<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 41 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 41 页/共 177 页</h1>
    <div class="content">长贰厅在礼部之东侍郎周必大记题名【大小司马着于周官历代沿革可考也　本朝仿唐六典曰兵部凡民兵厢军蕃兵剩员武举投试武艺金吾街司人兵及大将出征告庙破贼露布卤簿字图若蕃夷属户授官封之事皆主之曰职方凡天下地图城隍堡寨烽候之数蕃夷归明内附之事皆主之曰驾部掌凡辇辂车乘厩牧杂蓄乘具传驿之政令辨其出入之数曰库部掌凡军器仪仗卤簿法式随军防城什物及凡供帐之事是为四司而其主判率用他官所谓长贰姑以寄禄而已尚书今银青光禄大夫也侍郎今正议大夫也位序既高非宰执侍从鲜能至故方任事时自扬乃职有如归班犹弗敢替尽规之义名公巨卿磊落相望抑有由也　元丰肇新官制尚书从二品侍郎从三品实坐曹治事名稍正矣而武选隶天官兵政归西府其职视唐犹简况于成周乎虽然古号六卿今曰近臣使其告猷可以沃　上心陈力可以大厥官则天下国家将阴受其赐乌在事之繁简也若乃自画于有司视成于胥史纵法不尔绳课不尔殿得无恧乎必大五年之闲两以他官承摄惟亚去秋遂冒真秩恩厚而能薄身勤而才不逮夙夜以思何恧如之暇日视别部率有壁记纪前人名氏乃起　中兴之元逮今五十年得长贰百人而兼行其事者在焉抵牾疏略有所不免大概具是矣按　元佑二年始置权侍郎从四品明年置权尚书正三品　崇宁改元遵　元丰之旧　建炎四年复权侍郎　绍兴八年又复权尚书而建炎三年尝　诏六曹惟吏部备官余长贰互置近岁以来乃或并除损益时也何常之有故具列于上俾来者得考观焉淳熙三年十一月十日】 又记郎官题名【本朝除郎之路虽广而其要有三馆阁一也寺监丞二也监司郡守三也近岁窒其二卿监或可俓至而郎非历监司郡守不可得其不轻而重也较然矣司马列属四　中兴初仅尝备官　建炎三年更始以驾兼库以兵兼职方其选清故平居无事多处文学之臣其权重故从军若将命则往往假以为宠此其大略也 隆兴改元之五月复裁内外官于是驾部又当省而郎适赞读王府有　诏听留需其迁勿补厥后闲尝并置要为有故而一员之制定矣必大既与闻夏官之政乃刻长贰题名会同舍郎亦告石具以辞见属老矣不文占毕莫能措姑效掌故汇前人名氏且粗记其因革云　淳熙三年十二月十日】
　　　刑部
长贰厅在侍右之东权侍郎齐庆冑记题名【设官分职以司臬事其来尚矣自少昊立爽鸠氏至唐虞为士成周为司寇历两汉宋魏隋唐更置纷纷靡有定名要皆以其职掌邦禁选任为重　国朝仿周旧制分命六卿而秋官司寇之职是为刑部凡邦典之重轻若民讼之疑贰必谳覆订正契于三尺然后书而登于天府达于四方一或不得其平则为民患事体所系信不轻矣　主上励精图治为官择人左右侍从无非　亲权于是选也尢切注意故自　临御以来凡被擢任而居此官者率多一时名流用能推广好生之德使刑清民服骎骎隆古之盛岁在戊戌偶承人乏爰命庆冑以仪曹之贰兼董其事顾惟不才虽不足以仰副委任之意然奉公行法夙夜敢懈因念厅事题名独后诸部允谓阙文乃自　建炎至今追访铨次得数十公勒诸坚（王民）以垂永久庶使贵名暴白当世观者可以想象其声烈云　淳熙六年六月二十有三日】 检详尢袤记郎官题名【合天下狱讼之成律令章程之事悉总于尚书刑部其轻重出入之际人之死生系焉责任为不轻矣唐制刑部郎分四司曰刑部曰都官曰比部曰司门　本朝因之然止以为阶官不厘本务凡四方以具狱来上则谳于审刑院别命朝官一员判院事至于　元丰始以审刑归刑部官制行二十四司各正其职于是刑部始得专其官而任益重　中兴以来遵承不改　圣天子哀矜庶狱郎官必采时望非明习法令更治民者弗除所以选任之意甚厚士之当是选者可不思所以称明指哉夫法者一成而不可变者也民伪日滋法不能胜奇请它比纷然杂陈于前居其任者苟非明有以察之仁有以守之公有以行之则奸吏并缘舞文巧诋人受其害故居官称职每难其人而在上者尢以择贤任职为意岁月既久除授不一前人名氏漫不可考　淳熙十一年陈公倚钱公冲之之为是官也慨然兴叹谋欲序次而书之石会钱公移漕畿甸乃伐石庀工祝陈公绪成之繇　绍兴末得七十人属袤记其事且口视其名而考其岁月则其人之功行善最皆可枚数庶后之居于斯者有所警而不敢忽也乃述其大略且使知刑部之有题名自二公始云九月望】
　　　工部
长贰厅在兵部之东侍郎李昌图记题名【官居题名其来旧矣　中兴起部长贰独未有载昌图使蜀召还繇外府掌贰事会稽王公佐实为之长暇日属昌图铨次前人名氏以补其阙而冬官故籍漫不可考乃博采它所记录参订岁月起　建炎丁未迄淳熙癸卯得九十人则又属昌图识于上方弗获辞乃告于公曰题名之设惧岁月久而难稽也今登载昭揭俾异时览者指某为贤某为否则人知公论可畏而砥砺名节求与此石为不朽是不为亡补公曰然乃识之淳熙十年四月望日】 中书舍人高文虎记郎官题名【高宗受命　中兴　驻跸钱唐百司庶府咸复承平之旧广延材畯辑图治功历　孝庙　上皇至于　今上盖六七十年矣维持凭借又当传之无穷官以人修绩因谋建化成黼黻政如玉金炳炳麟麟靡不云举中厘六部统二十四曹禁橐蝉联省闱星焕盛一时人物之选书姓氏志岁月将以考　圣朝登用之效独起部郎壁记迄今阙然同庚辰进士莫君若晦学行有声又以郡治最擢在兹选乃集前所居者悉汇次焉与诸曹并本部尚书钱公象祖侍郎赵公师（上睪下廾）嘉君之志而侍郎方兼领天府又为植（王民）撰直以成之昔黄香熟台阁之旧崔琳娴朝廷之仪皆足以诹订阙遗昭垂宪躅推而上之断国论谋王体可也故周官之训以典常而作师大雅之诗幸典刑之尚有然则自古建事立业贻法后世未有无所稽据而可以率意因陋为之辄诵所闻敢告来者　庆元四年七月十二日】
　　　六部监门
在六部大门内之左　绍兴二年置刑工部架阁袁说友记题名【乾道登号之七年厥既庶职咸理共趣平治　上思以固其勤也有诏百执事卯而八尽未而退小大之吏罔不惟　上训是迪无或敢有佚豫而六部实天下政事之枢纲目要领阖辟在是故奉　诏益严非它攸司比也凡部官卯未之出入疾病之暂告与其谒制之可否悉闻诸部门部门受其出入之时以听上稽访门之司存盖至是而愈重矣方是时奉行列曹之命以正胥史之失赞长贰竟惩决以遵张官之意抑犹其细事也南阳韩君子厚甚粹而度来居是官始至适遇勤政之　诏则遂环顾其职以谓举天下之政事悉囿诸六曹职有弛张事之废兴基焉今隶职于中者操笔疾书略不敢后群有司下直而门官者党不能先时而至（目氐）其出入而听其命是亡具也则尽弃去一切恪敬厥事复掇其余力取前任人名氏自董将而下皆书石而镵之呜呼天下之事要无忽其小者尔昔郑子产闻盗而为门者而春秋犯门之诛谓干国纪子厚既尽力门职于古无愧又补苴罅漏不斁于其小者题名盖其一也斯反而顾天下事奚难哉官建于绍兴之二年法以升朝有才力者乃在选而班禄（目氐）寺监丞其自是为丞郎者凡十有五人焉君子谓是官也为要职　乾道八年岁在元默执徐十二月旦日】 秘书郎陆（竣去立改土）续记【部门有官　中兴初制也凡天下之事隶于部其纲要有六其司存二十有四其闲剧易不同皆足以展四体司钥者上几其出入奉列曹之命惟谨夜漏未尽仆仆趋局不敢后长贰未退则屏息以俟率是为常虽欲求以自见不可得然则是官岂徒设哉　国家官人以才储才有地其始进而需用于部者有二焉繇京秩则为门官繇小选则为架阁二官资历虽殊职闲无事则相似大抵不以才用而以才选也嘉禾蔡君开以邑最称方退就铨得倅黄冈忽有　旨改（上田下廾）庙论以恬静特奖之益信其选为不轻甫莅事按求题名之旧岁久员溢书止于王驎缺而不纪向之踵是而得麾节者适致餐钱乃勒坚（王民）汇次官氏自傅諴以下各谨其岁月俾来者相继登载若乃因名以迹其实显晦升沈未容概论而其卓然着见者亦得以托不朽后之览者思其所可继省其所不逮俛焉日孜孜常恐无以称　上之选毋徒兀兀坐曹诿曰无所事姑（目氐）为进步之阶必使所居官繇是大焉斯可矣手指目视是否凛然岂苟以为观美云　嘉定初元腊日】
　　　六部架阁
在天水院桥　绍兴三年置库十五年复置官四人又治其栋宇而新之礼兵主管周紫芝为记【朝廷设官以主吏曹之牍旧矣后废而不置者岁二十年常以司门之官兼掌其事往往书无机阁户无缄縢甚者委而投诸地其积如山岁久辄蠹腐缺落漫漶而不可考官索故牍则六曹吏自入取莫能谁何出纳之籍姑以文具其弊有不可胜言者朝廷知之会上章者以为言于是　诏复旧官如故吏部之有两铨所以升黜百吏司徒掌舆地图以稽户口之登耗均赋入之多寡其牍号为最繁故部以一官主之余不能如二部之多则以一官而兼二曹所以因时制宜而为之损益者当如是也初架阁有屋数十楹皆上依山阜下即湫隘而为之所久乃弊坏弗枝又其文字之积至于充溢栋宇而六曹之法案阅二岁则命聚而藏之常以二者不能受其藏人皆患之吏部主管文字右迪功郎彭照始舆其同寮户部右从政郎艾若讷礼兵部右迪功郎周紫芝工刑部右迪功郎苏鉴条其事以有请于尚书六曹之长欲治其坏而增新之且为架阁厅事以处其吏使不得杂齿于部曹之厅为便六曹始具其请而上之　朝　绍兴十有五年秋九月有　旨命两浙转运司使为之越明年秋八月始告成初架阁移文上用公牒而衔附以名使者怒其礼轻乃大沮其事有请皆不报故其成甚缓而略且不如其乞也　朝廷自罢兵息战以来凡　祖　宗大典礼有废而未修者一切搜讲靡有阙遗至于百官有司莫不具举下至架阁之职亦修其废官而复其旧制骎骎乎其向于太平矣况创复之初首被推择非特目见耳闻而身亲其事固已幸矣其可不书以告后人乎】 　嘉定中增库为百有十楹太学正李大异记题名【皇朝肇建中台分六官而设之属文书之伙月益岁滋枋在胥手并缘奸蠹识者病之　崇宁闲何公执中为吏部侍郎始建议置吏部架阁官于是插架万数揭而目之前最后凡一索而获人以为便后诸曹皆置官如吏部之制未几悉省之迄　宣和再置再省　绍兴三年立六部架阁库十五年复置官四人今四十七年矣异时百司庶府皆有款刻以识前后居官者兹独因仍阙而未着　绍熙二年主管官王君次春陈君邕雷君孝友相与裒集题名三月题名成属大异为之记大异窃惟古昔以来图籍为重是官之建实谨其藏其任似周司书其选似汉掌故可以考阅故新寻绪本元所谓若缓而急者尝试以旧章参之今日虽或稍异而其归则同旧制官庀其司置于六部之内或遇其废则以郎官兼之否则以监六部门兼之迨于　绍兴与寺监簿正官俱复然始庀司于外一也旧制金耀门文书库多藏三司帐籍三司今版曹也自铨曹而下储藏帐籍之所未之详焉其后置六部架阁库大抵成案留部二年然后（上田下廾）而藏之又八年则委之金耀今金耀无复曩日则悉藏于架阁库二也二者不同而至于诸曹二十四司之文书尽归以待有用则今犹昔也夫岂特文书为然惟官亦然故其职闲无事视他司为最自公退食得以挟册读书充其素业畴昔着定有缺多于此焉取之　朝廷之于士可谓无负矣虽然凡上之处于世道积厥躬德足乎己者皆储蓄之义也知此则无负于　朝廷矣大异虚薄不足算虽尝居是官而于此则有愧焉愧焉而复言之盖自知其不能而将以懋夫能者也题名之作所以书名氏纪岁月其有帙而不可考者姑俟后之人续志之惟书建官之本意以命镌者四月戊子】 户部架阁陈晦续记【今尚书六曹有文书几阁之官其汉掌故之遗乎汉掌故主故事今所掌直吏牍若不相似然是殆类强名者虽然列属文昌台而颛设其局几图籍文案之藏咸在其事严且朝入所治同僚相与言不过论文字抵掌剧谈卒食数刻而退其职清职事官有阙员闲于此焉取之日又有　诏非科日及人材卓异与县令之着绩弗授其选重事之严职之清选又益重然则官虽视汉掌故小异而所以待是官之意何遽不若汉前刻登载几百有十六人为相若执政者三人为法从者加多焉接武鹓鸾骎骎乡用方兴未艾又不可隃度也晦以不肖得备员幸既识名氏属同僚至而石已遍乃（石龙）它石以识谓晦实前记之余书后记之初为宜辞不获亦喜贱名氏列两记闲也敬叙梗概若置官之详有前记在故不着　庆元戊午五月既望】
咸淳临安志卷之六
　行在所录〔六〕
　　诸寺
　　　太常寺
在罗汉洞　建炎三年四月以军兴省并诸寺监惟太常如故　隆兴元年诏以光禄寺归焉
　　　　寅清堂
在大厅后　嘉定中建少卿黄钧记题名广汉张栻书【奉常听壁无记昔者伐石裒前人氏名矣又弗克就呜呼天下之事果不可为与何言之易易而成之难也小事且不能遂况礼乐乎舜之官百咨而命之者二十二人而止尔礼以命伯夷乐以命夔礼乐之用参天地和神人非一官所能备也今顾以奉常一官主之夫岂知于伯夷而贤于夔哉古之君子节文乎礼乐之实后世一于其文以仪为礼以器为乐其于圣贤之道远矣惟仪与器又皆因陋就寡寖非六经之故然则中和之教与良心之固有者皆废坏而不复兴今而后知天下之事之难也舍其难而图其易壁记犹可为也记始　建炎之元汔于今官于寺者一百五十有一人记成又书其上方以自儆云　乾道七年四月】
　　　　昭勋崇德阁
宝庆元年八月建自赵韩王普至葛文定公邲合文武勋臣二十有三人绘像其中
理宗皇帝御书扁命翰林学士臣郑清之为记【绍定元年十一月癸巳　制诏翰林学士臣郑清之以昭勋崇德阁成宜书其事于石臣恭惟
　皇帝陛下诞膺骏命宪章鸿烈翼翼兢兢思懋厥绍粤　嗣位之元顾二三大臣曰洪惟　前宁人贻则垂裕规闳矩修予曷敢不迪有未辑者其议来上亟绪成之既而太常礼官举　嘉定表章勋臣之旨以闻　皇帝曰都来汝相臣汝为世臣协心同德保乂我宗社丕绩光于文人其辅　朕祗遹先志式序　前朝股肱之美以诏不朽维尔先正亦宠嘉之于是少师右丞相臣弥远奉俞咨阅故府凡以功宗作元祀自韩忠献王赵普至鄜文定公葛邲合文武二十有三人爰即颂台建杰阁肖像登绘洎　宝庆二（社去土改异）八月告成　赐名昭勋崇德之阁　亲洒宸奎揭以珍扁八法端丽云汉昭回煌煌乎缵述之巨典激劝之旷仪弗可尚也臣幸以铅椠末学待罪北门铺　宏休对　显命职也敢拜手稽首而言曰白古先民遭时致主匪功之难德其功实难唐虞揖逊恭已致平谁欤赞襄皋夔稷契商周继世创业守文谁欤佐佑伊傅周召峨弁端韨雍容治朝而奋庸纪绩彪炳典诰皆笃实之光发于事业降及汉唐依乘风云之士殚智毕勇以功着见固不乏人然书盟勒籍或隳厥终勋德之难并若此惟深纯博大之器而济之雄刚应变之略卓荦奇伟之姿而居以忠实匪懈之志静以蓄德而动则为功人材浑成体周而用广追唐虞俪商周跨汉轶唐者惟我朝为然窃观五代之季疆宇庬裂人物窳陋　太祖皇帝更造人极洒濯多士丞髦吁俊雷奋云合丰芒涵濡燕及累世　圣作　明述垂三百年造区夏登太平恢中兴代有显庸流芳无极虽　祖　宗礼隆恩厚敻异前代而诸臣之所自致有不徒以功名称者论相业则培立国之仁语将略则本止戈之武固人心于缀旒维帝业于带砺宏度渊识莫可涯涘至若拥立　元嗣坐镇危疑以措天下泰山之安辅成潜德决定大计以续　圣代无疆之绪又皆忠贯日月功塞宇宙而谦抑韬晦身名俱荣非德之巨者勋必全欤繄昔褒功之典法形貌书官爵氏名考其颠末事多遗恨犹以凭借宠灵风示民宇矧如今日丕视功载庬臣硕辅忠烈纯白卓然为世标表尊崇昭显轮奂翼如丹青炳如与国之礼乐宪度相为无穷凡尔臣工顾瞻遐想钦乃攸则思绍阿衡之美式周公之训以长我王家兹惟休哉臣既叙其梗概作而叹曰大哉列圣之泽乎而　宁宗发之懿哉　宁宗之志乎而　陛下成之诞敷　隆指兼举勋德以章既往而厉方来（目氐）麒麟凌烟之绘溟涬然弟之矣诗不云乎维其有之是以似之于千万年永永无斁】 　端平□年以赵福王汝愚配飨
宁庙遂并图于阁
忠献赵韩王【普】 　　武惠曹周王【彬】 
文惠薛太师【居正】 　元懿石太师【熙载】 
武惠潘郑王【美】 　　文靖李太师【沆】 
文正王魏公【旦】 　　忠武李太师【继隆】 
文正王沂公【曾】 　　文靖吕许公【夷简】 
武穆曹侍中【玮】 　　忠献韩魏王【琦】 
宣靖曾鲁公【公亮】 　文靖富魏公【弼】 
文正司马温公【光】 　文定韩魏公【忠彦】 
忠穆吕秦公【颐浩】 　忠简赵太傅【鼎】 
忠武韩蕲王【世忠】 　忠烈张循王【俊】 
文王陈鲁公【康伯】 　忠定史越王【浩】 
文定葛少师【邲】 　　忠定赵福王【汝愚】
　　　　观音泉【旧志名汲古泉】 
在阁之西有小石识云【此泉清甘虽旱不竭故老相传以为此法惠院旧非饮之有疾者愈宜爱护之嘉泰改元【石漫姓名不可识】 立石】
　　　　宝库
在东庑藏祭器乐器
　　　　水阁
在后圃临河　景定五年重建
　　　玉牒所宗正寺
在太庙南先是　建炎闲以太常少卿兼领寺事　绍兴三年复置小卿以范冲为之五年用冲请复置丞十二年　玉牒始建局　诏以宰臣一员提举从官一员兼修宗正卿少以下悉预修纂又有检讨官亦以它官兼厥后修书官检讨官或置或否二十年用检讨官王曮请　诏临安守臣宋贶度地于旧车辂院创　玉牒所及宗正寺　乾道三年寺簿刘季裴记题名【宗正有官古也由汉唐至于今用之均列之九寺　玉牒虽本唐制至　国朝始为详备盖其藏书以殿其领职以大臣此非为寺设也为　玉牒也故寺事无巨细皆属之宗正而图书之藏独别而为　玉牒所示不敢轻如此　玉牒修书始于　大中祥符六年而尢备于　政和　宣和之闲闻之诸老先生言　政和二年至五年凡再进书其典章文物虽三代不能过于虖盛矣哉今所存者犹可详其大概也提举一人或二人必宰相若执政为之宰执有军国之务率不过月一至焉故必择近臣一人为修书官又许择检讨官以它局兼或置或否寺有卿秩正四品卿有少秩五品卿之属有丞簿凡此专为寺也而纂修皆预焉大抵均之为寺而宗正独以　玉牒重按唐百官志有修玉牒官一人隶宗正寺而品秩不着此非所以崇大典重儒术也若　国朝之制则异是矣几有位于此可不知所以褒大崇显之意欤季裴职理簿书获窥首末故敢志其所以惟　祥符至　宣和或已得诸传闻存诸信史今所记盖断自　绍兴十二年始　乾道三年闰七月】 给事中兼检讨官王信续纪【玉牒所宗正寺同一官府凡纂修之事寺官与焉宰辅提举其体视它局尢重旧有题名建官之旨首末备载其凡则编年以纪　帝系而载其历数及　朝廷政令之因革者为　玉牒序同姓之亲而第其五服之戚疏者为属籍具其官爵功罪生死及男若女者为类谱推其所自出至于子孙而列其名位者为宗藩庆系录考定世次枝分派别而归于本统者为仙源积庆图修　玉牒及检讨官不常除惟少卿丞簿有定员故所书名氏前后多寡不齐今别镵诸石以续之敢述大略补前记所未及者以识岁月　淳熙十三年十一月】
　　　大理寺
在仁和县西　中兴初在钱塘门内　绍兴二十年诏以　景灵宫　太乙宫比近令临安府别择地乃徙今处
　　　　云章亭
在中门列
累朝诏敕石刻【各有卿少等恭跋不具录】
　　　　　高宗皇帝
　　　　　　戒饬诏一
廷尉为天下平而年来法寺惟事旬白探大臣旨意轻重其罪致民无所措手足玩文弄法莫此为甚比恐尚尔任情亟罢旧吏所冀端方之士详核审覆一切以法而不以心俾无冤滥副　朕丁宁之谕【绍兴二十五年十一月】
　　　　　　奖谕狱空敕书六
朕钦恤庶狱明慎用刑爰　诏有司俾无留讼汝能体　朕好生之德举行宽大之书狴犴空虚桁杨栖置实为称职良用叹嘉【绍兴六年六月己亥】 
朕观前世诏狱所在者多矣故吏皆观望冤滥甚众　朕自即位以来几狱一付之廷尉盖廷尉天下之平也汝等折狱惟良至无留系非为职事之修乎兴言嘉叹不忘于怀【绍兴十三年六月丙午】 
朕推好生之德以动四方择明刑之官以弼五教欲如君子之不留狱以见天下之无冤民比（打去丁改监）奏陈谓清颂系广我宽仁之化赖而钦敏之才可谓圉空之隆庶几刑措不用兴言嘉叹终日以之【绍兴二十二年四月辛卯】 
盖闻成康之时刑罚不式囹圄屡空　朕甚慕之今　朕励精庶政和慎祥刑四方以狱来上理官率属参决其平奏谳既公庭无留讼虽未方古其于钦恤之意庶几焉非卿等服勤厥职各尽乃心议者详明断者平允亦何以臻此省阅之余良深嘉尚【绍兴二十六年四月己丑】 书曰刑期于无刑语曰必也使无讼乎夫圣人不贵去刑而贵无刑不贵止讼而贵无讼何哉诚使用刑而期于无刑听讼而必于无讼者真帝王之极挚也　朕三复斯言夙兴夜寐未尝不以勿误庶狱为心又况延尉持天下之平司生人之命乎汝等为　朕折狱庭无留系虽由旷荡之更新实赖明允之（口十）力剡章来上嘉叹不忘【绍兴二十八年十有二月癸丑】 
古者画衣冠异章服而民不犯中世以还周云成康汉言文景刑措不用　朕甚慕之夫胜残去杀者善人之为邦明慎用刑不留狱者旅之正吉也卿等司吾详刑各修乃职靡淹恤稽留之咎守要囚服念之程谨三尺之章致无一人之狱顾视古昔亦庶几矣剡章来上良用叹嘉【绍兴三十年四月丙寅】
　　　　　孝宗皇帝
　　　　　　奖谕狱空敕书十
朕惟　国朝之典尢详一夫之谳度越汉唐惟时有虞播刑之迪不其休哉惟其致祥则夫连逮左验以曲尽听讯弊议之意每不得暇也卿等典狱天府非讫于威用佐　朕惟明明德通敏所致不忘嘉尚夫古之职于廷尉者率以阴德延其庆非一切傅于轻而已乃罔不在中正兹其绝地天通之道尚监于成宪图惟厥终【隆兴元年十二月】 
朕哀矜庶民不若于训以速戾于厥躬既抵岸狱或久系不决肆　御便殿用丕蔽于要囚尔典时狱事克钦承于　朕志明听两辞惟察惟法俾四方之多罪罔有留狱升闻　朕听　朕惟宠嘉之呜呼用刑斯无难惟措刑而不用是惟艰哉尔弼　朕教尚忱念于兹【乾道四年七月】 
昔在　元丰以百司凡有收劾萃于开封猥并牵束事久不决或至阅岁乃酌唐制置大理狱德意甚厚然而繁简淹速亦惟有司之牧夫如何卿等惟察惟法亟问亟蔽伸理菀结剸遣逋滞至于桁杨徽继栖置弗用此盖神宗设官分职所望于群下之意书曰钦哉钦哉惟刑之恤哉益单乃心以永终誉【乾道五年六月己丑】 
朕惟汉之文帝以德化民唐之太宗宽仁为治断狱之数天下用希于乎善哉　朕甚慕焉卿等持法详平既心乃事廷尉之狱弊断亡留足以副予钦恤之意者也甫披来上嘉叹不忘【乾道八年九月丁丑】 
朕惟元元之民愚而抵罪无繇自新吏或以苛刻为明析律贰端以傅致于法厥或纵失有罪　朕甚不取故狱疑者谳有司有司所不能决廷尉属得参听焉卿等以文毋害夙被推择蔽罪折狱罔不迪刑之中迄轃娄空克丕承于　朕志书不云虖好生之德洽于民心兹用不犯于有司予惟汝嘉汝尚祗率厥典【淳熙改元四月癸亥】 
朕闵夫吏之不良政之不平民不见德而陷于有罪议狱者又失咸庶中正之谊故欲出则从轻比欲入则傅深文安得囹圄娄空如成康时乎爰命理官详谳来上而期月之内蔽断亡留非汝等克尽乃心之效欤书曰士制百姓于刑之中以教祗德予惟尔嘉之【淳熙二年六月辛未】 
盖闻刑当期于无刑讼必使之无讼好生洽德兹不犯于有司克俊宅心罔攸兼于庶狱古能臻此　朕实慕之每开三面祝网之仁常轸一夫向隅之念嘉汝士师之职举俾予廷尉之圄空谅深体于哀矜亦咸几于中正阅章于再称美不忘【淳熙二年十二月】 
朕惟狱重事也吏或奉吾法不虔宽者或至蔓延而纵弛急者或至锻炼而周内则民将不得其平而狱将日益滋矣刑乌能清今吾廷尉实典治中都臬事天下之狱莫繁于斯乃能谳奏论决不纵不苛而囹圄告空焉非体吾好生之德刑期于无刑能若是哉方春始和万物发生盖省刑罚布宽大之日汝等以是来上是诚可嘉也矣【淳熙四年正月】 
朕念时方瘅暑愚民无知或丽于辟前诏四方司政典狱分部而平反之兹闰月甲午复御便殿亲理囚系庶几好生之德洽于中外汝等列职廷尉见谓吉人惟明克允夙致其力刑清之效遂着于今　朕既汝嘉勿劳贺也【淳熙五年闰六月】 
四方典政实繄廷尉之持平三宅立民所贵有司之不犯时尔理曹之审克致予天圄之空虚揽需奏之载陈激深衷而娄叹俾天下无一人之狱　朕有志于斯时制士官于百姓之中汝益单于明听肆申　褒训用宠乃僚【淳熙十三年十二月】
　　　　　光宗皇帝
　　　　　　奖谕狱空敕书一
朕哀矜于刑惟恐一夫或丽于非辜凡四方以具狱上廷尉必谨择明察之吏其审克之卿等司我臬事用能体　朕钦恤之意剖决其所滞平亭其所疑论报爰书无所留系桁杨徽纆无复施用其于初政之助不已多乎章彻予闻良深嘉叹【淳熙十六年闰五月时未改元】
　　　　　宁宗皇帝
　　　　　　奖谕狱空敕书二
盖闻刑者所以辅治而非所以致治也今律令烦多吏或深文使吾元元罹于非辜　朕甚痛之故凡天下具狱悉上廷尉庶几哀矜审克期于无刑闲者数月之闲圄空不式至于一再非卿等持法平恕蔽断详明之效欤书不云乎俾予从欲以治惟乃之休此舜之所以美皋陶也览奏来上叹嘉不忘【开禧元年二月】 
朕观至治之世时和岁丰而礼逊之俗兴家给人足而争夺之风息是以刑错不式囹圄屡空　朕甚慕之比岁旱蝗近延郊甸每虑饥寒之民冒法抵罪丽于廷尉者众也而期月以来狱无颂系实惟汝等明刑弼教风动四方以称　朕期于无刑之意省览来奏嘉叹不忘【嘉定八年四月】
　　　　狱
在卿厅之右
　　　　寺官廨宇
旧守惟卿及治狱两丞居之　绍兴二十年改建始增创官舍及用丞石邦哲请盖造吏院自治狱都辖至推吏家属皆令入居而严其出入之禁至　淳熙闲次第皆备卿厅居中左则断刑官吏居焉右则治狱官吏居焉　绍定二年重修丞游侣为记【绍定己丑岁九月李寺营造落成昔未有记佥欲书始末稽之故牍　六飞初驻跸寺以钱塘县治为之既建　景灵宫　绍兴庚午　诏徙今处旧自卿及治狱两丞外屋皆僦至是并徙入吏从焉淳熙初屋圮复僦越丁酉乃入己酉司直簿以宸笔入　嘉定壬申虽断刑吏亦使入于是寺所拓地广矣先是营造事皆属役临安至戊寅杨卿汝明即大门内列　诏书碑迁明清堂葺卿所居重立少断刑屋费始取诸寺不以诿府癸未曾卿焕又新　敕库岸狱及其属之庐十有六再葺卿居费乞诸　朝亦不以诿府此先后易置缮修之大略也方曾卿之为此役也少治狱卿屋未老置弗议不数年懔懔惧厌卿寓它舍吏亦不得宁居潘卿槱尝以　闻戊子冬今卿綦公又核其费以请及春　报可田廾缗钱二万五千公即日鸠工虑材口授指画未几卿舍立位置稳惬殆可甲诸治寺少断刑屋亦更革半之治狱吏区秩秩井井闬闳墙垣伉敞言仡役既不愆素而撙节犹有羡钱顾明清地势卑木弱不耐久因改作上极旁挟视前加壮旷奥两得燠寒具宜寺之居遂全且美矣居者气之助也君子虽以志御气而居或足以移之湫陋弗能高明则气郁而志反累焉将惧于蔽况寺所职非它曹比画地之谣不待述也而四方之谳使之听历年之讼使之阅见不昭彻则毫发差而欣戚异何地可复愬任之难若此而居之陋可乎今既奕然趋新则率属于斯讲论于斯气当益舒志当益明鉴空衡平而生意满天下矣或谓杜起曹闲关奔走故号风卷茅之夕有突兀庇寒之思着身轮奂中视何校婴索而待蔽茹苦衔冤而冀得直者居不相似也此之安彼之忘将如之何夫苟不志于仁则彼已莫能相通固也　我朝以仁立国司臬之选宜弗轻万不虑此虽然不可以不戒也公属笔于侣因并书之公名奎字仲文　绍兴内相北海公诸孙中外践（昜□）综理精密即是可概见云】 司直程宏图记题名【天象有星曰大理古者以更廷尉名示警也卿在汉唯长魏置少以贰焉正丞本商秦官司直评事主簿乃因汉魏后齐所置俱其属也　国朝之制左则断刑有若直评按法详断丞议正审右则治狱有若丞颛推劾簿掌案籍少卿分领其事而卿总之肆　驻跸于此沿革匪一厥今卿弗常置率以少卿对掌一正二丞八评详断议审如故隶于左又二丞分鞫二推增一正以听成辞隶于右簿通稽左籍直兼纠右违暨臧罚之事皆止一员惟建置周密罔有阙是宜咸尽乃心已异日选抡多尚法理之士属者钦恤有加（上田下廾）付愈益严非通经议古忠厚明清者不以居守厥官能上（口十）星象无负　圣天子顾不休哉凡庀事后先岁月宜有考比尝（帛系）蕝木刻所纪仅自　隆兴改元始毗陵吴公广汉章公乃克更勒坚（王民）益搜广　中兴以后姓氏悉登载之且俾来者得以叙列左方用咸托不朽　淳熙十有一年岁矣甲辰夏六月甲子】
　　　　明清堂
在卿厅之左为寺官会议之所前有池
　　　　楮亭
在池上
　　　　新渠
嘉定二年卿费培浚治司直陈璧记【国家以仁爱立治以钦恤用刑棘寺卿属皆列舍于寺以听断弊不与百司庶府日旦趋局日中而退者比严其职而奠其居凡所谨邦刑重民命也　南渡初寺在今钱塘门内枕城一隅褊陋殊甚特卿少及治狱二丞居之台臣议其湫隘又密迩　列圣衣冠月游之墬　绍兴庚午　诏徙仁和县西其基视旧三倍而广屋亦倍之迨今六十年闲日以增葺而刑官之属各有攸处矣然地本塘泺外崇中坳旧渠填淤深不盈尺水脉浸淫所在卑湿霖雨时至潴汇弗流官宇吏区漫为沮洳橇而行阁釜而炊凑润上彻居用弗便盖官吏通患之况狴犴乎　嘉定二年春梁溪费公为廷尉卿一日喟然叹曰自吾列理官知涂潦之为患久矣渠功可即吾其敢惮劳与费而弗之治于是鸠材虑庸因旧作新周垣南北昔有渠二乃从而增浚之首起垣西尾属河堧南渠广尺有九寸深加一寸步益深之长八百有三十尺东抵仓桥而注之河渠尾广深皆倍其首北渠之广增南渠三之一其深如之其长閷百有三十尺东过万载桥而达之河渠尾广深倍渠首而加半别穿诸渠于寺之廷横六纵八积四千七百一十有六尺高下相因脉络交贯而会于二大渠渠皆甓其旁石其底凡杂役二千三十有八工用钱二百一十有八万甓以枚计者九万一千二十有九石以丈计者一千六百有七十橛以本计者八百有六而材石之仍其旧者不与焉作始于三月之晦闲因旱暵辍役三旬而告成于九月之朔是月雨作水循新渠以趋于下曼衍转注弗洑弗渟公顾谓其属是渠之成觕毕吾志虽然不能无所待也其壅也或导之其罅也或垩之其啮且圯也或修营之殆有望于后之人子盍识焉以告璧闻窦崇三尺之制记于考工道达沟渎之时书于月令夫人而能知之顾士大夫有列于　朝□□年除岁迁其视官府若传舍然宜此渠之堙壤而莫之问也公领寺事再稔于兹独能存古人一日必葺之意以迄兹役俾位于理属者奠厥攸居而狱岸有赖焉公之尽心职业讵止为朝夕计哉后之君子概以是存心将不但斯渠　之不废而已于是乎书公名培邦基其字云】
　　　司农寺
在保民坊内　中兴初以寺事拨隶仓部　绍兴三年复置丞二明年又置卿少职掌如故寺凡三徒最后　绍定闲与太府寺将作监军器监审计司同建于今处盖马军帅衙故址也【旧志谓　嘉定初迁于马军司旧址后有景星洞按　嘉定所迁乃韩氏园今为　太庙禁山景星洞在焉】 有祥扈堂有楼比岁朝绅居其中本寺官坐曹弗便　景定二年有省札毋得指占四年又葺而新之旧有题名丞林次膺记【司农寺有卿少有丞簿　国朝旧制也二百年闲巨公伟人历兹职者未易悉数中更多故权宜省并　主上系隆炎运庶政修明　绍兴三年有　诏复置寺丞一员明年寺宇印记始具既又闲置卿少厥后复置寺簿繇是旧制灿然矣粤自姚虞以稯命官周属之太府秦属之治粟内史汉武始更号大司农是后虽名称代有革易若职掌则一也　皇宋隶于版曹而下以几察廪庾之出纳　绍兴更置起癸丑至甲戌二十有二年自李若虚至张士襄五十有二人而次膺实始以么么叨领丞职幸时承平自公之暇因与主簿林一鸣询究兹职复置之由与夫　中兴以来官于寺者名氏爵位并赴罢之岁月命工刊石寘之厅事盖不特侈一时之美观庶来者有考且似续其后厎于悠久云　绍兴二十四年十二月望日】 少卿张维续记【汉置九卿大司农其一也初日洽粟内史钱谷之问实专其责后又置五尚书分主曹事魏稍损益之始置度支尚书掌军国支计而大司农之职分矣其属有度支左户右户仓部金部见于齐志隋更左右户曰户部又更度支尚书曰户部尚书唐因之初亡所革至中叶国用不足始置盐铁使继又置度支使未几罢使名而以户部侍郎判度支兼诸道租庸盐铁使历五代以户部度支盐铁为三司于是有三司使或以重臣判三司或以宰臣分判一司或以租庸使管辖三司至于　国朝则置左右计使总计使既又罢之三司使如初元丰官制行三司并入户部惟常平免役新法与夫农田水利则隶司农　太上中兴司农勿用　绍兴三年复置一丞而卿少主簿骎骎复矣　淳熙三年春治新寺宇旧题名弗称乃砻石以易之卿李椿属维纪事维窃谓九卿非古也周官六卿与三少为九汉儒附会之说也今仿周制为六部以户部掌国计而司农犹为列卿赘矣况仓储出纳自昔太仓令主之盖大司农之属犹今之仓部也以列卿而行太仓令日惟仓部要束是听位虽高埶出仓部下至于军饷肃给罢于奔命世谓走卿辱矣维下走也不敢谓辱而惟赘是羞又安能纪事乎然　尧舜在上　圣政日新稽古建官将有取于斯云冬十月一日】
　　　太府寺
在保民坊内【创建岁月同司农寺】 　绍兴三年增置丞为三员四年复置长贰少卿耿秉记题名【周官三百六十名存于今而职不异者大府一官耳周制下大夫二人上士四人下士八人设属若是其众非以其事繁而职重欤故郑氏谓为王治藏之长秦汉迄隋并置不常上下千载何寂寂咸无可纪也岂出内之吝仅云有司他非所及耶抑卓伟之才偶不相值耶若曰士举不逮古则焉敢厚诬独唐开元中杨隆礼任职二十年有公清之誉性特详密虽寻尺皆自按省凡物经杨卿者无不精丽吾犹憾焉以其未闻君子之大道也　国初省部寺监惟以寄禄寺则光禄太常宗正卫尉司农大理或以卿或以贰或以丞各寓一阶别设主判之官以典事惟太府则否其职悉入三司诸案故主判之任（上□下干）置逮　元丰厘正中更多故岁久莫详　高宗中兴　驻跸临安任职者始可以岁月考史祺孙为题名记实首于　绍兴四年然长贰丞簿区分各记或繁或稀题续不齐佥欲易为编年秉承乏伯臣比修玉牒恭睹　寿皇圣帝理财之训有曰生之者寡食之者众为之者舒用之者疾财计安得不匮大哉王言深知民生之不易用度之宜节秉谓司府之官尢不可不知此适兹兼官少列举　圣谟以语同僚谨识于题名之首其续刻则有郑湜为之记　绍熙改元正月丙辰朔】 浙东提举郑湜续记【太府周官也几邦之赋用取具焉汉之大农领军国之经费而少府给县官之私养分画与古不同故太府之官阙置卿自梁后魏始也隋唐因之实与版曹相为管键以制邦财国初财贿出纳阜通之政颛领于三司太府所掌惟奉帨币颁权量而已　元丰治官尽循唐旧　中兴初并省附于金部独以一丞治鹾茗之质剂凡省五年而复马承家盖初除也初　元丰以在京司局分属寺监而大府总局二十有四今虽颇省犹剧于他寺以式班内外之廪稍覆其名数而钩磨之则诸军诸司粮审四院属焉颁财用于受藏之府周知入出而会之则左藏东西两库属焉时禁省官府之需以儥用物则买务属焉斥币余互市之积以便贸易则卖场属焉比物奠贾俾从其抵则编套两局属焉药石必良以除札瘥则和剂惠民四局属焉叙财币以待　上之赐好则祗候库属焉制券之短长以通商则钞引库属焉所异于　元丰者惟　内藏奉宸不外属榷货颛隶于都司盖经财制用有不同尔寺凡再徙而埶非宜与尘嚣溷今寺故敕局也　淳熙十有五年夏局罢白于　朝以为寺秋七月乃迁闳奥显厂称其官府寺故有题名岁久官溢不足登载离于三四丛猥不章不与寺称于是欲更营穹石叙次官氏岁月而镵之同舍或迁或去不果就惟会君三复曩尝预迁议再除复来为丞实终始之以成同舍之志以湜于是寺也为有旧移书命之记不得辞因考其沿革系于碑端并识迁焉　绍熙元年正月四日】
咸淳临安志卷之七
　行在所录〔七〕
　　秘书省
在天井坊之左　东都建于　禁中　绍兴初权寓法惠寺十三年十二月　诏两浙运司即殿司寨基重建从秘书丞严抑之请也十四年七月九日少监游操等上表请　车驾临幸　诏曰仰惟　祖　宗肇开册府　累朝不世之士由是而兴一代致治之原自此而出　朕一新史观　亲御榜题肆从望　幸之诚以示右文之意遂以二十七日　幸焉召群臣观　累朝　御书　御制书画古器等省官迁秩有差
孝宗皇帝遵故事以　淳熙五年九月十二日　临幸　赐群臣宴次日出　御制近体诗赐丞相史浩以下咸有赓载【陈均编年纲目　淳熙四年五年连书　幸秘书省　国史无所考恐误】 
右文殿
高宗皇帝御书扁【并　右文殿门】 
秘阁
在　右文殿之后
高宗皇帝御书扁两庑列
累朝　御制　御书石刻
高宗皇帝
</div>
    <div class="pagination">
<a href="咸淳临安志_page40.html">上一页</a><span>...</span><a href="咸淳临安志_page36.html">36</a><a href="咸淳临安志_page37.html">37</a><a href="咸淳临安志_page38.html">38</a><a href="咸淳临安志_page39.html">39</a><a href="咸淳临安志_page40.html">40</a><span class="current-page">41</span><a href="咸淳临安志_page42.html">42</a><a href="咸淳临安志_page43.html">43</a><a href="咸淳临安志_page44.html">44</a><a href="咸淳临安志_page45.html">45</a><a href="咸淳临安志_page46.html">46</a><span>...</span><a href="咸淳临安志_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
