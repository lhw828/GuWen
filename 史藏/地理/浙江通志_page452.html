<!DOCTYPE html>
<html>
<head>
    <meta charset="UTF-8">
    <title>浙江通志 - 第 452 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 452 页/共 787 页</h1>
    <div class="content">　　马逢伯【旧浙江通志六合人嘉靖中知昌化首葺文庙建学斋邑役三倍钱塘乃恳言上官蠲二大戸及会江驿库等役又申除粮道例扣银并册书飞洒诸弊岁省粮数百金有爲盗杀于路者逢伯为文祷城隍遂获眞盗】
　　蔡润宗【余杭县新志号东洛福建晋江人由举人嘉靖二十三年知余杭县防民礼士连岁邑大歉小民艰于输将润宗寛岁限令得徐徐输纳旧例粮过三月不解者降二级县吏持以白润宗不爲改去之日士民为立碑】
　　羊修【新城县志儋州人嘉靖二十七年为新城令询鞫必得其情催科亦以次办无搒掠期限一时豪右敛戢去之日行李萧然】
　　周之冕【余杭县志字元服湖广黄冈人由举人嘉靖二十九年任余杭县劝农桑勤敎化凡词案悉置秘室吏胥无所售其姧催科调其缓急尤崇奬孝义节烈】
　　何善【旧浙江通志知新城邑田亩夹山夏秋雨涨害稼善躬往相度筑堤濬沟适岁歉不待报出粟赈饥吏难之曰茍活民吾何畏罪公署学校以次兴修】
　　陈仕贤【万厯杭州府志字邦宪福清人嘉靖进士知杭州府清操愈励衣不重防食无兼味务瘠已以肥百姓水旱祈祷辄效当官不务操切而事简政平吏民乐其不烦】
　　范永龄【旧浙江通志新城令清介质直之官不携家人人不敢干以私贫穷者每优恤之属倭乱筑城计民贫无经费乃籍富豪之寄庄者筑其半城成民不知扰】
　　袁泽【旧浙江通志知新城雄于才畧悉民之隐令行禁止人不敢欺学校塘堰修葺一新】陈善道【仁和县志景陵人杭州前衞指挥佥事时寇起海上巡抚命善道率兵走七十里战赭山下败死报至其父凤问创在背乎抑前也报者曰前负伤死凤曰若是则死忠矣吾奚痛为事闻赐防】
　　郑伯兴【杭州府志嘉靖三十二年知海宁县岛寇犯海徼监司欲以粮劝民伯兴持不可曰贫民尚逋常赋欲以兵授民又持不可曰不忍驱白徒以膏岛寇至以利害怵之伯兴不爲动邑人得安】
　　桂軏【富阳县志号信斋安仁人嘉靖三十四年以举人知富阳县明察能断务以振作饬靡人咸敬畏之建置县城设法区处计丁均办刻日成功】
　　魏希古【临安县志临桂人知临安县刚介有爲嘉靖三十四年倭寇杭州至临安希古躬亲矢石爲兵民先筑土垣以资捍御民赖之】
　　吴征芳【新城县志号木峰湖广澧州人由乡贡宰新城才畧敏决建学宫濬城濠附郭田沾灌溉焉】
　　施阳得【富阳县志号中川无锡人嘉靖四十四年知县爱民礼士事举政成重造恩波桥易木爲石闳整壮固易名永济】
　　石应潮【余杭县新志字思吾上海人由举人嘉靖四十四年任余杭树蔬而食家缫而衣买水而饮邑为之謡曰米载云间白泉沽苕水清潮闻之曰石使君名与苕水并生平之愿足矣】
　　黄正色【仁和县志字士尚江隂人嘉靖进士令仁和果敢有大节临事立断无所屈挠而中怀乐易民爱敬之呼之爲父盈庭执竞徐以温言省谕狡僞者率多怆悔以忧去后官御史】
　　李承式【钱塘县志字敬直大同人嘉靖末由进士知钱塘县时值灾祲救赈不遗余力有大征发咄嗟立办】
　　谢绍芳【海宁县志字剑绪福建瓯宁人为海宁令设诚力行与民休息遇诬命者应时剖析沟渎无寃民几案无畱牍所全活不可胜数后擢南台御史】
　　许天赠【海宁县志黟县人由进士知海宁县隆庆元年奉檄丈田天赠精勾股法于弓步中照亩通摊征额无亏而官田官地偏枯之累坍江空号亏田之患及姧胥那移飞洒之弊一时尽剔其法有原造丈量册有鱼鳞册有原造业主册有归戸实征册其丈田有钞弓有木弓有竹篾弓钞弓以乡尺六尺为准木弓以钞弓二弓为准田之短者用之篾弓以钞弓二十弓爲准田之阔而长者用之以田准税以税乘田阖邑便之】
　　刘绍恤【临安县志安乐人进士知临安严明廉敏吏畏如神尤加意学校拓宫墙濬泮池力増科举额破格礼士所着有临安集】
　　林大轮【旧浙江通志字西峰莆田人隆庆间知余杭县一意抚循适观察使徐某巡县取篆函意在得贿吏以此白大轮叱曰观察之谓何乃以空函进凡数易函竟不纳贿】
　　黄从律【旧浙江通志为杭州通判浙西水灾发赈银三千余又准各府钱粮蠲停改折畱抵赈荒佐郡守分赈足徧村聚亲自散给民赖以全其他发姧擿伏尤不胜计】
　　姜召【旧浙江通志四川广安州人万厯初令钱塘剖决若神接缙绅以礼一千以私辞色俱厉均徭清赋立乡约置义仓百废具举】
　　刘元瀚【海宁县志贵州新贵人由乡荐爲杭州府同知宁邑海塘随筑随圯三台咸临相视属元瀚董其役以庚午四月受事择能吏五六人分督之时时躬巡海上课勤惰为殿最其法以木柜盛巨石鳞次栉比复用木桩夹持内外工稍就绪七月初海水复溢不为民害】
　　苏湖【海宁县志太和人万厯四年任海宁令时海盐海啸宁塘尽圮漂庐舍溺人无算巡抚徐栻议修筑而难其人湖适至即委之湖定议择本县官民之廉干者令各认丈尺编字号酌难易为裒益尅期兴作悬赏格以课督之三月而役竣事半工倍焉】
　　郑日休【旧浙江通志字舒轩闽县人万厯初任海宁教谕旬试月会尤重行实谆谆劝勉见士以非公溷有司者召而诃之或遭枉抑必力爲白训导没于官贫不能丧日休为之殓他若赈贫士婚葬辄割俸予之】
　　唐际盛【旧浙江通志字士莹福建莆田人万厯中知杭州时治中别驾及令长多不自检际盛以威棱接御之为政驭吏者什九驭民才一二诵声徧野陞杭嘉湖道钱塘令以妄取市物民不从拘于狱将夜毙之适际盛入省市民欢呼曰得重生矣令闻解印绶去】
　　陈尧典【旧浙江通志苍梧人万厯间任于潜洁已爱民士贫不能试者辄资给之邑南浮溪宣歙孔道也每山水骤涨行旅艰阻尧典捐俸置渡田】
　　杨伟【余杭县新志号鼇山福建晋江人由举人万厯十年任余杭岁饥请以预备谷赈民不待报辄发仓守难之伟曰饥者待餔能须臾缓耶督学来试伟争余杭人材多而取数少请复未汰时额从之】
　　管九皋【富阳县志字鹤野广德人万厯十一年以举人知富阳县催科不扰民自乐输断狱片言豪强敛迹修学宫劝民树植修筑隄堰皆利及百年擢监察御史】
　　邬明昌【旧浙江通志湖广汉阳人令钱塘沉毅寡言笑与客就坐尝三易茶宾主不交一言而退先是编役蠧胥为姧以贫下充见年一月三受笞而豪富者不纳如故明昌每一戸给单一凡丁若干田地荡若干银若干分为四限纳一限则截单一角谓之截角单不纳者执单听比掾胥豪猾之弊一清】
　　朱光祚【仁和县志湖广江夏人万厯乙未进士令钱塘摄仁和才气睿敏遇事片言立断又得以其余接贤士大夫课诸生月有试试文夕入晨出殿最不爽催征示以限有先限及限输者令无造比乡民安堵荐擢吏部司封郎】
　　樊良枢【仁和县志字致虚江西进贤人万厯甲辰进士令仁和与人推诚开肺腑无所隐征比以大义劝之不事笞扑民亦感其悃愊争先输纳厯迁浙江提学以不作魏珰祠碑解印绶归】
　　聂心汤【旧浙江通志新淦人万厯中令钱塘事至即决庭无畱牍与台使者言利害可否必得请乃已适南湖水溢钱邑钦贤诸乡被灾最烈于是建化湾塘次筑闸次议濬南湖次建捍江塘民思其徳】
　　黄鼎象【临安县志南安人以举人任临安令爱民重士纂修邑志时岁歉申请当道题准改折漕粮】
　　季概【富阳县志六合人万厯二十二年由贡生知富阳县长厚有干才多行善政崇学校疏盐引革税弊民其利】
　　林恭章【福建通志字尔肃莆田人万厯进士知海宁县邑苦解粮大戸营脱辄令小戸当之恭章议津贴法令民计亩入钱役遂得均厯湖广右布政使】
　　任才钦【富阳县志晋江人万厯二十八年由乡举知富阳县厘剔赋税宿弊敦崇名教辟説约堂与诸生讲道课业邑中节孝者旌礼之以励风俗】
　　刘洪谟【仁和县志南昌人万厯乙未进士选严州建德令调仁和士民奉法听约束无敢怠故事抚军牙旗及绳岁一易曹吏以告洪谟曰吾且视之曰旗与绳俱未败浣而新之可也税事起一日市民鼓噪欲犯中贵人几酿大变洪谟轻车出谕以利害辄散去中贵人亦德之每事就折断焉】
　　程汝继【余杭县志字敬承婺源人由进士万厯三十年知余杭吏慴其威民爱其慈儒学乃法喜寺故址外高内陷特为高其基重建之陞南刑部主事】
　　岳方【昌化县志南充人以大理评事出知昌化县时矿事扰民方力请上司议将门市额税永为规则作矿息事寝民赖以安】
　　王桥【富阳县志字荣予夷陵州人万厯三十二年知富阳县明敏练达重士体抑豪强征输有方胥吏慑服重造学宫修城隍庙清理沙地号能吏厯贵州按察使】
　　姚之兰【旧浙江通志字汝芳桐城人万厯中由进士知杭州丰裁卓然讼无畱狱接士以礼煦然如坐春风中一时称为氷鉴去之日郡人立德馨祠于吴山及西湖两处】
　　戴日强【余杭县新志号兆台防城人由举人万厯三十八年任余杭邑南湖自嘉靖后塘堰渐圯爲姧民盗决涨塞爲平陆占佃者蟠结种植其中天目诸山水骤发湖不能受南乡十八里之民漂溺几半而钱塘延被其害日强至悉置豪猾以重法厘旧疆躬率民尽辟湖址纵横十字培原隄各五里亘湖中既令土之出有所容而亦借堤之力以暂缓洪波冲激之势于是陡门函堰之制毕周各设坝夫守之而湖复故】
　　余犹龙【昌化县志字敏初广东顺德人由举人万厯四十四年任昌化专以惠恤民民有争讼谕以忿恚可忍当思县门不可入讼者感悟悉罢去每农月课劝农蚕俾妇女毋往庙寺游观邑野清静】
　　周宗建【仁和县志字李侯吴江人万厯癸丑进士选知德清县调仁和十年一审役主者多不平哗然争于廷宗建适涖事父老窃相语曰侯仁且廉讆言徒自诪张耳盍议定而后入众皆曰诺及入宗建语曰役均乎皆应曰均第二里三里皆对如前宗建喜顾掾酾酒插父老花旌之其后此者役舛错未善也顾间日而议定及期尽三百余里役无不均者擢拜福建道御史忤魏珰诏狱瘐死崇祯初赠太仆寺少卿諡忠烈】
　　杨春枝【富阳县志云南人万厯四十六年以举人知富阳县持大体练达有断吏不敢欺修城池治街道政声大着】
　　厐承宠【旧浙江通志字星易吴江人天启间知杭州和易近人坐堂断事或民懦气慑口格格不能吐承宠令其尽言无畏或姧宄巧诋喋喋利言胜人则整威严以临之尝言周礼五听气听为微正欲听其气耳有兄弟讼者髪垂白承宠诘曰异母弟昆耶对曰一父之子也承宠曰今讼当非汝两人心必中妇言乃至此两人惊悔皆叩头谢罪而去仕至江西布政使】
　　顾谦服【杭州府志字民服天启三年为昌化令课农桑兴学校値岁饥多方劝谕设糜粥饥民赖以存活里民解公帑抵府为库吏所蚀藩司严檄督县谦服抗辞陈守请逮吏严讯守恚曰知县何不代讯耶谦服受命请刑具立鞫于府防傍即从吏家追获原帑解司咸服其神】
　　马用锡【余杭县志字晋和晋江人天启三年由举人知余杭县夏大旱步祷甚勤凡再旬不雨用锡以为吾方爲民吁帝而尚督征施笞朴岂克谨天戒意耶停征三日而大雨岁遂以有年】
　　岳虞峦【旧浙江通志武进人崇祯间知杭州善听讼不事钩距而事必得情及去郡有坐狱于庭者稍不得理即曰使岳侯在当不至此】
　　董葵阳【旧浙江通志威海衞人任杭州通判崇祯中署富阳篆凡征收条赋令民自函投匦吏胥不得上下其手知里催差催扰民尽革去其法檄本人自催间有三催后期者始发役追之更不得额外立加耗名】
　　林垐【海宁县志字子野侯官人崇祯进士授海宁令邑之袁化鎭有李刁三者故大家奴素以黠称乘间煽诸毒怨于诸大家者揭竿起其势汹汹垐降牒某日诣乡约所讲约密刁三至庭下立杖杀之晓谕通衢以元凶既除余悉不问一邑安堵民来防事或对簿必告勉以孝弟廉让久之民以及垐讼庭为耻去之日陈其装于庭药裹书籖而外惟绢素四端而已】
　　缪九凤【旧浙江通志如皋人崇祯中任于潜下车即问民疾苦厘剔夙弊先是潜设里役凡官司征发皆取给焉既久吏缘为姧民甚苦之九鳯作放里归农录甚便操守严介门无私谒】
　　韩鼎新【昌化县志字又铭江都人崇祯间任昌化谕值徽郡寇乱躙入官舍苛索金帛欲强系以去自刎死】
　　郭光詹【旧浙江通志晋江人崇祯间知于潜廉威特着谳狱率多破械岁编丁田皆自衡定催科以渐生平一介不茍常鬻家田以自给其清介如此秩满迁湖广黄州府判】
　　杨梯【旧浙江通志四川嘉定人崇祯中任于潜居官明断时山邑盗贼窃发梯廉得首恶数人立毙诸市民赖以安】
　　顾咸建【旧浙江通志昆山人崇祯中令钱塘先岁大祲司农以粟入为殿最催科如东湿薪値粮限者比戸悬罄往往雉经仓门外犹捕子弟抵偿咸建下车分两税爲十限贴于门令同甲提谕之终不以符属胥吏民缓征得生后以节着】
　　唐自彩【临安县志四川人崇祯间以贡士知临安严明廉介后殉节】
　　国朝
　　严正矩【湖广通志字方公孝感人明崇祯癸未进士顺治初授嘉兴推官判决明允庭无滞牍捐俸籴粟以活饥民陞杭州知府禁暴安良保全属邑士民戴之厯戸部左侍郎致仕归杭州府志正矩号絜庵知杭州慕蘓文忠为政名其斋曰雪堂郡有女尼出入豪贵为姧每出两袖笼香时人称曰香姑正矩廉其状寘诸法】
　　李人龙【昌化县志字光宸深泽人顺治三年由举人知昌化先是昌化陷于寇以徽人帅应璧行县事人龙至寄署临安西墅檄谕昌民曰尔等故称向顺为一时叛寇胁从第能协心遵化他无所恐由是士众趋附余贼犹依据山顶人龙亲帅兵壮讨捕诸受抚者令各归农业邑境遂安尝为民申免寇逋田赋什九行取礼科给事中辛卯典试浙江】
　　张文光【钱塘县志字谯明祥符人明崇祯戊辰进士顺治三年令钱塘浙闽初平山薮未靖协勦之兵络绎旁午少不合意则哗文光撤公座设酒馔首宣】
　　【朝廷用兵之意徐及小民困苦之形详为开谕多欢饮而去民赖以安奏最擢吏科给事中】费国暄【余杭县志字松崖无锡人进士顺治八年知余杭县性温雅慈爱然持法峻有犯者未尝少贷闾里豪黠相戒逺避先是邑承明季之乱姧宄啸聚山薮南北两乡有贼首盛贵章贤等聚党数千白昼焚掠国暄部署丁壮八乡势相联络凡盗欲有所刧者辄预知之捍御有备同防将王鼎新相机堵勦搜斩甚众民始获安】
　　秦嘉系【海宁县志字公绪湖广京山人顺治九年由贡生知海宁发姧摘伏纲纪肃然先是里中夙蠧巨憝抗赋窝访通洋窝盗实繁有徒嘉系穷其根株翦其羽翼民害始息开浚市河修学校葺邑乘建义冢清豪占吏治称首云】
　　岳钟淑【江南通志字天涛武进人武穆后裔顺治壬辰进士授仁和令省会冲疲钟淑力栽供亿积困以苏擢吏部主事陞比部郎假归旧浙江通志钟淑令仁和日召父老询之曰长单法善乎曰甚便其称不便者独掾役耳往时每比责现年顾现年一身力不能代伏地受笞花戸逍遥罔闻是以长单为便钟淑遂力行之官民皆利】
　　洪有度【新城县志字子汪山西人顺治十年由吏员授新城尉勤于职事辛丑三月白头贼自渌川抵县刦掠富室有度闻警出追至母子岭贼分窜潜匿山谷至夜复前后拥围有度奋力御敌被害其妻抚棺痛哭不食而死】
　　习全史【旧浙江通志陜西同官人顺治间任杭州府同知渔临关姧宄与关蠧通籍交关噬民全史下车即爲剖禁诸暨某持两断足讦告不休全史曰此必夜行私窃爲失主所折奈何诬人某惊服投两足于江讼遂息以解军储至衢劳瘁卒无以爲殓总督李率泰分俸给之始克归榇】
　　虞毓粹【昌化县志字含美东明人进士顺治十三年知昌化率先课士简刑劝农昌邑向取本山木造屋无税各蠧勾连关差踵门科屋税舆马徧邑中造屋数十金税费且倍蓰毓粹力请两院永革之民赖以宁令昌邑十载陞工部虞衡司主事】
　　朱永盛【富阳县志号泰寰陜西城固人己邜举人授富阳知县携二仆襆被至官以清厘宿弊为己任胥吏惮之堂事毕辄与士民谘访利弊令至必行数年间修城隍署廨开北城河立永济渡修恩波桥筑三墩以捍之时山寇未靖以恩恵招徕之纳降者无算审役之期均编有法贫民赖以息肩卒于官邑人为衰服三日柩归白衣冠送者数千人】
　　戈珽【旧浙江通志山西平阳人康熙四年知杭州府洁已爱民强毅精敏人服其明尤以崇儒重道爲已任与士子讲学不倦】
　　梁允植【钱塘县志字承笃眞定人以恩贡生知钱塘有干济才时杭郡之患惟逃人营债爲最急二者皆不逞之徒为之勾引允植廉得之于是严保甲以察窝家令自首贳其罪营债则专责之勾引之人民乃苏甲辰闽变总督李之芳移鎭三衢巡按田逢吉督兵城守咸以允植为才命佐军兴调兵食支应满汉大兵解饷及火炮铅弹军器前后运用船只计万有八千余号夫役不计其数俱出召雇民无怨咨迁袁州府同知题畱以同知摄县事事平擢延平府知府】
　　许三礼【海宁县志字酉山河南安阳人顺治辛丑进士任海宁令修濬城隍立社仓建义塾濬四境塘河通漕资溉公私赖之特辟庄婆堰一带塘路至石门界以通挽运建正学书院朔望率绅士讲学其中凡地方应行事宜无不实心举行以循卓内擢官至礼部侍郎】
　　靳襄【名宦畱祀册辽东人康熙二十二年任杭粮通判旧有开仓様米及杯盘诸陋费尽行革除恪遵官收官兑以苏民困严押弁丁粮艘依限抵通陞理事同知綂驭有方尤重文学在任七年与诸生课试论文捐俸以资寒士登贤书者接踵他若御火灾赎难民掩遗骸施丹药善政不一】
　　孙毓珩【名宦畱祀册辽东人康熙二十二年令新城洁已奉公杜絶请托延接诸生必以礼首惩豪恶犯法者裁革里胥陋规却茶商餽送新文庙设义学每朔望率师生及里之老幼咸集公所宣讲圣谕毕复传听讲人等再四谆复一时士风丕振民俗敦厐又新邑山峻地狭水源易涸难以灌溉田禾乃于农隙之时亲往督修旧堰以便蓄泄永昌一乡向因少堰每苦旱毓珩相度形势开渠引水倾囊助工筑砌堰坝民因号为孙公堰西关火毓珩于街市叩天祈止火遂息遇亢旱屏舆从曝赤日中徒步行数十里雨立沛不及避衣尽湿因冐寒成疾卒于官民肖像祀之至今舁像祷雨无不应者】







　　浙江通志卷一百四十九
<史部,地理类,都会郡县之属,浙江通志>
　　钦定四库全书
　　浙江通志卷一百五十
　　名宦【五】
　　嘉兴府
　　三国吴
　　步骘【吴志本传字子山临淮淮隂人孙权召隲为主记除海盐长还辟车骑将军东曹掾黄武五年权称尊号拜骠骑将军领冀州牧上疏曰郡守百里各得其人共相经纬庶政岂不康哉窃闻诸县并有备吏小人因缘衘命不务奉公而作威福无益视听更为民害可一切罢省权采其言多防济赖赤乌九年代陆逊为丞相嘉兴府志隲长海盐性寛雅博研道艺训齐风俗】
　　晋
　　邓攸【晋书本传字伯道平阳襄陵人元帝时吴郡阙守帝以授攸攸载米之郡俸禄无所受唯饮吴水而已时郡中大饥攸表赈贷未报乃辄开仓救之在郡刑政清明百姓欢悦为中兴良守后称疾去职太宁二年迁会稽太守】
　　高使君【治嘉兴府志逸其名建武中为嘉兴监屯田校尉领兵三千屯田于此久而鎭静岁遇丰稔公储有余有功德于民立庙祀之】
　　鲍陋【万厯嘉兴府志隆安中任海盐令会稽贼孙恩攻县陋御之恩走复遣子嗣之以兵一千为刘裕前锋追恩裕虑吴人不习战命之后嗣之竟前战死】
　　南北朝
　　刘霁【册府元字士湮平原人天监中为海盐令以和理著称】
　　徐份【陈书徐俭传份陵之子有父风解褐为秘书郎累迁太子洗马出为海盐令甚有治绩】唐
　　赵居贞【嘉兴府图记彭城人天宝九年吴郡太守以嘉兴海盐地广奏割华亭县又海盐多盗置海宁鎭节束之】
　　朱自勉【嘉靖浙江通志为嘉禾屯田都知修水利畎亩之政民始殷冨大厯间为长兴令士民颂之如嘉禾】
　　李谔【唐书地理志长庆中令海盐开古泾三百以御水旱海盐县图经谔爲县令察俗利病引河流资灌溉民到今利之尝于西郊立望城馆张祐过之题诗】
　　宋
</div>
    <div class="pagination">
<a href="浙江通志_page451.html">上一页</a><span>...</span><a href="浙江通志_page447.html">447</a><a href="浙江通志_page448.html">448</a><a href="浙江通志_page449.html">449</a><a href="浙江通志_page450.html">450</a><a href="浙江通志_page451.html">451</a><span class="current-page">452</span><a href="浙江通志_page453.html">453</a><a href="浙江通志_page454.html">454</a><a href="浙江通志_page455.html">455</a><a href="浙江通志_page456.html">456</a><a href="浙江通志_page457.html">457</a><span>...</span><a href="浙江通志_page453.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
