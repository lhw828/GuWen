<!DOCTYPE html>
<html>
<head>
    <meta charset="UTF-8">
    <title>凤山县采访册 - 第 53 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>凤山县采访册 - 第 53 页/共 75 页</h1>
    <div class="content">
　　叶节孝妇事实

　　节孝妇叶纱娘，仁寿里程乡庄叶尾吉女也。母朱氏，生妇于嘉庆丁丑，越道光壬辰，妇年十六，适嘉祥里五甲尾庄侯印绶为妻。事姑黄氏，能得欢心。姑没，哀毁如礼。与夫同甘苦，丝毫无怨言。丙午，夫故，妇年三十岁。矢志孀守，抚其子以成立。子名纯青，于光绪乙亥入邑庠，妇犹及见之。庚寅，妇卒，年七十有四，计守节四十五年，未奉旌表。（贡生苏玉辉报）

　　许节孝妇事实

　　节孝妇许竿娘，半屏里顶五块厝庄许天赐女也。母陈氏，生妇于嘉庆辛酉，越庚辰，妇年二十，适兴隆里左营庄曾陷为妻。事姑氏以孝闻。道光丙戌，夫没，妇方二十有六，遗孪生二子。长曰双，次曰元。时，均各两岁。姑在堂，家仅中资，妇勤织纴以佐之。事姑二十余载。两儿一耕、一读，其次者已于丙午年入邑庠。是年，妇卒，寿四十六岁，计守节二十七年，未奉旌表。（生员吴如润报）

　　寿妇张氏

　　丁车万妻张氏，邑城内仁和街人。寿一百十七岁。送终之日，二子年俱九十余，长孙亦逾七旬。随行护丧者七、八十人，皆其曾元云礽，一时称极盛焉。此道光初年事。先君子幼时，曾亲见之。所述如此。询诸近人，无有知者。姑识其略以备釆。（廪生卢尔德嘉报）

　　寿妇蔡氏

　　朱泉妇蔡变娘，观音里无水寮庄人。生于乾隆四十六年正月二十三日午时，卒于光绪八年八月二十六日子时，享寿百有二岁（其夫寿七十二岁，长子寿七十六岁，俱先妇卒）。送终之日，子三人（长子讲先卒，次子乌嘴、次芸、次初俱存），孙五人（长孙调、次景、次致、次平、次和尚），曾孙七人（长蛋、次炎、次象、次狮、次僯、次挝、次壹），元孙二十二人（长闯、次霏、次订、次粮、次客、次高、次青莲、次联升、次盛、次布、次吉、次川、次力、次掌、次来传、次仲、次求、次福、次来生、次什、次清、次英）。（生员曾耀道报）

　　右新辑列女凡一百二十八口，每篇末必云某人报者，皆本人自愿作保，以防冒滥也。至釆访不确及无人为保认者，概不敢登，以昭慎重。光绪二十年十二月二十四日，廪生卢尔德嘉谨识。  
　 

壬部

　　艺文（一）

　　扁额

　　碑碣

　　兵事（上）

　　 扁额

　　敕建昭忠祠扁

　　在北郊武洛塘山南。本祠内享堂正门上高二尺，宽五尺，正书三十七行，十四字，其辞云：

　　两江总督臣沈葆桢谨奏：为铭军剿番阵亡员弁勇丁在凤山县建祠告成，恳请列入祠典，以慰忠魂，恭折仰祈圣鉴事。

　　窃照同治十三年生番肇衅，饬调福建陆路提督唐定奎，统带铭武步队十三营，驰赴台湾会合戡定。其阵亡、伤亡、病故各员弁勇丁，仰蒙赐恤入祀昭忠祠。旋经该提督于光绪二年七月分筹款在于凤山县北门外武洛塘购买基地，檄饬参将程曾郁、凤山县知县孙继祖设局办理，建立昭忠祠享堂三间、两庑各三间，旁葬勇棺一千一百四十九具。又于枋寮购地，作为义冢，迁葬前敌、内山等处勇棺七百六十九具，于上年八月分一律工竣。据该提督申请具奏前来。臣等查铭武诸军前次奉调剿番，重洋涉险，斩棘披荆，较之剿逆、剿捻，尤为艰苦。所有该军阵亡、伤亡、病故各员弁勇丁，既据该提督筹款购买基地，建祠告成，相应请旨，准其列入祠典，由地方官春秋致祭，以慰忠魂。除将送到图说咨移部科查照外，谨会同闽浙督臣何璟、福建抚臣丁日昌恭折具陈，伏乞皇太后、皇上圣鉴训示。谨奏。光绪三年七月十五日军机大臣奉旨：着照所请，该部知道。钦此。光绪四年二月日，福建陆路提督臣唐定奎恭录敬立。

　　慈济扁

　　在双慈亭左室。高二尺三寸，宽六尺，中横书「慈济」两大字，方各尺许，两旁正书十三行，行十六字。其辞云：

　　时乾隆五十三年季春榖旦，凤山陂头街双慈亭奉观音、天后圣像，住持僧戒香存慈悲心、行济人事，拯难扶危，素所持履者。然也，丙午冬，逆匪构乱，劫县伤官，学博叶公梦苓、陈公龙池，招集义民，驻陂头堵剿不克被害。而叶公一家死者十三人。叶公孺人林氏自刎以殉，仅遗幼男一、幼女三。僧戒香罄素积忏资，买棺以殓，并衣食所遗幼男，其收埋官兵义民之死难者，不可胜计。洵不愧双慈亭之住持矣。余遭贼难，赖戒香引避，得免。事定，爰旌以扁，兼题数言，以志不忘云。

　　奏赐军功五品顶戴俸满台湾府教授罗前荫题。

　　正德厚生扁

　　在曹公祠享堂上。咸丰庚申小阳春榖旦，阖邑士庶敬立。

　　德速邮传扁

　　在凤仪书院头门中楹上，恭颂邑侯丁大老爷德政。道光己酉年端月榖旦，阖邑绅耆立。

　　仁恩广被扁

　　在凤仪书院讲堂中楹上，恭颂分府宪摄理邑侯仝大老爷德政。道光壬寅年桐月榖旦，阖邑衿耆铺民敬立。

　　廉能着绩扁

　　在凤仪书院讲堂东楹上，恭颂父师绍堂孙大老爷德政。同治十年蒲月，仁寿里绅耆铺户立。

　　菁莪造士扁

　　在凤仪书院讲堂西楹上，恭颂卓翁李大老爷宾兴德政。凤仪书院绅士敬立。

　　郇伯遗风扁

　　在曹公祠拜亭上，恭颂绍堂孙老公祖大人德政。治下东港绅郊同叩。

　　谊敦推解扁

　　在考棚厅事上，太子少保、头品顶戴、兵部侍郎兼都察院右副都御史、巡抚山西兼管提督盐政印务、节制太原城守尉、一等威毅伯、曾为全台协助晋赈。官绅士民立。

　　好义急公扁

　　在观音里仁武庄刘厝公学。道光十八年九月，特授福建台湾府凤山县正堂曹，为监生刘呈和立。系造西门功绩。按此扁有四，同时，造大东门为卫千总职衔蓝见元，造小东门为生员曹鸣珂，造外北门为职员卢朝宗，三家均有此扁，款式同。

　　一乡善士扁

　　在参将署前简宅内。乾隆十五年六月，钦命巡按福建台湾等处地方兼提督学政，河南道监察御史加三级纪录四次杨开鼎，为凤山县乡饮宾简跃千立。

　　松筠节操扁

　　在大竹里三块厝街龚宅内。咸丰九年十月，钦命兵部左侍郎、提督福建全省学院、加十级随带加五级纪录十次徐，为凤山县旌奖节孝故武生龚维春妻周氏立。

　　七叶衍祥扁

　　在大庙口街张宅内。道光六年四月，兵部尚书兼都察院右都御史、总督福建浙江等处地方军务、兼理粮饷盐课、兼署福建巡抚印务孙，给凤山县五代同堂寿妇张谢氏。按旧城张宅内，亦有此扁，款式同。

　　遐龄永享扁

　　在兴隆里旧城内连氏宗祠。乾隆三十二年十月，特授协镇福建福州副总兵官、军功头等、荐列一等纪录四次戴，给凤山县寿民连梦麟立（麟八十五，妻吴氏八十三）。

　　化雨均沾扁

　　在旧治学宫明伦堂内，恭颂咏全林老夫子德教。咸丰壬子春，本学门生同立。

</div>
    <div class="pagination">
<a href="凤山县采访册_page52.html">上一页</a><span>...</span><a href="凤山县采访册_page48.html">48</a><a href="凤山县采访册_page49.html">49</a><a href="凤山县采访册_page50.html">50</a><a href="凤山县采访册_page51.html">51</a><a href="凤山县采访册_page52.html">52</a><span class="current-page">53</span><a href="凤山县采访册_page54.html">54</a><a href="凤山县采访册_page55.html">55</a><a href="凤山县采访册_page56.html">56</a><a href="凤山县采访册_page57.html">57</a><a href="凤山县采访册_page58.html">58</a><span>...</span><a href="凤山县采访册_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
