<!DOCTYPE html>
<html>
 <head>
  <meta charset="utf-8"/>
  <title>
   噶玛兰厅志 - 第 43 页/共 51 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   噶玛兰厅志 - 第 43 页/共 51 页
  </h1>
  <div class="content">
   传穟复核曰：噶玛兰东、西势社番，各有通事、土目，所称加留余埔，其情形亦自不同。东势十六社，最大者有三：曰加礼宛，曰扫笏，曰奇武荖。通事龟刘等三人。西势二十社，最大者亦三社：曰哆啰美远，曰珍仔满力，曰辛仔罕。通事一人曰八宝笼。凡番社之事，东势则龟刘等西势则八宝笼为首，各偕其土目出为经理。其加留余埔，所谓大社二里、小社一里者、东势十六社，地最后辟，汉人犹未尽垦，故番得留其有余。然与民人升科之地接壤，易于混争。前通判翟淦议以官为招佃，按甲分租。前督宪汪覆奏，自耕田园，栽树为内界，不准汉人贌耕。其加留余埔之外，亦栽树为外界，准给汉人开垦，呈官在案。按年完纳番租。至西势荒埔，先为民人开透。前督宪汪覆奏，将西势沿海沙仑，自乌石港至浊水溪三十余里，永为西势番业，不许民人越垦。如番社人少，愿贌给汉人开垦者，亦照东势之例，呈官立案。道光元年，署通判姚莹率番总理林兴邦、通事八宝笼暨各土目，勘定界址，按社计丁分配，绘造图册详送，是东、西势加留余埔案已久定。今吕倅据呈，议将租谷给予社番，向佃自收，毋庸官为经理。卑府窃以为立法务期可久，而愚番尤须曲为筹虑。吕倅意以官设佃首，难免朘削，不如俾番自理。然番性愚拙易欺，纵不足，犹十得八九；若听番自管，恐日久汉奸谋占，私买私贌，并埔业归于无有，官亦无从清查。即如台、凤等邑，屯租原系官为经理，后租收不足，议归番丁自收，遂至屯业失其大半。乃复议由官征给。一事章程再易，至今屯务大坏。兰地余埔，岂可再仍覆辙？且台、凤诸邑，番丁归化已百余年，甫能略通汉语，粗识文字。兰地诸番，归化甫十余年，所谓通语言文字者，殊未可信，难保非汉奸图争佃首不得，唆弄愚番，从中渔利。应请仍照原议，未可率改。抑卑府犹有请者，余埔番业定制后，惟以图册为凭。此时官存案卷，番众不得见之。更历日久，恐汉奸不免侵越，社番无凭控理。若案卷遗失，即官亦无凭稽核。请将详送图册，照造一分，用印给与社番通、土收存，并将章程刻石，以垂久远。仍令通、土将图册用石匣存贮，以备水火。每届三十年，呈官清厘一次。凡侵越番埔者，不论从何典买，一概追还。倘或官吏为其蒙混，误给印契垦照，查出一概注销。如此，庶汉奸有所顾畏，愚番有所据依；即百年后案卷沦亡，而图册具在，官亦有以查核矣。

　　一、设隘防守生番，隘丁口粮应分给隘地自行耕收也。志恒议曰：『噶玛兰民垦靠山课地，常被生番扰害。前守杨廷理详请奏明：各隘口添设隘寮，募举谙熟隘务之人为隘首，选雇壮丁，分管地段、堵御生番、防卫耕佃以及往山樵采诸民人。所有隘首、隘丁口种、铅药辛劳之费，由附近承垦课地诸佃，按田园甲数，均匀鸠给。责令隘首向佃科收，毋庸官为经理。详奉咨部覆准在案。迨前通判翟淦，以兰属各佃民四、六征收租课，赋税匪轻；再令匀摊隘费，穷黎不堪其累。议请将三籍民人分垦埔地，除正额外，其附近山麓之荒林砾石瘠地，准隘首召佃垦升，列为不入额之款，传作隘丁口粮，由官筹给，以公济公，议免咨部。旋奉宪檄，以与原奏不符，应奏明更正，以昭核算。卑职查兰属东西势沿山二十隘，分配隘丁二百二十六名。每隘分管界外附近山麓瘠地，或一、二十甲，或二、三十甲不等。各隘丁在地垦粮，数年以来，开辟尚未尽透。应请仍将各隘地予隘丁自行耕牧，以充口粮，俟垦透再行丈量造册详查。其耕凿佃民，可免匀鸠隘费，亦与原奏毋庸官为经理之议相符』。

　　传穟复核曰：兰自始入境之远望坑至苏澳，凡二十所，皆设隘丁。其口粮等费，初议附近居佃均匀鸠给，民力实形竭蹶。翟前倅请将附近山麓瘠地，准隘首召佃垦新，由官筹给，济隘卫民，颇为两便。惟与原奏不符，自应奏正核实。今吕倅议请将不成片段隘地，给隘丁自耕，俟垦透再行丈量甲数，应请俯如所议奏行。但隘地逼近生番，诚恐各丁恃强贪垦，侵入番界滋事。不可不予以限制。卑府管见，请仍委员先往勘丈各隘首所垦若干甲，约计足数口粮需费而止，给予垦照。仍严定界址，不许越垦，致生番衅。但此项隘地虽由官授其开垦，工本皆丁首自备，究与民耕官业有间。倘丁首缘事斥革、或其人身故，并无亲丁接充，由官另募，即将隘地交接充之人经管，仍酌给地租十分之二，以赡恤原垦丁首家属。其无子孙者，不许冒领。如此，则规制有定，可免事端，而隘业亦不致于沦没矣。

　　一、东势未垦顶二结、鹿埔等地八百一十余甲，应请暂免报升，以纾民困也。志恒议曰：『前守杨廷理丈报东势三籍民人荒埔二千五百三十八甲；前通判翟淦于嘉庆二十一、二两年，丈报升科田园一千二百余甲；又被水冲沙压田园二百八十余甲，详准豁免外，尚有未垦埔地八百十余甲。卑职查此项未报升科埔地，实系东势靠近山脚之顶二结、鹿埔、马赛等社，地多砾石，瘠劣最甚。虽有穷民往彼垦种杂粮，鲜有收成，以故抛悬至今，不成田园，难以征输供赋。前厅高大镛履勘，地力瘠薄，仿照西势、汤围等庄，请免余租，严限勒垦。又经三载，仍未垦成，应请暂免报升，仍由厅每年查勘结报一次，不拘年限。如可开透，即令升科；如仍系荒埔，即据实结报请缓，以纾农力』。

　　传穟复核曰：噶玛兰僻在台湾极北山后，本属水寒土瘠；徒以地势平衍、溪流灌注，故有膏腴之名。然其地可种者，北起头围，南至马赛，不及百里；西至生番山脚，东至海边，宽者约四十余里，狭者不及十里。自开辟以来，已垦田园报升者五千七百余甲；中遭水冲沙压，旋垦旋坍者数百甲。实在升科成熟田四千七十三甲二分，园一千一百七十六甲七分，虽较原奏之七千零五十甲缺额已多，但核现在额征正供榖九千一百八十二石有奇、耗羡榖一千二百七十五石有奇、余租番银一万八千六百八十八圆。统计赋则已逾三万，文武廉俸、兵米饷干一切取足于此，每岁尚有余谷以济淡水之不足。弹丸之区，地力尽矣，其不能无水堀沙砾之瘠地者，势也；前守杨廷理仅于深林茂草中，案绳约计，辄以七千余甲具报，初亦不料其中水堀沙砾若是之多者，情也。兹蒙宪台深恤民艰，特奏赋则不能加增，甲数不能足额，实仰圣朝薄赋轻税，予民宽大之意。兰民闻知，无不欢欣感戴。吕倅所议，东势尚未垦透顶二结、鹿埔等地八百一十余甲，缘地多砾石，瘠劣最甚，议请暂免报升，不拘年限，以纾农力，实为体恤民艰起见。应请俯如所议奏咨，兰民不胜幸甚！

　　一、西势未垦埔地一百七十六甲，应请缓报升科，以恤民隐而免漏赋也。志恒议曰：『噶玛兰西势原报荒埔二千零六十九甲，先经民人占定分垦，勒限嘉庆十七年开透报丈征租。迨至限满，先后丈报升科田园一千八百九十余甲外，未垦埔地一百七十六甲，现奉饬令入官，另行召佃垦种。卑职查此项未垦埔地，皆积水之区，每遇秋雨连绵，即成霔穴。嘉庆十六、七年屡遭水淹，各佃逃亡，通判翟淦令结首另招新佃。嘉庆十九年，佃户始集，复定以二十一年开透，二十二年征租；并取结绘图造册，附同汤围等庄瘠地，详请豁减余租。又为浊水溪流涌沙，屡筑堤堰，皆遭淹没。本年八月大雨，田禾颗粒无收，佃户纷纷退垦，应请将此两处低霔瘠地一百七十六甲，缓报升科；仍由厅每年查勘结报一次。如得水干土阔，即谕令佃民上紧承垦升科；否即据实结报请缓，以恤贫农』。

　　传穟复核曰：西势未垦埔地一百七十六甲，久已逾限。现据吕倅查系积水之区，佃户不愿承耕，系属实在情形。应请俯照所议，以恤贫农，并分别奏咨立案。

　　一、民人承种田园，毋庸换给司照，以苏民困也。志恒议曰：『兰户开垦田园，先由各前厅填给丈单，付花户执业，并未赴司请给垦照单。职到任检查承种花户，计有一、二万人，若令自行赴司换给垦照，重洋阻隔，跋涉维艰，应请仿各厅县赴司请领契尾司单之式，颁定空白联二垦照，编列字号，盖用司印，发行下厅，由厅填给各花户，分领执业，以昭信守。仍将填过花户姓名及四至甲分，挨号造具承种细册，随同截留垦照存根，详报定案』。

　　传穟复核曰：吕倅请领司照，以昭信守，诚为郑重课业起见；但兰民请垦，向凭厅给丈单，已十余年。有原给某甲丈单，无力承垦，给某乙垦成报升者；又有某甲报升之业，典卖某乙投税换户者；又有原领丈单地段颇大，其后分给某乙、某丙垦升者；又有原领一单，后因分卖，只立契券，原单仍存者；又有辗转典卖，数易其主者。现在管业之佃，半非当时领单之人。后来升科之戈声，亦非当日原单之弓丈。就田问赋，自以现在承耕各佃为准。此不能与原单符合，所可虑者，一也。民人请垦之初，皆尝遣派胥役、弓手同往勘丈四至戈声，填单给领。至陆续垦熟报升，又往勘丈造册。现因造报升科定则咨部，又奏明委员覆勘，是一田已三经勘丈。若换给司单，又必逐户覆丈，民间已不胜其扰矣。民人始执厅单为凭，及至买卖投税之后，则凭司印契尾投税之时，并无查丈。若换单覆丈，其弓戈难免与契载不同，则并印契亦当更换。换契则原主中证，皆须传同查勘，方免控争。是换一司照，而全兰之民纷纷骚动，恐非绥安海外穷黎之意。所可虑者，二也。兰地初垦，先经前守杨廷里给予垦照，后乃易给厅单。两次给单，民间即有两次之费。将来换给司单，需费势所难免。是一田而三处换单出费，小民其何以堪？势必抗延不领，从而差役追呼，需索更甚。即使肯领，而所费既巨，田本已贵，田价必昂。田价昂，则米谷安能使贱？兰地新开之初，田园米谷即已昂贵，将来流害益无穷矣。所可虑者，三也。卑府愚见，以为给单者，所以使民有据，俾免纷争，本便民也。今民已有据，厅单亦由官给，屡次纷更，徒滋病累，殊非便民之本意。应请邀恩免换司单，以苏民困。

　　一、加礼远港炮台并南关围墙、外委公所，应请暂缓建造也。志恒议曰：『「噶玛兰创始善后事宜」案内，应建东势加礼远港口炮台、南关围墙、外委公所、兵房三案工程，前厅高大镛会同守备翁朝龙，勘估港口炮台一座并围墙等工，需银四千八百八十三两六钱一分六厘。又港口外委、额外公所、兵房等工，估需银二千二百九十三两零七分七厘。又马赛地方建造南关并围墙等工，估需银九千八百七十四两零九分八厘。前府以数目浮多，驳令删减。前署厅姚莹覆勘详送，蒙藩宪行查，姚莹并未出结。所送册结，系高故倅衔名，饬换现任衔名印结，详送核转。卑职会营复核，鄙署厅勘详无异。所有原估工料银两，项目会具现任衔名、印结、填明年月，另文送府核转，仰恳宪台察核奏咨施行』。

　　传穟复核曰：兰地各工，俱已报竣；惟炮台、南关外委公所未建。吕倅议请照原议估修，卑府复核所占工料岂无浮冒；但兰地各工，皆在征存余租动拨，吕倅现送历年征收支销总册内，截至道光元年止，已尽数支拨，并无盈余银款。南关、加礼远港炮台、兵房，工程浩大，应请暂缓兴修。且现奉宪檄，议于兰营添设都司一员，戍兵三百名。所有营署兵房及糈饷，亦未筹议，容俟通盘筹划，项目议详。仍请于覆奏案内先行声明。

　　一、城垣莿竹俱已茂密，如有缺坏，应随时修补也。志恒议曰：『「噶玛兰创始善后事宜」案内，五围地方应建城垣，挑挖濠沟，舂筑城基，前守杨廷理原议栽种土产九芎树为城。前通判翟淦莅任，因九芎树木过大，一时不能生根，令总理结首，城基之上遍插莿竹，已经全活；再于城基之旁，另栽小九芎树。将来树竹茂盛，即有空隙，亦可将竹枝编排，城垣愈形巩固，系属因地制宜，奉宪檄照所议办理。仍令将承办各总理结首姓名及建筑丈尺，造册详送，以凭奖励。卑职抵任，督同总理陈奠邦等，履勘所插莿竹，现在茂密。其城边并无所种之小九芎树。询据陈奠邦称：城边种树，已非一次，因兰地每于秋冬雨多，地土松湿，不能存活。惟莿竹一律整齐。又濠沟淤浅，亦即挑挖通流，可资捍卫。卑职现查各总理头人承办丈尺姓名，造具清册，另文详送，仰祈察核咨部』。

　　传穟复核曰：兰地既经开辟，建城设官，自当修筑砖城，以资巩固；但兰地沙土不甚胶黏，烧砖皆不可用，故本地并无砖甑，向须运自内地，工费浩大，一时难以兴修。原议栽种九芎树为城，嗣因树本过大，一时不能生根，议令总理头人等，在城基上遍插莿竹，令栽小九芎树，已奉宪准在案。今吕倅查勘所插城垣莿竹，现在茂密；而小树屡种不能生活，自属实在情形；应请俯如所请，随时修补。其濠沟倘有淤浅，亦即挑挖通流，以资捍卫。

　　一、入山备道，应照前署厅姚莹原议缓修也。志恒议曰：『噶玛兰厅应修备道二条，泉、粤二籍民人分垦地界，各得其一，各前厅遵照奏案，谕雇二籍头人兴修。旋据泉藉总理翁清和、粤籍总理林典等禀请宽展年限。前署厅姚莹传齐各头人结首，细加咨询。缘两处备道，一由艋舺之大坪林进山，从内山折转，至大湖隘，始抵东势之溪洲，系泉人分得地界；一由竹堑之九芎林进山，经盐菜瓮，翻玉山内鹿埔，可出东势之小叭哩沙喃口，系粤人分得地界。计程皆应三日，而所历悬崖峭壁，山径崎岖，树木丛杂，须攀藤附葛而上，生番处处皆可出没；兼隔大溪数重，深不可测，怪石罗列，舟楫难施；溪流复移徙不定，并无涯岸可建桥梁。若欲进山修筑，须得溪流干涸之际，各负干粮、执持器械，结队前进，以防生番肆杀，野兽搏噬。需数载之久，始能将事。计其工费，非万金不可。详准咨部展限缓修在案。今卑职覆加查察，该两路山径，天限险峻，纡回百数十里，并无平坦之地可以垦辟田园。山内向无居民，即樵采之人，亦不敢穷幽深入。本年山匠林泳春滋事，经水师提督许带兵围捕，各犯狼奔鼠窜，亦无一犯敢从此二处逃走者，可为明证。刻下三貂正道，大半业已修整宽平，行旅往来不绝；况备道开成，无人镇压，必弃为盗贼逋逃之薮。应请仍照姚莹所议，准予缓修。将来民人入山，樵采渐多、人烟稠密、行旅渐通、生番潜迹，再议兴修未为不可』。

　　传穟复核曰：杨守原议修筑进山备道者，盖缘兰民三籍，漳居十之七、八，泉仅十分之二，粤则不及其一。又三貂正道，进兰头围、西势一带，尽属漳人。台地好分气类，恐有械斗缓急之事，泉、粤二籍为漳人所困，不能自通。且三貂径险，设有不虞，易于梗塞，故欲更修二道，诚为远虑。卑府细加咨询，泉、粤自以人少，皆与漳民和睦，并无争竞之志。设有不虞，尚有乌石及加礼远二港，可由海道径达鸡笼、艋舺，不必假道内山。前署通判姚莹查议，此二道深曲险阻，事非急要，详准咨部缓修。今吕倅亦请照姚莹所议，与卑府管见相同。所有杨守原议请修入山备道之处，应毋庸议。

　　一、坛庙城垣俱已创建成规，应请修造城隍神庙，以符职守，而顺舆情也。志恒议曰：『「噶玛兰创始事宜」案内，奉准部文，天后、城隍庙，应就兰属官民捐建。各前厅议设董事经理，出示劝捐，未有成效。今卑职于抵任后，查自开兰以来，所有山川、社稷坛、风云雷雨、城隍祭祀神位以及城垣池沼、文武员弁衙署、兵丁卡房各工，俱已创建成规。天后庙亦于城内建有庙屋两进，规模粗就。惟城隍无庙，仅于天后庙内，附设纸牌，实不足以昭诚敬。况城隍尊神，凡有府、州、县城池者，无不建庙，以便民间祈报。今兰地设官分职，阴阳之理，原无二致。城隍尊神，不可无庙。卑职倡捐经费，买定本城北门内空地一所，择本年十月初八日，兴工建庙塑像，以顺舆情』。

　　传穟复核曰：神道设教，说本「羲经」。燮理幽明，赞襄圣治。故凡建都设邑，皆有城隍尊神，职司守土，咸受敕封，载在「礼官」，恭承「祀典」。杨守原议：兰厅建立山川、社稷二坛，春秋致祭，准销祭品银二十两；乃社稷有坛，城隍无庙，典仪未备，人神不安。现据吕倅倡率捐建，以顺舆情，殊与大部官民揖建之文相符。惟祭品支销，尚未议及，虽为数无几，而不载「礼官」，即不足以昭崇敬。又厉坛者，所以安慰无主幽魂，俾有凭依，乃不为厉之意。应请饬该倅俟城隍庙工完竣，并捐设厉坛。自道光四年为始，准其每年在余租项下，动支城隍及厉坛祭品银十两，以昭崇敬。并乞宪台察核咨部立案（按开兰之初，以官民合建天后、城隍二庙入奏，经部议覆云：『二庙既自捐建，又不知城隍但附祀于神祗坛右，则不必动帑兴修，亦毋庸报销祭品银两矣。此次得与厉坛编入岁额，支银另祭，岂非礼顺人情也欤』）。

　　一、罗东巡检兼管司狱，毋庸移驻也。志恒议曰：『原奏自五围至罗东，陆程二十二里，设巡检一员，为专管捕官。现在罗东，荒埔多未开垦，户口较少，政务亦简。新设巡检，援照竹堑巡检之例，与印官同城，兼管司狱，时往罗东稽察。仍俟罗东荒榛尽辟，户口日聚，应否移驻，随时酌办。卑职查罗东荒埔，虽已陆续开垦，其近山荆榛荒土尚未尽透，居民户口亦未稠密；罗东离城较近，巡检不时亲赴各庄稽察，尽堪控制。且该巡检，兼司狱务，朝夕稽查，尤关紧要。现在衙署已于城中建盖，应请仍与印官同城，毋庸移驻罗东』。

　　传穟复核曰：兰厅治在五围北，距淡、兰交界约百余里，南距苏澳边境约四十里。罗东在东势之中，距厅治仅二十二里，地虽开辟，民仍无多。巡检驻居城中，控制稽查，往来甚便。且该巡检兼管司狱，有监狱之责，应如吕倅所议，毋庸移驻。

　　一、乌石港及加礼远港口小船出入，应请由厅督同县丞会营稽查挂验，免其配载官差也。志恒议曰：『噶玛兰西势乌石港、东势加礼远港，二处小口，向于春末夏初，南风当令之时，有台属之鹿港、大埯、八里坌、鸡笼等处小船，儎民间日用货物，进港贸易；并有内地之祥芝、獭窟、永凝、深沪等澳采捕渔舟，入口售卖盐鱼鱼脯，换儎食米回内。其船每只仅可装米二、三百石。所有兰境每年额销郡垣濑北场课盐七千石，必须雇觅此项渔船二十余只，方足以敷运儎。如装米至四、五百石之商船，因港门浅狭，莫能进港。且入口海道回环曲折。而乌石港口礁汕罗列，旁有鸡屿、卯鼻潮水分流之险；一交秋令，港门沙塞，即埯边各项小船亦难出入矣。稽自开兰十有余年，未有堪以配载官谷之船入港者。兰地僻处全台山后，生齿日繁，人烟辐辏，一切日用所需，全赖各处小船于春夏间入口贸易。倘累以官差，或小加裁禁，舟商一经裹足，地方立见衰颓。惟每年进口商渔船只，或一百余号至二百余号不等；若不官为稽察挂验，难保无夹带违禁货物，甚或附搭匪人偷渡，实不可不防其渐。查全台虽例止鹿耳门、鹿仔港、八里坌三口通行，其余小口一概不准私越，即未便官为挂验；但噶玛兰另为一区，由艋舺入山，计程四站，其间崇山峻岭，货多滞重，难以陆行，是乌石港、加礼远港二处，必须舟楫往来，以为民便。头围县丞、千总驻札之所，切近二港，应请由厅督同县丞会营，于船只进港、出港之时，逐加查验，盖印放行，并令县丞按月造册，由厅核明转报。一切船只免其配载官差，以昭体恤，而免繁扰』。

　　传穟复核曰：台地各船配载官差，惟有官谷最大。但三口配谷，皆用大船。盖运载客货二、三千石，资本既厚，载价亦多；派令配载官谷，大者一百八十石、小者一百三十石，给与七分运脚，商民赔费无多，故得久远遵行。至于遭风到口小渔船，梁头五尺以上至八、九尺者，载货不过数百石，向不配载官谷。嗣因大船稀少，官谷欠运甚多，嘉庆十五年后，始议令到口小渔船一概配载。五尺以上配谷三十石，六尺、八尺以上配谷四、五十石至六十石不等；然必正口始可押配。其私口小港，虽遭风到岸之船，亦必押归正口配载。缘正口人户殷繁，百货聚集，各有行保。配运官谷，设有遭风失水，皆行保着赔。其私港小口，向无行保，即令配载，而其船妥否，并无把握。设有失水官谷，即归无着。此各口配载官谷之情形也。兰虽有乌石港、加礼远港二口，港门浅狭，入口之船不过二、三百石，得利甚微。兰民百货旱路难通，皆赖其贩运。若累以官差，或小加裁禁，诚如吕倅所言，舟商一经裹足，地方立见衰颓。且仅春夏之间，港门通畅。秋后沙塞，即小船亦难出入。此又与通台各口情形不同。应请俯如所议，二港小船免配官差，惟责成该厅督同头围县丞会营，于船只出入时，稽查挂验；并于船照内登明所载货物来往处所，不夹带违禁货物及匪人附搭偷渡诸弊；仍按月造册，由厅转报。洵于体恤民商之中，仍寓慎重海防之意。

　　一、仰山书院因乏经费未建，延请山长于文昌宫作课，以端士习而振文风也。志恒议曰：『兰厅自嘉庆十五年入版，生齿日繁，人烟辐辏。其间工商农业者，十居八、九，多以强霸刁健为能。明于孝弟礼让者，十难一、二。地方僻陋，学校未施，必先设书院，延师教育人材，日渐观摩，以期振兴文教。前厅翟淦议设仰山书院名目，因乏经费，未能建创；仅于文昌宫内，延师作课，每岁甄录生童六、七十名。所需师生膏火花红，前厅高大镛将阿里史等社余埔，原议设屯未准之租谷，改作此项经费。后来历任照办，俱未详明立案。此时文昌宫内，经前署厅姚莹延有主讲，从师肄业生童共八十余名，事难中止。经费不敷，除将阿里史等社租额，另列专条，议请宪示外，所有原设仰山书院名目，现经延师设课缘由，伏乞宪鉴！应请毋庸咨奏，以省案牍』。

　　传穟复核曰：噶玛兰新辟之区，三籍民人，风气强悍；自宜选择俊秀，教之诵习诗书，俾知孝弟礼让。从前虽经议设仰山书院，因乏经费，未能创建。既有文昌宫可以作课，并延请山长，生童肄业八十余名；近年附入淡水厅学者，已有两三人；是即造就人材之效。若能建立学舍，增益膏火，文风可望彬彬日盛。此时自可毋庸奏咨。惟卑府更有请者：兰厅远在山后，至郡十三日程，道路险仄。生童肄业，每岁考试，跋涉艰难。希图进取，似宜格外鼓舞，以昭体恤。但文风初肇，生童不及百人，未能立学，向皆统由淡水厅录取送考。可否奏请于卷面别立兰字号，每岁台湾道拔取一名，以为定制，仍附淡水学训导管朿，则兰厅士子进取有阶，必更蒸蒸向学。其于地方不无裨益。

　　一、阿里史等社埔地，每年征租不能如数，请拨充书院膏火也。志恒议曰：『前厅翟淦续查出东势、罗东、阿里史、马赛流番各社，及沿山界边田园，每年征租可番银一千三百余圆，请免升科以充屯饷。嗣准前任台湾镇道以兰地流番并非土著，番黎止应设立通、土，未便议设屯丁。所有田园应照例升科，或完纳番租，分别办理。当蒙院司饬行丈量办理。卑职查翟前厅议作屯地之时，原系未垦荒埔。迨设屯之议奉驳，当将罗东、阿里史等社埔地一百零五甲，饬令流番垦报升科。其马赛番埔四十甲，即令佃首招垦，给番收租。又沿山一带荒埔，尚有生番出没，翟前厅饬就马赛、施八坑口添设隘寮，募举隘首、隘丁，堵御生番。余地划付垦种，以充口粮，并未详覆。嘉庆二十五年，前厅高大镛往勘罗东、阿里史等社流番垦成田园，系沙砾之地，不堪并纳正赋，议令完租，作为仰山书院膏火，定于道光元年起科。其马赛社垦透番埔，仍议归佃首收纳，给该社番等领作口粮，亦未造册通详立案。卑职查罗东、阿里史等社，年仅收租四百余石。自起科之年起，历任所征，皆不足数，已经各前任支给书院生童膏火，用讫无存。可否仍照高前厅所议，将历年租谷拨归仰山书院，以为延请山长并生童膏火之需？其马赛番埔及沿山一带余地，既经翟前厅分别划还社番，向佃首招佃完纳番租，并添设隘寮口粮之用，似应仍循其旧，以恤番黎而重巡防。此条似可毋庸奏咨，以省案牍。

　　传穟复核曰：兰地生番，只有三十六社。自三籍民人进垦之后，有彰化之阿里史、阿束、岸里、东螺、马赛等社熟番，先后流入罗东沿山一带开垦，谓之流番。其性愚质，所得皆沙砾最劣之地，不成片段。兹据吕倅查明，阿里史等社，年仅收租谷四百余石，并不足数。历年已支给书院生童膏火，用讫无存，请照高倅所议，准将此项租谷，拨归仰山书院，以为延请山长并各生童膏火之费。其马赛番埔及沿山界外余地，仍给社番招佃收租并设隘口粮之用，实为体恤番黎起见。卑府查此等田园，既称系流番所垦，与民人承垦膏腴之地不同，应俯如所请办理，并无庸奏咨，以省案牍。

　　一、兰属保甲，应分为七保，按户编查也。志恒议曰：『编查保甲，原为稽察奸宄，并可考核士农工商各有执业，于听断词讼之时，按册而稽，多所裨益。而向来承充保甲之人，专司呈报命、盗案件及杂务差徭，于编查户口，不无潦草塞责；且有抗玩之户，不听编查；自应另举公正服众之人，承充保甲牌头；以十户为一牌，十牌为一甲，十甲为一保。所有向日承充办理杂务之保甲，仍循其旧，与编查户口之保甲牌头，各司其事，两不相涉，方能着有成效。今卑职将兰境通盘筹划，应分为七保：西势、头围、抵美简庄为第一保。四围、淇武兰庄为第二保。五围、本城为第三保。民壮围、镇平庄为第四保。东势、罗东为第五保。鹿埔、顺安庄为第六保。马赛、南兴庄为第七保。捐给纸张，颁发格式，令其按户查填年貌、籍贯、丁口、事业，并该管牌首姓名，编造循环簿册，呈官核明；再照册填给门牌，按户张挂；严禁胥差勒索。至于每年户口之增减，住址之迁移、执业之更易，悉照奉行章程，随时添注涂改，按期抽查，以昭核实』。

　　传穟复核曰：保甲一法，台属因地广民稠，又多浮寄往来，未免行之不能尽实。惟兰地初开，民人尚少，且皆垦佃，不肯轻弃田园。其余百工游艺闲民无几，犹易编查。且该处向系分结开垦，各有头人结首，只须于此中选举其保正甲长，不令承应一切差徭，责成约束村庄，编排户口，事即易办。应请俯照所议，分为七保，遴举牌头保甲，按户编造清册门牌，悉照奉行章程，随时添注，以昭核实。

　　一、兰境食盐，年配台场七千石，能否加销？应俟编查户口，定有确数也。志恒议曰：『兰属年额销台郡之濑北场课盐七千石，前升守汪楠详准归于兰厅经理。历年应征课本番广银二千三百一十两，拨给兰营戍兵加饷纹库银一千九百一十两零四钱。以九一伸折番广银二千零九十九两三钱四分一厘，尚存盈余番广银二百一十两零六钱五分九厘，按年批解府库，抵兑台饷，造报奏销在案。计自嘉庆十七年八月初十日，兰地设官日起，至十八年六月十九日止，应销课盐，系汪前守代办营销所有。是月二十日以后，始归兰厅经理，屡奉盐道饬查，户口日增，行令加配盐觔。卑职查兰境流寓、土著户口原报六万余人，系约计之词。其间去来无定，本难作准，是以历年俱有缺销课归赔累。阅今十有余年，生齿日繁，户口总属有增无减，应请俟此次编查保甲户口得有确数，能否加增，容再端案另文详办，以昭核实』。

　　传穟复核曰：兰处海外极边弹丸之地，田园供租至于三万，闾阎已难藏富。又征盐课饷银二千三百余两，年额营销台郡濑北场盐七千石；案经前人议定，奏准遵行，至今甫十余年，并无缺欠课饷。若复议令加销，恐非国家爱民轻赋之意。议者以嘉庆十七年初设官时，核计丁口不过六万有余，议销食盐七千石；近来户口日增，故请加销。卑府愚见：闽省近年盐务颇形疲敝，内地各帮，欠课纷纷，独台湾年额清完者，以额少而课轻也。兰地大小丁口极多不过八万，而行盐七千石，计每口年配食盐一斤，尚不为多，故课轻而易销。若议加销，恐民间避官食盐，转致有名无实。且此一节，原奏所无，请免议加，俾得课饷年清，实于盐务、民情，两有裨益。

　　一、兰地五方杂处，人烟日众。其间只身游荡，不安本分者，应请照例刺字逐水也。志恒议曰：『兰民皆系山前厅、县移徙而来，只身游荡，不安本分。每因鼠牙雀角细故，辄行凶互斗，滋生事端。究其所犯，又止枷杖。查例载：台湾流寓之民，凡无妻室者，应逐令过水，交原藉收管。卑职前于查办山匠林泳春一案之后，将先后所获只身无业游民十余名，面刺逐水二字，递解内渡，交原籍管束。从此地方较前大为安靖。请嗣后遇有只身流寓之人，一经滋事犯枷杖者，即行刺逐。如向在嘉、彰一带南路而来者，即递交新庄县丞衙门，暂为收管，移会淡防厅，即由八里坌配渡。如系淡水、新庄、艋舺而来者，即递交彰化县，由鹿港配渡，以免在地匪党，代为布置逗遛』。

　　传穟复核曰：台地游民，半由私僻小港偷渡，日聚日多，因而滋事。自当随时清查驱逐。兰地初开未几，现在尚少，易于清理，不可稍事容隐。应如吕倅所议，嗣后遇有只身流寓之人滋事，即照例刺字逐永，以免在地逗遛，扰害闾阎（「东槎纪略」）。

　　案前各条内，有厅议仓谷储备二万石，余谷应拨补淡防兵粮一节。经府原议，必须通盘筹算，容俟项目议详等语。查自兰营添设都司并添防兵三百名，除兵米多拨谷石碾放外，尚有添支廉俸、饷干银元，于应征余租项下，不敷支放，历照覆奏章程，变动谷价凑支。如有不敷，再拨税契凑给。嗣奉清查道光二十八年以前仓库款项归员册内，业经从细造奉核转详咨在案。所有前议缘由，久已详销。识此以备查考。

　　又案厅议东、西势未垦埔地，请暂免升科，以纾民困，缓报升科，以恤民隐各一节。经府原议：一系地多砾石，瘠劣最甚；一系积水之区，佃户难于承耕；均属实在情形。应请俯如所议，不拘年限，以纾民力而恤贫农；分别奏咨立案等语。查东势、顶二结、鹿埔、辛仔罕等地，西势抵百叶、汤围、三十九结等地，已经朱任于道光二十八年详报新垦请升，卓任于二十九年奉查照案详覆。随奉奏明定额矣。粮额既增，经征自不容惰。缓升习惯，追呼在所不免。官斯土者，当凛然于既升复荒之向有严议，而决然于山头水角之勿事搜求，亦为国为民之一端也。附识大略，阅者其鉴诸！

　　纪略

　　蛤仔难纪略（辨证二则）嘉义教谕闽县谢金銮（退谷）

　　按谢氏「纪略」一篇，自原由、宣抚、形势、道里至图说五门，以今校之，皆未若目验者之为确。惟未辨证一门二则，力言兰宜收抚，为当日梁宫詹据以入奏之稿。兹从其甲午重刊本备录之，以为后师。

　　古之善筹边者，却敌而已。开疆辟土利其有者，非圣王所欲为。顾是说也，在昔日不可以施于台湾，在今日复不可以施于蛤仔难。其故何也？势不同也。台湾与古之边土异，故筹台湾者，不可以彼说而施之于此也。夫古之所谓筹边者，其边土有部落、有君长，自为治之；其土非中国之土，其民非中国之民，远不相涉焉。偶为侵害，则慎防之而已。必欲抚而有之，有其土而吾民不能居也，徒为争杀之祸，故圣王不愿为；而为之者过也。若台湾之在昔日，则自郑氏以前，红夷踞为窥伺，海寇处为巢穴。及郑氏之世，内地之人居之，田庐辟，畎浍治，树畜饶，漳、泉之人利其肥沃而往者，日相继也。其民既为我国之民，其地即为我国之地；故郑氏既平，施靖海上言，以为不当弃。朝廷韪其说，遂立郡县，岂利其土哉？顺天地之自然，不能违也。

　　夫台湾之在当日，与内地远隔重洋，黑水风涛、沙汕之险，非人迹所到。然犹不可弃，弃之则以为非便。乃至今日之蛤仔难，则较为密迩矣；水陆毗连，非有辽绝之势，而吾民居者众已数万，垦田不可胜计；乃咨嗟太息，思为盛世之民而不可得，岂情也哉？况杨太守入山，遮道攀辕，如赤子之觌父母，而民情亦大可见也。为官长者，弃此数万民，使率其父兄子弟，永为逋租逃税私贩偷运之人而不问也，此其不可者一。弃此数百里膏腴之地、田庐、畜产，以为天家租税所不及也，此其不可者二。民生有欲，不能无事。居其间者，漳、泉异情，闽、广异性，使其自斗自杀、自生自死，若不问也，此其不可者三。且此数万人之中，一有雄黠才智、桀骜不靖之人，出而驭其众，深根蒂固，而不知以为我疆我土之患也。此其不可者四。蔡牵窥伺、朱濆钻求，一有所合，则藉兵于寇，赍粮于盗也。此其不可者五。且其形势，南趋淡水、艋舺为甚便，西渡五虎、闽安为甚捷，伐木扼塞以自固则甚险。倘为贼所有，是台湾有近患，而患即及于内地。

　　此其不可者六。今者，官虽未辟，而民则已辟。水陆往来，木拔道通，而独为政令所不及，奸宄凶人以为逋逃之薮，诛求弗至焉。其不可者七。凡此七者，仁者虑之，用其不忍之心；智者谋之，以为先几之哲。其要归于弃地弃民之非计也。而或者曰：『台湾虽内属，而官辖之外皆为番。土还诸番可矣。必欲争而有之，以滋地方之事，斯为非宜』。不知今之占地而耕于蛤仔难者已数万众，必当尽收之使归于内地，禁海寇勿复往焉，而后可谓之还番，而后可谓之无事。否则官欲安于无事，而民与寇皆不能也。非民之好生事也；户口日繁，有膏腴之地而不往耕，势不能也。亦非寇之好生事也；我有弃地，寇固将取之；我有弃民，寇又将取之也。故使今之蛤仔难可弃，则昔之台湾亦为可弃。昔之所以留台湾者，固谓郡县既立，使吾民充实于其中、吾兵防捍于其外；番得所依，寇失所踞。所谓安于无事者，此也。今之蛤仔难亦犹是已矣。或则又曰：『蛤仔难之民，久违王化，其心叵测。欲驭之，惧生祸端』。信哉是言也。夫君子之居官，仁与智二者而已。智者之虑事，不在一日而在百年；仁者之用心，不在一己之便安，而求益于民生国计。倘敬事以爱民，蛤仔难之民，即尧舜之民也。何祸端之有？杨太守之入山也，欢声动地。驱为义勇，则率以从；索其凶人，则缚以献。安在其久违王化哉？苟其图利于身，弗达时务，抑或委用非人，土豪奸吏把持行私乎其间，则其启祸也必矣。故此事非才德出众者，不可与谋也。

　　一方之辟，必有能者筹度乎其间。其见诸事者，蔚为功业矣；或徒见诸言，而其时不能用，后卒不易其言焉；则皆此邦之文献也。自施靖海以后，善筹台事者，莫如陈少林、蓝鹿洲。二公者，可谓筹台之宗哲矣。当康熙时，彰化、淡水未曾设官，政令巡防，北至斗六门而止，或至半线、牛骂，要不越诸罗辖内二百余里之地。自半线（今彰化县治）以北，至于鸡笼（今淡水厅北界），七、八百里，悉荒弃之，亦诿于番。即台邑之罗仅门、凤山之琅峤，皆摈弗治。当事者逡巡畏缩，志存苟安，屡为画地自守之计，虽云禁民勿侵番地，实则藏奸矣。故少林作「诸罗县志」，慷慨着论。其言曰：『天下有宏远深切之谋，流俗或以为难而不肯为，或以为迂而不必为。其始为之甚易而不为，其后乃以为必不可不为而为之，劳费已十百千万矣。明初漳、潮间有深澳（即今南澳），泉属有澎湖，尔时皆迁其民而墟之，且塞南澳之口，使舟不得入；虑岛屿险远，劳师而匮饷也。及嘉靖间，倭寇入澳，澳口复通。巨寇吴平、许朝光、曾一本先后据之，两省罢敝；乃设副总兵以守之，至于今岿然一巨镇矣。澎湖亦为林道干、曾一本、林凤之巢穴。万历二十年，倭有侵淡水、鸡笼之耗，当事以澎湖密迩，不宜坐失，乃立游击以戍之，至于今又岿然重镇也。向使设险拒守，则南澳不惫闽广之师，澎湖不为蛇豕之窟。倭不深入，寇不得窃踞，漳泉、诸郡，未必罹祸之酷如往昔所云也。今半线以至淡水，水泉沃衍，诸港四达，犹玉之在璞也；流移开垦，舟楫往来，亦既知其为玉也已。而鸡笼为全台北门之锁钥（今就艋舺营分兵置汛），淡水（今设同知驻竹堑）为鸡笼以南之咽喉，大甲（今为淡水南界，置巡检，有城）、后垄（有兵汛）、竹堑（今同城设一游击），皆有险可据；乃狃于目前之便安，不规久远之至计，为之增置县邑防戍，使山海之险，弛而无备，将必俟羊亡而始补牢乎？南澳、澎湖之往事可睹已』。按少林此论，其情形恰与今日相仿。今之蛤仔难即昔日之彰化、淡水也。但尔时海上尚属平静，今则海寇罗织，日睥睨于其间，其势为尤亟耳。又蓝鹿洲呈巡使黄玉圃诗云：『郡东万山里，形势罗汉门（今设千、把总汛）。其内开平旷，可容数十村。雄踞通南北，奸宄往来频。近以逋逃薮，议弃为荆榛。此地田土饶，山木利斧斤。移民迁产宅，兵之亦龂龂。何如设屯戍？守备为游巡。左拊冈山背，右塞大武臀。既清逸贼窟，亦靖野番氛。府洽得屏障，相须若齿唇』。又曰：『诸罗千里路，内地一省同。万山倚天险，诸港大海通。广野浑无际，民番各喁喁。上呼下即应，往返弥月终。不为分县理，其患将无穷。南划虎尾溪，北距大鸡笼。设令居半线，更添游守戎。健卒足一千，分汛扼要冲。台北不空虚，全郡势自雄。晏海此上策，犹豫误乃公』。又曰：『凤山东南境，有地曰琅峤。厥澳通舟楫，山后接崇爻。宽旷兼衍沃，气势亦雄骁。兹土百年后，作邑不须■〈火龟〉。近以险阻弃，绝人长蓬蒿。利在曷可终，番黎若相招。不为民所宅，将为贼所巢。遐荒莫顾问，啸聚藏鸱枭。何如分汛弁，戒备一方遥』。此三诗者，其所陈利弊，又皆与今日相类，则皆前事之师也。且夫制治之方，视乎民而已。民之所趋，不可弃也。沃足以容众，险足以藏奸。台湾之地，大概如此。有类乎蛤仔难者，尚当以渐致之，其事非止于蛤仔难也。然而自昔以来，苟安者众，焦头烂额之事，使后人当之，岂所以为民为国哉？

　　议开台湾后山噶玛兰即蛤仔难节略（嘉庆十八年癸酉孟秋）

　　台湾知府柳州杨廷理（双梧）

　　乾隆五十一年丙午岁秋八月，廷理由侯官令升补台防同知。到任三月，值彰邑林爽文之变；以守城微劳，五十二年秋九月，升补台湾如府。五十三年随福郡王康安驻军平台庄，攻克大理杙后，理筹防林逆窜路，始知有三貂、蛤仔难之名。及该逆率伙越山逃遁，理请檄饬淡防同知徐梦麟赶赴三貂堵缉。嗣接覆文，方知有漳人吴沙久住三貂，民番信服，可保无疏纵弊，及隔港蛤仔难生番尚未归化，并无居民，毋须顾虑等情。次年，林逆就获，大兵凯旋，徐署郡篆，每向理称吴沙可信及蛤仔难生番易于招抚、地方广袤、土性膏腴情形；屡会理禀商徐抚宪嗣曾。抚宪以经费无出，且系界外，恐肇番衅，弗允奏办。

　　后闻吴沙私以盐布与生番往来贸易，适番社患痘，吴沙出方施药，全活甚多；番众德之，情愿分地付垦。吴沙遂招漳、泉、广三籍之人，并议设乡勇，以防生番反复。内地流民，闻风踵至，吴沙恐以私垦获罪，嘉庆二年，赴淡防同知何如莲呈请给札招垦，每五甲为一张犁。每张犁取饼银一、二十元助乡勇费。然吴沙系漳人，名为三籍合垦，其实漳人十居其九，泉、粤不过合居其一。所开溪北（即西势）地亩，领单时，漳已得十分之九，泉、粤合得亦不过一分。所领之单，虽有编号，并未注出地名四至。惟时三籍和睦，并无嫌隙。嘉庆四年，遂捏苏长发名字，赴藩宪衙门，呈请给垦。经刘藩宪栻批府移厅查明，给垦详报。时吴知府逢圣，据李淡厅铭心牒称：以该处系界外番地，远在淡水、三貂以外，距淡城五百里，深林密菁，迭嶂重峦，鸟道纡回，人迹罕到，三十六社生番散处其中，性同枭獍，恐难稽查，致滋衅端，毋庸准行。五年二月，李藩宪长森先据遇升道昌移文批准销案。时吴沙已故（沙三年故），六年，又据吴沙之子吴光裔复赴遇升道呈明：邀何绘、赵隆盛（按又有柯有成，凡三人）等，仍在该处垦耕，并堵御生番等词。经批：淡厅议详。七年，吉淡厅寿详请照李前厅前议，仍不准行。奉批如详销案，均未议及现聚三籍人众若干，及如何驱逐出山封禁事。旋有假托蔡中堂新族侄蔡必发者，赴裘藩宪行简呈请报升，批府议复，未复。吴族人遂私带无地名四至之垦单，分赴省宪及台道府各衙门，送给经胥，招谣纠银数万，预备委官勘丈，供应报升册费，以致哄传该处为金穴；而不知皆系吴沙、赵隆盛未病故时，觊觎承充业户之事。迨后九年，粤之徐春芳等以冒功、范阿秀等以借谷，两次肇衅，被漳议逐，避在罗东，依附番众。十一年，泉籍人众，闻风分类，占居溪洲。事定后，泉、粤二籍，均畏漳籍恃众强悍，将前分溪北埔地，悉行顶卖。泉余大三阄、渡船头二处，粤则无余。惟时泉、粤田埔，被漳占踞者，闻亦不少；但并无确据。此皆理缘事戍伊时事也。

　　嘉庆十年，理来驻厦门，得悉大概，初不知赛将军冲阿有「该处膏腴为蔡逆窥伺」之奏。及十一年夏四月，奉上谕：『朕闻淡水、沪尾以北，山内有膏腴之地一处，为蔡逆素所窥伺；年来屡次在彼游奕，希图抢占。着询明此处系何地名，派令官兵前往筹备，相机办理，钦此』之旨。是年九月，理奉恩命，补授台湾府遗缺，召见时，仰荷垂询；理直奏当开。奉上谕：禀商督抚。理到省禀陈兼院宪阿林保，蒙谕禀商赛将军，未遂筹办。

　　十二年秋七月，海寇朱濆满载农椇收泊苏澳，谋占溪南北（即东势）为贼巢。理访闻得实，赴艋缉捕。旋据五围居民陈奠邦等遣人告急，理与南澳镇今升厦门王提军得禄计定赴援。王率舟师先至苏澳，理由陆疾驰入山，捐赀招募勇番夹攻之。朱濆败走。理度阡越陌，得悉险要情形，禀请赛将军设官经理，丈升田园。弗许。檄催回郡，居民失望。理绘图而出，到郡即奉旨掣回。理面陈形势，请开益力。赛将军札饬，会邹署府翰议复。十三年春，奏请设屯，并免升科。奉部驳饬，事遂中止。十二月，奉上谕：『少詹事梁上国陈奏：「台湾淡水厅属之蛤仔难地方，田土平旷丰饶，每为盗所觊觎。从前蔡牵、朱濆曾欲占其地，俱为官兵击退。若收入版图，不特绝洋盗窥伺之端，且可获海疆之利」等语；并分别各条，详悉具奏。梁上国籍隶闽中，于本省情形，自应素悉，所言不为无见。着将原折拨交阿林保、张师诚，悉心妥议奏闻。将此谕令知之。钦此』！经阿制宪奏：『委署台湾府徐汝澜诣勘』。徐守仍禀请照赛将军原奏，分设屯弁。尚未复奏；十四年正月，复奉上谕：『阿林保等片奏：查勘蛤仔难地势番情，另行酌办一折。蛤仔难北境居民，现已聚至六万余人，且于盗匪窥伺之时，能知协力备御，帮同杀贼，实为深明大义。自应收入版图，岂可置之化外？况其地又膏腴，素为贼匪觊觎。若不官为经理，妥协防守，设竟为贼匪占踞，岂不成其巢穴，更为台湾添肘腋之患乎？着该督抚等熟筹定议，应如何设官经理、安立厅县，或用文职，或驻武营，随宜斟酌，期于经久尽善为要。再梁上国折内叙及：「蔡逆贼船，近至苏澳之时，先率众上岸；有该处番人与斗，居民吴氏遂擒获数贼以献，贼始惊溃而去。嗣朱逆复又窜往，亦经该处居民与官兵夹攻败贼」等语，该处居民见官兵剿贼到彼，即知如此出力，从前曾否奏明施恩？着即详查。彼时如曾擒获贼犯，即当加之奖赏。若系著名贼目多人，应即奏明酌赏顶带，以示鼓励。亦此时收抚之要着也。将此谕令知之。钦此』！嗣以漳、泉斗案，未及勘办。

　　十五年，方制宪维甸过台查办，行次艋舺，即有蛤仔难生番头目，带额社番叩送户口清册，请入版图。又据民人请将已垦田地，照则升科，设官弹压，分定地界，各等情；当即具折奏闻。理时以派办淡属斗案甫毕，随行至艋。四月初四日，面奉委札，并发章程十八则，丈绳一副。理胸有成竹，了无难色，次日捧檄入山。何绘等知理不可以私动，借口助办城池文武衙门兵房各工程，请奏发银二万两兴建，限三年匀摊归款等语。其实仍思暗充业户。理指斥积弊，谆谕再三，始据各结首分领丈竿，前往丈报。理若准其援照台例设立业户，听报升科，则正供无几；除支放兵米外，所需文武员弁廉俸、兵饷役食，即须另为请领。是名以尺土归王，实大费国帑也。理殚一己之心思，耐三月之劳瘁，办有头绪，缮具节略申送。经张抚宪师诚批：省中司道核议请奏。司中仍以『事难悬拟』四字，详请交台镇道议覆。是冬，汪制宪志伊莅任，始檄委台、澎张道宪志绪督理亲往覆勘。十六年三月出山，理进郡会议申覆。九月，两院宪会奏，奉朱批：『大学士会同该部议奏。钦此』。十七年，奉准部覆。迄今奉驳之件及各项工程，应由府主稿议详，尚未清厘，致奉饬留。理亦无由查催。理先于丈报后，已按亩升科，并请照淡水、拳和庄定引下沙则例田六石、园四石之数升报（按拳和官庄续查无例，现准照同安下沙则例，自道光七年四月二十五日奉到部文为始，而田六、园四之数，尚未悉符，详「田赋志」末），示期开征。分别正、杂租额，正租完交本色，余租每石折银饼一元，民番称便。统计兰地幅员南北直长一百三十里，东西横阔十里至三、四十里不等。中间水石沙砾间之。较之彰邑所辖地亩不及十分之一，淡水所辖地亩不及五分之一。彰邑年收正供三万石零，淡属年收正供一万三千石零。彰、淡所收钱粮不敷，经费年向司库拨给。今兰地弹丸，十九年后，荒埔开透，供、耗谷石及折收余租，每年约可收至四万余石。再加盐课银二千数百两。除一切经费外，大有盈余，可备派拨。此理力裁业户之实效。彼谋充业户者，十五年以前，不无破耗赀财。今日所谋不遂，不免归怨于理；而官淡、兰者，亦未免以此后往来行李供顿夫费，致怨于理。是理虽仰邀宪察，许以办事认真，不遗余力，并奏请量加鼓励；然认真则招忌，不遗余力则招怨。怨忌日集，蜚语可畏。窃恐谣传日久，无人为澡雪者。总之，理汲汲欲开噶玛兰之见，实缘洋匪李培、蔡牵、朱濆先后窥伺，图作贼巢；理耳闻目击，不胜惶悚。若再不及时收入版图，设官经理，万一水陆奸宄互相勾结，负嵎拒险，势必全台惊扰，故敢自任其事。迨荷重委，竭尽心力，利尽归公，怨尽归己。其实并无见长取巧及丝毫不肖之心，诚可清夜自问，上告吾君，而对大宪者。今地入版图，征租三载矣，合录颠末以告，并摘「东游草」拙作中有关于噶玛兰事宜者，附录三十三首（按诗另编入诗赋类，并加摘十余首，皆有关兰事者），敬求诲正。

　　噶玛兰原始姚莹（石甫）

　　噶玛兰僻在荒裔，草昧初开，纪载阙略。台人所传，惟谢教谕金銮之「蛤仔难纪略」、杨太守廷理之「议开噶玛兰纪略」二书，乃权舆也。杨书仅纪开拓之功，谢书稍详形势，并其原起。然杨不及见十七年以后之事；而谢仅得诸传闻，未尝亲履其地，所言或有未确。莹以道光元年，奉檄权判其地，访诸耆老，则多身与经营，目击前后者。考诸案牍，咨询旧吏，爰纪其实，以贻后之君子。

　　噶玛兰本名蛤仔难，在淡水东北三貂、金笼大山之后，社番地也。三面负山，东临大海。三貂、金面掖其左，摆芝、苏澳、草岭■〈木益〉其右，员山、玉山枕其后。自山至海，宽广不及四十里。自三貂溪南至乌石港三十余里，皆山石无地。自乌石港至苏澳山下，绵亘不及百里；然一望平畴，溪港分注，实天生沃壤也。
  </div>
  <div class="pagination">
   <a href="噶玛兰厅志_page42.html">
    上一页
   </a>
   <span>
    ...
   </span>
   <a href="噶玛兰厅志_page38.html">
    38
   </a>
   <a href="噶玛兰厅志_page39.html">
    39
   </a>
   <a href="噶玛兰厅志_page40.html">
    40
   </a>
   <a href="噶玛兰厅志_page41.html">
    41
   </a>
   <a href="噶玛兰厅志_page42.html">
    42
   </a>
   <span class="current-page">
    43
   </span>
   <a href="噶玛兰厅志_page44.html">
    44
   </a>
   <a href="噶玛兰厅志_page45.html">
    45
   </a>
   <a href="噶玛兰厅志_page46.html">
    46
   </a>
   <a href="噶玛兰厅志_page47.html">
    47
   </a>
   <a href="噶玛兰厅志_page48.html">
    48
   </a>
   <span>
    ...
   </span>
   <a href="噶玛兰厅志_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
