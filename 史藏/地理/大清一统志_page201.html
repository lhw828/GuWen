<!DOCTYPE html>
<html>
<head>
    <meta charset="UTF-8">
    <title>大清一统志 - 第 201 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 201 页/共 202 页</h1>
    <div class="content">


　　钦定大清一统志巻四百二十四
　　钦定四库全书
　　钦定大清一统志巻四百二十四
　　柯枝【在西海中】
　　建置沿革相传即古盘盘国其国与锡兰山对峙中通古里东界大山三面距海宋元嘉中始通中国梁隋皆入贡唐贞观九年来贡永徽中献鹦鹉明永乐六年郑和使其国九年国王可亦里遣入贡宣徳八年王可亦里复遣使偕锡兰山诸国来贡云
　　风俗崇释教俗甚淳【旧唐书盘盘传人皆尊婆罗门敬佛法明史其王鎻里人崇释教佛座四旁皆水沟复穿一井毎旦鸣钟鼓汲水灌佛三浴之始罗拜而退俗颇淳筑室以椰子树为村取叶为苫以覆屋风雨皆可蔽】人分五等【明史一曰南昆王族类二曰回回三曰哲地皆富民四曰革全皆牙侩五曰木木最贫为人执贱役者屋髙不得过三尺衣上不得过脐下不得过膝途遇南昆哲地人輙伏地俟其过乃起】气常热田瘠少収【明史气常热一嵗中二三月时有小雨国人皆治舍储食物以俟五六月间大雨不止街市成河七月始晴八月后不复嵗嵗皆然田瘠少収诸谷皆产独无麦诸畜亦皆有独无鹅与鲈云】
　　土产胡椒【王圻续文献通考地产胡椒通啇贩焉】鹦鹉【唐永徽中常入贡】














　　钦定大清一统志巻四百二十四
　　钦定四库全书
　　钦定大清一统巻四百二十四
　　锡兰山【在西海中】
　　建置沿革自古不通中国【明史锡兰山传或云即古狼牙修梁时曽通中国自苏门答刺顺风十二昼夜可达】明永乐中郑和使西洋至其地其王亚烈苦奈儿欲害和和觉去之他国及和归经其地复诱和至中国发兵五万塞归路和乃率步卒二千由间道攻防其城生禽亚烈苦奈儿及妻子头目献俘于朝帝悯其无知皆释之且给以衣食命择其族之贤者立之有邪把乃那者诸俘囚咸称其贤乃遣使赍印诰封为王其旧王亦遣归自是遂屡入贡至天顺后不复至其国地广人稠货物多聚亚于哇东南海中有山三四座总名曰翠蓝屿大小七门门皆可通舟中一山尤髙大番名梭笃蛮山自此山西行七日见鹦哥嘴山又二三日抵佛堂山即入锡兰国境【明史海邉山石上一足迹迹长三尺许故老云佛従翠蓝屿来践此故足迹尚存中有浅水四时不干人皆手蘸拭目洗面曰佛水清净山下僧寺有释迦真身侧卧牀上旁有佛牙及舍利相传佛湟槃处也其寝座以沈香为之饰以诸色寳石王所居侧冇大山髙出云汉其岭有巨人足迹入石深二尺长八尺余云是盘古遗迹此山产红雅姑青雅姑黄雅姑昔刺泥窟没蓝等诸色寳石毎大雨冲流下山土人竞拾之海旁有浮沙珠蚌聚其内光彩□灔王使人捞取置之地蚌烂而取其珠故其国珠寳特富】
　　风俗崇释教禁食牛肉【明史其王里国人崇释教重牛日取牛粪烧灰涂其体又调以水徧涂地上乃礼佛手足直舒腹贴于地以为敬王及庶民皆如之不食牛肉止食其乳死则瘗之冇杀牛者罪至死】气常暑地丰米谷【见续文献通考又明史云民富饶然不喜噉饭欲噉则于暗处不令人知】
　　土产珠　瑚　诸色寳石　水晶　撒哈刺西洋布　乳香　树香　檀香　没药　木香　硫黄藤竭　芦荟　乌木　胡椒　碗石　驯象



　　钦定大清一统志巻四百二十四
　　钦定四库全书
　　钦定大清一统志巻四百二十四
　　西洋里【在西海中】
　　建置沿革自古不通中国明洪武三年其王别里提始遣使奉金叶表献方物永乐元年又遣使来贡附载胡椒与民市又有里者近西洋里而差小洪武五年其王卜纳的亦遣使奉表朝贡【按里本一小国乃占城暹罗锡兰柯枝诸大国王旧志皆云系里人故特存之】
　　风俗【无可考】
　　土产兠罗绵　白苾布





　　钦定大清一统志巻四百二十四
　　钦定四库全书
　　钦定大清一统志巻四百二十四
　　苏门答刺【在西南海中】
　　建置沿革在占城西南或言即汉条枝唐波斯大食二国地西洋要防也【王圻续文献通考又云即古苏文达那】明永乐三年其酋宰奴里阿必丁已遣使入贡诏封为苏门答刺国王比年入贡终成祖世不絶郑和凡三使其国【续文献通考其国与花面国相接先是苏门王与花面王战中矢死王子年幼不能复雠其妻令曰孰能复此讐者我以为夫与共国事有渔翁闻之率众往击杀花面王而还遂称为老王既而王子年长率部众杀之渔翁子苏干刺奔峭山思复父讐王子遣使来诉乃命太监郑和往捕苏干刺以归献阙下国乃寜】迨万厯间国两易姓易国名曰哑齐【明史哑齐王者其始本人奴也奴之主为国大臣握兵柄一日随主入贡出谓主曰王左右侍卫少请乘间刺杀之奉主为王犹反掌耳主従之遂篡王位任奴为心腹委以兵权未几奴复杀主而代之乃大为防卫拓其宫建六门不得防入虽勲贵不得帯刀上殿出乘象象驾亭而惟其外如是者百余俾人莫测王所在云】嗣后无闻
　　风俗啇贾辐辏市道称平【明史其国俗颇浮出言柔媚货舶至贸易称平地本瘠无麦有禾禾一嵗二稔四方啇贾辐辏华人往者以地逺价高获利倍他国其气朝如夏暮如秋夏有瘴气妇人祼体惟腰围一布其他风俗类满剌加】
　　土产硫黄　贿尔马果【外皮甚臭剖开取囊如酥油香美】俺拔果【其味酸甜香冽】寳石　玛瑙　水晶　石青　囘回青　马犀牛　龙涎香　沉香　速香　木香　丁香降真香　斗锡　胡椒　苏木









　　钦定大清一统志巻四百二十四
　　钦定四库全书
　　钦定大清一统志巻四百二十四
　　南渤利【在西南海中】
　　建置沿革自古不通中国相传自苏门答剌而西顺风三日夜可到王及居民皆回回人仅千余家其国境西北有山甚高峻曰帽山山西大海即西洋也番名那没黎洋往来洋船俱望此山为准明永乐十年其王马哈麻沙遣使附苏门答刺使入贡
　　风俗俗朴实地少谷人多食鱼虾【明史】
　　土产降真香　犀牛　黒瑚【王圻续文献通考帽山近海水内生黒瑚树大者髙二三尺如墨之黒如王之润有枝婆娑可爱】




　　钦定大清一统志巻四百二十四
　　钦定四库全书
　　钦定大清一统志巻四百二十四
　　占城【在西南海中】
　　建置沿革即周越裳地秦为林邑汉为象林县属日南郡后汉末区连据其地始称林邑王传数世无子外甥范逸代立晋成帝咸康二年逸死其奴文簒位【南史林邑传范文本日南西巻县夷帅范幼家奴常牧羊于山涧得鳢鱼化为鉄因以铸刀刀成文向日咒曰若砍石破者文当王此国因为破石如断刍槀文心异之及逸死遂簒其位乃攻旁国并之有众四五万】至穆帝永和三年文率其众攻防日南遂据其地告交州刺史朱蕃求以日南北鄙横山为界又袭九真害士庶十八九文死子佛立犹屯日南九真太守灌邃率兵讨走之乃复还林邑唐贞观中其王头黎卒子镇龙嗣为摩阿慢多伽独所杀范氏遂絶国人立头黎之姑子诸葛地更号环王元和初入寇驩爱等州安南都防张丹击破之遂弃林邑徙国于占号占城宋干徳中尝入贡元至元年恶其阻命大举兵击之终不能定明洪武二年太祖遣官以即位诏谕其国其王阿答阿者先已遣使奉表来朝贡象虎方物乃命中书省管勾甘桓防同馆副使路景贤赍诏封阿答阿者为占城国王二十三年阿答阿者失道大臣阁胜弑王自立明年遣太师奉表来贡帝恶其悖逆却之永乐元年其王占巴的頼奉金叶表朝贡且告安南侵掠请降勅戒谕帝许之嗣后朝贡不絶然安南与占城以壌地相接故互相侵掠搆兵不已至成化七年安南大举兵破占城执其王槃罗茶全遂据其地改为交南州寻立前王孙齐亚麻弗庵为王以国南邉地予之始占城所有土地凡三千七百余里最为殷庶【宋史占城国在中国之西南东至海西至云南南至真腊北至驩州其地东西七百里南北三千里南曰施备州西曰上源州北曰乌里州所统大小州三十八】自残破以后民物萧条贡使亦渐稀矣又有宾童龙者与占城接壌或言如来入舍卫国乞食即其地其气风土亦相类【明史宾童龙国人皆陆居巢处食果实鱼虾无室庐井灶风土颇类占城惟遭防能持服以僻地设斋礼佛防姻偶合酋出入乘象或马従者百余人前后赞唱民编茅覆屋货用金银花布国境有昆仑山屹然大海中与占城及东西竺鼎峙相望其山方广而髙其海即曰昆仑洋诸往西洋者必待顺风七昼夜始得遇故舟人为之谚□上怕七州下怕昆仑针迷舵失人船莫存焉】
　　风俗胸纒防布脑垂髽髻【宋史外国传土无丝茧以白防布纒胸垂至足衣衫窄袖撮髪为髻散垂为髾于后其王脑后髽髻散披吉贝衣戴金花冠七寳装缨络为饰胫股皆露蹑革履无袜妇人亦脑后撮髻无笄梳其服及拜揖与男子同王毎日午坐禅椅官属谒见膜拜一而止白事毕复膜拜一而退或出游看象采腊观鱼皆数日方还近则乗软布兠逺则乘象或乘一木杠四人舁之先令一人持梹榔盘前导従者十余軰各执弓箭刀枪手牌等其民望之膜拜】驱象逐邪杀牛祭祀【宋史占城传其风俗于正月一日牵象行所居之地土然后驱逐出郭谓之逐邪四月有游般之戯定十一月十五日为冬至人皆相贺毎年十二月十五日城外缚木为塔王及臣民以衣物及香置塔上焚之以祭天地又其国有山牛不任耕耨但杀以祭祀将杀令巫祝之曰阿罗和及防译云早杀他托生也】人性凶悍果于战鬭【马端临文献通考】市用金银饮无茶酒【文献通考市无缗钱止有金银较量锱珠地不产茶亦不知　酿之法止饮椰子酒兼食槟榔】民以渔为业力穑者少【明史其国无霜雪四时皆似夏草木常青民以渔为业无二麦力穑者少故収获薄国人皆食梹榔终日不离口】无纸笔不解朔望【明史其俗但以月生为初月晦为尽不置闰分昼夜为十更非日中不起非夜分不卧见月则饮酒歌舞为乐无纸笔用羊皮槌薄熏黒削细竹蘸白灰为字状若蚯蚓】性狠而狡饮食秽汚【明史人情狠而狡贸易多不平户皆北向民居悉覆茅檐髙不过三尺部领分差等门髙卑亦有限饮食秽污鱼非腐烂不食酿不生蛆不美人体黒男蓬头女椎髻俱跣足其王嵗时采生人胆入酒中与家人同饮且以浴身曰通身是胆国人采以献王又以洗象日毎伺人于道出不意杀取之】崇释教重刑罚【明史王在位三十年避位入　山以兄弟子侄代特斋受戒告于天曰我为君无道愿狼虎食我或病死居一年无恙则复位如初国中呼为昔嚟马哈剌乃至尊至圣之称有鳄鱼潭狱疑不决者令两造骑牛过其旁曲者鱼輙跃而食之直者即数往返不食也续文献通考刑禁亦设枷鎻小过以藤杖鞭之当死者以防系于树用枪舂防而诛其首】
　　土产金【南史林邑国有金山石有赤色其中生金金夜则出飞状如萤火】火珠【唐书贞观四年林邑王范头黎遣使献火珠大如鸡卵圆白皎洁光能照数尺状如水晶正午向日蒸之即火燃】犀【大者八百斤】象　乌木　降香　伽南香【独产其地一山酋长遣人守之民不得采犯者防手】观音竹【长丈八尺节二三寸色如鉄】矮脚鸡结辽乌【能解人语见唐书林邑传】五色鹦鹉【唐书贞观四年林邑献五色鹦】
　　【鹉太宗异之诏右庶子李百药为之赋】玳瑁　孔雀　菩萨石　蔷薇水　猛火油【宋史占城有蔷薇水洒衣经嵗香不歇猛火油得水愈炽二者皆贮以琉璃瓶】吉贝【明统志树名其花成时如鹅毳抽其绪纺之可以作布】白防布












　　钦定大清一统志巻四百二十四
　　钦定四库全书
　　钦定大清一统志巻四百二十四
　　真腊【在西南海中】
　　建置沿革本扶南属亦名占腊其后并扶南国而有之隋大业中始通中国【隋书真腊传其王三日一聼朝坐五香七寳牀上施寳帐其帐以文木为竿象牙金钿为壁牀如小屋悬金光焰有同于赤土前有金香炉二人侍侧王戴金寳花冠被珍珠璎络足履革屣耳悬全铛常服白以象牙为屩若露髪则不□璎珞臣下服制大抵相类有五大臣一日孤落支二曰髙相凭三曰婆何多陵四曰含摩陵五曰髯多娄及诸小臣朝于王者辄以阶下三稽首王命上阶则跪以两手自抱膊逵王环坐议政事讫跪防而去】唐自武徳至圣厯凡四来朝神龙以后国分为二其南近海多陂泽为水真腊其北多山阜为陆真腊后复合为一宋政和中遣使来贡宣和初封为真腊国王与占城等庆元中其王大举兵伐占城破之而立真腊人为占城王故当时占城亦为属国【其属国又有参半真里登流眉蒲甘等国所领聚落六十余地方七千余里】明洪武四年国王忽见那遣其臣奈亦吉郎等表献方物永乐间常再入贡使者以其国数被占城侵扰乆防不去帝遣中官送之还并敕占城王罢兵修好至景防后贡使不至【明史真腊传其国城隍七十余里国中有金塔金桥殿宇三十余所王歳时一防罗列玉猿孔雀白象犀牛于前名曰白墖洲盛食以金盘余椀故有富贵真腊之谚】
　　风俗东向为上右手为洁【乐史太平寰宇记国俗东向开户以东为上男妇悉巻髪垂耳以右手为净左手为秽】尚华侈崇释教不知防葬不识蚕织【明史民俗富饶天时常热不识霜雪禾一嵗数稔男女椎髻穿短衫围梢布刑有劓刖刺配盗则去手足番人杀唐人罪死唐人杀番人则罸金无金则鬻身无罪唐人者诸番呼华人之称也凡海外诸国尽然防嫁两家俱八日不出门尽燃灯人死则置于野任乌鸢食俄顷食尽者谓之福报居防但髠其髪女子则颇上剪髪如钱大曰用此报亲文字以麂鹿杂皮染黒用粉为小条画于上永不脱落以十月为嵗首闰悉用九月夜分四更亦有晓天文者能筭日月薄蚀其地谓儒为班诘僧为苎姑道为八思班诘不知读何书由此入仕者为华贯先时顶挂一白线以自立既贵曵白如故俗尚释教僧皆食鱼肉或以供佛惟不饮酒尤侗外国传其俗不识蚕织后暹人来居得蚕与桑种织絍缝补率倩暹人为之】
　　土产犀牛　象牙　翠羽　寳石　金顔香【明统志香乃树脂冇淡黄色者冇黑色者以剖开雪白者为佳夹砂石为下其气能聚众香番人以之和香涂身香】笃耨香【明统志树如衫□香藏于皮老而脂自流溢者名曰笃耨冬月因其凝而取之者名黒笃耨盛之于瓢碎瓢而之亦有香名笃耨瓢】沉香　速香【明统志伐树去木而取香者谓之生速树朴木腐而香存者谓之热速其树木之半存者谓之暂香黄而热者谓黄热通黒者谓夹笺】降香　乌木　苏木　麝香木【气似麝脐】婆田罗树【花叶及实畧似枣】歌毕陀树【花似林禽叶似榆而厚大实似李】昆野树【花似木叶似杏实似楮】庵罗树【花叶似枣实似李】白豆蔲　胡椒黄蜡　建同鱼【隋书海中有建同鱼四足无鳞其鼻同于象吸水上喷髙五六】
</div>
    <div class="pagination">
<a href="大清一统志_page200.html">上一页</a><span>...</span><a href="大清一统志_page196.html">196</a><a href="大清一统志_page197.html">197</a><a href="大清一统志_page198.html">198</a><a href="大清一统志_page199.html">199</a><a href="大清一统志_page200.html">200</a><span class="current-page">201</span><a href="大清一统志_page202.html">202</a><a href="大清一统志_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
