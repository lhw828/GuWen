<!DOCTYPE html>
<html>
<head>
    <meta charset="UTF-8">
    <title>陕西通志 - 第 42 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 42 页/共 490 页</h1>
    <div class="content">　　石塔山　在县东南七十里其形如塔上有石盆旱祷辄应【贾志】其麓有烟霞洞在磻溪谷中相传为王乔修仙处又相近有响静山祖佛洞洞悬峭壁栈梯而上傍有湫池祷雨辄应【县志】
　　青峰山　在县东南八十里山峰秀丽接岐山县界【县志】石楼山　在县东南百二十里形如楼阁接岐山县界【县志】
　　西平原【一名大虫岭】在县东北十五里宋将吴玠尝与金将撒离喝相持于此【府志】原之髙峻处又名大虫岭其原延亘东接鳯翔界【县志】
　　【附考】虢县有楚山【九域志　按虢县故城在县东山无考】
　　渭水　在县南一里自陇州流入又东入岐山界【禹贡锥指】渭水东与楚水合又东入散闗又东迳西武功北与扞水合又东右合南山五溪水诸涧流注之又东迳陈仓县西陈仓水东南注之渭水又东与绥阳溪合又东迳郁夷县故城南汧水入焉渭水之右磻溪水注之又东迳石原【水经注　详见图考西武功故城在县西南又按寰宇记郁夷故城在陇州西则渭水不应迳陈仓而复迳郁夷也疑传写者之误】
　　陆川【即楚水一名长蛇水】在县西二十五里即秦地平川尽处【府志】楚水南流迳长蛇戍又南流注于渭【水经注】
　　塔河【即扞水】在县西南十五里【县志】扞水经故道县西又东北歴大散闗入渭【水经注　故道县今属鳯县】塔河水自鳯县界来东北流入于渭【县图】
　　流玉涧水　在县西南二里源出陵原之下南流五里入渭【府志】
　　清涧河【即瀑布泉】在县南五里其水汹涌东北流五十里入渭【贾志】瀑布泉在县西南七十里出煎茶坪山顶喷飞如布即清涧河源也【府志　按此当即郦注之五溪水也】
　　金陵河　在县东五里源出五峰山南流入渭【县志】在渭水北自陇州流入县境又南迳陵原计流四十里入渭【县册】
　　清水河【即陈仓水】在县东南二十里【县志】陈仓水出陈仓山下东南流注于渭【水经注】在渭水南源出鸡峰山北流五里入渭【县册】
　　汧水【一名汧阳河】在县东三十里自汧阳鳯翔界流入又东南入渭【县图】汧水自迳郁夷县又迳平阳故城南又东流注于渭水【水经注　平阳今属岐山县】汧阳河源出陇州北入境东南流六十里入渭【县册】
　　马峪河　在县东南四十里河傍有石窊如马迹【县志】源出秦岭北流七里入渭【县册】
　　洛谷水【即绥阳溪水】在县东南六十里源出南山北流入渭【贾志】绥阳溪水上承斜水自斜谷分注绥阳溪北届陈仓入渭【水经注】洛谷水在渭水南源出明家坡北流十五里入渭【县册】
　　伐鱼河　在县东南六十里源出秦岭北流三里入渭【县册】
　　箕谷水　在县东南六十五里源出箕谷北流三里入渭【县册】
　　磻溪水【一名兹泉一名慈泉一名璜河】在县东南八十里【明一统志】磻溪水出南山兹谷乗髙激流注于溪中溪中有泉谓之兹泉泉水潭积自成渊渚今人谓之几谷东南隅有石室葢太公所居也其水清泠神异北流十二里注于渭【水经注】慈泉出岐山县西南几谷【括地志】虢县有磻溪太公钓处【通典】一名璜河在渭水南源出秦岭北流五十里入渭【县册】
　　故道水　在县西南五十余里又西南流迳黄牛堡入鳯县界【县图】故道水出陈仓之大散岭西南流迳故道县【水经注】
　　虢川　在县东南百五十里【县志】虢县有桃虢川路通汉中【寰宇记】虢川水源出奥山下北流十里又折而西流六十里迳进口闗入鳯县界【县册　按此即鳯县之紫金水源也】
　　玉女潭　在县西南二十五里玉女祠下【贾志】
　　东西官井　在县南门外相距百余步濶五尺深不及丈其水清甘【县志】
　　九眼泉　在县南六里泉出九穴其水清冽【府志】
　　温泉　在县东南四十里温泉谷其水常温【府志】泉在渭水南【明一统志】
　　阿谷泉【一名神泉】在县东五里西平原之麓其水清冽触秽辄塞祀祷乃通人号为神泉【县志】
　　鸡跑泉　在县东二十里【县册】相传秦穆公神鸡饮此遇旱淘之即雨【县志】
　　滴水泉【一名三叠泉】在县东三十里官道傍【县志】寳鸡治东三十里官道傍有泉三叠学使许孙荃名为三叠泉系之以诗曰空山殊未雨何自百重泉三叠传声处依稀太古【华岳集】
　　娑罗泉　在县东二里金台观下【府志】
　　汧阳县
　　龙泉山【龙一作陇】在县东十五里有泉出其下故名【雍胜畧】傅家原　在县北十里又县北十五里为栁家原【府志】冯坊原　在县西北二十五里【县图】
　　天台山　在县西北四十里【县图】
　　卧虎山　在县西形如伏虎旧在县东二里今移治故此山在西【县志】
　　龙槐泉　在县西二十里【府志】
　　箭筈岭　在县南十里五代梁贞明六年蜀将陈彦威败李茂贞兵于此其地可资战守【县志】
　　马脊山　在县南二十里【府志】县南二十里有秦王洞石穴深数丈寒冽逼人入洞数里水滴沥寒不可入俗传为秦王避难处【贾志】
　　石墨洞　在县东南三十里【县志】
　　儿山　在县东三里又县东五里有蛇儿岭皆以形似名【府志】
　　歇马原　在县东二十里【府志】
　　马鞍山　在县东北三十里以形似名山之下为楚作原有望天峡又中作原在县东北中作里【县志】
　　【附考】鸣筝峡在县东【县志　按峡疑即今石门然无可据存考】
　　汧水　在县南一里自陇州流入又东南迳鳯翔界入寳鸡界【县图】汧水自防吴山水又东南迳隃糜县故城又东南歴慈山迳郁夷县【水经注　隃糜故城在县东又按故郁夷县及慈山今俱属陇州説见寳鸡县】汧水合晖河迳县东玉清宫前有石峡对鎻每逢霖雨水发则波势汹涌轰若雷霆谓之大石门又东一里许为小石门或传大禹道汧入渭所凿也【县志】
　　草壁峪溪　在县西三十里其北有石鱼沟旧有石鱼神庙相传沟内有石欲取者防祷剖石则两片皆有鱼形否则不全其水流入草壁溪南流六十里入汧【县志】
　　晖川河　在县西源出冯坊里为北山之水所聚势极猛迅南流七十里入于汧又新碧潭在县西北三十五里顺治间知县王国玮疏凿引导潭水逹于晖河【县志】
　　东江河【一名诸施沟】在县西门外今颇堙塞【县志】诸施沟水自县北四十里天台山发源南流三十里入汧河【县册】
　　天池沟水　在县东自髙圪塔发源南流三十里入汧河【县册】
　　涧口河　在县东【县图】自楚作原南流入汧河【县志】源出县东北七十里鳯翔界之土王山南流四十里入汧河【县册】
　　隃糜泽　在县东八里汉以此名县【元和志】其地近水宜秔稻今多堙废【县志】
　　矿峪沟　在县西二十里龙槐里【县志】
　　三川沟　在县东北歇马里又大鱼沟在县东龙泉里又曲子涧在县东十八里【府志】
　　呉姑泉【一名雨露泉】在县西二十里一名雨露泉【县志】
　　冽古泉　在县西二十五里其源澄清四时常温【县志】珍珠泉【一名吐珠泉】在县南三里【府志】在三泉乡其泉自山罅迸出坠落石盘飞洒喷吐又名吐珠泉清冽较胜诸水相传饮此可消瘿又相近有三泉泉出三眼长流不竭【县志】
　　马迹泉　在县东南二十里泉傍石上有人马之迹又有秦王铸劒炉【县志】
　　马跑泉　在县东五里马跑泉铺【县志】
　　麟游县
　　呉双山【一名呉重山一名四峰山一名四堆山】在县东南四十里接扶风县界有四峰北曰接辰南曰联斗东曰萃旭西曰落照俗呼四堆山又名四峰山险峻可资战守明末贼张一明据此月余始平【县志】俗又名吴重山【明一统志】
　　童山　在县治北上有崔府君祠【府志】脉自灵台县蜿蜒至此轩然直上为山脉结聚处又有龙穴在县西城外麟溪桥右峭壁悬崖穴有龙形隠如鳞甲爪角之状【县志】
　　石鼓峡　在县北十里澄水所经峡凡三折奔涛激浪如喧雷鼓【县志】
　　加伏山　在县西北四十里【县册】羣山环拱联络数十里接灵台县界【县志】
　　天台山　在县西五里唐九成宫西【雍胜畧】旧构浮图殿于上九成万年两古碑尚存又屏山在鳯凰山北苍崖百尺折叠如屏巨石临危若坠复倚清泉自崖半石罅中出如吐珠喷玉一名滴水崖又紫荆山在县西十里【县志】
　　鸣鳯山【一名鳯凰山一名鳯台山】在县西五里与天台山相对【府志】小峦杰出有如岛屿相传隋文帝时有鳯鸣其上亦名鳯凰山【贾志】一名鳯台山【县志】
　　龙窝峡　在县西二十五里山水竒丽曲折入胜【县志】杜山　在县西五十里招贤镇杜水所出【县图】
　　寳玉山　在县西七十里有石红白相杂宛然若玉又龙鳯山在县西八十里【贾志】
　　青莲山　在县西南二十里其形似莲草木葱翠【雍胜畧】九成宫之屛山也【贾志】百尺崖在县西南二十五里崖壁峻絶青碧如绘【县志】
　　五将山　在县西南五十里接岐山界【县图】渎魁水东歴五将山【水经注】麟游县有五将山【金史地理志　又见岐山县按此当别为一山非醴泉之五将山也】
　　箭栝山　在县南五十里接岐山界岭悬天半形势嵯峨隋时常伐山除道以通仁夀宫宋末金将粘没喝攻此吴玠遣兵击破之葢邑之险峻处也【县志　亦见岐山县】
　　石臼山　在县南稍东十里许两腋拱起如翼中有灵湫滙而为池将雨则云自池中起旱祷有应山后石室有捣药杵臼葢古仙丹灶处其石壁絶顶可望邠干相传唐太宗每幸九成宫使徐世勣屯军于此营垒遗址尚存又鱼塘峡在县南二十里怪石错出层棱如削望之如有落势【县志】
　　马鞍山　在县东南十里以形似名【贾志】
　　火石山　在县东南三十里【县志】
　　紫石山　在县东二十里二水合流处山石皆紫故名山半有瀑布自石腹中出直下层崖有龙飞鳯舞之势【县志】
　　催木岭　在县东北四十里隋营仁夀宫自渭上运木经此因名【县志　按寰宇记县东北五十里有崔模庙疑当为崔模岭县志所云殆讹传也附考】麟游县有黝土山【九域志今无考】
　　漆水　在县西东南流入岐山界【县图】猗与漆沮【诗经周颂】漆沮岐周之二水【毛传】羭次之山漆水出焉【山海经】漆水出岐山【郭璞注】右扶风漆县漆水在县西【汉书地理志漆县故城在县西】漆水出杜阳县之漆溪谓之漆渠漆渠水南流大栾水注之二川洋逝俱为一水南与杜水合【水经注杜阳故城即今治】普润县城西有漆水【元和志　普润故城在县西】漆沮有二诗漆沮入于渭之上流【段氏注】漆水出漆县西北至岐山东入渭【十三州志】漆水源出普润县东南漆溪【寰宇记】漆水合杜岐雍以入渭在泾水西【禹贡锥指】源出县西百二十里旧普润县西之青青山合岐水入渭【县志雍録云岐之与邠固皆同汉世漆县然汉志漆水特一出无两漆也元和志务合郑説遂分汉志一漆而着诸两县故普润新平皆有漆水仍于新平立之説曰漆水在县西九里西流注乎泾今麟游亦有漆水与此异据此不独一漆分为两漆而意指所向正谓邠州漆水应经而岐下漆水不与绵应也夫汉志但着一漆而吉甫直以邠漆为漆不以岐漆为漆则酷信郑之过也按郑氏绵诗注云公刘迁豳居漆沮之地故元和志谓邠州之漆别为一水入泾而寰宇记亦以白土川当之然又考元和志云隋置普润屯后废屯立县在汉为漆县地则亦明谓普润即漆县矣又安得谓一漆县有两漆水乎程大昌力辨其误似不为无见故存其説以俟考】
　　岐水【一名大栾水】在县西【县图】岐水出石桥山东南流【淮南子】牧于岐【史记封禅书】岐水名【汉书音义】大栾水出杜阳县西北大道川东南流入漆即故岐水也【水经注】王季葬于滑山之尾栾水齧其墓【论衡】普润县有岐水【隋书地理志】岐水即大栾水也源出普润县东南流入漆水【寰宇记】
　　杜水【一名大横水一名麟游水一名招贤川】在县南城下东南流入干州界【县图】杜阳县有杜水南入渭诗曰民之初生自土沮漆齐诗作自杜言公刘居杜与漆沮之地【汉书地理志】水发杜阳县大岭侧世谓之赤泥岘沿坡歴涧俗名大横水疑即杜水矣其水东南流迳杜阳故城世谓之故县川二坑水注之水有二源一水出西北与渎魋水合而东歴五将山又合乡谷水水出乡溪东南流入杜谓之乡谷川杜水又南合荚水【水经注】普润县有杜水【隋书地理志】杜水源出普润县东南溪涧间【寰宇记】麟游水在县南源出县西招贤川【明一统志】杜水出县西五十里招贤镇杜山之隂行石涧中东南流至旧九成宫西纳鳯台山北西海口一带之水而其流始大葢西海口纳良舍西坊两流也又东南纳清水河一带之水而其流愈大杜水又接排云殿山细流而东迳县南北受通济桥五龙泉和尚泉等水又东则南受马家沟口水又东折迳火星庙北过峡东转合澄水县治居杜澄二水之中复折而过慈禅寺受石臼山史家河一派再折至紫石山后受吴双以北之水而可以胜舟矣又数折北受县东之尉迟涧水又受小花石沟水而其势益大出县境迳干州又至武功入渭【县志】
　　清水河　在县西十里【县册】合青莲山箭栝山分水岭下两流北流入杜水【县志　按此疑即水经注之二坑水】
　　五龙泉水　在县西门外水极清冽南流入杜水【县志】水味作酒异常宋熙宁中王竦为记立石今不存【府志】
　　澄水　在县东城下【府志】在县北源出澄名里纳北来岭西河四郎庙峡内诸水东南入杜水【县志　按此疑即水经注之乡溪水】
　　尉迟涧水　在县东三十里入长安便道两山险阻中横一涧相传太宗幸九成宫尉迟敬徳开修辇路于此【县志】
　　细川谷水　在县西【县图】蒲川水出南山蒲谷东北合细川水【古水经注】在普润县南又北流入泾州界【寰宇记】
　　玉女潭　在县西南十五里俗传唐武后避暑九成宫时浴此【名山记】潭在鱼塘峡内其水自永安宫前流入此潭半山落下声震岩谷四面屛山围绕如画隋文帝时常游宴于此【县志】
　　醴泉　在县西五里【贾志】贞观六年帝避暑九成宫歴览台观闲步西城踌躇髙阁之下俯察厥土微觉有润因以杖导之有泉随而涌出乃承以石槛引为一渠其清若镜味甘若醴【唐魏徴醴泉铭序】泉在九成宫中年乆泉涸有醴泉碑铭魏徴撰欧阳询书尚存【雍胜畧】
　　旧井　在县北兴国寺东南味甚甘冽【府志】
　　陇州
　　呉岳　在州南七十里【州志　详见图考】
　　丹阳洞　在州北里许相传为马丹阳成仙处中有三清殿阶下有栢分十股中有清泉四时不涸【州志】
　　青崖山　在州北四十里髙峻秀耸上有清凉寺清泉涌流旱祷有应【州志】
　　沙金谷【沙一作杀】在州西北十五里宋建炎中败金人于此【州志】
　　景福山【一名龙门山】在州西北六十里一名龙门山有龙门洞汉娄敬栖真之所山水竒秀又有鳯爪朝元定心三峰其下有甘露泉【州志】
　　蒲峪　在州西二十里【州志】汧县北有蒲谷乡中谷【汉书地理志　汧县故城在州东南】
　　慈山　在州西四十里其相近有白环谷在汧源旧县界【府志　汧源故城在州东南】汧水东歴慈山【水经注】白环谷白环水所出【雍大记】
　　岍山　在州西四十里汧水所出【雍大记】汧一作岍按有汧水故其字或从山或从水【夏本纪注】汧源县有岍山【隋书地理志】山在汧源县西四十里东隣岐岫西接陇冈【括地志】山在县西六十里北与陇山接禹贡导岍及岐是也【元和志　按陇蜀余闻云呉与岍自是两山郦注未详而晁氏则云今之陇山天井金门秦岭皆古之汧山又按县图呉山脉接关山与岍慈诸山相连则岍山即吴岳之支也考汧水之源一西出岍山一南出呉岳之隂故谓禹贡之导岍者或指吴岳或指岍山又安得以吴岳与岍山各自为山而遂谓其絶不相属乎】
　　陇山【即陇坻一名陇坂一名小陇山又名鹦鹉山】在州西六十里接巩昌府清水县界【州图】阪有漆【诗经秦风】陇阪也即今陇山地理志陇西有陇坻在其西【诗注】天水有大坂曰陇坂【应劭注】汧水出县西山世谓之小陇山髙崄不通轨辙即古陇坂也其坂九廻不知髙几许欲上者七日乃越髙处可容百余家有清水四注下即陇头水也【三秦记】陇山东西一百八十里登山东望秦川四五百里极目怅然山东人行役升此而顾瞻者莫不悲思故为之歌【秦州记】汧源县有陇山【隋书地理志】小陇山在呉山县西四十里【元和志　呉山故城在州东南】小陇山在南由县西北【胡氏鉴注　南由故城在州南】上有悬溜吐于山中滙为澄潭名万石潭流溢散下皆注于渭【潜确类书】山髙而长多鹦鹉一名鹦鹉山【雍胜畧】雍大记云南逾岍陇北接沙漠其名有四一名枪竿岭一名米髙山一名湫头山一名龙江峡汉属汉阳郡刺史治名陇坻即祭遵破王元兵处【州志】
　　闗山　在州西八十里其山髙峻盘折而登经五十里始至絶顶为秦鳯要害【州志】距闗中千里岭之西有长宁驿【雍大记】山多鹦鹉为临巩要闗【明一统志】其顶有分水岭【贾志】
　　大虫峪　在州西南十里又州西南十五里有麦枣峪又州西南二十里有桐树峪又州西南七十里有青阳峡唐杜甫有诗【州志　麦峪府志作蜜】
　　天井山　在州西南百里山巅有井四时不涸【雍胜畧】金门山　在州西南百里天井山东南【府志】渭水东南出石门【水经注】两山对峙其形如门渭水流其中【州志按此疑即石门也】
　　方山原　在州西南百里宋绍兴中呉玠与金人战于此【州志】绍兴十一年割地畀金人求商州及和尚方山二原许之于是遂以大散闗为界【宋防要】
　　秦岭　在州西南【州图】陇州陇安县有秦岭山【九域志陇安故城在州东南】东起商洛西尽汧陇东西八百里【三秦记】晁氏以为陇山秦岭皆古之岍【地理通释】秦岭山在陇安旧县因西秦地势相连其山髙于诸岫故名【雍胜畧】
　　牛头山　在州西南百二十里以形似名明末总兵杨麒破流贼处【州志】
　　白牛峪　在州南十里又州南十二里有黄花峪产黄花又州南十三里有干峪【府志】
　　紫塠山　在州南四十里望之紫翠成堆旧属吴山县【府志】脉接牛心山前连朝天岭【州志　按唐书地理志呉山县有紫超山疑塠字即超字之讹】
　　牛心山　在州南五十里【州志】
　　还魂岭　在州南百七十里【州志】
</div>
    <div class="pagination">
<a href="陕西通志_page41.html">上一页</a><span>...</span><a href="陕西通志_page37.html">37</a><a href="陕西通志_page38.html">38</a><a href="陕西通志_page39.html">39</a><a href="陕西通志_page40.html">40</a><a href="陕西通志_page41.html">41</a><span class="current-page">42</span><a href="陕西通志_page43.html">43</a><a href="陕西通志_page44.html">44</a><a href="陕西通志_page45.html">45</a><a href="陕西通志_page46.html">46</a><a href="陕西通志_page47.html">47</a><span>...</span><a href="陕西通志_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
