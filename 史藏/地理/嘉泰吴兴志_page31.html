<!DOCTYPE html>
<html>
<head>
    <meta charset="UTF-8">
    <title>嘉泰吴兴志 - 第 31 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰吴兴志 - 第 31 页/共 35 页</h1>
    <div class="content">丘路　旧经云在县南七里昔乡人丘杰年十三邻人胡氏筑墙侵界杰乃夜移篱退三尺胡氏惭复退二尺遂成大路至今为谓丘路
项王走马埒　山墟名云卞山有项王走马埒饮马池山上又有项王系马木石闲又有项王马迹也
仙人顶　旧编云在县西二十里栖贤村山上有石洞旧传有仙人居此故名仙人顶或传齐田常之乱管仲之后逃难入吴楚有居此者今山多管氏然不见书传也
三碑　旧编云昔有汉三费碑在其乡因以名其乡今移在乌程县墨妙亭按统记云顾秘虞潭谢安三碑在郡南道西徐陵孝义寺碑云三碑之风可仰盖顾秘虞潭谢安皆为郡守事必有证
石篑　舆地志在乌程县有卞山山之东足有一石篑高数丈殷康欲开风雨晦暝而止
石（缶尊）　在乌程县岘山唐开元中李适之为湖州别驾每视事之余携所亲登山恣饮望帝乡时有一醉后适之为相土人因呼为李相石（缶尊）大历中刺史颜真卿及门生弟侄多携壶檥楫以浮乃作故李相石（缶尊）晏集联句诗序云因积溜泉石嵌为（缶尊）形公注酒其中结宇环饮之首句云李公登饮处因石为洼（缶尊）见吴兴诗序
金井玉涧乳窦石膏温泉　颜真卿石柱记云卞山上有龟洞金井玉涧乳窦石膏温泉旧编今大玲珑山朱氏所居有水名玉涧
蒲帆　杨漠公开塘得蒲帆因名其塘
乌程侯　吴志孙皓封乌程侯晋史书周玘封乌程侯
乌程公　晋书周玘封乌程公
石林　在乌程县卞山大阳坞尚书左丞叶梦得所居也有居一区旁曰石林精舍其正堂曰兼山析庑各为轩曰负日曰跻云前有池以聚众流曰碧琳有东西两岩其东有二亭曰严居曰真意又东有堂曰承诏堂后有石环立最为殊胜上有亭据险以望太湖曰知止其西有庵曰净乐有堂在精舍之前曰求志有堂在西山之下曰从好
隐安　在乌程县菁山前太守葛胜仲之别业也外有溪涧澄澈清泚尝与释子赞能流觞其上以蜜浆代酒酥代肴赋诗为乐见丹阳集
梦马堂　朱胜非绍兴四年四月二日其母鲁国太夫人杨氏卒胜非扶护卜地于吴兴华严山嘉会寺前梦夜十骑入山衣服锦绣鞍勒鲜华回旋寺前以一马系于林中余复驰去次夕又梦有衣冠之上容状甚伟跣其二足入寺厉声言我来定地寺有寄居石大顺秀才亦梦之因请于朝以嘉会为坟寺改号崇因荐福依北万墓法作大冢冢前起献堂以梦马名之
松蒲落处即是穴　内翰叶清臣欲葬其母永安太君梦有谢秀才来谒云松蒲落处即是穴翌日至倪坞适有松蒲堕其前遂卜地于此还至王村见庙像恍如梦中
朱长马作粥散贫民　朱服之祖为湖州长马庆历庚寅会岁饥以米八百斛作粥散贫民是岁其子临生服后遂显贵详见主学王定国三槐录
　　归安县
千金墟　旧编载统记云汉吴王濞铸钱于铜岘山置府库于此故名千金墟兴国寺碑云晋王衍尝居之
泛金溪　狮子吼寺碑云本泛金而为号人驾鹤以曾游今其村水号泛金溪云
仙潭　见上葛清孝公有仙潭杂诗刻在墨妙亭
火炉顶　旧编云在东林山上回仙录云葛洪尝炼丹于此昔人曾开岩顶得莩炭数斛内有双陶合牢不可启击破视之无物山下有炼丹九井尚存山之东有溪曰仙溪溪口有龟泽凤泽
锦墟　旧编云在上绝山吴兴记云山有花卉村多海棠蔷薇红踯躅朱藤二三月花发名为锦墟旧编又载章浦在县东百二十五里今不在县界
　　长兴县
晏子城　在县西南百二十里晏子乡吴地志云齐晏子娶吴王女筑此城 【旧编云今耕者每得黄金状类四角菱花焰烁烁名晏子金有客题诗云豚肩不掩豆一裘三十年身后黄金出其然不其然】 
吴夫概城　即今县郭也跨箬水之深据戍山之险狭而且长故曰长城旧编云义集之士百十为群时号大义军故长城今名大义村
上概村　在吴山东南即夫概故名
故长城县城　地志云在县东南一十八里晋太康中分乌程置长城县于富陂村即其地也至成帝咸康中始徙箬溪北
故鄣城　在县西南一百二十里吴地志云秦灭楚置鄣郡于此旧编云今考自西汉初郡废立故鄣县置至唐省入长城太平寰宇记云俗号府头是也今与安吉溪镇北相接属长兴管下其地皆成良田尺砖寸瓦无孑遗图经云秦置鄣郡汉吴王濞反后郡废为故鄣县晋以后县亦废今名故鄣城
后府城　在县西南一百九十里吴地志云吴文帝所筑图经云太子和筑
九里城　在县西南九十里
四安府　在县西南六十九里隋大业九年置为鹰扬府续以四安山为名
东林城　在县西南四十八里
西林城　在县西南四十八里接东林二城悉吴时筑今废图经云皆在西南四十八里
城山城　在县南五十里吴地志云是时严白虎与吕蒙相拒于此
大骑城小骑城　皆在县西百二十里吴地志云吴王濞筑为马既
朱城　在县东南二十五里舆地志云昔乌程侯严白虎遣女婿朱叔廉来筑故名
长城宫　在县西二里陈文帝天嘉元年置今大宁寺后 【已上见统记诸书】 
庱亭　在县西北悬脚岭下吴孙权建安二十三年尝擒虎于此唐初沈法兴使其将蒋元超与李子通战于庱亭即此窦苹唐书音训云庱亭在吴兴
卧冰池　在县西南六十里方广十余丈旧编云故老相传以为王祥卧冰之所其石刻没于水旱岁或见
陆汇　在县东三里唐陆龟蒙别业在焉陆龟蒙居吴江在吴东别业在陆汇即湖西有震泽别业在诗三十首今旁近居民皆陆姓
玉窦泉　在落坞深广皆二尺色绀碧味甘唐处士郑遨与道士李道殷罗隐筑室于泉口号三隐绍兴中侍郎钱伯言有碑
三仙石壁　在落坞五代时高士韩必吴崧有道能炼金丹钱王遣罗隐招之二人隐入石壁中
白石洞天　在八座山侧唐仙韩湘隐于此山有二井深不可测阴则有云雾自中起旧编云旧传与张公洞相通
钓台　在县西北三十里石壁兀然如屏高五十余丈陈高祖微时垂钓之处其顶平夷有池号陈高祖磨剑池池下有惊湍前有弹子坞相传陈高祖垂钓时飞弹于此
石麒麟　在县治西二百步大雄寺南陈始兴昭烈王明陵前高九尺傍有号麒麟巷
圣井　在县东广惠院有五井其一晋永嘉中陈氏远祖所穿高祖初生井泉涌出家人汲以浴之今谓之圣井余四井亦陈时所凿
陈文帝四鼎　在大雄寺
陈高祖竹床竹帐　在大雄寺殿内
陈五主真容屏风　在大雄寺大著作徐陆所画旧编云四鼎竹床竹帐屏风会昌中寺废皆散失
陈朝桧　在大雄寺殿前桧中空裂为四枝荫半庭坚如金石相传陈高祖手植号陈朝桧内翰汪藻文康公葛胜仲皆有诗咏
下箬酒顾渚茶
吴王送女潮
梓材巾箱 【并见郡志】 
石鼓　夏驾山一名石鼓山有石鼓高一丈径三尺下有盘石为足谚云石鼓鸣则三吴有兵括地志云石鼓作金鼓鸣亦魏郡云阳石鼓之类吴兴志云五行志并说
崔佑前铭　崔植铭
崔赵村　在罨画溪之后右崔即唐相佑甫之后家藏韩愈所作佑甫墓铭虽蟫腐而翰墨精采如新又藏崔植崔逖等诰数轴吏部尚书颜真卿吏部侍郎说尚书上柱国邕知制诰李揆吏部尚书林甫平章事墀笔迹并存其家宝之官为蠲其丁钱
　　武康县
赤眉城　在县西南三里石城山山下汉赤眉入寇筑城此地邑人保山之上形势便利城保山脚失利之地大则败而走旧编云山顶有五马堂
牙门城　在县北五里凤凰山梁侯景寇建业邑人司徒长史牙门将军沈子春令宗族筑城于此因以为名余英志云二城今皆为桑柘地
金井　在县东北十五里梁沈传以孝行闻尝梦人遗金既觉因浚井得铜瓶中有金五十两即此井旧编
神钟　大慈寺有神钟记唐县令韩章撰云大历五年僧神晤欲为寺缘化铸钟忽闻空中钟声彻数十里远近惊闻及钟成声与向所闻无异后事达于朝命辇至关中至敢山溪舟没沈水取不复得
美人石　见阮公溪下
虎跑泉　见护国禅院下
连理石榴　统记载祥应图云齐永明元年吴兴武康沈荣家有石榴连理太守杨文崇闻奏
　　德清县
前溪　在县南有前溪坊后溪坊按于竞大唐传德清县前溪村则南朝集乐之处见郡志杂志上歌舞门
将军城　在县南二百里吴憾山上唐至德二年太尉李光弼偏将军辛牧所筑平朱覃姚廷等贼
陆巿　在县南十五里旧为巿一夕平沉居人遂徙而东去所谓新巿也陆巿今为溪港下有阶基础石甚多水浅天晴历历可见舟过竹篙目底砖石相击有声人或得钱铁陶瓦之器今有巡检厅
敢山溪钟　在县东唐天宝中有僧神晤在武康宝相寺铸钟即今大慈寺是夕有星临照钟声中律吕朝廷闻之遣人求取载至敢山溪钟沉水每遇大旱水涸或闻钟声武康大慈寺有唐碑载其事
孝鹅冢　在县东蒋湾唐天宝中邑人武义主簿沈朝家一母鹅将死其雏悲鸣不复饮食母鹅死雏衔败荐以覆之又衔刍草若祭之之状向天号（口斗）遂死其旁沈氏函二鹅葬于此后人呼为孝鹅冢
卢发源之父能吟咏　宋朝卢发源之父正议德清人有诗云青衫白发老参军旋粜黄梁买酒樽但得有钱留客醉全胜骑马傍人门又有一诗云十月都门风薄衣夜砧声里雁南飞野人不羡长安乐且趁鲈鱼一饱归见姚氏残语
他日当能振辩才家风　宋朝僧若愚字谷老姓马少于觉海寺出家后从参寥从龙□辩才传教俱有诗名东坡见师诗许之曰他日当能振辩才家风惟嫉恶尝与妖僧讼于朝妖僧竟抵罪有诗文一集号余尘编
　　安吉县
孔子井　在安吉县西南一百三十里俗传云孔子游此凿井而饮按史记世家孔子未尝游吴此井未详所自
邸阁山　三国时用兵聚粮皆至邸阁犹转般仓吴都金陵故为邸阁于此今俗书为邸角字随音转尔
王祥宅　在梅溪瑞竹里
隐坞　太平寰宇记梁陶贞白尝隐居于此
陈高祖为舟木　在安吉县梅溪之曲
花渚　梅溪镇西吴越征西将军吴环之所居其后裔可几知几作堂其中号二吴读书堂长兴令林概有诗刻其内
银坊　在移风乡古采银之处以上见旧编
蛟龙池　在安吉县
翔凤林　在安吉县
裴子野故宅　梁书裴子野本河东人寓居吴兴之故鄣着诸侯略其宅在故鄣县西南三十六里永昌乡长兴有至德乡旧名永昌乡或恐未必然
周弘让故宅　即弘政之弟也弘政为安吉县令乃居山结宇耽玩文史其宅在县西南三十六里永昌乡
姚苌尘尾扇铁楼书镇　昙谛法师石磬
两生坟　在县北三十里释昙谛姓康氏前生为崇觉法师与姚苌讲法华经后生为昙谛法师居昆山寺前后两生均葬于此高僧传云昙谛年十岁随父彤将之樊邓路逢僧（上下石）谛呼曰（上下石）（上下石）曰童子呼吾谛曰汝不以吾为弟子时采菜被猪伤手（上下石）惊问其父父曰其母初梦一僧寄尘尾扇铁楼书镇既觉二物俱在因出以示（上下石）（上下石）曰此乃崇觉法师之后身也（上下石）崇觉之弟子与姚苌讲法华经（上下石）为都讲论
施世英金钟　巳上见颜鲁公石柱记
史家长吐气嘘花　史家长少有道术日游廛巿落魄不（狗去句改｛革马｝）言人灾福往往多应穷冬折枝吐气吹之须臾生蓓蕾又嘘之则花开方腊之乱郡守使人问之以一书附回及开缄大书明年春三月者取去贼灭果方腊被擒

吴兴志卷十九
宋谈钥撰
　井
炼丹井在湖州府天庆观西 【旧编云世传葛洪于此炼丹】 
乌程侯井在乌程县东北口圆径一丈六尺即吴孙皓为乌程侯时井也 【见括地志】 
义井在湖州府四十四所 【旧编载处所谯门外东西各一　衙西门一　炼丹井签北判西厅北　清通坊南　司理院前　醋库南　瓦子巷西　铁观音院东　开元寺东西各一　乌程县前后并西各一　州学东西各一　猎场巷　威果营东　灵济庙东西各一　小宫前郏家巷　子城东西并后各一　堂子巷　前石桥北亭子巷　天庆观东西各一　天圣寺南人寺溪东　草场巷　报恩寺东　又寺东巷　又寺后　飞英寺南　龙旗营前　归安县西无星桥东　马军营下南庙前　西仓前　自龙旗营前以上三十九井在郡西北连卞山故泉清而甘归安县西以下五井在郡东南地多沮洳故泉或黄或白而味淡亦犹四水合流而浊西南清也并旧编大抵湖虽泽国郡人罕汲溪饮且以土薄易凿故井皆汲是以义井处处有之】 
钱氏饮马井在武康县北十五里名怀德耆旧相传吴越王钱镠微时过此饮马坎中水泉迸流里人因浚治之
石井在武康县东南石胁山之南岩天欲雨则出云气铜井在武康县西北十五里铜官山麓昔人引藤蔓为绠探之莫穷其底井傍有石燕洞 【余英志云燕之隐见以春秋分与巢燕同】 温井　在武康县西南十五里温村水旱无盈涸灌田顷亩甚多
金井在武康县北十五里里名永仁泉在山巅有古松荫之色正黄深不见底
庄井在武康县北五里几山之东旱不枯竭灌田百余顷
义井在武康县南十二里黄泉村旱亦不枯
毛公醴泉井在武康县西北七里招贤山县令毛滂始见泉出平原色如乳因疏为井
</div>
    <div class="pagination">
<a href="嘉泰吴兴志_page30.html">上一页</a><span>...</span><a href="嘉泰吴兴志_page26.html">26</a><a href="嘉泰吴兴志_page27.html">27</a><a href="嘉泰吴兴志_page28.html">28</a><a href="嘉泰吴兴志_page29.html">29</a><a href="嘉泰吴兴志_page30.html">30</a><span class="current-page">31</span><a href="嘉泰吴兴志_page32.html">32</a><a href="嘉泰吴兴志_page33.html">33</a><a href="嘉泰吴兴志_page34.html">34</a><a href="嘉泰吴兴志_page35.html">35</a><a href="嘉泰吴兴志_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
