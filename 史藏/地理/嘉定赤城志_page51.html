<!DOCTYPE html>
<html>
<head>
    <meta charset="UTF-8">
    <title>嘉定赤城志 - 第 51 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉定赤城志 - 第 51 页/共 82 页</h1>
    <div class="content">木马泉在县东四十五里与吴承有堰通
赤城志卷第二十四
　山水门〔六〕
　　水〔二〕
　　　黄岩
永宁江源出县西北三百四十里按旧志有大小二源大源出尘山东南流广一十五步二百一十里至左溪村小源出黄岩山东北流广五步一百里至大溪与大源合然平浅不通舟又东流三十里至官奥村无滩碛直下永宁江广踰百步又东流一百里从县北过三十五里会临海县海口入于海从源至海水程四百八十里寰宇记称东山北临永宁江谢灵运尝登焉【灵运有望海诗云开春献初岁白口出悠悠荡志将愉乐瞰海庶忘忧策马步兰皋绁鞚息椒邱采蕙遵大浦搴苕履长洲白华缟阳林紫虈晔春流非徒不弭忘览物情弥遒萱苏始无慰寂寞终可求　陈与义诗云宴坐峰前冲雨急黄岩县里借舟迟百年痴黠不相补万事悲欢岂可期莽莽沧波兼宿雾纷纷白鹭落山陂只应江海凄凉地欠我临风一赋诗】
县河在县郭由官河东出支而为流者五深广视官河出庆善坊者【旧大寺巷】至寺门而断出丛桂坊者半民居而断出孝行坊者踰华严阁西而断出奎文坊者则入前洋而西达于浦惟出景贤坊者处五河之中过钱家桥而北直郏家桥永宁桥分为别流西汇于城隍祠下则经于县治之前又北抵于寿宁坊则经于县治之后复南流与县前河接环抱县圃西会于洪家巷以达于江
官河在县东南一里自南浮桥南流至峤岭一百三十里陆程九十里广一百五十步又别为九河各二十里支为九百三十六泾以丈计者七十五万分为二百余埭其名不可殚纪绵亘灵山驯雉飞凫繁昌太平仁风三童永宁八乡溉田七十一万有奇旧建闸一十有一以时启闭其隶仁风者曰常丰清混斗门隶飞凫者曰交龙隶灵山者曰鲍家步长浦隶繁昌者曰周洋回浦永丰黄望金青其区画之详昉于元佑中罗提刑适广于淳熙中句提举昌泰既而李谦李大性踵将使指又重修焉役大费巨至烦朝廷拨封桩降度牒以附益之规模闳远矣【彭殿撰桩年为之记】
黄岩溪在县西一百里源出黄岩山前所谓小源者也其滨有黄石五区如相拱揖云【孙应时诗云得雨溪声壮无风云气多山花依翠竹滩石乱寒沙樵父谷中出牧儿牛背歌逢人间尘世扰扰意如何】
三童溪在县西南三十里源出三童山东流一十八里入永宁江
日溪在县西六十里古号新城西北有小谷曰金玉湾
横溪在县南九十里
白龙潭在县东一十里方岩其穴有三大仅如瓮常有云气罩之居人见龙出入因其色白故以名潭嘉佑初祷雨未验夜分有大呼于野者曰龙已居西矣旦以疏投西潭一蛇跃出烈日飞雪继之以雨岁大稔
白塔潭在县南四十五里土人常见龙出入旧传潭在山顶广不盈尺牧童续蔓坠石累十数莫能测俄大雷雨群儿惊走翌日过之已失潭所矣嘉定十一年里人祷之岩罅水流如线忽有小鳖从旁窍出因盛之以归既而大雨
方山潭在县南一十七里一名金鹅俗传旧在吉墺山有金鹅自潭飞出踰五里止于方山隅竟夕风雨雷震旦视则为湫矣
雾露潭在县东南二十里下有泓水深仅尺许每欲雨则云气直升或如霭雾纷凝则数日方雨
双鱼潭在县西南三十里砂步佛岭俗传有双鱼各尺余金色从溪逆上渔人网之不得竟入石岩下有一小坑涌水成潭每祷辄应
湖师潭在县南三十里旧传有巫家女尝浣纱溪上为龙卷去其尸久不出后有渔人云见一女乘龙自南海升天遂以名潭每欲雨则有云雾
画潭在县西五十里山如饼垆潭居底旁无通蹊将诣潭必从上而下嘉定八年不雨权令陈逵将投铁简而雷发潭中有五色云出焉俄大风雨
赤颊潭在县西五十里乱山中龙出入必大风雨故近山无居人旁有大木皆无肤叶父老言有龙黑身而赤颊遂以名潭
晋源潭在县南八十里百丈岩侧相距一涧水常汹涌中有巨石如牛欲诣潭则俯循牛背以度岁旱致祷或雷声发于潭底则大雨随之
栅眉潭在县西九十里柏都洞南怪石壁立过者悚栗年丰则有云气覆其上虽炎日中不散歉则否
三井潭在县南九十里穴怪石上龙出入则云气蓊然又县西北一十五里地名钱本坑下有井如品字亦号三井潭
藏雪潭在县西北一十里即鸣山之鸣川潭旧传五六月间积雪不消遂更今名
米筛浪潭在县西五十里四面多怪岩虽无风而水常有浪如米筛纹云
圣岩潭在县西六十里日溪侧有瀑布自北山注潭中上有石可宴坐
灵潭在县西六十五里【求仲弓诗云江湖虽阔多罾网幽涧清虚且勉旃待我功成买双鹤归来伴汝一千年】
楼崎潭在县南七十里每欲雨则云绕半山土人谓楼崎尖裹帽云
寒坑潭在县西一百三十里两崖夹山为涧时有黑风自潭出每祷乘木筏以入微不谨则有惊怪
灵岩潭在县北一十里灵岩下
戚五娘潭在县西北一十里
横山潭在县西北一十五里
岱石潭在县西南一十七里石大人山侧
望海尖潭在县西三十里灵石山北巅
夏乌潭在县西南六十里夏乌山侧
圆岩潭在县东南一百二十里松门山
天赐湖在县东南五十里阻浪山下水极清泚岁旱溉田千顷故老相传以为不假浚凿天实赐之
横湖在县东南八十里百丈岩下凡东南溪流三十有六皆会焉
消湖在县东南九十里五龙山北
溪口湖在县南一百一十里源出王城山东北流入浦
茭池在县南三里中有石塔泉与铁米筛井通僧净真沟之入市今塞矣
大泽塘在县西北四十里瑞岩山上僧慈保即一大壑为之下絫石上筑以土旁为十门分数道以达于田【钱参政端礼题云尘缨久欲濯沧浪今日来游大泽塘水似我心心似水更无一事可商量】
石井在县西九十里柏都洞下上有石穴如臼圆而深虽刊凿之巧不如也水自山流注旱涝如一一日牧童续蔓坠石探之莫测其深有木叶坠其中旋自其南龙湫流出意其下相通云
常乐寺井在佛殿前大旱不枯庆元三年大雨溪溢水及寺半壁忽于井处作大盘涡撮水入焉须臾见平地
铁米筛井在县东三里九峰寺南源自山出其行如沟入井处僧以铁窗限之故名米筛邑人皆汲焉令常浚孙榜曰不竭泉且亭其上
鲁神井有三在县东五里鲁神庙侧一在神像下不可汲二在庙后回环皆巨木叶坠独不入井中人以为异
委羽井在县南五里洞南百步深不五尺旱涝不损益其味甘尤宜酿酒
甘露井在县西八十里浮山寺旧传有胡僧讲仁王经而甘露降故名泉宜造茶
古漩井在县南三十五里平陆中
镇头山井在县东南五十五里清可见底味尤甘
水帘在县东八里箕岩侧派流甚广以其飞泻如帘故名
滴水湾在县北一十里自马鞍山滴水成湾甘洁可爱
东监水在县东南五十里自监山东流一十里仅胜十石舟又一十五里入官河
水眼在县东南五十里泥奥山下高仅如盆深不满三尺大旱时随汲随满人颇异之
滴滴泉在县西北四十里瑞岩旧传有如意道人者居之尝绝粮神气不减庵前有泉泓洁可爱令王然作颂有庵前滴滴泓泉水流出心源嗣祖风之句遂取以名
智者泉在明觉院非溪非井但于丛顶根有小窍插以筠筒引至石槽昼夜点滴不绝上槽既溢流及下槽其水仅供缁流一日之用无余无欠
　　　天台
大溪在县西南五十步源出婺州东阳县以其受始丰天台桐柏之水故名顺流而下凡一百一十七里至州
始丰溪在县西南百步源出大盆山东流一百八十里与天台桐柏二水合始入大溪
青溪在县西五里源出天台山南流至桐柏又南流三里经三井下流为瀑布方南入大溪按谢灵运登临海峤诗云旦发青溪阴唐元宗送司马承(仁庙御讳)诗云青溪祖逸人皆作青字俗呼为清者误
楢溪在县东二十里孙绰赋所谓济楢溪而直进是也杜甫诗亦云饥拾楢溪橡徐灵府记注云楢溪源出华顶从凤凰山东南流入溪则得名旧矣或又名欢溪齐顾欢尝居焉
灵溪在县西北一十五里福圣观前孙绰赋所谓瀑布飞流以界道过灵溪而一濯是也今县东二十里亦有灵溪盖其名适类云
干溪在县南一十五里旧传僧昙猷访赤城有一媪与之语神怒投媪于渊猷飞锡救之其溪立涸故以为名
神迹溪在县东北五里与国清溪共流至神迹庙分支一入临川桥一入孝义桥
左溪在县西三十里寿昌路上与关岭接委蛇曲折凡七十里至大溪
福溪在县北四十里按晋朿皙启蒙记注天台山去人不远路经福溪水险而清盖是时已有此名矣
折溪在县东北五里旧经作浙溪
国清溪在县西北一十里流九里入大溪
玉女溪在县西北二十五里桐柏观前
界溪在县东四十里一名介溪
罗木溪在县北六十里罗公岭东南
水毋溪在县北一百里摘星岭南
赤城溪在县西北五里入大溪
南（山奥）溪在县西北七里
响山溪在县东一十五里
幽溪在县东北二十里净明院前
关岭溪在县西四十里
惠济潭在石梁下嘉泰初祷雨现异鼋四年夏雷雨涌出金银藏钱圆径六寸余文曰太平通宝实太宗朝赐以镇潭者侧有伫真亭
百丈潭在琼台双阙间翠蔓蒙络水声潀然盘涧绕麓入为云溪云
灵泽潭在县东四十里旧名苍山三潭列其下深广莹澈其龙最灵嘉泰元年祷雨现异蛇
石蝉潭在县东五十里小溪乱石中水深无底其灵视灵泽
金桥潭在县西北一十五里水清澈可鉴旱涝不损益
深坑潭在县南二十五里觔竹岭侧
瀑布潭在县西南三十五里无相院侧一名戏龙河【太祖庙讳下一字】潭在县西七十里下上云雨土人敬事之
雷马潭在县西九十里雷马山上
鼻山潭在县西一十五里
莫婆潭在县北一十五里
丹霞潭在县西北二十里
翠屏潭在县南三十里
泉湖在县西五十里【茅君传云霍林司命治赤城玉洞之府齐永明中忽有群鹄从西北来下集霍门溪谷填塞弥漫数里多所踏藉状如为物所惊一夕退飞向西北去殆是赤城上都泉湖中物也】
始丰湖在县南四十步今为大溪水冲坏并为一矣
降真塘在县北二十里徐灵府记云桐柏观前一里石坛前有塘名降真中植荷荇今自塘一里出洞门西峰即王真君坛也
三井在县北二十里昭庆院东唐时尝遣使投金龙白璧旧传为尼所触一井自塞其二深不可测每春夏时雨则众流灌注激涌雷吼或云通海又云海眼李郢诗所谓三井应潮通海眼是也咸平中醮祭投龙【夏英公竦铭云石罅出半三井如凿员不可规深不可度乱涧四入飞流外落坠石不盈骄阳不涸冷激松桧碧泥崖崿山灵所卫神物攸托箫鼓一鸣雷雨偕作】
涌泉在县西一十五里
岩泉在县北六十里
龙须泉在县西七十里龙须洞口以其喷薄如龙须之布故名
赤城志卷第二十五
　山水门〔七〕
　　水〔三〕
　　　仙居
</div>
    <div class="pagination">
<a href="嘉定赤城志_page50.html">上一页</a><span>...</span><a href="嘉定赤城志_page46.html">46</a><a href="嘉定赤城志_page47.html">47</a><a href="嘉定赤城志_page48.html">48</a><a href="嘉定赤城志_page49.html">49</a><a href="嘉定赤城志_page50.html">50</a><span class="current-page">51</span><a href="嘉定赤城志_page52.html">52</a><a href="嘉定赤城志_page53.html">53</a><a href="嘉定赤城志_page54.html">54</a><a href="嘉定赤城志_page55.html">55</a><a href="嘉定赤城志_page56.html">56</a><span>...</span><a href="嘉定赤城志_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
