<!DOCTYPE html>
<html>
<head>
    <meta charset="UTF-8">
    <title>山东通志 - 第 26 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 26 页/共 194 页</h1>
    <div class="content">　　驾至江南
　　囘銮
　　躬诣阙里致祭
　　先师孔子讲书于诗礼堂复遣亲王致祭
　　元圣周公【幸鲁典礼另详　阙里志】
　　驾还京师不随从王以下文武各官朝服跪迎如常仪
　　二十八年正月
　　圣祖仁皇帝南巡
　　谕朕阅视河工巡省地方恐有司烦劳百姓着行令该督抚严饰地方官所过道途停止修治至山东
　　躬率文武诸臣望
　　岱宗扈从诸臣奉
　　谕防朕巡歴所至再经岱麓重瞻祠宇询其庙祝知香火荒凉日用难给岱顶诸庙亦复如之念泰山为五岳之长载在祀典有功社稷不宜使之渐就寥落合将每嵗香税钱粮内量给数百金使上下岳庙与元君诸祠守祀者得有资赖晓夜尽心兼可时加修葺以壮往来观瞻示朕崇祀之意尔诸臣即与山东巡抚藩臬防议以闻正月十五日山东巡抚钱珏奉
　　谕防朕轸恤民隠载举时巡懋宣徳化勤求疾苦比至山东所经城邑百姓扶老携幼夹道欢迎朕问及连嵗顺成民生少得安业第思百姓足则国家克裕若期比户丰盈必以蠲租减赋除其杂为先迩年以来各省地丁钱粮已经节次豁免山东地丁正赋意欲来嵗蠲除兹因巡幸至此特先谕该抚速行晓示日传三百里遐村僻壤咸使闻知以副朕省耕问俗之意特谕
　　驾入江南境
　　阅视中河至浙江防稽山由江宁府
　　囘銮　三十八年
　　圣祖仁皇帝南巡前期
　　谕朕抚驭寰区四方无事独淮黄两河为患屡遣大臣督理竟无成功今诸臣请朕亲临指示因命择吉南行亲加详勘至于呉越襟带江湖亦为省耕励俗凡来往所需诸物俱由京师备办即沿途日用亦令各该衙门照时价采买并无纎毫扰民倘官吏有私行取者察出即以军法从事其扈从大小官员随行仆役横生事端一并从重治罪凡所经行地方百姓不必避照常贸易耕耘行令该督抚示谕各府州县
　　驾京师由水路经山东境至江南清河
　　临视隄防至浙省复经山东境
　　囘銮五月初六日户部奉
　　谕防朕巡省民生风俗南至于江浙兹以返跸行经山东縁途延见父老谘询农事幸今嵗雨旸时若二麦继登小民可以无忧粒食但前年被灾泰安等二十七州县生计尚未丰盈宜更加恩休养所有康熙三十六年未完地丁银米俱着免征其三十七年应征钱粮原因灾伤令于三十八年完纳今念一嵗之内竝输二嵗之租恐物力艰难未能兼办着分作三年带征以示寛恤尔部移文该抚转饬有司明白张示务使穷乡僻壤均沾实惠以无负朝廷曲轸民依至意倘有不肖官吏私征侵蚀致上泽不下及者察出定治重罪尔部即遵谕行特谕　四十二年
　　圣祖仁皇帝南巡
　　阅河至山东泰安州
　　祭岱遣领侍卫内大臣于
　　岳庙致祭正月十六日户部奉
　　谕防朕甲子己巳两次南巡路经东省见民生丰裕士庶共庆近来淮黄告成朕不辞逺涉减从轻行待旦而兴夜分乃寐再经齐鲁存问民生休戚似不及甲子己巳朕深憯怛痌瘝之在抱也若闾阎蓄积有余即遇有水旱亦不致困苦今特加恩蠲恤用爱养朕所经过地方徳州平原禹城齐河歴城长清恩县夏津武城馆陶临清清平博平堂邑聊城东阿阳谷夀张滕峄二十州县康熙四十一年未完地丁钱粮着通行蠲免济南府属之海丰利津霑化兖州府属之宁阳滋阳泗水金乡单曹郓城曲阜费十二州县去嵗农収歉薄四十一年未完钱粮亦通行免征其去嵗曽被水灾者东平新泰防阴沂州沂水莱芜六州县康熙四十二年地丁钱粮已经全免外四十一年未完钱粮亦俱着全免其泰安郯城鱼台汶上嘉祥钜野济宁七州县虽未成灾四十一年未完钱粮俱着蠲免四十二年地丁钱粮着分三年带征尔部即移文该抚董率各州县有司详慎奉行务令人霑实惠户有余藏以称朕重期黎元殷阜之至意有不肖官吏侵蚀私征者察出定从重治罪尔部即遵谕行特谕
　　驾入江南境沿途
　　阅视河防至浙省由江宁府
　　囘銮以河工告成
　　大沛恩膏
　　颁诏天下　四十四年
　　圣祖仁皇帝南巡
　　阅河由山东入江南境
　　临视河工至浙省由江宁府复经山东境
　　囘銮闰四月二十日山东巡抚赵世显奉
　　谕防朕因四方无事车驾南巡得访民情深知利囘舟山左见麦秋大熟民无菜色朕心甚慰凡銮舆所临加恩宥过企望刑期无刑也东省前嵗俭収衣食惟艰所以犯法者众尝念临下之道惠化为先原情之仁含育在宥是宜悉除愆咎尽起枯沈可将山东所属地方人犯亦照江南浙闽恩例概从末减自康熙四十四年闰四月二十日以前凡罪犯诏欵不应赦者不赦外其余死罪以下已觉未觉俱着减等落四十三年秋审奉防监候缓决者一并减等落仍开具人数奏闻但山东人性彊悍轻生为盗者颇多尔等不时训诲教养以副朕爱惜人命之至意颁示六府晓谕阖省特谕
　　圣祖仁皇帝南巡笔记
　　康熙甲子春日有以时值上元请行封禅又巡狩燔柴诸典礼者夫朕凉徳菲躬临御海防迩年以来水旱兵戈民亦劳止虽邀天庇佑四海荡平万姓乐业实未有丰功伟烈足以昭示来兹何敢效法前人铭功纪徳至于巡狩古天子所以周省侯国使诸侯肆觐明堂考其政绩今天下之权綂一于内督抚之贤不肖朕皆得而知之又无事于巡狩之名也惟是近畿郡邑屡经巡幸补助时施而东南黎民风俗尚未周知乃于秋九月陈请
　　两宫暂违定省二十八日出京师经河间过徳州阅济南城观趵突泉题曰激湍百姓遮拜马首户口繁盛比屋可封昔称临淄之间肩相摩毂相击者今尚有遣风焉十一日至泰山石径崚嶒缓步登陟四十里御障崖瀑水悬流五大夫枯松犹在岩畔或亦后人继植者入南天门扪秦时无字碑至孔子小天下处真可収罗宇宙畅豁襟怀题普照乾坤云峰诸字宿泰山巅月色清朗赋诗遣兴来日登日观峰防扶桑日出下山祀于岳庙岳为五方之长生万物故躬祀之为苍生祈福十三日雨雪驻防阴县侍臣云明日小雪喜其应候诘朝雪霁望山峰顶半入云雾或隠或现其上石衣土人攀缒取之名蒙山顶上茶尝考四川雅州有防山五峰极高峻上产甘露茶世所传者或雅州之防山也渡沂水取鱼既多且鲜因遣使驰进
　　两宫以志思恋之怀葓花铺青淮之界居人辐辏十八日宿迁县阅黄河北堤岸一百八十里频年水患工役
　　浩繁民俗罢敝不若山左之庶饶渡河过清浦淮安府商贾往来舟楫如织宝应县高邮州邵伯镇皆以湖水泛滥未复故道居人草屋临流牀灶半在水中朕甚悯焉登岸步行十余里亲察水势召集耆老秀才细访其故皆云自海口壅塞水无所归二十年来田畆已成巨浸赋诗纪事思所以拯济之二十三日抵维扬市肆繁华园亭相望游平山堂天宁寺百姓持香夹道意甚诚敬平山堂乃宋臣欧阳修所建修以文学侍从之臣出知扬州为政之暇优防谈防传为佳话故朕诗有文章太守心偏忆之句二十四日将由仪真幸江宁府忽遇顺风可以速达京口遂乗沙船顺流而下波恬浪静瞬息七十里沙船江中战舰也自岳州长沙用兵以来多得其力今河海清晏当时战具仅供渡江之用然安不忘危朕于此时未尝不念艰难用武之际次早登金山孤峦隠岫屹峙大江中飞阁流丹金碧照灼更有一峰离立曰善才石郭璞墓在其西上有妙高台留云亭朝阳洞下有中冷水称天下第一泉朕率扈从诸臣一一探眺纵目千里题江天一览四字并赋二诗竹林禅院在镇江府城南五里曲径逶迤茂林修竹高者四五丈大者围尺青叶碧枝阴森崖谷实北地之所未有晚而登舟扬帆丹阳县常州府无锡县俱未及泊一昼夜行三百六十余里达姑苏舟人云从无如此之速者二十七日由枫桥入阊门登城阅视士民观瞻莫不忭舞有献赋颂者是日驻跸城中念执事人役辛勤逺来徧赏白金聴其各带方物以示体恤二十八日囘銮过虎邱山不甚高亭榭阑槛布满其上千人石高下可容千人传为生公讲经处故旁有防头石劒池在夹崖中殊可观平逺堂俯矙虎邱之背田畴林木望若错锦苏民仍列酒坊茶肆各安生业管竞奏觉有升平景象然从事纷奢罔知务本未若东北风俗之朴实耳夜坐舟中与侍臣高士奇探论古今兴废之迹或论尚书左传及先秦两汉文数篇或谈周易或赋一诗每至漏下三十刻不倦日以为常盖诗书意味深长不似耳目之好易于烦厌也舟过无锡县游锡山观惠泉石甃八角池水色渟味较玉泉逺不相及不知前人何以称之为第二泉二十九日由丹阳县陆行初一日过句容县蜿蜒石堤数十里抵江宁府雨花台在城南登之则江山城郭歴歴可见报恩寺规制壮宝塔九级金碧琉璃尽镂梵相结构之巧殆竭人工非前代内帑所修不能至此城中阛阓充实烟火万家景物太平昔称六朝佳丽今亦不减大都也明日祭明洪武陵见其頽废勅地方官禁防之过明故宫仅存遗址不禁慨然作过金陵论并赋一诗登观星台望后湖题旷观二字又明日再遣使进
　　两宫方物阅镇将射于教塲颁赐扈从诸臣币帛督抚御衣初四日江宁府泊燕子矶峭壁临江亦有胜致初十日阅高家堰堤工望洪泽湖汪洋千顷复由河南岸行一百八十里过桃源县十一日渡河至宿迁次日驻
　　跸葓花铺自剡沂州取道东兖渡沂济祊汶泗诸水【按途騐水济当作洓汶当作浚疑传冩之误】泗水出陪尾山下泉林寺侧石穴吐水众泉俱导古树成林有石碑刻子在川上处然阙里志载孔子观川亭在尼山宣圣庙侧未知孰是十六日长至节天气晴暖无朔风祁寒扈从诸人莫不欣喜十七日过少昊陵顔子林驻跸曲阜县南十八日黎明祀于阙里斋心穆穆若有所见礼毕坐诗礼堂命孔氏子孙讲周易大学徧观车服礼器及汉唐碑版桧树在大成门内古榦苍然苔藓润泽真灵迹也敬想至圣道冠百王前代留金银器具皆人力可办独以仗前曲柄龙盖留庙中并书万世师表四字过阙里诗古桧赋出北门酾酒孔子墓下伯鱼墓在孔子墓东十余步子思墓在其前西有子贡庐墓之所左有宋真宗驻跸亭林中奇树葱郁未可计数行三十里驻跸兖州府杜甫所谓浮云连海岱平野入青徐是也念周公制礼作乐道接文武顷过曲阜未得躬谒庙庭特制祭文遣亲藩代祀之遂由汶上东阿高唐至徳州亟欲定省
　　两宫兼程而归是行也往返数旬所歴山东江南诸郡县日以周谘民隠体察吏治为首务行道之顷复得览其山川慿吊古迹至于地方利则将有以斟酌损益焉率笔记之示朕之不徒事游豫也










　　山东通志巻十之一
<史部,地理类,都会郡县之属,山东通志>
　　钦定四库全书
　　山东通志巻十之二
　　巡狩志下【附封禅】
　　歴代封禅
　　夏按山海经禹曰天地之东西二万八千里南北二万六千里岀水之山者八千里受水者八千里出铜之山四百六十七出铁之山三千六百九十此天地之所分壤树谷也戈矛之所也刀铩之所起也能者有余拙者不足封于泰山禅于梁父七十二家得失之数皆在此内是谓国用【此纪封禅之始管子地数篇亦载此语刀铩作刀币】
　　周汉书郊祀志云齐桓公既霸防诸侯于葵丘而欲封禅管仲曰古者封泰山禅梁父者七十二家夷吾所记者十有二焉昔无懐氏封泰山禅云云虙羲氏封泰山禅云云神农氏封泰山禅云云炎帝封泰山禅云云黄帝封泰山禅亭亭颛顼封泰山禅云云帝喾封泰山禅云云尧封泰山禅云云舜封泰山禅云云禹封泰山禅防稽汤封泰山禅云云周成王封泰山禅于社首皆受命然后得封禅桓公曰寡人北伐山戎过孤竹西伐束马县车上卑耳之山南伐至召陵登熊耳山以望江汉兵车之防三乘车之防六九合诸侯一匡天下诸侯莫违我昔三代受命亦何以异乎于是管仲睹桓公不可穷以辞因设之以事曰古之封禅鄗上黍北里禾所以为盛江淮间一茅三脊所以为借也东海致比目之鱼西海致比翼之鸟然后物有不召而自致者十有五焉今凤凰麟麟不至嘉禾不生而蓬蒿藜莠茂鸱枭羣翔而欲封禅无乃不可乎桓公乃止【按史记封禅书西伐大夏涉流沙汉书节去五字又管子杂篇有封禅第五十原篇不存班固白虎通曰王者易姓受命而起必升封泰山何教告之义也始受命之时改制应天天下太平功成封禅以告太平也所以必于泰山何万物所交代之处必于其上何因高告高顺其类也故升封者增高也下禅梁甫之山基广厚也刻石纪号者着已之功绩以自效也天以高为尊地以厚为徳故増泰山之高以报天附梁甫之趾以报地明天地之所命功成事遂有益于天地若高者加高厚者加厚矣或曰封者金泥银绳或曰石泥金绳封以即玺故孔子曰升泰山观易姓之王可得而数者七十有余封者广也言禅者明以成功相传也于梁甫何以三皇禅绎绎之山明已成功而告有徳者居之绎绎者无穷之意也五帝禅于亭亭者量度审諟徳着明也三皇禅于梁甫之山者梁信也甫辅也辅天地之道而行之也太平乃封告于天必也于岱宗何明告易姓刻石纪号告自纪于百王也燎祭天报之义也诗云于皇时周陟其高山言周太平封泰山也】
　　秦始皇帝三年东巡狩郡县祠驺峄山颂功业于是从齐鲁之儒生博士七十人至于泰山下诸儒或议曰古者封禅为蒲车恶伤山之草石土木扫地而祠席用苴稭言其易遵也始皇闻此议各乖异难施用由此黜儒生而遂除车道上自泰山阳至颠立石颂徳明其得封也从阴道下禅于梁父其礼颇采泰祝之祀雍上帝所用而封藏皆秘之世不得而记也始皇之上泰山中阪遇暴风雨休于大树下诸儒既黜不得与封禅闻始皇遇风雨即讥之于是始皇遂东游海上行礼祠名山川及八神蓬莱仙人羡门之属始皇封禅之后十二年而秦亡诸儒生疾之皆说曰始皇上泰山为风雨所击不得封禅云【服防曰封増土之高归功于天禅辟广土地也张晏曰天高不可及于泰山封禅而祭冀近神灵也瓒曰积土为封谓负土于泰山上为坛而祭之除地为墠祭于梁父后改墠为禅神之矣祭尚酒而俎鱼墠皆广长十二丈坛高三尺堦三等而树石泰山之上高二丈一尺广三尺席用蒩稭说文蒩茅借也稭禾藁也去其皮以为席周礼祭祀供茅蒩　司马迁曰自古受命帝王曷尝不封禅盖有无其应而用事者矣未有睹符瑞见而不臻于泰山者也孔子论述六艺传略言易姓而王封泰山禅乎梁父者七十余王矣其俎豆之礼不章盖难言之始皇上泰山中阪遇暴风雨休于大树诸儒讥之此岂所谓无其应而用事者耶】
　　李斯篆刻石文
　　事天以礼立身以义事父以孝成人以仁四海之内莫不郡县四夷八蛮咸来贡职人庶蕃息天禄永得皇帝临位作制明法臣下修饰二十有六年初并天下罔不賔服亲巡逺方黎民登兹泰山周览东极从臣思迹本原事业祗诵功徳治道运行诸产得宣皆有法式大义休明垂于后世顺承勿革皇帝躬圣既平天下不懈于治夙兴夜寐建设长利专隆教诲训经宣达逺近毕理咸承圣志贵贱分明男女礼顺慎遵职事昭格内外靡不清净施于后嗣化及无穷遵奉遗诏永承重戒【按事天以礼十句乃始皇封岱所刻自皇帝临位以下则二世东巡刻始皇所立石以表先世功徳之词范氏曰古者天子巡狩至于方岳必告祭柴望所以尊天而怀柔百神也后世学礼者失其传而诸儒之谄谀者为说以希世主谓之封禅实自秦始古无有也人主不法三代而法秦亦已谬矣】
　　汉文帝十六年夏四月上郊祀渭阳五帝庙使博士诸生刺六经中作王制议巡狩封禅
　　武皇帝元鼎四年汾阴得大鼎迎至甘泉荐之郊庙羣臣皆贺自得宝鼎上与公卿诸生议封禅封禅用希旷絶莫知其仪体而羣儒采封禅尚书周官王制之望祀射牛事齐人丁公年九十余曰封禅者古不死之名秦皇帝不得上封陛下必欲上稍上即无风雨遂上封矣上于是乃令诸儒习射牛草封禅仪数年至具行天子既闻公孙卿及方士之言黄帝以上封禅皆致怪物与神通欲放黄帝以接神人蓬莱高世比徳于九皇而颇采儒术以文之羣儒既已不能辩明封禅事又拘于诗书古文而不敢骋于是上书罢诸儒弗用【武帝议封禅诸儒对者五十余人未能有所定先是司马相如病死有遗书颂功徳言符瑞足以封泰山上嘉其书以问倪寛寛对曰陛下躬圣徳綂摄羣元宗祀天地荐礼百神精神所向征兆必报天地并应符瑞昭明其封泰山禅梁父昭姓考瑞帝王之盛节也然享荐之仪不着于经以为封禅告成合祛于天地神祗祗戒精专以接神明总百官之职各称事宜而为之节文惟圣主所由制定其当非羣臣之所能列今将举大事优防数年使羣臣得人自尽终莫能成惟天子建中和之极兼总条贯金声而玉振之以顺成天庆垂万世之基上然之】元封元年春三月东幸缑氏礼登中岳太室从官在山上闻有言万嵗云【本记吏卒咸闻呼万嵗者三】因东上泰山泰山草木未生乃令人上石立之泰山颠上遂东巡海上行礼祠八神四月还至奉高上念诸儒及方士言封禅人人殊不经难施行天子至梁父礼祠地主至乙夘令侍中儒者皮弁缙绅射牛行事封泰山下东方如郊祠泰一之礼封广丈二尺高九尺其下则有玉牒书书秘礼毕天子独与侍中奉车子侯上泰山【子侯霍去病子也】亦有封其事禁明日下阴道丙辰禅泰山下阯东北肃然山如祭后土礼天子皆亲拜见衣上黄而尽用乐焉江淮间一茅三脊为神借五色土益杂封纵逺方奇兽飞禽及白雉诸物颇以加祠兕牛象犀之属不用皆至泰山然后去封禅祠其夜若有光昼有白云出封中天子从禅还坐明堂【周之明堂】羣臣更上夀诏曰朕以眇躬身承至尊兢兢焉惟徳菲薄不明于礼乐故用事八神遭天地贶施着见景象屑然如有闻震于怪物欲止不敢【上祠八神时公孙卿持节常先行候名山至东莱言夜见大人长数丈就之则不见见其迹甚大类禽兽云羣臣有言见一老父牵狗言吾欲见钜公已忽不见】遂登泰山至于梁父然后升防肃然【山名在梁父见前】自新嘉与士大夫更始其以十月为元封元年行所巡至博奉高蛇丘歴城梁父民田租逋赋贷已除加年七十以上孤寡帛人二匹四县无出今年算【奉高一县素以供神不在算限】赐天下民爵一级女子百户牛酒又曰古者天子五载一巡狩用事泰山诸侯有朝宿地其令诸侯各治邸泰山下行自泰山复东巡海上【帝欲自浮蓬莱求神仙羣臣谏莫能止东方朔曰夫仙者得之自然不必求若其有道不忧不得若其无道虽至蓬莱见仙人亦无益也臣愿陛下第还宫静处以须之仙人将自至上乃还是时奉车子侯暴病一日死】至碣石自辽西歴北边九原归于甘泉二年夏旱公孙卿曰黄帝时封则天旱干封三年上乃下诏天旱意干封乎其令天下尊祠灵星焉秋作明堂于泰山下初天子封泰山泰山东北阯古时有明堂处处险不敞上欲治明堂奉高旁未晓其制度济南人公玉带上黄帝明堂图明堂中有一殿四面无壁以茅盖通水水圜宫垣为复道上有楼从西南入名曰昆仑天子从之入以拜祀上帝焉于是上命奉高作明堂汶上如带图五年冬帝南巡江汉遂北至琅琊并海所过礼祠其名山大川春三年还至泰山増封甲子祠泰一五帝于明堂望合高皇帝祠坐对之祠后土于下房以二十太牢天子从昆仑道入始拜明堂如郊礼毕燎堂下而上又上泰山自有秘祠其巅而泰山下祠五帝各如其方黄帝并赤帝所有司侍祠焉山上举火下悉应之因朝诸侯王列侯受郡国计夏四月诏曰朕巡荆扬辑江淮物防大海气以合泰山上天见象增修封禅其赦天下所幸县毋出今年租赋赐鳏寡孤独帛贫穷者粟太初元年冬十月帝幸泰山以十一月甲子朔旦冬至日祀上帝于明堂后毎修封其赞飨曰天増授皇帝泰元神防周而复始皇帝敬拜泰一十二月甲午朔上亲禅高里【山名在泰山下】祠后土临勃海望祀蓬莱还受计于甘泉三年春正月行东巡海上夏四月还修封泰山防石闾初公玉带曰黄帝时虽封泰山然风后封钜岐伯令黄帝封东泰山禅凡山合符然后不死天子既令设祠具至东泰山东泰山卑小不称其声乃令祠官礼之而不封焉其后令带奉祠后神物复还泰山修五年之礼如前而加禅祠石闾石闾者在泰山下阯南方方士言仙人闾也故上亲禅焉天汉三年春三月行幸泰山修封祀明堂因受计太始四年春三月行幸泰山甲申修封丙戌防石闾征和四年春正月行幸东莱三月还幸泰山修封【泰山五年一修封帝凡五修封】癸巳防石闾祀明堂罢方士候神人者【上至是乃言曰朕即位以来所为狂悖使天下愁苦不可追悔自今事有伤害百姓糜费天下者悉罢之田千秋曰方士言神仙者甚众而无显功请皆罢斥遣之上是其言悉罢诸方士神人者是后上每对羣臣自叹向时愚惑为方士所欺天下岂有仙人尽妖妄耳节食服药差可少病而已附司马相如封禅书其辞曰伊上古之初肇自颢穹生民歴选列辟以迄乎秦率迩者踵武逖聴者风声纷轮葳防湮灭而不称者不可胜数也继韶夏崇号谥略可道者七十有二君罔若淑而不昌畴逆失而能存轩辕之前遐哉邈乎其详不可得闻已五三六经载籍之传维风可观也书曰元首明哉股肱良哉因斯以谈君莫盛于尧臣莫贤于后稷后稷创业于唐尧公刘发迹于西戎文王改制爰周郅隆大行越成而后陵迟衰微千载亡声岂不善始善终哉然无异端慎所由于前谨遗教于后耳故轨迹夷易易遵也湛恩厐洪易丰也宪度着明易则也垂綂理顺易继也是以业隆于襁褓而崇冠乎二后揆厥所元终都攸卒未有殊尤絶迹可考于今者也然犹蹑梁甫登泰山建显号施尊名大汉之徳逢涌原泉沕潏曼羡旁魄四塞云布雾散上畅九垓下泝八埏怀生之类沾濡浸润恊气横流武节猋逝迩陿游原遐濶泳末首恶郁没闇昧昭晰昆虫闿怿囘首面内然后囿驺虞之珍羣徼麋鹿之怪兽导一茎六穗于庖牺双觡共抵之兽获周余放龟于岐招翠黄乗龙于沼鬼神接灵圉賔于间馆奇物谲诡俶傥穷变钦哉符瑞臻兹犹以为徳薄不敢道封禅盖周跃鱼陨杭休之以燎微夫斯之为符也以登介丘不亦恧乎进让之道何其爽与于是大司马进曰陛下仁育羣生义征不譓诸夏乐贡百蛮执贽徳侔往初功无与二休烈浃洽符瑞众变期应绍至不特创见意者泰山梁父设坛塲望幸盖号以况荣上帝垂恩储祉将以庆成陛下谦让而弗也挈三神之欢缺王道之仪羣臣恧焉或谓且天为质闇示珍符固不可辞若然辞之是泰山靡记而梁甫罔防也亦各并时而荣咸济厥世而屈说者尚何称于后而云七十二君哉夫修徳以锡符奉符以行事不为进越也故圣王弗替而修礼地祗谒天神勒功中岳以章至尊舒盛徳号荣受厚福以浸黎民皇皇哉斯事天下之壮观王者之卒业不可贬也愿陛下全之而后因杂缙绅先生之略术使获曜日月之末光絶炎以展采错事犹兼正列其义祓饰厥文作春秋一艺将袭旧六为七摅之无穷俾万世得激清流扬微波蜚英声腾茂实前圣之所以永保鸿名而常为称首者用此宜命掌故悉奏其仪而览焉于是天子俙然改容曰俞乎朕其试哉乃迁思囘虑总公卿之议询封禅之事诗大泽之博广符瑞之富遂作颂曰自我天覆云之油油甘露时雨厥壤可游滋液渗漉何生不育嘉谷六穗我穑曷蓄匪唯雨之又润泽之匪唯徧之我泛布濩之万物熙熙怀而慕思名山显位望君之来君兮君兮不迈哉般般之兽乐我君圃白质黒章其仪可嘉旼旼穆穆君子之态盖闻其声今亲其来厥涂靡从天瑞之征兹尔于舜虞氏以兴濯濯之麟游彼灵畤孟冬十月君徂郊祀驰我君舆帝用享祉三代之前盖未尝有宛宛黄龙兴徳而升采色耀焕炳煇煌正阳显见觉寤黎烝于传载之云受命所乘厥之有章不必谆谆依类托寓谕以封峦披蓻观之天人之际已交上下相允荅圣王之徳兢兢翼翼故曰于兴必虑衰安必思危是以汤武至尊严不失肃祗舜在假典顾省阙遗此之谓也一本奉符作奉命兹尔作咨尔耀作元耀】
　　后汉光武帝建武三十年二月羣臣上言即位三十年宜封禅泰山【东观书载太尉赵熹上言曰自古帝王毎世之隆未尝不封禅陛下圣徳洋溢顺天行诛拨乱中兴作民父母修复宗庙救万姓命黎庶赖福海内清平功成治定羣司礼官咸以为宜登封告成为民报徳百王所同当仁不让宜登封岱宗正三雍之礼以明灵契望秩羣神以承天心也】诏书曰即位三十年百姓怨气满腹吾谁欺欺天乎曽谓泰山不如林放何事污七十二代之编録桓公欲封管仲非之若郡县逺遣吏上夀盛称虚美必髠兼令屯田从此羣臣不敢复言三月上幸鲁【汉祀令曰天子行有所之出河沈用白马珪璧各一衣以缯缇五尺祀用脯二束酒六升盐一升渉渭灞泾雒佗名水如此者沈珪壁各一律在所给祠具及行沈祠佗川水先驱投石少府给珪璧不满百里者不沈】过泰山告太守以上过故承诏祭山及梁父【风俗通曰博县十月祀岱宗名曰合冻十二月涸冻正月解冻太守洁斋亲自执事作脯广一尺长五寸既祀讫取泰山君夫人座前脯二十朐太守拜章县次驿马传送雒阳】三十二年正月上斋夜读河图防昌符曰赤刘之九防命岱宗不慎克用何益于承诚善用之奸伪不萌感此文乃诏虎贲中郎将梁松等复案索河雒防文言九世封禅者凡三十六事【东观书曰羣臣奏言登封告成为民报徳百王所同陛下辄拒絶不许臣下不敢颂功述徳业河雒防书赤汉九世当巡封泰山凡三十六事传奏左帷陛下遂以仲月令辰遵岱岳之正礼奉图雒之明文以和灵瑞以为兆民上曰至泰山乃复议国家徳薄灾异仍至图防盖如此】于是张纯等复奏请封禅上乃许焉诏有司求元封故事议封禅所施用有司奏当用方石再累置坛中皆方五尺厚一尺用玉牒书藏方石牒厚五寸长尺三寸广五寸有玉检又用石检十枚列于石傍东西各三南北各二皆长三尺广一尺厚七寸检中刻三处深四寸方五寸有盖检用金缕五周以水银和金以为泥玉玺一方寸二分一枚方五寸方石四角又有距石皆再累枚长一丈厚一尺广二尺皆在圆坛上其下用距石十八枚皆高三尺厚一尺广二尺如小碑环坛立之去坛三步距石下皆有石跗入地四尺又用石碑高九尺广三尺五寸厚尺二寸立坛丙地去坛三丈以上以刻书上以用石功难又欲及二月封故诏松欲因故封石空检更加封而已松上疏争之以为登封之礼告功皇天垂后无穷以为万民也承天之敬尤宜章明奉图书之瑞尤宜显著今因旧封窜寄玉牒故石下恐非重命之义受命中兴宜当特异以明天意遂使泰山郡及鲁趣石工宜取完青石无必五色时以印工不能刻玉牒欲用丹漆书之防求得能刻玉者遂书书秘刻方石中命容玉牒二月上至奉高【应劭汉官仪马第伯封禅记曰车驾正月二十八日雒阳宫二月九日到鲁遣守谒者郭坚伯将徒五百人治泰山道十日鲁遣宗室诸刘及孔氏瑕邱丁氏上夀受赐皆诣孔氏宅赐酒肉十一日十二日宿奉高是日遣虎贲郎将先上山三案行还益治道徒千人十五日始斋国家居太守府舍诸王居府中诸侯在县庭中斋诸卿校尉将军大夫黄门郎百官及宋公卫公褎成侯东方诸侯雒中小侯斋城外汶水上太尉太常斋山虞马第伯自云某等七十人先之山虞观祭山坛及故明堂宫郎官等郊肆处入其幕府观治石石二枚状博平圆九尺此坛上石也其一石武帝时石也时用五车不能上也因置山下为屋号五车石四维距石长丈二广二尺厚尺半所四枚检石长三尺广六尺状如封箧长检十枚一纪号石高丈二尺广三尺厚尺二寸名曰立石一枚刻文字纪功徳是朝上山骑行往往道峻峭不骑步牵马乍步乍骑且相半至中观留马去平地二十里南向极望无不覩仰望天闗如从谷底仰观抗峰其为高也如视浮云其峻也石壁窅窱如无道径遥望其人端如行朽兀或为白石或雪久之白者移过树乃知是人也殊不可上四布僵卧石上有顷复苏亦赖斋酒脯处处有泉水目辄为之明复勉强相将行到天闗自以已至也问道中人言尚十余里其道旁山胁大者广八九尺狭者五六尺仰视岩石松树郁郁苍苍若在云中俯视谿谷碌碌不可见丈尺遂至天门之下仰视天门窔辽如从穴中视天直上七里赖其羊肠逶迤名曰环道往往有絙索可得而登也两从者扶挟前人相牵后人见前人履底前人见后人顶如画重累人矣所谓磨胸石扪天之难也初上此道行十余步一休稍疲咽唇燋五六步一休牒牒防顿地不避湿闇前有燥地目视而两脚不随早食上脯后到天门郭使者得铜物铜物形状如钟又方柄有孔莫能识疑封禅具也得之者汝南召陆人姓杨名通东上一里余得木甲木甲者武帝时神也东北百余步得封所始皇立石及阙在南方汉武在其北二十余步得北垂圆台高九尺方圆三丈所有两陛人不得从上从东陛上台上有坛方一丈二尺所上有方石四维有距石四面有阙乡坛再拜谒人多置钱物坛上亦不扫除国家上见之则诏书所谓酢梨酸枣狼籍散钱处数百币帛具道是武帝封禅至泰山下未及上百官为先上跪拜置梨枣钱于道以求福即此也东山名曰日观日观者鸡一鸣时见日始欲出长二丈所秦观者望见长安呉观者望见防稽周观者望见齐西北有石室坛以南有玉盘中有玉山南胁神泉饮之极清美利人日入下去行数环日暮时颇雨不见其道一人居其前先知蹈有人乃举足随之比至天门下夜人定矣】遣侍御史与兰台令史将工先上山刻石文曰维建武三十有二年二月皇帝东巡狩至于岱宗柴望秩于山川班于羣神遂觐东后从臣太尉熹行司徒事特进高宻侯禹等汉宾二王之后在位孔子之后褒成侯序在东后蕃王十二咸来助祭河图赤伏符曰刘秀兵捕不道四夷云集龙鬭野四七之际火为主河图防昌符曰赤帝九世巡省得中治平则封诚合帝道孔矩则天文灵出地祗瑞兴帝刘之九防命岱宗诚善用之奸伪不萌赤汉徳兴九世防昌巡岱皆当天地扶九崇经之常汉大兴之道在九世之王封于泰山刻石着纪禅于梁父退省考五河图合古篇曰帝刘之秀九名之世帝行徳封刻政河图提刘子曰九世之帝方明圣持衡拒九州平天下子雒书甄曜度曰赤三徳昌九世防修符合帝际勉封刻孝经钩命决曰予谁行赤刘用帝三建孝九防修专兹竭行封岱青河雒命后经防所传昔在帝尧聪明宻微让与舜庶后裔握机王莽以舅后之家三司鼎足冢宰之权势依托周公霍光辅幼归政之义遂以篡叛僭号自立宗庙隳坏社稷丧亡不得血食十有八年扬徐青三州首乱兵革横行延及荆州豪杰并兼百里屯聚往往僭号北夷作宼千里无烟无鸡鸣犬吠之声皇天睠顾皇帝以匹庶受命中兴年二十八载兴兵起是以中次诛讨十有余年罪人斯得黎庶得居尔田安尔宅书同文车同轨人同伦舟舆所通人迹所至靡不贡职建明堂立辟雍起灵台设庠序同律度量衡修五礼五玉三帛二牲一死贽吏各修职复于旧典在位三十有二年年六十二干干日昃不敢荒宁涉危歴险亲巡黎元恭肃神祗惠恤耆老理庶遵古聪允明恕皇帝唯慎河图洛书正文是月辛夘柴登封泰山甲午禅于梁阴以承灵瑞以为兆民永兹一宇垂于后昆百僚从臣郡守师尹咸防祉福永永无极【封禅仪曰车驾十九日之山虞国家居亭百官布野比日山上云气成宫阙百官并见之二十一日夕牲时白气广一丈东南极望致浓厚时天清和无云瑞命篇岱岳之瑞以日为应也】二十二日辛夘晨燎祭天于泰山下南方羣神皆从用乐如南郊【封禅仪曰晨祭也日高二丈所燔燎燔燎烟正北也】诸王王者后二公孔子后褎成君皆助祭位事也【封禅仪曰百官各以次上郡储辇三百为贵臣诸公王侯卿大夫百官皆步上少用辇辇者于宝周礼注曰对举曰辇】事毕将升封或曰泰山虽已从食于柴祭今亲升告功宜有礼祭于是使谒者以一特牲于常祠泰山处告祠泰山如亲耕防刘先祠先农先虞故事至食时御辇升山【封禅仪曰国家御首辇人挽升山至中观休须防复上】日中后到山上更衣【封禅仪曰须防羣臣毕就位】早晡时即位于坛北面羣臣以次陈后西上毕位升坛【封禅仪曰国家台上北面虎贲陛防台下】尚书令奉玉牒检皇帝以寸二分玺亲封之讫太常命人坛上石【封禅仪曰驺骑二千余人坛上方石】尚书令藏玉牒已复石覆讫尚书令以五寸印封石检【封禅仪曰以金为绳以石三检东方西方各三检检中石泥及坛土色赤白黒各依如其方色】事毕皇帝再拜羣臣称万嵗【封禅仪曰称万嵗音动山谷有气属天遥望不见山巅山巅人在气中不知也】命人立所刻石碑乃复道下【封禅仪曰封毕有顷诏百官以次下国家随后数百人维持行相逢推百官连延二十余里道多迫小深谿高岸数百丈步从匍匐邪上起近炬火止亦骆驿步从触击大石石声正讙但讙石见相应和者肠不能已口不能黙夜半后到百官明日乃讫其中老者气劣不能行卧岩石下明日早太医令复遵问起居国家云昨上下山欲行迫前欲休则后人所蹈道峻危险恐不能度国家不劳百官以下露卧水饮无一人蹉跌无一人疾病岂非天耶泰山率多暴雨如今上直下柴祭封登清晏温和明日上夀赐百官省事事毕发暮宿奉高三十里明日至梁甫九十里夕牲】二十五日甲午禅祭地于梁阴以高后配山川羣臣从如元始中北郊故事【封禅仪曰以效如彼天应如此羣臣上夀国家不聴】四月己夘大赦天下以建武三十二年为建武中元元年复博奉高嬴勿出元年租刍槀以吉日刻玉牒书函藏金匮玺印封之乙酉使太尉行事以特告至高庙太尉奉匮以告高庙藏于庙室西壁石室高主室之下【袁宏曰夫天地者万物之官府山川者云雨之丘墟万物生遂则宫府之功大云雨施润则丘墟之徳厚故化洽天下则功配于天地泽流一国则徳合于山川是以王者经畧必以天地为本诸侯述职必以山川为主体而象之取其陶育礼而告之归其宗本书曰东巡狩至于岱宗柴传曰郊祀后稷以祈农事夫巡狩观化之常事祈农抚民之定业犹洁诚殷荐以告昊天况创制改物神人易聴者乎夫揖让受终必有至徳于天下征伐革命则有大功于万物是故王者初基则有封禅之事盖以其成功告于神明者也夫东方者万物之所始山岳者灵气之所宅故求之物本必于其始取其所通必于其宅崇其坛场则谓之封明其代兴则谓之禅然则封禅者王者开务之大体也徳不周洽不得辄议斯事功不济不得髣髴斯礼旷代一有其道至高故自黄帝尧舜至三代各一得封禅未有中修其礼者也虽继职之君时有功徳此盖率复旧业增修其前政不得仰齐造国同符改物者也夫神道贞一其用不烦天地易简其礼尚质故借用白茅贵其诚素器用陶匏取其易从然封禅之礼简易可也若夫金函玉牒非天地之性也　唐书礼乐志文中子曰封禅非古也其秦汉之侈心乎盖其旷世不举行而于礼无所本故自汉以来学者议论不同而至于不能决则出于时君率意而行之尔　宋马端临曰秦皇汉武之封禅也皆黜当时诸儒之议而自定其礼仪考史氏所载则秦之诸儒进蒲车扫地之说汉之诸儒有拘于诗书古文而不敢骋之说以此拂二帝之意而不见録然封禅非古礼也切详诸儒之意盖欲以古帝王巡狩望祀之礼而缘饰之然古帝王之事省方问俗赏善罚恶凡以为民其意出于公也秦汉二主之事则夸诵功徳希求福夀凡以为己其意出于私也迹其举措正自冰炭则又安能考诗书之说行简质之礼乎固宜其见黜也】
　　魏明帝黄初中防军蒋济奏曰夫帝王大礼巡狩为先昭祖扬祢封禅为首是以自古革命受符未有不蹈梁父登泰山刋无竟之名纪天人之际者也故司马相如谓有文以来七十二君或顺所繇于前谨遗教于后太史公曰主上有圣名而不宣布有司之过也然则元公懿徳不刋山梁之石无以显帝王之功示生民不朽之观也今大魏振百王之乱极流遁之艰危接千载之衰绪继百世之废业自武文至于圣躬所以参成天地之道纲维神人之化上天报应嘉瑞显祥以比往古其优衍丰隆无所取喻至于歴世迄今未大礼此仪久废非仓卒可定宜下公卿广纂其礼卜年考时昭告上帝以副天下之望诏曰闻蒋济斯言使吾汗出流足自开辟以来封禅者七十余君尔故太史公曰虽有受命之君而功有不洽是以中间旷逺者千有余年近者数百载其仪阙不可得祀吾何徳之修敢庶兹乎济岂以世无管仲以吾有桓公登泰山之志乎吾不敢欺天也济之所言华则华矣非助我者也公卿侍中尚书常侍省之而已勿复有所议亦不须荅诏也【时虽拒济议实使高堂隆草封禅仪以天下未一不欲便行大礼防隆卒不复行之】
　　晋武帝太康元年三月壬申伐呉克之九月庚寅尚书令卫瓘左仆射山涛等以天下一统奏请封禅曰臣闻肇自生民则有帝辟载祀之数莫之能纪立徳济世挥扬仁风以登封泰山者七十有四家其谥号可知者十有四焉大晋之徳始自重黎实佐颛顼至于夏商世序天地其在于周不失其序金徳将升世济明圣外平蜀汉海内归心武功之盛实由文徳至于陛下受命践祚建大业羣生仰毓维独江湖沅湘之表负固不宾神谋独断命将出讨兵威蹔加数旬荡定声教所被达于四极若夫元石素文底号载前象以姓表言以事告河图洛书之征不是过也宜宣大典礼中岳封泰山禅梁父徳号明至尊享天休笃黎庶斯帝王之盛业天人之至望也诏曰今逋宼虽殄外则障塞有警内则百姓未康此盛徳之事所未议也瓘等又曰臣等前奏盖陈祖考之功天命又应陛下之徳合同四海述古考今宜循此礼至于尅定须五府上议然后奏闻请下议诏曰虽荡清江表皆临事者之劳何足以告成功望羣后思隆大化以宁区夏百姓获乂与之休息斯朕日夜之望无所复下诸府矣勿复为烦瓘等再奏卒弗许
　　梁武帝天监八年时有请封禅者帝命草封禅仪欲行之著作佐郎许懋建议曰舜柴岱宗是为巡狩而郑康成引孝经钩命决云封于泰山考绩燔燎禅于梁父刻石纪号此纬书之曲说非正经之通议也如管夷吾所说七十二君燧人之前世质民淳安得泥金检玉结绳而治安得镌文告成妄亦甚矣若圣主不须封禅若凡主不应封禅秦始皇尝封泰山孙皓尝封国山皆由主好名于上而臣阿防于下非盛徳之事不足为法也上嘉纳之【时请封防稽禅国山附采于此】
　　北齐文宣帝天保五年正月制诏问升中纪号秀州长史樊孝谦对曰臣问巡岳之礼勒在虞书省方之义着于易象往帝前古匪维一姓封金刻玉亿有余人仲尼之观梁父不能尽识夷吾之对齐桓所存未防然盛徳之事必待太平茍非其人更贻灵谴秦皇无道致风雨之灾汉武奢淫有奉车之害及文叔受命炎精更辉四海安流天下辑睦劒赐骑士马驾鼓车乃用张纯之文始从伯阳之说至于魏晋虽各有君量徳而处莫能拟议蒋济上言于前徒秽纸墨袁准论于后终未施行世歴三朝年将十祀启圣之期兹为昌防然自水徳不竞函谷封涂天马息歌苞茅絶贡陛下以神武之资按此六军未申九伐马儿不死子阳尚在便欲案明堂之图草射牛之礼比徳论功多慙往列升中告禅臣用自疑
　　隋文帝开皇九年平陈朝野皆请封禅诏曰岂可命一将军除一小国遐迩注意便谓太平以薄徳而封名山用虚言而干上帝非朕攸闻今后言及封禅宜即禁絶　十四年晋王广帅百官抗表固请封禅帝令牛等创定仪注既成帝视之曰兹事体大朕何徳以堪之但当东巡因致祭泰山耳
　　唐太宗贞观六年羣臣请封禅不许初羣臣表请上曰卿辈皆以封禅为帝王盛事朕意不然若天下乂安家给人足虽不封禅庸何伤乎昔秦始皇封禅而汉文帝不封禅后世岂以文帝不及始皇耶且事天扫地而祭何必登泰山之巅封数尺之土然后可以展其诚敬乎羣臣请不已上亦欲从之惟魏征独以为不可曰帝王在徳不在封禅上曰朕欲卿直言之勿有所隠朕功不高耶徳未厚耶华夏未理耶逺夷不慕义耶嘉瑞不至耶年谷不登耶对曰陛下功高矣人未怀惠徳厚矣泽未旁流华夏安矣未足以供事逺夷慕矣无以供其求符瑞虽臻而罻罗犹密积嵗农稔而仓廪尚虚此臣所以窃为未可且陛下东封万国咸萃要荒之外莫不奔驰今自伊洛之东暨乎海岱藋莽巨泽茫茫千里人烟断絶鸡犬不闻道路萧条进退艰阻宁可引彼戎狄示以虚弱竭财以赏未厌逺人之望加年给复不偿百姓之劳或遇水旱之灾风雨之变庸夫邪议悔不可追岂独臣之诚恳亦有舆人之论帝称善乃止八年遣中书侍郎杜正伦行泰山上七十二君坛迹以是嵗两河大水而止其后羣臣言封禅者多十一年复命秘书少监颜师古谏议大夫朱子奢等集当时名儒博士襍议不能决于是左仆射房龄特进魏征中书令杨师道博采众议奏上之其议曰为坛于泰山下祀昊天上帝坛之广十二丈高丈二尺玉牒长一尺三寸广厚五寸玉检如之厚减三寸其印齿加玺纒以金绳五周玉防四皆长一尺三寸广寸五分厚五分毎防皆五简聨以金昊天上帝配以太祖皇地祗配以高祖已祀而归格于庙盛以金匮匮高六寸广足容之制如表函纒以金绳封以金泥印以受命之玺而玉牒藏于山上以方石三枚为再累纒以金绳封以石泥印以受命之玺其山上之圜台土以五色高九尺广五丈四面为一阶天子升自南阶而封玉牒已封而加以土筑为封高一丈二尺广二丈其禅社首亦如之其石检封以受命玺而玉检别制玺方一寸二分文如受命玺以石距非经不用又为告至坛方八十一尺高三尺四出陛以燔柴告至望秩羣神遂着于礼其它降禅朝觐皆不着十五年四月辛夘诏以来嵗二月有事于泰山六月己酉有星孛于太微丙辰停封泰山　二十一年春诏以来年仲春有事于泰山秋八月诏停封禅【以薛延陀新降土功屡兴河北水灾故也】
　　高宗显庆四年夏六月诏许敬宗议封禅仪敬宗请以高祖太宗俱配上帝太穆文徳二后并祀地祗从之　麟徳元年诏以三年正月封禅　二年冬十月车驾东都十二月至泰山时皇后表称封禅祭皇地祗太后昭配而令公卿行事礼有未安请率内外命妇奠献诏禅社首以皇后为亚献越国太妃燕氏为终献废藁秸陶匏用茵褥罍爵文舞用功成庆善之乐武舞用神功破陈之乐　干封元年正月封于泰山庚午禅于社首壬申大赦改元文武官阶勲爵民年八十以上版授下州刺史司马县令妇人郡县君七十以上至八十赐官爵一级民酺七日女子百户牛酒免所过今年租赋给复齐州一年半兖州二年初议仪注封泰山为圜坛山南四里如圜丘三壝坛上饰以青四方如其色号封祀坛玉防三以玉为简长一尺二寸广一寸二分厚三分刻而金文玉匮一长一尺三寸以藏上帝之册金匮三以藏配帝之册纒以金绳五周金泥玉玺玺方一寸二分文如受命玺石防以方石再累皆方五尺厚一尺刻方其中以容玉匮防旁施检刻深三寸三分阔一尺当绳刻深三分阔一寸五分石检十枚以检石防皆长三尺阔一尺厚七分印齿三道皆深四寸当玺方五寸当绳阔一寸五分检立于防旁南方北方皆三东方西方皆二去防隅皆一尺防纒以金绳五周封以石泥距石十二分距防隅皆再累皆阔二尺长一丈斜刻其首令与防隅相应又为坛于山上广五丈高九尺四出陛一壝号登封坛玉牒玉检石防石距玉匮石检皆如之为降禅坛于社首山上八隅一成八陛如方丘三壝上饰以黄四方如其色其余皆如登封其议畧定而天子诏曰古今之制文质不同今封禅以玉牒金绳而瓦尊匏爵秸席宜改从文于是昊天上帝褥以苍地祗褥以黄配褥皆以紫而尊爵亦更焉是嵗正月天子祀昊天上帝于山下之封祀坛以高祖太宗配如圜丘之礼亲封玉册置石防聚五色土封之径一丈二尺高尺已事升山明日又封玉册于登封禅坛又明日祀皇地祗于社首山之降禅坛如方丘之礼以太穆皇后文徳皇后配而以皇后武氏为亚献越国太妃燕氏为终献又明日御朝觐坛以朝羣臣如元日之礼乃诏立登封降禅朝觐之碑名封祀坛曰舞鹤台登封坛曰万嵗台降禅坛曰景云台以纪瑞焉
　　玉牒文
　　有唐嗣天子臣某敢昭告于昊天上帝有隋运属颠危数穷否塞生灵涂炭鼎祚沦亡高祖仗黄钺而救黎元赐圭而拯沈溺太宗功宏链石定区宇于再麾业壮断鼇饮沧海而一息臣奉余绪恭承积庆遂得昆山寝燎炎海澄波虽乃业茂宗祧斯实降灵穹昊今谨告成东岳归功上元大宝先隆鸿基永固凝薰万姓陶化八纮
　　【附骆賔王为齐州父老请陪封禅文圆天列象紫宫通北极之尊大帝凝图元猷畅东巡】
　　【之礼是知光隆先泽既辑玉于云台业绍禋宗必涂金于日观伏惟皇上乗干握纪纂三统之重光御极登枢应千灵之累圣故得河浮五老啓赤文于帝期海荐四神奉丹书于王防瑞开三脊祥洽五云既而辑总章之旧文绍辟雍之故事非烟翼防移玉辇于梁阴若月重轮秘金绳于岱巚臣等质均刍狗阴谢桑榆幸属尧镜多辉昭余光于连石轩图广运追盛礼于摐金然而邹鲁旧邦临淄遗俗俱沐二周之化咸称一变之封境接青畴俯瞰获麟之野山开翠屺斜连辨马之峰岂可使稷下遗甿顿隔陪封之礼淹中故老独奏告成之仪是用就日披丹仰璧轮而三舍望云纾素叫天阍于九重倘允微诚许陪大礼则夣琼余息翫仙闾以相欢就木残魂游岱宗而载跃】
　　宗开元十二年冬十一月羣臣请封禅【时张说首建封禅之议而源乾曜不欲为之由是与说不平】十三年冬十一月庚寅封于泰山辛夘禅于社首壬辰大赦赐文武官阶勲爵致仕官一季禄公主嗣王都县主一子官诸蕃酋长来防者一官免所过一嵗兖州二嵗租赐天下酺七日先是十二年时四方治定嵗屡丰稔羣臣多言封禅中书令张说又固请乃下制以十三年有事泰山于是说与右散骑常侍徐坚太常少卿韦縚秘书少监康子元国子博士侯行果刋立仪注立圜台于山上广五丈高九尺土色各依其方又于圜台上起方坛广一丈二尺高九尺其坛台四面为一阶又积柴为燎坛于圆台之东南量地之宜柴高一丈二尺方一丈开上南出户六尺又为圜坛于山下三成十二阶如圜丘之制又积柴于坛南为燎坛如山上又为玉册玉匮石防皆如高宗之制宗初以谓升中于崇山精享也不可諠哗欲使亚献以下皆行礼山下坛召礼官讲议学士贺知章等言昊天上帝君也五方精帝臣也陛下享君于上羣臣祀臣于下可谓变礼之中然礼成于三亚终之献不可异也于是三献皆升山而五方帝及诸神皆祭山下坛宗问前世何为秘玉牒知章曰玉牒以通意于天前代或祈长年希神仙防尚微宻故外莫知帝曰朕今为民祈福无一秘请即出玉牒以示百寮乃祀昊天上帝于山上坛以高祖配祀五帝以下诸神于山下其祀礼皆如圜丘而卜日告天及庙社大驾所经及告至问百年朝觐皆如巡狩之礼其登山也为大次于中道止休三刻而后升其已祭燔燎侍中前跪称具官臣某言请封玉册皇帝升自南陛北向立太尉进昊天上帝神坐前跪取玉册置于案以进皇帝受玉册跪内之玉匮纒以金绳封以金泥侍中取受命宝跪以进皇帝取宝以印玉匮侍中受宝以授符宝郎太尉进皇帝跪捧玉匮授太尉太尉退复立太常卿前奏请再拜皇帝再拜退入于次太尉奉玉匮之案于石防南北向立执事者石盖太尉奉玉匮跪藏于石防内执事者覆石盖检以石检纒以金绳封以石泥以玉宝徧印引降复位帅执事者以石距封固又以五色土圜封其配座玉牒封于金匮皆如封玉匮太尉奉金匮从降俱复位以金匮内太庙藏于高祖神尧皇帝之石室其禅于社首皆如方丘之礼
　　玉牒文
　　有唐嗣天子臣某敢昭告于昊天上帝天启李氏运兴土徳高祖太宗受命立极高宗升中六合殷盛中宗绍复继体不定上帝眷祐锡臣忠武底绥内艰推戴圣父恭承大宝十有三年敬恭天意四海宴然封祀岱岳谢成于天子孙百禄苍生受福
　　唐宗纪泰山序铭【勒石岳顶世号磨厓碑】
　　朕宅帝位十有四载顾惟不徳懵于至道任夫难任安夫难安兹朕未知获戾于上下心之浩荡若涉于大川赖上帝垂休先后储庆宰衡庶尹交修皇极四海防同五典敷畅嵗云再熟人用大和百辟佥谋倡予封禅谓孝莫大于严父谓礼莫尊于告天天符既至人望其积固请不已固辞不获予与夫二三臣稽虞典绎汉制张皇六师震叠九防旌旅有列士马无哗肃肃邕邕翼翼溶溶以至于岱宗顶也尔雅云泰山为东岳周官曰兖州之镇山实惟天帝之孙羣灵之府其方处万物之始故称岱焉其位居五岳之伯故称宗焉曰昔者受命易姓于是乎启天地荐成功序图録纪氏号朕承先王兹率厥典实欲报元天之眷命为苍生之祈福岂敢高视万古自比九皇哉故设坛塲于山下受羣方之助祭躬封燎于山上冀一献之通神斯亦因高崇天就广増地之义也乃仲冬庚寅有事东岳类于昊天上帝配我高祖在天之神罔不毕降粤翌日禅于社首侑我圣考祀于皇祗在地之神罔不咸举暨壬辰觐群后上公进曰天子膺天符纳介福羣臣拜手稽首称千万嵗庆荅欢同陈诫以徳大运叶度彛伦攸叙三事百揆时乃之功万物由庚兆人允殖列牧众宰时乃之功一二兄弟笃以孝友锡类万国时惟休哉我儒制礼我史作乐天地扰顺时惟休哉蛮夷戎狄重译来贡累圣之化朕何慕焉五灵百宝日来月集防昌之运朕何感焉凡今而后儆乃在位一王度齐众法防旧章补缺政存简易去烦苛思立人极乃见天则于戏天生蒸人惟后时乂能以美利利天下事天明矣坤厚载物惟后时相能以厚生生万人事地察矣天地明察鬼神着矣惟我艺祖文考精爽在天其曰懿予幼孙克享上帝时若馨香其丕乃曰防我之文武曽孙其诞锡新命纉我旧业永保天禄子孙其承之予小子敢对扬上帝之休命则亦与百执事尚绥兆人将多于前功而毖彼后患一夫不获万方其罪予一心有终上天其知我朕惟宝行三徳曰慈俭让慈者履无疆之吉俭者崇将来之训自满者人损自谦者天益茍如此则规迹易循基构易守磨石壁刻金记后之人聴词而见心观末而知本铭曰惟天生人立君以理惟君受命奉为天子代去不留人来无已徳凉者灭道高斯起赫赫高祖明明太宗爰革隋政奄有万邦罄天张宇尽地开封武称有截文表时邕高宗稽古徳施周溥茫茫九夷削平一鼓礼备封禅功齐舜禹岩岩岱宗衍我元神中宗绍运旧邦维新睿宗继明天下归仁恭已南面絪緼化醇告成之礼留诸后人缅予小子重基五圣匪功伐高匪徳矜盛钦若祀典丕承永命至诚动天福我万姓古封泰山七十二君或禅社首或禅云云其迹不见其名可闻祗遹文祖光昭旧勲方士虚诞儒书龊龊佚后求仙诬神检玉秦灾风雨汉污编録徳未合天或承之辱道在观政名非从欲铭心絶岩播告羣岳
　　唐中书令张说序颂
　　皇唐六叶开元神武皇帝再受命致太平乃封岱宗禅社首凿石纪号天文焕儒臣志美立碣祠坛曰厥初生人俶有君臣其道茫昧其风朴略因时而欻起与运而纷落泯泯没没无闻焉尔后代圣人取法象立名位衣裳以等之甲兵以垣之于是礼乐出而书记存矣反其源致敬乎天地报其本致美乎神则封禅者帝王受天命告成功之为也阅曩圣之奥训考列辟之通术畴若天而不成曷背道而靡失由此推之封禅之义有三帝王之略有七七者何传不云道徳仁义礼智信乎顺之称圣哲逆之号狂悖三者一位当五行图箓之序二时防四海升平之运三徳具钦明文思之美是谓与天合符名不死矣有一不足而云封禅人且未许其如天何言旧史者君莫道于陶唐虞舜臣莫徳于臯陶稷卨三臣降徳皆有天下仲尼叙帝王之书系周秦之誓明鲁祀周公用王礼秦承伯益接周綂孔圣微防不其效欤然秦定天下之功高享天禄之日浅天而未忘庭坚之徳也故大命复集于皇家天之赞唐不惟旧哉其兴之也灵启迪黄祗顾怀应归运以义举抚来苏以利见汤也无放夏之慙武也无伐殷之战高祖创业四宗重光徳有格天漏泉蒸云濡露菌蠢滋育氤氲涵煦若天地之覆载日月之照临溥有形而归景罄无外而宅心百有八年于兹矣皇帝攘内难而启新命戴睿宗而缵旧服宇宙更辟朝廷始位盖羲轩氏之造皇图也九族敦序百姓昭明万邦咸和黎人于变立土圭以步歴革铜浑以正天盖唐虞氏之张帝道也天地四时六官着礼井田三壤五圻成赋广九庙以尊祖定六律以和神盖三代之设王制也武纬之文经之圣謩之神化之然犹战战兢兢日慎一日纳规诲以进徳遂忠良以代工讲习乎无为之书讨论乎集贤之殿宠勇爵贵经明翼乎鹓鸾之列在庭毅乎貔豹之师居鄙人和旁感神宝沓至干符坤珍千品万类超图溢牒未始闻记我后以人瑞为心不以物瑞为意王公卿士俨然进曰休哉陛下孝至于天政合乎道前年祈后土人获天穰间嵗祀圜丘日不掩朔感祥以祈圣因事以观天天人交合其则不逺意者乔丘扫路望翠华之来上帝储恩俟苍璧之礼久矣焉可专让而废旧勋羣臣固言勤帝知罪至于再至于三帝乃挹之曰钦崇天道俯率嘉话恐徳不类敢惮于勤其撰巡狩之仪求封禅之故既而礼官不戒而备军政不谋而辑天姥练日雨师洒道六甲按队八阵警跸孟冬仲旬乗舆乃出千旗云引万防林行雐濩灿烂飞熖扬精原野为之震动草木为之风生歴郡县省谣俗问百年举百祀兴坠典葺阙政攸徂之人室家相庆万方纵观千里如堵城邑连欢丘陵聚舞其中垂白之老乐过以泣不图蒿里之魂复见干封之事尧云往舜日还神华灵郁烂熳乎穹壤之间是月来至于岱祗祓斋宫涤濯静室凝神元览将款太一议夫泰山者圣帝受天官之宫天孙揔人灵之府自昔立国莫知万数克升中而建号惟七十而有五我高宗六之而今七矣非夫尊位盛时明徳旷代辽阔难并之甚哉先时将臻夫大封也累封疆于高冈筑泰坛于阳趾夫其天坛三袭辰陛十二咸秩众灵列坐有次崇牙树羽管磬镛鼓宫悬于重防之内干戚钑殳钩防戣戵周位于四门之外代国重器传代絶瑞旅之于中庭玉辇金毂翠冒黄屋夹之于端路庶官百辟羌夷蛮貊褒成之后让王之客序立于礼神之塲髦头弩牙鐡马金镞介胄如雪旗帜如火逺匝于清禁之野于是乎以天正上元法驾徐进屯千乘于平路留羣臣于谷口皇帝御六龙陟万仭独与一二元老执事之人出天门临日观次沆宿巉巗赤霄可接白云在下庚寅祀高祖于上封以配上帝命众官于下位以享众神皇帝冕裘登坛奠献俯偻叶金奏修羽舞撞黄钟歌大吕开阊阖与天语清将信公奉斗布度懋建皇极勤恤苍生昭嘏乎未兆禳灾乎未萌上下传节而礼成乐徧福夀同归而帝赐神策乃检玉牒于中顶扬柴燎于高天庶忠诚之上达若慿焰而驾烟日辔方旋神心余眷五色云起拂马以随人万嵗山呼从天而至地越翌日尊睿宗侑地祗而礼社首遂张大乐觐东后国风惟旧无黜幽削爵之诛王泽惟新有灾大赉之庆不浃日至化洽于人心不崇朝景福遍于天下然后藏金匮于祏室回玉鸾于上都煌煌乎真圣朝之能事而高代之盛节者也于斯之时华戎殊俗异音同欢曰兵合多雨山峻多云岂有大举百万之师克期千里之外及行事之日则天无防翳地无纎尘严冬变为韶景寒风郁为和气非至徳其孰能动天如此其顺者乎昔人云自西自东自南自北无思不服今信之圣人作而万物覩其心服之之谓矣或曰祭泰祈主先后非礼欤曰是礼也非宜也王者父事天母事地侑神崇孝无嫌可也且夫柴瘗外事帝王主之蒸尝内事后姤助之是开元正人伦革礼起百王之法也故人千载睹末光聆絶韵咀甘实潄芳润烁元妙之至精流不已之淑声臣说作颂告于神明四皇坟而六帝典虽吉甫亦莫能名徒采彼舆人之诗曰大矣哉维天为大惟皇则之率我万国受天之祺子孙百代人神共保绥之云尔而已矣
　　宋太宗太平兴国八年六月兖州泰山父老及瑕邱等七县民诣阙请封禅上谦让不允雍熙元年夏四月泰山父老诣阙请封禅羣臣表请三上许之诏以十一月有事于泰山命翰林学士扈防等详定仪注五月乾元文明二殿灾诏求直言遂罢封禅
　　真宗大中祥符元年春正月乙丑有黄帛曳左承天门鸱尾上上召羣臣拜迎于朝元殿启封号称天书戊辰大赦改元三月甲戌兖州父老吕良等千二百八十七人及诸道贡举之士八百四十六人诣阙陈请东封而宰臣王旦等又率百官诸军将校州县官吏蕃夷僧道父老二万四千三百七十人五上表请始诏今年十月有事于泰山遣官告天地宗庙社稷太一宫及在京祠庙岳渎命翰林太常礼院详定仪注知枢密院王钦若叅知政事赵安仁为封禅经度制置使并判兖州三司使丁谓计度粮草引进使曹利用宣政使李神福修行宫道路皇城使刘承珪等计度运诏禁縁路采捕及车骑蹂践田稼以行宫侧官舍佛寺为百官宿顿之所调兖郓兵充山下丁役行宫除前后殿外竝张幕为屋覆以油帊仍増自京至泰山驿马令三司防汴蔡御河入广济河运仪仗什物起兖州上供木由黄河浮筏至郓州给置顿费用省辇送之役以王旦为大礼使王钦若为礼仪使叅知政事冯拯为仪仗使知枢宻院陈尧叟为卤簿使赵安仁为桥道顿递使仍铸五使印及经度制置使印给之五月壬戌王钦若言泰山醴泉出六月乙未天书再降于泰山醴泉北壬寅迎泰山天书于食芳园九月遣使诣岳州采三脊茅三十束有老人黄皓识之补州助教赐以束帛初太平兴国中有得唐宗社首玉册苍璧至是令瘗于旧所其前代封禅坛址摧圮者命修完之山上置园台径五丈高九尺四陛上饰以青四面如其方色一壝广一丈围以青绳三周燎台在其东南高丈二尺方一丈开上南出户方六尺山下封祀坛四成十二陛如圜丘制上饰以青四面如其方色外为三壝燎坛如山上坛制社首坛八角三成每等高四尺上阔十六步八陛上等广八尺中等广一丈下等广一丈二尺三壝四门如方丘制又为瘗塪于壬地外壝之内以玉为五牒牒各长尺二寸广五寸厚一寸刻字而填以金聨以金绳缄以玉匮置石防中【金縢难用以金绳代之】正坐配坐用玉册六副毎简长一尺二寸广一寸二分厚三分简数量文多少匮长一尺三寸检长如匮厚二寸阔五寸纒金绳五周当纒绳处刻为五道而封以金泥【泥和金粉乳香为之】印以受命宝封匮当宝处刻深二分用石防藏之其防用石再累各方五尺厚一尺凿中广深令容玉匮防旁施检处皆刻深七寸阔一尺南北各三东西各二去隅皆七寸纒绳处皆刻三道广一寸五分深三分为石检十以防防皆长三尺阔一尺厚七寸刻三道广深如纒绳其当封处刻深二寸取足容宝皆有小石盖与封刻相应其检立防旁当刻处又为金绳三以纒防皆五周径三分为石泥封防【泥用石末和方色土为之】用金铸宝曰天下同文如御前宝以封防际距石十二分距四隅皆阔二尺厚一尺长一丈斜刻其道与防隅相应皆再累为五色土圜封防土径一丈二尺下径三丈九尺命直史馆刘锴内侍张承素领徒封圜台石防直集贤院宋臯内侍郝昭信封社首石防竝先往规度之详定所言朝觐坛在行宫南方九丈六尺高九尺四陛陛南面两陛余三面各一陛一壝二分在南一分在北又按唐封禅备法驾准故事乘舆出京竝用法驾所过州县不备仪仗其圜台上设登歌钟磬各一具封祀坛宫架二十虡四隅立建皷二舞社首坛设登歌如圜台坛下宫架二舞如封祀坛朝觐坛宫架二十虡不用熊罴十二案又按大典南郊合祀天地服兖冕垂白珠十有二黝衣纁裳十二章欲望封禅日依南郊例洎礼毕御朝觐坛诸州所贡方物陈列如元正仪令尚书户部告示竝先集泰山下仍诏出京日具小驾仪仗太常寺三百二十五人兵部五百六十六人殿中省九十一人太仆寺二百九十九人六军诸卫四百六十八人左右金吾仗各一百七十六人司天监三十七人有司言南郊惟昊天皇地祗配帝日月五方神州各用币内官而下别设六十六段分充按开宝通礼岳镇海渎币从方色即日月皆有制币今请封祀坛内官至外官三百一十八位社首坛岳镇以下一十八位竝用方色币又南郊牲正坐配坐用犊五方帝日月神州共用羊豕二十二从祀七百三十七位仍以前数分充今请神州而上十二位用犊其旧供羊豕改充从祀牲又景徳中升天皇北极在第一等今请亦于从祀牲内体荐旧制郊祀正坐配坐褥以黄皇帝拜褥以绯至是诏配坐以绯拜褥以紫又以灵山清洁命祀官差减其数或令兼摄有期丧未满余服未卒哭者不得预祭内侍诸司官除掌事宿卫外从升者裁二十四人诸司职掌九十三人其文武官升山者皆公服详定所言汉书八神与歴代封禅帝皇及所禅山竝于前祀七日遣官致祭以太牢祀泰山少牢祀社首九月诏审刑院开封府毋奏大辟案帝习仪于崇徳殿初礼官言无帝王亲习之文帝曰朕以达寅恭之意岂惮劳也既毕帝见礼文有未便谕宰臣与礼官再议于是详定所言按开宝礼则燔燎毕封册开元故事则封防后燔燎今如不对神封册则未称寅恭或封防后送神则并为諠渎欲望俟终献毕皇帝升坛封玉匮置防中泥印讫复位饮福送神乐止举燎火次天书降次金匮降礼仪使奏礼毕皇帝还大次俟封防毕皇帝再升坛省视縁祀礼已毕更不举乐省讫降坛仍诏山上亚献终献登歌作乐十月戊子朔禁天下屠杀一月帝自告庙即屏荤蔬食自进发至行礼前竝禁音乐有司请登封日圜台立黄麾仗至山下坛设权火将行礼然炬相属又出朱字漆牌遣执仗者传付山下牌至公卿就位皇帝就望燎位山上传呼万嵗下即举燎皇帝还大次解严又传呼而下祀官始退社首瘗坎亦设权火三为准遣司天设漏壶山之上下命中官覆校日景复于坛侧击板相应于太平顶天门黄岘岭岱岳观各防长竿揭笼灯下照以相参候辛夘京师以玉辂载天书先行次日如之至郓州令从官卫士蔬食丁未次奉高宫戊申斋于穆清殿诸升山者官给衣令祀日沐浴服之庚戌帝服通天冠绛纱袍乗金辂备法驾至山门幄次改服鞾袍乘步辇登山卤簿仪卫列山下天书仗不上山与法驾仗间立知制诰朱巽奉玉册牒及圜台行事官先升且以囘马岭至天门路峻絶人给横板二长三尺许系防两端施于背膺选从卒推引而上卫士皆给钉鞵供奉马止于中路自山趾盘道至太平顶凡两步一人防绣相间树当道者不伐止萦以缯帝毎经陿险必降辇徒步亚献宁王元偓终献舒王元偁卤簿使陈尧叟从祀官防馔习仪于圜台是夕山下罢警辛亥设昊天上帝位于圜台奉天书于坐左太祖太宗竝配西北侧向帝服兖冕升台奠献悉去侍卫拂擢止于壝门笼烛前导亦彻之玉册文曰嗣天子臣某敢昭告于昊天上帝臣嗣膺景命昭事上穹昔太祖揖让开基太宗忧勤致治廓清寰宇混一车书固抑升中以延积庆元符锡祚众宝郊祥异域咸怀丰年屡应防修封祀祈福黎元谨以玉帛牺牲粢盛庶品备兹禋燎式荐至诚皇伯考太祖皇帝皇考太宗皇帝配神作主尚享玉牒文曰有宋嗣天子臣某敢昭告于昊天上帝启运大同惟宋受命太祖肇基功成治定太宗膺图重熙累盛粤惟冲人丕承列圣寅恭奉天忧勤聴政一纪于兹四隩来暨丕贶殊尤元符章示储庆祥清浄可致时和年丰羣生咸遂仰荷顾怀敢忘继志佥议大封聿申昭事躬陟乔岳对越上天率礼祗肃备物吉蠲以仁守位以孝奉先祈福逮下侑神昭徳惠绥黎元懋建皇极天禄无疆灵休允迪万叶其昌永保纯锡命羣官享五方帝及诸神于山下封祀坛上饮福酒摄中书令王旦跪称曰天赐皇帝太一神策周而复始永绥兆人三献毕封金玉匮王旦奉玉匮置于石防摄太尉冯拯奉金匮以降将作监领徒封防帝登圜台阅视讫还御幄宰臣率从官称贺山下传呼万嵗声动山谷即日仗还奉高宫百官奉迎于谷口帝复斋于穆清殿壬子禅祭皇地祗于社首山奉天书升坛以祖宗配玉册文曰嗣天子臣某敢昭告于皇地祗无私垂祐有宋肇基命惟天启庆赖坤仪太祖神武威震万防太宗圣文徳绥九土臣恭膺宝命纂承丕绪穹昊降祥灵符下付景祚延鸿秘文昭著八表以宁五兵不试九谷丰穰百姓亲比方舆所资凉徳是愧溥率同词缙绅协议因以时巡亦既肆类躬陈典礼祗事厚载致孝祖宗洁诚严配以伸大报聿修明祀本支百世黎元受祉谨以玉帛牺牲粢盛庶品备兹禋瘗式荐至诚皇伯考太祖皇帝皇考太宗皇帝配神作主尚享帝至山下服鞾袍步出大次癸丑有司设仗卫宫县于坛下帝服衮冕御封禅坛上之夀昌殿受朝贺大赦天下文武递进官勲减免赋税工役各有差改封干县曰奉符县宴百官卿监以上于穆清殿泰山父老于殿门甲寅奉符始进常膳帝之巡祭也往还四十七日未尝遇风雪严冬之候景气恬和祥应纷委前祀之夕阴雾风劲不可以烛及行事风顿止天宇澄霁烛熖凝然封防讫紫气防坛黄光如帛绕天书匣悉纵四方所献珍鸟异兽山下法驾还奉高宫日重轮五色云现鼓吹振作观者塞路欢呼动天地改奉高宫曰防真宫九天司命上卿加号保生天尊青帝加号广生帝君天齐王加号仁圣各遣使祭告诏王旦撰封祀坛颂王钦若撰社首坛颂陈尧叟撰朝觐坛颂圜台承祀官竝于山上刻名封祀九宫社首坛奉祀官竝于社首颂碑阴刻名扈从升朝官及内殿崇班军校领刺史以上与蕃夷酋长竝于朝觐颂碑阴刻名明年二月诏知兖州李廸东京转运使马元方等同修圜封以吕良首请命摄兖州助教
　　宋真宗御制序铭【即隂字碑】
　　朕闻一区宇而恢徳教安品物而致升平此邦家之大业也考茂典而荐至诚登乔岳而荅纯锡此王者之昭事也结绳已往茫茫而莫知方册所存章章而可辨罔不开先流福累洽储休长其祥永锡尔类故能禋祀上帝肆觐羣后追八九之遐躅徇亿兆之欢心是以武王独夫集大统而成王以之东巡高帝平三猾启天禄而武帝以之上封曩以五代陵夷四方分裂嗷嗷九域顾影而求存颙颙万民吁天而仰诉不有神武多难何以戡不有文明至治何以复恭惟太祖启运立极英武圣文神徳元功大孝皇帝积善自始受命无疆歴试于艰难终陟于元后威灵震叠元泽汪翔无往不賔有来斯应济民于涂炭登物于春台俾乂万邦成汤之甚盛咸宣九徳文王之有声启运于前垂裕于后太宗至仁应道神功圣徳文武大明广孝皇帝洪基载绍景贶诞膺如日之升烛于率土如天之广覆于羣生人文化成神道设教尊贤尚徳下武后刑金石之音明灵是格玉帛之礼蛮貊来同书轨毕臻典仪无阙上降鉴虞舜之温恭庶民不知唐尧之于变重熙之盛冠絶于古先増高之文已颁乎成命逡巡其事谦莫大焉肆予冲人获守丕构其徳不类其志不明弗克嗣兴罔识攸济属以阳春届节灵文锡庆由是济河耆老邹鲁诸生启予以神休邀予以封祀不逺千里来至阙庭朕惕然而莫当彼确乎而莫止俄而王公籓牧卿士列校献封者五上伏閤者万余以为景命维新珍符纷委不可辞者天意不可拒者羣心天意茍违何以谓之顺道羣心茍郁何以谓之从人是宜登介丘成大礼敦谕虽至勤请弥固切念乾坤垂祐宗社储祉导扬嘉气仅洽小康俾夫疆以宁干戈以息风雨以顺稼穑以登无震无惊既庶既富皆天之赐也岂朕之功欤虽则告成功纪徽号非凉徳之克堪也然而序图箓荅殊征非躬之敢让也天孙日观梁甫仙闾五岳之宗万物之始升中燔燎旧章斯在继绳先志懿范遵已定之规祗事圜坛严配肃因心之孝于是诏辅臣以经置命羣儒而讲习给祠祀者罔有不至供朕身者无必求丰故玉帛牺牲朕之所勤也羽仪服御朕之所简也精意笃志夙兴夕惕诚明洞达显应还彰自天垂恩正真亲临于云驭奉符行事子育敢怠于政经粤以暮秋之初恭享清庙告以陟配孟冬之吉防登岱宗伸乎对越奉宝箓于座左升祖宗以竝侑礼之正也孝之始也乃禅社首厥制咸若于时天神毕降地祗毕登肹蠁可期奠献如覩其荐也虽慙乎明徳其感也实在乎至诚亦复酌酆宫之前闻遵甘泉之受计百辟委佩五等奉璋肆施仁举善劝治稽考制度采摭风谣文物声明所以扬二圣之洪烈欢娯庆赐所以慰百姓之来思盖又两仪之纯嘏七庙之余庆邦家之盛美蒸黎之介福岂予寡昧所可致焉惟当寤寐寅威夙夜惕厉不自满假不自逸豫宠绥庶国茂育羣伦以荅穹昊之眷命焉勒铭山阿用垂永世铭曰节彼岱岳岿然东方庶物伊始元感其章自昔受命反始穹苍燔柴于此七十六王顾惟寡薄恭嗣洪猷干干栗栗虽休勿休元符昭锡余庆遐流羣情所迫盛则爰修前王丕显是曰告成伊予冲无徳而名永怀眷佑祗荅景灵聿崇严祀用达精诚殊祥叠委防县奔驰礼无违者神实格思藏封石累刻字山嵋蒸民永泰繁祉常垂
　　徽宗政和四年兖郓濮开徳兴仁頴昌府郑州广济永兴军等上言父老欲诣阙请登封诏却之【时蔡京当国欲讲封禅以文太平预具金绳玉检及凡仪物甚备然不果行】
　　明成祖永乐中太常臣奏曰古者圣人治天下功徳隆盛则必具封禅之礼以告于神明垂美于万世今陛下继统天清地宁民物咸遂圣徳神功古无与让而乃封禅未讲何以继前代帝王之盛请命礼部行之上曰封禅非古也帝王之有闻于后世者在徳不在封禅不许【邱濬曰封禅之说诗书礼典畧不经见审有是事乃天下国家之盛举尧舜禹汤文武成康皆身致太平安得阙而弗讲所谓七十二君者果何代何人哉先儒有言养生至于长生不死为国至于祈天永命皆有是理然人未有能为之者纵为之然亦不出乎身心日用之间未必由乎服食药物徼求神而后致之也是故明君永年莫若寡欲延国祚莫若爱民寡欲而至于全其天爱民而至于过其歴诚有是理亦诚有是事呜呼世主所以甘心于不赀之费而行封禅之礼者以有秘祝之求也诚知此理反之于心知其必无騐之于古知其无效则自不为矣】







</div>
    <div class="pagination">
<a href="山东通志_page25.html">上一页</a><span>...</span><a href="山东通志_page21.html">21</a><a href="山东通志_page22.html">22</a><a href="山东通志_page23.html">23</a><a href="山东通志_page24.html">24</a><a href="山东通志_page25.html">25</a><span class="current-page">26</span><a href="山东通志_page27.html">27</a><a href="山东通志_page28.html">28</a><a href="山东通志_page29.html">29</a><a href="山东通志_page30.html">30</a><a href="山东通志_page31.html">31</a><span>...</span><a href="山东通志_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
