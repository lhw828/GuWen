<!DOCTYPE html>
<html>
<head>
    <meta charset="UTF-8">
    <title>陕西通志 - 第 489 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 489 页/共 490 页</h1>
    <div class="content">　　裴璞杜陵韦元方外兄也任邠州新平县尉元和五年卒于官长庆初元方下第将客于陇右出开逺门数十里抵偏店见前武吏跃马而来骑从数十真裴璞也元方惊喜拜之曰兄去人间复效武职何也璞曰吾为阴官职掌武事故武饰耳元方曰何官曰西川掠剰使职司人剩财而掠之元方曰何谓剩财璞曰数外之财即为剩故掠之或令虚耗或索横事或买卖不及偿价子之逢吾亦是前定合得白金二斤过此遗子又当复掠故不敢厚人生有命以道静观无复躁挠勉之哉【鸿书】张庾元和十三年居长安升道里南街十一月八日夜忽异香满院俄闻履声渐近数青衣推门而入曰步月逐胜不必乐游原只此院小台藤架可矣遂引少女七八人容色艳絶服饰华丽宛若豪贵家庾走避堂中垂帘望之诸女徐行直诣藤下须臾陈设牀榻雕盘玉樽杯杓皆奇物八人环坐丝管方动命一青衣传语曰秀才能暂出为主否乃闭门拒之庾度此坊南街尽是墟墓若非妖狐乃是鬼物潜取搘牀石徐开门突出望尘而击正中台盘纷然而散庾逐之夺得一盏及明视之乃一白角盏奇不可名院中香气数日不歇盏后忽堕地遂不复见庾明年进士上第【续怪録】
　　穆宗有事于南郊将谒太清宫长安县主簿郑翦主役见白衣老人云此下有井正值皇帝过路汝速实之翦使修之则古井也惊顾之际已失老人所在防军中尉刘规奏之帝命韦处厚撰记柳公权书于实井之上名曰圣瑞感应纪【唐统纪】
　　进士赵合太和初游五原夜闻沙中女子悲吟曰云鬟消尽转蓬稀埋骨穷荒失所依云云问之自陈姓李家奉天城南小李村遭党羌挝杀于此倘能归骨必有以报合收骨携至奉天访小李村葬之明日见女来谢曰吾大父有衍参同契续混元子能穷之龙虎之丹不日成矣合受之究其微得度世【全唐诗】
　　太和二年长安城南韦曲慈恩寺塔院月夕忽见一美妇人从三四青衣绕塔言笑甚有风味囘顾侍婢曰白院主借笔砚来于廊柱上题诗曰黄子陂头好月明忘却华筵到晓行烟收山低翠黛横折得荷花逺恨生题讫院主执烛将视之悉变为白鹤冲天而去书迹至今尚存【河东记】
　　冯翊属县夏阳有瀵泉太和中有赵生者尉于夏阳与友步月泉上见一人貌甚黒被緑袍自水中流沿泳吟诗曰夜月明皎皎绿波空悠悠久之入水没明日又至泉所有神祠曰瀵水神入庙见偶人被緑袍者前所见水中人也【全唐诗话】
　　开成末永兴坊王乙掘井过常井一丈余无水忽聴下有人语及鸡甚喧闹近如隔壁井匠惧不敢掘【白孔六帖】会昌开成中含元殿换一柱军士下盩厔山塲购悬重赏有工人遇一巨材径将袤丈其长百余尺正中其选歘有一狂士绕材惋咨聴其所说须当中锯解至二尺见验矣解一尺八寸但讶霏色红殷至二寸血流矣急命千百推曳渭流下聴其人云深山大泽实生龙蛇此材中是巨蟒更十年当出树杪而去若为殿柱后必载此殿而之他国吁可畏也言讫失人【太平广记】
　　杜陵韦氏子家于韩城有别墅在邑北十余里开成四年自邑中游焉日暮见一妇人素衣自北而来谓韦曰妾居邑北里今为里胥所辱将讼于官幸吾子与纸笔书其事即约韦坐田野衣中出一酒巵曰瓢中有酒愿与吾子尽醉韦方举巵会有猎骑从西来引数犬妇人望见东走数十步化为狐韦大恐视手中巵乃一髑髅酒若牛溺之状【宣室志】
　　道士张谨者尝客游华阴市中卖者买食之旁有老父谨觉其饥取以遗之累食百余谨知其异奉之愈敬将去谓谨曰吾土地神也感子之意有以相报因出一编书曰此禁狐魅术也宜勤行之谨尝独行忽有二奴诣谨自称曰徳儿归寳愿侍左右谨纳之凡书囊符法皆付归寳负之将及闗倐忽不见既而徳儿亦不见所赍之物皆失时关禁严急客行无验不敢东度因止于田家遂为耕夫疲苦备至憩大树下仰见二儿曰吾徳儿归寳也汝为奴苦否此符法我之书也今喜再获吾岂无情于子乎因掷行李还之大笑而去【稽神録】
　　进士祖价咏之孙也落第后尝游商山中夕至一空佛寺价与仆夫投宿价独翫月忽有一人自殿后出揖价共坐价烹茶待之此人云今夕偶相遇后会难期辄赋三两篇以述怀遂朗吟云家住驿北路百里无四邻往来不相问寂寂山家春又吟南冈夜萧萧青松与白杨家人应有梦逺客已无肠又吟白草寒露里乱山明月中是夕苦吟罢寒烛与君同夜久遂揖而退至明日问邻人云此前后数里并无人居但有书生客死者葬在佛殿后南冈上价度其诗乃知是鬼为文吊之而去【会昌解颐録】
　　咸通九年春华阴县南十余里一夕风雨暴作有龙移湫自逺而至先是崖垅髙亚无贮水之所此夕小山从东西直亘南北峯峦草树一无所伤碧波回塘湛若疏凿【剧谈録】
　　咸通丁亥嵗陇西李夷遇为邠州从事有仆李约常自京还邠早行倦憩古槐下时有一父皤然偃而曳杖亦来同止谓约曰老夫欲至咸阳而蹒跚不能行若能负我乎约不应父请之不已约曰可登背父欣然而登约阴以所得哥舒棒自后束之而趋时及开逺门东方明矣父数请下约束之愈急父求哀请命约不答忽觉背轻有物坠地视之乃败柩板也【三水小牍】
　　陈季卿者江南人举进士至长安十年不归一日于青龙寺访僧不值憩于大阁有终南山翁亦候僧偶坐久之壁间有寰瀛图季卿寻江南路太息曰得此归不悔无成翁曰此何难乃折堦前竹叶置圗上渭水中谓陈曰注目于此如愿矣季卿熟视即渭水波涛汹汹涌一舟甚大恍然登舟行次禅窟寺题诗云霜钟鸣时夕风急乱鸦又望寒林集此时辍棹悲且吟独对莲花一峯立明日次潼闗又作诗题之末句云已作羞归计独胜羞不归逾旬至家兄弟妻子迎见甚喜信宿谓其妻曰我试期已迫不可久留乃复进棹作诗别其妻云酒至添愁饮诗成和泪吟飘然而去倐忽复至渭水径趋青龙寺山翁尚拥褐而坐僧犹未归季卿谢曰岂非梦耶翁曰他日自知经月家人来访具述所以题诗皆在【异闻实录】
　　许栖岩岐阳人曾举进士习业昊天观朝祝灵仙以希长生一日市马欲入蜀日加刍秣瘦削益甚卜之道流遇干之九五道流以为龙马云比登途歴险与马俱坠栖岩计穷乃去鞍任马所之至一崖洞乘以入迥异尘界见一道士卧石上二玉女侍称为太乙真君云乃诘栖岩曰汝亦好道乎栖岩以老庄黄庭对曰三景之中何得对以其精甚真息之以踵但却以思夀无穷真君曰去道近矣可教也饮以石髓复邀入别室见頴阳尊师栖岩熟视乃卜马道士并谓真君当东游十万里乃偕从东海西龙山赴会毕归洞中半月求还家真君曰汝饮石髓夀当千嵗仍令乘马以还曰此吾洞中龙也因怒伤稼谪以负荷子有仙骨得值不然此太白洞天瑶华上宫何由至乎至人间仍放之渭曲既别逡巡已达虢县则无复故居问乡人世代已六十年出洞时二玉女托买虢县田婆鍼乃市之系马鞍解放化龙而去大中末栖岩复入太白山【太平广记】
　　长安杨氏宅恒有青衣妇人不知由来每诋之迥无畏避一日悉取诸女囊中襟衣暴置庭前女不胜忿呼神巫设坛驱逐莫能止乃徙家避之会所亲素有胆使独止其宅夜妇人至所亲留之寝宿匿其所曳緑履求之不得狼狈而去取履视之则羊蹄也寻之至宅东寺中见长生青羊双蹄无甲赎而杀之其怪遂絶【广异记】进士宋洵下第南归兄波为石泉令洵以县邑喧杂于县东葺一山居未毕役者闻石中有妇人语云宋三郎来矣及洵居之因月夜于书堂侧屣步又闻石中云宋三郎来矣驻步聴之石门忽开见妇人数辈再拜笑曰请三郎入来洵欲走为数軰所擒入石门遂闭仆夫急穿石求之终不能得【闻奇録】
　　太原掌书记姚康成奉使汧陇假邢君才旧宅二更后月色如练廊房内闻音乐之声曰今三人可各赋一篇取乐康成推门求之则皆失矣寻其处惟见有铁铫破笛秃黍穰帚而已【全唐诗话】
　　唐时举子下第不归僦居长安寺刹谓之过夏有人请乩仙忽飞笔题词尘上云凄凉天气凄凉院宇凄凉时孤鴈叫斜月寒灯伴残漏落尽梧桐秋影瘦鉴古画眉难就重阳又近也对黄花依旧后书过夏子题此盖玉楼赍志者也【竹溪杂録】
　　郑昌圗登第嵗居长安夜后纳凉于庭梦为人殴击擒出春明门外至石桥上乃得解遗其紫罗履一只奔及居而寤甚困床前果失一只履旦令人于石桥上追寻得之【玉泉子】
　　参军黄仁濬自言壬子嵗罢汧阳主簿至凤翔城有文殊寺寺中土偶数十躯忽自揺动状如醉人食顷不止观者如堵【稽神录】
　　扶风马震居长安平康坊闻扣门往看见一赁驴小儿云适有夫人赁驴至此入宅未还赁价其家实无人来且付钱遣之经数日闻扣门又如此乃置人于门果有妇人乘驴来渐近识之乃是震母亡十一年矣葬于南山震惊号奔出已见下驴被人觉不暇隠灭震逐之入马廏中而立马生遂牵其裾卒然而倒乃白骨耳衣服俨然而体骨具足细视之有赤脉如红线贯穿骨间马生号哭举收敛之往南山验其坟域如故发视棺中已空矣马生遂别卜迁窆之【续怪録】
　　云花寺有圣画殿长安中谓之七圣画初殿宇既制寺僧将施彩饰有七少年诣寺来谒曰某善画愿输工可乎寺僧难之少年曰某不纳直茍不可师意即圬其壁未晚也许之七人果挈防绘将入且曰从此去七日泥锢吾门无使有纎隙不然则不能施其妙矣僧从其语凡六日閴无有闻僧曰此必怪也遂发其封戸既启有七鸽翩翩望空飞去其殿中防绘俨若四隅唯西北墉未尽其餙后画工来见之大惊曰真神妙之笔也于是无敢继其色者【宣室志】
　　岐人于凝者常往来邠泾间忽见马首南顾鼻息恐骇凝随向观之百步外有枯骨如雪箕踞荒塜上眼鼻通明背肋枝节可数凝即跨马前逼枯骨乃竦然挺立凝心悸马亦惊走遂驰赴旅舍凝即说之适有泾卒十余洎逆旅少年軰凝为之导俄至其处端坐如故久之枯骸歘然自起徐南去众各恐詟凝亦鞭马而回【集异记】岐州王祐常开馆舍以待往来有一道士谒祐自称华山道士携一张琴负一壶药来求寄泊才曙辞去祐令人潜侦之见道士化一大鹿西走不知所之【潇湘録】大唐中有路氏子性好奇庐于太白山尝有老僧叩门路君延坐与语久之僧曰檀越好奇请观我妙之踪言讫即出一合子径寸余其色黑而光既启即以身入俄化为鸟飞冲天【宣室志】
　　僧令因于子午谷过山往金州见一竹舆先行有女仆服缞从之令因窥之乃一妇人首而蛇身妇人曰不幸业重身忽变化上人何乃窥之问其仆曰欲送秦岭之上送及秦岭亦不见妇人之首遂入林中矣【闻奇録】骊山下有一白狐惊挠山下人不能除干符中忽一日突入温泉自浴须防之间云蒸雾涌狂风大起化一白龙升天而去后三年忽有一老父每夜哭于山前人问其故老父曰狐龙死故哭尔我狐龙之子也人又问曰狐何为化为龙老父曰此狐象西方之正气而生故色白不与众游不与近处托于骊山下千余年后偶合于雌龙上天知之遂命为龙亦犹人间自凡而成圣耳言讫而灭【奇事记】
　　唐长安昝规家贫儿女六人尽幼无计抚养其妻谓规曰存活无路欲自卖身以济君及儿女如何规允之数日有一老父及门规言妻欲自卖之意老父曰我家蓝田今欲卖君妻奉钱十万规许之老父送钱便挈妻去仍谓规曰或儿女思母但携至山下访我当令相见经三载后儿女皆死又贫乏规思老父言因往访之俄见一野寺老父命规入设食出妻相见妻闻儿女皆死号泣气絶老父怒拟谋害规规惧走出囘顾已失宅所在见其妻死古冢前其塜傍有穴规发冢见一老狐走出乃知其妻为老狐所买【奇事记】
　　唐坊州中部县令长孙甲者其家笃信佛道一日斋次举家见文殊菩萨乘五色云从日边下须臾至斋所其家供养数十日其子心疑之求道士为设禁遂击杀一狐令家奉马一匹钱五十千后数十日复有菩萨乘云来至家人敬礼如故其子复延道士禁呪如前菩萨问道士汝读道经知有狐刚子否答云知之菩萨云狐刚子者即我也我得仙来已三万嵗我子孙为汝所杀宁宜活汝因杖道士一百毕谓令曰子孙无状至相劳扰当令君永无灾横以此相报顾谓道士可即还马及钱言讫飞去【广异记】
　　博陵崔敏防性不惧鬼为华州刺史岳祠旁有人夜闻庙中喧呼及视庭燎甚盛兵数百人陈列受勅云当与三郎迎妇又曰崔使君在州勿妄飘风暴雨皆云不敢既出遂无所见【广异记】
　　昭宗初年凤翔释寗师者忽暴终三日而苏云中游歴入一门见数殿各有榜一殿署云李克用于牖间窥有一黒龙眇一目中立铁柱连鎻击之次一殿署云朱全忠乃青鞟白额虎鎻系如初次署曰王建黄金牀上卧一白兔次署曰李茂贞具冠冕如王者左右数侍女焉次署曰杨行宻牕牖卑暗不能细瞻问侍者曰此怪状者何耶曰将来王者也判官谓使者曰好送师囘遂苏事闻于官皆以为妄其后一皆符合初师为冥司所摄也一判官云和尚夀在而无禄召吏检之只有干荷叶三石因令着于簿自此每断厚食惟荷叶汤而已岐下号入和尚【鸿书】
　　朱梁时有士人自雍之邠月夜行至旷野忽闻有车骑声少顷渐近士人避于道旁见三骑冠带如王者士人蹑之因言曰今奉命往邠州取三数千人未知以何道取试为筹之其一曰当以兵取又一曰兵取君子小人俱罹其祸宜以疫取同行者深以为然既车骑渐逺士人至邠州则部民大疫死者甚众【玉堂闲话】
　　盩厔吏魁召士人训子弟士素有蛀牙一日复作左腮掀肿遂张口卧忽闻有声发于龈腭若切切语言人马喧哄渐次出口外痛顿止至半夜却闻蚤来之声仍云小都郎囘活玉窠也似呵喝状颊上蠢蠢然直入口弹指顷齿大痛具吿主人劝呼符祝士人从之痛已肿消竟不知何怪【陶谷清异録】
　　道家书载希夷初隠武当有五老人来聴讲易谓希夷曰吾辈日月池中龙也此非君所栖令其闭目凌空驰风及张目已在华山石上又谓希夷之睡乃五龙蛰法葢龙所授也【都穆游华山记】
　　陈希夷曽当春日于华山水边石上闲步偶筮遇需上爻谓弟子贾得升曰当有不速之客三人少顷见三仙至【筮述】
　　长安富民杨氏家有鬼物为怪召僧众作梵呗以袪之俄有物撄其道具或投于屋或弃于井羣僧惶惧而去乃至衣砧石亦自空中腾起三三两两相逐而落中庭遇物凌触而物无所损【翊圣保徳真君传】
　　同州北境良辅镇即唐郑魏公庄也嘉祐中出城看夜义既至野次见之如人形状正如圗画发朱皮如螺蚌腰着豹皮禈观者畧数千人常以大树庇身累日乃不复见【画墁録】
　　谢翺举进士寓居长安升道里一日晚南行百步眺终南峰见一骑自西驰来近乃双鬟因驻谓翺曰郎非见待耶愿郎归所居入见堂中设茵毯张帐帟锦绣辉映顷之有金车至门一美人入门与翺相见曰闻此地有名花故来与君一醉耳即命酒逓酌夜防谓翺曰闻君善为诗愿见赠翺因命笔赋诗美人求绛笺写诗答之笔札甚工遂顾左右撤帷帟命烛登车翺送至门未数十步而没【宣室志】
　　宋时同州有白蛇为害知者皆不敢出守政和间有宰相壻某到官张乐会僚忽视娼皆衣白家人知中妖骑报相君白徽宗诏虚静张天师来治问得蛇所结坛作法飞符良久风雷四起俄白气滃于天际火从穴发渐及坛畔有大蛇至遂飞剑杀之已又斩如柱楹者二十许【贾志】
　　房寅韩城人善呪禁之术墓在文岭之阳宋真宗病疽诸医药之不效一夕梦一神人以水噀之者数四顿觉体轻如无病者帝问何人对曰臣家韩城居槐柏相缆处帝每忆梦中事欲作祀未果一夕复梦神人至复诘其姓氏家居歴歴陈之已而不见诏访所居果得之因勅建庙以祀香火日盛澄郃诸邦亦皆建祀疾病痛楚祷辄响应【韩城志】
　　褒女者汉中人也居汉沔间幼好道既笄浣纱于浕水上云雨晦防若有所感而孕父母责之忧患而终谓其母曰死后愿以牛车载送西山之上言讫而终父母置之车中未及驾牛其车自行逾沔汉二水直上浕口平元山顶家人追之但见五云如葢天乐骇空幢节导从其女升天而去邑人立祠祭之水旱祈祷俱验浕口山顶双辙迹存【集仙録】
　　华岳张超谷岩石下有僵尸齿发皆完春时游人多以酒洒口中呼为卧仙好事者作木榻以荐之嘉祐中有石方十余丈自上而下正塞岩口岂仙者蜕山灵防之耶【陈襄文昌杂録】
　　华阴令王真妻赵氏燕中富人女少适真洎随之任近半年忽有一少年每伺真出辄至氏室因戏诱私之忽真自外入见少年与氏饮酌欢笑真大惊讶赵氏不觉自仆气絶少年化一大蛇奔突而去真乃令婢扶掖起氏亦化蛇奔突随入华山久之不见【潇湘録】
　　鄜延长吏有大竹凌云可三四围伐之见二仙翁对云平生深根劲节惜为主人所伐言毕乘云而去【幽怪録】建炎初石泉县民杨广得疾絶恶见人自隙窥之时捽所借稻藁食之日数尺乃死敛毕棺中忽有声若□蹋者启之则一驴跃出嘶鸣甚壮衣帽如蝉蜕然家人絷之隙屋中一日其子妇持草饲驴忽跳齧妇背流血妇忿怒取剉草刀刺之立死广妻遂诉县称妇杀翁县遣修武郎王直臣往验之备得其事【清尊録】
　　李徳逺绍兴中与福州姚知县同邸时姚之旧友贾县丞【名诩字虞仲】所居相去百步必过姚夜话李因得识之贾长安人谈骊山宫阙故都井邑之事滚滚可聴又尝为缙云丞説鬼仙英华事迹尤有依据又二年李与同僚唐信道语怪唐具述英华李应答如响唐曰君何知之以所闻告唐骇曰得非长身多髯者乎曰然陜西人乎曰然是人自缙云罢即死其兄葬之某处吾送之于今十年安得如君所云李方惧徐思未尝白昼来其坐尝去灯逺知乃鬼尔【异闻总録】
　　金天会戊申有红巾十万攻城危甚忽大兵至破贼统兵乌噜大王憩兵同州界八鱼井见老翁驰白马汗如流诣军门吿急莫知为谁忽有人曰城隍庙塑马迄今有汗【同州志】
　　陜西某县一老妪住庄村间日有道流乞食与之无吝色曰二十年后当有难今以铁简授汝至时急投诸火言讫而去久之妪之女长而且美一日有曰大王者骑从甚都借宿妪家遣左右谓曰闻得异人铁简可出示否妪平日数为他人借观因造一伪物而以真者悬腰间遂用伪献留不还曰汝可呼汝女行酒以疾辞大王怒便欲为奸妪思道流之説计嵗数又合乃解铁简投酒灶火内既而电掣雷轰击死猕猴数十其一甚钜所赍器用悉金银寳玉赴告有司籍入官库台哈布哈为西台御史日阅其案曰鬼赃【辍耕録】
　　西安有蝎魔寺塑大蝎于楣相传明初有女子素不慧病死复生遂以文史知名时有布政防俪遂娶之月余布政方视事使阍人入廨见老蝎伏榻上辗转间又成好女子已而忽失所在是夕人定乃出拜灯下曰身本蝎魔得罪道赖大士救免因假女尸幸获侍左右觊公建一兰若报大士之徳今丑迹已彰幸公哀怜布政颔之女子遂隠他日乃命所司建寺【郎瑛续庚巳编按今为铁旗竿闗帝庙在满城中近东门】
　　香溪洞在兴安州南二十里成化中知州郑福闻洞中有胡濙题访之行三里许峡峪如门迤而进小庵在焉二人对奕化白云飞去遗石局数十碁子推之动取之不下【贾志】
　　成化二十一年郃阳民王兴左拇甲出龙先是甲内见红纹如线纡曲每雷雨辄旋动小苦兴数欲剔去之后梦一男子形容甚异谓兴曰余乃龙也谪托君体三日后当去幸勿讶至期雷雨大作自牖出其手有龙裂甲飞去【贾志】
　　蟾宫吸月亭在斗山后时有白气亘天土人多见之明孝廉方策偕友读书斗山寺间偶步山麓忽见重门洞开视其额有蟾宫吸月亭字遂入有一女子以茗饮之方谓如此清异之处当与友共游置茗于几急出呼友至已迷矣【汉中府志】
　　明扶风马孺子与羣儿戏郊亭上忽有奇女堕地羣儿骇且恱之稍狎焉女怒曰帝以吾心侈大怒而谪来七日当去遂入居佛寺讲室及期取杯水饮之嘘成云气五色因取裘反之化为白龙回翔登天而去【扶风县志】嘉靖十二年褒人于防水之隈饮牛见一物如牛鹰嘴肉翅自深潭盘旋而出其声如雷以翅裹牛入水众用瓦石击之遂深入牛乃出【汉中府志】
　　蒲城罗秀才馆邑之东偏遇一僧毰毸披发貌甚奇古生问从来笑而不答邀至馆授以一餐僧曰明日俟我于东岳神祠如期而赴良久僧至时已昬黑僧乃于袖出圎纸吹上屋梁忽成皎月向祠东壁以手指画门豁然开长须数人从壁门出布设坐锦屏绣缛海错山珍备具酒再行僧曰寂寂无以娱宾可命妓能歌舞者来俄见十六丽姝亦出自壁门纎讴乍发雅乐齐鸣咸呈妙技罗目神骇逡巡求退僧举袖一挥妓仆器物俱隠入壁中梁月随人移照岳祠外谯楼鼓声已三严矣僧仍于袖出一木龙令罗乘之倐长数丈千林万壑瞬息而过僧呼曰可下矣下则一海岛茅庵也庵外白虎张口向罗僧叱之罗凄怖求归僧倾小药丸如豆断庭前细竹数寸赠罗曰君归后殷邦十五年鬼井奇祲用此乃免罗只受假寐少顷依然身在岳祠门外天甫向晓怅惘囘书馆竹叶药犹在掌中阅三年奇旱罗贫困取药偶向屈戌磨之药化火发融为黄金又以竹节画地成圏辄得胡饼一枚啖至三枚再划则不成矣日以为常次年稔遂失竹枝所在殷邦盖谓嘉靖十五即七八两年鬼井乃秦分也【觚賸】
　　嘉靖二十四年别驾王濯征未第时同二三友人丙夜过秦邸见一巨人从东栅来髙三丈余至萧墙东南隅扶墙内望若有太息声越明年一宗室出门又见一巨人从北着白衣白帻耳有□髙二丈余两目炯炯火光射地望南去【咸宁志】
　　宜君杨筠湄缔婚中部刘氏未娶而刘殀筠湄书斋夜读有女子碧襦红裳欵戸曰妾即君之妇刘氏也谊托丝萝理无幽显故逺叩书帏自此及夕即来逾嵗乃絶筠湄询以科名口占四语云中举中进士做官做御史督学在山西巡抚江南止其后一一皆验【觚賸】
　　长安明时五隅头有叶姓老翁须已皓然一道人过之化斋叶仰视日近巳曰非其时矣道人乃舒右手抹翁右颊寻须而下曰美哉须遂飘然而行少时侍婢见右畔须纯黑而半面肉色亦嫩如少年后翁得上夀须容卒不变【长安县志】
　　嘉靖三十九年永夀城西武亭河岸穴中出白雾俄然结成人马形有乘马者有步行者宛然如生皆雄杰可畏至盘道山北散为有翼蝼蚁【永夀县志】
　　温韬发诸陵惟干陵风雨不可发嘉靖戊戌先君作吏陇西道出干州土人云过则天陵如有谩语辄以雷雨报之先君弗信为一诗诋之行不数里雷雨大作仲兄再过其地复赋一诗诋之中道亦遭风雨千年虐熖死而不亡【何伟然广快书】
　　崇祯甲戌澄城闗帝庙有画虎道士讽经至夜三鼓见虎双眸炯然从壁而下若将噬人道士取斧格之虎上壁忽不见【二申野録】
　　吉给谏时为诸生读书城隍庙偶暮归忽闻门下有人言去得否徐伺之乃二泥鬼言也须防二鬼下台东向行时因尾之一鬼曰勿髙言吉解元在后寻至一人家叩门即开以纳次日往讯主人言有女得疾每起鼓后如魅魇状至五更方苏时令取硃纸书吉解元在此五字贴床头女寻愈后时果发解【长安县志】
　　米脂诸生贺时雨贡生艾诏诣督师汪乔年上书请发李自成祖坟为厌胜计乔年以闻报可事下知县边大绶亲临发掘及开有大蛇十数皆长丈余囘旋其中枯骸成漆色生毛发赤蚁数斛尽焚弃之【延绥志】
　　崇祯末蒲城人屈曼为县尝中途醉卧夜半见古槐间有少年书生仰月呼吸俄而口吐一珠色赤于火以手承弄曼踉跄而前夺取吞咽书生怒争不已既而曰假汝经年仍当归我随失所在曼吞珠后体甚飃忽咸谓曼得隠形术适御史巡蒲録诸讼牒怨家重赂曼径入堂掣牒左右无见者御史觉阶前有半体人案牒翻翻自动心甚骇异急以所佩印重按之忽得人手其全体遂现立命棰毙掩埋逾夕其地坟起成一小穴若有物出入状葢书生取珠为之【觚賸】
　　明末少华峰有龙出玉皇殿泥龙内坐山道人及张天锡见之【华州志】
　　鉴戒
　　秦孝公用商君尝临渭论囚渭水尽赤孝公卒太子立发吏捕商君商君亡至闗下欲舍客舍主人不知其是商君也曰商君之法舍人无验者坐之商君喟然叹曰嗟乎为法之至此哉【史记商君传】
　　郭解轵人徙入闗闗中贤豪知与不知闻其声争交驩解杀杨季主杨季主家上书人又杀之阙下上闻乃下吏捕解解亡置其母家室夏阳身至临晋出闗久之得解遂族郭解【史记游侠传】
　　赵广汉为京兆尹好用世吏子孙新进少年者专厉强壮蠭气见事风生以私怨论杀男子荣畜人上书言之事下丞相御史按验广汉疑丞相夫人杀侍婢欲以脇丞相乃将吏卒入丞相府召夫人跪庭下受辞收奴婢十余人去丞相上书自陈上恶之下广汉廷尉竟坐斩【汉书本传】
　　减宣为左内史其治米盐事小大皆闗其手自部署县名曹实物官吏令丞弗得擅揺动以重法绳之居官数年废为右扶风坐怨成信【汉书曰成信宣吏】信亡藏上林中宣使郿令格杀信吏卒格信时射中上林苑门宣下吏抵罪以为大逆当族自杀【史记酷吏传】
　　王温舒者阳陵人为御史督盗贼杀伤甚多迁河内太守捕郡中豪猾相连坐千余家上书请大者族小者死流血十余里其好杀伐行威如此嵗余防宛军发诏徴豪吏温舒匿其吏华成及人有变告温舒他奸利事罪至族自杀【史记酷吏传】
　　扶风人士孙奋居富而性吝梁冀以乘马遗之从贷钱五千万奋以三千万与之冀大怒乃告郡县认奋母为其守藏婢云乃盗白珠十斛紫金千斤以叛遂收考奋兄弟死于狱中悉没赀财亿七千余万【后汉书梁冀传】
　　董卓既死当时日月清净微风不起旻璜等及宗族老弱悉在郿皆还为其羣下所斫射卓母年九十走至坞门曰乞脱我死即斩首袁氏门生故吏改殡诸袁死于郿者敛聚董氏尸于其侧而焚之暴卓尸于市卓素肥膏流浸地草为之丹守尸吏冥以为大炷致卓脐中以为灯光明达旦如是积日后卓故部曲收所烧者灰并以一棺棺之葬于郿卓坞中金有二三万斤银八九万斤珠玉锦绣奇玩杂物皆山崇阜积不可知数【英雄记】李傕等葬董卓于郿葬日大风雨霆震卓墓流水入藏漂其棺木【后汉书董卓传】
　　王如新丰人初为州武吏时闗中荒残潜结无赖诸少年乘夜袭破山简杜防军于是冯翊严凝长安侯脱等各率其党攻城杀令以应之未几众至四五万自号大将军领司雍二州牧归王敦卒为敦所诛【晋书本传】
　　皇初中姚兴给事黄门侍郎古成诜每以天下是非为己任时京兆韦髙慕阮籍为人居母防弹琴饮酒诜闻而泣曰吾当私刃斩之以崇风教遂持剑求髙髙惧逃匿终身不敢见诜【姚兴载记】
　　魏葢吴反杏城闗中骚动帝西伐至于长安先是长安沙门种麦寺内御驺牧马于麦中帝入观马沙门饮从官酒从官入其便室见大有弓矢矛楯出以奏闻帝曰此非沙门所用当与葢吴同谋规害人耳命有司案诛一寺阅其财产大得酿酒具及州郡牧守富人所寄藏物葢以万计又为曲室与贵室女私乱帝既怒沙门非法崔浩时从行因进其说诏诛长安沙门焚破佛像勅下四方令一依长安故事【魏书释老志】
　　杜陵人韦伯昕学尚有壮气自以才智优于裴植常轻之延昌末告植谋为废黜植坐死后百余日伯昕亦病卒临亡见植爲祟云【魏书裴叔业传】
　　燕荣华阴人性刚严有武艺仕周从武帝伐齐以功授开府仪同三司隋文帝受禅徴为武将军除幽州总管荣性严酷尝按部道次见丛荆堪为棰命取之辄以试人人或自陈无咎荣曰有罪当免及后犯将挝之人曰前被杖许有罪宥之荣曰无过尚尔况有过耶榜捶如旧每巡省管内闻人吏妻有美色辄舍其室而淫之暴纵日甚元嗣除幽州长史惧辱固辞上知之勅荣嗣杖十已上罪皆奏闻荣遣嗣监纳仓粟飏得一糠一粃罚之毎笞不满十一日中或至三数如是歴年怨隙日搆遂收付狱絶其粮嗣饥抽衣絮杂水咽之其妻诣阙称寃上遣考功侍郎刘士龙驰驿鞫问奏荣毒虐又赃秽狼藉徴还京赐死先是荣家寝室无故有蛆数斛从地喷出未几荣死于其处【北史酷吏传】
　　王文同频阳人开皇中以军功拜仪同炀帝嗣位出为恒山郡赞务有一豪猾每持长吏长短文同下车闻其名而数之因令剡木为木橛埋之于庭出尺余四面各埋小橛令其人踣心于木橛上缚四支于小橛以棒打其背应时溃烂郡中大骇及帝征辽东令文同巡察河北诸郡北至河间召郡官人小有迟违者辄覆面于地捶杀之求沙门相聚讲论及共为佛会者数百人文同以为聚结惑众尽斩之又悉裸僧尼验有淫状非童男女者数千人复将杀之郡中士女号哭于路诸郡惊骇各奏其事帝闻大怒遣使驰鎻之斩于河间【北史本传】鱼俱罗【冯翊下邽人】初炀帝在藩俱罗弟赞以左右从累迁大都督帝嗣位拜车骑将军赞性凶暴虐其部下令左右炙肉遇不中意以签刺其眼有温酒不适者立断其舌帝以赞藩邸之旧不忍加诛令自为计赞饮药而死【隋书鱼俱罗传】
　　大业中京兆狱卒失其名酷暴诸囚囚不堪其苦而狱卒以为戯乐后生一子颐下肩上有若肉枷无颈数嵗而死【广古今五行记】
　　隋大业末有道者居太白山炼丹砂有成弼者给侍甚久一日以家艰辞去道者遗丹十粒令一粒化赤铜十斤足办葬事弼还如言襄事复入山求丹不与乃持刃刧之断手刖足顔色不变并斩其首解衣见肘后有赤囊开之则丹也弼喜持之下山忽闻呼弼声囘顾乃道者也曰吾不期与子至此子受丹神必诛汝终如吾矣言已不见弼既得丹多变黄金家大富则为人告云有奸弼自列能成黄金唐太宗召试有验因授五品官令造金凡造数万斤而丹尽因求去帝令列其方弼诉不知帝谓其诈遂令断手刖足斩首如道者云【广异记】武徳四年赦王世充为庶人与兄弟子侄处蜀以防夫未置雍州廨舍独机之子修徳帅兄弟至其所矫称勅呼郑王世充与兄世恽趋出修徳等杀之其余兄弟子侄等于道亦以谋反诛武徳二年独孤机兄弟为世充所杀故修徳报仇【通鉴注】
　　李密字元防其先襄平人父寛隋上柱国遂家长安密趣解雄逺多策畧以荫为千牛备身谢病去感厉读书以蒲鞯乘牛挂汉书一帙角上行且读时贼翟让聚党万人密以策干让让分兵与密号蒲山公推为盟主建号魏公密杀让心稍骄武徳元年王世充悉众决战密军溃归闗中髙祖拜光禄卿封邢国公殊怨望髙祖诏以本兵就黎阳招抚故部曲王伯当为副驰至稠桑驿有诏复召密密大惧谋叛伯当止之不从熊州副将盛彦师击斩之【唐书本传】
　　那罗迩娑婆寐帝那伏国人也贞观二十二年右衞率长史王元策破帝那伏国得之自言夀三百嵗云有长生之术太宗深加敬礼造延年之药发使天下采诸奇药异石有药名畔茶位水出山中石臼内有七种色或热或冷能消草木金铁人手入水即销烂欲取之以骆驼髑髅沈于石臼以水转注瓠芦中每有此水处即有石桂似人形守之若彼山人传道出此水者即死又有药名咀赖罗在髙山石崖腹有石孔孔前有一小树其叶青绿状如黎杏石孔中有大毒蛇守之人不得到欲取此树为药以大方头箭射取枝叶叶下便有鸟衔将飞去即以众箭射鸟而取其叶诡异之事多如此徒延嵗月术卒不就终死于长安【册府元龟】
　　白铁余者延州稽胡也先于深山中埋一铜佛像经数年草生其上诏乡人曰吾昨夜山下过见有佛光于是卜日设斋以出圣佛及期集数百人命于非所藏处斸不得则诡曰诸人不至诚布施佛不可见是日男女争施舍百余万即于埋处斸之得铜佛乡人以为圣人逺近相传莫不欲见宣言曰见圣佛者百病即愈计百里老小士女皆就之乃绯绫为袋数十重盛佛像人来观者去其一重一囘布施获千万乃见其像如此矫伪一二年乡人归伏遂作乱自称光王署置官属设长吏为患数年命将军程务挺讨斩之【朝野佥载】
　　薛万均弟万彻　【按薛万彻咸阳人】髙宗永徽二年授宁州刺史入朝与房遗爱昵甚因曰我虽病足坐置京师诸辈犹不敢动遗爱曰若国有变当与公共辅荆王谋泄下狱诛【唐书薛万均传附】
　　杜如晦次子荷　【按杜氏杜陵人】性暴诡不循法尚城阳公主官至尚乘奉御封襄阳郡公承干谋反荷曰琅邪顔利仁善星数言天有变宜建大事陛下当为太上皇请称疾上必临问可以得志及败坐诛临刑意象轩骜【唐书杜如晦传】
　　周兴万年人少习法律自尚书吏积迁秋官侍郎屡决制狱文深峭妄杀数千人天授中人告兴与丘神勣谋反诏来俊臣鞫状兴未知被告方对俊臣食俊臣曰囚多不服奈何曰易耳内之大瓮炽炭周之何事不承俊臣曰善命取瓮具炽火徐谓兴曰有诏按君请尝之兴骇汗叩头服罪【唐书本传】
　　来俊臣万年人凶险不事生产妄告密引见则天以为忠累迁侍御史按制狱少不会意者必引之前后至族千余家则天于丽景门别置推事院令俊臣等按鞫俊臣造告密罗织经一巻皆有条贯支节布置事由每鞫囚无轻重多以醋灌鼻禁地牢中或盛之瓮中以火绕炙之并絶其粮至有抽衣絮以噉者每有赦令俊臣必先遣狱卒尽杀重囚然后宣示由是告密之徒纷然道路诸武及太平公主恐惧共发其罪乃弃市国人无少长皆怨之竞剐其肉斯须尽矣【旧唐书酷吏传】
　　来子珣万年人永昌初上防擢左台监察御史后倚以按狱多徇后防故赐姓武字家臣既诬雅州刺史刘行实弟兄谋反诛得迁游击将军常衣锦半臂自异俄流死【唐书来俊臣传附】
　　唐则天初京兆人李全闻家富于财性好杀戮猪羊驴犊皆烹宰于前常与诸子取鸟雀以刀齐刈其头即放飞看其飞得近逺逺者为胜近者为负以此戏乐在家极严残婢妾及奴客少有事或悬开其心或剜去其目其妻初生一子自眼上防有皮埀下至于鼻从额已后又有一片皮垂至于颈有似人着帽焉后生一子牙爪如虎口似鹰吻又生一子从项至腰有缝拨看见其心肺五脏生而俱死其兄亦好鹰犬弋猎性又残忍酷毒其妻生男项上有肉枷鸟兽鱼鳖形或无眼鼻者数矣【广古今五行记】
　　周侍御史侯思止醴泉卖饼食人也罗告准例酬五品于上前索御史上曰卿不识字对曰獬豸岂识字但为国触罪人而已遂授之凡推勘杀戮甚众更无余语唯谓囚徒曰不用你书言笔语止还我白司马若不肯来俊即与你孟青横遭苦楚非命者不可胜数白司马者北邙山司马坂也来俊者中丞来俊臣也孟青者将军孟青棒也后坐私蓄锦朝堂决杀之【朝野佥载】
　　张易之兄弟骄贵强夺庄宅奴婢姬妾不可胜数昌期于万年县街内行逢一女人壻抱儿相逐昌期马鞭拨其头巾女妇骂之昌期顾谓奴曰横防将来壻投匦三四状并不出昌期捉送万年县诬以他罪决死之昌仪常谓人曰丈夫当如此今时千人推我不能倒及其败也万人擎我不能起俄而事败兄弟俱斩【朝野佥载】
　　天受年彭城刘诫之粗险不调凌上忽下恐吓财物从万年县尉常彦玮索钱一百千云我是刘果毅当与富贵彦玮进状告之上令二给事先入彦玮房中下帘坐牕下聴之有顷诫之及卢千仭至坐谈彦玮引之说国家短长无所忌讳给事一一纸笔抄之以进上怒令金吾捕捉亲问之具承遂腰斩诫之千仞处绞授彦玮侍御史【朝野佥载】
　　崔湜为襄州刺史请别开南山新路以趣商州役工数万死者十三四仍严锢旧道不许人行其新路每经夏潦摧压踣陷行旅艰辛僵仆相继后湜流岭表俄诛戮于路山南人先苦湜所役竞以砖瓦投掷其尸应时尽碎而商州奏请复依旧路【册府元龟】
　　景云中西京霖雨六十余日有一胡僧名寳严自云有术能止雨设坛塲读经呪其时禁屠家寳严用羊二十口马二疋以祭祈读经五十余日其雨更盛于是斩逐胡僧其雨遂止【朝野佥载】
　　相王诛逆韦崔日用将兵杜曲诛诸韦畧尽绷子中婴孩亦揑杀之【朝野佥载】
　　京兆尹崔日知处分长安万年及诸县左降流移人不许暂停有违晷刻所由决杖无何日知贬歙县丞被县家催求与妻子别不得【朝野佥载】
　　杨虞卿为京兆尹市里有三王子力能揭巨石遍身圗劄前后合抵死数四皆匿军以免会有过杨令所由数人捕获闭闗杖杀之判云刺劄四肢口称王子何须讯问便合当辜【酉阳杂俎】
　　王旭侍中珪孙神龙初迁累左台侍御史每治狱囚皆逆服制狱械率有名曰驴驹拔橛犊子悬等以怖下又缒发以石胁承之时监察御史李嵩李全交皆严酷与旭埒京师号三豹里闾至相诅曰若违教值三豹宋王宪官属纳希虬兄为剑南令坐赃旭奉使临讯见其妻美逼乱之囚杀其夫纳赃数百万希虬泣诉于王王为上闻诏劾治获奸赃不赀贬龙州尉恚而死【唐书本传按王旭郿县人】
　　王涯有再从弟沐家于江南贫且老闻涯为相跨驴诣之欲求一簿尉留长安二嵗始得一见涯待之殊落寞久之沐因嬖奴以道所欲涯许以微官自是旦夕造门以俟命及涯家被收沐适在其第与涯俱腰斩舒元舆有族子守谦愿而敏元舆爱之从元舆者且十年一日忽以非罪怒之日加谴责奴婢軰亦薄之守谦求归元舆亦不留悲叹而去夕至昭应闻元舆收族守谦独免【通鉴】
　　天寳中御史大夫王鉷有罪赐死县官簿录鉷太平坊宅数日不能遍宅内有自雨亭从檐上飞流四注当夏处之凛若髙秋又有寳钿井栏不知其价他物称是【封氏见闻録】
　　长安城中有豪民杨崇义者妻刘氏与隣舍儿李弇私通崇义一日醉归刘氏与李弇同谋而害之埋于枯井中其时仆妾軰并无所觉惟有鹦鹉一只在堂前架上洎杀崇义之后其妻遂经府陈词言其夫不归窃虑为人所害府县官吏莫究其后来县官等再诣崇义家检校鹦鹉忽然声屈曰杀家主者刘氏李弇也官吏遂执刘氏及李弇备招情欵府尹具事案奏闻明皇叹讶久之封鹦鹉为绿衣使者【开元天寳遗事】
　　凤州城南有明相寺佛数尊皆饰以金乱后有贫民刮金鬻而自给迨至时宁金防已尽于是遍身生癣痒不可忍必须以物自刮皮尽至肉肉尽至骨而死【王琰防祥记】长安完盛时有一道术人称得丹砂之妙顔如弱冠自言三百余嵗京都人甚慕之至于输货求丹横经请益者门如市肆时有朝士数人造其地饮啜方酣有阍者报曰郎君从庄上来欲叅觐俄见一老叟鬓发如银昏耄伛偻趋前而拜拜讫叱入中门徐谓坐客曰小儿愚騃不肯服食丹砂以至于是都未及百嵗枯槁如斯坐客愈更神之后有人私诘道者亲故乃云伛偻者即其父也好道术者受其诳惑如欺婴孩矣【玉堂闲话】
　　元载结中人董秀厚啖以金使刺取密防帝有所属必先知之探微揣端无不谐契故帝任不疑鱼朝恩诛载益矜肆外委主书卓英倩李待荣内刧妇言纵诸子闗通货贿挤忠良进贪猥城中开南北二第室宇奢广当时为冠近郊作观榭帐帟什器不徙而供膏腴列墅疆畛相望名姝异伎虽禁中不逮帝尽得其状李少良上书诋其丑状载怒杀少良帝积怒大厯十二年诏收载赐死【唐书本传】
　　元载宠姬薛瑶英母赵姢本岐王爱妾后出为薛氏妻生瑶英及载纳为姬善为巧媚载惑之怠于庶务瑶英父兄与赵娟出入贿赂号为闗节天下赍宝货求大官职无不指薛为梯媒载死瑶英自为俚妻矣【杜阳杂编】元载于万年县佛堂子中谒主官乞一快死主者曰相公今受些子汚泥不怪也乃脱秽袜塞其口而终【嘉话录】华山道士明思逺勤修道箓三十余年常教人金水分形之法并闭气存思师事甚众永泰中华州虎暴思逺云虎不足畏但闭气存思令十指头各出一狮子虎即去思逺兼与人同行欲暮于谷口行逢虎其伴惊惧散去唯思逺端然闭气存思俄爲虎所食其徒明日于谷口相寻但见松萝及双履耳【辨疑志】
　　李广小字软奴自称嵩山僧或诈云王孙与其党王昌至京师有董昌者导广舍于资敬寺尼智因董昌又令妖人唐郛言广当大贵郛又诱射生将韩钦绪李政谏南珍霞及神防将魏循李傪前越州参军李昉明经陆降于广所皆行君臣之礼各有署置广通于智因许以为妃又云岳渎为我择十月十日庚寅举行魏循李傪上变令中官捕之三司覆验连坐死者百人【册府元龟】
　　上都市肆恶少率髠而肤劄备众物形状恃诸军张拳强刧至有以蛇集酒家捉羊甲击人者京兆尹薛元赏上言白令里长潜捕约三十余人悉杖杀尸于市市人有防青者皆炙灭之时大宁坊力者张干劄左膊曰生不怕京兆尹右膊曰死不畏阎罗王又有王力奴以钱五千召劄工可胷腹为山亭院池树草木鸟兽无不悉具公悉杖杀之【酉阳杂俎】
</div>
    <div class="pagination">
<a href="陕西通志_page488.html">上一页</a><span>...</span><a href="陕西通志_page484.html">484</a><a href="陕西通志_page485.html">485</a><a href="陕西通志_page486.html">486</a><a href="陕西通志_page487.html">487</a><a href="陕西通志_page488.html">488</a><span class="current-page">489</span><a href="陕西通志_page490.html">490</a><a href="陕西通志_page490.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
