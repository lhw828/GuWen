<!DOCTYPE html>
<html>
<head>
    <meta charset="UTF-8">
    <title>贵州通志 - 第 136 页/共 141 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>贵州通志 - 第 136 页/共 141 页</h1>
    <div class="content">　　水银説　　　　　　　　　　　田　雯灶有大小釡亦如之大者容砂二十升离而为十层次入之间以稃粃布陈汞灰于其上治以杓中凹【阙】　凸覆以釡差杀之揉盐泥而涂其唇筑之乃煆之凡一昼夜汞成滴滴悬珠滉漾璀灿皆升于覆釡之腹小者以煎砂石相错之岩子既实之掩以筠笼笼如筛涂以泥豆其孔以疏气者四孔则周遭槽之穴其上覆以小甓亦盐泥固之而后煆炷芗可成汞登于甓溢则注于孔之槽俟其性定挹而注诸豖脬里而防之乃可行逺如或倾之敛之以椒聚集如故启釡甓者必含虀或臡汁乃可迩不则触其气而齿堕已成汞而升之复可为硃不忘其本物亦有然者矣又有自然之汞生砂中不待烹炼而成者尤不易得羽化之资粮也
　　硃砂説　　　　　　　　　　　田　雯自马蹄闗至用砂坝十里而近自用砂坝至洋水热水五十里而遥皆砂厰也洋热之砂为箭镞为个子用坝之砂为斧劈为镜面此其凡也采砂者必验其影见若匏壶者见若竹节者尾之掘地而下曰井平行而入曰墏直而高者曰天平坠而斜者曰牛吸水皆必支木幂版以为厢而后可障土畚锸锤斵斧镢之用靡不备焚膏而入蛇行匍匐如追亡子控金颐而逐原鹿夜以为旦死生震压之所不计也石则斧之过坚则煤之必达而后止有狻猊焉象王焉于菟长离焉大幸矣否则桮棬焉篓防焉簪珥焉要亦听之厐而重者为砂寳伏土中呴呴作伏雌声闻者毋得惊惊则他走凡砂之走响如松风无巨无细咸以晶荧为上栁子所谓色如芙蓉是也方其负荷而出投之水淘之汰之揺以牀漂以箕既净囊而漉之不即干口以吹之其水或潴之池或引之竿越岗逾岭涓涓天上落也获之多寡眂虖命地之启闭眡虖时砂之楛良眡虖质不可强亦不可恒也铜仁万山婺川板厰皆有之
　　革器说　　　　　　　　　　　田　雯盘盂盅□之属凡数种矣壶为善挏酒乳茶注之提之等于滑稽防夷也若碁局则逊楸枰之逸响矣戎宜预箭疱马鞯囊之被之等于障泥珉防也若细合又増陆离之采色矣用水牛皮牝者首牡者亚焉濶者贵狭者贱焉□者上皴者次焉以水浸之燔毛剚肉取其泽且平也以火烘之文缦理取其干且厚也以木张之以齧定之以刀削之而后膏以楅髹焉膏之其功十也以沙覆之以土窨之以石砻之【石出威清】而后绘以文采焉绘之其色四也四色皆和漆成之首则黄葢色之正者故首也苏长公与人论菊谓如叔向之取鬷蔑是也黄以石黄绛以灌口砂碧色合靛青石黄而一之羊肝色兼黄殊靛而三之鐻车铁笔花鸟赋形斵轮承蜩之技也雕虫镂卉运斤成风崔青蚓边鸾之手也又水西有乳漆器其制度畧同独绘事各别不谓方人有此竒巧耳
　　先农説　　　　　　　　　　　鄂尔泰耤田之礼宜祀先农夫先农何神也始于何时神位宜何如书坛设何所涓吉何日陈设何器祭享何品乐奏何章既躬亲其事敢不先考正其说试为畧言之古圣王之制祭祀也法施于民则祀之是故厉山氏之有天下也其子曰农能植百谷周弃继之故祀以为稷此祀稷之始也共工氏之霸九州也其子曰后土能平九州故祀以为社此祀社之始也而郊特牲称天子大蜡八先啬一神农也司啬二后稷之官也农三古之田畯有功于民者也邮表畷四邮亭之舍标表田亩田畯居之以督耕者也猫虎五猫食田鼠虎食田豖皆有功于稼者也防六水庸也防隄也以蓄水亦以障水庸沟也以受水亦以泄水皆农事之备也昆虫八螟蝗之属害稼者也是故蜡之祭有八皆以为农而以先啬为主葢以先农为八神之主此祀农之始也班固食货志又从而申其说曰辟土殖谷曰农炎帝教民殖谷故号神农氏谓神其业也又厉山氏有子曰农能殖百谷后世因名耕甿曰农其言农之义甚着而先农之称考之于经未有纪载惟刘向五经要义曰坛于田以祀先农如社卫宏汉议春始东耕于耤田引诗先农则神农也魏秦静议风伯雨师灵星先农社稷为国六神晋太始四年耕于东郊以太牢祀先农周隋及唐所称先农皆祭神农于帝社配以后稷即贞观初太宗亲耕东郊仍耤田坛之名也垂拱中乃以耕田坛而为先农坛开元十九年祀神农之坛上以后稷配二十三年亲祀神农于东郊配以勾芒遂躬耕尽陇止乾元二年诏去耒耕雕刻天子出通化门释軷而入坛遂祭神农以后稷配冕而朱绂躬九推焉宪宗元和五年诏以来嵗正月耤田太常修撰韦公甫言耤田礼废久矣有司无可考乃据礼经参考开元乾元故事为先农坛于耤田此先农坛之所由来也汉文帝纪二年春正月丁亥开耤田唐礼乐志春孟吉亥享先农此春月亥日祀先农之所由来也臣于是本之经佐之史核之
　　国朝会典而为之参酌其制即如今之于神位也则书曰先农之神葢以神农后稷皆各有所专祀而于此则统而书之也然以
　　颁示天下使农夫皆能晓其义则必实指其名而数之曰某某教农之君某某劝农之官也使农夫皆得津津口颊转相称诵爱慕向往而后其用力益勤则是先农之位宜主神农而配以后稷神农居中后稷居右皆南向田畯以下依八蜡之祀皆东西向比于两庑之祀而位次正矣诸侯亲耕于东郊则督抚以下之耤田皆宜在东郊先农坛在耤田之北坛门南向中为先农坛坛高而方四面有阶祭日奉神位以祀坛之后为神库如祭宗庙寝室之制以安神位坛之前旁为瘗池以瘗毛血神库之左为神仓储耤田之谷以供粢盛酒醴神库之右为宰牲亭以供亲割坛门外为观耕台下为耤田坛之旁别置斋室未祭而斋既祭而燕皆于其地而坛基立矣古之躬耕在孟春元辰后之躬耕在孟春吉亥宗乎古则宜用元辰法乎近则宜用吉亥而涓吉定矣其在祭器则三爵一尊酒盏三十登一铏二簠二簋二笾十豆十筐一俎一毛血盘一炉一烛台二香案一祝板一而祭器备矣其在祭品天子则用太牢督抚以下则用少牢余无可减爵实以酒醴登实以太羮铏实以和羮簠实以黍稷簋实以稻粱笾实以枣栗榛菱芡鹿脯白饼黒饼形盐藁鱼豆实以菁菹芹菹笋菹韭菹鹿醢兔醢鱼醢醓醢脾析豚拍筐实以青色量帛俎实以羊一豕一而品物齐矣若夫乐奏七章则以丁祭乐舞为之舞佾如其数迎神奏永丰之章奠帛初献奏时丰之章亚献奏咸丰之章终献奏大丰之章彻馔奏屡丰之章送神奏报丰之章望瘗奏庆丰之章七阕既终而乐奏成矣未祭之先自斋宿以至省牲省牷演礼演乐祭之日自迎神以至于初献终献送神望瘗悉如文庙之仪而大礼举矣位次正而心不疑坛基立而地不迁涓吉定而时不忒祭品备而知其不可假易品物齐而知其不贵殊珍乐奏成而无有不和大礼举而孰敢不敬而先农说于是乎毕
　　耤田说　　　　　　　　　　　鄂尔泰礼之有耤田也明仁也教孝也以天子之尊而必亲耕则天下之为农者孰不勤于耕此天子之仁爱天下而使之务本也所以明仁也以天子之尊而必亲耕以供粢盛则天下之为子者孰不勤于养此天子之孝先天下而使之养亲也所以教孝也月令有之曰孟春之月天子乃以元日祈谷于上帝乃择元辰天子亲载耒耜措之于参保介之御间帅三公九卿诸侯大夫躬耕帝耤天子三推三公五推卿诸侯九推反执爵于太寝三公九卿诸侯大夫皆御命曰劳酒谨按元日上辛也元辰郊后吉日也日以干言辰以支言互文也则是耕耤之典当行于祈谷之后而同在孟春之月也考之周礼天官甸师掌帅其属而耕耨王耤以时入以供粢盛此即天子之耤田而甸师掌之者也然耤田不独天子有之诸侯亦然祭义曰天子为耤千亩冕而朱纮躬秉耒诸侯为耤百亩冕而青纮躬秉耒以事天地山川先古以为醴酪粢盛于是乎取之敬之至也是以千亩百亩之数此天子诸侯之视为等级而其躬耕以致敬则一也祭统曰天子亲耕于南郊以供粢盛王后蚕于北郊以供纯服诸侯耕于东郊亦以供粢盛夫人蚕于北郊以供冕服天子诸侯非莫耕也王后夫人非莫蚕也身致其诚信诚信之谓尽尽之谓敬敬尽然后可以事神明此祭之道也是故南郊东郊之殊此天子诸侯之视为分别而其亲耕以致诚信则一也后世躬耕不行耤田渐废周宣王不耤千亩虢文公曰不可夫民之大事在农上帝之粢盛于是乎出民之蕃庶于是乎生事之供给于是乎在和恊辑睦于是乎兴财用繁殖于是乎始敦厐淳固于是乎成观于此语而知耤田之义广矣大矣汉文帝二年诏曰夫农天下之本也其开耤田朕亲率耕以给宗庙粢盛夫文帝汉之贤君也此礼既举后之明主亦犹能踵而行之然唯天子行之畿内天子而外无复有议及者几比于繁缨大辂之不可请近代郡县大者不惟比于古公侯之国而小者亦逺胜于子男之邦则耤田之礼皆所当行乃不惟郡县不惟督抚即天子亦不能嵗举此礼即使嵗举此礼京畿而外公侯大夫鲜有能讲明其义者今
　　圣天子特举躬耕以为天下先自督抚以及郡县州衞所等官凡任守土之司通行耕耤之礼此诚千古未有之旷典也臣身为总制两省封疆一身表率况滇黔在万里之逺僻处蛮荒一旦躬逢盛举不独山农野叟实所未闻即缙绅士夫亦无从考覈臣不揣肤陋用表彰其义着为耤田先农二说宣示僚属遍告农夫使知我
　　圣天子本此仁孝之至推广诚敬之思而其所以为臣
　　民祈
　　天永命以同享夫万邦屡丰之庆者其用意诚深且逺
　　可不共殚其仁孝诚敬之心以承
　　圣眷而荅
　　天休哉至于耕耤仪注已详于会典位有尊卑礼无二致可彷其意而行之无所容其末议也臣谨稽首而为之説





　　贵州通志卷四十三
<史部,地理类,都会郡县之属,贵州通志>
　　钦定四库全书
　　贵州通志卷四十四
　　艺文
　　赋　诗
　　明
　　圣泉赋　　　　　　　　　　　王　杏客有谓日冈子曰兹牂州蕞尔一陬仰视中原犹寄黒子于人身之一胠其间怪石累累如吐如叴层岩嶪嶪如结如浮蟠苍耸翠连亘绸缪是固子之所徧歴而旁收者洪边之曲贵山之幽有水一天凿其湫名曰圣泉谓匪人谋是殊方之独擅亦贤士所遨游子尝知之乎不也日冈子应之曰吾尝见兹邦之水矣高者悬瀑下者聚沤濶者为港窄者为沟广不能容大壑之鳝深仅足泛防堂之舟何乃兹泉之名得为圣者之流子言迂矣殆亦未之详搜客曰尝闻之天惟至公不爱乎道地惟至平靡惜其寳人文正气中原多抱山谷之深溪流之巧彼苍或为殊方者造之子胡视之乎防也哉空言无徴泛听亦藐口诵之真不如目击之了请乘子之暇屈子之轺为子御重轮驾细褭借烟景于须臾拂风尘之缭绕相与观兹泉之淼淼以明予言之非矫日冈子可之乃惟季春天日朗霁言秣其驹言膏其轊循郊墟以启行遡层阿以深诣动微翠于干旌纳轻飚乎短枻屹万崖之阴森忽一壑之清丽声出竹以泠泠风拂面以泄泄客曰斯圣泉之际也请于是乎少憩以惠吾子之睇日冈子下车而防之南山之阡惟谷谸谸中涵一窟甃以方圆冰冽其澌漱瑶滴璇石疏其罅排琚列蠙湛波光之上下防瞬息乎飞漩俄而弥漫涨于巨川倐而翕聚滙于重渊有若巨海之鳌兮喷涛吐浸以侵轶乎八埏霎飓风之恬霁兮吸颔回涎有若玉之丽于日色兮晶光荡漾于蓝田迨其静閟兮敛之于半亩之烟听石鼔以为兮轻重互为其阗任纶竿以为测兮高下各得其平迭往来之相继兮殊过续之不愆迅时之反覆兮妙消长于涘涓阴不能使之溢兮旸不能使之晙旱不能使之涸兮涝不能使之湮仅一斗之涵容兮浩气吞吐乎旻天寄白云于野草之隩兮宛潮汐之伸缩于大江之堧凝目以视兮凡几转圜穷神以索兮莫测其然将以为石窍之间而通兮泥薮或有时乎阏填或以为沙水之壅而成兮陵谷又若是乎屡迁是必苍苍之上兮结构于太乙之前神以为之范围兮数以为之陶甄星宿其扬波之脉兮河汉其滥觞之源浮槎无所于窥兮鲛人求涉其偏顾谓客曰是诚圣矣非子之言几失此泉非兹泉之胜几不味子之言繄中原之未见谅大化之独全已无有于蜀川之峡又奚数乎昆明之滇也哉客喜而笑曰因野人之諓諓而见与君子之明诠否者将不与亩浍之盈同□□耶是固嘉赏之有待抑亦兹水之有縁于是汲水烹茶钓鳞煮鲜采苹采藻充皿罗笾泛元酒于蓬壶兮飞玛瑙于琼筵啜醴以遨兮纵真境之无邉赓考槃之章兮相与永矢于弗谖咏濯缨之歌兮挹爽于沧波之涟逝者如斯兮悟造化之真传以兹为鉴兮戒光景于流连日临于酉兮騐消息之有先樵歌送清兮倚斜曛于崦嵫之巅徜徉天地兮并匹马以言旋次第其事于石间兮俟来者有考于斯编
　　鳌矶赋　　　　　　　　　　　江东之耽瑞子游黔二稔抚镇无庸喟然长叹偶从直指应公憩钓矶谒武侯祠见城南河水清涟与梁亘跨曰美哉水中不停民其鱼矣公曰隄津未备潴泽奚繇障而防之亦其事也相与鸠工垒石拥阶宛然鳌极临流览胜遂作斯赋其词曰余承简命言抚黔藩襟楚泽锁滇垣背乌纳面龙番牂柯金筑簇绮攒旙尔乃命驾乎綦郭饮马乎流泉容与乎南明凝盼乎富川于以相厥攸宜卜筑隄闬俯察仰观上虹下案宛在水中水无漫涣廼进三老而问之曰孰有当于此者乎河水弥弥寜能使逝者如斯三老对曰仆闻成梁不易防川则难测而定之有基无壊民其永赖然则君侯之所指也母亦务是乎愿闻其概余吿之曰是其源也未穷其际来自夷箐达涪出定中滙贯城其涨也汤汤乎若洪涛之浮拍而怒号奔激其耗也涓涓乎若清泠之赴坎而潺湲淅沥易盈易涸乍沉乍浮与汨俱没与化俱流逺而环之敻寥邈而绰约廹而对之见阻隘而抟輖峻为之防骤汜滥而虞决低为之阖时淋漉而逐滮睠彼涵潭就伊沙渚方广得衷下高合宁弱水中丘南溟蹲屿积而能去散而还聚頴峯天表是曰署賔为章云汉秀卓城闉左蛮架笔傍列贵人衍清唐之寒潄兮挹犀马之甘泉吸三寳之灵液兮贯明珠以缀连绾北汪之青栁撷西池之白莲带霁虹之腰玉兮极南浦之萦漩于是我台杌控我坁线纡介在涯崖安于覆盂飞翚岧嶤作镇鼎湖象文昌与武曲运经纬以昭宪断鳌首以立极兮卧长鲸之横堰回狂澜于碤碛兮厰琅玕之叠瓛浮海屋之龙宫兮讶蜃楼之非幻步登瀛以出尘兮共题名于塔雁左瞻右睐徙倚婆娑俯濯清缨反射纹波滩声陵影晨夕烟萝若吟梁父忽起渔歌伊惟幽人潄流枕石心逺地偏山青水碧灌木丛阴匿景逃籍希躅严陵垂纶自适维九鼎以一丝兮客星隠而名高棹扁舟之去来兮泛不系而逍遥遗名利于烟水兮委直钩于钓鳌一水盈盈对瞻古庙锦官森严诸番并曜懐美人于三顾兮绻鱼水之遘竒余心悦其尽瘁兮鼎足成而运移诞天威以擒纵兮乌蛮震而靖夷俨遗容于尸祝兮据最胜之江湄嗟卧龙之蟠润虽百世其可师为龙为鱼一潜一见出处侔时蠖屈虎变既葆真而閟秀期人杰而地灵荣光塞河卿霭郁蒸乘桃浪以游瀚海兮谓熊飞而干城挽天河以洗甲兵兮腾八阵之遗英歇兰若而夺琳珪兮淡二表于承明进可献而退可懐兮忧则违而乐则行山之髙而水之长兮登斯台其含情匪大夫作赋兮勉尔荣名髦士壮懐之磊落惟先哲之是程
　　国朝
　　他山赋　　　　　　　　　　　钱邦芑瞻寰区之旷夐信山水之离竒乃黔地之荒僻更耸异而嵚﨑既嵽嵲而陡削亦峥嵘而逶迤余也忘情尘累遯迹遐陬遘兹异境心契神投辟莱秽于嵼焚荆榛于岰丘嵱嵷高下而毕现崱屴前后而俱收登椒巅以遥瞩觉之奔投烟云开阖以万状气象变而莫求若夫崧屾防以艰陟洞穴合沓而阴寻回溪漭潒而滂防大壑奔崩以懐灵隠窥地轴之维络邈测天柱之矗撑至于丛柯伟木干霄碍云榕樟翘负以飞曳防栛楚捷而隠森春花列绮于岓岤秋叶惊霜而换金高霞华映于峩峉朱云采乱于岊岑独是竒石磈磥拔地插天或赑屭而硈□或碪而屈鬈或横仄而防□或逆竪而倒悬或龙盘而虎奋或鹏举而鳯轩或蛟腾而鸿下或狮怒而狻狂【叶鱼轩切】或纛引而旗导或羽展而翅翩或云垂而烟断或浪拥而涛旋高者遏日下者回岚巨者藏谷空者隠潭皱者肤蹙漏者窍含瘦者骨削薄者縠彡散者星落簇者毛毵仰者如啸俯者如凝立者如望欹者如嬉蹲者如怒踞者如思扬者如舞抑者如企端者如拱斜者如窥前者如待后者如趍聨者如布断者如亏尖者如刺利者如刲既而嶻薛亦防礐而峩【叶鱼羁切】况龃龉而曲又巧妙而因依抑且松桧丛倚栢杉掩映篁筠疎密以相间花卉参差而互衬藓衣斑蚀而□苍木根盘嵌而凸劲玉膏涵毓而甘香石髓凝结而精润况复渊泉迸涌流浍成河既汪洋以□潲亦濈而回纡兼曲汀而斜渚更危屿而淤潴加之高栁丛生于浩淼枝柯披荫于洪渠荇藻丝牵而带续芹茝斜刺而剑舒禽鸟间闗于林杪鳬鹥泳唼于蒲菰连峯倒影于波底悬崖插根于水隅以至淌澌浻澋石折崖回穴鸣窍答峦倾岫摧鱼鸟腾跃而莫定柯业浮荡而横排山因水而幽窅水得山而纡回维山有亭名曰拜石斵木结茅依林傍窟据屻屽之巃嵸当防防之崒屼砇□拱侍而碁罗砮防硱以陡嵂况复蹇烟伫岚洗雨伴月时探竒而入影时伐虚而剔骨云根倒洒夫珠泉防脚横穿乎木甲【叶吉协切】维水有舟名曰恰受一叶浮波清流独潄漾沦漪而上下棹苔萍而簇凑遡轻漪而织影荡素澜而破皱涵嫩緑于霄光挹柔碧于空秀月采沉璧而耀金雨痕涤沫而漂沤【叶乌侯切】兰桡宛转而夷犹布帆飘拂而邂逅维山之阳南望鳌溪山幽水绕泉石多姿既而明丽亦岭嵤而舒徐盼立钟而接招隠望洞鵞而访石鸡登峯西眺山曰五云千崖峣竪万壑巉深嶚仰曕而神悸磵户俛瞰而骨惊雕鹗敛翮而莫度狖猱援罗而惧深非禅栖之脩侣孰追级而遐登厥峯之阴山名佛顶杉溪环带清驶絶影崨嶫防而难跻巗嵁嶙而奚骋名刹焜耀于危巘钟鼔响传于絶畛树驻曦而亏耀峦障蟾而蹴景石磊砢而层叠泉瀑注而防井西南遐瞩湄水如线庵曰西来塘名古练当水转而山环亦村古而林蒨幽人于焉结契贤士或尔凭眷环山百里萃兹名区龙潜鳯举霞隠云游【叶羊朱切】明哲晦迹而耕牧英流韬采而鱼枯乃复深宵歌啸诗酒欢娱声林隔而遥答气谷短而潜呼于是雅尚相怜沦落为友朝夕过从味视兰臭风雨无阻于昏防嵗月虽賖而犹遘时登高以遐想或聨袂而纡迟时衔觞以逺望或白眼而移时当唱和之相得每感慨而淋漓何诸子之髙尚矢肥遯以相期况山水之可乐奚荒寂之自疑且竒闻之共赏质今古而无欺复品行之修洁实风流而可师吾将托此以终老造化于我其何私
　　朱砂赋　　　　　　　　　　　田　雯考夫银烛流于朱提铜山启于吴会合浦有夜还之珠番洋有醋泼之瑁精镠美簜林邑萤飞黄鹘青雅锡兰流溃西域之苜蓿葡萄南粤之瑚翡翠莫不居之为竒有以为利至若丹砂之名首见禹贡与砥砮而并称入髹漆以成用钟乳质近而形分紫英体殊而貌共烹而练之綘雪琼膏饵而服之十洲三洞术传鸿寳鸡犬升云书秘枕函杖藜照诵稚川勾漏是求香山庐峯见弄衞公以之羮昌黎因而兆梦石可防兮逋偿金可化兮采送访卲阳之巅遗井尚存过洞庭之埜铸鼎犹颂匪怪匪迂宜爱宜重于稽所产不一其乡二酉之麓间出汤池之下深藏虽习闻而未覩今乃见于黔疆阡江盘水婺邑铜崖咸可掘而可采然忽闭而忽开未有开阳之伙者也于是竒赢之徒废举之士指烟岚以争趋驱舟车而来至相与募保佣工画壤列肆追一钱之蚓蛇探重泉之幽閟墏高支以造天脂亲赍以覔地怅晓夕之莫知置死生于非意乍吐微铓俨获大贝杂土石以同居寝矿牀而酣寐或如矢镞或如斧劈或莹如镜或黯如漆韎韐比光火齐较色灿矣霞披歘然榴滴是禀离精聿钟火德细若轻尘巨等拱壁垒瑰陆离尺量斗计谓之砂寳辟邪魇魁豪客名家连城肯易锸入畚出梯升绠坠附螘引担肩负背载检载披且淘且汰审厥楛良别夫族类此什袭而韫藏彼贸迁而罔市别有沿邨埜老接涧孤防措斗引竿漉末拾零足清溪而蚀趾目注粒而损睛波涛为之尽赤襟袂为之顿頳茍锱铢之可取虽纎忽其敢轻尔乃作灶支炉置碾施杵研之则我朱孔阳蒸之则挥汗成雨学团玑之走盘任易而滴露更呼为汞改号曰硃其实则一其变则殊噫此一物也既不充耳目之玩乃妄传服食之神以致多搜索于官牒遂视为希世之竒珍使者不言神仙愿下令而长禁砂其莫产山谷何为苦此一方民
　　漏趵泉赋　　　　　　　　　　田　雯富水之西去城五里峰回迳转隠轸骈阗在彼中阿有防出焉名曰百盈字之圣泉庱庱淜淜瀯瀯涓涓虎须方聚鱼目更煎阅寒歴暑不知嵗年置准其中以騐后先俛仰深沉罔越罔愆蓂荚谢荣玑衡废旋重黎解政常羲罢占线景徒测葭灰徒然螘运周髀之磨仪浑颛顼之天麐朴脩坠而未精郭许晰理而难诠一日之内俄顷之间甫除甫椉倐满倐蠲何必登观象之台临鐡勒之邉商度次于壶遂较盈虚于巫咸哉此其所以为百盈欤方其进也防行及其退也坎止始焉不骤终焉不已如日之经犹星之纬莫测其源莫竟其委孰键其闗孰斡其里大旱竭泽而不焦巨浸稽天而不圯以昼以夜以施以闭见兮麐游隠矣鳯举神龙之时屈时伸至人之可出可处往而知返求而能与寸阴是惜尺度必轨不可得而挹其可得而徙耶此其所以为圣泉也欤吾闻水之润地脉之周身一呼一吸一缩一盈释氏数息而观鼻黄老騐炁以养生动则俱阳静亦凝阴华池灌潄涌泉引伸啬淫尾闾坁漏金茎百蓄一泄吐故纳新散华敛朴翕虚辟清按之澄汲之囦渟节宣辅和枢纽调真繇此而推犹未可胜潮有春秋之信木有开落之辰雁乘之而去来蛬之而蜚鸣抑圣水之称不一其目琉璃之澨亳州之麓乌竜二池武阳一掬巫山之峰并此为六更读鸿书亦云漏汋语其情状比于趵突惟厚德之难量斯佳名之屡托无怪乎间至锦鞍时停华毂埜客对之而流连风人临之而踯躅
　　石船赋　　　　　　　　　　　常　安维黔有石船形宛然杙于何日棹于何年扣之有声琢之弥坚尔乃泊于牛渡河中停乎狮子峰畔遥倚白苹之洲近接红蓼之岸任其朝雾之迷听其夕云之乱几经天上春秋更歴人间月旦且复樯收曲涧碇重盘涡高碍斗牛楫揺丹桂逺牵云浪缆结修萝寒浸中流有月不贯冷涵水底无风可波空号羽毛似驶难称苇叶如梭久阻思归之棹淹留乘兴之艖若夫叱石兮羣起而化羊射石兮夜行而疑虎鞭石兮血出而海填炼石兮彩成而天补取笏而拜兮无为之石丈刻桐而扣兮临平之石鼓昆明池兮鲸鸣零陵郡兮燕舞是皆故迹之相传犹有遗踪之可数羡此船也无沉而无浮夸此石也歴今而歴古是以长为础润不逐星流触虚焉终无所怒不系矣寜将何愁岂劳工倕之辈无烦虞姁之俦堪为仆射之居处不类孝亷之停留白鹄湖中舴艋频泛太虚山下漆船常浮惟是秋芦嵗嵗迷离春水年年荡漾汨万顷之长流倚四围之叠嶂纵操琼楫何施不问布帆无恙悠然樵子之歌邈矣渔郎之唱于是鹢首霜铺洁白螭头月照空明击楫声闻澎湃扣舷响答噌□霜满秋郊红叶落雨来春夜紫苔生庶可免朝来暮往又何须故送新迎岂非深鉴风波之险顿悟桑海之情哉
　　五言古
　　唐
　　送赵判官赴黔府中丞叔幕　　　李　白廓落青云心交结黄金尽富贵翻相忘令人忽自哂蹭蹬鬓毛斑盛时难再还巨源咄石生何事马蹄间緑萝长不厌却欲还东山君为鲁曾子拜揖高堂里叔继赵平原偏承明主恩风霜推独坐旌节镇雄藩虎士秉金钺蛾眉开玉樽才高幕下去义重林中言水宿五溪月霜啼三峡猿东风春草緑江上归轩
　　经乱离后天恩流夜郎忆旧游书懐赠江夏韦太
　　守良宰　　　　　　　　　　李　白
　　天上白玉京十二楼五城仙人抚我顶结髪受长生误逐世间乐颇穷理乱情九十六圣君浮云挂空名天地赌一掷未能忘战争试涉霸王畧将期轩冕荣时命乃大谬弃之海上行学剑翻自哂为文竟何成剑非万人敌文窃四海声儿戏不足道五噫出西京临当欲去时慷慨泪沾缨叹君倜傥才标举冠羣英开筵引祖帐慰此逺徂征鞍马若浮云送余骠骑亭歌钟不尽意白日落昆明十月到幽州戈鋋若罗星君王弃北海扫地借长鲸呼吸走百川燕然可摧倾心知不得语却欲栖蓬瀛弯弧惧天狼挟矢不敢张揽涕黄金台呼天哭昭王无人贵骏骨騄耳空腾骧乐毅倘再生于今亦奔亡蹉跎不得意驱马还贵乡逢君听歌肃穆坐华堂百里独太古陶然卧羲皇徴乐昌乐馆开筵列壶觞贤豪间青娥对烛俨成行醉舞纷绮席清歌绕飞梁欢娱未终朝秩满归咸阳祖道拥万人供帐遥相望一别隔千里荣枯异炎凉炎凉几度改九土中横溃汉甲连胡兵沙尘暗云海草木揺杀气星辰无光彩白骨成丘山苍生竟何罪函闗壮帝居国命悬哥舒长防三十万开门纳凶渠公卿如犬羊忠谠醢与菹二圣出游豫两京遂丘墟帝子许专征秉旄控强楚节制非桓文军师拥熊虎人心失去就贼势腾风雨惟君固房陵诚节冠终古仆卧香炉顶餐霞潄瑶泉门开九江转枕下五湖连半夜水军来浔阳满旌旃空名适自误迫胁上楼船徒赐五百金弃之若浮烟辞官不受赏翻谪夜郎天夜郎万里道西上令人老扫荡六合清仍为负霜草日月无偏照何由诉苍昊良牧称神明深仁恤交道一忝青云客三登黄鹤楼顾慙祢处士虚对鹦鹉洲樊山霸气尽寥落天地秋江带峨眉雪川横三峡流万舸此中来连帆过扬州送此万里目旷然散我愁纱窻倚天开水树緑如髪窥日畏衔山促酒喜得月吴娃与越艶窕夸铅红呼来上云梯含笑出帘栊对客小垂手罗衣舞春风賔跪请休息主人情未极览君荆山作江鲍堪动色清水出芙蓉天然去雕饰逸兴横素襟无时不招寻朱门拥虎士列防何森森剪凿竹石开萦流涨清深登台坐水阁吐论多英音片辞贵白璧一诺轻黄金谓我不愧君青鸟问丹心五色云间鹊飞鸣天上来传闻赦书至却放夜郎回暖气变寒谷炎烟生死灰君登鳯池去忽弃贾生才桀犬尚吠尧匈奴笑千秋中夜四五叹常为大国忧旌斾夹两山黄河当中流连鸡不得进饮马空夷犹安得羿善射一箭落旄头
　　忆秋浦桃花旧游时窜夜郎　　　李　白桃花春水生白石今出没揺荡女萝枝半挂青天月不知旧行径初拳几枝蕨三载夜郎还于兹錬金骨
　　夜郎承恩放还兼欣复京师示息秀才　李　白黄口为人罗白龙乃鱼服得罪岂怨天以愚陷网目鲸鲵未剪灭豺狼屡翻覆悲作楚地囚何日秦庭哭遭逢二明主前后两迁逐去国愁夜郎投身窜荒谷半道雪屯防旷如鸟出笼遥欣尅复美光武安可同天子巡剑阁储皇守扶风扬袂正北辰开襟揽羣雄胡兵出月窟雷破闗之东左扫因右拂旋收洛阳宫囘舆入咸京席卷六合通叱咤开帝业手成天地功大驾还长安两日忽再中一朝让寳位剑玺传无穷媿无秋毫力谁念矍铄翁弋者何所慕高飞仰冥鸿弃剑学丹砂临鑪双玉童寄言息夫子嵗晚陟方蓬
　　流夜郎永华寺寄浔阳羣官　　　李　白朝别凌烟楼暝投永华寺贤豪满行舟賔散予独醉愿结九江流添成万行泪冩意寄庐岳何当来此地天命有所悬安得苦愁思
　　窜夜郎于乌江留别宗十六璟　　李　白君家全盛日台鼎何陆离斩鼇翼娲皇链石补天维一回日月顾三入鳯凰池失势青门傍种复几时犹会众賔客三千光路岐皇恩雪愤懑松柏含荣滋我非东牀人令姊忝齐眉浪迹未出世空名动京师适遭云罗解翻谪夜郎悲拙妻莫邪剑反比二龙随慙君湍波苦千里逺从之白帝晚猿断黄牛过客迟遥瞻明月峡西去益相思
　　赠黔府王中丞楚　　　　　　　孟　郊旧説天下山半在黔中青又闻天下泉半落黔中鸣山水千万绕中有君子行儒风一以扇污俗心皆平我愿中国春化从异方生昔为阴草毒今为阳华英嘉实缀緑蔓凉湍防清澄逍遥物景胜视听空旷并困骥犹在辕沉珠尚隠精路遐莫及眄泥污日已盈嵗晏将何从落叶甘自轻
　　长安送友人之黔南　　　　　　薛　能衡岳犹云过君家独几千心从贱游话分向禁城偏陆路终何处三相在素船琴书去迢递星路照潺湲台镜簪秋晚盘蔬饭雨天同文到乡尽殊国共行连后会应多日归程自一年贫交永无忘孤进合相怜
　　元
　　七星闗　　　　　　　　　　　冯福可防苍何苍苍环以西洱河百年雨露恩讵敢烦天戈辕门振乌撒衣带逾牂柯巨险久已平故闗尚陂陀云胡七星名亦复重不磨
　　翠屏山　　　　　　　　　　　何士俗山如俗人过眼不相揖据鞍无好诗羇思廹胸臆行行见翠屏景意两相适烟萝幕青黛山厓铲苍璧云霞油然生杉桧森以立鸣禽递清响飞泉散珠急我疑有幽人相傍崖居密朝餐紫霞英暮防香松实
　　明
　　独啸亭　　　　　　　　　　　周　瑛一年卧衡门复领楚西牧此行谁使之应不为斗粟和衷乏僚寀供御少徒仆讼庭日无事何必修邉幅每当风日佳散步自扪腹仰天舒郁襟大块苦局促正声发唇齿余响振林木浮云敛太清长风动虚谷虽未谐宫商犹堪拟丝竹縁非不平鸣只用矫庸俗新亭已结构徙倚一寓目燕雀莫惊猜吾将逐黄鹄
　　题飞泉　　　　　　　　　　　周　瑛下马碧山阿散坐清溪濵遐观千古上地下人已陈引手弄清湲与君懐抱均安能被炎汗日与簿书亲
　　北山深窕逺接鱼樵踪中有寒泉水如奏峄阳桐洒雨映疎竹随风鸣长松坐久人迹絶孤云生前峰
　　杜甫爱西瀼渊明登东皋而我有高兴石面觏飞涛平生得丧心对此轻秋毫不谓宣尼逺白日坐闻韶
　　飞泉落深潭波澜方涣涣中有得意鱼往来或聚散衔杯意方适忽尔接竒玩解组嗟未能临川发长叹
　　西园　　　　　　　　　　　　王守仁方园不盈亩蔬卉颇成列分溪免瓮灌补篱防豖蹢芜草稍焚薙清雨朝来歇濯濯新叶敷荧荧夜光发放锄息重阴旧书漫披阅倦枕竹下石醒望松间月起来步闲謡晚酌檐间设酣时借草眠忘与隣翁别
　　水濵洞　　　　　　　　　　　王守仁送逺憩岨谷濯缨俯清流沿溪陟危石曲洞藏深幽花静馥常閟溜暗光亦浮平生泉石好所遇成淹留好鸟忽双下鯈鱼亦羣游坐久尘虑息澹然与道谋
　　谪居龙塲结草庵居　　　　　　王守仁草庵不及肩旅倦体方适开棘自成篱土阶漫无级迎风亦萧疎漏雨易补葺灵濑响朝湍深林凝暮色羣獠环聚讯语厐意颇质鹿豖且同游兹类犹人属匏樽映瓦豆尽醉不知夕缅懐黄唐化畧称茅茨迹
　　阳明小洞天　　　　　　　　　王守仁古洞閟荒僻虚设俨相待披莱歴风磴移居快幽垲营炊就岩窦放榻依石垒穹窒旋薫塞夷坎仍扫洒卷帙漫堆列樽壶动光彩夷居信何陋恬淡意方在岂不桑梓懐素位聊无悔
　　送刘美之太守赴铜仁　　　　　杭　淮园栁何青青江草萋以碧送子适万里执手情脉脉嗟彼云中雁翺翔依沙碛不为稻梁谋何以有南北努力慎所之悠悠岂终隔
　　送王阳明谪官龙塲驿　　　　　杭　淮白日野中微浮霾结朝阴送子逺行役踯躅伤我心岂无良朋俦不如子同音寂寞及穷荒谁能念浮沈愿为双玉轸相随丽瑶琴
　　圣泉篇　　　　　　　　　　　杨　慎龙图天生水羲画山出泉睠兹觱沸流肇自混沌年盈涸在顷刻消息同乾坤尘刹变潮汐亿垓无贸迁帝台盎浆下神瀵壶岭巅冰雪姑射质风露绰约仙窦云腾潏潏月涵涓涓虾须穿皎镜蟹眼了沦涟岷觞衍游圣防舟喻思迷踪方雾蕴真罗甸烟讵逢陆羽品那遇桑钦传名公纡胜引喜招陶芳筵折简开荟蔚飞觥延霁天玉珂鸣重巘金艾明华田碧潋洒柔翰翠微鉴洞弦临渊称混混倚谷望谸谸丽闉鼛鼔动回谿蕡烛然荒涂欣长防兴言遂成篇
　　乌撒喜晴　　　　　　　　　　杨　慎易见黄河清难逢乌撒晴阴霾既已豁险道况复平蜀日杳千里滇云惟十程江花与江草异国看春生
　　平坝南村　　　　　　　　　　何景明朝出城南村策马入荆杞村中八九家烟火自成里儿童晨光稍稍荆扉启田隣务收获时复披草语昵昵何所云但云好禾黍
　　秋阴结林霏细雨洒茅室牧放止近郊牛羊不相失广园散花林平畴蔼风日长幼不出门咸知恋俦匹喧喧车马中徒为慕高秩悬舆当何时可使志愿毕
　　沉沉古陂水日暮寒更緑隔阪见居人萝蔓纒草屋摘禾留客饭采薪伐枯木童穉持竹竿雨中放鸡鹜区区化外国犹得覩淳朴
　　普定　　　　　　　　　　　　何景明鼓絶掩山城空堂思超忽孤灯明夕帷悄悄凉风发落叶何飘萧飞萤互明没客窻临古寺坐待微钟歇
　　清平令　　　　　　　　　　　何景明清平之县令不识何为者庭前长野桑庭后长山槚猛虎上我城青狨啼我舍昨日出城去骑马到部下部民道遮之持刀杀其马入门顾妻子所居无完瓦秋风吹树木白日落原野永夜空城中哀哀泪如防
　　平越　　　　　　　　　　　　何景明清晨发平越雾暗山益密仆夫各相戒路途恐迷失薄午游氛清参差众峰出鸡鸣溪谷中始见厓上日云叶分沓冥高原被华实秋风起丛林兴感乃非一悠悠逺行迈歴险难具述
　　黒石樵歌　　　　　　　　　　程　防黒石落穷崖崚嶒乱溪浒独有执柯人忘却登山苦朝出弄芦笙暮归敲石鼓风清一肩息黄童和诸父
　　东山　　　　　　　　　　　　吴国伦九日不登高烟霞澹林麓十日秋气清东山倚天矗复道舒新蓁琳宫隠扶木振衣蹑其巅一纵千里目荒城大如斗众山渺焉伏扫石坐层云鸣钟发幽谷僧至焚妙香居然在天竺忽开西域莲掩彼南阳菊何言非土良游此筑堪卜羲驭难可停且倒樽中緑
　　别贵竹诸友　　　　　　　　　张　翀十年与君游千里与君别把袂意不言含杯气欲絶渐隔潇湘云空留夜郎月一曲瑶琴弹知音对谁说
　　川上杂咏　　　　　　　　　　李　渭岩阿黄虞民独志惟田园日出复日入不知城市喧去草培嘉禾两者不并存汲隧甘自掘抱膝听禽言
　　野步任颉颃所到成流连况复泉壑清渡云澹浮烟石高坐垂钓月出歌放船达人各有懐那复论百年
　　云渚澄素景奁澹披秋夕沙渫沸荪畹潦尽见村宅一鹤自零丁千峰散虚白挥手弄潺湲借兹洗形役
　　山影江半阴渡口喧人语东林精舍近幽人自来去渔父歌放逸澹然寡尘虑为爱乘槎行直到水穷处
　　游嵇公泉　　　　　　　　　　李　渭吾与二三子览胜求前贤嵇公昔垂钓传闻于此泉披云寻往事流水不知年山空琴欲冷树古鹤来眠
　　闻黔中平志喜　　　　　　　　林尧俞皇风式九围声教暨邉鄙由来西南夷难用汉法理其居杂编氓其道羁縻耳抚驭乖所宜骚骚孰为弭黔本方滇蜀相唇齿各自有君长号令一齐止昨者纠诸樊西川乱无纪况乃安奢酋水蔺负坚垒目覩贵阳城叠氊同折棰我军寡且弱日夕呼庚癸相距及嵗余如肉置诸机疾声望外援割髪而噬指幸然捄兵至背城拚一死又逢贼气惰乍合便披靡既以解重围亦足疗疮痏虽未极兵威庶几褫不轨斯维社稷灵人力讵至此但此全城功佥云李与史愿懐往事虞勿生战胜喜如闻老鸦闗去城仅五里
　　城南江亭学使壁哉韩公邀同参知大涵谢公小
　　集五首　　　　　　　　　　谢三秀
　　旦发虹梁门暝投渔矶路春水半篙緑褰裳不可渡溪深烟复深遥遥辨庭树
　　官栁变寒条二月孤莺早细水浣残花幽风梳短草川原霁人目旷然惬探讨
　　羣公结驷处乃在清川曲危石叠飞云奔泉潄鸣玉隔浦见茅茨寒灯影深竹
　　空亭留防言山牀压春酒以兹川上意缅懐鲁中叟白鸥不避人矫翼下溪口
　　踞此松间石盈盈春一望秀月吐层潭清辉几千丈何处夜渔归前村人语响
　　谪仙桥　　　　　　　　　　　邹元标盘谷清溪上滴滴山间鸣盘谷逶且邃山泉流且清酌此杯中饮欣然得我情坐觉尘踪逺还令世虑轻欲构留云窝时来濯我缨
　　龙山　　　　　　　　　　　　邹元标曲径排云上层崖插碧空古木环青霭烟霞乱石丛磨碑拭古偈翻经一叩钟昙摩今何在偓佺竟不逢真有逍遥趣泠然欲御风
　　飞云岩　　　　　　　　　　　钟　惺吾闻山出云岩则云之室兹岩云所为云与山为一山云老亦坚浮者化而实初至怯空游梯磴乃歴歴下上于其间步步可游息石以云为神云以石为质石飞云或住动定理难诘草树过泉声寻之莫可觌
　　晓行黎蛾道中　　　　　　　　陈际泰高霞饮朝气水木澄空宇岚光半欲浮轻鸥依浅渚峰影逺近开次第如展羽春溪雨乍收景色特清举好山无数青歴歴真可语久置尘劳中烦闷深自苦忽得此萧旷心神淡相取耳目引清端遇物都有主一往果情深何必梦天姥
　　游双明洞　　　　　　　　　　张瑞图谁于叠嶂中辟此虚明境山回石壁峙俨若列九鼎四门森开张万象无遁影碧潭凝其源澄开天井似开睡龙鼾兼愁佛骨冷六月若清秋炎触失所柄玲珑若鳯穴轮转无停顷此意非偶然惆怅过夜永
　　次平城　　　　　　　　　　　葛一龙言从撷香芷五日濒江路倾危赴偃仰偪仄谢回顾深林雨濯濯隔水山个个亦有不耕人木末营茅蔀自谓巢居尊罔知夜郎大
　　出普定　　　　　　　　　　　葛一龙怪哉兼日路坦坦无迍邅居人不着土结构山之巅举爨悮烽燹辟谷餐云烟久处弗自异行者目为仙四序一气常此黄花天
　　得黔报寄示两子　　　　　　　尹　伸仕宦通黔借时比于放流顷者用戎马反以才名收我昨权出处曾虑当见投未即奔林己同鹰在韝衰年履瘴乡病躯亲戈矛中子不乐闻况使老妻忧惟余性颇达死生同一沤炙额兼喷鼻壮夫昔所羞茍能了二观未必无一筹世法今颇解勉师老氏柔冠军当辨战都防或深谋声灵仗英主小丑何足刘虔勤奉简书功利不敢求畸人倘天幸为我营菟裘
　　军中诗　　　　　　　　　　　尹　伸往时言苦乐总未行三军军中无尊贱躯命等一尘日月在雕鞍期会敢逡巡渡险每需次竟日河之漘危峰霜雪中斗帐冒荆榛暮炊常丙夜朝栉必先晨铜焦彻晓鸣乡梦苦不伸疲马囓枯草声息凌枕茵行营无餽粮捃摭常未匀甘言慰徒旅卞性转慈仁嗟哉静洁心往往违天真有家不敢懐同曹羡居人
　　夙好黄老言谬谓通于兵为和不为倡阴节欲其盈主者有契桴鼓不轻鸣骄贼百里来剽鋭亦善争跃马迫吾垒白刅光纵横其气已先竭矧能窥我情一决千仞谿殱之如落英
　　游瓮安后岩　　　　　　　　　曹代之寒气敛余肃晴风振天表林麓动幽懐探歴尽竒孤笻蹑危级寓目延清眺烟岚净逺山诸峰青未了湖光一片明孤情穷浩渺百感从中来俯仰各有道茫茫集百端欣慨萦懐抱古碣读遗文嵗月不易考转境得幽异絶壁参空杳草木肆蒙茸怪石迷丝茑石穴不可寻寒云栖树杪诸子争胜情领畧具清皎踞石发高啸登峰絶危讨曲折顿忘疲感触亦深悄归途月色明回首孤峰小
　　新添晚村　　　　　　　　　　刘　泌春力通原野车马恣新緑归心行失次日入在荒麓有村流水邉溪花亦多簇畎浍晚烟蒙穉子驱归犊三五指行车问君何所逐感此良叹嗟欵扉止我毂昏堂灯延客居人失幽独夜深人尽卧掩巵对残烛荣名亦区区以已听伸缩如此车马间何曾语昔夙月光明吐阶渠响越平陆简较生平心惆怅鸡声促
　　国朝
　　秋日邀诸子游黄平鼔台山　　　米　璁风日具清皎秋气在岩谷之子三五人逍遥互追逐领畧各为情幽胜随意足修枝着微黄新篠荫深緑樵径纵横开落叶迷荒麓时闻鸡犬声隔篱见茅屋杉桧隠荆扉短篱杂疎菊委折得石梁溪流琤寒玉残阳渐欲低孤引清穆剥蚀古迹深摩挲苔藓覆凭吊见兴亡苍茫动心目小酌倚长松高霞照幽独仰视浮云翔因悲时序促尘网暗相牵高尚难自朂安得素心人共卧深山曲
　　蒲村归田　　　　　　　　　　钱邦芑生平寡世情赋性躭闲逸尘网一羁牵举步成碍窒沉思本无味忽忽如有失一朝决去就旷然深自得理我荷叶衣拂我笋皮笠逍遥田亩间昻首看云色百物适自然欣彼归飞翼
　　闗索岭　　　　　　　　　　　田　雯吾足右跛跎一人才余半畏登百尺楼况复凌霄汉兹岭箭锋直势倾一柱观花鬘叠似螺岚光铺如练鸟径一线垂谁为假羽翰泠泠清风吹蹑级倐无算两腋荡闲云篮舆张风幔树杪度午钟依微露僧院畇畇竹屿寛淰淰泉珠灌茶话已移时坐久乌巾岸格磔鸣不休思逐山禽散层层上上头峰冒明霞乱古麛惊人跳戌旗隔树断小雨白防湿晚店青防防高吟行路难夜凉生寤叹
</div>
    <div class="pagination">
<a href="贵州通志_page135.html">上一页</a><span>...</span><a href="贵州通志_page131.html">131</a><a href="贵州通志_page132.html">132</a><a href="贵州通志_page133.html">133</a><a href="贵州通志_page134.html">134</a><a href="贵州通志_page135.html">135</a><span class="current-page">136</span><a href="贵州通志_page137.html">137</a><a href="贵州通志_page138.html">138</a><a href="贵州通志_page139.html">139</a><a href="贵州通志_page140.html">140</a><a href="贵州通志_page141.html">141</a><a href="贵州通志_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
