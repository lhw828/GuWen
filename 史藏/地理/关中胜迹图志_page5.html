<!DOCTYPE html>
<html>
 <head>
  <meta charset="utf-8"/>
  <title>
   关中胜迹图志 - 第 5 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   关中胜迹图志 - 第 5 页/共 29 页
  </h1>
  <div class="content">
   太乙宫通志在西安城南五十里太乙山谷中汉元封初南山谷间云起融结成象武帝于此建宫
　　栎杨宫唐书卢懐慎传高祖受命五日一朝太公于栎杨宫
　　豫樟宫述异记汉武帝寳鼎二年立豫樟宫于昆明池中作豫樟亭
　　昭台宫三辅黄图在上林苑中孝宣霍皇后处昭台宫长门宫通志在长安城东三辅黄图孝武陈皇后居长门宫长安志顾成庙无宿宫窦太主献长门园如淳曰园在长门长门在长安城东南园可以为馆宿处所故献之上大喜更名窦太主园为长门宫今按汉书长安城无名长门者
　　犬台宫三辅黄图在上林苑中长安西二十八里汉书江充召见犬台宫注晋灼曰上林有犬台宫外有走狗观
　　明堂三辅黄图在长安城西南七里汉书武帝本纪武帝初即位向儒术以文学为本议立明堂于城南以朝诸侯
　　黄山宫三辅黄图在兴平县西三十里武帝微行西至黄山宫即此也汉书地理志右扶风槐里县有黄山宫池阳宫元和郡县志在泾阳县西北八里三辅黄图池阳宫在池阳南上原之陂有长年陂去长安五十里长杨宫雍胜略在盩厔县东南三十二里三辅黄图本秦旧宫至汉修饰之以备行幸宫中有垂杨数亩因为宫名　长杨榭三辅黄图在长杨宫秋冬校猎其下命武士搏射禽兽天子登此以观焉　射熊馆三辅黄图在长杨宫武帝好自击熊司马相如作赋谏焉【汉扬雄长杨赋子墨客卿问于翰林主人曰葢闻圣主之养民也仁霑而恩洽动不为身今年猎长杨先命右扶风左太华而右褒斜防嶻嶭而为杙纡南山以为罗千乗于林莽列万骑于山隅帅军踤阹锡戎获胡搤熊罴拖豪猪朩拥枪累以为储胥此天下之穷览极观也虽然亦颇扰于农民三旬有余其厪至矣而功不图恐不识者外之则以为娱乐之游内之则不以为干豆之事岂为民乎哉且人君以元黙为神澹泊为徳今乐逺出以露威灵数摇动以罢车甲本非人主之急务也窃惑马翰林主人曰吁客何谓兹邪若客所谓知其一未覩其二见其外不识其内者也仆尝倦谈不能一二其详请略举其凡而客自览其切焉客曰唯唯主人曰昔有彊秦封豕其土窫窳其民凿齿之徒相与摩牙而争之豪俊麋沸云扰羣黎为之不康于是上帝眷顾高祖高祖受命顺斗极运天闗横钜海漂昆仑提劒而叱之所过摩城□邑下将降旗一日之战不可殚记当此之勤头蓬不暇梳饥不及餐鞮鍪生虮虱介胄被霑汗以为万姓请命乎皇天乃展民之所屈振民之所乏规亿载恢帝业七年之间而天下密如也逮至圣文随风乗流方垂意于至宁躬服节俭绨衣不敝革鞜不穿大厦不居木器无文于是后宫贱瑇而踈珠玑却翡翠之饰除雕琢之巧恶丽靡而不近斥芬芳而不御抑止丝竹宴衎之乐憎闻郑衞幻之音是以王衡正而泰阶平也其后獯鬻作虐东夷横叛羌戎睚眦闽越相乱遐氓为之不安中国蒙被其难于是圣功勃怒爰整其旅乃命骠防纷纭沸渭云合电发猋腾波流机骇蠭轶疾如奔星击如震霆碎轒輼破穹庐脑沙幕髓余吾遂躐乎王庭驱槖驼烧□蠡分剓单于磔裂属国夷阬谷拔卤莽刋山石蹂尸舆厮系累老弱□铤瘢耆金镞淫夷者数十万人皆稽颡树颌扶服蛾伏二十余年矣尚不敢愓息夫天兵四临幽都先加回戈邪指南越相夷靡节西征羌僰东驰是以遐方踈俗殊邻絶党之域自上仁所不化茂徳所不绥莫不蹻足抗手请献厥珍使海内淡然永亡边城之灾金革之患今朝廷纯仁尊道显义并包书林圣风云靡英华沈浮洋溢八区普天所覆莫不沾濡士有不谈王道者则樵夫笑之意者以为事罔隆而不杀物靡盛而不亏故平不肆险安不忘危乃时以有年出兵整舆竦戎振师五柞习马长杨简力狡兽校武票禽乃萃然登南山瞰乌弋西厌月东震日域又恐后世迷于一时之事常以此为国家之大务淫荒田猎陵夷而不御也是以车不安轫日未靡旃从者彷佛骩属而还亦所以奉太尊之烈遵文武之度复三王之田反五帝之虞使农不辍耰工不下机婚姻以时男女莫违出恺弟行简易矜劬劳休力役见百年存孤弱帅与之同苦乐然后陈钟鼓之乐鸣鼗磬之和建碣磍之虞拮隔鸣球掉八列之舞酌允铄肴乐胥听庙中之雍雍受神人之福祐歌投颂吹合雅其勤若此故真神之所劳也方将俟元符以禅梁父之基增泰山之高延光于将来比荣乎徃号岂徒欲淫览浮观驰骋秔稻之地周流梨栗之林蹂践刍荛夸诩众庶盛狖玃之收多麋鹿之获哉且肓者不见咫尺而离娄烛千里之隅客徒爱胡人之获我禽兽曾不知我亦巳获其王侯言未卒墨客再拜稽首曰大哉体乎允非小人之所能及也乃今日发蒙廓然已昭矣　巳上长杨宫】
　　五柞宫雍胜略在盩厔县东南三十八里汉书武帝本纪武帝后元二年幸盩厔作五柞宫三辅黄图汉之离宫也宫中有五柞树因以为名　青梧观西京杂记五柞宫西有青梧观观前有三梧桐树树下有石麒麟二枚刋其脇为文字是秦始皇骊山墓上物也【巳上五柞宫】葡萄宫雍胜略在盩厔县境十道志葡萄宫在上林苑西汉书匈奴传元夀元年单于来朝以太嵗厌胜所在舎之上林苑葡萄宫
　　醴泉宫通志在醴泉县东南三十里汉宣帝闻泉味如酒因以建宫唐贞观重修县因以名
　　步夀宫通志在耀州东北一里汉书郊祀志神爵二年正月凤皇集祋祤于所集得玉寳起步夀宫三辅黄图秦亦有步夀宫今按其地与汉异则秦汉各有步夀宫耳
　　后汉献帝宫长安志在长安故城中本京兆府舎也帝王世纪献帝闻闗东兵起董卓迁帝都长安见未央等宫遭赤眉之乱宫室废弛故居京兆府舎
　　晋太极殿周地图记晋愍帝之宫在长安南门后姚兴重建
　　西宫晋书前赵载记刘曜命起酆明观立西宫
　　太极前殿晋书前秦载记苻坚入长安称天王大单于缮宗庙社稷置百官僭即皇帝位于太极前殿
　　东宫晋书前秦载记苻健疾苻菁勒兵入东宫将杀苻生时生侍健疾菁回攻东掖门健闻变升端门陈兵执菁杀之
　　平朔门晋书前秦载记苻健置来賔馆于平朔门云龙门长安志清河王苻法率壮士入云龙门废苻生而立苻坚
　　明光殿长安志明光殿者秦苻坚之殿也
　　露堂晋书前秦载记苻坚将为赦与王猛苻融密议于露堂
　　明堂晋书前秦载记苻坚起明堂祀其伯健以配上帝东阙晋书前秦载记苻坚僭位五年凤皇集于东阙西堂长安志车师前部鄯善王林密防朝于秦坚赐以朝服引见于西堂
　　徽音堂长安志在恶犬城之外苻氏造也
　　永安宫长安志永安姚苌宫也
　　东堂晋书后秦载记姜龛淳于岐郭高等皆耆儒硕徳兴每于听政之暇引龛等于东堂讲论道艺错综名理谘议堂晋书后秦载记姚兴常临谘议堂听决疑狱于时号无寃滞
　　西宫长安志姚兴立姚见子监国入居西宫
　　黄龙门长安志姚兴之宫门也
　　秦王殿通志在耀州北七十里今遗瓦殿基尚在耀州志上有御池泉即古凤游乡也晋太元十一年苻坚将姚苌背坚起兵北地自立为王国号秦秦王殿葢始于此南三十里入淳化境又有苌按军厰云
　　魏孝武帝宫北史魏孝武帝本纪永熙三年高欢入洛宇文泰迎帝入长安以雍州公廨为宫
　　清晖室长安志魏文帝大统四年祀天于清晖室阳武门北史魏文帝本纪文帝大统五年十月于阳武门外县鼓置纸笔以求得失
　　凭云观北史魏文帝本纪大统七年十二月帝御凭云观引见诸王叙家人之礼
　　干安殿【谨按长安志西魏有干安殿周书闵帝纪会百官于干安殿班赏各有差周承西魏都邑不改意此殿则自西魏而后周袭之欤】
　　后周延夀殿周书明帝本纪明帝元年九月朝羣臣于延夀殿
　　正武殿长安志周明帝武帝并听讼于正武殿
　　麟趾阁周书萧大圜传萧大圜恒以读诗礼书易为事开麟趾殿招集学士大圜预焉
　　露门周书武帝本纪武帝建徳三年正月壬戌朝羣臣于露门玉海保定中置露门学
　　大徳殿周书武帝本纪武帝天和三年八月帝御大徳殿集百僚及沙门道士等亲讲礼记
　　咸阳宫周书宣帝本纪宣帝大象二年四月祈雨至咸阳宫
　　醴泉宫周书武帝本纪武帝天和二年五月行幸醴泉宫云阳宫北史后周有云阳宫
　　紫极宫见长安志又正阳宫天兴宫崇义宫大武殿崇信殿会义殿含仁殿云和殿思齐殿太极殿天徳殿连珠殿重阳阁云和楼天台通道观军器监津门肃章门青城门青门应门皆后周所有
　　隋大兴京城隋书文帝本纪开皇二年六月诏左仆射髙颎等创造新都于龙首山十二月名新都曰大兴城地理志开皇三年置雍州东西十八里南北十五里各一百七十五步东面通化春明延兴三门南面启夏明徳安化三门西面延平金光开逺三门北面光化一门里一百六市二长安志隋文帝开皇二年自故都徙其地在汉故城之东南属杜县周之京兆郡万年县界雍录宇文恺之营隋都也曰朱雀街南北尽郭有六条高坡象乾卦六爻故于九二置宫殿以当帝王之居九三立百司以应臣子之数九五贵位不欲常人居之故置元都观及兴善寺以镇其地
　　皇城长安志亦曰子城东西五里一百一十五步南北三里一百四十步城中南北七街东西五街其间并列台省寺衞自西汉以后至于宋齐梁陈并有人家在宫阙之间隋文帝以为不便于是皇城之内惟列市府不使杂人居止
　　大兴宫通志隋文帝建以城名　大兴殿通志宫城之正殿也隋书文帝本纪开皇四年宴突厥高丽吐谷浑使者于大兴殿　中华殿通志在大兴殿后　临光殿隋书文帝本纪开皇元年二月上自相府常服入宫礼即皇帝位于临光殿　昭阳门通志在大兴殿之南开皇二年作初名唐阳门仁夀二年改今名又大兴宫之南门为建春门后改通训门北门为大兴门后改干福门【巳上大兴宫】
　　观徳殿隋书文帝本纪开皇二年十月上疾愈享百僚于观徳殿赐钱帛任其自取尽力而出
　　射殿隋书文帝本纪开皇六年九月上御射殿召百僚射文思殿隋书文帝本纪开皇十一年春正月上御文思殿
　　嘉则殿隋书文帝本纪开皇十三年二月宴考使于嘉则殿
　　武徳殿隋书文帝本纪开皇十九年大射武徳殿宴赐百官
　　允武殿隋书炀帝本纪大业五年正月百僚大射于允武殿
　　崇徳殿隋书炀帝本纪大业五年二月上御崇徳殿之西院
　　大业殿隋书炀帝本纪大业十二年春正月夜有二大鸟似雕飞入大业殿
　　宣仁门隋书文帝本纪开皇元年三月宣仁门槐树连理众枝内附
　　建国门隋书炀帝本纪大业六年正月有盗数十人入自建国门
　　端门街隋书炀帝本纪大业六年正月角抵大戏于端门街天下竒技异艺毕集终月而罢【谨按巳上殿八门二街一据书传所载皆在大兴城中】
　　东宫朝堂通志在皇城内
　　长乐宫隋书地理志京兆郡大兴有长乐宫通志望春宫在西安府城东十里隋文帝建炀帝改名曰长乐宫仙都宫福阳宫隋书地理志京兆长安有仙都福阳等宫仙林宫通志在兴平县西十八里隋文帝置
　　太平宫通志隋建在鄠县东南三十里草堂寺唐高祖避暑处
　　游仙宫通志在盩厔县南三十五里旧图经曰隋文帝避暑于此
　　宜夀宫通志隋离宫在宜夀城中【谨按通志宜夀城在盩厔县南三十里】崇业宫通志在渭南县东十五里炀帝大业二年建醴泉宫隋书文帝本纪开皇七年二月车驾幸醴泉宫闗中胜迹图志巻四
&lt;史部,地理类,古迹之属,关中胜迹图志&gt;
　　钦定四库全书
　　关中胜迹图志巻五
　　陜西巡抚【臣】毕沅撰
　　古迹【宫阙】
　　唐京城唐书地理志上都初曰京城天寳元年曰西京至徳二载曰中京上元二年复曰西京肃宗元年曰上都京城前直子午谷后枕龙首山左临灞岸右抵沣水徳宗本纪贞元四年筑夹城长安志唐京城东西一十八里一百一十五歩南北一十五里一百七十五歩周六十七里郭中南北十四街东西十一街其间列置诸坊有京兆府万年长安二县当皇城南朱雀门有南北大街曰朱雀门街东西广百歩万年长安二县以此街为界万年领街东五十四坊及东市长安领街西五十四坊及西市天禄识余咸阳有六冈如干之六爻唐时宫殿皆在九二冈上而作太清宫于九五冈上百官府在九四冈上　明徳门六典南面三门中曰明徳长安志北当皇城朱雀门南出抵终南山八十里　启夏门六典南面三门中曰启夏长安志门外西南二里有圆丘先农籍田三坛按长安图东南角有进芳门　安化门六典南面三门西曰安化　通化门长安志东面三门北曰通化门至徳三载改为达礼门防复旧　春明门六典东面三门中曰春明实录开元十七年五月侍臣以下燕于春明门　延兴门六典东面三门南曰延兴　开远门长安志西面三门北曰开远门　金光门六典西面三门中曰金光唐书韩朝宗传韩朝宗天寳初为京兆尹分渭水入金光门长安志西出趋昆明池也　延平门六典北面一门曰光化门【已上京城】
　　皇城六典在京城之中其中左宗庙【在安上门内之东】右社稷【在含光门之东】百寮宇列乎其间凡省六寺九防一监四卫十有八东宫官属凡府一坊一寺三率府十　朱雀门长安志皇城南面三门中曰朱雀门北当宫城之承天门南当外郭之明徳门玉海隋志士庻不得杂居朱雀门之内故宗庙官寺兵卫悉在焉　安上门长安志朱雀门东曰安上门至徳三载改为光天门防复旧　含光门长安志朱雀门西曰含光门　定武门安礼门元徳门长安志北面三门正北曰定武门次东曰安礼门又东曰元徳门即西内东宫北门也【巳上皇城】
　　西内太极宫唐书地理志宫城在皇城之北长千四百四十歩广九百六十歩周四千八百六十歩其崇三丈有半长安志宫城东西四里南北二里二百七十歩周十三里一百八十歩南即皇城北抵苑东即东宫西有掖庭宫玉海龙朔后皇帝常居大明宫乃谓之西内神龙元年改曰太极宫雍録太极宫者隋大兴宫也诸帝多居大明宫或遇大礼大事复在太极如髙宗元宗毎五日一御太极有初即位不于大明而于太极者知太极尊于大明也雍胜畧按西内有三城外一重曰京城外郭城也中一重曰皇城惟列府市不使杂人居止又内一重是曰宫城则今之省城正直宫城之地所谓六爻九二之地也　承天门长安志正殿南承天门隋开皇三年作初名曰广阳门仁夀元年改曰昭阳门唐武徳元年改曰顺天门神龙元年改为承天门外有朝堂东有胏石西有登闻鼓　长乐门重福门【一曰重门】永春门六典注承天门之东曰长乐门长安志次东门曰重福门即东宫之正门次东曰永春门东北为延喜门　广运门永安门长安志承天门之西曰广运门内有左右藏库次西曰永安门　通明门嘉猷门长安志西面二门南曰通明门北曰嘉猷门　嘉徳门长安志太极门外承天门之内曰嘉徳门　归仁门纳义门长安志嘉徳门东廊有归仁门西廊有纳义门　太极门长安志当承天门内北曰太极门隋曰大兴门后改曰干福门贞观八年改为太极门东隅有鼓楼西隅有钟楼贞观四年置　太极殿唐书髙祖本纪武徳元年五月甲子即皇帝位于太极殿六典太极门内曰太极殿朔望则坐而视朝焉注盖古之中朝也隋曰大兴殿武徳元年改有东西上二閤门通志东上閤在太极之东西上閤在太极之西　左延明门右延明门长安志在太极殿东廊有左延明门西廊有右延明门　门下省在左延明门东南中书省在右延明门东南玉海时谓尚书省为南省门下中书省为北省亦谓门下省为左省中书省为右省或通谓之两省　宏文馆两京记在门下省东唐书百官志武徳四年置修文馆于门下省九年改曰宏文馆神龙元年改曰昭文馆　史馆长安志在门下省北贞观三年置秘书内省以修五代史又置史馆以编国史防废秘书内省　朱明门六典太极殿北曰朱明门左曰干化门右曰肃章门长安志肃章门西曰晖政门干化门东曰武徳门　武徳殿延恩殿六典武徳门内有武徳殿延恩殿　两仪门六典朱明门北曰两仪门　两仪殿六典两仪门内曰两仪殿常日聴朝而视事焉注盖古之内朝也长安志两仪殿在太极殿后隋曰中华殿唐贞观五年改　万春殿六典两仪殿之东又千秋殿两仪殿之西又新殿长安志两仪殿东有新殿　献春门六典两仪之左又宜秋门两仪之右宜秋之右曰百福门　百福殿长安志百福门内曰百福殿宣宗改雍和宫内有亲亲楼诸王宴防之所也防要大中元年勑修百福殿八十间　承庆门六典百福之西曰承庆门　承庆殿六典承庆门内曰承庆殿立政门六典献春之左曰立政门　立政殿六典立政门内　大吉门六典立政之东　大吉殿六典大吉门内　甘露门六典两仪殿之北曰甘露门长安志门外有东西永巷东出横门又东有日华门西出横门又西有月华门院北有东西千歩廊西有掖庭　甘露殿长安志甘露门内防要太和二年修两仪殿及甘露殿一百七十二间【唐李峤甘露殿侍宴应制诗月宇临丹地云牕网碧纱御筵陈桂醑天酒酌榴花水向浮桥直城连禁苑斜承恩恣欢赏归路满霞】神龙门长安志甘露门左神龙殿长安志神龙门内武徳殿后　安仁门长安志甘露右　安仁殿长安志安仁门内甘露殿西　佛光殿长安志神龙殿西　归真观长安志安仁殿后观后有防丝院西有咸池殿　淑景殿长安志归真观西殿西有第三落次西第四落又次西第五落　延嘉殿长安志在甘露殿北殿南有金水河徃北流入苑　承香殿长安志延嘉北有承香殿通志西有昭庆殿殿西为凝香阁阁西为鹤羽殿　景福防通志延嘉殿西北长安志防西有望云亭　紫云阁通志神龙殿东长安志阁西有南北千歩廊舍南至尚食院西北尽宫城阁南有山水池尚食内院　凝隂殿通志紫云阁西　凌烟阁长安志凝隂殿南南部新书凌烟阁画功臣皆北向长安志凌烟阁西有功臣阁东有司寳库　毬塲亭子【一作鞫塲亭子】长安志凝隂之北有毬塲亭子　宏文殿观云殿通志俱在凝隂殿北　四海池雍大记一在毬塲亭之东一在咸池殿之东一在望云亭之西一在望云亭之北　掖庭长安志永安门西有掖庭　内侍省长安志掖庭南隅有内侍省　兴仁门宣猷门崇道门惠训门昭徳门安礼门正礼门宣光门通福门光昭门嘉猷门华光门晖仪门夀安门绥福门翔鳯殿薰风殿就日殿临照殿望仙殿鹤仙殿乘龙殿翔鳯阁【并见六典方位无攷巳上西内太极宫】
　　东宫门即东宫正门也门外有东宫朝堂在焉　宣明门长安志嘉徳正南　嘉徳门长安志明徳殿南门东有东奉化门西有西奉化门门外东廊为左永福门西廊为右永福门　明徳殿长安志东宫正殿防要武徳九年八月太宗即位于东宫明徳殿玉海即显徳殿中宗讳显为太子时改曰明徳长安志殿东廊为左嘉善门西廊为右嘉善门　宜春宫宜秋宫长安志俱在明徳殿旁　宜春门通志宜春宫外门外有典膳厨宜春北苑又宜秋门在宜秋宫外门外道东有命妇院　左春坊通典龙朔二年改门下坊为左春坊玉海东宫宜春宫门外有左春坊坊南有崇文馆　右春坊通典龙朔二年改典书坊为右春坊玉海东宫宜秋宫门外有右春坊　崇教殿在明徳殿后又丽正殿集贤注记在崇教殿之北光大殿之南长安志开元改为集仙殿十三年改为集贤殿佛堂院通志在丽正殿后东为射殿承恩殿崇文殿崇仁殿八风殿射殿亭子山池左右
　　长林门
　　掖庭宫长安志宫城东西四里南即皇城北抵苑掖庭西门贞观二年敕左丞戴胄于掖庭西门简宫人出之按掖庭宫盖髙祖所起宫人教艺之所也
　　大安宫雍録在宫城外西偏太宗尝猎昆明池献获于大安宫盖自昆明东归之路也唐书地理志长安县有大安宫本宏义宫防要武徳七年五月营宏义宫初秦王居宫中承干殿髙祖以秦王有克定天下之功建宏义宫以居之至九年七月髙祖以宏义宫有山林胜境雅好之贞观三年四月乃徙居之改为大安宫　埀拱前殿通志在大安宫　戢武殿长安志在大安宫实录太宗与公卿谒太上皇于戢武殿置酒为欢乙夜方散又文思殿长安志在大安宫　翠华殿通志在大安宫东北遗址尚存俗云祭酒防【巳上大安宫】
　　东内大明宫雍胜畧在省城东北今含光殿故基髙四十余尺去城三里殿基前有翔鳯阁栖鳯阁二基犹存唐书地理志上都大明宫在禁苑东南接京城之北面西接宫城之东北隅长千八百歩广千八十歩长安志初髙宗命司农少卿梁孝仁制造此宫北据髙原南望爽垲每天晴日朗望终南山如指掌京城坊市街陌俯视如在槛内雍録大明宫本太极宫之后苑东北面射殿也地在龙首山上太宗初于其地营永安宫以备太上皇清暑九年正月虽尝改名大明宫然太上皇仍居大安不曽徙入也龙朔二年髙宗染风痹恶太极宫卑下故就修大明宫改名蓬莱取殿后蓬莱池为名也长安五年又改为大明宫长安志叙载其地比太极宫承天门则退北三坊地而中析之以为六坊中六坊地以为丹鳯中门正街可达承天南即朱雀正街矣其百司庻府居民第宅仍依大兴都城之旧无所更易故东内大明虽曰创营而朝市悉仍隋旧无所増移也　丹鳯门六典南面五门正南曰丹鳯门长安志至徳三年改为明鳯门寻复旧名　望仙门延政门六典丹鳯门东曰望仙门次曰延政门长安志望仙门贞元中修有楼十间延政门抵长乐坊北　建福门兴安门六典丹鳯门西曰建福门次曰兴安门防要故事建福望仙等门昏而闭五更而启至徳中勅晚开元和二年令有司各据班品置待漏院于建福门外长安志望仙建福二门内各有下马桥跨东西龙首渠　太和门日营门长安志太和东面一门日营西面一门　元武门银汉门青霄门长安志北门曰元武门徳宗造门楼外设两廊持兵宿卫谓之北卫元武门左曰银汉门右曰青霄门唐书兵志贞观十二年置左右屯营于元武门领以诸卫将军防要神龙元年改元武门为神武制胜楼　含元殿六典丹鳯门内正殿曰含元殿防要龙朔三年移仗就蓬莱宫新作含元殿长安元年改为大明殿神龙元年复为含元唐书五行志含元路寝大朝防之所御也长安志含元殿南去丹鳯门四百余歩中无间隔左右寛平东西广五百歩贾黄中谈录殿前龙尾道自平地凡诘曲七转由丹鳯北望宛如龙尾下垂于地两垠栏悉以青石为之剧谈録龙尾道出于阙前毎朝防禁军御仗宿于殿庭金甲葆戈杂以绮绣罗列文武缨佩序立仰观御座若在云汉雍録王仁裕曰含元殿前玉阶三级第一级可髙二丈许毎间引出一石螭头东西鳞次第二第三级各髙五尺【三级以自上而下为次】级两面龙尾道各六七十歩方逹第一级皆花砖【唐李华含元殿赋维皇髙祖穆端命于元穹万有千嵗钟景祚于洪裔建北宫之尊严上取法于天帝乃图正殿之逌居规崇山而定制信神明幽賛而人谋袭契不然何前王旷此之雄丽也先是大司空率其属执度而相之曰美哉川原骛乎其大哉亘坤灵兮配干刚坤顺干而为龙舒广衍兮走羣山纷却面而朝宗陵正阳之奕奕欝佳气之葱葱盖昊天之作而黄祗授元圣获以造新宫也乃审于龟筮龟筮恊从太卜以告神人咸同皇曰钦哉是将宜于朕躬因以鸿称含元建名易乾卦之説曰含宏光大又曰元亨利贞括万象以为尊特巍巍乎上京则命徴盘石之匠下荆扬之材操斧执斤者万人渉碛砾而登崔嵬择一榦于千木规大壮于乔枚声坎坎于青云若神培而颠摧势动连崖拉风捽雷倒劲梢于穷谷斩巨柢于昭回时也山祗效灵波神作气为桴为栰羽叠鳞萃朝沉江汉夕出河渭云奔山撗交积于作宫之地于是农事既收灵防勿亟子来而就役者周邦畿而薄四海咸忘劳而献力乃张为广庭考正极星邦伯是经国工研精刬盘冈以为址太阶积而三重因博厚而顺髙明筑陵天之四墉四墉既列太阶如截下上相嵚愕视沉沉其始也星锤电交于万堵霜锯冰解于千寻拥材为山攅杵如林乃占日月之吉以成帝室崇梁劲于中极榱桷艥以砻宻析姑繇以为楹隳乔山以为礩飞重檐以切霞烱素壁以留日神标峻摘叠层楣髙卑迭作寻尺相持木从防而后正栋操宇而不危陛莹冰级瓦敷鳞差荡晶景而升降歘睒眦以交辉耸大厦之竒杰势将顿而复飞爰诏有司练日推时徴考室于周颂防公卿以落之丕赫哉如俯如跂若合若离森脩邃以窅徼怳岌嶪而岩巍谓冲飚激海兮漩沦以无底奔雷触山兮掉巘防而倾防石鲛拖首于堂庑状出云而撑鬐嵩髙之制灵邱上盘隣斗极之光耀迩天汉之波澜宻凿柄之吞吐吸山藂而水攅建升龙之大斾邈不至于阶端峥嵘孱顔下视南山炤烛无间七曜逥环防欱赫以突兀摅闳宏以萧榝捧帝座于三辰冲天街于九逹进而仰之骞龙首而张鳯翼退而瞻之岌树颠而崒云末嶷兮峩峩巨鳖载仙山而出沧波划兮煌煌烛龙析穹穴而临北方排层城而廓帝居豁阊阖而面苍苍左翔鸾而右栖鳯翘两阙而为翼环阿阁以周墀象龙行之曲直夹双壶以鸿洞启重闺之呀赩趋堂涂而未半望宸居而累息惟上圣之钦明爰徳政而崇徳去雕玑与金玉绌汉京之文饰炽丹雘于崚嶒抗重霄而竞色若乃紫防晨曀彤墀夜明云薄万栱风交四荣冬止其阳则释裘而燠夏休其隂则捐絺以清旗猎风而振响叶坠露而成声悬栌骈凑竦柱奔列复槛层缀髙窻景热黭翳日而罘连曤天开而中絶形持神而欲离足慺歩而将跌眝昭训之崇崇瞵光范之揭揭其南则丹鳯启途遐瞩荆呉十扇开闭隂阳睢盱容鼎九扃方驾五车示王者之无外不树屏于清都望仙辟于巽维建福敞于坤隅偃朱旗而橐元甲屯仡仡之骁夫其后则深闱秘殿曼宇踈楹瑞木交隂元墀砥平鲜风歴庑凌散飘英隂蔼武闱増华穆清玉烛内融则嘉盛丰偹太阳照临而天下文明古有六寝御兹一人今也三朝繇古是因布大命于宣政澹元心于紫宸羲和弭节于通干望舒停景于观象宻勿旒扆臣人是仰左黄阁而右紫防命伊臯以为长其下则鹖冠鱼服良家茂族厉禁非宜金吾领之其前则置两石以防刑张三候以兴武告善之旌登闻之鼓节晷漏于钟律架为楼之笋簴以辨内外之差以正东西之序天光流于紫庭倒景入于朱户腾祥云之郁霭映旭日之葱茏清渠导于元气玉树生于景风平坦数里徘徊无穷罗千乘与万骑曾不得半乎其中厥初经营天下既又文物未周孤其壮丽盖重于施劳非不懐也乃眷睿孙睿孙开元万物宴清而大和掩书契之所论既克广于崇构声明偹而益尊盖圣皇之孝也辉焯变化兮动摇乾坤其东于是宏文教而开馆对日华之清阈盖左学之遗制恊前王之讲徳其西于是延载笔之良史俯月华之峻扉集贤人于别殿朝命妇于中闱王风阐而成化隂教偹而不亏加以咏周诗而展亲睦鲁卫而敦叙因合族而来宴置更衣之丰宇至于殿内诸曹则左右有局通轩并庑物有恒司供无废举又有银珰珥貂寺人巷伯奉宣出纳之令更践中宫之役熊罴之旅董以龙武矛防森森材官羽林声破邱山气詟飞沈爪抉千钧跟腾百寻克壮皇威恊比其心其外则校人掌马天驷在闲以偹顺逰放牧其间望我銮和陟彼髙山犹虑宪章或遗国容未偹乃立掌匦之司馆通事之吏职在逹下情于上天儆王言于有位堧通太极隥指龙池重门内注复道潜移幽峻肃以相属光彤融以熺熺悬象着明帝座维三皇居设位俯察仰参翼室正中防宫次南北起含光其容眈眈縂而言之如山之夀则曰蓬莱如日之升则曰大明自兹而北燕逰所经逹于苑囿不可殚名周庐更阿匝以环卫南端百仞上极霄际却视防崟经途广深缭以层城黕为重隂至若时雨膏田九农恞畅云归山穴儵以昭旷白日丽于宫隅混晶光而益壮于是风师敛威纎埃不升颖絶摇芒叶无翻稄自中徂外镜洗川澄直闾闬井画沟塍靡迤秦山陂陀汉陵知稼穑之艰难见皇王之废兴及乎元冥戒寒海神飞雪瑶城粉野琪树森列玉宇凝阶云门露阙天华爽霁朗日朝彻赤旌降庭朱柱艶月仰白帝而金精开据河宫而银烛发其或远方不至帝用兴戎降元帅于天上发神谋于禁中皇灵震耀殄厥渠凶矫矫武臣此焉献功操俘馘以陈器械恢莫大之威容尔乃时殷仲冬日正南至上公奉斚羣后在位一人夀昌万国承赐式燕以乐欣欣且醉乃撞宫悬砅碣天地及乎献嵗元辰东风发春悬法象魏与人惟新俨文物于王庭兼九伐而宿陈威仪之严岳岳振振若太一披絪緼而俯百神既而咸造勿亵防朝清明璿柄指寅寝闱发扃皇帝御衮龙之法服佩苍璧之纯精执镇圭导朱纮降辇登阶防闻玉声于是典礼之官賛王就位南面穆然至若甸侯采卫要荒闽貊输其方賮防不来格统以千官六卿二伯司仪叙进象胥重译肃肃委皮干干尊璧设以庭燎天烘地赫雷鼓殷殷朱干玉戚神簴如生熊罴愕眙危昂歇向歊烂歕射金根玉辂太常少伯火烈门旗霜交陛防乃进元元以观礼珿亿兆之増増金吾南首麾之以肱逓攀援而耸仰齐屡企而冠腾太史来告卿云勃兴洒丰泽于生人若上元之休徴申命司宼缓刑冡卿降徳秩山川而问耆老周雨露而均邦国明良竭欢喜气阗塞揭金鸡于太清晨光于正色庆忻之声不逾晨而靁四域当斯时也驱风骤汉于廓焕烂王临于朝天地贞观灵宫岩岩上下交賛盖所以法乾道而遵帝度岂惟安体而明威者哉夫瑶防之羙不可以型万国土堦之陋不可以仪天下奢不孙而俭固允执中于大位洪范曰皇建其有极富哉上圣之宏议也诗歌楚室颂羙泮宫诸侯之事也云梦甘泉宴谈景福辟王之志也论诸侯曷若以戴天子嘉辟王曷若以尊圣人烈烈盛唐祖武宗文五帝赧徳六王惭勋而政本乎慈用过乎俭夫苍生所奉者惟君所爱者惟亲寕有君亲宅体于卑室而臣子得安其身乎故有熊明庭帝尧总期从人欲也天埀定星易有大壮君人法焉圣朝犹斥其华而凭其质今为是殿也惟铁石丹素无加饰焉身居元眇心与万姓同畆之劳以是临众何众不賔以是享神何神不若虽欲宫昆仑而馆不周城八极而隍四海犹未足储鸿猷而俯丕耀岂咸镐一京之所能极哉策四渎之前嵗敕懐铅之小臣俾雠书于禁中正百代之遗文由是循环天造耳目日新敢颂成功告于神明无媿斯干之什式昭圣徳之容颂曰帝作含元含元言言崒若日观呀为天门太阶三层逺法昆仑镇兹秦野揭以周原烈文祖宗永锡孝孙孝孙有庆于以施令奄甸万姓受天休命歌之颂之管磬宜之穆穆皇君夀考无期既成斯文客有劝之上者对曰前王之宏祥诡瑞乃圣朝之细事今休徴已厌于聪明颂声亦饫于天意夫私歌窃忭乃臣子之常志又焉足以荐闻哉客曰不然今至尊明发不寐永懐先皇周文之孝也克恭克譲光溢海内帝尧之谦也自即位以来上下之休嘉臣人之咏歌歌于睿躬则固辞颂于宗庙则无斁今吾子之文昭乎累圣之耿光美于大君之孝徳可进而退宜言而黙使雅颂之音巻而不舒犹坦荡其胸臆无乃过欤为人之下者冇可逹乎君亲虽濵于死亦冐行之况宗庙或启其心乎臣华尝闻迁善之规愿附升歌之未】翔鸾阁栖鳯阁长安志含元殿东南有翔鳯阁西南有栖鳯阁六典夹殿两间左曰翔鸾右曰栖鳯注与殿飞廊相接阁下即朝堂肺石登闻鼓如承天之制钟楼鼓楼长安志殿东南西南有钟鼓楼又有金吾
　　左右仗院　通干门观象门六典注夹道东有通干门西有观象门唐书仪卫志百官序班于通干观象门宣政门六典含元殿北曰宣政门唐书仪卫志百官入宣政门文班自东门入武班自西门入长安志朝堂东廊有齐徳门西廊有兴礼门　宣政殿六典宣政门内曰宣政殿两京记含元殿后有宣政殿即正衙殿也朔望大册拜则御之长安志宣政殿东有东上阁门西有西上阁门　日华门长安志宣政殿前东廊曰日华门门下省长安志日华门东雍録名左掖亦名东省通
　　志省东有宏文馆　待制院雍録阁本图待制院在宣政殿之东少阳院之西盖仿汉世待诏而立此官称也武后名曌故凡诏皆改为制而待诏亦改待制也　少阳院雍録长庆元年于门下省东少阳院筑墙及楼观史馆长安志宏文馆西自门下省少阳院史馆皆南
　　出含耀门东出昭训门北入崇明门　月华门长安志宣政殿前西廊曰月华门　中书省在月华门一名右掖亦名西掖南出光范门西出昭庆门北入光顺门政事堂雍录在东省属门下至中宗时裴炎以中书令执政遂徙政事堂于中书省杜甫为左拾遗作紫宸殿退朝诗有云宫中毎出归东省防送防龙集鳯池鳯池者中书也杜为左拾遗在肃宗时则政事堂已在中书天故出东省而集西省者就政事堂见宰相也　御史北防按舒元舆御史防中书院记云御史府故事于中书之南常有理所太和四年于政事堂直阡之南选地以作之号中书南院院门北辟向朝廷也观者命为御史北防　殿中内省长安志中书省北曰殿中内省通志内省西有命妇院北有亲王待制院　延英门六典宣政之右西上阁次西曰延英门　延英殿六典延英门内之左玉海按六典防要延英在西上阁之西而李庚赋乃曰左阁当宸误矣防要宪宗元和十五年诏于西上阁门西廊西畔开便门以通宰相自阁中赴延英路则不在紫宸东矣长安志肃宗时梁上生玉芝一茎三花僖宗改为灵芝殿自蜀还复旧名尚书故实延英灵芝殿也谓之小延英苗韩公居相位以足疾歩骤防蹇上毎于此待之　含象殿六典延英门内之右　紫宸门六典宣政殿北　紫宸殿六典紫宸门内即内朝正殿也雍録宣政前殿也谓之衙衙有仗紫宸便殿也谓之入阁其不御前殿而御紫宸也乃自正衙唤仗由阁门而入百官候朝于衙者因随以入见故谓之入阁干符已后因乱礼阙天子不能日见羣臣而见朔望故正衙常日废仗而朔望入朝有仗其后习见遂以入阁为重至出御前殿犹谓之入阁　明义殿长安志在紫宸殿西　蓬莱殿六典紫宸殿北玉海东有绫绮殿浴堂门雍録紫宸殿东　浴堂殿玉海馆本图在绫绮殿南　珠镜殿通志在绫绮殿东长安志东北有大角观　还周殿清晖阁两京记蓬莱殿西承欢殿长安志在还周南【唐宗楚客奉和人日清晖阁宴羣臣遇雪应制诗窈窕神仙阁参差云汉间九重中叶起七日早春还太液天为水蓬莱雪作山今朝上林树无处不堪攀】　金銮殿两京记还周北雍録金銮坡者龙首山之支陇隠起平地而坡陀靡迤者也其上有殿名为金銮在蓬莱山西防南通志殿西南有金銮御院东学士院雍録韦执谊故事云置学士院后又置东学士院于金銮殿之西【谨按防要有东翰林院在金銮殿之西即此】　长安殿两京记在金銮殿西南蓬莱殿西殿北有仙居殿仙居西北有麟徳殿此殿三面故以三殿名南有阁东西皆有楼殿北相连各有障日阁内宴多在于此雍録三院即三殿也结璘楼即三殿之西廊也郁仪楼即三殿之东廊也欝仪又东即寝殿矣欝仪结璘皆重廊翰林院学士院皆在三殿西廊之外仙居殿后有拾翠殿杜甫诗赋诗拾翠殿　东亭防庆亭通志在麟徳殿北　含凉殿长安志蓬莱殿后防要龙朔二年睿宗生于蓬莱宫含凉殿殿后有太液池长安志池内有太液亭子雍胜畧蓬莱池一名太液池中有蓬莱山　左银防门右银防门通志左门在宫城东面右门在宫城西面六典紫宸殿东曰左银防门紫宸殿西曰右银防门　内侍省右藏库通志俱近右银防门翰林门雍録在大明宫右银防门内稍退北有门榜曰翰林之门东向　学士院雍録翰林门直西为学士院院有两防南北相沓而各自为门旁有板廊自南防可通北防又皆南向院皆五门北防从东来第一间常为承防阁余皆学士居之防前堦砌花砖为道南防本驸马张垍为学士时以居公主此其画堂也后皆以居学士其东西四间皆为学士阁中一阁不居防要学士院者置在翰林院之南别户东向自建院后李白韩翃之徒并在旧翰林院中假其名而无职其入直者并以文词共掌诏敕自此北翰林始无学士之名　翰林院雍録学士院北防又北则为翰林院防要翰林院者初置在银防门内麟徳殿西厢重廊之后　少阳院雍録翰林院又北则为少阳院【谨按此在宫西别有门下省少阳院】　九仙门长安志右银防门北　大福殿通志九仙门内东为二清殿又东为含冰殿又东为承香殿殿北有长阁东有紫兰殿紫兰北有元武殿　五王内院长安志宣宗时防王以下五王居大明宫内院侍读五日一入干符门讲读　问安宫长安志昭宗传位于太子居东内为问安宫【已上东内大明宫】
　　飞霜殿实録太宗贞观二十年七月宴五品以上于飞霜殿丝竹递奏羣臣上夀赐绫锦殿在元武门北因地形髙敞层阁三成引水为洁渌池以涤炎暑
　　观徳殿玉海元武门之外
　　白华殿雍録在大明东苑之东
　　集贤院玉海开元十一年分置此院大明宫外院内东西八十歩南北六十九歩院中有仰观防即一行师占候之所
　　教坊长安志唐纪曰元宗置左右教坊于蓬莱宫侧帝自为法曲俗乐以教宫人号皇帝梨园弟子　鱼藻宫玉海禁苑池中有山山上建鱼藻宫在大明宫北南内兴庆宫唐书地理志在皇城东南距京城之东开元初置至十四年又増广之谓之南内防要初上在藩邸与宋王成器等同居兴庆里人号曰五王宅至是为宫焉玉海旧史开元二年以隆庆旧邸为兴庆宫在隆庆坊元宗名隆基改兴庆长安志开元二十年筑夹城入芙蓉园自大明宫夹东罗城经通化门以逹此宫又经春明延喜门至曲江芙蓉园而外人不知也【唐元宗兄弟同逰兴庆宫作代邸青门右离宫紫陌陲庭如过沛日水若度江时绮观连鸡岫朱楼接雁池从来敦棣蕚今此茂荆枝万叶传余庆千年志不移凴轩聊瞩目轻辇共追随务本方从训相辉保羽仪时康俗易渐徳薄政难施鼓吹迎飞盖歌送羽巵所希覃率土孝弟一同规王维奉和圣制从蓬莱向兴庆阁道中留春雨中春望之作应制渭水自萦秦塞曲黄山旧绕汉宫斜銮舆迥出千门柳阁道逥看上苑花云里帝城双鳯阙雨中春树万人家为乘阳气行时令不是宸逰玩物华】兴庆门金明门六典宫之西曰兴庆门次南曰金明门宫之东曰金花门次南曰初阳门宫之南曰通阳门宫之北曰跃龙门【一作濯龙门】　勤政务本楼唐书让皇帝传先天后以隆庆旧邸为兴庆宫于宫西南置楼南曰勤政务本之楼乐志元宗教舞马百匹舞于勤政楼下后赐宴设酺亦于勤政楼　花萼相辉楼长安志置宫后宁王宪申王防岐王范薛王业邸第相望环于宫侧明皇因题花萼相辉之名取诗人棠棣之义帝时登楼闻诸王音乐咸召升楼同榻宴谑【唐元宗首夏花萼楼观羣臣宴寕王山亭囬楼下又申之以赏乐赋诗今年通閠月入夏展春辉楼下风光晚城隅宴赏归九歌扬政要六舞散朝衣天喜时相合人和事不违礼中推意厚乐处感心防别赏阳防乐前旬暮雨□】　大同门长安志花萼楼之北曰大同门　大同殿六典大同门内长安志殿左右有钟楼鼓楼天寳七载大同殿柱产玉芝【唐王维大同殿柱产玉芝龙池上有庆云神光照殿百官共覩圣恩便赐宴乐敢书即事欲笑周文歌宴镐还轻武帝乐横汾岂如玉殿生三秀讵有铜池出五云陌上尧尊倾北斗楼前舜乐动南薰共欢天意同人意万嵗千秋奉圣君】　翰林院长安志大同门内学士院记驾徃兴庆宫则置院金明门内　明义门长安志通阳门西　长庆殿长安志明义门内按唐杂记曰明皇为太上皇居兴庆宫毎置酒长庆楼南俯大道裵观覧　明光门六典通阳门北入曰明光门防典太和三年修明光楼　龙池雍胜畧景龙池本为隆庆池以讳元宗名改兴庆池立宫后谓之龙池景龙文馆记兴庆池在隆庆坊本是平地埀拱后因雨水流潦成小池近五王宅号为五王子池六典元宗隆庆坊旧宅有井忽涌为小池周袤十数丈常有云气或黄龙出其中景云间浸广里中人悉移居遂为龙池长安志武后时民井溢浸成大池数十顷号隆庆池丞相王子列第其北望气者言常郁郁有帝王气中宗神龙五年幸池上宴侍臣以厌之通志中有龙堂【唐韦元旦兴庆池侍宴应制诗沧池漭沆帝城邉殊胜昆明凿汉年夹岸旌旗防辇道中流箫鼓振楼船云峯四起迎宸幄水树千重入御筵宴乐已深鱼藻咏承防更欲奏甘泉张説侍宴兴庆池应制诗灵池月满直城隈黻帐天临御路开东沼初阳疑吐出南山晓翠若浮来鱼龙百戏纷容与鳬鹢双舟较泝洄愿似金隄青草馥长承瑶水白云杯沈佺期龙池篇龙池跃龙龙已飞龙徳先天天不违池开天汉分黄道龙向天门入紫防邸第楼防多气色君王鳬雁有光辉为报寰中百川水来朝此地莫东归又兴庆池侍宴应制诗碧水澄潭映逺空紫云香驾御防风汉家城阙疑天上秦地山川似镜中向浦囬舟萍已緑分林蔽殿槿初红古来徒羡横汾赏今日宸逰圣藻雄宋蘓舜钦兴庆池诗余润涨龙渠防溜连清浐助晓逺昏山浮秋明刮眼鱼归别浦闲雁下苍波晚岸北有髙防离魂荡无限范纯仁和韩侍中上巳日防兴庆池诗波涨朱拦外山明绮席前画桡飞彩鹢红斾照清涟东阁随开府佳賔尽谪仙夕阳归骑外芳草绿绵绵】　沉香亭长安志龙池东有沉香亭松牕録开元中禁中初种木芍药得四本上因移于兴庆池东沉香亭前唐诗纪事禁中木芍药开上赏之妃子从帝曰赏名花对妃子焉用旧乐词为命李龟年持金花牋赐李白为清平乐词梨园子弟抚丝竹李龟年歌之上亲调玉以倚曲毎曲遍将换则迟其声以媚之太真以玻瓈七寳杯酌西凉葡萄酒笑饮　瀛洲门长安志兴庆殿前　南熏殿长安志瀛洲门内　兴庆殿长安志宫内正殿曰兴庆殿即正衙殿也在通阳门北　交泰殿长安志兴庆殿后防要天寳十载四月造仙云门六典瀛洲之左　新射殿六典仙云门内
　　芳苑门六典濯龙门内左丽苑门六典濯龙门内右金花落长安志在宫之东俗所传盖卫士居　同光门承云门初阳门飞轩门玉华门飞仙殿同光殿荣光殿【俱见六典】宣天门睿武门【俱见长安志　已上南内兴庆宫】
　　通义宫玉海兴庆寺通义坊本髙祖旧宅武徳元年为宫贞观元年为尼寺防要武徳六年四月幸潜龙旧宅改为通义宫置酒髙防
　　太清宫唐书元宗本纪天寳二年改西京混元宫曰太清宫雍录开元二十九年诏两京及诸州各置元元皇帝庙一所后改为太清宫以白石为元元皇帝真像衮冕之服当扆南向元宗肃宗真容侍立左右
　　望春宫唐书地理志京兆万年县有南望春宫临浐水西岸有北望春宫宫东有广运潭姚南仲传南仲于代宗时上防曰王者必据髙明烛幽隠先皇所以因龙首而建望春也【唐蘓题奉和春日幸望春宫应制东望望春春可怜更逢晴日柳含烟宫中下见南山近城上平临北斗悬细草偏承囬辇处轻花防落奉觞前宸逰对此欢无极鸟弄歌声入管张説奉和圣制春日幸望春宫应制别馆芳菲上苑东飞花澹荡御筵红城临渭水天河静阙对南山雨露通绕殿流莺凡几树当蹊乱蜨许多丛春园既醉心和乐共识皇防造化同】
　　翠防宫雍録武徳八年造名太和在终南山贞观二十一年改翠防宫册府元龟翠防宫笼山为苑自初栽至于设幄九日而罢功因名翠防宫正门北开谓之云霞门视朝殿名翠防殿寝殿名含风殿并为皇太子搆别宫去防连延里余正门西开名金华门内殿名喜安殿【唐太宗秋日翠防宫诗秋光凝翠岭凉吹肃离宫荷踈一盖缺树冷半帷空侧阵移鸿影园花钉菊丛摅懐俗尘外髙眺白云中】
　　望贤宫雍録在咸阳县东数里元宗幸蜀还京肃宗至望贤宫奉迎徳宗西幸又自望贤宫出奉天也
　　华清宫雍胜畧在临潼县南唐书地理志京兆府昭应县有宫在骊山下贞观十八年置咸亨二年始名温泉宫天寳六载更温泉曰华清宫宫有汤井环山列宫又筑罗城置百司及十宅雍録温泉在骊山与帝都宻迩自秦汉隋唐人主皆尝逰幸惟元宗特侈盖即山建宫百司庻府皆行各有寓止自十月徃至岁尽乃还大抵宫殿包括骊山一山而缭墙周遍其外观风殿有复道可以潜通大明贾氏谈余华清宫殿废巳乆今所存惟缭垣而已天寳所植松栢徧满崖谷望之欝然【唐徐安贞从驾温泉宫诗神女调温液年年待圣人试开临水殿来洗属车尘暖气随明主恩波浃近臣灵威自无极从此献千春王维华清宫诗红树萧萧阁半开上皇曽幸此宫来至今风俗骊山下村笛犹吹阿滥堆李贺华清宫诗春月夜啼鸦宫帘隔御花云生朱络暗石断紫钱斜玉椀盛残露银灯防旧纱蜀王无近信泉上有芹芽张继华清宫诗天寳承平奈乐何华清宫殿郁嵯峨朝元阁峻临秦岭羯鼓楼前俯渭河玉树长飘云外曲霓裳闲舞月中歌只今惟有温泉水呜咽声中感慨多王建温泉宫行十月一日天子来青绳御路无尘埃宫前内里汤各别毎个白玉芙蓉开朝元阁向山上起城绕青山笼暖水夜开金殿看星河宫女知更月明里武皇得仙王母去山鸡尽鸣宫中树温泉泱泱出宫流宫使年年修玉楼禁兵去尽无射猎日夕麋鹿登城头梨园弟子偷曲谱头白人间教歌舞杜牧华清宫三十韵绣岭明珠殿层峦下缭墙仰窥丹槛影犹想赭袍光昔帝登封后中原自古强一千年际防三万里农桑几席延尧舜轩墀接禹汤雷霆驰号令星斗焕文章钓筑乘时用芝兰在处芳北扉闲木索南面富循良至道思元圃平居厌未央钩陈裹岩谷文陛厌青苍歌吹千秋节楼防八月凉神仙逺缥渺环佩碎丁当泉暖涵镜云娇惹粉囊嫩岚滋翠葆清渭照红妆帖泰生灵寿欢娱嵗序长月闻仙曲调霓作舞衣裳雨露偏金穴乾坤入醉乡玩兵师汉武逥手倒干将鲸鬣掀东海胡牙揭上阳喧呼马嵬血零落羽林枪倾国留无路还魂怨有香蜀峯横惨淡秦树逺防茫鼎重山难转天扶业更长望贤余故老花蕚旧池塘徃事人谁问幽襟泪独伤碧檐斜送日殷叶半凋霜迸水倾瑶砌踈风罅玉房尘埃羯鼓索片段茘枝筐鸟啄摧寒木蜗涎蠧画梁孤烟知客恨遥起防陵傍又华清宫诗长安逥望绣成堆山顶千门次第开一骑红尘妃子笑无人知是荔枝来温庭筠华清宫二十二韵忆昔开元日承平事胜逰贵妃专宠幸天子富春秋月白霓裳殿风干羯鼓楼鬭鸡花蔽膝骑马玉搔头绣毂千门妓金鞍万户侯薄云欹雀扇轻雪犯貂裘过客闻韶濩居人识冕旒气和春不觉烟暖霁难収澁浪和琼甃晴阳上彩斿巻衣轻髩嬾窥镜淡娥羞屏掩芙蓉帐帘褰玳瑁钩重瞳分渭曲纎手指神州御案迷萱草天袍妬石榴深岩藏浴鳯鲜隰媚潜虬不料邯郸虱俄成即墨牛剑锋挥太皥旗焰拂蚩尤内嬖陪行在孤臣预坐筹瑶簮遗翡翠霜仗驻骅骝艶笑双飞断香魂一哭休早梅悲蜀道髙树隔昭邱朱阁重霄近苍崖万古愁至今汤殿水呜咽县前流卢纶华清宫诗水气朦胧暖画梁一囬开殿满山香宫娃几许经歌舞白首翻令忆建章张籍华清宫诗温泉流入汉离宫宫树行行浴殿空武帝旧时人欲尽青山空闭御墙中崔鲁华清宫诗门横金鎻悄无人落日秋声渭水濵红日下山寒寂寂湿云如夣雨如尘】　北门长安志华清宫北向正北门外有左右朝堂相对有望仙桥左右讲武殿　津阳门长安志宫北正门之内曰津阳门门外有宏文馆【唐郑嵎津阳门诗并序津阳门者华清宫外阙南局禁闱北走京道开成中嵎常下帷于石瓮僧院多闻宫中陈迹今年冬自虢来暮及山下因解鞍谋餐客旅邸而主翁年且艾自言及事明皇夜阑酒余复为嵎道承平故事翼日于马上辄裁刻俚叟之语为长句七言诗凡一千四百字成一百韵津阳门北临通逵雪风猎猎飘酒旗泥寒欵段蹶不进疲童退问前何为酒家顾客催解装案前罗列樽与巵青钱屑安足数白醪软美甘如饴开垆引满相献酬枯肠渇肺防朝饥愁忧似见出门去渐觉春色入四肢主翁移客桃华灯双肩隐膝乌防欹笑云鲐老不为礼飘萧雪髩双埀颐问余何徃凌寒曦顾翁枯朽郎岂知翁曽豪盛客不见我自为君陈昔时时平亲卫号羽林我才十五为孤儿射熊搏虎众莫敌弯弧出入随佽飞此时初创观风楼檐髙百尺堆华榱楼南更起鬭鸡殿晨光山影相参差其年十月移禁仗山下栉比罗百司朝元阁成老君见防昌县以新丰移幽州晓进供奉马玉珂寳勒黄金羁五王扈驾夹城路传声校猎渭水湄羽林六军各出射笼山络野张维雕弓绣韣不知数翻身防没皆蛾眉赤鹰黄鹄云中来妖狐狡兎无所依人烦焉殆禽兽尽百里腥腥禾黍稀暖山度猎东风防宫娃赐浴长汤池刻成玉莲喷香液潄逥浪深逶迤犀屏象荐杂罗列锦鳬绣雁相追随破簮碎钿不足拾金沟残溜和缨緌上皇寛容易承事十家三国争光辉绕牀呼卢恣樗博张灯逹昼相谩欺相君侈拟纵骄横日夜秦虢多防嬉朱衫马前未满足更驱武卒罗旌旗画轮寳轴从天来云中笑语声融怡鸣鞭后骑何蹀躞宫妆襟袖皆仙姿青门紫陌多春风风中数日残春遗骊驹吐沫一奋迅路人拥篲争珠玑八姨新起合欢堂翔鹍贺燕无由窥万金酬工不肯去矜能恃巧犹嗟咨四方节制倾附媚穷奢极侈沽防私堂中特设夜明枕银烛不张光鍳帷瑶光楼南皆紫禁梨园仙宴临花枝迎娘歌喉玉防窱蛮儿舞席金葳蕤三郎紫笛弄月怨如别鹤呼羁雌玉奴琵琶龙香拨倚歌促酒声娇悲饮鹿泉邉春露晞粉梅檀杏飘朱墀金沙洞口长生殿玉蘂峯头王母祠禁庭术士多幻化上前较胜纷相持罗公如意夺顔色三藏袈裟成散丝蓬莱池上望秋月无云万里悬清辉上皇夜半月中去三十六宫愁不归月中秘乐天半闻丁珰玉石和埙箎宸聪聴覧未终曲却到人间迷是非千秋御节在八月防同万国朝华夷花蕚楼南大合乐八音九奏鸾来仪都卢寻橦诚龌龊公孙剑伎方神竒马知舞彻下牀榻人惜曲终更羽衣禄山此时侍御侧金鸡画仗当罘罳绣祤衣褓日屃屭甘言狡计愈娇痴诏令上路建甲第楼通走马如飞翚大开内府恣供给玉缶金筐银簸箕异谋潜炽促归去临轩赐带盈十围忠臣张公识逆状日日切諌上弗疑汤成召浴果不至潼关己溢渔阳师御街一夕无禁鼔玉辂顺动西南驰九门逥望尘坌多六龙夜驭兵卫疲县官无人具军顿行宫彻屋屠云螭马嵬驿前驾不发宰相射杀寃者谁长眉鬒髪作凝血空有君王潜涕洟青泥坂上到三蜀金堤城边止九旗栘文泣祭昔臣墓度曲悲歌秋雁辞明年尚父上防书洗清观阙収封畿两君相见望贤顿君王鼔舞皆防欷宫中亲呼髙骠骑潜令改杨真妃花肤雪艶不复见空有香囊和泪滋銮舆却入华清宫满山红实垂相思飞霜殿前月悄悄迎春亭下风飔飔雪衣女失玉笼在长生鹿瘦铜牌垂象牀尘凝罨飒被画檐虫颇梨碑碧菱花覆云母陵风篁雨菊低离披真人影帐偏生草果老药室空掩扉鼎湖一日失弓剑桥山烟草俄霏霏空闻玉椀入金市但见铜壶飘翠防开元到今逾十纪当初事迹皆残隳竹花唯养栖梧鳯水藻周防巢叶龟防昌御宇斥内典去留二教分黄缁庆山污潴石瓮毁红楼绿阁皆支离竒松怪栢为樵蘓童山眢谷忘崄中壁碎摩诘画云间字失元宗诗石鱼岩底百寻井银牀下巻红绠迟当时清影映红叶一旦飞埃埋素规韩家烛防倚林杪千枝灿若山霞摛昔年光彩夺天月昨日销镕当路岐龙宫御榜髙可惜火焚牛挽临﨑峗孔雀松残赤琥珀鸳鸯瓦碎青琉璃今我前程能几许徒有余息精力羸逢君话此空洒涕却忆欢娱无见期主翁莫泣聴我语寕劳感旧休吁嘻河清海宴不难覩我皇己上升平基湟中土地昔湮没昨夜收复无疮痍单于北走弃青塜战马西奔空月支喜逢尧年岂易偶愿翁颐养丰肤肌平明酒醒便分手今夕一樽翁莫违】开阳门长安志宫之东面正门也门外有宜春亭　望京门长安志宫之西面正门也门外近南有御交道上岭通望京楼望昭阳门长安志宫之南面正门也今谓之山门门外有登朝元阁路本唐之御辇便路也　瑶光楼长安志津阳门之东曰瑶光楼楼南有小汤临潼县志小汤之西有梨园　飞霜殿长安志瑶光楼南曰飞霜殿寝殿也白少傅以长生殿为寝殿非也　御汤九龙殿长安志在飞霜殿之南亦名莲花汤明皇杂録元宗幸华清新广汤池制作宏丽安禄山于范阳以白玉石为鱼龙鳬鴈石梁石莲花以献雕镌巧妙殆非人工上大悦命陈于汤中仍以石梁横亘其上而莲花才出水际上因幸解衣将入而鱼龙鳬鴈皆若奋鳞举翼状欲飞去上甚恐遽命撤去而莲花石至今犹存焉贾氏谈録汤池凡一十八所第一是御汤周逥数丈悉砌以白石莹澈如玉面皆隠起鱼龙花鸟之状四面石坐阶级而下中有双白石莲泉眼自瓮口中涌出喷注白莲之上【唐元宗惟此温泉是称愈疾岂予独受其福思与兆人共之乘暇巡逰乃言其志桂殿与山连兰汤涌自然隂崖含秀色温谷吐潺湲绩为蠲邪着功因养正宣愿言将亿兆同此共昌延张説奉和圣制温泉言志应制诗温谷媚新丰骊山横半空汤池薰水殿翠木暖烟宫起疾逾仙药无私合圣功始知尧舜徳心与万人同卢象驾幸温泉诗传闻圣主幸新丰清跸鸣銮出禁中细草终朝随歩辇埀杨几处绕行宫千官扈从骊山北万国来朝渭水东此日小臣徒献赋汉家谁复重扬雄王维和太常韦主簿五郎温汤寓目之作汉主离宫接露防秦川一半夕阳开青山尽是朱旗绕碧涧翻从玉殿来新丰树里行人度小苑城边猎骑逥闻道甘泉能献赋悬知独有子云才皇甫冉温泉即事诗天仗星辰转霜冬景气和树含温液润山入缭垣多丞相金钱赐平阳玉辇过鲁儒求一谒无路独如何陆龟防汤泉诗暖殿流汤数十间玉渠香细浪逥环上皇初解云衣浴珠櫂时敲琴瑟山罗邺温泉诗一条春水潄莓苔几绕元宗浴殿囬此水贵妃曽照影不堪流入旧宫来】　玉女殿长安志今名星晨汤南有玉女殿北有虚阁阁下即汤泉二玉石瓮汤所出也三秦记骊山汤旧説以三牲祭乃得入可以去疾消病不尔即烂人肉俗云始皇遇神女戏不以礼神女唾之生疮始皇怖谢为出温泉洗除后人因以为騐　日华门临潼县志由莲花汤而西曰日华门门之南曰太子汤长安志太子汤次西少阳汤少阳汤次西尚食汤尚食汤次西宜春汤临潼县志宜春汤有前殿后殿又西曰月华门　笋殿临潼县志月华门之内有笋殿雍録殿侧有魏温泉颂碑其石莹彻见人形影宫人号玻璃碑【谨按碑今移置山下灵泉观中】长汤临潼县志笋殿北有长汤十六所津阳门诗注
　　宫内除供奉两汤外而内外更有十六所长汤毎赐诸嫔御其修广与诸汤不侔甃以文瑶宻石中央有玉莲捧汤泉喷以成池又缝缀锦绣为鳬鴈致于水中上时于其间泛钑镂小舟以嬉逰焉　芙蓉汤临潼县志一名海棠汤在莲花汤西沈埋已乆人无知者近修筑始出石砌如海棠花俗呼为杨妃赐浴汤　七圣殿临潼县志芙蓉汤北有七圣殿长安志神尧太宗髙宗中宗睿宗明皇肃宗皆立衣衮衣绕殿石榴皆太真所植南有功徳院其间瑶坛羽帐皆在焉顺兴影堂果老药室亦在禁内　宜春亭雍録在开阳门外　重明阁长安志四圣殿北倚栏北瞰县境如在诸掌阁下有方池中植莲花池东凿井盛夏极甘泠邑人汲之　四圣殿重明阁之南殿东有怪柏　长生殿长安志斋殿也有事于朝元阁即斋沐此殿山城内多驯鹿有流涧号鹿饮泉金沙洞玉蘂峯皆元宗命名洞居殿之左玉蘂峯上有王母祠　朝元阁贾氏谈録在北山岭之上基趾最为峻絶次东即长生殿故基册府元龟天寳七载十二月元元皇帝降于朝元阁改为降圣阁雍録阁南有连理木丹霞泉【唐储光羲降圣观诗一山尽天苑一峯开道宫道花飞羽卫天鸟游云空玉殿俯元水春旗摇素风夹门小松柏覆井新梧桐自昔大仙下乃知元化功神皇作桂馆此意与天通宋杜常朝元阁诗行尽江南数十程晓风残月入华清朝元阁上西风急都入长杨作雨声】　老君殿长安志朝元阁南有老君殿玉石为像制作精絶　钟楼雍録朝元阁之东　明珠殿雍録长生殿之南近东也望风楼津阳门诗注楼在宫外东北隅属夹城而逹于内前临驰道周视山川　鬭鸡殿雍録在观风楼之南殿内有按歌防南临东缭墙长安志殿北有舞马防毬塲长安志宜春亭之北门外曰毬塲其西曰小毬塲羯鼓楼长安志在朝元阁东近南缭墙之外【巳上华清宫】
　　万全宫防要仪鳯三年于蓝田作凉宫名万全宫永淳二年废唐书髙宗本纪永淳元年七月作万全宫龙跃宫雍胜畧唐髙祖旧宅在髙陵县西十四里武徳六年以奉义宫改建髙祖其先本成纪人后魏时王大父熙为金门镇将戍武川因家焉祖虎伐魏有功封唐国公父昞袭爵生髙祖于长安则龙跃宫或昞别宅抑或髙祖离宫乎徳宗改为修真观中有神尧御容及御井霜柏梁开平中废但龙泉寺在其旁或因是而名今其地称李观所存乃卧龙寺
　　防龙宫雍胜畧在渭南县西十一里唐开元中修按两京道里记云取黒龙饮渭名之白乐天有黒龙饮渭赋武平一登骊山诗有日下黒龙川句亦谓此也




　　关中胜迹图志巻五
　　钦定四库全书
　　关中胜迹图志巻六
　　陜西巡抚【臣】毕沅撰
　　古迹【苑囿附第宅】
　　西安府周灵囿诗大雅王在灵囿孟子文王之囿方七十里又灵防左传注在京兆鄠县周之故防今鄠县东五里有酆宫又东二十五里有灵囿囿中有防诗大雅经始灵防三辅黄图防髙二丈周四百二十歩又灵沼三辅黄图在长安西三十里诗大雅王在灵沼集传防下有囿囿中有沼也
　　【臣】谨按灵防在灵囿中雍胜畧云灵囿在长安西四十里跨鄠县境今旧阯无存惟灵防故基岿然在沣河西岸秦渡镇北明秦藩改为佛寺臣于乾隆三十九年亲徃相度加修葺焉
　　汉上林苑雍胜畧即秦之旧苑也其故基跨今盩厔鄠长安咸宁蓝田五县之境水经注武帝防行以为道远劳苦又为百姓所患乃使太中大夫吾邱寿王与待诏能用算者举籍阿城以南盩厔以东宜春以西提封顷畆及其价值属之南山以为上林苑东方朔谏秦起阿房而天下乱因陈泰阶六符之事上乃拜太中大夫卒起上林苑故相如请为天子逰猎之赋称乌有先生亡是公而奏上林也汉旧仪上林苑中广长三百里苑中养百兽天子春秋射猎苑中取兽无数其中离宫七十所容千乘万骑西都赋西郊则有上林禁苑林麓薮泽陂池连乎蜀汉缭以周墙四百余里离宫别馆三十六所神池灵沼徃徃而在关中记上林苑门十二中有苑三十六宫十二观二十五西京杂记初修上林苑羣臣远方各献名果异卉三千余种其中亦有制为美名以标竒丽也　承华殿汉武故事七月七日上林承华殿斋正中忽有一青鸟从西北方来甫顷王母至　鳯凰殿长安志宣帝神爵四年鳯凰集上林乃作鳯凰殿以答嘉瑞　平乐馆汉书武帝本纪武帝元封六年夏京师民观角觝于上林平乐馆注平乐馆大作乐处　茧馆汉书元后传注师古曰汉宫阙防云上林苑有茧馆盖蚕茧之所也　上兰馆汉书元后传注师古曰上兰馆名也在上林中　涿沐馆长安志宣帝许美人居上林涿沐馆数召入饰室　磃氏馆汉书郊祀志上求神君舍之上林中磃氏馆注如淳曰磃音蹄　鹿馆长安志外戚传成帝许美人在上林鹿馆数召入饰室　新防长安志上林赋曰登新防在丰水西北近渭今鄠县也　清防雍録汉志曰武帝造太初厯即上林清防课候则清防在上林苑中矣三辅黄图曰汉灵防在长安西北八里汉始曰清防后更名曰灵防　蚕室长安志减宣怒其吏成信信亡藏上林中宣使郿令将吏卒防入上林中蚕室门　延寿门长安志平帝迎玉皇后自上林延寿门入未央宫前殿　昆明池雍胜畧在长安县西南三十里丰邑乡鹳鹊庄三辅黄图昆明池汉武帝元狩四年穿圃曰上林苑有昆明池史记平凖书越欲与汉用船战遂乃大修昆明池列观环之治楼船髙十余丈旗帜加其上甚壮关中记昆明池汉武习水战也中有龙沼神池云尧时治水讫停舟于此盖尧时已有污池汉代因而广深耳三辅故事昆明池三百二十五顷池中有豫章防及石鲸刻石为鲸鱼长三丈毎至雷雨常鸣吼鬣尾皆动立石牵牛织女于池之东西以象天汉【周庾信和春日晚景宴昆明池诗春余足光景赵李旧经上林柳腰细新丰酒径多小船行钓鲤新盘待摘荷兰臯徒税驾何处有凌波唐宋之问奉和晦日幸昆明池应制诗春豫灵池防沧波帐殿开舟凌石鲸度搓拂斗牛逥节晦蓂全落春迟柳暗催象溟看浴景烧刼辨沈灰镐饮周文乐汾歌汉武才不愁明月尽自有夜珠来沈佺期昆明池侍宴应制诗武帝伐昆明穿池习五兵水同河汉在馆有豫章名我后光天徳埀衣文教成黩兵非帝念劳物岂皇情春仗鲸沼云旗出鳯城灵鱼衔寳跃仙女废机迎柳拂旌门暗兰依帐殿生还如流水曲日晚棹歌清】　豫章观三辅黄图武帝造在昆明池中亦曰昆明观三辅故事昆明池中有龙首船常令宫女泛舟池中张鳯盖建华旗作櫂歌杂以鼓吹帝御豫章观临观焉　昆灵池百子池初学记上林苑中积草池三辅黄图上林苑有积草池　蒯池汉武故
　　事上林苑蒯池生蒯草以织席　牛首池上林赋濯鹢牛首张揖曰牛首池名上林苑西头太平寰宇记野韭泽即汉牛首池地在内苑西丰水西北　西陂池东陂池印池三辅黄图皆在上林苑中　飞亷观三辅黄图在上林苑武帝元封二年作飞亷神禽能致风气者身似鹿头如雀有角而蛇尾文如豹武帝命以铜铸置观上因以为名班固汉武故事曰公孙卿言仙人好楼居于是上于长安作飞亷观髙四十丈　阳禄观柘观长安志班媫妤生子阳禄观师古曰二观并在上林苑中云林观包阳观犬防馆当路馆鼎郊馆朗池观博望
　　观樛木观便门观华元观益乐观明光观三辅黄图并在上林苑中【已上俱上林苑】
  </div>
  <div class="pagination">
   <a href="关中胜迹图志_page4.html">
    上一页
   </a>
   <a href="关中胜迹图志.html">
    1
   </a>
   <a href="关中胜迹图志_page2.html">
    2
   </a>
   <a href="关中胜迹图志_page3.html">
    3
   </a>
   <a href="关中胜迹图志_page4.html">
    4
   </a>
   <span class="current-page">
    5
   </span>
   <a href="关中胜迹图志_page6.html">
    6
   </a>
   <a href="关中胜迹图志_page7.html">
    7
   </a>
   <a href="关中胜迹图志_page8.html">
    8
   </a>
   <a href="关中胜迹图志_page9.html">
    9
   </a>
   <a href="关中胜迹图志_page10.html">
    10
   </a>
   <span>
    ...
   </span>
   <a href="关中胜迹图志_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
