<!DOCTYPE html>
<html>
<head>
    <meta charset="UTF-8">
    <title>浙江通志 - 第 210 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 210 页/共 787 页</h1>
    <div class="content">　　白鱼　鱼经太湖出白鱼梅后十有五日入时白鱼最盛谓之时里白【西呉枝乗五月夏至前五日呉兴太湖中白鱼向湖侧浅水菰蒲之上产子民得采之隋时贡于洛西呉里语白鱼惟湖州有之苏常郡则无也四五月间水涨其味尤佳叶氏避暑录云太湖白鱼冠天下即此也苏人于此时以氷函之归卖为佳品】
　　鳊鱼　崇祯乌程县志湖鱼之最佳者所谓小头鱼出太湖者鳞白出龙溪者鳞黑更肥美【呉兴掌故湖鱼佳者莫过于鲂土名鳊鱼大风起湖中即网得之郭西大龙溪中得者最佳】
　　鮆鱼　太平寰宇记浮玉之山苕水出其隂中多鮆鱼崇祯乌程县志鲚一作鮆出太湖大者名刀鲚甚肥美小者亦可为鲊【郭璞浮玉山鮆鱼赞阳鉴动日土蛇致宵微哉鮆鱼食则不骄物在所感其用无标】
　　鳜鱼　归安县志三月间肥美可食不减银鳊鲫鱼　治湖州府志出湖荡最肥冬月尤美银鱼　鱼经其形纎细明莹如银太湖之人多鱐以鬻焉长者不过三寸呉兴掌故出安吉州梅溪之下其品上美【崇祯乌程县志银鱼在蚬蚌上寄生者甚小色白如银东坡赠孙莘老诗今日骆驼桥　泊试看修网出银刀一名鲙残鱼又谓麫条鱼　传呉王食鲙弃其余水中又名王余大者有尺许长名串子银鱼】
　　小鲂鱼　呉兴掌故春三月有一种小鲂名鳑沽大者三寸
　　乌鳢　呉兴掌故乌鳢极多湖人少食者葆光集载霅人渔者将箄篮捕鱼往收之际见一鳢长数尺枕箄上将铁义射之不中看箄内有小鳢渔者知其子也隠候之良久复至渔者悟而祝云若有变当放尔子鱼乃吐黄气一条上有一僧长数寸顷乃没渔者骇而放之湖人好传其事故鲜食者
　　鳗　呉兴掌故鳗乃寄生非胎卵物也乌鳢鬛上春深有细虫即鳗也稍能游泳即脱去松江秋深鳗始盛谓之落鳗湖中止食春鳗鳗至秋凉始去湖入海
　　异形鱼　西呉里语孝丰天目山上有两池其泉甚美有异形之鱼
　　鱼鲊　王羲之呉兴鲊帖今作北方脯二夹呉兴鲊二器蒜条四千二百蔡寛夫诗话呉中作鲊多就溪池中莲叶包为之味比缾缶中者尤佳张文规诗云食有呉兴鲊白居易诗云就荷叶上包鱼鲊是也
　　铺花鲈鲙　西呉里语鲈鲙唐呉德昭善造时人嘲之曰绘若遇呉缕细花铺若非遇呉费醋及萌江东呼蒜为葫苏东坡云呉兴庖人斫鲈鲙亦足一笑乡土以此为盛馔制时铺成花草鸾鳯或诗句词章务臻其妙造虀亦甚得法谓之金虀玉鲙
　　绿蛇　谈荟顾渚山頳石洞有绿蛇长三尺大小猪好栖树杪视之若巩带无毒能飞
　　蟹　成化湖州府志蟹在九十月间甚肥美出曹溪者尤佳【呉兴掌故相传太湖产紫须蟹自烂溪以东至分湖皆可得之昔人谓蟹腹有真稻芒霜降后入海输与海神此大诞妄蟹子未成时曰黄黄中有细骨黄依以生非稻芒也入海则黄化为子而芒亦渐长至春深散子则芒亦输出蟹腐矣好事者傅会大率如此不但蟹芒也】
　　虾　治湖州府志出太湖色白软而味鲜
　　蛏　西呉里语德清长桥下蛏味特佳
　　蚕　呉兴掌故湖人养蚕看火都听命于天时而古法则以人力胜之古人立蚕室甚密藁帘重蔽之南风则闭南窗北风则闭北窗内设火阬五处蚕姑以单衣为寒暖之节单衣觉寒则添火觉热则减火一室之内自地至屋无不暖之处故天时不能损其利也又饲蚕备叶荒有二法叶少时以白米粉掺于叶上饵之其丝更光白而纫又秋叶未落时采完好者晒干为细末常置暖处蚕时遇雨叶湿则以干末掺叶上均其水气兼干叶易饱难饥【西呉枝乗呉兴以四月为蚕月是月也有乌飞其声曰着山看火湖民谓之蚕乌又有小虾亦以蚕时出市民谓之蚕花蚕熟则絶无矣】
　　【谨按蚕桑之法莫勤于湖民蚕月之际合村闭户妇女蓬垢晓夜不眠良可悯也惜湖民不善组织丝成多贸别郡是以资其利者薄焉】
　　田鸡　崇祯乌程县志鼃不一色青而花者至秋肥美可食俗名稻花田鸡又名水鸡
　　绫　西呉里语唐湖州贡乌眼绫【治湖州府志湖绫唐时充贡谓之呉绫今有二等散丝织者名为纰绫合线织者名为线绫其绫练染光彩异于他处惟郡城织之其外俱无】
　　纱　崇祯乌程县志呉兴纺纱无花者曰真纱最白者曰银条纱有花者曰葵纱软纱绉纱又有夹织纱又有包头纱惟双林一方织之
　　绢　万歴湖州府志有官绢有生绢惟局绢有五色可同嘉兴
　　防　万歴湖州府志有水防有纺丝防出菱湖者佳苎布　治湖州府志白编布即今白苎布又有麻布
　　黄草布　治湖州府志出琏市有极细者暑月可为衣今所出止可作帐不堪服
　　苎　太平寰宇记德清县苎溪以贡苎为名
　　丝　西呉里语湖州蚕丝有头蚕二蚕头蚕为上细而白者谓之合罗稍粗者谓之串五又粗者谓之肥光合郡皆有而独盛于归安【西呉枝乗其丝以三茧抽者谓合罗丝岁以充御服见闻杂记湖丝絶海内归安为最次德清其次嘉之崇德桐乡杭之仁和】
　　同功緜　西呉枝乗以两蚕共作茧者为同功緜値即倍常
　　鹅脂緜　旧浙江通志武康出
　　香　太平寰宇记长兴县艺香山昔西施种香之所笔　西呉枝乗呉兴毛颖之技甲天下元时冯应科者擅长至与子昻舜举并名今世犹相沿尚之皆防毫也治湖州府志出归安善琏村【崇祯乌程县志湖笔著名时制有兰蕋为最胜叶石林云制笔之法桀者居前毳者居后强者为刀耎者为辅叅之以麻束之以管固以漆液泽以海藻濡墨而试直中绳勾中钩方圆中规矩终日握而不败故妙】
　　砚　呉兴掌故思陵翰墨志云宋虞龢论文房之用有呉兴青石圆砚质滑而渟墨殊胜南方瓦石今苕霅问不闻有此石或无好事者发之
　　毛扇　嵇含羽扇赋序呉楚之士多执鹤翅以为扇【今湖城人制鹅毛扇颇可却暑其柄即将羽管劈丝编织大抵皆用鹅羽其贵重者用鹤羽餙柄用玛瑙檀香拣铜丝为钉铰其价有至数金者】
　　镜　西呉枝乗镜以呉兴为良其水清冽能发光也最知名者薛氏【崇祯乌程县志湖之薛镜驰名薛杭人而业于湖以磨镜必用湖水郡旧有镜坑工人铸镜得诀大小方圆照鉴若一】
　　灵寿杖　孝丰县志天目山仙丈峯产灵寿木可为杖
　　铜锡　明一统志武康安吉长兴出铜安吉出锡桐油　治湖州府志安吉山中多桐其子可榨为油
　　卞山石　云林石谱湖州卞山在羣山最为崒奇巧罗布山间嵌空礧磈色灵璧而润青尤胜叶少蕴葢堂以就其景故号石林石上有李唐游人题字自顔鲁公而下悉署焉
　　武康石　宣和石谱湖州武康石出土中一青色一黄黑而斑其质颇燥不坚而浑然巉岩峯峦虽多透空渲眼亦不甚宛转采人入穴石多卧生甚广濶度奇巧处以铁錾榻取之或多细碎大抵石性扁侧多刷道折叠势浙中假山借此为山脚石座间有险怪尖鋭者即侧立为峯峦颇胜青州穿眼宛转浑然可观【春风堂随笔武康石色黑而润文如波浪人家园池叠假山以此为奇大至寻文者絶少】
　　桃花石　呉兴掌故安吉在唐武德中改名桃州皎然送安吉康丞诗云君吏桃州尚寄迹桃州采得桃花石则名州之义本以桃花石为当时所重又皎然有桃花石枕歌云卞山幽石产奇璞荆人至今采不着则桃花石又出卞山
　　碑石　呉兴记白鹤山石堪为碑材江乗记云负丘山石精好不借呉兴
　　砺石　名胜志归安县仁王山隔水有一小山山石可以作砺
　　纸帐　嘉靖安吉州志荻浦多桑皮纸叠而为帐有若鱼鳞正所谓梅花纸帐也然亦不甚佳
　　麻屦　旧浙江通志湖州出絧麻洁白如苎质少脆乡人取以捆屦
　　焙笼　嘉靖安吉州志土人仿杭制为之用大竹则坚细则弱或织为花鸟形状亦可观
　　芦席　崇祯乌程县志芦溪岸多有土人采之织为席
　　丹礶　万歴湖州府志葛仙翁遗制出长兴方山窑水碓　嘉靖安吉州志惟孝丰以上有之中虚可容黍数斗不人而运或截竹置其中待水自舂捣烂如泥辄用竹帘捞起堆积蒸曝便可成纸今之黄纸白纸是也
　　鱼笼　嘉靖安吉州志笑滩者土人取鱼别名也黄梅雨溢鱼自太湖逆上探其往来处破竹横溪中下置竹笼有倒丝水风相激则竹鸣鱼疑其鸣者避之不知笼之不鸣者有机巧伏焉进不能出一笑而取故名又有网斗捞之者谓之鱼媒
　　鹿网　嘉靖安吉州志鹿网出青松里者为上有生致之者
　　虎箭　嘉靖安吉州志出孝丰有无名药草土人取草熬膏用以防铁箭之首遇虎发之无不中者
　　钳锅　明一统志长兴县出
　　矿灰　明一统志长兴县出
　　苕帚　呉兴记苇花兰心曰苕呉兴溪傍多生苕草可作帚俗呼为苕帚




　　浙江通志卷一百二
　　钦定四库全书
　　浙江通志卷一百三
　　物产【三】
　　宁波府
　　稻　成化四明郡志秔稻有早雪产象山稻有朱口铁虎皮产慈谿黄香产奉化乌产象山
　　稷　嘉靖宁波府志穄稷也或谓之粟非也吕氏春秋曰饭之美者有阳山之穄高诱曰关西谓之冀州谓之防字书云防穄也释本草者云楚人谓之稷大抵穄稷防一物四名各因其俗耳鄞象产同
　　麦　成化四明郡志麦有三种大麦小麦荞麦宋淳熙中象山县西陇中有麦一茎两岐有司图上于朝
　　豆　定海县志岱山蓬莱乡周围四百余里土厚田瘠所产豆多谷少
　　萞麻　至正四明续志出明州夏生苗叶似葎草而厚大豆赤有节如甘蔗高丈许秋生细花随便结实
　　赤苋　学斋占毕明州有赤苋山土传赤苋乃仙人所种
　　蔓青　嘉靖宁波府志蔬之属产鄞县
　　雪里葓　野菜笺四明有菜名雪里菜瓮头防蓄其珍莫比雪深诸菜皆冻此菜青青葓尤美
　　香菜　嘉靖宁波府志产慈谿
　　芥辣　嘉靖宁波府志产象山
　　石花菜　普陀山志生岩石间色近紫菜而叶碎小一名鳯尾与紫菜皆洛迦山之产
　　紫菜　至正四明续志生定海昌国海岸一云出伏龙山者著名干则黒
　　鹿角菜　舟山志海苔之生东海近水岩上苔菜　吴都赋注生海水中正青状如乱发干之赤盐藏有汁名曰濡苔产象山【至正四明续志采纳之窖片片整之俗呼苔脯又一等緑苔干而作小束谓之苔结】
　　山药　至正四明续志一名薯蓣出四明者佳春生苗蔓延篱间茎紫叶青有三尖角夏开细白花秋生实于叶间状如铃二月八月采根令人刮之白色为上青黒者不用曝干入贡
　　番薯　普陀山志如山药而紫味甘种来自日本韭薤　名胜志昌国境有大韭大薤诸山俱在东南大海中大韭大薤皆其山中所产也
　　石蒜　普陀山志根似蒜一茎数葩状如龙爪而小银笋　四明山记雪窦山北岩生石乳其峯非人可升有毛竹银笋其毛竹自生毛笋若银笋即银鑛如笋或云毛竹笋白如银
　　莼　舒亶四明杂诗圣米歉年莼自注俭嵗明人呼莼根为圣米
　　菌　避暑録话四明山谷多产菌种不一食之间有中毒者盖蛇虺毒气所薫蒸也有僧教掘地以冷水搅之令少顷取饮皆得全活谓之地浆枫树菌食之笑不止俗言笑菌居山不可不知此法
　　芹　至正四明续志奉化溪涧多生
　　禹余粮　成化四明郡志生东海地泽及山岛中状如鵞鸭卵【本草纲目海米亦蒒草之也生海洲上一名自然谷即禹余粮之方孝孺海米行海边有草名海米大非蓬蒿小非荠妇女携篮画作羣采摘仍于海中洗归来涤釜烧松枝煮米为饭充朝饥莫辞苦涩咽不下性命可假待丰时】
　　松　嘉靖宁波府志五县皆产
　　槠　嘉靖宁波府志鄞奉产槠
　　四色树　成化四明郡志四明山北一峯顶上有天井山四面各生一色树东生梓西生松南生柏北生柽及黄杨
　　海桧　老学庵笔记有二种海桧夭矫坚瘦皆天成又有刻削蟠曲而成者名土桧海桧絶难致凡人家所有大抵土桧也【至正四明续志海桧栝柏也叶尖如锨其质体刻成龙鳯形悬根而植之盆可致逺】
　　防　成化四明郡志鄞县产防其毛用作防帽防鞋乌桕　嘉靖奉化县志县有九峯山九峯突兀产多乌桕秋霜叶红烂若春花
　　观音栁　嘉靖宁波府志奉定间有之细栁一名观音栁青翠如发而垂春三月开红花如蓼
　　鸡骨树　嘉靖宁波府志产定海
　　李　消夏録军庭李产奉化成化四明郡志李子出鄞小溪仲夏有粉红李蜡李丰山李
　　杨梅　成化四明郡志出奉化有邵家坞许家坞金家坞韩家晚大茘支小茘支鄞之小溪亦有之色红不逮奉化之紫黒产东湖色白者名酪蜜脚
　　枇杷　至正四明续志一名卢橘出慈谿味甘核细如椒子
　　林檎　至正四明续志出慈谿一名花红
　　藤梨　嘉靖宁波府志一名羊桃产象山
　　芧栗　至正四明续志极小而味甘出慈谿
　　榧　成化四明郡志翠山香山雪窦皆有惟雪窦尤著名
　　金柑　至正四明续志出慈谿饱霜者甘定海县志出马岙沙峧者佳不能多得
　　金橘　嘉靖浙江通志宁波金豆橘形似豆味甘香胜于大橘
　　香　至正四明续志金子形如西而小有红黄黒三色出同岙者佳【此即香】
　　青櫺子　松陵集出四明山极甘【紫桃轩杂缀四明山产青櫺子其树不可见每于石上得之盖洞天中物神仙所秘耳四明七观珍木嘉草薆薱旉荣呫甘哜芳有果青櫺李光四明山青櫺子诗羽幰新翻帝从回余欢未尽玳筵开醉抛青子香泥上留与仙家取次栽】
　　蔗　嘉靖鄞县志产鄮山下称为蔗田
　　糖氷　容斋随笔甘蔗所在皆植独福唐四明番禺广汉遂宁有糖氷【杨万里氷糖诗亦非崖蜜亦非饧青女吹箫冻作氷透骨轻寒清着齿嚼成人迹板桥声】
　　【谨按糖霜有谱制法絶佳今闽人治此为利浙民多种蔗而不知造糖惟宁郡能作氷糖推其法亦可治霜也】
　　山茶　普陀山志山中最多数千百本树高数丈丹葩满枝望之如瑚树【成化四明郡志海红花产定海】
　　贴梗海棠　嘉靖宁波府志产鄞慈土人称阑路锦丹桂　藏一话腴象山士子史本有木犀忽变红色异香因接本献阙下高宗雅爱之画为扇面仍制诗以赐从臣自是四方争传其本嵗接数百史氏由此昌焉成化四明郡志今象山所产者色深而香烈他处初无号为丹桂移之四方则色香少损此地气然也【宋高宗有献红木犀花者爱之画为扇面以赐从臣诗月宫移就日宫栽引得轻红入面来好向烟霄承雨露丹心一防为君开秋入幽岩桂影团香生粟粟照林丹应随王母瑶池宴染得朝霞下广寒】
</div>
    <div class="pagination">
<a href="浙江通志_page209.html">上一页</a><span>...</span><a href="浙江通志_page205.html">205</a><a href="浙江通志_page206.html">206</a><a href="浙江通志_page207.html">207</a><a href="浙江通志_page208.html">208</a><a href="浙江通志_page209.html">209</a><span class="current-page">210</span><a href="浙江通志_page211.html">211</a><a href="浙江通志_page212.html">212</a><a href="浙江通志_page213.html">213</a><a href="浙江通志_page214.html">214</a><a href="浙江通志_page215.html">215</a><span>...</span><a href="浙江通志_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
