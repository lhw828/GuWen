<!DOCTYPE html>
<html>
 <head>
  <meta charset="utf-8"/>
  <title>
   山东通志 - 第 194 页/共 194 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山东通志 - 第 194 页/共 194 页
  </h1>
  <div class="content">
   山东通志卷三十五之二十
　　钦定四库全书
　　山东通志卷三十六
　　杂记志
　　荟萃羣书以成志采言纪行下至名物方言搜罗毕集铅椠之能事以为可尽于此而不知宇宙甚大苞含变化何所不有以为无其理而实有其事以为无其事而实有其言笔之于书前人岂无意耶以为幽迹也可即以为寓言也亦无不可韩子有云六合之外存而不论兹所纪载况非六合之外乎爰择其事之不乖谬言之犹雅驯者辑为杂记以附成志之末简分以方域标其所自使览者知为推广绪余而不至坐囿于见闻之末也作杂记志
　　济南府
　　括地志【澹台子羽赍千金之璧渡延津阳侯波起两蛟夹舟子羽曰吾可以义求不可以威刼操剑斩蛟蛟死乃投璧于河三投辄跃出乃毁璧而去】吕氏春秋【齐人好勇者其一人居东郭一人居西郭相遇饮酒曰酒须肉乎各抽刀自割相啖遂至于死】风俗通【武帝时迷于鬼神尤信越巫董仲舒数为言帝欲騐其术乃令巫诅仲舒仲舒朝服诵咏经论不能伤害而越巫忽自死】搜神记【董仲舒下帷讲诵有客来诣仲舒知其异于常人问客何能曰知雨仲舒曰巢居知风穴居知雨卿非狐狸则是鼷鼠客慙遂化为老狸而去】晋书载记【后赵石虎时平陵城北有一石虎一夕自移于城东南善石沟上有狐狼千余随之迹皆成蹊赵王大悦曰虎者朕也自西北而东南者天将使朕平江南也遂萌南冦之计】稽神录【长白山西有夫人墓北魏孝昭时清河崔罗什弱冠被征诣州夜经其地忽见朱门楼阁有一青衣出语崔曰女郎须见崔郎罗什恍然下马入重门青衣通问曰女郎平陵刘府君之妻侍中吴质之女府君先行故欲相见乃延罗什至温凉室中女靓妆艳服出拜罗什既定情罗什问曰魏帝以尊公为元城令然否女曰家君元城之日妾生之年因与论汉魏往事悉与史合明日遂行】述异记【临济有妬妇津相传晋大始中刘伯玉妻段氏字明光性妬忌伯玉尝诵洛神赋语其妻曰娶妇得如此吾无憾焉明光曰君何称水神善而欲轻我我死何愁不为水神其夜乃自沈而死后七日托梦语伯玉曰君本愿神吾今得为神也伯玉寤而惧终身不敢渡此津有妇人渡者美女必攘衣掩妆然后得济否则波涛暴发覆溺是惧丑妇虽善妆饰无虑也故齐人语曰知妇好丑立在津口妇立水旁好丑自彰】异苑【宋元嘉十九年长山畱元寂捕一狸剖其腹又得一狸又剖之更获一狸方见肠脏三狸虽相包怀而大小不殊元寂亦不以为异以皮挂屋后夜间有羣狸绕之呼号失皮所在】酉阳杂俎【长白山古肃然山也南燕时桑门惠霄自广固至砚南闻钟声稍前忽见一寺门宇峩焕入求中食一沙弥摘一桃与之须臾又与之桃语霄曰至此淹留已久可去矣霄出囘顾失寺所在及至广固弟子迎问曰自失和尚已二年矣霄方悟二桃之兆】又【歴城光政寺有石磬如半月腻光若滴扣之声闻百里北齐时移于邺下扣之无声仍归本寺声闻如故士人语曰磬神圣恋光政】又【平原县西有杜林南燕时邵敬伯家于长白山有人寄敬伯书云我吴江使也通问济伯幸君通之仍教于杜林中取杜叶投水当有人出敬伯从之果有人令闭目引入水见一翁年八九十坐水晶牀开书曰裕兴超灭侍卫者皆圆眼具甲胄赠敬伯以刀曰好持此刀当无水厄敬伯出至杜林衣无沾濡其年宋武帝灭燕敬伯居两河间夜忽大水敬伯坐一牀至晓着岸下视之牀乃一大也世传杜林有河伯冢】渑水燕谈录【梓潼山石门涧有石曰青金色青黒相杂其文如铜屑范文正公往来于此常怪异之公后知青州遣石工取以为砚极发墨颇类歙石东方人多用之因名范公石然不耐久久则恒自断裂】齐音【金兵薄济南守将闗胜善用大刀屡战乌珠一日追奔至渴马崖求水不得马跑地泉涌因名马跑泉后金人贿刘豫诱胜杀之今墓在渴马崖西】清异录【唐段文昌为丞相精食品庖所榜曰链珍堂在涂曰行珍馆又自编食经五十卷时称邹平公食经】玉照新志【宋熙宁中有太庙斋郎姜适者淄川人枢宻遵之孙覔举还乡途中有平舆数乘每相先后初亦不暇问抵里乃径趋其家适询之有妇人年二十余语适曰吾来为汝家妇适云吾纳室久矣妇云足下自有妻我愿备妾御适势不容拒遂以空屋处之妇亦有使令自置烟爨饮食无异常人亦不讲男女之好无从诘其来歴逾年有道人直造舍妇一见掩袂大笑道人语适曰此剑仙也始与夫甚和终乃反目易行外避其夫今将迹至杀此妇竝及君吾万里来救君命今夕必有异子但闭门安坐以待之是夜三鼔后忽窻中划然有声二剑自空飞入盘旋于适颈前后天将晓忽闻喝声甚厉起观即前道人也视之有人首一血流满地道人曰可贺矣腰间瓢中取药一捻地血化为白水人首与道人俱不见次日妇人亦辞谢而去】艺苑巵言【李子麟为按察副使视陜西学乡人殷某者来迩抚傲而无礼尝下檄于麟代撰奠章及送行序于麟不乐移病乞归殷固畱之入谢乃请曰台下但以一介来命否则尺蹏见属无不应者似不必檄也殷愕然起谢过有所属撰以名刺往而久之复移檄于麟恚曰彼岂以我重去官邪即上疏乞休不待报竟归杜门却扫自两台监司以下请见不得去亦无所报谢又尝为诗云意气还从我辈生功名且付儿曹立诸公闻之有欲甘心者矣】名胜志【齐郡歴山上旧有古鐡锁大如人臂绕其峯再匝相传本海中山山神好移故海神系之一日忽挽锁断飞来于此】又【长清县方山即水经之玉符山也相传昔奂生得仙于此山顶有明镜厓石方三丈魑魅行状了然在镜中南燕时镜上忽有漆俗言山神恶其照物故漆之】又【唐僧元奘往西域取经临行之日于齐州灵岩寺院手摩庭前松树枝曰吾西去求佛教汝可西长若归汝枝东向使吾门人弟子知之及去年年西指长数丈一年忽东向指门人弟子曰教主归矣乃西迎之奘果还归得佛经六百部众谓之摩顶松】长河志【德州城内四牌坊西居人掘地得冡骨长七尺髪三尺余有石枕上锓诗云百寳装腰带金丝络臂韝笑时花近眼舞罢锦纒头疑古之名娼也又柴市东居人掘地得冢二骨竝葬皆无首以磁首代之乌髻云鬟作美妇人状】又【德州儒学西有兵器库二百余年矣明末流冦陷东省伪官来州入库销兵于室隅尘土中得一物如老翁状可二尺许屈左膝长跪左肘拊膝右手承颐须髪皓白攒眉闭目作愁苦之容瘦硬干枯不知何物也医者范生丐为药标入夜雷雨亡去】池北偶谈【范文正公祠在长白山醴泉寺佛殿东偏康熙间秋霖浃旬祠上漏下湿公像独不沾濡寺僧疑而窃窥之有大鸟张两翼翼上有火光正覆其上天霁遂失所在】又【歴城王敕字云芝读书卧牛山寺夜见地有火光发视得石函书二册读之遂能御风出神知未来休咎尝与僧采枸杞山上僧先归则敕已在室矣后以进士督学河南四川一日见白云孤飞命追之云堕地为石色雪洁煮啖之甘饴曰此云母也行辉县山中忽下舆拜曰丈乃在此即掘得竒石置之百泉书院又于古垣中得紫石砚二枚尝云地如竹筛眼凡有异宝皆可见采杞僧死敕问何欲曰欲富贵兼之敕曰但堪作藩王耳朱书其背曰蜀王比王生第二子背隐隐有书字又详僊释】又【济南府学文昌阁有二鹳巢其上一日翔西郊为一军士射中其胫此鹳每带箭出入人皆见之偶中丞阅军士皆集辕门此军方墙立鹳忽飞翔其上矢坠焉军士异而取之俄觉耳中痒不可忍试以箭镞搔之墙忽压镞入耳深不可出军士叹曰此鹳报怨也吾其死矣数日果死】又【丙寅春长山之苑城周村间有短人长可尺许须眉手足皆具能按拍而歌问之云年三十余矣岂巨灵僬侥耶】又【新城人有鬻姜平原者见主人次子昼卧以为病也主人曰此儿昨往田间忽云阴风起不觉身入云中见神人数十辈形状诡异各驾一车驾车者似羊而狞车中皆氷雹教之以手撒雹寒甚令纳手羊毳间顿暖如火方撒之顷咸以蒲葵扇子障之须臾不知行几百里雹尽恍然身已在原处矣归家困甚寝未觉尔始知李卫公行雨事非妄】济南府志【济南郡张公城西北有鵞浦南燕世有渔人居水侧尝听鵞声中有铃声甚清亮侯之见一鵞咽颈极长罗得之项上有铜铃缀以银鏁隐起元封元年字】又【临邑察院公署旧有妖物过者不敢停骖薛文清瑄时为山东督学憩于馆中夜半有黒衣而立不敢近薛不以为意已而渐近几席间且逼薛以手批其颊地上頺然有声忽不见明旦视之得一泥兜鍪左右迹之为邑城隍庙门外控马奴面变惶惑状因碎其像土木中隐隐有血痕如脉络自是祟遂息至今塑像仍露其顶云】歴城县志【明建文时燕王攻济南与鐡扃战忽有羣僧助战勇不可当燕王使人迹之皆入大佛山琵琶洞石壁上石刻罗汉皆流汗被体乃以鐡椎碎之石刻于唐贞观间】邹平县志【城西南四里许有古碑相碑座下赑屭常夜出碑行甚驶牧牛者见之以为怪鞭其首后遂止今碑欹处犹有鞭痕】又【城西南五里有后周平章景范墓山为坟俗因名相公山也坟前有翁仲二康熙十七八年忽生须长寸余碧色土人见者辄抜去旋复生逾年而止】又【康熙二十三年郭庄居民院中井鸣如牛吼水忽上溢祭之乃止】淄川县志【黉山后有仙人藏谷种于洞中每年出晒一次其谷种于地回头即穗黄故今种有名回头黄者又洞中仙人养金蚕居人尝有拾之者故名黉山谷】又【曹三公龙泉郷人募佣得一人形容古异而力作倍勤月余支工价欲得粟以一束草作囷曹笑曰此盛几何佣曰但满是足矣倾之二石犹未充曹乃异之佣曰吾实苍龙故潜东山峡中有乌龙与我争明日战岩上匄公助我曹早起至峡旁果见二鸽鬬乃抛杖击乌者中尾飞去顷之大雨如注曹奔至家南坐枣树下雨止其家迎视则已坐逝矣郷人乃即其地建石塔塑像以祀之】又【明正德中淄川人蔡广妻妾悍恶詈姑如婢一日使婢饷田者婢奔告曰贼至矣问贼安在曰在家南林中都戴鬼面且曰蔡广在家否妻怒曰汝破我罐反吓我取鞭欲挞之雷电大至击妻死妾方炊倒揠于釡而死广素佞佛是日昼寝僧寺中神推殿欲入一神曰姑免之至今殿微欹侧广至家见一鐡胄在庭中具大径尺重不可举三日大风昼晦乃失所在】长山县志【权枒山亦名东陵长白迤南之髙峯也有石髙丈余化为人行医于章邱明嘉靖初自号石大夫假星命至渭南见刘生凤池即拜曰我邑父母也刘果登第令章邱访之不得石见梦曰东陵山下大石即我也凤池立庙祭之病者往祷辄托之梦寐医无不愈今长山有石大夫祠】
　　兖州府
　　前汉书【景帝三年十一月有白颈乌与黒乌羣鬬白颈乌坠泗水中者数千】贾谊新书【邹穆公令食鳬雁者必以粃母得以粟于是仓无粃而求易于民每二石粟而得一石粃吏请以粟食之公曰不可夫粟人之上食也奈何其以养鸟也且女知小计而不知大会夫君者民之父母也取仓之粟移之于民此非吾之粟乎鸟茍食邹之粃不害邹之粟而已粟之在仓与其在民于吾何择】钟离意别传【意为鲁相出私钱万三千付户曹孔防脩夫子车入庙拭几席剑履有男子张伯除堂下草土中得玉璧七枚伯怀其一以六枚白意意令主簿安置几前其堂下床首有悬瓮意召防问答曰夫子瓮也背有丹书人莫敢发意曰夫子所以遗瓮欲以埀示后人遂发之得素书文曰后世脩吾书董仲舒防吾车拭吾履发吾笥防稽钟离意壁有七张伯藏其一意即召问伯果服焉】魏书【天安元年六月兖州有黒蚁与白蚁鬬长六十歩广四寸】唐书【德宗贞元十八年六月有众鸟集滕县嗛柴为城中有白鸟一碧鸟一交颈比翼如鸳鸯】郡国志【桃山在峄县东南五十里即华采山也一名义珠山山上有井不可窥窥者不盈歳辄亡有鸟巢于井中金喙黒色而团翅见则大水】水经注【汉哀帝建平四年方与县女子田无啬生子先未生二月儿啼腹中及生不举葬之陌上三日人过闻啼声母掘养之】古今五行记【南宋元嘉中夏侯祖观为兖州刺史镇瑕丘卒于官沈僧荣代之经年夏侯来谒僧荣语如平生每论幽防而泣僧荣牀上有一织成宝饰络带夏侯曰岂能见与必以为施可命焚之烟熖未灭已见带在夏侯腰上明年僧荣在镇夜设女乐忽有一女在户外沈问之答云是杜青州弹筝妓采芝也已致夏侯兖州为宠妾惟愿坐上一妓见伴沈戏指下坐琵琶妓妓啼云官何忍以赐鬼鬼曰汝无多言今不相放酌酒未终心痛而死气才絶魂神已复人形在采芝侧】困学纪闻【唐则天时徐敬业举义扬州则天讨之军败而遁敬业先养一人貌类于已而宠遇之及敬业败擒得所养者斩之而敬业实隐大孤山与同伴数十人削髪为僧天宝初有老僧名住括年九十余与弟子至南岳衡山寺居月余忽集诸僧徒懴悔杀人罪咎僧徒异之老僧曰汝颇闻有徐敬业乎即吾身也吾兵败入大孤山精勤脩道今已证第四果矣因自言死期如期而卒遂葬衡山】集异记【陈畱人蔡少霞早岁以明经得第授兖州泗水丞遂于县东二十里买山筑室为终焉之计地近水石云霞境象珠胜一日防谿独行得美防因就憩不觉成寐忽为褐衣鹿帻人召去逺至城郭处所碧天虚旷瑞日曈昽人俗洁清草木鲜茂少霞举目移足惶惑不宁即被导者令前经歴门堂深邃莫测遥见玉人当轩独立少霞遽修敬谒玉人谓曰愍子防心今宜领事少霞靡知所谓复为鹿帻人引至东庙止于石碑之侧谓少霞曰召君书此贺遇良因少霞素不工书即极辞让鹿帻人曰但按文而录胡乃拒违俄有二青童一赍笔砚即付少霞曰法此而写少霞凝神搦管顷刻而毕因览读之已记于心矣题云苍龙溪新宫铭紫阳真人山元卿撰良常西麓源泽东澨新宫宏宏崇轩防防雕珉盘础镂檀竦棨璧瓦麟差瑶堦肪截阁凝瑞雾楼横祥霓驺虞巡徼昌明捧闑珠树规连玉泉矩泄灵飚遐集圣目俯晰太上游储无极便阙百神守防诸真班列仙翁鹄驾道师氷洁饮玉成浆馔琼为屑桂旗不动兰屋互设妙乐竟臻流铃间发天籁虚徐风箫冷彻凤歌谐律鹤舞会节三变元云九成绛阙易迁虚语童初浪説如毁乾坤自有日月清宁二百三十一年四月十二日建】太平广记【干符中兖州节度使崔尚书法令严峻常有一军将衙叅不至崔大怒就衙门处斩军将就戮顔色不变是夜三更归家妻子谓是鬼物军将曰初遭决斩时一如醉睡无诸痛苦夜觉身到街中因而还家明旦入谢崔惊问尔有何术军将云素无幻术自少读金刚经日三遍昨日诵经所以过期崔又问所读经何在云在家锁函子内及取到锁如故开锁见经巳为两断崔大惊悔慰安军将乃赐衣一袭】名胜志【宁阳县城南二里有娥女墓其地出泉谓之娥女泉唐李防赋序娥女美容色善歌舞殁后化而为泉生于岩石间埀洒如泪云】为善书【元史彦斌嗜学有孝行顺帝至正十四年河溢金郷鱼台坟墓多坏彦斌母卒虑有后患乃为椱棺刻铭曰邳州沙河店史彦斌母柩仍以四鐡环钉其上明年墓果为水所漂彦斌草为人置水中仰天呼曰母棺被水不知其处愿天矜怜假此刍灵指示言讫涕泣横流乃乘舟随草人所之行三百余里止桑林中视之母柩在焉载归复葬】池北偶谈【济宁邵士梅自记前生为海宁州人纎细不爽后以己亥进士为登州教官因亲至所居访其子为谋生计且教之读书为诸生又自知官止县令迁吴江知县即辞疾归其妻早卒邵知其再生馆陶某氏俟其髫而聘之复为夫妇】又【康熙丙寅歳济宁人王甲当进香武当山归为妻言岑岳竒丽之状既与众将再往妻欲偕行王难之妻恚自缢乃敛毕哭而去比至河南见妻憩路旁树下曰吾候且数日矣其夫大惧众曰吾等百余人即鬼复何所畏途中起居饮食都无他异事竣归家开衬视之空中无人】兖州府志【济宁陈益修字玉笥回回杨生花者素豪猾欲毁关侯祠拓其居陈阻之及明末生花殴陈濒死刓其目而啖之仍以矿灰实眶谓必无生理矣至夜恍惚见緑衣神饮之酒外青内白次夜复见一神人以手击其脑后目中血出如注痛久良已又次夜见一老妪食以杏李又以羊眼盈把令口吸之比觉双瞳炯如而生花以为盗族诛去陈事才八月益修于　国朝顺治乙酉举郷试丙戌成进士】济宁州志【明正统间金陵指挥王某无子运粮过济宁买一妾美而贤宗姻咸敬爱之生一子而夫与正室相继死妾治家教子极有法既而子袭官部运北上问外家所在但言嫁时年幼都忘之矣妾之归王氏者三十余年晨起必梳沐帏中子妇立户外俟其出乃敢前拜近侍二婢亦未尝见梳洗也一日晨兴颇迟二婢立榻前风动帐开乃见一无头人持髑髅置膝上籹饰犹未竟仓皇加颈不及身首俱仆婢惊呼子妇入视则固一具枯骨也人因呼其子为鬼头王】
　　东昌府
　　三国五行志【魏齐王嘉平初东郡白马河出妖马每夜过官牧呼鸣羣马皆应迹大如斛行数里还入河】述异记【汉武宴于未央宫忽闻人语云老臣负自诉良久见架上一老翁长八九寸面皱须白拄杖偻歩至前仰视屋俯视地忽不见帝问东方朔朔曰其名为藻廉水木之精也愿陛下宫室足于此不欲更造后帝幸瓠子河闻水底有弦歌之声前梁上翁及年少数人绛衣紫带皆长八寸淩波而出衣不沾湿皆挟乐器帝问之曰向所闻乐是公等奏耶对曰臣前昧死归诉防陛下息斤斧得全其居故相庆乐耳遂奏乐献帝洞穴珠一枚此珠径寸明耀絶世】广异记【李光逺开元中为馆陶令时大旱光逺为旱书书就暴卒后县申旱状州司马不从百姓胥怨皆曰长官不死宁有是邪其夜光逺忽乘白马至谓百姓曰我虽死旱不虑不成遂诣司马宅司马大惧使人致谢光逺责云早是百姓事何以生死为宜速成之不然当为厉矣言讫与百姓辞去其年旱成】列异传【髙唐人华歆未仕特尝宿人门外主人妇夜产一子有顷两吏诣门欲入见歆便辟却易曰公在此奈何一吏曰过三岁再来天明歆去后欲騐其事间三岁复至其家问前所生儿已死歆自知当为公】梦溪笔谈【宋元丰间欧阳修奉使河朔止宿髙唐驿舍夜闻沙中车马人物之声歴歴可数土人谓之髙唐海市】夷坚志【髙唐县聂公辅家本富好鬼神凡有所往无论路逺近事大小必叩神以为行止又酷信巫祝歳久祷请多不騐于是意懈且毁悖之尝以六月正午坐堂上仆妾在旁忽闻诃叱声注目凝视见数少年黄衫小防玉带緑鞾振袖过庭下人物才尺许歴歴可观聂震骇呼家众悉至所覩俨然皆惊出外少年者冉冉腾空驾云顾从吏以线一缕系炭邱一挺长三尺置屋上而去是夕遂回禄无烬遗】县志【刘铭为诸生时与同砚友以胆气相矜约夜取城隍庙判官手中笔为信是夕友先入庙伏神座下伺之近二鼔见纱笼前导呵殿拥神升座判前白刘长史借笔未敢擅与神曰彼既来借可暂与之忽门吏报刘长史至神即退刘既至掣笔而去其友惊怖死神座下次日刘遍访得之庙中胷次微温良久而苏因述所见刘后果为华州长史】
　　青州府
　　管子【齐桓公出于泽见衣紫衣大如毂长如辕拱手而立还归寝疾数月不出有皇士者见公语惊曰此所谓泽神委蛇者也惟覇主乃得见之于是桓公欣然笑不终日而疾愈】晏子春秋【齐景公病水十日夜梦与二日鬬而不胜晏子曰请召占梦者立于闺占梦者至曰请反具书晏子曰病者阴也日者阳也一阴不胜二阳公病将已居三日公病大愈且赐占梦者曰此非臣之功也晏子教臣对也晏子曰占梦者以臣之言对故有益也使臣身言之则不信矣公召吏而使两赐之】博物志【太公为灌坛令武王梦妇人当道夜哭问之曰吾是东海神女嫁于西海神童今灌坛令当道废我行我行必有大风雨而太公有德吾不敢以暴风雨过也武王乃召太公三日三夜果有疾风骤雨去者皆西来也】淮南鸿烈解【齐庄公出猎有一虫举足将攩其轮问其御曰此何虫也对曰此所谓螳蜋者也其为虫也知进而不知却不量力而轻敌庄公曰此而为人必为天下勇武矣回车而避之勇武闻之知所尽死矣】韩诗外传【齐王厚送女欲妻屠牛吐屠牛吐辞以疾其友曰子终死腥臭之肆而已乎何为辞之吐应之曰其女丑其友曰子何以知之吐曰以吾屠知之其友曰何谓也吐曰吾肉善而去若少耳吾肉不善虽以吾附益之尚犹贾不售今厚送子子丑故耳其友后见之果丑传曰目如擗杏齿如编贝】拾遗记【琅邪王溥王吉之后安帝时家贫不得仕乃挟竹简插笔于洛阳市佣书美于形貌又多文辞来僦其书者丈夫赠其衣冠妇人遗其珠玉一日之中衣宝盈车而归溥先时穿井得鐡印铭曰佣力得富钱至亿庾一土三田军门主簿后以一亿钱输官得中垒校尉】晋书载记【慕容超时天齐水涌河济冻合而渑水不氷及刘裕围广固河间人元文説裕曰昔赵攻曹嶷望气者以为渑水带城非可攻抜若塞五龙口城必自陷石虎从之而嶷请降慕容恪之围段龛亦如之龛降无几又震开之今旧基犹在可塞之裕从其言城中男女患脚弱病者大半】南史【梁阴子春为东莞太守时青州刺史王神念毁临海庙栋上一蛇长丈余入海去是夜子春梦一人云被人坏所居欲憩此境经日方知神念毁庙因立祠复梦一朱衣人谢曰当以一州相报月余魏袭朐山子春破之武帝以为南青州刺史】古今注【蝉名齐女者齐王后忿而死尸变为蝉登庭树嘒唳而鸣王悔恨故世名蝉曰齐女也】水经注【齐桓公二十年征孤竹至卑耳之谿十里闟然止瞠然视援弓而未发谓左右曰见前乎左右对曰不见公曰寡人见长尺而人物具焉冠右袪衣走马前岂有人若此乎管仲对曰臣闻岂山之神有俞儿长尺人物具霸王之君兴则岂山之神见且走马前走导也袪衣示前有水右袪衣示从右方涉也至卑耳之溪有赞水者从左方涉其没及冠右方渉其深至膝已涉矣桓公拜曰仲父之圣此寡人之私罪也久矣】又【防稽山阴县西门外百余歩有怪山本琅邪郡之东武县山也飞来于此】酉阳杂俎【宋元嘉中青州刘烬射一鹿已剖五脏以野草塞之蹶然而起烬宻録此草种之多主伤折俗呼为刘烬草】又【平原髙苑城东有渔津相传魏平原潘府君字惠延自白马登舟之郡手中弄囊坠于水中囊有钟孔一两在郡三年济水泛溢有一鱼长三丈广五尺刳其腹中得坠水之囊金针尚在钟乳消尽其鱼得脂数十斛时人异之】齐地记【东武城东南有卢水水侧有胜水木方俗音曰圣子其木经野火烧死炭不灭东方所谓不灰之木也】唐书【史思明叛青州女子王氏与卫滑侯唐二女歃血赴行营讨贼时人伟之济濮节度使许叔翼表其忠皆补果毅】太平御览【齐国有山石穴如井深不可测春夏时雹从井出常败五谷人以柴塞之不塞辄出因号为柴都焉】稽神録【朱梁时青州有客泛海遇风飘至一处有城郭海师云吾闻鬼域在是因登岸入城其田舍不殊中国至宫值宴侍宴者数十人衣冠器用多类中国升殿窥之俄王疾召巫视之谓有阳地人至此故病当谢遣之遂宴客宴毕客乘马至岸登舟得归】太平广记【宗岱为青州刺史着无鬼论禁淫祀邻州咸化之后有一书生葛巾修刺诣岱与谈忽振衣起曰君絶我辈血食二十余年君有青牛髯奴未得相困今奴已叛牛已死得相制矣言讫遂失所在明日岱卒】夷坚志【宋绍兴时河南邳徐间多妖民惑众而陈靖宝者为之魁官立赏格捕之下邳樵夫蔡五采薪于野衣食不给叹于道曰使我捉得陈靖宝便有官有钱言未讫逢一白衣人荷担上系苇席从后呼曰我识陈靖宝恨独力不能胜耳蔡大惊释担以问白衣取苇席铺于破垣之侧促坐共议斯须顾蔡厉声一喝蔡为席载起腾入云霄遡空而飞直去八百里堕于益都府庭下府帅震骇谓为巨妖命武士执缚荷械系狱穷讯所由蔡不知置辞而靖寳竟亡命疑白衣者是其人云】又【青州益都人王徳柔营新第于北郭既成百怪交兴白昼出没烟气蓊蔚之中人形鸟面往来偃肆自若邀道术者施法摄治不效有狗屠范五素以防悍着诣德柔求酒馔独往宿夜半西庑下一人从地踊出短身缩项着朱衣形体充腯两手相击歌舞庭下范握刀逐之至东南隅失所在五记其处明旦发土壤获一枯蟹投诸水其后帖然】又【青州谯氏大家也其所居堂后有大柿树围三丈许崇寜三年冬雪寒甚木冻裂至根中有奇石长袤丈纹理莹然碧色可爱闻者争观之】宣室志【海岱之间出黄石或云茹之可以长生唐宗命临淄守歳采而贡焉开元二十七年江夏李邕为临淄守是岁秋因入山采黄石忽遇一翁叩马告曰君侯躬自采药岂不为延圣主之寿乎曰然翁曰圣上当获龙马则享国万岁无劳采药耳邕曰龙马安在答曰当在齐鲁之间邕命驾以后乘遽不见邕大异之曰得非神人乎即命其吏王干真徃求之二十九年果得于北海郡民马防恩家其色骓毛两脇有鳞鬃尾若龙日驰三百里乃上献之】又【唐建中初乐安任顷者读书深山中忽有一黄衣翁扣门而告之曰吾龙也西去此一里有土湫家之数百歳矣明日当有道士用术竭我湫水愿子大呼天有命杀黄龙者死再竭再呼则无事矣如期往果见一道士长可丈余乘片云自西来立湫岸出黒符数道投湫水中顷之水尽涸见一黄龙困沙中顷如命呼之湫水尽溢如是者三是夕梦老人来谢曰无以报德谨奉一珠于湫岸幸取之顷往果得径寸珠光色洞彻后持至广陵市有逺人见之拜曰此真骊龙宝也世人莫可得以钱数十万售之】为善书【宋益都尉马伯初在郷累举不捷居郊野一夕雨中有盗穿窬而入伯曰汝胃雨穴壁必不得已盗曰我营卒也因博输不敢归乃来相扰伯曰吾有绢二疋取赠之盗谢去复诣营请于军尉得不治罪伯后将就试卒忽出灯下曰某前防恩誓必报今不幸殁于军既而伯赴试卒悉以所试题预报之伯果获髙捷至南省亦然已而登第卒又见曰公必尉益都某当往彼相助后果尉是邑到官未几有告羣盗聚某村林中者伯率众往捕因骑马独与一防吏先至羣盗皆俯伏就执】元史【大德九年五月乙亥朔昌乐县龙洞云出作五色三层上鋭下圆云中现仙佛像既而团圞如镜照见人影】夏竦龙兴寺记【青州龙兴寺庑西有木台悬二小鼔相传寺乃孟尝故宅鼔即其所尝击以召食客者又孟尝食客处遗鐡锅二可容三四石今在南阳府】名胜志【益都县有南阳北阳二水俱流入城南北古老云南宋时逺望地中有水俱倒影人马百物皆见影中积年乃灭谓之地镜】又【安平城内有石槽方广四尺许每注水一槽羣马饮之不竭后有富室窃移于家马饮之俱死因还故处遂呼为石槽城】池北偶谈【益都孙文定公廷铨世居顔神镇为童子时尝五鼔入塾道遇一长人如方相状目睢盱可畏直前欲抟之方悚惧间自觉身骤长与之等且搏且却至孝水西岸玉皇宫忽不见又长读书斋中有狐贻金豆数枚而去其家有金豆山房至今存】又【王文靖公璟未遇时肄业琅邪山寺夜半有巨手自窻入类人掌而有毛璟取朱笔书一山字于上怪哀号乞免且言公贵人异日当至都宪璟复援笔书一山字于下怪乃得出璟尝与友人胡某同读书别业夏夜胡每苦热王辄言凉因易地而寝胡觉清风徐来都忘炎暑俄闻人语云此非王都宪乃胡教官耳叱之不见遗二莲叶于榻前】又【仓颉祠墓在寿光县城西门濒河刘珝幼时读书外塾每往返涉水辄有白须老人负之久之问为谁曰我仓颉所遣送迎公者他日富贵母相忘珝既贵谒仓颉祠有侍者形容宛如所见遂新其祠墓云】又【安邱明经张某尝昼寝忽一小人自心头出身才半尺许儒衣儒冠如伶人结束唱昆曲音节殊可听説白自道名贯暨所唱皆其平生所经歴既毕诵诗而没】青州府志【王沂公父雅重儒道毎遇故纸必掇拾涤以泉水收之尝曰愿我子孙以文学显一夕梦宣圣拊其背曰汝敬吾教甚勤当遣曾参来生汝家晩年得一子乃沂公也因名曾以状元及第官至中书侍郎门下平章事】又【富彦国在青社河北大饥民争归之有夫妇襁负一子弃之道左空冢中而去后归郷过此冢欲取其骨则儿尚活肥健于昔冢中有蟾蜍如车轮气咻咻然意儿呼吸此气故不食而健自尔遂不食年六七岁肌体如玉其父抱儿来京师以示小儿医张荆匡张曰物之能蛰燕蛇虾蟇之类是也能蛰则不食寿可千岁能听其不食不娶则得道矣父喜携去后不知所在】又【杨光逺叛青州孙中舍居围城中食尽内外隔絶其畜犬由水窦出向其城西别墅取米如此数月阖门借以不馁龙图赵公师民刻石表其墓曰灵犬墓】又【安邱有室女及笄天雨接檐澑濯手后右手拇甲内有红线寸许作盘屈状年余不灭亦无所苦女伴戏而恐之曰得非龙乎女信之心恍惚不安明年夏雷雨女出其手于窻外忽震雷砰訇从窻间起有龙自女手甲中出腾空而去但甲分裂余无恙】益都县志【宋宣和中陜西一武人为京东都监官舍在青州到任逾岁忽见照壁后一大青面鬼倨坐头髙拄屋武人有胆勇即取弓矢射之中复笑曰着又射之笑曰射得好连二十余矢集鬼体如猬鬼殊不动俄二小鬼挟都监母从房出畏或伤害乃舍弓矢夺救之呼诸子仆妾为助了无一应回视屋下则一家人尽被箭死皆适所射者府帅闻遣僚属来视咸怪愕无防但为买二十余棺敛之毕将出葬偶啓便室取物见一家聚坐其中浑如醉梦揭棺看之各贮箕帚桶杓之类耳急徙他所而空厥居】寿光县志【西冯社人冯治运性至孝葬母后省墓夜行见道侧萤火熠熠治运兄弟各以手掇之治运所得者入手即化为紫金粒其大如菽治运以雕盒贮之置曲室自此家计丰瞻治运殁后忽闻金粒唧唧有声家人啓视之仍化萤飞去】又【寿光乞人刘九者明末尝于风雪中裸袒乞于市西门花巷内有乐籍者见其寒解羔裘被之九大怒裂诸地曰刘九宁冻死岂受乐户人怜耶士夫皆太息之】诸城县志【信阳镇西南八里海港中有石平正如牀上有巨人仰卧迹脑脇膝骨痕入石数寸亦名仙人牀又阳信郷有干沙亘十余里海潮至则水从沙中涌出潮退即涸又有响埠在常山后麓周回八九里人行其上铿然有声缓行如登楼阁急行如击鼓鼙】又【诸城故无虎明成化中窜来一虎出伏东乡间有瞽者曳杖独行虎捕之瞽壮年有胆力怒曰汝何人敢无故打我即弃杖两手抱虎腰骇而大呼虎亦惊窘辗转间俱堕眢井行路人闻呼声窥井见虎操戈刺杀虎瞽身被啮数处病疮月余竟不死】
　　登州府
　　山海经【东海渚中有神人面鸟身珥两黄蛇名曰禺黄帝生禺禺生禺京禺京处北海禺处东海】又【东海中有流波山入海七十里其上有兽状如牛苍身而无角一足出入水则必风雨其光如日月其声如雷其名曰防黄帝得之以其皮为鼓撅以雷兽之骨声闻五百里以威天下】十洲记【祖洲在东海中地方五百里上有不死草生琼田中草似菰苗长二尺许人已死者以草覆之复生】又【瀛洲在东海中地方四千里上生神芝仙草又有玉石髙且千丈出泉如酒味甘饮之数升辄醉洲上多仙家风俗似吴人山川如中国也方丈洲是羣龙所居羣仙不欲升天者皆往来此洲蓬丘蓬莱是也别有圆海绕山无风而洪波百丈不可得往来盖太上真人所居唯飞仙有能到其处耳】博物志【东海中有半体鱼其形状如牛剥其皮悬之水至则毛起潮去则毛伏又蛟错鱼生子子惊还入母肠防复出又有物状如凝血纵广数尺方圆名曰鲊鱼无头目处所内无脏众虾拊之随其东西人煮食之】汉书【王莽传夙夜连率韩博上言有奇士长丈大十围来至臣府自谓巨毋霸出于蓬莱东南五城西北昭如海濒轺车不能载三马不能胜卧则枕鼓以鐡箸食】三齐畧记【始皇造石桥渡海观日出处有神人召石下城阳一十山芨岌相倾如东随行石去不驶神人鞭之见血今召石山石色皆赤】又【始皇造桥观日海神为之驱石竪柱始皇感其惠求见神曰我丑莫图我形当与帝防始皇从桥入海四十里与神相见左右有巧者潜画其像神怒曰帝负约可速去始皇转马前脚才立后脚遂奔仅得登岸今成山东海水中有坚石柱往相望似石桥又有石柱二乍出乍没或云始皇渡海立此石以为记】二仪实録【始皇巡狩至海滨有神朝皆戴抺额绯衿大口袴以为军容】齐记【成山有牛岛常以五月有海貍上岛产乳逢人则化鱼入水】述异记【登州海畔有大石相传鲁班所作夏则入海冬复止山上陆机诗云石常怀海我宁忘故郷】初学记【山海经曰朝阳之谷神曰天吴是为水伯其为兽也十八尾八首人面八足也木元虚海赋曰天吴乍见而彷髴】太平广记【开元末登州渔者负担行海边遥见烟雾朦胧人众填杂若市里者遂前见多卖药物僧道尤众良久欠伸悉无所覩惟拾得青黛数十斛人不敢他用而施之浮图】又【唐宗长安大防道众麻姑仙自昆仑山三千余里往赴之帝见其衣冠异常问其所自对曰自东海复问来几何时对曰夘兴而辰至防间遣二侍臣即其所麻姑令二人入袍袖中闭目二人入袖但觉有如飞升者适过莱阳其一下闻市声开目视之遂堕焉土人立庙以祀之号仆射庙】説郛【东海岛穆天子养八骏处也岛中有草名龙刍马食之日行千里古语云一秣龙刍化为龙驹】又【周太公招逺县埠头村人也将四子入罗峯山采木忽闻儿啼声近前见一虎在儿傍将逐之虎忽化去乃锦被里小儿也抱归育之年十二始能言冐周姓后入罗峯山脩道与仙人唐公郎公化公志公张公廖公同升而去】艺文类聚【管宁避地辽东经海遇风舟人危惧皆叩头悔过宁思念向曾如厠不冠即便稽首风亦防静】夷坚志【宗立本黄县人为行商无子宋绍兴间与妻贩缣帛往昌乐涂遇小儿可六七岁遮拜语言獧利问所来对曰我昌邑县公吏之子立本拊之曰肯从我乎儿拜泣遂收育之名为神授儿性警敏能作大字篆草书立本弃旧业擕儿游使习路岐体态以自给后二年至章邱逢一异僧指儿谓之曰尔何处拾来立本曰吾妻实生之僧笑曰是吾五台山五百小龙之一也失之三岁方防见之久留定掇大祸吾已宻施法禁彼亦无复肆其虐于是索水喷噀立化为小朱蛇盘旋于地僧执净瓶呼神授名蛇即跃入其中淮东钤辖王易之亲覩厥异】又【黄旦者登州文登县村民也未尝学奕自幼即能之既长挟艺行游遂无与为敌吕辩老在平原旦往依投因畱止外馆主簿闾丘天用好奕品颇髙毎以暇日诣酒局与角胜负未尝相舍防思州举塲召天用考试因与黄旦偕行夜宿旅驿几忘寝寐一日旦遽死天用为买棺敛葬而以书告吕吕失声叹息又数日客从京师来持旦与吕书考其日时乃在既死之后天用犹未开院及出得报絶惊异遣人发其殡则棺空矣】録异记【莱阳县东北有芦塘八九顷其深不可测中有大鱼五日一奋跃出水大可三围其状异常每出水则小鱼奔迸随水上岸不可胜计又云此塘有鲸鱼五日一化或为美妇人或为美男子后为雷电所击此塘随干】续夷坚志【昆嵛山石落村刘氏尝于海滨得百丈巨鱼取骨为梁构屋曰鲤堂堂前一槐防蔽数亩忽梦女冠自称麻姑乞此树脩庙刘漫许之后数日风雷大作昏晦如夜失槐所在相与求之麻姑庙中树已卧庙前矣】自警编【沙门岛旧制有定额过额则取一人投之海中宋马黙知登州建言朝廷既贷其生矣即投诸海中非朝廷之本意今后溢额乞选年深自至配所不作过人移登州神宗然之着为定制未几马坐堂上见一人乘空来左右挟一男一女曰我自东岳来圣帝有命马黙本无嗣以移沙门岛罪人事赐男女各一人遂置二童乘黄云而去马惊起与左右卒犹见黄云后果生男女】宋史【东海徐甲者先娶妻许氏生一男名鐡臼又改娶陈氏凶虐志灭鐡臼因名已所生子曰鐡杵欲以杵捣臼也鐡臼竟以冻饿被杖死死后旬余鬼忽还家登陈牀曰我鐡臼也实无罪恶横见残虐我母诉寃于天当令鐡杵疾病与我遭苦时同将去有期我今停于此待之家人不见其形但闻其语时复歌云桃李花严霜落奈何桃李子严霜早落已声甚伤切悼已之不得成长也于是鐡杵六岁鬼至便病月余而死】又【绍圣四年十二月黄县卢山观池水凝结如珠累累成佛塔香炉楼台花木禽鱼诸形状无一不备】池北偶谈【天啓中文登诸生刘大成知医以笃行为乡党所推使董修学宫因凿泮池得一石函啓之有女骼钗钏刘徙瘗北城隍上次日得一瓶中贮竹浆外勒八语云滨人花母刘支竹浆一匕济人广嗣功长南文焕发北屋城隍妥予之灵食报难量刘以竹浆施病者辄愈年八十生六子诸孙科第甚众】又【崇祯七年春有沙鸡自海岛飞入登境摇翅有煞煞声形如鸽惟食沙】莱阳县志【鐡工薛养本一夜就寝窻外有呼其名者啓视乃二青衣各长尺余拉养本手踏屋越墙北行养本乘间匿禾中二青衣遍索不得而僧寺鸣晓钟矣青衣随钟声缓急叩头膜拜忽闻鸡鸣倐然不见养本回室竟亦无恙】文登县志【柘阳山有龙母庙相传郭姓妻汲水河厓感而有娠三年不产一夜雷雨大作电光绕室免乳无儿胞之形每夜有物就乳状如巨蛇攀梁上有鳞甲郭飞刃击之似中其尾腾跃而去妻死葬山下一日云雾四塞郷人遥望一龙旋绕山顶及霁冢移山上墓髙数尺后秃尾龙见年即丰稔土人搆祠祀之】又【文登令李敬性至孝迎养其母两榻相连尝候母寝乃寝一夕秋雨甚敬寐中闻牖外呼起起视阒然复就寝忽闻大声云不起祸且及母敬惊负母趋出栋折墙倾两榻俱碎】又【山海经蚩尤作大风雨黄帝乃召女魃止之神异经言南方有人长二三尺袒身目在顶上行如风名曰魃所见之国大旱又名旱母得之投溷中乃死旱灾即消未闻人死为魃也文登滨海犷野每岁旱辄于新墓视土微湿即以为魃乘夜数百人掘之斲棺碎骨值雨即已不雨则羣小与尸主议和此等恶俗信所谓海角无天当事所宜禁遏也】
　　莱州府
　　齐谐记【东海蒋潜尝至不其县路次林中露一尸鸟来食之辄见一小儿长三尺驱鸟鸟即起如此非一潜异之看见尸头上着通天犀纛揣其价可数万钱潜乃抜取既去见众鸟集无复驱者潜后以此纛上晋武陵王晞后落褚太宰处复以饷齐豫章王江夫人断以为每夜辄见一儿绕牀啼呌云何为见屠割必诉天当相报江夫人恶之月余乃亡】齐地记【古有日夜出见于东莱故莱子立城以不夜为名又云海底三更见日光芒四起】太平广记【莱州即墨县王丰兄弟三人丰不信方位所忌尝于太岁上掘坑见一肉块大如斗蠕蠕而动遂填其坑随填而出丰惧弃之经宿肉长塞于庭兄弟奴婢俱暴卒惟一女子存焉】又【唐永徽中莱州人刘聿性好鹰遂之界山悬厓自缒以取鹰雏欲至巢而绳絶落于树岐间上下皆壁立进退无据大鹰见人衔肉不敢至巢所遥放肉下聿接取肉餧雏以外即自食之经五六十日雏能飞乃裂裳以系鹰足一臂上系三聨透身而下鹰飞制其两臂比至涧底一无所伤仍系鹰而归】夷坚志【宻州侯防久困塲屋人以其年长貌陋寝不之敬有轻薄子画其形于纸鸢引线放之防见而大笑作临江仙词题其上曰未遇行藏谁肯信如今方表名踪无端良匠画形容当风轻借力一举入髙空才得吹嘘身渐穏只疑逺赴蟾宫雨余时候夕阳红几人平地上看我碧霄中后一举登第年五十余为执政】説郛【左伯字子邑东莱人名与毛等列小异于邯郸淳亦擅名汉末尤能作纸汉兴以纸代简至和帝时蔡伦工为之而子邑又得其妙故萧子良答玉僧防书云子邑之纸妍妙辉光仲将之墨一防如漆伯英之笔穷神尽思妙物逺致邈不可追】又【莱州石色青黯透明斑剥石理纵横润而无声亦有白色石未出土最软土人取巧镌礲成器甚轻妙见风即劲或为铛铫久堪烹餁有益于铜鐡】六一居士集【潍州石末砚皆瓦砚也甚善发墨非石砚之比然稍粗者损笔锋石末本用潍州石前世已记之故唐人惟称潍州今二州所作皆佳而青州尤擅名于天下矣】续夷坚志【傅敞字次张潍州人为士子时以绍兴二十年过吴江纵步塔院见僧房东室有殡宫问为谁僧云数岁前知县馆客身故闻其家在福建无力归窆因懽厝于此敞怜之是夜梦儒冠人持名纸来见曰三山陆苍自叙踪迹与僧言同将退拱手曰旅魂栖泊无依君其念我明旦敞以告邑宰遂迁葬于官地至七月敞赴试寓西湖小刹复梦陆生来再三致谢且云举塲三日题目苍悉之谨奉告宜勿泄敞寤而精思属藁泊应试尽如其梦于是髙揭荐名】又【宻州之东百二十里接海滨有山曰小珠双峯嵯峨髙入云际中间一水清泚可鉴为团顶眢金至隆三年秋雨民行山隈至眢侧见一卵在地可盛粟二石斑烂花彩异而观之乃刈葛藟绊舁下山举村来观数少年攫取而去即煮食之后旬日风大作震撼天宇居者百余家为风掀举跻于山巅旋落团顶畔少年食卵者扑死余无所伤败瓦朽木至今犹存】南史【琅邪王奂仕齐至尚书左仆射尝在斋内使爱妾治髭忽有鸟衔黄梅过庭而坠奂猜妾有宻期掷果为戏笞杀之妾解衣誓曰今日之死实为枉横若有天道当令官知俄而出为雍州刺史性渐狂异无故打杀少府长史刘兴祖诬其欲反为御史中丞孔稚珪所奏世祖遣兵收奂奂闭门拒守宁蛮长史裴叔业于城内举兵攻斩之先数日奂梦妾来告曰妾已得请君不出旬日来矣至是果验】宋史【王俊民莱州人嘉祐六年状元释褐廷尉评充南京考试官忽谓监试官曰门外喧噪诟我视之无有也少时又曰有人持檄逮我乃取案上小刀自刺左右救之不甚伤即归医治逾旬创愈但精神恍惚如失心者家人闻嵩山道士梁宗朴善制鬼迎至乃符召为厉者梦一女子自言为王所害已诉于天道士知术无所施遂去旬余王亦卒人谓王未第时家有婢不顺使令排坠井中又云王向在里闬与一娼妓私约俟登第娶焉既登第就媾他族妓闻之忿恚自杀故为女厉所困竟至夭死】名胜志【盏石在掖县北五十里北临大海有一大盘石方围五步作污樽状古老相传秦皇以盛酒醢祈祭百神】又【明初张三丰常游劳山下居民苏现每礼敬之邑中旧无耐冻花三丰自海岛中携取一株植现庭前虽隆冬严雪叶色弥翠正月即花蕃艳可爱今二百余年柯干大小如初】莱州府志【东莱海神庙塑一姥旁卧一犬相传姥为孙氏母贫居海滨畜此犬从不作声有道人见之曰此犬非凡必吠帝王宋太祖微时过孙氏门犬忽大吠姥乃畱而饭之贵后赐姥以田免其家徭世为守海庙戸】又【宋祥符八年真宗梦一菜与殿基齐及揭榜状元乃蔡齐也上喜谓冦凖曰得人矣】又【焦花女事继姑至孝姑病值冬月思新麦燎食之焦恸求至河滨向阳忽有生麦穗焦取归供姑姑食之病已事闻旌其里并名其岭曰锡恩岭至今胶州燎麦台遗迹尚在其河名孝源海州云台山贤孝碑亦纪其事又详列女】昌邑县志【张应征妻李氏生子志禧成进士李病忽自言先世为四川金怀玉以进士任御史再世为江南举人王道三世为江南刘泮鼎四世为福建陶福应童子试不利更名登又改名怀玉十八岁入泮堕马死今为张氏妇将还四川耳禧请祷于玉帝庙李止之曰岂有民间事而祈恩于上帝者乎请祷阐夫子庙乃许之病随愈又三年乃终】
　　武定府
　　述异记【始皇帝至东海登蒲台海神捧珠献于帝前今海畔有秦皇受珠台】法苑珠林【封元则渤海长河人唐显庆中为光禄寺太官掌膳时于阗王来朝食料余羊凡数十百口王竝托元则送僧寺长生元则乃窃令屠家烹货收值龙朔元年夏六月洛阳大雨雷震杀元则于宣仁门外街中折其项血流洒地观者盈衢莫不惊愕】名胜志【阳信县东南有狼丘冡相传薛仁贵征东时憩此野火将燃有一狼以身取水展草火至而熄既觉则狼已死因瘗之】涌幢小品【明正统中海丰民徐二病伤寒左膊上生王山东三字武定州知州尤实以闻逮至京验治释去】耳谈【阳信马媿非曽贷董佥宪银未偿而卒家人以银壶抵之至门旋风突起董公曰媿非子来耶小物何足偿然公不食言者余姑受之而进以充赙可也遣使往复而风尾其后使至柩前置壶凡上厥风乃息】笔麈【明嘉靖中海丰有渔人驾舟入海为风所漂泊一絶岛险峭无人其中古木森蔚鸟雀啁啾不似人境行里许稍见人迹其人椎结袒裼网木叶为裳面目黧黑肌肤如枯见渔子相顾惊笑语不可解稍前逼之辄走其居如蘧庐而无爨釡往往池中以蜜浸食物黄精薯蓣之属取食之其人亦不嗔但逺立而笑渔子泊舟鱼尽苦饥不得已从之食其人亦狎与游处如是月余山涧流水处皆文石五色渔子收数升置舟中一日风大至飘返故岸家人以为已死见之惊喜所挈文石则皆靺鞨瑟瑟诸寳也】济南府志【李京为小官棣州吴鼎臣在侍从二人相与通家一日京荐其友人于鼎臣求闻达于朝廷鼎臣即徼其书奏之京坐贬官未行京妻谒鼎臣妻取别鼎臣妻慙不出京妻立防事召鼎臣干仆语之曰我来既为往来之久欲求一别亦为乃公尝有数帖于吾夫祷私事恐汝家终以为疑索火焚之而去】阳信县志【城北十里曰大寨有乡民赵良相于崇祯十三年六月二十一日病死未敛忽失其尸家人惊骇遍索不得后数日乃从外来家自言死夕似有人曳之去若在云雾中时啖以枣自山西南行至云南回抵武定州遇一媪掖之而下曰此汝家矣言讫不见而身在省屯居人食之由是得归良相后生一子名恒吉又四年乃死】
　　沂州府
　　韩诗外传【东海有勇士曰菑丘防以勇猛闻于天下过神渊口饮马其仆曰饮马于此者马必死曰以防之言饮之其马果沈菑丘防去朝服抜剑而入三日三夜杀三蛟一龙而出雷神随而击之十日十夜其左目】西京杂记【东海人黄公少时为术能制蛇御虎佩赤金刀以绛缯束髪立兴云雾坐成山河及衰老气力羸惫饮酒过度不能复行其术秦末有白虎见于东海黄公乃以赤刃往厌之术既不行遂为虎所噬】拾遗记【东海糜竺用陶朱计术货拟王家有宝库千间马厩屋仄古冢夜闻涕泣声忽见一妇人袓背来诉云昔汉末妾为赤眉所害叩棺见剥今袒在地羞昼见人埀二百年今就将军乞深埋并敝衣以掩形体竺许之即为之棺椁青布衣衿置冡中歴一年行于路西忽见前妇人所着衣皆是青布语竺曰君合遭火厄今以青芦杖长九尺报君棺椁衣服之惠竺挟杖而归所住邻中常见竺家有青气如龙蛇之形旬日火从库内起烧其珠玉十分之一火盛之时见数十青衣童子来扑火有青气如云覆于火上火即灭矣】太平广记【青州海曲县北有秦始皇望海台台畔有草舍唐建中初渔人张鱼舟夜至草舍忽有一虎入伺鱼舟至晓待其觉徐以足扪鱼舟鱼舟疑之因起坐虎举前左足示鱼舟见其掌中刺为抜之虎跃然出舍若拜伏状因以身劘鱼舟良久回顾而去夜半忽闻舍外坠物声鱼舟走出见虎负一野豕在其舍前虎见鱼舟复以身劘之良久而去自后致豕鹿夜以为常村人疑其妖也白于县鱼舟陈始末县使吏随伺之方二鼔果致一麋鱼舟得释乃为虎斋祀是夜又致一缣一日虎忽坏鱼舟舍鱼舟解其意遂徙居他处虎不复至旧居旋没于水】又【李全质陇西人少在沂州一日昧爽之交假寝于州城横门东庭前忽有一人衣紫衣戴圆笠直造其前曰奉追全质曰何人相追紫衣人曰非某相追别有人奉追也全质曰公莫有所须否答曰犀佩带一条耳全质曰唯遂令画犀带一条日晩具酒脯纸钱于横门外焚之是夜全质才寐即见紫衣人拜谢曰防赐佩带无以奉答然公平生水厄但危困处某必至焉洎太和岁初大水全质为太平军禆将有公务自中都抵梁郡城西水深而氷薄程命峻速片时不可驻行从等面如死灰信辔委命而行才数步见紫衣人从后大呼曰勿过彼而来此吾知其径安而且捷全质闻之反辔而从焉不三里曽无尺寸之阻得达本土酬以财物固让不取须臾忽失所在盖横门之神也】又【晋安帝义熙间琅邪费县王家恒失物谓是人偷毎以扃钥为意而冷落不已见宅后篱一孔穿可容人背滑泽试作绳施于穴口夜中闻有摆扑声往掩得大发三尺许而变为蟢从此无虑】玉堂闲话【沂州有陂周围百里每春雨鱼鼈生焉至秋水一夕悉陷有声闻数十里名为漏陂村人具车乘竞拾鱼鼈辇载而归】为善书【宋韩灵珍东海郯人丧母三年贫不能葬与弟灵敏共种瓜半亩欲以营殡及瓜熟采卖每朝取暮复生遂得充葬】防阴县志【明永乐中防阴诸生顔齐寡居夜读邻女奔之诡云乞火齐叱之曰速去速去我不坏汝汝勿坏我女惭赧而去及齐赴郷试从者忽死比出塲从者亦苏曰我亦自贡院中来见人各有旗或赤或白君旗独髙大上书八字云我不坏汝汝勿坏我齐果首荐】又【泰安人国姓者家巨富有杨甲贷国金四百两及国死杨讳云无有国妻夜梦夫云甲债不必索我已为防阴官矣明日骑伊马二十匹赴任可也杨梦亦如之大惧将易以俑马忽闻廐马竞作人言我去我去果死二十匹】池北偶谈【顺治十一年冬夜天上有赤字如火其文云白苕代靖否伏议朝治驰十字移时始灭沂莒间人皆共见之】
　　泰安府
　　山海经【泰山上多玉其下多金有兽状如豚而有珠名曰狪狪环水出焉东流注于江】法苑珠林【泰山之东有醴泉焉其形如井本体皆石欲取饮者皆洗心跪而挹之则泉出如流若或汚慢则泉缩焉盖神明之常者也】风俗通【岱宗上有金箧玉防能知人寿脩短武帝探得十八倒读曰八十后寿如之】汉书【成帝河平元年泰山桑谷有防焚其巢注云郡人孙通等闻山中羣鸟声往视之见巢焚堕地中有三防焚死树大四围巢去地五丈余】百川学海【唐宗将登封泰山益州进白骡至甚伟异上遂亲乘之柔习便安不知登降之倦告成礼毕复乘而下才下山防休息未久而有司言曰白骡无疾而殪上叹异之諡曰白骡将军命有司具槥椟累石为墓在封禅坛北一里】宣室志【唐太和中有栁光者尝南游因行山道日晚悮入山崦中松引盘曲行数里至一石室云水环拥清泉交贯室有茵榻若人居者前对霞翠固非人境光因临流凝伫忽见一缶合于地光即趋之缶下有泉周不尽尺其水清激举巵以饮若甘醴尽十余巵而已醉甚遂偃于榻及晚方寤因视石壁有雕刻文字遂写置于袖词曰武之在夘尧王八季我弃其寝我去其扆深深然髙髙然人不吾知又不吾谓由今之后二百余祀熖熖其光和和其始东方有兔小首兀尾经过吾道来止吾里饮吾泉以醉登吾榻而寐刻乎其壁奥乎其义人谁以辨其东平子光阅而异之出数十步回望其室尽亡见矣有东平吕生者解之曰此得道者语也夫唐初建号武德武之二年其岁己夘尧王髙祖之号八季亦二年也我弃其寝人不吾谓言其隐而人不知也唐初至今二百余年矣熖者火也谓岁在丁未也丙丁南方火未亦火之位也今天子建号曰太和其姑盖元年也东方有兔小首兀尾者叙君之名氏东方甲乙木兔者夘也夘以附木是柳字也小首兀尾是光也人谁以辨其东平子东平吾之邑也抑又信矣】晋书【刘兆字延世济南东平人博学洽闻潜心著述尝有人着鞾骑驴造兆门曰吾欲见刘延世兆德望隆重人无敢称其字者门人大怒兆曰听前既进踞牀问兆曰闻君大学比何所作兆答之末云多有所疑因説疑毕客曰此易解耳因辨释所疑是非兆别更立意客一难兆兆不能对客去欲畱之客曰有亲在此营葬宜赴之后当更来也既去兆令人视葬家询无此客亦不知其姓氏】夷坚志【莱芜人王质夫性刚介不媚鬼神党友或勉之则曰死生有命富贵在天吾平生立志不可易也金亮正隆元年变怪骤兴正昼鬼见形于中庭窥户啸吟移牀徙釡歌笑驰走百端千态举室怖骇寝食未安质夫凝然不动呼长幼戒之曰无以异物置疑而畏之也家人意少定一日端坐堂上见巨魅身长七尺髙冠大带深衣朱履拱立于前质夫了不动色魅敛袂言王翁真正人某等犹恐色厉内荏故示怪以相撼自是无敢循旧态矣】又【东平府东阿关山钟离脩仕伪齐为莱芜丞单车到官岁余为父在郷里病笃欲归未遂一夕梦父告之曰我于某日亡矣寤而痛切泣下时家人报讣犹未至因忧念成疾伏枕防防殆类已死者其家卜日将丛厝修忽奔驰而来哭踊哀极妻问之曰尔作一邑宰何得无仆马及一吏卒使令曰吾告假不得又不许奔丧不免托疾潜归县人皆不知也及葬日苴麻跣足至所事毕迎魂舆还舍修行于前步武轻驶它人莫能追蹑迨到家倐失所在举族罔测急走仆兼程审讯正困卧绵劣久乃渐愈盖向者愁思之剧离魂防丧孝心精诚所格耳】明一统志【徂徕山在泰安州东南四十里上有紫源池阔数丈产九节菖蒲及玲珑草】兖州府志【景泰中徐武功伯有贞治张秋决河求发源处不得乃投物试之凡数处不受武功曰水流则不受物源不在是也辄又投之一所物受曰此水源也百计塞之不效武功梦一髙僧授简曰至人无欲乃悟曰此下殆有龙窟龙所欲者珠所畏者鐡也于是铸长鐡柱贯而下焉水始受塞盖鐡能蚀珠龙爱珠故去耳】池北偶谈【张延登崇祯中游泰山宿大汶口偶行饭至水滨见水中光芒特异出之则一石可尺许背负一小蝠一蚕腹下蝠近百飞者伏者肉羽如生蚕若天然有小凹可以受水下方正受墨因制为砚铭之曰泰山所钟汶水所浴坚劲似鐡温莹如玉化而为生生百族不假雕饰天然古緑用以作砚龙尾继躅文字之祥自求多福故名多福砚尔雅蝙蝠服翼郭璞注齐人呼为蟙防故又名蟙防砚】
　　曹州府
　　郁离子【济阴之贾人渡河而亡其舟栖于浮苴之上号渔者曰我济上巨室也能救我予百金渔者载而升诸陆则予十金渔者曰向予百金而今予十金无乃不可乎贾人勃然作色曰若渔者也一日之获几何而骤得十金犹为不足乎渔者黙而退他日贾人下吕梁舟薄于石而覆渔者在焉人曰盍救诸渔者曰是许金而不酬者也舣而观之遂没】列异志【宋大夫韩凭其妻美好康王夺之凭怨王囚之凭遂自救妻乃阴腐其衣王与之登台自投台下左右揽之着手化为蝶遗书于带曰愿以尸还韩氏而合葬王怒令逺埋之两冡相望经宿忽见文梓生二冡之上根交于下枝连其上又有鸳鸯雌雄各一恒栖其树朝夕交颈悲鸣音声感人相传其冡在郓城县境】贾谊新书【梁有疑狱梁王曰陶之朱叟以布衣而富侔国是必有奇智乃召朱公而问之曰梁有疑狱吏半以为当罪半以为不当罪为吾决是奈何朱公曰臣鄙人也不知当狱虽然臣之家有白璧其色相如也其径相如也其泽相如也然其价也一者千金一者五百金王曰径与泽色皆相如一者千金一者五百金何也朱公曰侧而视之其一者厚倍之是以千金王曰善故狱疑则从去赏疑则从予】后汉志【灵帝中平元年夏济阳济阴寃句离狐等县界有草生水泽间其茎靡累肿大如手指状或作鸠雀龙蛇之形五色各如其状毛羽头目足翅皆具】晋书【太尉陶侃尝钓于雷泽得鐡梭挂于壁忽雷雨至化为龙而飞去】北史【建德元年濮阳郡有石像众畀于道像輙自跃投于地者凡三】古今五行记【濮阳续生身长七八尺剪髪畱二三寸不着禈袴破衫齐膝而已毎四月八日市塲戏处皆有续生郡人张孝防疑之自对一续生又遣奴子到诸处果皆有续生天旱生如泥涂偃展久之必雨土人谓之猪龙夜中有人见北市电火往视之有一蟒蛇身在电里至晓见续生拂灰而出后不知所之】述征记【郕阳东南有尧母庆都之墓绕墓有池池鱼头间生印谓之印颊鱼】逸史【张乖崖学剑术于陈希夷而未尝为人言也一日从濮水过遥见一举子乘驴经前意色轻心忽生怒未至百许步举子引驴避道左张问其故曰我视君昻然飞步神韵标举知非常人故愿礼焉举子乃王元之也张乃言曰向意君简傲将不利于君今当回宿村舍取酒尽怀遂握手俱行共话通夕结交而去】合璧事类【五代王彦章字子明郓州寿昌人事梁太祖为人骁勇有力能跣足履棘行百步持一鐡鎗而驰突奋疾如飞军中号王鐡鎗】太平广记【李师古治山亭掘得一物类鐡斧头时李章武游东平师古示之武惊曰此禁物也可饮血三斗验之而信】又【唐中宗时唐公休璟为相常有一僧言多奇中休璟甚敬之一日谓休璟曰相国将有大祸当于卑冗官中访一孤寒有才干者使为曹州刺史必深感相国恩而可以指踪也休璟且喜且谢遂访亲友张君者家甚贫为京卑官即用为曹州刺史召僧语之僧曰张赴郡时当令求二犬髙数尺而神俊者张君果得二犬以献髙数尺而肥其臆厚尺神俊异常僧曰脱相君之祸者二犬也后旬日僧谓休璟曰事在今夕愿严为之备休璟即畱僧宿命左右十余人执弧矢立于榻隅至夜分僧笑曰相君之祸免矣可以就寝迨晓僧呼休璟偕防其迹至后园中见一人仆地死其颈有血二犬在树下仰视一人袒而匿其上休璟惊且诘之其人泣而指死者曰某与彼俱贼也昨夕偕来且将致害相国遇此二犬蹲于树下彼因其噬而死某惧而匿伺其他去将逃焉迨晓终不去今甘死矣休璟召左右缚之僧曰彼罪固当死然非其心也盖受制于人耳愿释之休璟命解其缚贼拜泣而去】会昌解颐録【唐史无畏曹州人与张从真为友无畏贫窘从真家富假以千缗贸易由是无畏射利江淮岁余已富从真继遭焚爇及罹刦盗家计已空遂诏无畏曰今日之困弟不思千缗之报可相济三二百千无畏拒之曰若言有负但执券来从真怨恨诅之未几雷电皆至霹雳一震无畏变为牛朱书腹下云负心人史无畏刺史图其事而奏焉】石林燕语【晁文元天资纯至年过四十登第始娶初学道于刘海蟾得炼气服形之法名其所居堂曰凝寂燕坐萧然晚年耳中闻声自言如乐中簧始隐隐如雷渐浩浩如潮或如行轩百子铃阙如风蝉曳感之验今人静听类亦有为此声者岂晁固自不同也或云晚常自见其形在前既又渐小八十后每在眉睫之间此尤异也】氏族大全【王元之七歳能文毕文简公试作磨诗元之应声曰但存心里正何愁眼下迟得人轻借力便是转身时文简公畱于子弟中讲学一日太守席上出一联曰鹦鹉能言争似凤文简书之座间元之对曰鼅鼄虽巧不如蚕公叹曰经纶才也】夷坚志【汉建平二年哀帝母丁太后崩上曰宜起陵于恭皇之国送葬定陶王莽秉政贬号丁姬开其椁户火出炎四五丈吏卒以水泼灭乃得入烧焚椁中器物公卿遣子弟及诸生四夷十余万人操持作具助将作掘平恭王母傅太后坟及丁姬冡又周棘其处以为世戒时有羣燕数千衔土投于丁姬□中今其坟冡巍然列郭数周面开重门南门内夹道有仆碑二世谓之丁昭仪墓又谓之长隧陵】又【定陶县北有陂泽居民多采螺蚌鱼鼈以赡生金亮正隆二年女直人阿萨尔为邑宰梦一客緑袍乌防皂鞾革带操手板入谒曰吾族居治下为细民捕杀将使无噍类愿慈怜少加禁止阿萨尔梦中诺之明夜复梦莫知所谓迨春暮泽边人什百为羣脱衣入水网箕罗取数倍常日忽曀雾迷空波涌如山雷声震动一巨物长六七尺状若蛟螭喷薄云烟摧坏岸浒人皆弃所获争赴平地溺死者殆半众始悟邑宰之梦自是无复敢渔】又【金大定间吕仙翁来游单父与邑人惠仲为友徜徉花圃中因浚二井水初苦澁掷瓦砾其中水遂甘洌二井相去二里许泉穴相通北井沈物其中南井浮出又有仙翁鹤草在城东北隅相传仙翁以四月十四日诞来游邑人包九成者于前一日积防致祷次日果有白鹤四只从西南来晡时方去自是每仙翁诞期祠侧草荆上陡成鹤形日髙遂泯人传为吕翁鹤草】青琐髙议【张侍郎守郓虎害人公使吏执符追虎虎熟视符随吏至府堂乃闭目蹲伏公数以罪挞之约三日出境否则尽杀虎乃去死于其境化为石今化为石虎】为善书【宋蔡居厚知郓州有梁山泺刦贼五百来降居厚悉戮之明年以兵部侍郎奉祀金陵疽发于背命道士禳谢因令所亲王拱代作青词明日居厚卒拱又卒既而拱复生曰适到阴司主者责之拱曰皆居厚命意拱但行词而已俄见数鬼引出居厚枷系联贯极为枯瘠遥告拱曰子归语吾夫人令急救我我在此只是理防郓州一事耳】池北偶谈【濮州民周揉头者居负郭之周家村语多清狂人谓不慧一日过真武庙侧有双鬟女子立树下谓周曰与君夙縁合为君妇即偕归拜母母疑其踪迹俾子遣之女笑曰我奉天帝命岂可遣耶久之事姑孝谨邻里无不敬爱之周素贫又值荒歉女日具食养姑皆壹洁周被役筑城同事者戏语能俾君妇治馔相劳否妇闻乃曰第张帷吾自致之果获饱食一日语姑曰此地且乱不可畱也乃徧辞邻里挈姑与夫担负去不知所如未几榆林贼起濮被兵如其言】曹州志【冦莱公有妾蒨桃随南迁再移光州蒨桃泣曰妾前世师事僊人为侠今将别去敢有所托愿葬杭州天竺寺吾向不言恐泄阴理今欲去言亦无害公当为世主者阎浮提王也公不久亦亡有僧克仅见公于曹州境上拥驴北去克仅询问后骑曰阎浮提王交政也】又【秾芳亭在钜野县西北宋时邑人当秋成报赛诣亭致祭佥欲镌石亭中因延王维翰书额未至有妓女谢天香者进曰祀事已毕殽核具将不饮奚竢众曰候维翰书碑未至耳谢曰予独未能耶遂裙裾濡墨大挥秾芳二字未竟而维翰至续书亭字如出一手王谢遂为夫妇维翰恐谢有他志以诗嘲之云昔日章台防舞腰行人无不折枝条谢曰如今已付丹青手一任狂风不动摇后维翰登进士第与谢偕老今石刻尚存】又【唐孙璞济阴人殿中侍御医从太宗幸九成宫夜二鼓闻唤孙侍御璞出视见二人曰官唤即取马乘之以随光明如昼行六七里至苜蓿谷见两人持韩凤方以行语引璞二人曰我所得者是汝错也宜放之璞循路而还了了不异平日行处既至门系马见婢当户眠唤之不应入户见身与妇竝眠欲就之不得但见屋内甚明壁角蜘蛛网二蝇及梁上所着药物惟不得就牀自知是死倚壁久之忽惊觉身已卧牀上而屋内暗黒无所见唤妇起燃火而璞方大汗视蜘珠网等处歴然不殊马亦大汗急遣人觇凤方果是夜暴卒】又【宋张齐贤布衣时倜傥孤贫落魄有羣盗聚饮逆旅居人窜匿齐贤径前揖之曰某久困无寥愿就诸君得一饱盗喜曰秀才肯自屈耶齐贤曰盗者非龌龊儿所为皆世之英雄耳乃取大杯满酌而饮分防肩作数段防之势若狼虎羣盗相顾眙咨叹曰真宰相也他日宰制天下当念吾曹非得已也竞以金帛相遗齐贤直受不让重负而返】曹县志【曹县城四楼有钟各一久不悬俗传悬之则水至明崇祯元年知县卢柱础闻而笑之立命尽悬未几曹家口河水泛溢阖邑大恐至堙塞城门以避而钟亦旋卸矣又县门西鳬楼钟司晨昏者其声宏则有客至亦不可解】城武县志【明御史张録为诸生时读书城头北岳庙中夜闻二鬼相语曰我与尔皆困此明日有人从东来彼最爱其扇吾吹之入水彼就取扇则我得替矣郷晨録往伺之果有一人执扇至忽飘风吹落水面去岸甚近其人将就取録止之语以所闻乃谢而去至晚复闻鬼言曰何预张御史乃败我事也】















　　山东通志卷三十六
  </div>
  <div class="pagination">
   <a href="山东通志_page193.html">
    上一页
   </a>
   <span>
    ...
   </span>
   <a href="山东通志_page189.html">
    189
   </a>
   <a href="山东通志_page190.html">
    190
   </a>
   <a href="山东通志_page191.html">
    191
   </a>
   <a href="山东通志_page192.html">
    192
   </a>
   <a href="山东通志_page193.html">
    193
   </a>
   <span class="current-page">
    194
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
