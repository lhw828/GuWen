<!DOCTYPE html>
<html>
<head>
    <meta charset="UTF-8">
    <title>台湾外记 - 第 5 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾外记 - 第 5 页/共 5 页</h1>
    <div class="content">　　二月，成功令工官冯澄世兼工修整诸战舰备敌，又调南北汛各提镇到厦门听令。
　　三月，将军达素到泉州，会总督李率泰、提督马得功、海澄公黄梧，就泉、漳各港之石码、海澄造鸟船、熕船，捣剿两岛。又知会两广总督李栖凤、碣石总兵苏利、南洋总兵许龙、饶平总兵吴六奇。又调宁波、温、台各港船齐下。
　　时有总督旗牌张应熊密领率泰孔雀胆一枚往厦门与其小功弟张德。因德在成功处为厨子，谋欲乘其会诸将议事，要用点心时，一齐毒死。德虽喜富贵之陡然，奈心中终怀疑畏，遂将其事转托徒弟王四。四大喜，许之。德随告病在家等候。王四于成功会议取点心时，每欲下药，则浑身寒战。候捧者环立迫催，下之弗及，迨其取去则心安。如此者屡，四甚恐怖，乃归告其父耀。耀大惊曰：『事主而害之，不忠也；受托而背之，不信也。宁为负信，不可不忠。覆宗灭嗣，岂可为之？宜速首无罪』！即同四持孔雀胆告成功。功曰：『吾乃天生，岂人能害』？重赏耀与四，即差护卫擒德全家。德到，低首无言，惟叩首称『该死』！欲擒其兄应熊，供称『已去三日矣』。功令发出教场，令武士万箭射死。后应熊侦知，报率泰。泰叹曰：『「谋事在人；成事在天」。果不虚也』。厚赏应熊。火催各港速整船只，以候会剿。
　　四月，成功改建威伯右提督马信为提督骁骑亲军，同忠定伯林习山守烈屿。以辅明侯林察为水师总督，督中冲镇萧拱宸等往崇武，御泉港水师。二十六日，报『泉港水师船二百余号出到祥芝澳，陆兵登岸。其船傍山边而行，来泊围头，兵仍劄营』。功随差快哨驰令与林察，将所带战船回泊刘五店御止围头水师，勿使入同安港。戎政王秀奇、杨朝栋总督高崎等处，宣毅左镇黄安协同兄泰守金门城仔角，右虎卫陈鹏、游兵镇胡靖、殿兵镇陈璋守五通、高崎，陆路援剿后镇张志为水师应援，宣毅前镇陈泽、宣毅后镇吴豪守倒流寨，中冲镇刘俊守蟹仔寨，智武镇颜望忠守赤山坪，右冲镇蔡禄守东渡寨，仁武镇康邦彦守神前，后卫镇黄安、左冲镇郭义、前冲镇刘巧、援剿前镇林明往同安港游扬邀敌，闽安侯周瑞、忠靖伯陈煇、援剿右协杨元、援剿右镇林顺、正兵镇杨富、护卫右镇郑仁泊南山边以防海澄出来之师，前提督黄廷、右武卫周全斌、援剿左镇黄昌率赶缯船十只，内装硝、磺、棕、麻、火器之类，寄泊狗子屿、刘石，以备烧船。着英兵镇陈瑞保护家眷暨诸提督文武眷口。又晓谕厦门兵民妇女，拨水师洪善等船尽载过烈屿、金门，而空厦屿。功率陈尧策、刘国轩、洪天佑、戴捷、薛进思等在鼓浪屿尾观敌发令，拨洪旭在镇海旗尾接应。
　　时总督李率泰正知会将军达素、提督马得功、海澄公黄梧、同安总兵施琅各港齐出师，合攻两岛。忽有伪镇右虎卫陈鹏差人密款，奉令守高崎地方，欲放空炮，接五通师渡过厦门；厦门得，则成功游魂易于扑灭。率泰纳其降，即飞催粤师合击。
　　五月初八日，满汉官兵悉配在船，俱约初十日齐出。是日黄梧督诸船乘潮落出海门。功方遣陈尧策持令箭，坐快哨遍传各镇诸船不许擅自起碇！当看藩主帅船号炮连发，方许起碇迎敌。如违者斩！正传到周瑞熕船，而海门师大至。尧策不及驰去，与瑞督众战。战逾时，被火药所焚，全船沉没。继至陈煇，煇挥众死拚，损伤过半。煇见势危情急，下舱发火。跳过船者，适逢舱中火药冲起，烧死甚众。余卒疑为计也，咸不敢过，煇乘迟疑，砍断碇索逸出。成功见周瑞船已焚沉，陈煇伤损弃碇；而黄梧率舟师云至。功执旗剑顾问左右曰：『流平否』？左右答曰：『流已平矣』。成功曰：『流平则潮转，潮转则风随之，速发火炮，俾诸船起碇迎敌』！遂连发三炮。诸船得令尽起，各发斗头熕。功嘱何义守坐驾，自下八桨快哨，来往催战。时近午，潮涌风发，四处齐进。而郑泰又命水师镇蔡协吉率赶绘船二十只，从浯屿继进，合马信、洪旭、黄廷、林顺、周全斌等诸大船于鼓浪屿后象鼻前，横攻焚杀。梧船风不利，潮又逆，互相触坏，眩吐昏迷，强立不定，遂溃，僵尸满海。有船三只，见圭屿，欲拢岸，舵公不允，众疑有异心，杀之。登岸遥望，乃海中孤屿，是绝地也。欲再下船，成功船已蚁至。无奈抽矢出刀，据岸拒之。功见有四百余众，遣马信折箭为誓招之。诸人计穷，乃投刀矢降。后亦被成功溺于海。
　　其出同安港将军达素、总兵施琅驾船趋高崎以应陈鹏约。但鹏谋投诚，全镇部将悉佥名号；独不通知其左营陈蟒，以蟒朴实故也。我师恃有约，船未到岸各争先上。值蟒一队站近水，见满汉兵皆已弃船登岸，势急，不俟号令，即率其所部向前。我师意为来迎，不防。蟒发炮，死者过半。殿兵镇陈璋闻炮响，以为陈鹏发令，亦喊声合击。水师吴豪率船抄其后围攻。所有先锋船只悉沈水陷于淖，十仅一、二归而已。鹏愕然计左，亦挥领兵林雄、领旗协刘雄、前冲营刘俊，亦从东击下。遂大胜，报捷。成功知陈鹏有谋，未敢声破，恐其急变。反密遣洪旭前去称贺，以安其心。旭得令，挑选健将二十猛，坐小快哨一只，由竹坑抵高崎，离有里许上岸。鹏左右报旭至，出接，见旭从者二人。旭又深揖恭贺，以得非常勳劳。赞其用赚兵半渡而击之计，虽古名将不过是也；称羡不绝口。鹏以为机关未泄，谈笑自若，设筵款待。酒毕，旭告辞出，而不即行。停步营前，指其所击之处，摇头咋舌，称其功真大焉。又说藩令概不许起碇，致闽安侯五军之死。行三五步止，又大赞藩主料风起必从潮，主问潮平，发炮一战，遂胜，真神算也。又行三五步停止，回顾鹏左右数十好汉佩大刀随之。旭冷笑曰：『吾与尔镇主交最厚，今日到营拜贺大功，不过尔镇主见我远来，步送江边，未尽之谈，再为缱绻。何用佩刀跟随』？鹏闻说，亦笑，退其左右，只存管家一人而已。旭又行，又停步，又高谈，如泻瓶中之水，滔滔不竭。直赚至江边，作揖相辞。而舟中二十猛士飞奔，擒鹏下船，驾驶而去。迨营中望见，欲赶来救，业到半江，军士鼎沸。殿后镇陈璋同刑官程应璠至营，出成功谕，仅数鹏通谋罪状，与众无干；军乃安。旭解鹏至，成功问以纵敌渡江，若非蟒与璋，则今日之地已属他人矣。鹏哑口。成功遂出鹏于教场，令寸磔以示众。擢陈蟒为右虎卫，统其军；何义为左虎卫，陈璋为宣毅左镇。
　　六月，发诸镇眷口并百姓妇女回厦门。侦报：『粤师吴六奇遣其左营马嵩带兵至潮州，劄于韩祠之左，为刺客所杀。苏利、许龙船虽出港，见南澳有备，未敢进前；惟游扬观望。迨报闽师失利，亦各敛军还』。成功虽喜大胜，终苦弹丸两岛，难以抗天下兵。集洪旭、马信、黄廷、王秀奇、陈煇、杨朝栋、林习山、吴豪、冯澄世、蔡鸣雷、薛联桂、陈永华等商议：若得有一处，方可以进战退守。诸人无以应，但持南北固守为对。功曰：『吾闻台湾离此不远，意欲整师夺踞，何如』？吴豪曰：『台湾前乃旷野，故太师曾寄迹其间；今为红毛所踞。现筑城二座：一在赤嵌、一在鲲身。临水设炮台，又打沈夹板数只，纡回曲折于内港。凡船欲入者，必由炮台前经过；若越此，则船必触犯沈夹板而破。坚固周密，将二十余载。取之徒费其力』。成功闻言，亦中止。
　　七月，成功遣兵官张光启往日本借兵。
　　十月，将军达素回京。成功欲整师下粤，报原浙江监国鲁王殂于金门，令兵部侍郎王忠孝礼葬于后浦。
　　十一月，出使日本张光启回称：『上将军以其前出兵损失，坚意不允；仅助铜熕、鹿铳、盔甲、倭刀而已』。
　　顺治十八年辛丑（附永历十五年）正月，徐孚远从滇归，而粤东路阻，趋龙门之安南，安南国王欲孚远以臣礼见。孚远说系天朝使者，守节不屈。国王亦怀成功威，不敢加害，礼重之，置船送孚远回。见成功，陈说刘九皋、刘之清途中阵亡，惟周金汤与孚远至永安见帝。帝命李定国出师，战败，孙可望投诚。帝被吴三桂所逼，议欲走缅甸。成功闻之，欷歔叹息，而心愈烦。适台湾通事何斌侵用揆一王库银至数十万，惧王清算，业令人将港路密探。于元夕大张花灯、烟火、竹马戏、彩笙歌妓，穷极奇巧，请王与酋长卜夜欢饮。斌密安双帆并艍船一只，泊于附近。俟夜半潮将落，斌假不胜酒，又作腹绞状，出如厕，由后门下船。飞到厦门，叩见成功。功问其来意，斌曰：『台湾沃野千里，实霸王之区。若得此地，可以雄其国；使人耕种，可以足其食。上至鸡笼、淡水，硝磺有焉。且横绝大海，肆通外国，置船兴贩，桅舵、铜铁不忧乏用。移诸镇兵士眷口其间，十年生聚、十年教养，而国可富、兵可强，进取退守，真足与中国抗衡也』。遂出袖中地图以献，历历如指诸掌；并陈土番受红毛之苦，水路变易情形。若天威一指，唾手可得。成功闻其言、观其图，却如六月中暑得服凉剂，沁人心脾，满心豁然。起抚何斌背曰：『此殆天之使公授予也！自当重报。汝勿扬声，吾自有成算』。留斌于内，人莫知焉（评曰：谁料位将尽，翻然一着奇。深藏出意外，昼夜使人疑）。
　　成功既纳何斌之言，又详阅其画图，知水路不从炮台前经过，胸中已有成算。次日，大会诸侯伯、提镇、参军等文武议事。功曰：『自攻江南一败，清朝欺我孤军势穷，遂会南北舟师合攻。幸赖诸君之力，虽然已败，但恐终不相忘。故每夜徘徊筹画，知附近无可措足；惟台湾一地离此不远，暂取之，并可以连金、厦而抚诸岛。然后广通外国，训练士卒，进则可战而恢复中兴，退则可守而无内顾之忧。诸君以为何如』？宣毅后镇吴豪起身对曰：『前日藩主曾以台湾下问，豪已经细禀；非豪之不用命，怎奈炮台利害、水路险恶，纵有奇谋而无所用，虽欲奋勇而不能施，是徒费其力也』。功曰：『此常俗之见，不足用于今日而佐吾之一臂也』。黄廷曰：『台湾地方闻甚广阔，实未曾到，不知情形。如吴豪所陈红毛炮火，果有其名。况船只又无别路可逵，若必由炮台前而进，此所谓以兵与敌也』。功曰：『此亦常见耳』。建威伯马信曰：『藩主所虑者，诸岛难以久拒清朝，欲先固其根本，而后壮其枝叶，此乃终始万全至计。信，北人也，委实不知。但以人事而论，蜀有高山峻岭，尚可攀藤而上、卷毡而下；吴有铁缆横江，尚可用火烧断。红毛虽桀黠，布置周密，岂无别计可破？今乘将士闲暇，不如统一旅前往探望：倘可进取，则并力而攻；如果利害，再作相商，亦未为晚。此信之管见也』。功曰：『此乃因时制宜，见机而动之论』。豪复执曰：『台湾实豪屡经之地，岂不知其详？既知其详而不阻谏，徒附会其说以误藩主大事，豪负罪多矣』。诸将议论不一。陈永华曰：『凡事必先尽之人，而后听之天。宣毅后镇所言，是身经其地，细陈利害，乃守经之见；亦爱主也，未可为不是。如建威伯之论，大兴舟师前去，审势度时，乘虚觑便，此乃行权将略也。试行之以尽人力，悉在藩主裁之』。杨朝栋亦倡言可行。功大喜曰：『朝栋之言，可破千古疑惑。着礼官择日，命世子经监守各岛。台湾非吾亲征不可』。议遂定。
　　是夜二更，成功祷天，效俗出听背后言，以决征台吉凶。忽闻一妇人唧譨曰：『国姓好死不死，留这一个长尾星，在此害人』。长尾星是吉兆，就于门上留一记号。次日，差卫兵到号处带其妇人来见。妇人惊怖，魂不附体。功询之，方知是出征兵眷。慰之曰：『莫怨藩主，此乃天也』。赏银四两、白麻五筋，令之去。即行檄南澳陈霸防备苏、许二处。又拨郭义、蔡禄二镇，带本部兵士前往铜山，与张进协守，策应南来之师。又以参军蔡协吉佐兄泰守金门。命洪天佑、杨富、杨来嘉、何义、陈煇，督船守南日、围头、湄州一带，接连金门，以防北来之师。洪旭、黄廷、王秀奇、林习山、杜煇、林顺、萧泗、郑擎柱、邓会、薛联桂、陈永华、叶亨、柯平等，又擢洪旭之子磊、冯澄世之子锡范、陈永华之侄绳武三人，共辅世子经，守厦门调度各岛；时经年二十一。功自领马信、周全斌、萧拱宸、陈蟒、黄昭、林明、张志、朱尧、罗蕴章、陈泽、杨祥、薛进思、陈瑞、戴捷、黄昌、刘国轩、洪暄、陈广、林福、张在、何佑（佑，浑号钻子，漳州平和人。后投诚，征乌喇有功，官襄阳、梧州二处副总兵）、吴豪、蔡鸣雷、杨英、谢贤、李胤并其四弟袭，于二月初一日祭江兴师，兵部尚书唐显悦、兵部侍郎王忠孝、浙江军门卢若腾、吏部给事中辜朝荐、右副都御史沈佺期、御史徐孚远、光禄寺卿诸葛倬、监纪许国、进士郭贞一、林兰友、蔡国光等并宁靖王、鲁王世子、泸溪王、巴东王暨留守各提镇、参军、文武郊饯东征。
　　初三日午刻，成功舟师齐出辽罗。是夜放洋。初四早，令人上桅看山。报曰：『澎湖山望见』。至未刻，抵澎湖，即收入娘妈宫；诸船悉到，无一失者。
　　初六日，功祭祷海岳，并巡视附近诸屿。与众将言曰：『台湾若得，则此为门户保障』。随拨陈广、杨祖、林福，张在等带兵三千，留船十二只，守澎湖。
　　初七日，功下令曰：『本藩矢志恢复，念切中兴。前者出师北讨，恨尺土之未得；既而舳舻南还，恐孤岛之难居。故冒波涛，欲辟不服之区，暂寄军旅，养晦待时；非为贪恋海外，苟延安乐。自当竭诚祷告皇天并达列祖，假我潮水，行我舟师。尔从征诸提镇营将，勿以红毛火炮为疑畏；当遥观本藩鷁首所向，衔尾而进』。
　　初八早，成功坐驾竖起帅旗，旁列五方，中悬龙纛。发炮三声，金鼓震天。令洪暄引港船先面东而去，诸提镇照序鱼贯。至未刻，遥见鹿耳门。成功命设香案，冠带叩祝曰：『成功受先帝眷顾重恩，委以征伐。奈寸土未得，孤岛危居！今而移师东征，假此块地，暂借安身，俾得重整甲兵，恢复中兴。若果天命有在，而成功妄想，即时发起狂风怒涛，全军覆没。苟将来尚有一线之脉，望皇天垂怜、列祖默佑，助我潮水，俾鷁首所向，可直入无碍，庶三军从容登岸』。祝毕，令人于斗头将竹篙探水深浅。徐回报曰：『是藩主弘福，水比往日加涨』。成功复问曰：『加涨有多少』？曰：『加涨有丈余』（评曰：舟速因风便，好如箭脱弦；于今又有水，凡事在皇天）。成功大喜，放炮、擂金鼓、打招旗与后面船只好看跟踪。又密令何斌坐斗头，按图纡回，教探水者点篙，徐徐照应。转舵扬帆，呐喊从赤嵌城而进（评曰：从来在将德，恃险终然宽；曲折百般计，今朝始见难）。成功即整队登岸。斌请曰：『急围夺仓廒，然后列阵进兵，恐其焚毁』。其守赤嵌酋长猫难实叮见成功大队登岸，军威赫耀，一面遣郎何机从鲲身请援，一面发炮。
　　初十日，成功令兵士每名草一束，围屯赤嵌城。遣通事吴万、李仲说实叮：『如不降，周围放火焚之』！实叮惧，出降。功厚待之，令过安平说揆一王。成功克赤嵌城，加额曰：『此天哀吾，特赐此土以为安命』。命各镇罗列安营（评曰：方除假面傩仍剧，未了残棋局又新）。
　　揆一王当于元夕赴何斌之请，灯酒笙歌，酣乐达旦。斌虽乘月逸出，王以斌为困酒。迨次早觅斌无踪，方知其遁，亦只疑其侵用，岂料引师夺国。十八日申刻，忽风雨骤至，潮水冲岸，声振云霄，闻者惮栗，直交子时方息。天明，王率诸酋长登城望海。影见一人幞头红衣，骑长鲸从鹿耳门游漾纡回，绕过赤嵌城而没。王与酋长面面相觑，称异曰：『岂梦耶』？迨至三月初十日午后，遥闻鹿耳门外炮声轰天，急集诸酋长登台，持千里镜照见许多船只，旌旗飞耀。王笑曰：『唐人不知死活，敢犯吾境。着炮台上火炮齐备，候船到时，接连而发，则无遗类矣』。欢笑自若。少顷，见首船转头向北而上，忽而回东，忽而转北，从者悉依首船行，尽不从炮台边过。王顾左右荷兰曰：『此港路从来泥沙浅污，今日唐船何得无碍？岂不异哉』？一面令主炮者发炮，炮远弗能及；一面令酋长黎英三带兵落夹板出去截击。迨至人齐，将申酉起风之时，正值潮起风发（台地每于申酉时风甚大，今亦然）。俄而见大队舟师已达赤嵌，兵士登岸列阵，军威盛壮。王虞其逼城，将拨落夹板者吊起，即令黎英三从鲲身过援赤嵌。甫到三鲲身，遇郎何机，曰：「兵少难援，且回见王。此兵实天降，非倾国往救，安能御敌』？王曰：『此从何来』？遂挑选排枪手，来日过赤嵌决战。
　　成功早起，闻安平荷兰击鼓吹笛（即掌号）。功知欲出兵，传诸将谕曰：『荷兰无别伎，惟恃火炮而已。黄昭！尔可带铳手五百名、连环熕二百门，分作三队，前往鲲身尾，列阵以待，候他对攻。杨祥！尔可带藤牌手五百名，从鬼仔埔后绕过鲲身之左，横冲截杀。萧拱宸！尔整铳仔船二十只，看彼队伍将过七鲲身欲与我们交锋，随即摇旗呐喊驾驶，作过去攻城状。彼兵见之，自然慌乱，不敢恋战，破之必矣』。调拨已定，又令诸镇列阵静伏守候。荷兰果行至七鲲身尾，方欲对垒，忽见赤嵌快哨摇动，欲过安平攻城，心遂虚。而杨祥领藤牌又到，跳舞横冲。荷兰愈慌，立阵不住，败下，死者过半，退守其城。成功挥军进围，王死拒之。大炮时打，功亦不敢逼。虽督兵围困，只鲲身硬路，其余悉环水，而荷兰又不时将百余猛突出打铳，诸军多被损伤。功令兵士斩竹作籧篨堆土环栅，七鲲身设立门户，置炮台以防之，于是军稍安。
　　五月，黄安、刘俊、陈瑞、胡靖、颜望忠、陈璋等六镇统船二十只至台。功擢黄安为右虎卫。改赤嵌为承天府，杨朝栋为府尹。又设二县隶之：一天兴县，以祝敬任之；一万年县，以庄文烈任之。
　　适世子经差兵部主事杨荣押送粮饷、军器暨诸食物到台，成功闻金厦各岛咸宁；惟有谣传东山蔡禄、郭义暗通黄梧，欲投诚。功随发密谕，交杨荣回厦门与洪旭，令行单调二镇带全师过台。『若遵令，则无他意；如迟延观望，急除之』。旭接谕，差人往铜山传藩令：『着二镇带本部兵，配所坐船只，即往台湾』。郭义遂整船欲东。蔡禄与其部将陈华、罗栋（华，漳之漳浦人，后投诚，官京口总兵；栋，平和人，后投诚，官重庆）谋曰：『不意藩令来如此之急』。华曰：『事已八九，岂可半途而废』？栋曰：『恐二爷不允』！禄曰：『二爷是吾事。尔可速差人往海澄公处为要』！华曰：『今夜即去』。禄遂藏罗、陈二将于内，差人请义。义到，禄曰：『国姓信谗，以大兄之故（大兄指万礼。前礼等同盟，以万人合心，以万为姓。万礼即张礼，死南京。成功回厦，建忠臣庙享诸死者，以甘煇为首，次张万礼。后有人怨礼，言其非战死，是逃履水，忙不及去甲，溺死，岂可与阵亡将士齿？成功信之，遂撤去），怀疑我兄弟二人。我业已遣人投诚。我去，汝能保其无恙乎？不如俱去，何如』？义曰：『大兄虽不死于战而溺于水，实亦没于王事，非同谋叛者等。与汝我何干，而相疑至此』？禄一时无以答。其兄万五（礼小功弟，即长林寺僧道宗也）击榻曰：『君臣不可相疑，疑则必离。今者藩令来召，是疑之渐也。况台湾新辟，荒凉之地，去者多不服水土；此决不可去。若召而不往，非臣子之礼，势难两立。七弟所见甚高，宜从之』。义意尚踌躇。道宗复迫之曰『自古，英雄弃暗投明；若当断不断，乃妇人之仁也』。义方决，禄即出陈华、罗栋二将，插刀立誓。即将船收回，声言杠椇不坚，难以冲过横洋，停泊修整燀洗。义、禄又将军器密带入城，欲谋并铜山，虑忠匡伯张进重兵，难于下手。
　　六月初一清晨，禄往关帝庙求签，得第十七首，诗曰：『田园价贵好商量，事到公庭彼此伤。纵使机关图得胜，定为后世子孙殃』。即唤庙祝张初向前谕曰：『本镇欲夺一寨，不知此签诗意，胜负如何？尔可解一解』。初接签，读完复曰：『依此签意，随去即得。稍迟，则有备无济矣』。禄闻之，意遂决。传陈华、罗栋并钟瑞等率众哄说许龙兵上山。义、禄分据四门，劫隆武举人忠匡伯张进衙（时有隆武丙戌科举人林沃心在铜山，闻知道宗有「何物释子坏长城，畏死何堪见乃兄」之句）。乃兄指万礼也。（评曰：天意既如此，帝心怎奈何？一签明说破，报应岂蹉跎）。进闻城中哄，急传亲随欲出。而门者奔报曰：『万二、万七反了！兵已围城』。进忙怀其印，即从后门登山，向北而走。陈华尾追，进回顾曰：『尔不念夙昔乎？何相逼也』？华曰：『无他意，请本爵安民』。进曰：『吾将印交汝』。华得印便回。进欲越城，见无船只停步，而禄又差罗栋至，进无奈回见二镇，说之曰：『吾亦有心久欲投诚，奈无人为引。今既二公举事，何不预知，使吾葱忙？今若不弃，愿与偕行』。禄、义大喜，随出牌谕安民。进曰：『凡事尊让之，可称交善』。禄、义信以为然。初四日，进托病不出。禄促原察言司薛联桂至，欲杀之。道宗卫救，禄虽阳许，而心未灰。桂惧，随道宗住于九仙岩，朝夕不敢离。后同禄、义投诚，授江西督粮道。初六日，吕簇请进曰：『公既与二镇合心献城投诚，亦当整备，恐旦夕兵至，去无及矣』。进泣曰：『进海滨一匹夫耳！生逢乱世，受先帝恩重，位至伯爵。复荷藩主深信，共事恢复，委托土地之寄。今日失守，罪不容诛，尚有何面目与之同行再屈膝于他人』？簇曰：『公既如此，即当飞通世子，用计图之』。进曰：『难矣！二贼用意深久，险阻必周。若他人谋泄，为祸愈惨，为丈夫羞』。簇曰：『然则坐以待毙乎』？进曰：『惟尔义侠可托，吾欲密置火药数十桶环布卧室，请二贼入内议事，掷火与之偕亡。他兵无主必乱，尔然后按兵请救』。簇跪泣，受计。初七日，簇趋谓禄、义曰：『本爵恐厦门、南澳闻知，合兵前来，则甚费力。何公爷接应，至今未到，心甚忧焉。奈本爵忽染病畏风，尚有机密事不便传述者，烦二位将军入内计议』。禄、义闻请即行。将至府门，小鹿忽跳，遂踌躇未前，而请者又至。禄、义愈疑，随诡答曰：『尔代吾转覆本爵：原欲入内共商，适有紧急军情难缓，俟明日来会未迟』。即反步回。簇急将语覆进。进叹曰：『计不成矣，天也！吾尽吾心而已』。遂冠带，挥吕簇等左右出。自投火药，发霹雳如雷，黑烟满天，而衙焚，忽进尸自天半下落于街。（评曰：开门误揖盗，共事变为仇。无计堪锄却，从容愿与休）。
　　初三日，郑经接禄、义叛铜山报，即戒严，整船。初九日，又接张进赚计不成自焚信，遣黄廷、杜煇、黄元、洪天佑、何义、黄昌、杨来嘉等镇，下铜山擒禄、义。南澳陈豹闻禄、义变，亦亲督舟师会剿。禄、义知二处师动，于八尺门排渡通师过铜山。而海澄公黄梧同右路总兵王进功，督兵驻劄陈埭，令诏安营副将刘进忠带兵过江接应禄、义（进忠后为潮州总兵）。
　　十九日，禄、义任众抢掠，空其城，由八尺门投诚。黄廷合陈豹师登岸，遣将分道追弗及；惟谨守炮台，安插余民，飞捷报经。经令黄廷等回厦，陈豹仍归南澳。以洪天佑同黄元相继守铜山。
　　经自监守各岛，仁慈俭恤，谦恭爱人；虽好学善射，但严毅果敢弗如厥父之风也。经聘尚书唐显悦长子之女为妻，端庄静正而不相得，故外多蓄狡童、骚妇为乐。时经四弟之乳母陈氏，年可二十六、七岁，双眉如远山淡扫，不施粉黛，光彩可人；且窈窕轻佻，语言丰韵。经见之，魂销天外。然其母董氏家规严肃，未由接语。一日，经入内候母安，适从陈氏卧旁过。陈氏初起未妆，拨朦胧眼，娇声曰：『孝哉人子』！经遂停足窗外，曰：『好似睡起海棠初拭目、醉余杨柳不胜衣』。陈氏娇语答曰：『未逢恩宠先流盼，恐惹梦魂湿泪斑』？经逼近门首，以手招曰：『人众非言语所。下午偷空到书院一话，何如』（评曰：野马一时动，真难收住缰）？经请其母安出，广稠之际，惟相视以目，传情而已（评曰：征笑倾人国，含情惹魂飞）。是日，经心不能主，如痴如醉。陈氏亦沾泥柳絮，欲逐春风，遂素服淡妆，下午托抱弟从众于中堂，作匿影藏形之戏，互相躲避，各展其巧。陈氏乘便脱空至经处，经屏左右候之，急搂陈氏于怀，抚其背曰：『真可餐也』！藏于宝帐，共赴高唐之梦，恐人觉之急去。后愈狎昵，恍如佳偶；惟瞒成功一人而已。
　　是年，世祖章皇帝宾天，而今上即位，以明年为康熙元年，大赦天下。诸辅臣以闽疆连年用兵，倾费钱粮，而两岛何其未平？请旨切责总督李率泰与兵部尚书苏纳海。会海澄公黄梧一本，内密陈灭贼五策：『一、金、夏两岛弹丸之区，得延至今日而抗拒者，实由沿海人民走险，粮饷、油、铁、桅船之物，靡不接济。若从山东、江、浙、闽、粤沿海居民尽徙入内地，设立边界，布置防守，则不攻自灭也。二、将所有沿海船只悉行烧毁，寸板不许下水。凡溪河，竖桩栅。货物不许越界，时刻了望，违者死无赦。如此半载，海贼船只无可修葺，自然朽烂，贼众许多，粮草不继，自然瓦解。此所谓不用战而坐看其死也。三、其父芝龙羁縻在京，成功赂商贾，南北兴贩，时通消息。宜速究此辈，严加惩治，货物入官，则交通可绝矣。四、成功坟墓现在各处，叛臣贼子诛及九族，况其祖乎？悉一概迁毁，暴露殄灭。俾其命脉断，则种类不待诛而自灭也。五、投诚兵官散住各府州县，虚糜钱粮。倘有作祟，又贻害地方不浅。可将投诚官兵移住各省，分垦荒地，不但可散其党，以绝后患；且可蕃众而足国也』。廷议：遣兵部尚书苏纳海来闽勘迁。湖广道御史李之芳闻之叹曰：『自古养兵，原以卫疆土；未闻弃疆土以避贼也』。上疏曰：『为冒死条陈，乞俯恤民瘼，以固国家事。山贼、海寇，何代无之？但当制驭有方，使民获宁宇；未闻堂堂天朝迁民避贼者也。夫迁民，事势之至不可者，今窃为陛下陈之：圣朝仁政，以得民为本；万民归心，以输纳为先。五省沿海一带，遭逆荼毒，正供、杂派输将恐后。此足征顺民之大端，而深可怜悯者也。梁惠移粟，孟子短之。今诏谕欲徙五省沿海边民，何以垂训后世？此臣所谓不可者，一也。昔日明政不修，逆闯犯阙，北京沦没。我期兴仁义之师，驱除逆党，救民水火，是以率土归心，满、汉一家。今中左弹丸之地，不思征讨，遽迁以避，其如天朝体统何？所谓不可者，二也。郑成功江南大败，胆破心寒。今已远遁台湾，所有余孽，或剿或抚，呼吸可定；况沿海皆我赤子，一旦迁之，鸿雁兴嗟，室家靡定。或浮海而遁，去此归彼，是以民予敌。所谓不可者，三也。周成王亦有迁顽民于洛邑，当得田宅以优养之、设庠序以教育之，使其民知礼义而无异心。今欲迁沿海一带，当日出示，谕限数日，官兵一到，遂弃田宅、撤家产、别坟墓，号泣而去，是委民于沟洫也。为民父母，岂忍若是？所谓不可者，四也。江南薄土，一夫受田不满三亩；一家聚食，尚捕鱼买贩以补不足。圣谕颁下，欲酌给田宅，安插移民。田宅无所措。当道者未有处置，惟催赶日促，使民而逃。贫者不过数日之粮，富者亦但数月之储，逼处内地，无家可依，无粮可食。饿寒逼而奸邪生，不为海寇，即为山贼。一夫持竿，四方响应，其若之何？所谓不可者，五也。郑成功前年欲抚时，求海滨二府驻防，文武官长听其选择，税赋尽输军国之用，尚欲纳东西二洋船饷数万；时正以为不可。今五省之民，沿海已居其半，当道者不思制插安民，只欲尽以迁移，能使贼自毙乎？是贼未必能歼灭、未必能尽降；而国家先弃五省之地土、人民。所谓不可者，六也。江南鱼盐，为富强之资。沿海一带，鱼盐之利何啻数千万？土产之物，百倍其利。况乃日用之需，盐更五谷之辅，一日无盐，物将日腐。且土产年例解京，从此而止。所谓不可者，七也。夫郡县内地，亦赖边界以扞御，故朝廷设边界为郡县藩篱，亦以卫民。今兵不守沿海，尽迁其民，移居内地；则贼长驱内地，直抵其城邑，其谁御之？不如分守内地之兵，拨一半守边界卫所，联络乡民，以相助战守，使贼不敢睨视边界；如是则内地免守。所谓不可者，八也。当道者，不为深谋远虑，操一朝之权，弃百姓过于反贼。万一不顺，问谁之咎？臣今愚忠，冒陈天听，稍可济元元之命，万死不敢辞。或以臣言为可采，则臣死荣于生；倘以臣言无可用，虽不死何益于国？伏望颁除迁移之令、下哀痛之诏，使民沾恩惠、国享长宁』！疏上，留中（李之芳山东进士。甲寅之变，为浙江总督。江元勳犯衢州，实赖之芳。后拜相国）。
　　七月，张志、黄明纵管事杨高凌削土番，大肚番阿德狗让杀高反。成功令杨祖征之。祖与让战，中标枪死。其锋甚炽，欲出援荷兰。功复令黄安、陈瑞二镇往征。安设伏诱战，遂斩阿德狗让。抚绥余党，班师。
　　八月，揆一王尽出其众，分水攻赤嵌、陆攻鲲身。功令黄安统众御陆，亲统陈泽等左右戎旗配船合击。鏖战终日，黄昭获夹板一、小艇三。荷兰大败，仍死守其城。
　　兵部尚书苏纳海至闽，斥弃海岛，令黄梧拏诸大商贾，毁郑氏之祖坟；惟安海「五马奔江」水葬者，无处寻觅。挖起者，将大杉木锯开两边，中凿孔相连，将各尸合在内，用铁箍箍上，外加封皮。沿途递解，逢郡县收狱。至福州，因差者横肆无状，威喝县官。县官恶之，以其未奉旨，通详中止。
　　十月，郑芝龙家人伊大器出首龙与子功不时书信往来，谋为不轨，遂收芝龙。寻而弃龙于燕市，并子弟共十一人。
　　十一月，成功令宣毅前镇陈泽同右虎卫左协陈冲，驾小船数十只，内装硝磺引火诸物，乘北风烧夹板。又令黄安督众鲲身夹攻。揆一王分众御敌。夹板被烧三只，死伤甚多，王大烦躁。功见大胜，时荷兰势窘，功遣通事李仲入城说揆一王曰：『此地非尔所有，乃前太师练兵之所。今藩主前来，是复其故土。此处离尔国遥远，安能久乎？藩主动柔远之念，不忍加害，开尔一面：凡仓库不许擅用；其余尔等珍宝珠银私积，悉听载归。如若执迷不悟，明日环山海，悉用油薪磺柴积垒齐攻。船毁城破，悔之莫及』。王与诸酋长闻之悚然，愿罢兵约降，请乞归国。仲出，覆成功。功允其降，许放归国。随将王库银两、火药、火炮照册缴纳；其余诸物，悉听其搬下夹板。
　　十二月初三日，成功纵揆一王回国。今安平镇城楼，相传内有红毛火药库，不敢开，虑其暗用火石，恐一动便发也。后被朱一贵打开，内系铜熕、药、铅等项。功以荷兰去，台湾平，遂祭告山川神只，改台湾为东都。附红毛城置第宅，居焉。
　　初六日，诸镇兵诣成功辕门，告给发月粮扣克，用小斗。质实，杀府尹杨朝栋、知县祝敬、斗给陈伍等示众。以其叔芝莞之长子郑省英为府尹。令黄安监守安平镇，周全斌总督承天府南北诸路。自领何斌、马信、杨祥、萧拱宸等，带铳手三百、牌手三百、弓箭手三百、大刀手二百，备具口粮十日，从新港、目加溜湾巡视。见其土地平坦膏沃，土番各社俱罗列恭迎（土番俗无跪，蹲下合掌，即跪之礼也）。成功锡以烟布，慰以好言，各跳跃欢舞。观其社里，悉系斩茅编竹，架楼而居。虽无土木巩固，实有疏林幽趣。计口而种，不贪盈余；以布作幔，不羡繁华。诚三代以上人民也。由萧垄、麻豆、大目降、大武垄、他里雾、半线各处踏勘而回。次日，大会诸提镇、参军议事。成功曰：『大凡治家治国，以食为先。苟家无食，虽亲如父子夫妇，亦难以和其家；苟国无食，虽有忠君爱国之士，亦难以治其国。今上托皇天垂庇，下赖诸君之力，得有此土。然计食之者众、作之者寡，倘饷一告匮，而师不宿饱，其欲兴邦固国，恐亦难矣。故昨日躬身踏勘，揆审情形，细观土地，甚是膏腴。当傚寓兵于农之法，庶可饷无匮，兵多粮足。然后静观衅隙而进取』。黄安曰：『开疆辟土，垂业万世，诸将自当唯唯。但欲寓兵于农之法何如，愿请指示』。功曰：『古者量人受田，量地取赋。至商虽变为井田，亦是九一之法，兵民无分。迨至秦，井田废，兵民始分：民任转输，兵任征战。后汉、唐、宋、元屡年征战，兵甲蕃众，筹饷者徒为仰屋；故善为将者，不得不兴屯以富兵。如诸葛屯斜谷、司马屯淮南、姜维屯汉屯、杜预屯襄阳，悉是两敌相对，恐转运维艰，土有饥色，故寓兵于农以备敌。若夫元之分地立法、太祖设卫安军，乃天下已平，恐虚糜空乏，故以为农者七、为兵者三，寓农以散兵，非无故也。今台湾乃开创之地，虽僻处海滨，安敢忘战？暂尔散兵，非为安逸，初创之地，留勇卫、侍卫二旅，以守安平镇、承天二处。其余诸镇，按镇分地、按地开垦，日以什一者了望，相连接应，轮流迭更。是无闲丁，亦无逸民。插竹为社，斩茅为屋。围生牛教之以犁，使野无旷土，而军有余粮。其火兵则无贴田，如正丁出伍，贴田补入可也。其乡仍曰『社』，不必易；其亩亦曰『甲』，以便耕。一甲三十一戈二尺五寸（豪按：据高拱干修台湾府志及王礼修台湾县志，作一甲二十五戈），一戈东西南北四至长一丈二尺五寸。今归版图，亦以此为则，照三年开垦，然后定其上、中、下则，以立赋税。但此三年内，收成者借十分之三，以供正用。农隙，则训以武事；有警，则荷戈以战；无警，则负耒以耕。寓兵于农之意如此』（评曰：创业农为本，安军食必先；讲求相寓意，海外有新田）。马信诸镇咸起谢曰：『藩主今日不惜辛勤，跋涉兴师，开辟海外乾坤，创业以遗子孙，诚古来之未有也！今又寓兵于农，实万世良法。自当凛遵而行』。即日贴分，各照地方领兵前去开垦（评曰：征诛当有兵，安韩可无耕；筹画寓农计，开疆千古名）。
　　圣祖仁皇帝康熙元年壬寅（附永历十六年）正月，成功分遣诸将屯田。忽报其父芝龙凶信，功顿足躃踊，望北而哭曰：『若听儿言，何至杀身；然得以苟延至今日者，亦不幸之幸也』！令文武官员各挂孝。及知毁墓，向西切齿而骂曰：『生者有怨，死者何仇？敢如此结不共戴！倘一日治兵而西，吾不寸磔汝尸，枉作人间大丈夫』！每与诸将言及五省沿海人民移徙内地，叹曰：『吾欲留此数茎发，累及桑梓人民！且以数千里膏腴鱼盐之地、百万亿众生灵，一旦委而弃之，将以为得计乎？徒殃民而已！吾若不决志东征，苟徇诸将意，株守各岛，岂不笑吾英雄为其束缚？今当驰令各处，收沿海之残民，移我东土，开辟草莱，以相助耕种，养精蓄锐。俟有衅隙，整甲而西，恢复迎驾，未为晚也』。功在台，令过于严，犯者，虽亲信无赦。马信谏曰：『立国之初，宜用宽典』！成功曰：『此知其一，不知其二。立国之初，法贵于严，庶不至流弊。俾后之守者，自易治耳。故子产治郑、孔明治蜀，用严乎？用宽乎』？信服其论（评曰：海外偏安一小隅，有方立法庶无虞）。
　　二月，成功檄洪旭、黄廷同兄泰等，陆续载诸眷口过台。
　　三月，成功以洪旭、祁辟等十人分管社事。时台地初辟，水土不服，病者即死。故致各岛搬眷，俱迁延不前。有伪言：『南澳陈豹不遵令，已密通平南王投诚』。功信之，随手谕与经并洪旭等，令周全斌领大熕船五只过厦门，合杜煇、黄昌等师击豹。豹闻之大惊，急集诸将议曰：『必有大奸人反间，如之奈何』？诸将曰：『请速遣人往辨』。豹曰：『辨不及矣』。诸将曰：『若不往辨，当整船御之』。豹曰：『御之，则情真矣。两虎相斗，必有一伤』。诸将曰：『不辨、不御，坐以就擒乎』？豹曰：『本爵自从平公数十载（平公指芝龙），一片肝胆，惟天可表。今既信谗而来，辨之弗能及，御之非本心。此乃藩主相逼，自坏长城半面，非本爵背恩而去。尔等速收拾下船，舍此一块土，入粤投诚，何如』？诸将咸应曰：『本爵所见极是』。豹遂率众踉跄下船，从虎头门投诚。平南王尚可喜为之题请，封豹慕化伯。不数月，豹双目俱瞑。全斌领舟师到宫仔前，知豹已去，惟空城而已。急追之，获其子士鳌并家资，报捷于经。经令斌安插百姓，交护卫左镇杜煇守，然后班师。经因私通陈氏有娠，生男子，跪报侍妾所出，并『陈豹已遁，南澳业令杜煇暂守』之启。功大喜，颁赏台湾诸将士暨留守金、厦兄泰并洪旭、黄廷、王秀奇等币帛。而又加给其妻董氏金六锭、花红六疋；子经四锭、花红四疋；生母陈氏金二锭、花红二疋。孙赏亦如之。
　　四月，兵部司务林英削发为僧，从云南逃至厦，过台见成功。功问：『云南皇上恢复如何』？英曰：『当时败军之际，李定国请皇上入峒乌。峒乌之车里、里角诸蛮杂处，不相统辖。我今临之，必无所拒。安顿主于峒内，我诸将设御于峒口。胜则六诏复为我用，不胜则境接交趾，召暹罗诸船入海，航船来厦寻藩主，合师进取。沐天波坚请：「当入缅甸。缅甸昔宣力于本朝，而本朝待之甚厚，素怀忠义。患难相投，必倾心相待。且窜处荒外，吴三桂未必相逼」。马吉祥、李国泰咸助天波之议，皇上意决。定国跪泣奏曰：「臣不能挽陛下之驾，罪该万死！请留太子、督臣等以牵制缅甸；则皇上可安寝于内」。上犹豫不忍。定国拜辞，谓天波曰：「明朝存亡，全担在公，公其努力！愿无生后悔，而追忆余言也」。于是皇上入缅甸。马吉祥又请旨撤去戈殳，恐惊百姓。天波请留太子，入茶山调度兵马，庶皇上在缅甸，外有盘罗之固、内有泰山之安。帝与后商，不允请。英见朝政出于奸辅马吉祥、逆戚李国泰，故削发为僧，逃回。甫至粤西，闻吴三桂师攻缅甸。吉祥等酬唱御营，出入无惮。缅人见君臣无礼，遂炽战心；密通吴三桂，云已受辱』。成功顿足曰：『皇上何如此执迷，不从李定国之议』？马信请曰：『皇上既然被难，理应挂孝，去朔』。功曰：『不可。路途遥远，英亦耳闻，事蹟涉疑。今若以讹传妄举，倘后来圣驾若在，则将奈何？仍尊朔号。候有日西向询其的确，然后布告中外，推有德者立之』。信、英等咸曰：『藩主所见甚远』。忽经差齎谢启暨诸王、乡绅贺启至。功阅及尚书唐显悦内有『三父八母，乳母亦居其一。令郎狎而生子，不闻饬责，反加齎赏。此治家不正，安治国乎』？功登时气塞胸膛。立差都事黄毓，持令箭并昼龙桶三、漆红头桶一，过金门与兄泰，同到厦门斩其妻董氏治家不严之罪，并其子经与所生孙、乳母陈氏。黄廷、洪旭、陈煇、王秀奇等，接令骇然。泰与毓、旭等相议曰：『主母、小主其可杀乎？然藩令到，又不得不遵。以我愚意，可将陈氏并孙杀以复命。至主母、小主，我等共出启代为请罪。不知列位以为何如』？旭曰：『此金石至论，拜服！拜服』！随将所议启董夫人与经。经与董夫人曰：『此可于法两尽』。遂出二人斩之，将头付黄毓过台报命。功不允，解所佩剑交黄毓，再来金门见泰，必当照令而行。泰踌躇，送毓先过厦门见经。经急将毓等拘禁，与旭等相议。报蔡鸣雷从台湾来，经传问台信。鸣雷曰：『藩主誓必尽诛。如有违者，将及于监斩诸公。且有密谕往南澳与周全斌』（时鸣雷在台有过失，恐成功见责，故给假来厦搬眷，因而设言吓洪旭等人）。旭曰：『世子，子也，不可以拒父。诸将，臣也，不可以拒君。惟泰是兄，兄可以拒弟。凡取粮饷诸物，自当应付；若欲加兵，势必御之』。遂将此意通郑泰。立遣援剿右镇林顺带领兵船，出守大担。适周全斌征陈豹回归，黄廷虑其有受成功密谕为变。启经：『先下手为强，全斌不可纵』！经然之。全斌入见，执交援剿左镇黄昌监守。功接厦门诸将公启，内有『报恩有日，候阙无期』之句，知金、厦诸将拒命。心大恚忿，即差洪有鼎持谕与周全斌，令其回师监杀。有鼎到南澳，船上铜山，闻全斌业已被执，不敢前。
　　五月朔日，成功偶感风寒。但日强起登将台，持千里镜，望澎湖有舟来否。初八日，又登台观望。回书室冠带，请太祖祖训出。礼毕，坐胡床，命左右进酒。折阅一帙，辄饮一杯。至第三帙，叹曰：『吾有何面目见先帝于地下也』！以两手抓其面而逝。左右报其弟袭暨黄安、马信入视，信令出红缎盖之，然后通知各文武，祭奠举哀（成功于戊寅岁年十五，补南安学弟子员。屡试极等，而两赴乡闱。至乙酉，年二十二，父芝龙引见隆武，赐姓名。丙戌，年二十三。秋九月，不从父投诚，潜匿金门。丁亥，年二十四。以只身而奉故朔，海岛群雄，拱手听其约束；五省移徙，避其锋锐。且当败军喘息，又能镇定强战。继而，开辟海外乾坤。至壬寅岁五月初八日逝，年三十九岁。屈指统众共计一十六载，以忠义自誓，严治军旅，推心置腹，临阵身先。计策己决，赏罚无私，仇亲兼用。噫！亦可谓人杰哉）！袭始治丧，差人往金厦报讣。
　　十三日，马信以哭泣伤怀，染病死。一时台中皇皇，诸将举袭护理，以安众心。袭心腹蔡云、李应清、曹从龙、张骥四人谋曰：『护理不过数日而已，岂能南面自尊』？云曰：弟承兄业，理之最正，但苦无援耳』！骥曰：『欲举此事，当谋之有兵权者方可。先达主公，然后候吾探各镇说之』。从龙曰：『此论诚是』。四人遂密告袭，袭欢然许之。骥即往黄安营中，见安曰：『世子乱伦，情急于势，党众拒父。今幸藩主晏驾，可以无虑矣』。安曰：『年少举动，是左右无人耳。虎虽恶，不伤其子，岂可率众相拒』？骥曰：『如公所言，此乃不孝，乌可承统乎』？安曰：『此何说？子承父业，谁敢异心』？骥见安辞色严厉，知不可说，佯曰：『子承父业，理之正也。吾所言者，死恰其时，可以解释父子相仇耳』。遂辞安出。往黄昭营中，见昭曰：『护理知公勤劳，令骥致意』。昭曰：『昭有何能？乃荷护理注存若是』。骥曰：『护理计台湾战功，惟公居最；恐世子不知耳』。昭曰：『世子远隔，乌得而知』？骥曰：『藩主之死，死恰合时，可以免世子拒父之罪名』。昭曰：『观其所行，真不堪为人上』。骥曰：『金厦、台湾，业成水火』。昭曰：『然』。骥曰：『公握重兵，扶护理于台，护理岂肯忘公乎』？昭曰：『护理，仁慈弟也。弟承兄业，未为不可。我非贪涎爵禄，亦择主而事，候与中冲合谋』。骥曰：『此诚妙算，公当速行！吾归，以公言报护理』。骥还回启袭。袭割衣襟，令骥与昭结为姻娅，嘱速通中冲举事。是夜黄昭到萧拱宸营中，对拱宸曰：『岛中世子可治兵以拒父，台湾独不可承兄以继统乎』？拱宸曰：『此亦公论。世子行既不正，护理仁慈，承继大统，名正言顺』。遂合谋。次早，密报袭。袭与曹从龙、蔡云、李应清、张骥商议。从龙曰：『可假藩主遗言，数世子罪状，命弟继统，方可以服众』。袭曰：『此计诚妙！你可速书遗意，付昭等行事』。袭即假成功遗言，出告四方。黄昭、萧拱宸即扶袭为东都主，分兵拒经。其余诸将，阴持两端观望。独黄安心忿，阳为和悦，密遣人坐小哨以报经。请经速治兵过台，迟则安固难动也。
　　十四日，经接讣音，随欲设位挂孝。洪旭曰：『国不可一日无君，当先嗣位，然后发丧』。经从之。洪旭、黄廷、王秀奇等同诸文武修表达行在，请经就厦门嗣位，称曰「世藩」。布告各岛、台湾，方举哀。十八日，又得提督建威伯马信因哭泣过伤死报，经愈大悲恸，厚恤其家。
　　二十一日，报诸将奉其叔袭护理。六月初二日，接黄安密陈「黄昭、萧拱宸二贼假先藩遗言，命袭为东都主，业分兵拒险」启，经骇然。旭曰：『事久多变，速出周全斌勒兵过台湾，正位』。经是之。出全斌为五军都督，以陈永华为谘议参军、冯锡范为侍卫，整兵欲东。
　　七月，总督李率泰（于五月二十七日从福省起程。六月初三日到泉）接效用总兵林忠暨沿海塘报，咸称『成功在台发狂身死』。随飞请靖南王耿继茂暨安辑投诚郎中贲岱、金世德等星驰抵漳，共商剿抚事宜。继茂立差都司王维明、率泰差都司李振华同林忠前往厦门，谕以『朝廷诚信待人，若释疑，遵制削发登岸，自当厚爵加封招抚之』。经因而未果行。与伯泰、洪旭、黄廷、陈煇、王秀奇暨诸参军会议，总欲傚朝鲜例：不削发，称臣纳贡而已，复之。送林忠等回漳。
　　八月，继茂、率泰复差林忠等再到厦门，谕：『欲其将所陷州县等印信送还，并差员入漳酌议。齎本往京请旨』。经复与泰、廷、旭等密商议曰：『东宁初辟，先王■〈徙，阝代彳〉尔仙逝。兹又遭萧、黄二贼构衅于内。藩院闻信，频频遣员招抚。顺之，有负先王宿志；逆之，则指日加兵。内外受困，岂不危哉？不如暂借招抚为由，苟延岁月。俟余整旅东平，再作区处。诸君以为何如』？旭曰：『阳和阴违，俟靖内患，再作筹画，藩主所见甚明。可令杨来嘉、吴荫为使，将前日所得各州县学印共一十五颗，付来嘉入漳报命』。茂与泰厚待嘉、荫二人。泰启茂曰：『海上屡执朝鲜例，迟延观望。兹因成功已死，叔侄争权，势已摇动。其佐如郑泰、洪旭、黄廷等，可用反谍计间之，使自相猜疑。然后剿抚兼用』。茂曰：『此诚妙论』。以所有侯伯印并送回诸印，将杨来嘉改作郑泰、洪旭、黄廷之使，密献两岛题报，倡扬以乱之。继茂首肯而行。
　　九月初十日，继茂疏曰：『为驰报海上输诚情由，仰祈睿裁事。案据沿海镇将塘报称：「郑成功在台湾发狂身死，海上人心摇动」等情。随经会同督臣具疏题报；一面分布间谍，庶可招徕。维时督臣先赴漳州，相机调度。臣嗣闻确信，于六月初八日，带兵自省起行，冒暑驱驰。至泉州大盈，暂驻秣马。随准督臣差副将林忠赴臣军前云：「海上郑泰等，令伪总兵卢恩差人陈赞前来，据称欲来投诚」等语。并接督臣手书，约臣面商。臣随于七月初三抵漳州。初十日，伪爵郑泰、洪旭、黄廷差伪中军都督杨来嘉、吴荫到漳谒见。据其来议，多有未谙，臣与督臣切直开示。遣发后，复差伪游击姚万前来，求发的当官员到彼，愿缴敕印归顺。臣与督臣并安辑投诚郎中贲岱、金世德会商，仰体朝廷德意，随差臣下都司王惟明、督标都司李振华，同副将林忠前去厦门。谕以「我朝诚信待人，须尽释疑虑，遵制薙发，缴伪敕印，并造投诚各官兵、船只、器械、人民户口文册，选差的员，一同进京，奏请定夺」。八月二十五日，差官回漳。据称：「海上各伪官一时尚未薙发，俟奉旨后，方行薙发。其伪敕印，有现管事者未交，恐失印难以约兵。惟三伪侯先缴伪敕。其官兵、船只、人民册籍，先开总数。俟题请命下，方备造姓名缴报」。又据伪建平侯郑泰、伪忠振伯洪旭、伪永安侯黄廷投到咨呈内称：「为仰承德意，倾心归命，披沥真诚，恭祈疏请事……」等情；「先缴敕三道、现任伯爵银印一颗、原封公爵银印一颗、原取州县铜印一十五颗。仍专差挂印都督杨来嘉赴阙待命，以彰归命之诚。……」等情。臣因全文繁多，不便备录。该臣看得：渠逆郑成功窃踞海岛，纵横有年，思以台湾为兔窟。一旦遽服天刑，宜乎人心悔过。臣等宣布皇上德意，多方开导。今据伪侯郑泰、洪旭、黄廷具文缴敕，差官投诚，此皆皇上宝籙诞膺，德威遐鬯，遂使四海望风，群情效顺也。臣伏睹国家仁恩浩荡，凡属山海余氛，果能真心向化，即拥一旅尺土来归，均荷宠颁爵赏。今三伪侯以全海之兵民土地还之皇上，据其册开：伪爵文武官员二千五百十六员、水陆官兵四十余万名、大小战船五千余号、海上军民籍及流寓人口三百余万。果系真实，其功甚大！所有情节，具悉来咨中。现呈御前，必蒙睿览洞监中。以安反侧之心，而慰归依之望，在庙堂自有硕画，无候臣愚为之臆揣矣。事关至大，理合据词奏闻。臣拟九月十二日，带兵回省。谨题』。率泰之疏称：『该臣看得：逆渠郑成功倚海横行，作孽多年。一旦天使殒亡，正致四海清平之日也。适当逆孽报殒之时，人心摇动之际，臣等仰体皇上德意，广布招徕。今据伪建平侯郑泰、伪忠振侯洪旭、伪永安侯黄廷具咨投诚，差伪都督杨来嘉赴阙待命。此实皇上天威远震，庙算遐敷，使海岛渠魁咸思归心归命者也。臣窃见大清开辟以来，凡山海梗化之徒，或率大众输诚、或献一岛来归者，莫不锡之厚爵，委以地方。今三伪侯统率全海之众，据其册开：勳爵文武兵民、船只器械，虽是总约之数，未知果否真实；亦可谓大伙输诚，其功亦甚伟矣！所有来咨并原册，进呈御览，必蒙睿监。今皇上宝籙初登，率土宾服。兹伪侯郑泰等闻风效顺，皇上必不靳高爵厚禄，破格赏锡，慰其来归之念，用安反侧之心。庶氛侵得靖，海邦可宁矣』。同题送杨来嘉入京待命。随檄水师提督施琅、左路水师总兵李长荣、右路水师总兵杜永和、福宁总兵吴果福、右路总兵王进功、同安总兵黄翠暨提督马得功、海澄公黄梧，各按兵相机，密布间谍，以乱贼心腹。
　　郑经亦乘招抚之暇，将金厦各岛交伯泰、洪旭、黄廷、王秀奇等共辖调度。另驰谕铜山黄元、南澳杜煇谨防许龙、苏利。并谓旭等曰：『先王开辟东土，以为进战、退守；曾奈未遂所愿而薨！余今欲整旅正位，而藩院又惓惓致意，故遣杨来嘉前去。回日果能息兵安民，无坠先王一片孤忠苦节，余无不唯唯是从』。旭曰：『历计招抚，总差「削发」二字。藩主东行克捷，则威声复振。藩院虽智，万难摇动。若杨来嘉果有的确旨意，准照朝鲜事例，旭等自然一面飞报，一面料理妥当。其各岛防范，毋烦藩主过虑焉』。
　　十月朔日，经祭江。初六日，经同周全斌等舟师东去。
　　初七日午刻，经从澎湖收入娘妈宫。初八日，祭祀山只，巡视诸岛毕，即欲扬帆。永华曰：『凡事必先以礼，然后加兵，则师出有名。当藩主新丧时，国家无人，诸将请袭护理，弹压军民，亦未为非。今须先通知退避、迎接，看各官如何举动，方可进兵。若不通知，骤然进兵，举动慌张，亦非为人上所宜尔』。全斌曰：『陈参军所言，诚为至论。不通知，是无故自生疑忌，亦非所以待亲亲以服众心。况袭爷明系诸将公请护理，非其自专。虽据黄安片字，岂可全信』？经曰：『若非二公指示，几乎举动轻率，贻笑四方』。即令礼官郑斌齎谕，往台布告『不日世藩亲统六师，抵台奔丧。如各镇分屯守土者，就在本处设位』等语。斌到台，诸将观望，无敢言。独黄昭、萧拱宸二人出争曰：『世子嗣继大统，理之正也。谁敢背主易言？但世子奉命守国而乱伦，致先王大怒，赐死者再。又不能悔过自新，而反统兵据国，此自古以来亦未有是子，使先王日夜搥胸饮恨而死。既明知其子之恶，难居人上，故遗言传位与弟，非诸将敢窃萌异念。况袭爷仁慈勇敢，先王爱惜，不离左右。今承兄遗命，承兄大统，亦是守先王之土地。煌煌遗言，谁敢逆之』？即将所假造成功遗言书付郑斌，回澎湖复经。斌到澎，出其遗言，并陈黄昭、萧拱宸二将拒命之言。全斌曰：『形已成矣，师出有名』。即命诸镇整旅下船，出泊西屿头候风。经于十六日开驾东向。
　　黄昭、萧拱宸既发郑斌回，遂会蔡云、曹从龙、张骥、李应清见袭议曰：『如今势不两立，郑斌此去，世子必然整师争位。但一不做、二不休，今既拒绝，全肩担子悉在汝我二人。成则为功首；不成，乃罪魁也』。袭曰：『军旅之事，全赖二公，再无敢忘今日』。昭曰：『观诸将之心，实阴持两端，未可重托。但世子诸将未谙地理，不足为虑。惟有周全斌一人，曾随师来进剿，情形周知。大队虽未必从炮台前经过，然炮台实系安平要紧，不可不预防。当此重任者，非曹从龙不可』。龙闻言，挺身出曰：『今日二公不惜身家而扶主，从龙又乌敢惜此微劳，而不谨守炮台乎』？随带兵往守安平炮台。昭曰：『安平一带可以无虑矣。特全斌必从潦港、洲仔尾登岸，非我二人御之不可。潦港，吾带兵往守；洲仔尾，当仗萧公前去』。拱宸毅然曰：『吾独当之。兵法有云。：「半渡可击」。将所有大小熕船尽数列于洲仔尾、潦港岸上。莫说一个周全斌，即有百十个周全斌，亦不能展其技也。另再将大小熕船，令吾左协李成同张骥督从鹿耳门，乘潮涨抄入合攻。他军若不覆没，想所存亦无几矣』。昭曰：『此计更妙』。令蔡云带亲随五百人，同李应清在赤嵌一带，监督诸镇策应。昭与拱宸随带各本部将士，分守潦港、洲仔尾以待。
　　经舟师至鹿耳门，问全斌曰：『诸将士未曾经历此土，地方情形有所不知。公同先王征战，必然谙熟。今欲进兵，当从何条港路登岸』？全斌曰：『红毛所恃者安平炮台，今安平一路，船只切不可从此入，黄昭必遣人把守。大队仍从赤嵌那边潦港、洲仔尾登岸』。经曰：『潦港、洲仔尾恐有备，将奈何』？全斌曰：『黄昭、萧拱宸二贼，久经历练，又从先王征战台湾，地方周悉，必能设险守固。但斌料护理软懦，诸将咸系逼从，所恃萧、黄二贼而已。二贼必不托人，定然自把守潦港、洲仔尾二处。今可差快哨齎命谕从安平而入，过赤嵌布告云：「叔侄至亲，并无间言。因黄、萧二贼阴谋不轨，乘先王宾天，遂从中构衅，假造遗言，离间骨肉，煽惑军心。尔诸将士悉受先王数十年豢养，岂有相从作此背逆？明系胁逼之故，余自当相谅。亟宜悔过倒戈，生擒二贼！共扶王室，名垂竹帛」。一可以慰众心，二可以乱此贼之心曲』。经从斌议，即差兵都事张宸齎谕，坐小快哨至安平，过赤嵌布告。袭急问黄昭。昭曰：『此不过摇动军心，何足介意？当严整部伍，以决胜负』。经船到港，不金鼓、不旌旗，寂然寄碇，一条鞭湾住。
　　十七早大雾蔽天，对面不见。全斌急请经治兵登岸。经曰：『如此雾，安可进兵』？斌曰：『此皇天默佑、先王神灵，故有此雾。黄昭机智勇略，提防必周，沿边设炮，半渡而击，安能登岸？今乘此雾，尽将队伍分散而上，昭不及防。沈舟背水，此其时也』。经从之，因誓师曰：『今日诸将登岸背水一战，誓无生还』。遂统兵衔枚而上。经立阵甫定，黄昭闻水声人语，首先督众奋勇而前，连砍数十，经众大溃。适全斌至，大呼曰：『后面是水，大丈夫宁可死于战，不可死于水。吾已将船弃掷，可速从吾前往』！全斌夺先破杀。诸军闻之，悉反助战，喊声震天。黄昭身中流矢死，军士无主，大乱。而雾遂消，天明日朗，已亭午矣。全斌疾呼：『世藩已到，黄昭已死，诸将速倒戈』！黄安向前曰：『此子，吾主之子，当往迎之』！经免盔相示，诸将悉解甲投戈，经抚慰之。全斌曰：『且漫慰问，急据大营，俟斌亲收萧贼』。经是之。全斌率诸将士敌拱宸。宸出敌，全斌高叫曰：『罪在萧贼一人，与尔诸将士无干。悉解散，无得助虐』！宸军闻之，果各星散，拱宸被擒。经令郑斌请袭，袭至，相抱而哭曰：『几为奸人离间』！待袭如初。即收蔡云、张骥、李应清、曹从龙等，同萧拱宸斩首示众。其余不问，众大悦服。
　　经既靖内难，遂各安插。于黄昭营中，搜出伯泰交通书数封，悉系嘱其扶袭拒经，金、厦他自为之。经藏而人毋知焉。仍以郑省英为承天知府。
　　十一月，经同周全斌往南北路巡视抚绥。
　　十二月，杨来嘉从京回厦，报『必欲薙发登岸』。洪旭仍令其镇守崇武地方，遣员过台启经：『招抚不成』。
</div>
    <div class="pagination">
<a href="台湾外记_page4.html">上一页</a><a href="台湾外记.html">1</a><a href="台湾外记_page2.html">2</a><a href="台湾外记_page3.html">3</a><a href="台湾外记_page4.html">4</a><span class="current-page">5</span>
    </div>
    <div class="pagination"><a href="index.html">返回目录</a></div>
</body>
</html>
