<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 127 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 127 页/共 479 页</h1>
    <div class="content">　　○长白山县西南十里，与章丘、长山、淄川三县接界。《志》云：山下有浒山泺，在县西十五里，下流入小清河。又黉堂岭，在县西南三十三里，与章丘县接界。

　　大峪山县西南十五里。高广幽深，中多良田嘉木。《志》云：县东南曰黄山，上有虎头岩，土色多黄，因名。又县南十三里有砧山，峰峦尖削，状如砧。，读遐；砧，读斟。县西南三十里又有凤凰山，以山形如凤翥也。

　　○小清河县北十三里。自章丘县流入，又东入长山县界。今淤。《志》云：县西浒山泊，即小清河钟水之处。

　　孝妇河在县东。源出青州府益都县之颜神镇，流入淄川县界，又北径长山县西，又北至县东，蒙河入焉。蒙河，俗曰沙河，源出大峪山，经县西一里，流合孝妇河。又北径新城县西，又北至高苑县南，合于小清河。亦谓之龙水，又谓之笼水。《舆地志》：战国时，齐人颜文妻事姑孝，常远汲以供姑嗜，一旦甘泉涌于室内，常以绩笼盖之，笼发而泉涌，因名笼水。《集异》作颜文姜，误。

　　○邹关县西北十三里。昔尝置关于此，今废。○青阳店，在县西三十里，有青阳店马驿，兼置递运所于此，今递运所革。

　　临河镇在县西，临小清河。宋明道二年，废淄川临河镇，以避水患。盖是时大河自东平溢入小清河，为东方患也。又孙家镇，在县北三十里。

　　淄川县府东二百三十里，东至青州府百十三里。汉般阳县，属济南郡。后汉属齐国。晋因之。刘宋侨置清河郡及贝丘县。后魏曰东清河郡。北齐罢郡，以县属齐州。隋初因之。开皇十六年，置淄州。十八年，改贝丘县曰淄川。大业初，州废，县属齐郡。唐初，复置淄州。天宝初，曰淄川郡，乾元初，复故。宋因之。元曰淄莱路，寻改为般阳路。明初，曰般阳府。洪武九年，改为淄川州，以州治淄川县省入，属济南府。十二年，降为县。今城周八里，编户六十里。

　　○般阳城在县治西。汉县也。应劭曰：县在般水之阳，因名。般，亦作盘。刘宋改置贝丘县，仍置东清河郡。泰始二年，青州刺史沈文秀举兵应晋安王子勋，清河、广川二郡太守王玄邈据盘阳应建康。三年，冀州刺史崔道固遣其属房灵宝戍磐阳，别将房法寿袭据之，降于魏。磐与盘通也。

　　土鼓城县西五十里，汉置土鼓县，属济南郡。后汉因之。晋省。刘宋复置，仍属济南郡。后魏因之。高齐省。或讹土城。《水经注》：百脉泉出土城西。谓此也。○逢陵城，在县西南四十里。刘宋置县，属济南郡。后魏因之。北齐省。《志》云：县西南六十里有反踪城，相传齐景公失马，循踪逐之于此，因名。三国魏景初三年，以辽东沓氏县吏民渡海来归，因侨置新沓县于此。亦谓之新沓城，晋山涛封邑也。

　　昌国城县东北三十五里。本名昌城，齐邑也。《赵世家》：惠文王二十五年，攻齐昌城、高唐，取之。其后燕昭王以封乐毅，号为昌国君。汉置昌国县，属齐郡。晋、宋及后魏因之。《北史》：魏孝昌三年，氵育河民房顷作乱，据昌国城，时东清河郡治般阳也。高齐时县废。又莱芜故城，在县东南六十里。或云：汉县盖置于此。又县南有古长城，战国时齐所置云。

　　○夹谷山县西南三十里。一名祝其，又谓之甲山。其阳即齐、鲁会盟处，萌水出焉。《左传》：定十年，公会齐侯于祝其。实夹谷，即此地也。○昆仑山，在县西南二十里，山形如毂轮。又万山，在县南三十里，群山环绕其左右，因名。

　　原山县南九十里，西去莱芜县七十里，一名岳阳山。又东接益都县界，淄水出其阴，汶水出其阳。又摘星山，在县东南三十里，山最高耸，因名。县东十里又有梓潼山，上有鬼谷洞。或云：即黉山也。有古井，虽旱不涸。○浮山，在县北二十里，山势特立如浮。又县西北二十五里有明山，山下有水，澄澈见底，因名。

　　○孝妇河在县西门外，自益都县流入，谓之笼溪水。合泷、萌二水北流，入长山县界。详见上邹平县。

　　淄水县东南七十里。源出原山。《志》云：出颜神镇东南二十里岳阳山东麓。亦曰泉河。东北流至县界，入青州府境。又般水，在县南十五里，一名左阜水，出县东南二十里龙泉乡，分二支北流入孝妇河。又泷水，出县西南二十里之冲山，东北流会明水。明水，亦曰萌水，出县西南夹谷山，东流入于泷水。

　　龙泉水县东南二十五里，源出县西南八里之苍龙峡，下流入小清河。又丰水，出县东北三十五里之丰泉乡，下流亦入小清河。

　　○徐关在县西。《春秋》：成二年，齐师败于鞍，齐侯自徐关入。又文十七年，齐侯与国佐盟于徐关而复之。是也。旧《志》：县有古徐关。

　　长山县府东北二百里。东至青州府百三十五里。汉於陵县地，属济南郡。后汉属济南国。晋因之。刘宋侨置广川郡及武强县于此。后魏因之。后齐又改广川郡曰东平原郡，并东清河、平原二郡入焉。隋初，郡废，县属齐州。开皇十八年，改县曰长山。唐初，属邹州。武德八年，州废，县属淄州。宋因之。元初，改属济南路，寻复旧。洪武十二年，又改今属。今城周四里，编户六十三里。

　　○於陵城县西南二十里。本齐邑，陈仲子所居。汉置县治此。后汉建武中，改封侯霸子昱为於陵侯，寻复为县。刘宋废。魏收《志》：逢陵县治故於陵城。

　　广川城在县东南，东晋侨置广川县，属齐郡。刘宋改属广川郡。后魏仍属齐郡。东魏天平二年，以封延之代侯渊为青州，渊失州任而惧，行及广川，遂反，夜袭青州南郭，不克，寻走死。魏收《志》：广川县有牛山，盖与临淄县接境，后齐以广川县并入武强。又苑城，在县北二十里，相传齐桓公筑苑于此。旧有苑城店。

　　高苑城在县东北。《水经注》：时水自西安，又西径东高苑城中而西注。汉文十五年，分齐为胶西王国，都高苑。徐广曰：乐安有高苑城，故此云东苑也。水又北径故渎，又西径西高苑故城南。汉高六年，封丙倩为侯国。水又西至梁邹入济。时高苑盖属胶西。后改胶西为高密，以高苑属千乘郡。《史记》胶西都苑，不曰高苑。胶西之境不能至此，宜考。南北朝时，城邑迁改。刘宋元嘉中，高苑县废，于故狄县改置长乐县。高齐又自狄城移治被阳故城，或以为即今治也。

　　○长白山县西南三十里，县以此名。今详见上邹平县。○米山，在县南三十里。相传齐桓公积土于此，为虚粮以示敌处也。又有太湖山，在长白山南。

　　○小清河县西北三十里，又东入新城县界。又孝妇河，在县南门外，自淄川县流入，又北入邹平县界。

　　乾沟河在县西南，出长白山，东流入孝妇河。又泔河，出县南米山，流至城南，亦入孝妇河。又县西有鱼子沟河。《水经注》：其水出长白山东，谓之抑泉，即陈仲子所隐处。经於陵故城西，又北注孝妇河。○系水，在县北，出苑城店，流经新城县界，入于乌河。

　　○于亭在县西。杜预曰：於陵县西北有于亭，齐夫于邑也。陈桓子以封齐公子周。○白山马驿，在城北门外，旧置递运所于此，今革。

　　新城县府东北二百二十里。东至青州府高苑县九十里。本长山县地，元析置新城县，属般阳路。明初，改今属。城周五里，编户四十二里。

　　○会城县东北五十里，与高苑县接境。或谓之高会城。隋因改置会城县，即今高苑县也。或曰：隋会城县尝治此。

　　○马公山县东南三十里。又东南五十里有罗山，状如罗城，因名。其相接者曰四角山，遥望四方，似有头角之势。又东为铁山，前代尝设官采铁于此。

　　○小清河在县北，自长山县流入境。又东北入高苑县界。○孝妇河，在县西北二十五里，亦自长山县流入。又东北入高苑县界。

　　乌河县东三十里。源出益都县矮槐树北，自临淄县流入境，即时水也。亦名而彡水。又北入小清河。又涝淄河，在县东南，源出铁山，自张店至索镇店，西南入乌河。

　　鱼龙湾在县东北四十里。或曰：即马常坑也。《水经注》：漯水东北为马常坑，坑东西八十里，南北三十里，乱河支流而入海，河海之间，于兹为最。今漯水湮绝，鱼龙湾即小清河所汇。○清沙泊，在县西北二十五里。又有麻大泊，在县东北五十里，为钟水之区。

　　○索镇店在县东南，与青州府临淄县接界。《志》云：临淄西安故城，亦谓之索镇，其地相近也。时水经此，可通舟楫。

　　齐河县府西五十里，西北至禹城县七十里，本禹城县之齐河镇。金大定八年，置县，属济南府。元属德州。明初，改今属。城周四里，编户二十七里。

　　○晏城县北二十五里。《志》云：齐晏婴采邑也。今县治南有晏城马驿，盖以此城名。又高唐城，在县西六十里，即齐西邑也。《孟子》：绵驹处于高唐。谓此。今见禹城县。

　　○大清河在县东门外，自长清县流入境，又东北入历城县界。○徒河，《志》云：在县北八十里，即古徒骇河也。东北流入海。又有鬲津枯河，自县境经禹城、平原、德州、德平、乐陵，东北至海丰县入海。今皆湮废。

　　○耿济镇在县东一里。后汉建武五年，耿拔祝阿，遂渡济水向历城，镇因以名。今有耿济渡口，在大清河上。宋改镇曰齐河云。○野井亭，在县东济河北岸。《春秋》昭二十五年，齐侯唁公于野井。《汉书》：祝阿县有野井亭。盖其地旧属祝阿也。

　　齐东县府东北百八十里，本邹平县地。宋于县之赵岩口置齐东镇。金初，刘豫置夹河巡司于此。元改镇为齐东县，属河间路。明初改今属。城周五里，编户四十六里。

　　○魏王城县西南三十里。俗传魏王李密所筑，非也。《水经注》：魏泰常七年，安平王镇平原，筑此，因名。太和二十三年，罢镇为平原郡，治于此，今故址犹存。又县西二里延安镇有延安城。或曰：南燕时所筑。又有齐东旧城，在县治东大清河东岸，遗址尚存。

　　○大清河在县北一里。自济阳县流入，又东北入武定州青城县界。○减水河，在县东二里。成化间开浚，自西南引白云湖流经孽家渡口，由马家洼入大清河。《志》云：马家洼近小清河，与白云湖相接，一遇水潦，湖水即通小清河，而弥漫于马家洼，民田多被其患，因凿渠以泄之大清河，而ㄜ池变为膏腴矣。又坝水河，在延安镇西二里，亦成化间开浚，以泄归苏镇水潦，南引白云湖，经邹、刘二沟，北注大清河。

　　济阳县府北九十里。东至齐东县百里，本章丘县之标竿镇及临邑县地。金天会七年，始析置济阳县，以在济水北也，属济南府。元属济南路。今县城周四里，编户四十五里。

　　○新市城县西六十里，故寺阝国地。或曰：南北朝时，尝侨置中山国之新市县于此，寻废。又县西二十五里有寺阝城。《志》以为春秋时寺阝国也。

　　○大清河在县南门外，自临邑县流入境。又东北入齐东县界。《志》云：县北有马颊枯河。又东北接商河县境。

　　○闻韶镇在县东北三十里。相传孔子闻韶处，有闻韶台。《志》云：县东北六十里有仁风镇，洪武元年设巡司于此，寻革。

　　禹城县府西北百里。西北至平原县七十里。春秋时祝国，后为齐之祝柯邑，柯与阿通。汉置祝阿县，属平原郡。高帝封功臣高色为侯邑。后汉亦为祝阿县。晋改属济南郡。刘宋属太原郡，后魏因之。隋属齐州，唐仍旧。天宝初，改曰禹城县，以县西有禹息城而名。宋仍属齐州，元改属曹州。明朝洪武二十年改今属。城周九里，编户五十六里。

　　○祝阿城县西南十七里。《礼记》：武王封黄帝之后于祝。春秋时，曰祝柯。襄十九年，诸侯盟于祝柯。《传》云：诸侯还自沂上，盟于督扬。督扬即祝柯也。汉为祝阿县。后汉建武五年，耿讨张步，步使其党费邑军历下，又分兵屯祝阿，别于泰山钟城，列营数十以待。渡河，先击祝阿，自旦攻城，未中而拔之，故开围一角，令其众得奔归。钟城人闻祝阿已溃，大恐惧，遂空壁亡去。晋亦为祝阿县。太元十三年，泰山贼帅张愿帅万余人屯祝阿之瓮口，是也。隋大业十一年，涿郡贼卢明月寇祝阿，齐郡通守张须陀大破之。唐曰禹城。乾元二年，史思明侵河南，守将李锐于长清县边家口决大河，东至县，县因沦陷，移治于迁善镇，即今治也。宋白曰：故祝阿城，在今长清县丰齐镇北二里。

　　高唐城县西四十里。春秋时齐邑。杜预曰：高唐在祝阿西北。是也。襄十九年，齐夙沙卫奔高唐以叛，庆封围高唐，弗克。高唐人殖绰，工偻，会夜缒纳师，醢卫于军。二十五年，祝陀父祭于高唐。昭十年，齐景公母穆孟姬为陈无宇请高唐，陈氏始大。又哀十年，赵鞅帅师伐齐，取犁及辕，毁高唐之郭。《孟子》：绵驹处高唐。是也。《史记》：齐庄公初，晋伐齐，至高唐。又赵肃侯六年，攻齐，拔高唐。齐威王三十四年，与魏惠王会。威王曰：吾臣有ツ子者，使守高唐，赵人不敢东渔于河。又鲁仲连谓田巴：今楚军南阳，赵伐高唐者也。汉置高唐县于此，属平原郡。后汉及晋因之，后废。后魏景明二年，改置高唐县，则今东昌府高唐州也。今见高唐州。

　　辕城在县西北。亦春秋时齐邑也。《左传》：哀十年，晋赵鞅伐齐，取犁及辕。杜预曰：祝阿西有辕城。汉置瑗县，属平原郡，后汉省之。○斗城，在县西南。晋太元中，张愿屯祝阿之瓮口，后燕慕容隆讨之，至斗城，去瓮口二十余里，还击愿，大破之。是也。○钟城，在县东南百余里。后汉建武中，耿讨张步，拔其祝阿，钟城闻之，遂溃走。胡氏曰：钟城在泰山郡界，故曰泰山钟城。刘宋景平元年，魏人侵兖州，毁钟城，以立封疆而还。即此。

　　○漯水县西二里。《禹贡》：浮于济漯，达于河。《汉志》注：漯水出东武阳，其下流盖经此，今涸。又黄河，旧《志》云：在县南七十里，自长清县流入，又东北入临邑县境。东武阳详见朝城县。

　　○瓮口戍在县南，即后燕慕容隆破张愿处。《三十国春秋》：隆兵至斗城，愿兵奄至，隆击却之，谓慕容德曰：愿乘人不备，宜得大捷，而我士卒以悬隔河津势迫之故，人思自战，故能却之。遂进战于瓮口，愿败走。盖斗城在河津之南，而瓮口又在斗城东南也。○刘普马驿，旧置于县西十五里，成化十一年，迁于县治南。

　　临邑县府北百五十里。西至德州德平县七十里。汉为漯阴县，属平原郡。晋省。刘宋改置临邑，属魏郡。后魏属东魏郡。隋属齐州。唐初属谭州。贞观初，州废，仍属齐州。宋因之。元属河间路。明初改今属。城周九里，编户三十二里。

　　○临邑城县北三十五里。城周七里。汉县，属东郡。刘宋孝建二年，侨置于漯阴县界。后魏因之。隋大业九年，齐郡丞张须陀击贼王簿于泰山，贼败走渡河，须陀追败之于临邑。唐亦为临邑县治。宋建隆初，河决公乘渡口，县城坏三年，移县治孙耿镇，即今治也。

</div>
    <div class="pagination">
<a href="读史方舆纪要_page126.html">上一页</a><span>...</span><a href="读史方舆纪要_page122.html">122</a><a href="读史方舆纪要_page123.html">123</a><a href="读史方舆纪要_page124.html">124</a><a href="读史方舆纪要_page125.html">125</a><a href="读史方舆纪要_page126.html">126</a><span class="current-page">127</span><a href="读史方舆纪要_page128.html">128</a><a href="读史方舆纪要_page129.html">129</a><a href="读史方舆纪要_page130.html">130</a><a href="读史方舆纪要_page131.html">131</a><a href="读史方舆纪要_page132.html">132</a><span>...</span><a href="读史方舆纪要_page128.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
