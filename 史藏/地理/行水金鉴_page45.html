<!DOCTYPE html>
<html>
<head>
    <meta charset="UTF-8">
    <title>行水金鉴 - 第 45 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>行水金鉴 - 第 45 页/共 93 页</h1>
    <div class="content">　　江南按察使傅泽洪撰
　　江水
　　岷山导江东别为沱【禹贡】
　　岷山江所出在梁州沱江别名【孔氏传】
　　汉地理志云南郡支江县江沱在西此荆州之沱也蜀郡郫县江沱在西此梁州之沱也盖自江水溢出别为支派者皆名为沱故梁荆二州皆有沱也此言东别为沱接于岷山导江之下则自江水始出而别流者也意其指梁州之沱也【尚书全觧】
　　易氏曰岷山汉志在蜀郡湔氐道西徼外考唐志岷山近在茂州而江源逺出西徼松州交川县古西羌地江源镇在县西北三十里江南流二百四十里至冀州冀水县二百歩又六十里至茂州汶山县汶山即岷山禹导江始此又经蜀州之青城县彭州之导江县后以二县治永康军又三百七十里至成都县南七里县有沱江镇以沱水名即东别为沱者也【书纂言　四川总志成都县附郭沱江一在新繁治西北一十五里源出岷江禹贡岷山导江东别为沱即此一在灌县南一十五里俱流入府界】
　　旧说江出岷山在今茂州汶山县发源不一而亦甚微水经注曰其源若瓮口可以滥觞四川总志曰岷山在茂羌之列鵞村一名鸿蒙即陇山之南首故称陇蜀又名沃焦山江水所出水利志曰蜀诸水咸出岷江江源在羌地之列鵞村名羊膊岭者分为二派一西南流为大渡河一正南入溢村至石纽过汶川歴今灌县境又有湔水出焉灌之上流西北十数里有水出尤溪口又数十里有水出白沙口同会于灌经灌西南流者为之南江即禹所导岷江正流江源志曰岷江发源于临洮之朩塔山山顶分东西流由甘松岭八百里至漳腊其水渐大复经防刀湾达松潘于下水闗入红花屯达垒溪至穆肃堡黑水从南合之入深沟经茂州南至于威汶转银岭合草坡河至蚕岩入灌口分道而下由威至玉垒山为玊轮江至汶为皂江至灌为沫江一云洮河发源岷山北流入陜为临洮府南入川为大川之祖范成大曰江源自西戎中来由岷山涧壑出而会于都江世云江出岷山者自中国所见言之也陆游曰常登嶓冢之山有泉防防出山间是为汉水之源事与经合及西游岷山欲穷江源而不可得盖自蜀境之西大川广谷谽谺起复西南走蛮箐中皆岷山也则江所从来尤荒逺难知履按云南志谓金沙江之源出于吐蕃之犁石南流渐广至于武定之金沙廵司经丽江鹤庆又东过四川之会州建昌等卫以达于马湖叙南然后合于大江趋于荆吴又缅甸宣慰司志谓其地势广衍有金沙江阔五里水势甚盛缅人恃以为险其源之逺且大也明矣何为言江源者止于岷山耶盖江出犁石即昆仑之南河出朶甘思即昆仑之西二源实前人所未详也【方中履古今释疑】
　　川西自岷峨北流为洮入黄河南流入川为大江此知岷峨总是一山只横障西南二处为异耳今江水果随岷峨至嘉眉直下中间如嶲州之大渡沫水夹江之青衣犍为之汉水无不凑集至嘉定为一都聚合之禹贡岷山导江一语地势惬合【蒋鸣玊汉水记考】岷山广逺江水所出必有定处近世无能穷其源者隋经籍志有寻江源记一巻今不传未知其说云何据汉志言江水出湔氐道西徼外则当以郦注所引益州记为正自晋以下说江源者皆云出羊膊岭与益州记同羊膊岭一名铁豹岭按益州记江水源自羊膊岭东南下二百余里至西陵又南下二百四十里至汶山故郡即今茂州是也然则江源在茂州之西北去州四百四十余里亦可谓逺矣而范至能陆务观乃云江源出西戎不可穷极盖以唐人言江源自松州甘松岭始【元和志松州治嘉成县南至翼州一百八十里甘松岭在县西南十五里交川县北至州三十四里江源镇在县西北三十里】而当时又有谓羊膊岭在茂州列鵞村者其地太近故为是说非谓江源更在羊膊之外也近志引江源记云岷江发源于临洮木墖山山顶分东西流南流八百里经甘松岭又南经漳腊堡西其水渐大复经防刀湾达松潘下水闗临洮今陜西洮州卫也在松潘之东北江源果此则又自东北而来与氐道西徼外之岷山相去悬絶为此说者盖因隋志云岷山在临洮郡临洮县括地志云岷山在岷州溢乐县见有一水自木塔山来入江者遂以为江水发源彼中明与汉志相背无稽之言不可从也　古今言岷山者凡四处一在今四川松潘卫卫东南去布政司七百六十里史记作汶山封禅书云自华以西名山七有渎山蜀之汶山也汉书地理志云岷山在湔氐道西徼外江水所出蜀志秦宓曰蜀有汶阜之山江出其腹华阳国志云岷山一名沃焦山其跗曰羊膊江水所出任豫益州记云大江泉源始发羊膊岭下东南下百余里至白马岭而歴天彭阙水经注云岷山在蜀郡氐道县即渎山也又谓汶阜山在徼外江水所导隋志汶山在汶山郡左封县【唐悉州治东至翼州一百九十里今叠溪营西有废翼州】此皆谓在松潘者也一在今成都府之茂州州本冉駹国汉以其地置汶山郡治汶江县晋改曰广阳隋又改曰汶山山海经注云岷山在广阳县水经注云汶水出汶江道徼外防山玉轮坂下元和志云汶山县有汶山即岷山去青城山百里天色晴明望见成都即陇山之南首张栻西岳碑云岷山在茂州列鵞村其跗曰羊膊也舆地广记云岷山在汶山县西北俗谓之铁豹岭王氏地理通释云太渡河一名羊山江源出铁豹岭岭即羊膊之异名也此皆谓在茂州者也一在成都府之灌县县夲汉緜虒郫江原三县地周武帝分江源置青城县因山为名元和志云青城山在蜀州青城县西北三十二里杜光庭成都记云岷山连峯接岫千里不絶灌县青城山乃其第一峯也县志云汶山在县北三十里盖即青城矣一在今陜西岷州卫卫本汉陇西郡地西魏置溢乐县今卫治即其故城括地志云岷山在岷州溢乐县南连緜至蜀几二千里皆名岷山元和志云山在溢乐县南一里此皆谓在岷州卫者也然则岷山最大志家各就其所在言之陆游曰自蜀郡之西大山广谷谽谺起伏西南走蛮箐中皆岷山也薛季宣曰今自岷洮松疉以南其大山峻岭班班可考者皆岷山之随地立名者耳此说是也观汉志云山在徼外则固不可以湔氐一县限之矣大抵岷山北起于溢乐实跨古雍州之境而南则讫于青城緜地千余里与太行伯仲或专指在松潘亦非笃论然大江所出则必直氐道西徼外者也沱谓梁之郫江荆之夷水也东别为沱者谓江水东流而别为沱以大势言之江自梁而荆皆东也传云江东南流沱东行非是正义云以上云浮于江沱潜汉其次自南而北江在沱南知江东南流而沱东行是专以荆州之沱释傅也蔡传云沱江之别流于梁者则又遗却荆州之沱东至于澧相去不太阔絶乎唯林氏兼二州言之确不可易【禹贡锥指梁州之沱尔雅音义云沱水自蜀郡都安县湔山与江别而东流地理志禹贡江沱在蜀郡郫县西东入大江此即今之郫江尔雅所谓沱也今成都府灌县东有都安故城诗召南曰江有沱荆州之沱也一在江北寰宇记江自枝江县百里洲首受别北为内江者是一在江南水经注夷水出鱼复县江至夷道县北东入江者是今湖广荆州府宜都县西有夷道故城】
　　岷山在蜀郡氐道县大江所出东南过其县北【水经】岷山即渎山也水曰渎水矣益州记曰大江泉源即今所闻始发羊膊岭下縁崖散漫小大百数殆未滥觞矣东南下百余里至白马岭而歴天彭阙亦谓之为天谷也秦昭王以李氷为蜀守氷见氐道县有天彭山两山相对其形如阙谓之天彭门亦曰天彭阙江水自此已上至微弱所谓发源滥觞者也汉延平中岷山崩壅江水三日不流【郦注　氐道即湔氐道蜀汉曰氐道晋改名升迁今四川松潘卫治是也通典彭州导江县西有天彭阙两山相对如阙州名取此导江即今灌县西北去松潘六百余里非益州记之所谓天彭阙也】
　　江水自天彭阙东迳汶闗而歴氐道县北【水经】
　　汉武帝分蜀郡北部置汶山郡以统之县本秦置后为升迁县也益州记曰自白马岭囬行二千余里至龙涸又八十里至西陵县又南下六十里至石镜又六十余里而至北部始百许步又西百二十余里至汶山故郡乃广二百余步又西南百八十里至湿坂江稍大矣故其精则井络纒曜江汉昞灵河图括地象曰岷山之精上为井络帝以会昌神以建福故书曰岷山导江泉流深逺盛为四渎之首广雅曰江贡也风俗通曰出珍物可贡献释名曰江共也小水流入其中所公共也东北百四十里崃山中江所出东注于大江又东百五十里曰崌山北江所出东注于大江江水又迳汶江道汶出徼外防山西玊轮坂下而南行又东迳其县而东注于大江故苏代告楚曰蜀地之甲浮船于汶乗夏水而下江五日而至郢谓是水也【郦注　升迁县后魏时陷于吐谷浑周天和元年改置龙涸郡嘉诚县龙涸亦曰龙鹤华阳国志云蜀时以汶山险要自汶江龙鹤冉防白马匡明皆置戌守元和志雪山在松州嘉诚县东八十里春夏常有积雪甘松岭在县西南十五里龙凅故城俗名防浑城在翼州衞山县北十一里城之北境旧为吐谷浑所居故曰防浑笮桥在县北三十七里架北江水元和志翼水县北至翼州六十里石镜山在县东南九里大江水经县西二百步汶江为蜀郡北部都尉治故谓之北部汉元鼎六年以冉防地置汶山郡治汶江县地节三年郡废县属蜀郡建安中先主定蜀复分置汶山郡治汶江县今茂州是也其故城在州北三里晋移郡于緜虒县界改汶江曰广阳属焉在今州南二百里故谓汉所置曰汶山故郡即宣帝所废为蜀郡北部也隋改广阳曰汶山县复置汶山郡元和志云有汶山即岷山去青城百里元和志湿坂在茂州汶川县南一百三十七里岭上树木森沉尝有水滴未尝暂燥故曰湿坂汶水亦名玉轮江方舆胜览云在汶川县北三里玉垒山元和志云在汶川县东北四里也县北去茂州百里本汉緜虒县地今为保县】
　　又有湔水入焉【水经】
　　水出緜道亦曰绵虒县之玊垒山吕忱云一曰半浣水也下注江【郦注　地理志蜀郡緜虒县玊垒山湔水所出緜虒即今成都府汶川县】
　　又东别为沱【水经】
　　郭景纯所谓玊垒作东别之标者也渡江有笮桥【郦注】
　　又歴都安县【水经】
　　李氷作大堰于此堰于江作塴塴有左右口谓之湔塴江入郫江捡江以行舟益州记曰江至都安堰其右捡其左流遂东郫江之右也因山頺水坐致竹朩以溉诸郡蜀人旱则借以为溉雨则不遏其流故记曰水旱从人不知饥馑沃野千里世号陆海谓之天府也诸葛亮北征以此堰农本国之所资以征丁千二百人主防之有堰官江水又迳临邛县县有火井盐水昏夜之时光兴上照又迳江乡县江水出焉又东北迳郫县又东迳成都县县有二江双流郡下故子云蜀都赋曰两江珥其前者也风俗通曰秦昭王使李氷为蜀守开成都两江溉田万顷两江有七桥直西门郫江冲里桥西南石牛门曰市桥吴汉入蜀自广都令轻骑先往焚之桥下谓之石犀渊李氷昔作石犀五头以厌水精穿石犀渠于南江命之曰犀牛里后转犀牛二头在府中一头在市桥一头沉之于渊也大城南门曰江桥桥南曰万里桥西上曰夸桥下曰莋桥南岸道东有文学始文翁为蜀守立讲堂作石室于南城后学堂火后守更增二石室后州学夺郡学移夸里道西故锦官也言锦工织锦则濯之江流而锦至鲜明濯以沱江则锦色弱矣遂命之为锦里也江北则左对繁田文翁又穿湔防以溉灌繁田一千七百顷又东絶绵洛迳五城界至广都北岸南入于江谓之五城水口斯为北江水又东至南安为碧玊津故左思云东越玊津也【郦注　都安本汉緜虒郫江原三县也蜀汉分置都安县属汶山郡唐改导江属成都府明为灌县都安故城在县东都安堰在县西华阳国志曰李氷壅江作塴穿郫江捡江别支流双过郡下以行舟船盖以郫捡为二江捡江即任豫之所谓流江也又有揵尾堰元和志云在导江县西南二十五里李氷作之以防江决破竹为笼圆径三尺长十丈以石实中累而壅水临邛县汉属蜀郡今卭州是江乡今为崇庆州汉志江乡县水首受江南至武阳入江武阳今眉州及新津仁夀井研三县地故郫城元和志在县北五十步成都故城即今县治蜀王开明故都也秦置成都县旧有大城少城罗城羊马城汉蜀郡有广都县其故城在今成都县东南新津县东北繁繁县之田今为新繁也】
　　又东南过犍为武阳县青衣水沫水从西南来合而注之【水经】
　　县故大夜郎国汉武帝开道置以为县有江入焉出江乡县首受大江东南流至武阳县注于江县下注上旧有大桥广一里半谓之安汉桥水盛嵗壊民苦治功后太守李严凿大杜山寻江通道此桥遂废县有赤水下注江此县借江为大堰开六水门用灌郡下北山江水又与文井江会李氷所导也文井水又东迳江都县县滨文井江江上有长堤堤跨四十里有朱亭又东至武阳县天社山下入江江水自武阳东至彭亡聚曰外水又东南迳南安县西有熊耳峡连山竞险接岭争髙有滩名垒坻亦曰盐溉李氷所平也县治青衣江会衿带二水矣即蜀王开明故治也县南有峨眉山有蒙水即大渡水也水发蒙溪东南流与涐水合南至南安入大渡水大渡水又东入江【郦注　犍为郡有南安县今嘉定州及夹江犍为洪雅等县皆其地武阳己见前水经青衣水出青衣县西防山东与沫水合也至犍为南安县入于江沫水出广柔徼外东南过旄牛县北又东至越嶲灵道县出蒙山南东北与青衣水合东入于江】
　　又东南过僰道县北若水淹水合从西来注之又东注水北流注【水经　注水疑误北流注下当有之字】
　　县本僰人居之地理风俗记曰夷中最仁有人道故字从人秦纪谓僰僮之富者也汉武帝感相如之言使县令南通僰道费功无成唐蒙南入斩之乃凿石开阁以通南中迄于建宁二千余里山道广丈余深三四丈其錾之迹犹存江中崖峻岨险不可穿凿李氷乃积薪烧之故其处悬岩犹有赤白黄五色焉【郦注　僰道属揵为部今为宜宾县叙州府治水经若水出蜀郡旄牛徼外东南至故闗为若水也南过越嶲卭都县西直南至会无县淹水东南流注之又东北至朱提县西为泸江水又东北至僰道县入于江淹水出越嶲遂久县徼外东南蜻蛉县又东过姑复县南东入于若水】
　　又与符里水合【水经】
　　水出宁州南广郡南广县县故犍为之属县也导源汾闗山北流有大步水注之出南广县北流至符里水又北迳僰道入江谓之南广口【郦注　故符县在今叙州府合江县西】
　　又东过江阳县南洛水从三危山东过广魏洛县南东南注之【水经】
　　洛水出洛县漳山南迳洛县故城南广汉郡治也又南迳新都县蜀有三都谓成都广都此其一焉与緜水合水西出緜竹县又与湔水合亦谓之郫江也又迳犍为牛鞞水又东迳资中县又迳安汉县谓之绵水也自上诸县咸以溉灌故语曰绵洛为没沃也绵水至江阳县方山下入江谓之绵水口曰中江江阳县枕带双流据江洛会也【郦注　江阳属犍为郡今叙州府富顺县及泸州纳溪江安皆其地汉志广汉郡雒县章山雒水所出南至新都北入湔緜竹县紫岩山緜水所出东至新都北入雒緜洛会湔以湔为主故緜虒县下云湔水东南至江阳入江过郡三行千八百九十里郦注言湔水至广都北岸入江盖特其枝津相通耳正流则固合绵洛至江阳入江也湔水与郫江通波故曰緜洛与湔水合亦谓之郫江四川总志新都县在成都府北六十五里本汉旧县属汉广郡后置新都郡治雒县雒县即今汉州资中即今资县内江地安汉县在今富顺县界】
　　迳安汉县北【水经】
　　县虽廹山川土地特美蚕鱼盐家有焉江阳郡治也故犍为岐江都尉建安十八年刘璋立【郦注】
　　东迳樊石滩又迳大附滩【水经】
　　频歴二险也【郦注】
　　又东过符县北邪东南鳛部水从符闗东北注之【水经汉志有邪龙县】
　　县故巴夷之地汉武帝建初六年以唐蒙为中郎将从万人出巴符闗者也其鳛部之水所未闻矣或是水之殊目非所究也【郦注　故符县在今叙州府合江县西】
　　又东北至巴郡江州县东强水涪水汉水白水宕渠水五水合南流注之【水经】
　　强水即羌水也宕渠水即潜水渝水矣巴水出晋昌郡宣汉县巴岭山西南流歴巴中迳巴郡故城南西南入江庾仲邕所谓江州县对二水口右则涪内水左则蜀外水即是水也江州县故巴子之都也秦置巴郡汉初平元年分巴为三郡于江州则永宁郡治也【郦注　江州即今巴县江津綦江二县亦其地水经羌水出羌中参谷又东南至广魏白水县与汉水合又东南过巴郡阆中县又南至垫江县东南入于江涪水出广魏涪县西北南至小广魏与梓潼合梓潼水出其县北界西南入于涪又西南至小广魏县南入于垫江垫江今合州也汉水即嘉陵水巴水一名北水其下流为宕渠水水经潜水出巴郡宕渠县注潜水盖汉水支分潜出故受其称刘澄之称白水入潜然白水与羌水合入汉是犹汉水也县以延中分巴立宕渠郡盖古賨国也今有賨城县有渝水夹水上下皆賨民所居又水经白水出朝阳县西注云盖邑郭沦移川渠状改故名旧遗称在今也】
　　又东至枳县西延江从牂牁郡北流西屈注之【水经】东迳阳闗巴子梁江之两岸犹有梁处巴之三闗斯为一也江水又东右迳黄葛峡又左迳明月峡东至梨乡歴鸡鸣峡江之南岸有枳县治华阳记曰枳县在江州巴郡东四百里治涪陵水会庾仲邕所谓有别江出武陵者也水乃延江之枝津分水北注迳涪陵入江故亦云涪陵水也江水又东迳涪陵故郡北又东迳汉平二百余里左自涪陵东出百余里而屇于积石东为桐柱滩【郦注　阳闗在今巴县东汉枳县属巴郡今重庆之涪州及长寿酆都二县皆其地涪陵亦属巴郡今黔州彭水武隆三县是也水经延江水出犍为南广县又东至牂牁鄨县东屈北流至巴郡涪陵县注更始水又东南至武陵西阳县入于酉水酉水东南至沅陵县入于沅沅水见后】
　　又迳东望峡东歴平都【水经】
　　峡对丰民洲旧巴子别都也华阳记曰巴子虽都江平州又治平都即此处【郦注　后汉析枳县地置平都县今重庆府酆都是也】
　　又迳虎防滩【水经】
　　滩水广大夏断行旅【郦注　今忠州西二里有石梁亘三十余丈横截江中俗呼倒防滩即此】
　　又东迳临江县南【水经】
　　华阳记曰县在枳东四百里东接朐忍县【郦注　汉临江属巴郡今为忠州及垫江县朐忍汉县属巴郡朐音劬今夔州府云阳万县开县梁山地忍汉书作防】
　　又东得黄华水口【水经】
　　江浦也【郦注】
　　左迳石城南【水经】
　　庾仲邕曰临江至石城黄华口一百里【郦注】
　　又东至平洲【水经】
　　洲上多居民【郦注】
　　又东迳壤涂而歴和滩又东迳界坛【水经】
　　是地巴东之西界益州之东境故得是名【郦注】
　　又东右得将谿口【水经】
　　华阳记曰朐忍县出灵龟自此谿也【郦注】
　　又东会南北集渠【水经】
　　二谿水涪陵县界谓之于阳谿谿水北流注于江谓之南集渠口亦曰于阳谿口又南一百里入朐忍县南入于江谓之北集渠口别名班口又曰分水口【郦注】
　　又右迳池谿口【水经】
　　盖江汜决入也【郦注】
　　又东迳石龙【水经】
　　水至于博阳二村之间有盘石广四百丈长六里而复殆于岨塞江川夏没冬出基亘通渚【郦江】
　　又东迳羊肠虎臂滩【水经】
　　杨亮为益州至此舟覆惩其波澜蜀人至今犹名之曰使君滩【郦江】
　　又东彭水注之【水经】
　　水出巴渠羣獠中东南流迳汉丰县东而西注彭谿谓之清水口彭谿又入迳朐忍县西六十里南流至于江谓之彭谿口【郦注　汉丰县即今夔州府开县朐忍见前】
　　又东右迳朐忍县故城南【水经】
　　常璩曰县在巴东郡西二百九十里县治故城跨其山坂南临大江江南岸有方山枕侧江濆【郦注】
　　又东迳瞿巫滩【水经】
　　即下瞿滩也乂谓之博望滩左则汤谿水注之水源出县六百余里上庸界南流歴其县翼带盐井一百所巴川资以自给粒大者方寸中央隆起形如张伞故因名之曰伞子盐有不成者形亦必方异于常盐矣汤谿下与檀谿水合上承巴渠水巴渠南歴檀井谿之檀井水下入汤水汤水又南入于江名曰汤口【郦注】
　　又迳东阳滩【水经】
　　常璩曰水道有东阳下瞿数滩山有大小石城灵寿朩及橘圃也【郦注】
　　又迳鱼复县之故陵又东为落牛滩迳故陵北【水经】江侧有六大坟庾仲邕曰楚都丹阳所葬亦犹枳之巴陵矣故以故陵为名【郦注　鱼复汉县属巴郡今为奉节县故陵在县西接云阳县界界北三里有赤甲城即故城也】
　　又右迳夜清而东歴朝阳道口又东左迳新市里南【水经】常璩曰巴旧立市于江上今新市里是也【郦注】
　　又东右合阳元水口【水经】
　　水口出阳县西南高阳山东东北流迳其县南丙水注之水发县东南柏枝山山下有丙穴穴中有嘉鱼亦襃汉丙穴之也其水北流入髙阳谿谿水又东北流注于江谓之阳元水口【郦注　阳县在今奉节县界】
　　又东迳南乡峡东迳永安宫南【水经】
　　昭烈终诸葛亮受遗处其间平地可二十许里江山迥阔入峡所无【郦注　永安宫城即今奉节县治】
　　又东迳诸葛亮图垒南【水经】
　　石碛平旷望兼川陆有亮所造八阵图东跨故里皆累细石为之自垒西去聚石八行行间相去二丈因曰八阵既成自今行师庶不覆败皆图兵势行蔵之权自后深识者所不能了【郦注　今奉节县南有八阵图碛】
　　又东南迳赤岬西【水经】
　　是公孙述所造因山据势周回七里一百四十步东高二百丈西北高一千丈南连基白帝山甚高大不生树朩其土悉赤土人云如人袒胛故谓之赤岬山【郦注　赤岬一作赤甲在奉节县东十五里】
　　又东迳鱼复县故城南【水经】
　　故鱼国也地理志江闗都尉治公孙述名之为白帝章武二年蜀汉改白帝为永安巴东郡治也白帝城周回二百八十歩北縁马岭接赤岬山西南临大江阚之目江中有孤石为淫预石冬出水二十余丈夏则没亦有裁出矣县有夷谿即狼山清江也经所谓夷水出焉【郦注　白帝山在县东元和志云即州城所据与赤岬山相接】











　　行水金鉴巻七十四
　　钦定四库全书
　　行水金鉴巻七十五
　　江南按察使傅泽洪撰
　　江水
　　又东迳广谿峡【水经】
　　斯乃三峡之首也其间三十里頺岩倚朩厥势殆交北岸山上有神渊渊北有白盐崖髙可千余丈俯临神渊土人见其髙白因名之天旱燃朩岸上推其灰烬下秽渊中寻则降雨峡中有瞿塘黄龙二滩夏水回复沿泝所忌盖自昔禹凿以通江郭景纯所谓巴东之峡夏后疏凿者又东出江闗入南郡界【郦注白盐山在奉节县东隔江十里又东有黄龙滩虎须滩后汉岑彭传注江闗旧在赤甲城后移在江南岸对白帝城在今鱼复县南】
　　自闗东迳弱闗捍闗【水经】
　　捍闗廪君浮夷水所置也弱闗在建平秭归界昔巴楚数相攻伐借险置闗以相防捍秦兼天下置立南郡自巫山皆其城也又东过巫县南盐水从县东南流注之【郦注　捍闗在今长阳县南秭归今归州是也】
　　又东乌飞水注之【水经】
　　水在天门郡溇中县界北流迳巫县南西北歴山道三百七十里注于江谓之乌飞口【郦注】
</div>
    <div class="pagination">
<a href="行水金鉴_page44.html">上一页</a><span>...</span><a href="行水金鉴_page40.html">40</a><a href="行水金鉴_page41.html">41</a><a href="行水金鉴_page42.html">42</a><a href="行水金鉴_page43.html">43</a><a href="行水金鉴_page44.html">44</a><span class="current-page">45</span><a href="行水金鉴_page46.html">46</a><a href="行水金鉴_page47.html">47</a><a href="行水金鉴_page48.html">48</a><a href="行水金鉴_page49.html">49</a><a href="行水金鉴_page50.html">50</a><span>...</span><a href="行水金鉴_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
