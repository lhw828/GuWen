<!DOCTYPE html>
<html>
<head>
    <meta charset="UTF-8">
    <title>云南通志 - 第 138 页/共 164 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云南通志 - 第 138 页/共 164 页</h1>
    <div class="content">






　　云南通志卷二十四
<史部,地理类,都会郡县之属,云南通志>
　　钦定四库全书
　　云南通志卷二十五
　　仙释【附方技】
　　自青牛西去白马东来羽客缁流盛行中土矧山峙老君地隣天竺渐染最乆服习尤深者耶夫释老之学自东周后汉以还时有盛衰而终莫能废则以其道要乎致虚守寂葆性全真内可淡嗜欲之私而外可郤身名之累虽与儒者修身淑世之道防趣不同而愿力之坚深精神之凝一固有不甚悬殊者兹编所录类多翛然出世吐弃一切适志清虚游神冥漠诚得其沈静髙眀之意而践之纲常伦敎政事民物之间安见二氏之必无与于儒术防至于曲艺専长茍臻超絶利济一时亦未可没而不也志仙释方技附焉
　　云南府
　　唐
　　道　清【郡人杨氏子精硏内典有苦行感现观音大士逺近化之防氏号融通大义法师化日有彩云出火中舌根不坏色若莲花】
　　觉　印【郡人号脱空戒律精严母亡庐墓刺血写经学道于五台飞锡滇池结茅以居名曰乐道晚归五防沐焚而逝三日异香不散其焚化处相获舎利数百产芝三蕚】
　　元
　　莲峯禅师【名宗照剑川段氏子祝发受具遍歴诸山了逹祖乗至正间游晋宁东山谓似曹溪遂建盘龙寺居焉一日沐浴书偈云三界三途何佛何祖不破便有能破便无掷笔而逝门人塔全身于寺师以八月十九日生至今中秋滇人礼之】
　　大　云【不知何许人或云少以羲经登进士居长安邸中梦大士拊其背曰子于空门大有宿縁觉而白光满室香气袭人因弃官礼天觉和尚祝发游天台山习止观晚年入滇栖三泊大云山创华严寺因号大云缁流闻风屦满兰若中统间还大都不知所终】
　　无　照【曲靖普鲁吉人父仕元生照于安宁离襁褓即暝目趺坐髫年依本郡虎邱寺云岩薙发后诣天目谒中峯本眀言下契悟嗣临济二十世还曲靖搆庵栖息庵有龙湫堕叶触波必遭风雨照安禅制之龙徙去遂即其地创正法寺寻入昆眀梁王建佛严寺于太华山以居之示寂后得舎利累累于灵骨门人建塔寺左】
　　迦　罗【姓赵氏通唐梵诸书大徳间昆眀池有蛟化为羙少年挑淫妇女父老请治之罗遣黒貌蛮奴擒至以水噀之化为蛟斩之蛮奴即大黑天神也后不知所终】
　　苏忠先【安宁人事母极孝性喜饮放逹不羁家贫力学诸子百家无所不究负母入岱晟山中结庐耕食自娱得异人授役龙术松材村田苦无水即凿龙泉清冽异常灌溉山田凡数十顷一日元使者赍金帛往召苏应诺欵使者于山中至夜半屋宇四围俱金龙绕现有吞噬状使者骇而逃焉里人称为真隠先生云】
　　眀
　　刘真人【名渊然贑州人年十六师赵元阳授大丹诀能呼风致雨洪武间被召擢右正一永乐初迁左正义寻谪滇居北山龙泉观洪熙初召还赐号长春真人】
　　贺真人【名以正昆眀人神采秀发超然物表师刘真人尽得其秘被召至灵演法左正一赐号洪济真人】
　　刘真人【号可成洪武间居禄丰之南隅有仙术城中苦无水真人为掘大井于东街水清冽而甘邑人利之西河有水怪渡者多遭沉溺真人以符箓除之其害乃已后奉诏诣京祷无不应封降魔真人】
　　赵　护【太和人家世习降龙法至父赐洪武间召入京赏赍甚厚遣还护迎父至滇会滇池孽龙为厉滇人诣护求治之护坐海口演法龙去患除】
　　杨用广【号雷谷余姚人遇异人得五雷法永乐初以事谪宜良祈祷辄应八十余容如少年一日谓门人曰三日后雨雪吾脱尘凡矣至期果然】
　　梁道士【不知何许人居易门有道术易门艰于泉梁以蜡为三龙置隙地俄涌三泉其上泉之龙止一目今泉中鱼亦一目又有庙在石涧山梁檄神一夜移之】
　　布　张【昆眀人有异术甞为一妪作豫修斋妪持所写文示张一见尽焚妪曰书此数日矣今卒然何以办此张曰具十笔砚一夜可成妪潜窥见十人皆同貌五皷书毕张于送神时伏地不起谛视惟衣冠在地而已后又有人数见焉直指使以为妖欲之乃趋黔国公家乞白布一丈坐其上令两徒掖之走少顷抵安宁黔国请其术张画门于壁以手叩之门啓中有宫室甚丽黔国疑不入俄而无有其幻异类如此甞欲以术传僧铁峯峯不受遂示蜕于山之虚凝庵已而乡人复遇于大理】
　　刘士寛【江西人幼而目盲年十六遇异人以金鎞投之遂眀因授其术年八十余自蜀入滇齿髪不衰入夜篝灯兀坐不睡其谈尊生以养气为主年九十忽见数軰入称青城山使者迎为观主遂逝是日太平寺僧梦寛取茗十余斤且言欲入蜀僧异而访之始知已死】
　　张善信【通海人寓安宁因诵经有省后遇异僧至天竺示以莲台善信见为火坑不敢渡僧贻土一撮水一瓶以归久之大悟宗防居二十余年化去人取土塑像倾水于地遂涌甘泉至今不絶】
　　永　亨【字道隆昆眀人住山三十余年顿悟宗防化后舎利无数】
　　云山和尚【昆眀人幼祝髪精戒律宣徳间召至京演菩提妙义授僧录司左觉义遣归大学士金幼孜作诗送之】
　　古　庭【昆眀丁氏子七嵗出家礼慈宗名善贤复礼百岩改名善坚御史张某见而竒之曰此子三十年后当佩祖印随入金陵谒无隠令看万法归一语昼夜叅求忽阅圆觉经至身心俱幻遂划然自释再走金台返滇省喟然曰目前境界非我能畱死去生来安可息也复游贵州寻入蜀脇不至席心地发眀时年止二十三耳正统间叅无际授印记临济二十三世号古庭旋归滇开堂归化寺法侣云集治六年示寂塔全身于寺东所着有山云水石集】
　　净　轮【号大巍郡人俗姓康得法古庭倡无际宗风成化中卓锡都城创万福寺道法大振别号竹室有竹室集】
　　真　圆【昆阳杨氏子幼祝髪为普照寺僧后叅无际得法每入定甞至数日父母殁庐于墓侧豫知寂期眀太史杨慎为着松风庵记】
　　豁　渠【姓邓内江人年二十遇异人授以无为之防遂弃去诸生一日玩坛经有省闻道川拈金刚经颂莹然眀彻及入青城山耳邉甞有报将然事者语同叅玉峯峯曰修行被鬼神勘破乃落静境耳时有内监邀渠供养至之夕内监梦神责云汝以劣相妄希大道觉而告之渠遂辞蜀入滇至大理李元阳馆于三塔寺为落髪因寄玉峯云太湖落髪一佛出世以渠初号太湖也晚益超悟甞谓在云南所得是相外消息在岭南所见是相内光景再抵武陵叅道林凡宇内名山无不游歴后不知所终】
　　如　慧【号寳峯蜀贾也入滇以五利起家已而变起室中遂祝发于大德寺礼佛三十载履迹穿石直指李柄亲叩法要逺近来谒者无虚日慧不胜烦乃携徒无碍入伏牛山临化作偈遣徒谢众而去】
　　段头陀【晋宁人朱顔白髪徉狂市中毎食松栢叶有叩者辄为呓语时出一二言根极防妙偶过南闗指市廛云某处至某处当火既而武定难作如其所指】
　　李破罐【不知其名居于宜良岩泉山石洞常携破罐入市凡有所得无论盐米蔬果俱入罐中煨食若无所得即拾鹅卵石煨食人问之曰芋也取食果芋每于龙泉洗罐翻里向外洗净仍翻如故因呼曰李破罐后不知所终】
　　徐道广【昆眀人嘉靖时修真于楚防之元真观能书符咒水除役使鬼神禳灾祈雨时黔府瘟疫医不能疗遣使求符遇道广于乌龙寺方食活鳣即以鳣血书二符使笑之道广起掷一符于水田中忽见鳣百余以首捧符使始惊讶持符入府每夜见符上火光烛屋疫遂止其余灵异不可殚述后封雷霆都吏】
　　提脚道人【姓名不传万厯初至滇住北郭外龙王庙以防提左足趾而行佯狂笑谑人不能测天明入城乞食晚归其所有门卒思窘之日未晡即欲闭门道人已至甞披一衲终嵗不涤亦无垢又时至莲花池吐肠出洗一夕至冢间化去葬庙侧滇人有游武当者遇于南岩宫衣服顔貌如旧云】
　　万　卉【安宁州龙应寺释子童年即瞽甞背诵华严经八十一卷防防如涌泉时有独契禅宗之号】
　　本　源【昆阳甸头村人万厯二十九年弃家为普照寺僧遂遍谒名山歴吴楚闽粤东至普陀落伽山北渡青徐燕冀出邉塞转而至秦由秦入蜀登峩眉山经一十三载后归结庵碁盘山息止观御史傅宗龙慕其戒行往迎之住锡普贤寺念碧鸡闗下数十里纡廻曲折雨苦泥泞募工自夏家窰至省障水筑堤修桥梁成坦道行旅便之其生平功行类此年九十四坐化】
　　本　铁【字定堂嵩眀李氏子年十四谒道心薙髪诚实精进遍名山三十余年大有所得归至曲靖有按察唐豫梦神僧次日见铁与梦相符为重修东山梵刹谓人曰此禅师再来人也后至本郡清水塘建劝善楼至鸡足建寂光禅寺居十有八载诸方僧谓之当代宗师一日谓众云撒手归来路不迷灵机煞活在全提防回力尽心圆处坐脱娘生铁靣皮端坐而逝】
　　昌　容【号权实昆眀赵氏子七嵗出俗十九圆具掩闗六年后叅余山和尚得法更号定峯开堂说法僧徒云集容自幼究心内典时有静会每经行林下机之所触即成吟咏示寂之日索笔留偈曰不作凡不作圣圆明一无亏无賸书竟趺坐而逝有啸狮山语录行于世】
　　释　禅【号本无昆眀人俗姓张名初俊性頴悟博渉经史万厯间落髪召至京授以僧录司左善世赐紫衣银鉢如鸠摩罗什归与副使冯时可友善后卓锡丽江府请建悉檀寺着有风响集老子注解楞严忏禅师颂诸集行世】
　　读　彻【号苍雪呈贡人俗姓赵戒行坚苦有才名崇祯间游江南住华山与董其昌陈继儒吴伟业唐宇昭軰友善有金陵怀古诗云石头城下水淙淙西望江闗合抱龙六代萧条黄叶寺五更风雨北门钟凤凰已去台邉树燕子仍飞矶上峯抔土当年谁敢盗一朝伐尽孝陵松示寂后江浙名士以诗唁者甚众吴伟业一章曰说法中峯语句真沧桑阅尽剰闲身宗风实处都成教慧业通来不碍尘白社老应空世相青山我自笑诗人纵教落得江南梦万树梅花孰比邻其爱惜如此吴中至今诵之】
　　罗国珍【安宁人崇祯间以败木破瓦架屋于永安桥侧日拾骨瘗之遇人辄令念佛父亡庐墓哀毁骨立一日往辞州守曰某日道人欲回去人嗤其癫至期黎明坐桥中念佛阖郡往观有赞其生西方者国珍顿足曰即此便是言讫而逝】
　　大　千【河南人崇祯间住净莲寺山苦无水师拜经百日泉忽涌出值严霜烈日甞露坐山野间有饭之者随多寡辄尽或数日不食亦不饥】
　　本朝
　　灵　药【湖广人天童法嗣顺治十八年来滇住富民之九峯山时荆榛翳蔽野兽逼处人不败入药卓锡于此虎豹潜踪清泉涌出乃开山建寺八载功成留偈而逝】
　　无　语【迤西人住富民灵芝寺诵经静室冬不炉夏不扇者三十余年时趺坐山巅雉鸟羣集土人所供衣食咸分给贫乏康熙二十年忽聚众告曰老僧来年此日与众别矣至期果沐浴而逝室中异香三日不散】
　　溥　畹【号兰谷江南人戒行精严康熙四十二年入京请梵本藏经来滇建楼贮之】
　　【赐名报国寺幷御书诗匾开坛讲经滇人多敬礼之】
　　曲靖府
　　唐
　　阿阇黎【段姓人呼段长老幼得驱龙术不事符牒凡请祷立应人有自逺方来迎者但令先往其人抵家彼已先在坐矣】
　　明
　　镜中长老【正统间住南宁真峯山苦行四十余年夜甞以念珠撒地一一探之仍掐贯成串竟夜不寝侍者问何苦如是曰不苦不真吾以伏魔耳一夕有盗入室勒取衣鉢欣然与饮食遣之比晓尚旋绕廊庑间相率膜拜还其物乃慰之归后以建寺卜地得一龙潭祝曰尔借我地尔亦有功次日泉果迁于山巅今泉溜树杪绕寺廊焉】
　　所　庵【名真澄郡人张氏子年十五慕玉龙发光和尚思见之适园中柿熟欲取作供甫登树遽堕地昏昏入梦中赴光座下光曰汝事办否曰已办及苏犹仆堕处遂悟生死不在色身乃礼光受五戒年十八谒古梅于曲江为薙髪且令遍天下名师澄至北都歴叅诸防久之至千佛寺依徧融遂嗣融后甞往来五台创寺鸡足每开讲多所发明】
　　大　千【大同人七嵗出家来滇居南宁玉龙庵庵苦乏水师防拜山防中得水一年五十余彻夜诵经虎常守户后百嵗无疾而逝】
　　道　莲【字白斋蜀人也初来郡住朗目山苦行自持采山蔬自给幷日而食山下人有布施者则曰吾不湏此尔当以之孝养父母守戒律絶世故居山足不至城市土人呼为碧眼神僧】
　　朗目大师【号慧光郡人李氏子万历间得法于岳禅师次叅徧融防印可居桐城金谷岩跪诵华严经三十年忽悟曰佛祖宁为一家设乎遂出世旋至京师请藏归住普照寺讲楞严未毕忽辞众端坐而逝上闻赐金立塔于朗目山之髙峯】
　　惟　敬【号梵庵贵州人俗名洪上于崇祯十年与兄洪中避乱来寻甸钟灵山时寺僧欲创一庵有数人同梦二狮登榻及旦二洪至坐榻上愿祝髪于此遂留主庵庵名音吼甞有虎至惟敬驯服之不复咥人樵牧见之不避惟寺中有吉防将至则虎为之吼】
　　本朝
　　道　瑞【蜀人俗姓王年十三祝髪于奉圣禅院初名景莹防即留心宗防其师一日讲楞严至七处徴心八还转见问其师曰心是何心见是何见师不能答遂徧叅诸方得悟上乗顺治间至郡住府东山报恩寺建大悲阁奉大士像开堂说法夀七十三端坐而逝】
　　海　航【字济舟马龙人孔氏子防不茹荤二十得度戒行髙洁通宗门要防开律堂于觉照庵逺近宗之康熙十五年八月初四日集众示偈曰虚空非大我身非小要知靣目眀月皎皎端坐而逝】
　　临安府
　　明
　　姚　成【郡人少孤磊落不喜章句慨然慕冲举术人劝之娶不应俄遇异人饮以酒香气馥郁仰观天表若有所见遂能言风雨隂晴及休咎事杂以滑稽人咸异焉手搴一芭蕉叶四时皆有青色又晨起戏为人致书燕邸此暮果持手扎而归居无何失其所在】
　　王　盘【通海人日与羣儿嬉戏元夜以一竹竿令羣儿闭目骑之风声盈耳至一大郡银花火树骇人心目夜半归谓之曰适往江南观灯耳】
　　风揺头【姓名无考治间至石屛敝庐垢席坐卧不常狂呼嫚语人不能测有问者辄揺头因呼风揺头一日湖内有船欲覆乃以手作扶掖状遂得济比登岸迹之不知所往】
　　温　成【号大机鲁人叅禅见性居府西指林寺化时年一百二十】
　　畔　富【新兴人幼不茹荤依天常寺受戒游通海渉秀山相水乃于东北石笋丛起处以杖穿之水随下泄】
　　法　建【通大乗能诗文正徳间为石屛诸天寺主号悟机和尚沐浴端坐而化】
　　慧　心【号玅空通海马氏子祝髪秀山不识文字惟反观防坐常礼观音大士十年如一日忽感甘露灌顶之异遂通诸经过目能诵遇祷雨黙然危坐灵雨应之后至省城建笻竹寺居焉】
　　无竆和尚【嶍峨蔡氏子母戴氏梦日轮当空有娠及生不茹荤甫离襁褓便知趺坐长而出家落髪遍名山说法开堂声重京国化于武定之狮山】
　　杨善哉【眀末寓三泊云龙山一佛殿旁居常裸体或数日不食或一日数食喜看书每冬浴涧中夏日围炉人问道辄云善哉善哉故人以名之居三载游府城普庵寺先日云将归去次日告寂】
　　桂　轮【河西人初不知书后游京师受三昧法戒忽顿悟精解内典崇祯间为皇堂都讲衍大乗经赐紫衣鉢杖号毘尼和尚年八十余无疾而逝】
　　本朝
　　李金阶【字建白郡庠生生有异质目光射人性笃孝嗜学精于易亲殁萧然有出尘志避迹山中一日有道士求济建白以盐与之既去盐复在故处追之不及归而渐狂或长卧经月不食或一餐斗粟不饱或雪中赤身卧石上久之遂能前知言多竒中城南有石洞伏蟒伤人建白居之患遂絶除夕题诗有眀年辞别旧家乡之句隔嵗果卒】
　　刘可成【宁州人年三十华盖山结庐古冢旁仅容膝能前知祸福多隠语使人自悟有以非义之物进者辄呵拒之晚年辟谷日饮酒虽履霜卧雪无寒色年七十须髯复长齿落更生一日书偈云亥时闭子日开七十余年去复来遂坐化越七日香软如生】
　　澂江府
　　眀
　　黙　然【新兴人幼入空门苦心叅悟年八十端坐说偈曰寂寂寂空空空还元妙认祖宗回光照本来同呀眀月与清风乃示寂】
　　李熹吾【新兴人游江湖学道七十余年至广通罗川寺见羣蜂旋绕中殿欲止熹吾开呼曰来来来尽纳之须臾不见谓人曰吾其逝矣沐浴具衣冠辞众坐化是日两迤知识莫不见之】
　　本朝
　　铁道人【赵姓河阳人少孤未婚娶慕太乙皇极之理学之数年一日忽癫狂行歌市中数日不食亦不饥性喜铁取铁钏约两臂铁篐为腰带铁箸钻匙及刀劒之类咸系之身约百余觔行路锵锵然人饮之酒醉则枕铁而卧无所苦皆呼为铁道人后游弥勒苏氏家言祸福多竒中一日苏他往语其弟曰汝兄出我欲归不及别矣沐浴瞑目而逝其弟哭曰吾兄供师三载竟不待其回而一言诀别乎有顷复开目曰趣兄回我待之次日苏回合掌致谢而逝】
　　黄天顺【新兴人不婚娶徉狂行乞有遗以衣履者尽着之旋脱于道上每出羣儿环绕捶击无怒色能吞银铜瓦砾或戏与巴豆丸者服数十粒无恙康熙二十七年按察许宏勲赠以金不受拾零星小块咽之后不知所在】
　　武定府
　　眀
　　补锅匠【无姓名不言以哑子称永乐间常憇狮山往来村落间业补锅有从学者不索谢但令负担前行数载人不识也一日于南门外狮山道上防柴枝作三字云要南下安然而逝土人异之收棺木未瘗越三日尸不见传哑子又在省城补锅】
　　邉　遁【正徳间住狮子山土妇凤氏往谒不为礼且曰汝不修行当为厠虫矣凤怒夜遣人刺之至则为巨人所鸡鸣更使徃视亦被缚恳请于遁乃以法释之因拂衣去凤又使人邀之业渡金沙江矣遥顾使者曰若主真当变虫竟去】
　　牧　童【郡人幼时牧牛山中与同侪对奕忽遇异人教之棋遂无敌以此名于一时后遍游江湖回至黔西逆旅间忽遇前人呼之偕去】
　　王来豫【号景云精通元理炼丹禄劝仙台山后尸解去】
　　本朝
　　真　一【吴人幼业儒不偶流俗欲遍歴海内名山遂薙髪云游至滇住元谋法林寺手不释卷工书法于释典多所阐发】
</div>
    <div class="pagination">
<a href="云南通志_page137.html">上一页</a><span>...</span><a href="云南通志_page133.html">133</a><a href="云南通志_page134.html">134</a><a href="云南通志_page135.html">135</a><a href="云南通志_page136.html">136</a><a href="云南通志_page137.html">137</a><span class="current-page">138</span><a href="云南通志_page139.html">139</a><a href="云南通志_page140.html">140</a><a href="云南通志_page141.html">141</a><a href="云南通志_page142.html">142</a><a href="云南通志_page143.html">143</a><span>...</span><a href="云南通志_page139.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
