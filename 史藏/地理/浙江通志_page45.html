<!DOCTYPE html>
<html>
<head>
    <meta charset="UTF-8">
    <title>浙江通志 - 第 45 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 45 页/共 787 页</h1>
    <div class="content">　　尖山　成化杭州府志在县治东六十里高九十九丈周回一十里濒海
　　青阳山　成化杭州府志在县治东六十五里高十九丈周回三里
　　金牛山　咸淳临安志在县治东高三百丈周回十九里山侧有洞深不可测宋建炎初居民避难多藏此太平寰宇记昔吴越间有金牛自毘陵奔此而没因名
　　谈家山　成化杭州府志在县治东南七十里高二十丈周回三里
　　乌龙山　万厯杭州府志去谈家山东二里高六十丈周回二里壁立昂起若翺若翔上有乌龙井大旱不竭祈祷辄应宋有勅赐乌龙庙
　　石棋山　万厯杭州府志在县治东北六十五里高四十五丈周回四里
　　葛防山　万厯杭州府志在县西南四十三里高六丈周回三里
　　盘山　万厯杭州府志在葛防南八里高七丈周回二里
　　禅机山　成化杭州府志去县西南四十五里高五丈周回五里
　　文堂山　成化杭州府志去县西南四十五里周半里
　　雷山　万厯杭州府志在县治西南四十三里高七丈周回一里奔潮荡激渐徙入海山形圆小翠郁可嘉
　　岩门山　万厯杭州府志在县治西南四十七里高九十九丈周回五里穹窿峭防号为主山
　　望夫山　嘉靖海宁县志高七十五丈东抵海盐县界周回四里其山即庙山脚在海门
　　庙山　嘉靖海宁县志在县东南六十八里东至海盐县界上有臯苏二将军庙宋勅宁祐
　　茗山　名胜志在县西北四十里高十丈周回二里六十歩
　　赤土岭　成化杭州府志在县东六十里长一里二百歩东南接灵泉井西连黄山脚
　　紫防山洞　杭州府志在紫微山后深一丈一尺阔四尺马自然炼丹之所世称为神仙洞
　　硖石湖　硖川志亦称硖川在县东北六十里广三十二丈成化杭州府志其源自茶湖南通麻泾港迤西南流入于洛塘河东逹海盐县界黄道湖
　　建兴湖　成化杭州府志在县西北二十五里东西十里南北六里深五尺吴建兴中开因名
　　高湖　海宁县志在县东北十七里东西二十八里南北一里三歩
　　放生池　杭州府志在县北一里旧在延恩院东南二百五歩宋庆元四年令施枱改凿于此
　　白洋池　万厯杭州府志在县西北二十五里周回五十五丈八尺发源新邱塘
　　灵池　万厯杭州府志在硖石鎭审山上水旱不盈涸
　　乌龙井　万厯杭州府志在县东七十里濶四尺深四尺冬夏不竭宋邑令胡坚常恕元州判申继贤皆以旱祷获雨
　　石井　海宁县志在县西北十二里【徐寛石井记马自然竒迹不一今故宅莽为荒墟遗井尚在】
　　黄湾浦　海宁县志在县东六十里
　　百尺浦　名胜志在县西四十里舆地志云昔越王起百尺楼望海因名
　　海　成化杭州府志在县治南十里西接浙江潮汐往来坍涨不一【今在县治南半里】
　　富阳县
　　观山　太平寰宇记一名石头山山有观涛所咸淳临安志在县治东百余歩一峯高耸横截大江孙氏尝于山顶建道观因名又号石头山县东以水口荡滉无际此山为青龙襟抱环合邑赖以立
　　赤松山　咸淳临安志在县东九里高一百五十丈周回四十里一百歩形孤圆望之如华盖又名华盖山一名赤亭山【太平寰宇记赤亭山严陵钓于此有台基存谢灵运诗云定山缅云雾赤亭无淹泊】一名鸡笼山【隋书地理志余杭郡富阳县有鸡笼山】晏公类要赤松子驾鹤时停此山
　　吴鼻山　咸淳临安志在县东五里山峭峻下瞰大江路狭而险乾道中邑令陆楠凿路栏石以防往来者人以为便寳庆乙酉令赵汝捍易为石壁
　　姥岑山　成化杭州府志在县北二十五里山腹有水沼赤萍生其中山下有庙俗号为姥岑王祷雨必应
　　灵岩山　咸淳临安志一名湖南山在县南三十里山下有仁惠龙王庙先有僧昙超居杭之灵苑山有龙化为老人诣昙超曰乡民耕山逼我居室羣龙怒闭膏雨以害稼吾不忍民之苦闻师道行必能化伏诸龙师允其请至观山结坛戒众浮舟诵经雨大霑足羣龙复请师居湖南灵岩山峻不能陟龙化白马载师以登至今石上马迹尚存岩下有池岁旱祷之则雨赐号灵悟大师而龙以仁惠为额
　　贝山　咸淳临安志在惠爱村去县西三十里西属新城界山顶有湖
　　紫微山　万厯杭州府志在县西五十里其山崛起东浸大江
　　阳平山【一名阳城山】　万厯杭州府志在县南十五里后汉孙钟种瓜其上有异兆钟卒子坚因钟于此常有紫云蔓延数十里太平御览董监吴地记富春有阳城山孙氏所葬汉末上有光如云气属天
　　亭山　咸淳临安志在县南十八里高二百余丈广一百五十里晋处士孙文度建亭于此因名
　　小隐山　成化杭州府志在县北一里三十歩为县治主山宋阳夏公谢绛迁居于此
　　樟岩山　咸淳临安志在县北五里高出众峰岩有大樟故名又曰横山世传赤松子炼丹之所【申屠霆樟岩山诗忙底抽身向此游古樟深径锁清幽芝田晓涧潮痕入药洞春香雨气浮山揭翠屛舒道眼水锵瑶瑟应龙湫何时卜宅栖岩下分取青山老一邱】
　　白龙山　名胜志在县北二十里山势如屏
　　西岩山　咸淳临安志在县北三十里岩下有洞洞口有沼与江潮相应石上有葛仙翁足迹炼丹鼎山下有石扣之锵然人号石鼓
　　灵峰山　万厯杭州府志在县东南四十里高出众峰絶顶平衍有田数亩源泉不竭世传有宣氏兄弟三人耕山得泗州石佛结庵以奉至今尚存嵗旱祷雨即应因号灵峰【杨维桢秋日游灵峰山诗云峰何崔巍絶顶有故刹我来试登高石路隂且滑时维八月秋西风转萧飒溪深水迂廻云净竹周匝行行过短桥峭壁直如削况乃鸟道防孤猿度犹狭枯松枝新摧乱石势将塌古碑已无字空遗緑苔压对此神气清力行不知乏中有瀑布泉两山竞相夹樵子日负薪野人时采药路逢麻姑仙餽我饭一勺遥闻钟磬声深林起镗鎝老僧习禅定口念摩诃萨日暮肯留予为下陈蕃榻烹茶饭疏食喜遂浮生乐夜深月色寒露逼征衣薄起来振长啸阗然天籁发明朝辄下山芒鞋着双脚何当驾青鸾乗风入寥廓】
　　鹿山　咸淳临安志在县西南五里其状如鹿因名世传有羣龙居之兴水旱以为民患因灵悟大师讲经其患乃息俗谓之降龙山
　　湖洑山　元和郡县志在县西南五十里甚幽防险逺咸淳临安志高三百丈广一百三十五里上有石楼石城侯景之乱里人姓陆者率乡隣保固之全活万计
　　锦明山　成化杭州府志在县西南五十里善政村高二十余丈周回二里其山抵锦溪溪水摇光滉漾石壁如锦绣文因名
　　屠山　咸淳临安志在县西南五十余里高三百丈【陈刚中屠山记屠山之胜峰峦重叠端若拱揖应接不暇湍水怪石神刻鬼划千巧万状中有平田如设万席此申屠刚违新室之祸申屠蟠晦党锢之名避地结庐于今千载子孙家焉】
　　泉山　富阳县志在县东南二十里江隂村山觜一石嵯峨如角下有泉源
　　篠岭　万厯杭州府志在白升村去县二十五里通余杭县
　　草鞋岭　杭州府志在惠爱村去县三十里通新城县
　　渔岭　万厯杭州府志在灵峰去县四十里界萧山县
　　鹊岭　万厯杭州府志在大源去县四十里通诸暨县
　　青草岭　万厯杭州府志在善政村去县五十里通桐庐县
　　金沙岭　杭州府志在栖鹤村去县九十里通浦江县
　　黄花洞　贝琼鹤山亲舍诗序栖鹤村地有黄花洞世传黄石公所居有石牀尚在每风雨辄闻兵甲声
　　富春江　万厯杭州府志自桐庐经富春入钱塘昔桑钦水经谓浙江之源西自严滩东通海道【谢灵运富春渚诗宵济渔浦潭旦及富春郭定山云雾赤亭无淹泊遡流触惊急临圻阻参错亮乏伯昏力险过吕梁壑洊止宜便习兼山贵止托平生协幽期沦踬困微弱久露干禄请始果逺游诺宿心渐申写万事但零落懐抱既昭旷外物徒龙蠖喻坦之晚泊富春寄友人诗江钟寒夕微江鸟望巢飞木落山城出潮生海棹归独吟霜岛月谁寄雪天衣此别三千里关西信更稀杨维桢富春夜泊寄张伯雨诗春江大泛潮水长布防一日上桐庐客星门巷赤松底野市江郊净雪初柱宿鸡笼山顶鹤斗量鮆网坝头鱼来青小阁在林表故人张灯修夜书龚鼎孳富春渚和谢灵运韵诗樯乌正轻飇渐指桐君郭夕晖澹杉崖归烟散兰薄触石鲜幽阻挂席快交错岂期途百折坦然云一壑当时栖隐人采山谐雅托邈景乔柯中奋茑萝弱理钓惭迟暮脱屣践宿诺风尘有磷缁寸心讵摇落将偕海上鸥永固泥中蠖】
　　阳陂湖　唐书地理志富阳北十四里贞观十二年令郝砆开万厯杭州府志在临湖村周回十六里【详见水利】
　　涌泉湖　万厯杭州府志在惠爱桥阔二十丈长四百丈【详见水利】
　　小谢湖　杭州府志在县南二十里大江之阴【详见水利】锦溪　万厯杭州府志在县南五十里旧名善政溪其水澄深滉漾遇风清月明波纹若锦故名【详见水利】
　　苋浦　唐书地理志富阳南七十歩有隄登封元年令李濬时筑东自海西至于苋浦以捍水患咸淳临安志在县西一里阔六十歩东入浙江一名关浦
　　蛇浦　成化杭州府志在普惠寺前有溪入江相传有巨蛇由此而出其地遂曲为浦
　　川　万厯杭州府志在县东观山前【水经注刘敬叔异苑曰孙权时永康县有人入山遇一大即束之以归便言曰游不量时为君所得担者怪载出欲上吴王夜宿越里缆船于大桑树宵中树忽呼曰元绪奚事尔也曰行不择日今方见烹虽尽南山之樵不能溃我树曰诸葛元逊识性渊长必致相困令求如我之徒计将安泊曰子明无多辞既至建业权将煮之烧柴万车犹如故诸葛恪曰然以老桑乃熟权使伐桑取煮之即烂其水飞湍北注至县南门入縠水】
　　孙洲　万厯杭州府志在县西南四十二里周二十三里太平寰宇记吴録云浙江经富阳中有沙涨吴烈帝为郡吏趋府乡人饯之沙上父老曰此沙狭而长君当作长沙太守后果如其言遂名孙洲
　　桐洲　富阳县志在县西南五十里有石濑世传为子陵垂钓处
　　放生池　万厯杭州府志旧在县东丹霞观宋绍兴二十年令孙彻建
　　余杭县
　　安乐山　名胜志在城东三里钱氏之子抱病来居既愈乃有此名
　　长岭山　万厯杭州府志在县南二十二里高一百五十五丈周回九里其山有岭﨑岖绵邈故名
　　由拳山　咸淳临安志在县西南三十六里高一百八十丈周回一十五里按搜神记由拳即嘉兴县名吴大帝时郭暨猷自由拳来隐居于此郡国志余杭有山一名由拳旁有由拳村晋书郭文隐此又名郭公山
　　仇山　咸淳临安志在县北十五里高三十五丈周回五里旧有仇王庙因名又谓之白鹿山耆老云宋晋阳太守严昆此有白鹿绕墓刺史孔严以为异表闻于朝因以名山
　　大涤山　万厯杭州府志在县西南十八里高六百九十余丈周回五十里其山居洞霄宫之左穹窿峻絶迥压羣峦中有许迈丹灶遗趾或言此山清净大可洗涤尘心故名【张雨大涤山诗北峯屹立浩无前信是人间别有天铜柱何烦天北际蓬山宁在海东邉采樵巨箬多无骨捣药灵禽或是仙老我不能为狡狯峰头防月几回圆】
　　【谨按晋书郭文传文辞家游名山歩担入吴兴余杭大辟山中穷谷无人之地则大涤旧名大辟唐以后乃易为大涤罗隐诗云苍苍大涤山是也】
　　天柱山　大涤洞天记在洞霄宫西南凡三峰与大涤对峙高足相敌由宫外望之屹然若柱又絶顶有石柱高丈余围两合抱此山所以名者盖五十七福地地仙王伯元主之按传记所载天有八柱其三在中国一在舒州一在夀阳洎今在余杭者是已洞霄以为主山故古名天柱观【吴昌裔天柱山诗柱天屹嶪断鳌足卧草防茸伏虎痕想见山中明月夜有人长啸抱昆仑】
　　九锁山　大涤洞天记自余杭西郭外行十有八里逆溪水上左右合七峰皆防地数百尺其趾犬牙相错行路并溪屈折者九故云九锁好事者悉命以名一曰天关二曰藏云三曰飞鸾四曰凌虚五曰通眞六曰龙吟七曰洞微八曰云璈九曰朝元【徐凝九锁山诗人行之字路嵚巇九锁萦迂胜九疑祗被白云生不断无端防破碧琉璃闗澥九锁山诗山下寒流咽细泉晓林浮日自生烟九峯密锁疑无路五洞潜通别有天羽客依山多得道昔人涉海漫求仙我来要学栖眞事愿借孤云一榻眠张镃游九锁山诗九锁非凡境烟云路不分山寒常带两洞古不收云夜宿听林鹳晨炊摘野芹黄冠皆好事添炷石炉熏】
　　青檀山　大涤洞天记在洞霄宫东南天柱右偏其势不甚高而泉石竒秀为诸山甲
　　白鹿山　大涤洞天记在大涤山即今中峰是也因许眞君上升于此天降白鹿下迎故名
　　稽亭山　咸淳临安志在县南九里高五十丈周回九里相传秦皇东游至此登望防稽故名
　　青障山　咸淳临安志在县南三十里高二百五十丈周回三十里四靣林木郁茂青若屏障
　　鳯凰山　成化杭州府志在县东南五里高三十丈周二里形似鳯故名
　　崖山　万厯杭州府志在县东北四十里高三十六丈周回十二里
　　响山　万厯杭州府志在县西北八里呼则传声因以为名
　　观国山　成化杭州府志在县西北一十五里相传宋南渡时乌珠兵迫于此有盛姓者率乡兵拒之三日不得进后官盛为保义郎封观国山神为沂泊侯立庙祀之
　　舟航山　成化杭州府志在县西北二十五里高一百七十余丈周回一十里故老云禹治水维舟此山东坡诗看山识禹功盖谓是也
　　将军山　万厯杭州府志在县西北四十里广千余亩
　　齐亨山　成化杭州府志在县西北高一千余丈周回十五里上接径山其山有天井龙王潭高崖之上瀑布数十丈下泻于潭潭之东有一石号龙舌昔人掷之潭诘旦其石复出于岸岁旱祷于祠必应山下有斜坑本名斜坑后转呼为齐亨山
　　径山　万厯杭州府志在县西北五十里高三千余丈周回五十里乃天目山之东北峰有径通天目故名东西二径盘旋纡委飞磴而上各高十里七峰罗列内括一区平林坦壑灵踪异迹不可胜纪其左曰宴坐峰朝阳峰北曰天显峰其前曰堆珠峰右偏曰鹏抟峰凌霄峰御爱峰山有十一景【互见临安县】
　　高陆山　咸淳临安志在县西北七十里高三百丈周回五十里旧有高陆二氏居山之侧并以为名
　　金鹅山　杭州府志郡国志云山鸣则出贵人山之旁支小陇直抵钱塘与龙门相接古称龙飞鳯舞此其地也
　　南湖山　成化杭州府志在县南五里
　　黄山　成化杭州府志在县东北三十余里山前界唐柳公权书黄山二大字刻石仆久里人盛仁重立
　　来贤岩　大涤洞天记在洞霄宫东南青檀山前嵌空数丈盘石丛竹可以游息熙宁间东坡为杭通守同蔡准吴天常乐富国闻人安道俞康直张日华幅巾藜杖盘桓于此后人号曰来贤【吴昌裔来贤岩诗杖挂松花酒一瓢手挼柏子杂香烧山空露冷吟招隐掉首诸贤不受招】
　　仙迹岩　大涤洞天记去洞霄宫一里在崖石之上按记云秦始皇欲塞东海役鬼移之山势欲动忽有神人叱鬼以身扼崖今崖上有肩帔簪冠之迹隐然润泽不生苔藓【杨杰仙迹岩诗祖龙求仙徒用力驾海欲驱山下石神人倚柱不与行留得岩前隐仙迹邓牧仙迹岩诗至人犹神龙变化不可测隆然七尺躯印此一片石我行半江海空飞杳无迹】
　　伏虎岩　大涤洞天记在洞霄宫山西南峻壁间若环堵之室南有路自上而下复陟崖磴方至其所藤萝深密怪禽昼啼非有道之士不可处也昔郭眞君伏虎于此【吴筠游伏虎岩诗郭生在童穉已得方外心絶迹遗世务栖真入长林元和感异类猛兽懐徳音不忆固无情斯言微且深】
　　栖眞洞　名胜志在大涤山前一名西洞旧志大涤先生杜琛语弟子何法仁曰汝宜居西洞可以成眞故名此洞天生罳顶状如寳盖龛室幽深乳泉滴沥【胡侨栖眞洞诗寳盖擎空雨不知乳泉滴滴是灵芝一枰黒白岚隂重谁见仙人落子时】
　　石室洞　大涤洞天记一名藏书洞在大涤中峰之前洞中三岩若品字石梁横界泉脉涓涓注石梁下相传郭眞君洗药泉【叶林石室洞诗石径春深叠古苔洞天无钥为谁开白云本是无心物又趁松花作雨来】
　　鸣鳯洞　大涤洞天记在洞霄宫外一里道旁山上石门阻隘有童穉曽入云其间广埒两屋旁一小路不知所极上有穴泉流为丁当音下入方池未尝减溢耆旧云钱氏时因鳯凰来鸣故以名洞
　　龙蜕洞　名胜志在大涤洞东岩穴巉峻深可数丈宋皇祐初羽人于洞间得龙骨数具齿角皆全因名记云五洞潜通此其一也【邓牧龙蜕洞诗老龙山中居出山作霖雨风云几聚散田野正辛苦神仙地位高使尔司下土】
　　白茆洞　大涤洞天记在大涤之西南十里昔有人遇一道士衣巾爽利自洞中出询所自来曰吾白茆先生职此久矣因名其门如井垂绠而下一二丈至地乃下入二丈许有仙人石酒瓮及石柱二一窍上彻天光境界竒絶
　　大涤洞　大涤洞天记在洞霄宫西北半里茅君传云第三十四洞天名大涤元盖之天周回四百里内有日月分精金堂玉室仙官校灾福之所姜眞人主之与华阳林屋防道暗通相传洞元先生入游见龙鳞异境花木鲜繁自华阳而归洞门石鼓广可寻丈扣之逢逢有声自此上下皆平如刬削两旁崖石委曲夹道中间一石若柱倒悬因以隔凡名之过柱一穴如窦内阔丈余中有圆井无底惟闻浪浪水声乃歴代朝廷遣使投龙璧之处也【程俱游大涤诗太湖隐吏疎且顽手板拄颊看西山笔牀茶灶向何许往来洞庭林屋间侧闻余杭隐大涤故整烟艇寻苕川相从喜得二妙士金庭老客南昌仙早行不惮踏晓月逸思自觉奔春泉冈回涧转若无路但见老翠漫秋烟中峰一柱万山表势与太华争擎天神仙古洞絶壁下蓬莱别馆青云间天坛无人石室冷借问白鹤何时还人生但为形体累防当去之如蜕蝉金庭客南昌仙他时待我乗八景举手少别三千年周文璞大涤洞诗嵌空才入泉潏潏隔凡倒悬若锥立道士云是闾邱公入向华阳便门出周密游大涤洞诗太虚灏气浮空蒙烟霞九锁蓬莱宫轩腾云木竞竒险涧芳实尽垂青红何年断鳌立天柱古洞隂森白鸦舞玉书寳剑不可寻老翠封崖滴元乳光芒灵气干斗牛遗丹岩底谁能求黄精紫杞遍岩谷仙禽夜捣声幽幽嬾蛟千年睡未足痴涎吼雷喷飞瀑隂风黒穴吹海腥石虎当关横地轴是非万古一笑嘅神仙不死今安在】
　　何岭　万厯杭州府志在县西南十八里高二十五丈长五里余其岭贯通朱桥上夀寺界旧有何氏居其下
</div>
    <div class="pagination">
<a href="浙江通志_page44.html">上一页</a><span>...</span><a href="浙江通志_page40.html">40</a><a href="浙江通志_page41.html">41</a><a href="浙江通志_page42.html">42</a><a href="浙江通志_page43.html">43</a><a href="浙江通志_page44.html">44</a><span class="current-page">45</span><a href="浙江通志_page46.html">46</a><a href="浙江通志_page47.html">47</a><a href="浙江通志_page48.html">48</a><a href="浙江通志_page49.html">49</a><a href="浙江通志_page50.html">50</a><span>...</span><a href="浙江通志_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
