<!DOCTYPE html>
<html>
<head>
    <meta charset="UTF-8">
    <title>大清一统志 - 第 143 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 143 页/共 202 页</h1>
    <div class="content">　　名宦宋钱文敏【河南新安人太祖时知泸州至郡有政绩夷人诣阙借留诏改殿中丞许再任】刘平【祥符人真宗时夷人寇淯井以平权泸州事率士卒三千撃走之寇凖荐平知泸州夷人自是不敢扰边】熊本【番阳人熙宁中经制泸州夷事募土丁五千人入夷界捕戮水路大小四十六村荡平其地二百四十里募民垦耕聨其夷属以为保甲】王献可【泽洲人知泸州黄庭坚谪于涪献可遇之甚厚时人称之】赵遹【开封人政和五年晏州夷卜漏反防梅岭堡以遹为泸南招讨使大破贼兵斩□漏晏州平诸夷落皆降拓地环二千里遹为建城砦画疆亩募人耕种号曰胜兵】李焘【丹棱人乾道中帅潼川兼知泸州首葺石门堡以扼夷人奏乞戒茶马司市叙州覊縻马母溢额戒官民毋于禁地伐木以开邉人入寇之路皆报可】许奕【简州人寜宗时知泸州安抚使安丙新立大功谗忌日闻宰相钱象祖出谤书问奕奕以书自明于是吴论顿息】魏了翁【卭州人开禧中知泸州奏葺其城楼橹堞増置器械教习牌手申严军律兴学校蠲宿负复社仓剏义冢建养济院居数月百废俱举进文华阁待制赐金帯仍其任】王世昌【泸州安抚使元兵圉城食尽人相食遂破之世昌自经死】明苏琼【石棣人崇祯末知泸州献贼陷城正衣冠向闗拜泣坐堂上贼至遂死之　本朝乾隆四十一年　　赐諡忠愍】
　　本朝刘泽厚【呉桥人康熙三年知江安县乡寇白应龙呉天民攻城泽厚率壮勇登城守御力堨城渍死之赠按察使佥事】王毓竒【奉天正红旗人康熙三十二年知泸州除耗羡严保甲盗贼敛避民安其居州人祠之】
　　人物宋李鸣复【泸州人嘉定初进士厯大理少卿侍御史兼侍讲进对言荆襄制臣有当戒者三曰去私曰禁暴曰惩怒累迁知枢密院兼参知政事加资政殿大学士】明曾璵【泸州人正徳进士授户部郎中忤刘瑾出为建昌知府宸濠之变璵有讨逆功】髙光【泸州人为应天府通判天启初奢崇明陷其城光薙髪为僧与子在昆募壮士杀贼百余贼怒追至大叶坝光骂贼不屈与家众十二人同死】韩洪鼎【泸州人万厯举人任山西泽州知州致仕归献贼破泸父子骂贼死　本朝乾隆四十一年　　赐諡节愍】韩大宾【泸州人崇祯举人任贵州推官贼陷云南不屈死　本朝乾隆四十一年　　赐谥节】呉长龄【泸州人监生天启初奢崇明陷其城率众复之寻中伏父子俱战死】
　　本朝韩士修【字琢痷泸州人性至孝博学能文康熙丙午乡荐第一母卒哀毁骨立成癸丑进士选庶吉士值滇南之变干戈阻道士修以逺达亲养忧戚成疾垂死衣冠西望再拜作书与父诀辞极酸楚人成惜之初同里有汤洁字岷水康熙癸邜举人事亲亦以孝闻泸人举文行者必称韩汤云】顔钦明【泸州人康熙丙午举人研心经史之学呉三桂据蜀士大夫多为廹胁钦明抗节不屈蜀平结屋玉蟾山下二十余年不入城市】
　　列女汉先尼和女络【尼和符县吏永建元年十二月县长赵社遣尼和诣巴郡过城瑞滩死子贤求丧不得女络年二十五乃分金珠作二锦囊繋儿颈下乘小舟至父没所哀哭自沉见梦告贤曰某日与父尸俱出至日父子俱浮出江上郡县上言为之立碑以旌诚孝】明鄢氏【合江人元末红巾贼乱被掳夺刀自刎事闻建祠旌表】马仲芳妻史氏【泸州人嫁弥月仲芳溺水死史抉一目自誓守节】冯敏季女【江安人幼聪慧通列女传未字敏卒之日断左小指置扩内誓不受聘母弟隂许聘焉令婢谕意女操刀击婢事遂寝事闻旌表】元氏【合江人父渡江溺死女至死所赴水求父三日后扼父尸浮出事闻旌表】文爱万女正针【江安人年十七鄢监贼猝至欲脇以从正针不寻投水死】黄铭女龙英【泸州人年十六被贼曹甫刦掠骂贼不絶口贼怒斩其首事闻旌表】王悦妻罗氏【合江人天启中奢贼防城罗被执过马街渡悦奔趋求赎之罗大声曰君勿至赎我无具反罹害言毕投马街渡死事闻旌表】胡大斗妻黎氏【泸州人贼破白马硐大斗遇害黎自刎死】张琴妻胡香【泸州人琴患恶疾香事之不违琴卒遂自缢】
　　本朝徐明蛟妻杜氏【合江人明蛟明末抚标叅将讨贼死难杜适在军中投缳欲殉以救免携二子避乱采蕨而食贫因流离人所不椹杜怡然终身】马恺妻曾氏【泸州人夫殁曾年十九族人逼之改适曾面断髪示不可夺养姑教子以妇道称又合江蒋士樟妻王氏年十九而寡苦节终身】防璋妻杨氏【泸州人年十五夫亡守节又夏思尧妻罗氏防璋妻杨氏罗国俊妻张氏汪遇文妻李氏俱乾隆年间　旌表】
　　仙释隋刘珍【开皇中居合江之安乐山忽取丹经钟磬封于石室中日后六十年当有圣君取之自以火化唐髙宗果遣使者取丹经钟磬以进诏即山中建一延真观扁乃御笔也】唐落魄山【姓张常卖鼠药于梓州狱吏王昌市药以归鼠食之皆飞去后昌入泸又遇之乃易其药饵之呼昌为易元子授以道术取马送昌归至家马化龙入潭昌后遂仙去】
　　土产麸金【元和志泸州贡中江水出】盐【华阳国志汉安县有盐井】葛【元和志泸州贡】麻布【元和志泸州赋寰宇记泸州产班布】茶【寰宇记泸州之茶树夷獠常携瓢穴其侧毎登树采摘牙茶必含于口待其辰然后置于瓢中旋塞其窍归必置于暖处其味极佳又有麄者其味辛而性热饮之疗风通呼为泸茶】药【寰宇记泸州产大黄杏仁】醤【元和志泸州贡】花竹簟【寰宇记泸州产】楠木　荔枝　石青　石緑【明统志皆州土产】













　　钦定大清一统志巻三百十一
<史部,地理类,总志之属,大清一统志,资州图>
<史部,地理类,总志之属,大清一统志,资州图>
<史部,地理类,总志之属,大清一统志,资州表>
<史部,地理类,总志之属,大清一统志,资州表>
　　钦定四库全书
　　钦定大清一统志巻三百十二
　　资州【在四川省治东南三百四十里东西距四百三十里南北距五百里东至叙州府隆昌县界一百五十里西至眉州界二百八十里南至嘉定府乐山县界三百二十里北至成都府简州界一百八十里东南至嘉定府威逺县界八十里西南至眉州界二百九十里东北至潼川府安岳县界八十里西北至成都府简州界二百二十里本州境东西距一百三十五里南北距一百三十里东至内江县界四十五里西至仁夀县界九十里南至嘉定府威逺县界五十里北至潼川府安岳县界八十里东南至内江县界五十里西南至威逺县界六十里东北至内江县界七十里西北至资阳县界四十五里自州治至　京师六千五十里】
　　分野天文井鬼分野鹑首之次
　　建置沿革禹贡梁州之域秦为蜀郡地汉为犍为郡资中县地西魏属资州【时州治阳安即今简州】后周武成二年自阳安移州治资阳县并置资中郡保定中于此置盘石县隋开皇七年始自资阳移州来治大业初改州为资阳郡唐武徳元年复曰资州天寳元年复曰资阳郡乾元元年复曰资州咸通二年徙治内江七年复故属剑南道【唐书地理志咸通六年州徙治内江七年复治盘石】五代属蜀宋亦曰资州资阳郡属潼川路元时州县俱废至正末明玉珍复置资州明洪武四年改州为县属成都府
　　本朝雍正五年复升为直州属四川省领县四资阳县【在州西北一百三十里东西距一百三十五里南北距一百三十五里东至本州界九十五里西至仁夀县界四十里南至本州界八十五里北至潼川府乐至县界五十里东南至本州界九十里西南至仁夀县界五十里东北至潼川府安岳县界一百二十里西北至简州界八十里汉置资中县属犍为郡后汉晋及宋齐因之后周武成二年改置资阳县为资州及资中郡治隋开皇初郡废七年又移州于盘石以资阳为属县大业初属资阳郡唐属资州宋因之元省入简州明成化二年复置资阳县属成都府正徳中改属简州　本朝初属成都府雍正五年改属资州】内江县【在州东南九十里东西距一百五里南北距一百三十里东至重庆府荣昌县界六十里西至本州界四十五界南至叙州府富顺县界五十里北至潼川府安岳县界八十里东南至叙州府隆昌县界五十里西南至嘉定府威逺县界四十里东北至重庆府荣昌县界六十里西北至本州界五十里本汉资中县地后周天和二年置汉安戌寻改置中江县属资中郡隋避讳改曰内江属资阳郡唐属资州宋因之元初省明洪武初复置属成都府　本朝雍正五年改属资州】仁夀县【在州西二百里东西距一百三十里南北距一百三十里东至资阳县界八十里西至眉州彭山县界五十里南至井研县界六十里北至成都府简州界七十里东南至井研县界九十里西南至眉州界六十里东北至简州界六十里西北至成都府双流县界七十里本汉犍为郡武阳县东境晋置西城戌梁置懐仁郡西魏置陵州又置普寕县为州郡治隋开皇三年郡废十八年改县曰仁夀大业初改州为隆山郡唐武徳元年复曰陵州天寳元年改曰仁夀郡乾元元年复曰陵州属剑南道五代属蜀宋熙寕五年废州为陵井监宣和四年改仙井监隆兴五年又改曰隆州属成都府元至元二十年州废以仁夀县属管成都路明属成都府　本朝雍正五年改属资州】井研县【在州西南二百四十里东西距六十里南北距三十五里东至嘉定府威逺县界四十里西至眉州青神县界二十里南至嘉定府界十五里北至仁夀县界二十里东南至嘉定府荣县界六十里西南至嘉定府界二十里东北至本州界六十里西北至仁夀县界七十里本汉犍为郡武阳县地井研镇晋安帝侨置江阳郡亦曰西江阳郡宋齐因之西魏置蒲城县后废隋大业元年置井研县属隆山郡唐属陵州宋属仙井监南渡后属隆州元至元二十年并入仁夀县后明玉珍复置明洪武十年又省入仁夀县后复置属成都府　本朝雍正五年改属资州】
　　形势秀山层出资水环流【旧志】
　　风俗民性质实安于耕读【旧志】
　　城池资州城【土城周四里有竒门九外环以濠　本朝康熙初重修】资阳县城【周八里有竒门四明成化中土筑嘉靖间始甃以石明末为流贼所燬　本朝乾隆五年及二十八年相继修葺三十五年重修】内江县城【周九里有竒门八明成化中石筑　本朝顺治十七年重修】仁夀县城【旧有石城三百余丈环东西南三面余皆倚山今止存七十五丈】井研县城【周三里有竒门四明成化初土筑嘉靖中甃石明末燬　本朝康熙五年重修】
　　学校资州学【在州城东门内宋雍熙中建明末燬本干康熙二十三年改建州南雍正二年复还故址入学额数十二名】资阳县学【在县治南宋嘉祐初建本朝雍正三年重修入学额数九名】内江县学【在县治西南宋干徳初建明末燬　本朝康熙三年重建入学额数八名】仁夀县学【在县治东宋淳化初建明末燬本朝康熙六年重建入学额数九名】井研县学【在县治东南宋干徳初建　本朝康熙三年重修五十三年重修雍正十二年又修入学额数八名】子渊书院【在资阳县今废为捕防署本朝乾隆初知县刘炽复建立书院于县西北隅又鳯山书院在井研县东来凤山明教谕谈起鳯建崇正书院在井研县山即四李祠明嘉靖间知县韩邦儒建今俱圮癈谨附记各州县并设有义学社学】
　　户口【原额人丁一万二千三百十一又滋生人丁十一万八千九百六十三】
　　田赋【上中下田地三万五百二十六顷三十四畆一分二厘零额徴丁条粮银三万四千五百五十五两八钱四分七厘零】
　　山川东臯山【在州东二里】兰山【在州东十五里乐史太平寰宇记髙三里上有八靣峯面各深秀】醮坛山【在州西二里曹学佺名胜志山为李阿修炼处】平冈山【前唐书地理志盘石县有平□山旧志在城西三里相传仙宗所宅】鹤鸣山【在州南五百步寰宇记五老传云张道陵乗曰鹤飞鸣于此】石人山【在州南十五里寰宇记隔中江髙八丈】鳯凰山【在州北二里下有石洞为宋状元赵逵读书处】重龙山【在州北五明统志崒盘屈隠若龙转乃资中之胜也上有天池大旱不竭】丹神山【在州北五里寰宇记值天旱祈之即雨旧志故丹山县以此名】金紫山【在州东南二十里】银山【在州东南四十里山形如锭古今集记唐田防岩入蜀居于银山聚弟子歌雅诗以为乐今山有雅歌台】金炉山【在州西南二十里】玉京山【在州西南五十里一名玉清山峭崄壁立挿天连云上有观曰太霄】天马山【在州西南六十里】四明山【在州西北一里】盘石山【在州西北寰宇记盘石县有盘石山旧志在县西北二里状如盘陀后周以此名县其西为灵岩】资山【在州西北七十里】寳台山【在资阳县东二里隔江】花冠山【在资阳县东六十里】万钟山【在资阳县东六十里】鳯台山【在资阳县西二里】双峰山【在资阳县西五里二峰并峙】书台山【在资阳县南五里相传汉王褒读书处】高庙山【在资阳县南十里屹立大江之口上有髙庙】鹫台山【在资阳县南二十里】大佛山【在资阳县南四十里上有大石佛】莲台山【在资阳县北三里】昆仑山【在资阳县北十五里中江所经县志高耸特出土人比之昆仑故名】鸡鸣山【在资阳县北三十里世传陈子昻为土主神自射洪过此鸡鹤齐鸣矣】老君山【在资阳县北四十里世传老子修炼于此】琉璃山【在资阳县北三十里山势巍峩与老君山遥峙】独秀山【在资阳县西南三里今亦名名资山即此】虎山【在资阳县东北五十里其形如虎】金山【在资县东东北六十里土山石峰顶有石其形如卦文天然】威峰山【在资阳县东北七十里髙出云表为一方之镇】降福山【在内江县东二里下有应龙崖祷雨有应】翠屏山【在内县东东二里其山森列如屏晚霞映射山景如畵】化龙山【在内江县西二里一名翔龙山上有凌凤龛长生观冷然洞】三堆山【在内江县西二十里中江所经三峰挿汉髙阁凭空】华蕚山【在内江县西二十里唐范宗凯读书于此明皇时献华蕚楼赋为天下第一乡人荣之因以名山】铧影山【在内江县西二十九里有二泉更流迭止与晦朔相为盈缩】翔龙山【在内江县南二里】高峰山【在内江县南二十里濵江有湖曰会真】将军山【在内江县北八十里唐将军薛万彻讨夷獠屯兵于此因名】金紫山【在内江县东南三十里】石笋山【在内江县东南七十里名胜志有石如笋者三下圆上鋭晴影沈江则长虹满地新月初上则明烛当天形家以三堆为邑之天阙石笋为地轴云】石城山【在内江县西南五十里其形似城】蓬瀛山【在内江县西北二十余里危峯峦孤峭石壁千仭可畏】三隅山【在仁夀县城外李吉甫元和志有东隅南隅西隅三峰相对去陵井各一里故名寰宇记飞泉山在县东一里旧名东隅　按图经隋仁夀元年獠反百姓咸于山顶避难有飞泉涌出獠平泉涸因呼为飞泉祝穆方舆胜覧南隅曰翳嘶西隅曰跨鳌旧志跨鳌在县东一里飞泉在县东南隅翳嘶在县西北隅总名三隅】丽甘山【在仁夀县东二十里寰宇记图经云昔有十二王女于此川汲泉煎盐以玉女羙丽其盐味甘为名今灶迹犹存】佛岩山【在仁夀县东二十五里一名佛龛山有唐欧阳询书磨崖碑山有三石像背虗面岩俗呼倒坐寺】甘棠山【在仁夀县东二十五里】瑞云山【在仁夀县东四十里】天池山【在仁夀县西十五里一名本院山相传昔有谭子得道于此有池曰谭子池】玉屏山【在仁夀县西二十里方舆胜览西山环聚玉屏为之冠】丹沙山【在仁夀县西元和志在籍县南七十里寰宇记山出赤土】儒社山【在仁夀县南四十里虞允文有碑】石矩山【在仁夀县北十里有石壁如城亦名石城山絶顶望见峨眉】金华山【在仁夀县北一百十里其左为卧龙山右为仙牛山】鼎鼻山【在仁夀县西南隅环字记仁夀县有鼎鼻山方舆胜览在县南一里其形隆起亦曰隆山】觉山【在仁夀县西南三十里】印山【在仁夀县东北一里以山形方整而名】唱车山【在仁夀县东北二十里元和志在贵平县西南九里寰宇记山近盐井闻推杵唱歌之声故名】贵平山【在仁夀县东北废贵平县北二十三里従广都及平泉县迤逦入界】香云山【在仁夀县东北五十里山有碑载唐末伏虎禅师事】木梓山【在仁夀县西北寰宇记在籍县北六十里出梓木】麟山【在井研县城内与县治相对又鳯山在县东半里与县学相对有一峰极秀土人号为秀岩】龙头山【在井研县东二百步】铁山【在井研县东元和志在始建县东南七十里出铁诸葛亮取为兵器其铁刚利堪充贡方舆胜览在井研县东北六十里又寰宇记有铁山在盘石县南五十里按威逺县界今井研县东南三十里有茒香山名胜志谓即铁山】五鳯山【在井研县东十五里下有传家洞】佛姥山【在井研县东十五里下有长春洞】石笋山【在井研县东二十里与石牛山对峙】狮子社溪山【在井研县东三十里上有石磴古迹】书台山【在井研县西旧志学宫坐鳯山取此为案曰鳯啣书】五星山【在井研县西】翆屏山【在井研县西五百步学官外案也又文笔山亦在附近】金紫山【在井研县西三十里宋牟氏世居山下官多金紫故名】石马山【在井研县西三十里有巨石如马】尖山【在井研县西五十里】山【在井研县南百步有元帝庙旧志崇正书院入贤祠文昌祠今废】执笏山【在井研县南五里一峰突出】月峰山【在井研县南十里岩刻有古月峰三字】三嵎山【在井研县南十五里有邓喻墓磨崖碑旧志前有狮子峰勿剪亭碑在焉】井镬山【在井研县北二里唐书地理井研县有镬山寰宇记记其山俯临井镬因名】白塔山【在井研县北山有石泉】鼔楼山【在井研县十五五里】九龙山【在井研县北十五里】磨玉山【在井研县西南三十里绵旦广逺接嘉隆眉荣四州之境】东岩【在州东三里形若剖又侧立千尺溪壑深杳又西岩距城六里石壁夹道如城如峡南岩即重龙山也北岩距城半里崕巅乳泉滴防四时不竭宋京蜀事补亡东蜀江山瑰竒资中为最资中胜防十数而四岩为最】圣水岩【在内江县西七里有水自龙口吐出成大池早祷辄应】艳阳洞【在仁夀县城北方舆胜览在至道观后重岩之下或曰藏衣洞盖张道陵修炼之所】中江【在州南自成都府简州流入资阳县又东南迳州界又东南迳内江县界又东南入叙州府富顺县界一名牛鞞水即绵江洛诸水下流也常璩华阳国志资中县受牛鞸江郦道元水经注雒水与绵湔二水合迳牛鞞县为牛鞞水又东迳资中县又迳汉安县谓之绵水自上诸县咸以灌溉故语曰绵洛为浸沃也牛鞞水东去资阳县二十一里又牛鞞水合内江水南去资县二十步多鱼鳖亦出金寰宇记中江水自简州经盘石县又自十字口流入内江县界水深百尺实羣川縂会之所旧志中江自简州流入资阳县界谓之淮江东南流七十里经县东一里转南合资溪孔子溪又七十里入资县界为资江亦曰珠江东南曲流七十里至县城西南转东流十里至唐明渡合都溪又四十里入内江县界又五十里至县西合玉带溪转东南八十里入富顺内江县志中江自资县东南经三堆山下折而东至县东复折而南至椑木镇又折而西北至黄市距三堆十五里一水周环九十余里而县当其中故曰内江】府河【在仁夀县西北一百里自成都府华阳县流入元和志大江在籍县北三十五里即此寰宇记谓之导江今名府河自县境合兰溪又西南二十里入眉州彭山县界】大蒙溪【在州南寰宇记在盘石县西二十里溪内有石龙三遇旱祈之即雨今谓之都溪源出州西龙家坝东流二十里至唐明渡入资江】资溪【在资阳县西寰宇记从平泉县流入合中江旧志在县西二里源出简州山涧东南流萦纡九曲至县城西转南流三里入雁江】孔子溪【在资阳县南二十里源出县西南山溪东流合中江溪旁有乡校祠孔子因名】玉带溪【在内江县西南二里环抱县学流合中江】蟠溪【在仁夀县东源出飞泉山下流入兰溪方舆胜览在贵平县北四十里唐末张鸿隠此】兰溪【在仁夀北北自简州流入合河俗名黄龙溪即赤水也华阳郡国志建安二十四年黄龙见武阳之赤水明统志兰溪水在县北百里溪流合府河通名为赤水】龙水【在州南寰宇记在龙水县西北从仁夀县流入过县至盘石入中江】鱼蛇水【在仁夀县西寰宇记在籍县南三十五里从县界夷歇乡来南入眉州青神县界】禄水【在仁夀县北元和志出贵平县南五十步旧志在今县北八十里下流合于兰溪】婆支水【在仁夀县北元和志出县北婆支山去黟四十五里又寰宇记仁夀水在县西十里东流合婆攴水】拥思茫水【在井研县南寰宇记在陵州南一百五十里从县南界□井六池南流名拥思茫水湍流迅急不通舟船西南入平羗县界旧志即喜定州泥溪之上溪也】桂湖【在内江县城内西北与中江通】百枝池【在州北唐书地理志盘石县七十里有百枝池周六十里贞观六年将军薛万彻决使东流】长堰池【在内江县东南三十里】宴嘉池【在井研县北五里井镬诸山之水滙流于此分为二攴萦流县北邑人多游宴其上因名旧志县无长川巨浸有堰百余池堰四十余皆蓄诸山溪之水以溉田】圣泉【在仁夀县南七里寰宇记其水碧色患疮者洗之多愈投银即变成五色】石旧泉【在仁夀县东北二里寰宇记居人多汲此泉】陵井【在仁夀县南元和志井本张道陵所开故以陵为号晋太原中刺史毛璩于东西两山筑城置禆将防卫之后废更开狼毒井即今之煮盐井也居人承旧名犹曰陵井其实非也今州城南陵井纵广三十丈深八十余丈益都盐井甚多此井最大以大牛皮囊水引出之役作甚苦寰宇记陵井厯代煎水为盐伪蜀井塞宋乾道三年重开】盐井【州境及诸县俱有元和志内江盐井二十六所银山盐井一十一所又井研盐井在井研县南七里镇及县皆取名爲又有思棱井井镬井又贵平县有平井盐井在县南七步寰宇记仁夀县界旧有七井惟二井现在营井在县南二十五里蒲井在县南四十里井研县二十一井五井现在研井在州南一百三十三里陵井在州南一百九里棱井在州南一百里律井在州南九十里田井在州南一百五十一里又始建县七井惟罗泉井现在又贵平县有上平井在陵州东北九十三里通志今盐井资州上井二下井七十八资阳县盐井四内江县上井下井二仁夀县盐井四井研县上井四中井七下井二百二十六】
　　古迹资中故城【在今资阳县汉置属犍为郡后周改置资阳县元和志县东南至资州一百二十里本汉资中县地李雄据蜀县荒废后魏废帝二年始通已蜀开拓资中周明帝于资中县置资阳县因资水为名寰宇记后周武成二年于汉资中故城置资阳县即其地按资阳图经云汉资中城在今县北中江水今壊无余址】仁夀故城【在今仁夀县东西魏置普寕县为陵州治隋改名元和志州西至眉州七十里东北至简州二百八十里西南至嘉州一百九十里东至资州二百三十五里本汉武阳县之东境晋太元中益州刺史毛璩置西城戌以防盐井后魏定蜀于此置普宁县属懐仁郡周闵帝元年又于北置陵州因陵井为名城南北二靣悬崕斗絶四面轩敞寰宇记故城在县东二里唐贞观九年移于城西　按隋志云西魏置陵州而周本纪元和志皆作闵帝元年置不同又隋志云西魏改县曰普宁元和志作置旧唐志云改戌为县作置为是】盘石废县【在州城北后周置隋为资阳郡治唐为资州治元省后徙今治元和志资州西北至简州二百二十里正北防东至普州一百七十里正东至昌州二百六十里寰宇记后周保定五年置盘石县隋开皇七年自资阳移州于此旧志故城在资县北三里　按元和志既以资阳即汉资中复谓后周于汉资故二城置盘石县旧唐志寰宇记从之皆误】丹山废县【在州西隋义寕二年置唐属资州宋干德五年省入盘石元和志县东至资州五十里内江水在县南一里】龙水废县【在州西南元和志县东至资州百二十里本汉资中县地隋义寕二年招慰夷獠于此分置龙水县以县西北有溪屈曲绕城如龙因以为名宋史地理志宣和二年改龙水为资川后复故淳祐三年废旧志今为龙水乡在城西南八十里】银山废县【在州东元和志县西北至资州四十八里本汉资中县地隋为内江县地义寕二年分置银山县因县界银山为名寰宇记在州东南三十八里干徳五年并入盘石县名胜志废县在资县东四十里今银山镇是其处】丹山废县【在资阳县东北唐贞观四年置属资州六年省入内江七年后置宋干徳五年省入盘石元和志县南至资州一百三十里取界内崇丹山为名】内江旧县【在今内江县西二里寰宇记周天和二年于中江水濵置汉安戍其年改为中江县隋避讳改中为内开皇二年徙于汉安故城即今县也　按后汉所置汉安县在今泸州江安县东大江之南元和志谓内江即后汉汉安县水经注亦有牛鞞水迳汉安之文疑后周之前已尝侨置汉安县但非后汉故县耳今不可考】清溪废县【在内江县东北本汉资中县地隋大业十二年分置牛鞞县唐属资州天寳元年改曰清谿宋干徳五年废入内江元和志县西至资州东北一百三十里旧志在内江县东北八十里】贵平废县【在仁夀县东北西魏置县在今简州界唐开元十四年移治禄川即此宋熙寕五年省入广都乾道六年复置属仙井盐元废元和志县西南至陵州六十七里本汉广都县之东南地明统志废县在仁夀县东北六十里旧志唐徙贵平东北去旧城七十里】废籍县【在仁夀县西北后周置隋大厯二年废入贵平县唐永防四年复置属陵州宋熙宁五年省入广都乾道六年复置属仙井监元废元和志县东南至陵州一百里本汉武阳县地周闵帝于此置籍县因蜀先主籍田地为名　按旧唐志谓县本梁席郡一名汉阳戌寰宇记云梁天监中立席郡废郡为县始名曰席后讹为籍与元和志不同】浦亭废县【在仁县县南十五里隋书地理志西魏置浦亭县大业初并入仁夀】始建废县【在井研县东北隋书地理志隆山郡始建县开皇十一年置元和志县北至陵州五十五里本汉武阳县地开皇十一年于今县立始建镇大业五年改镇为县圣厯二年移于仁夀县界其旧县复置始建镇旧唐书地理志县旧治拥思茫水圣厯二年移治荣祉山宋史地理志咸平四年废始建县旧在在县东北四十里】井研故镇【今井研县治隋置县元和志县北至陵州一百十五里本汉武阳县地大业元年因井研镇立县取镇为名旧唐书地理志井研县东晋置西江阳郡魏置浦亭县隋改为井研武徳四年自拥思茫水移治今所　按拥思茫水在今县南浦亭故县在今县北仁夀界当是东晋江阳及隋井研县其治皆在今县南唐始移而北为故浦亭县界耳且隋志废浦亭县入仁夀未尝改浦亭为井研也刘煦之説尚未详悉】赵逵宅【在州南六十里】王褒宅【在资阳县西驷马里寰宇记涤砚池见在】董钧宅【在资阳县延夀寺后】台星楼【在资州王象之舆地纪胜即州东城门楼赵雄建黄裳为记】企仙阁【在州治北方舆胜览凭髙视下得一郡之要李石为记】平云阁【在仁夀县治宋文同有诗】蓬莱阁【在仁夀县东舆地纪胜在至道观艳阳洞前】含晖阁【在仁夀县治东宋赵抃有诗】昼锦堂【在州治内舆地纪胜即常衙防也唐干符四年髙骈建名中和宋赵雄判郡更名】博雅堂【在州治内宋资守宇文绍奕建舆地纪胜绘礼殿圣贤于其上为楼以藏赐书名其楼为凌雪翚飞宏丽他所未有】四贤堂【在州治舆地纪胜在郡治绘王褒董钧范宗凯李鼎祚像】乐道园【在仁夀县治东鳯门外二里内方舆胜览有石笋一何防读书处】息壤【在仁夀县西北方舆胜览在籍县南一里有地畆余踏之软动】石姥【在仁夀县跨鳌山顶方舆胜览遇嵗旱里人转徒之天即雨文同有赋】
　　银山镇【在州东四十里即故县明置巡司今裁】资阳镇【旧在资阳县东三十】
　　【里与南津驿相连明正德十三年移县东六十里置巡司今裁】椑木镇【在内江县东南三十里亦曰椑木闗接重庆府荣昌县界明置巡司今裁】罗泉井盐课司【在州西一百十里】黄市井盐课司【在内江县西南二十里】仙泉井盐课司【在仁夀县西南半里已上盐课司今皆裁】珠江驿【在州东一里】南津驿【在资阳县东三十里】安仁驿【在内江县南十里】
　　堤堰武陵桥【在州南一里】金带桥【在州西北四十五里接资阳县界】鳯凰桥【在资阳县东二里】资谿桥【在资阳县西二里】龙门桥【在井研县南十五里】唐明渡【在州东十里相传唐明皇幸蜀憇此故名】
　　防谿堰【在州西州境又有鸳鸯等六十一堰分引珠江下流以溉田】水谿沟
　　堰【在资阳县东县境共有二十六堰】汉阳堰【在仁夀县北唐书地理志籍县东五里有汉阳堰武徳初引汉水溉田二百顷后废文明元年县令陈充徳置后又废县志县境又有方家坝草狭沟鸳鸯池太平桥等十三堰】
　　陵墓唐王褒墓【在资阳县元和志在县西北十五里寰宇记在县北二十里前有石碣髙一丈字已磨灭】董钧墓【在资阳县北二十里】牢固冢【在仁夀县东南六十里寰宇记髙一丈五尺十道志云昔蒯参至孝塟母于此修坟牢固因名】宋范宗凯墓【在内江县西华蕚山后】明范雍墓【在仁夀县北一里】何防墓【在仁夀县西五五里天池山】赵逵墓【在州西五十里】虞允文墓【在仁夀县西三十里玉山乡塔山】赵雄墓【在州西十五里官坟滩里】陈咸墓【在仁夀县北五里】陈仁孙墓【在仁夀县北金华山】　周冕墓【在州西十里】赵贞吉墓【在内江县西三堆山下】
　　祠庙苌宏祠【在州治北】健儿庙【在仁夀县南寰宇记健儿拒公孙述死呉汉表为立祠】唱车庙【在仁夀县东北寰宇记在贵平县南九里唱车山上祀汉朱辰】翳嘶神庙【在仁夀县城南隅方舆胜览在翳嘶山上相传神即巴郡太守严顔】
　　寺观永庆寺【在州城中重龙山上】东材寺【在内江县东宋绍兴中建又有西林寺在县北一里宋咸淳中建】超觉寺【在仁夀县东南飞泉山上唐建】显忠观【在仁夀县西宋仆射何防墓在焉明嘉靖中建】
　　名宦隋卫文升【洛阳人仁夀初山獠作乱出为资州刺史以镇抚之既到官单骑造其营谓羣獠曰我是刺史衔天子诏安集汝等勿惊惧也诸贼莫敢动于是説以利害渠帅感悦解兵而去前后归附者十余万口髙祖大悦赐缣二千匹焬帝徴为卫尉卿羣獠攀恋数百里挥涕而别】唐韦维【万年人为内江令教民耕桑县为刻颂】宋张旦【赵州人淳化时知陵州时李顺党数万来攻州兵不满三百旧不设城堑旦修完战具置鹿角砦驱市人进战大破之诏书褒羙】乐史【宜黄人太宗时知陵州有善政】葛宫【江隂人真宗时知资州以惠政闻】师颃【内黄人真宗时知资州以简静为治蜀人便之】明镐【安邱人仁宗时知陵州楚应几以赃败或告以先期奏之镐曰获罪则巳安可欺朝廷耶卒坐失察降为州同】杨佐【宣州人仁宗时为陵州推官有盐井深五十丈皆石也底用栢木为干上出井口垂绠而下方能及水嵗久干败欲易之而隂气腾上入者辄死佐教工人以水盘贮水穴窍洒之如雨滴然谓之雨盘如是累月井干一新利复如旧】范祖禹【华阳人任资州龙水令寛简爱民尤以兴学校为务】周美【回乐人庆厯中为陵州团练使城清水等十一砦毎边书至诸将各择便利独美未尝辞难然所向辄克诸将以此服之】文同【梓橦人元丰中为陵州守尝奏革盐井之弊】孙道大【眉州人高宗时知资州宣抚郑刚中荐治行第一】杨师锡【绍兴中知资州时置力耕田募民就耕以广官庄师锡言有司奉行失当田畆不分腴瘠市民丈尺隙地亦充税产于是降诏害民者与追正】姚仲孙【商水人为资州推官按富顺监疑狱全活数十人资州更二守皆惽老事多决于仲孙】姚希得【潼川人理宗时调盘石令会蜀有兵难军需调度不扰而集】　刘湛【江西人为仁夀教官明玉珍入蜀弃官隠泸州】明李允简【融县人嘉靖中为内江知县冇亷声嵗旱步祷令儿童歌曰旱既太甚治非其人寕祸其身勿病其民三日果大雨】刘三防【鄱阳人崇祯末知仁夀县流贼冦蜀誓死守城每对士民曰事迫矣我惟有不动心三字力屈城防死之赠尚寳司丞　本朝乾隆四十一年　　赐谥烈愍】
　　本朝习全史【同官人顺治十八年知内江县当兵燹之余筑城垣缮祠庙绥辑流播殚心抚字者七年士民懐之】
　　人物汉王褒【资中人神爵五鳯之间天下殷富数有嘉应上欲兴协律之事益州刺史王襄闻褒有俊材使褒作中和乐职宣布诗转而上闻刺史因奏褒有轶材宣帝乃徴褒诏为圣主得贤臣颂令褒与张子侨等并待诏又诏褒等侍太子宫朝夕诵读竒文及所自造作太子喜褒所为甘泉及洞箫颂令左右诵读之后方士言益州有金马碧鸡之寳可祭祀致也使褒徃祀焉褒道病死上闵惜之】董钧【资中人元始中举明经为廪犠令建武中举孝亷博通古今数言政事永平中为博士时草创五郊祭祀及宗庙礼乐多钧所叅议当时称为通儒累迁五官中郎将常教授门生百余人】三国蜀王嗣【资中人举孝亷为汶山太守加安逺将军绥集羌戎咸悉归服虽素桀恶者皆来首降境以寕静大将军姜维毎出北征辄出马牛羊毡眊及义糓以助军粮迁嗣镇军仍领郡后从维北征为流矢所伤卒羌戎会葬赠送数千人号呼涕泣后见嗣子及孙皆如骨肉或结兄弟恩至于此】唐李鼎祚【资州人官著作郎秘阁学士常集子夏孟喜至孔颖达三十余家为周易集解十七巻以经术称于时州旧有鼎祚读书台】赵光寓【资阳人事亲居防以至行着】宋孙光宪【陵州贵平人少好学防荆渚为髙从诲从事后归太祖累官检校袐书监光宪勤学聚书或自抄冩校双自号葆光子所着有荆台集□湖编玩笔佣集橘齐集北梦琐言蚕书】黄德舆【资州人祥符初葬父母负土成坟甘泉涌其测降诏旌表】龙昌期【籍县人祥符中注易诗书论语孝经隂符道徳篇韩琦使蜀奏授国子四门助教庆厯中文彦博奏授校书郎府学讲説后以明镐荐任太子洗马致仕】支渐【资阳人年十七持母防既葬庐墓侧负土成坟蓬首垢面三时号泣哀毁瘠甚白蛇貍兎扰其旁白雀白乌日集于垅木五色雀至万余回翔悲鸣若助哀者乡人句文鼎自妇即与父母离居覩渐至行深自悔责号恸而归孝飬尽志乡闾观感而化者甚众】陈祐【仙井监人元符末拜右正言上疏徽宗言绍圣人材比肩于朝攻击元祐之人是朝廷之上公然立党也迁右司諌言林希玩上不敬又论章惇蔡京蔡忭郝随邓洵武忤旨出判滁州复入元祐党籍编管澧州】韩驹【仙井监人政和初以献颂补假将仕郎除秘书省正字迁制作郎校正御前文籍言国家祠祭乐章词多抵牾于是召三馆士分撰亲祠明堂圜坛方泽等乐曲五十余章多驹所作宣和中迁中书舍人兼直学士院持词简重为时所推寻补外绍兴中卒于抚州】何防【仙井监人与兄棠弟榘俱有文名号为三鳯防登政和进士累官御史中丞论王黼奸邪专横十五罪出知秦州钦宗立复召进尚书右丞中书侍郎时朝议割三镇以缓金师防力言其不可防解政事以资政殿大学士领开封尹金兵复至城下拜防尚书右仆射兼中书侍郎请以康王充天下兵马大元帅从之后从钦宗幸金营遂留不遣仰天大恸不食而死高宗时赠大学士官其家七人】郭賛【内江人元符末应诏上书慷慨言天下事不报复为汝阳县丞建炎二年金人防蔡州守臣乗间而逃独賛朝服诟叱不肯降遂见杀】李舜臣【井研人绍兴末张浚视师江淮舜臣应诏上书言乗舆不出无以定大计宜从幸武昌又言江东六朝皆尝取胜北方但不肯乗机以争天下宜为今日殷鉴因着江东胜鉴十篇上之累官宗正寺主簿舜臣于易着本传三十三篇朱子晚嵗每为学者称之又有羣经义书小传及文集三十巻】赵逵【资州人绍兴二十二年对防擢第一秦桧不悦即罢之举王严授逵佥书剑南东川帝两问桧赵逵安在乃除秘书郎既就职未尝私谒桧桧欲以贿致又不答于是桧愈怒欲挤之未及而桧死帝乃迁逵著作佐郎引见上殿帝迎谓之曰卿知乎始终皆朕自擢秦桧日荐士未尝一语及卿以此知卿不附贵真天子门生也诏充普安郡王府教授逵奏言路不通乞赐闲纳帝嘉纳之俄除中书舍人先是逵尝荐杜辛老唐文若孙道夫皆蜀名士至是奉诏举士又以冯方刘仪鳯李石郯次云应诏后皆为名臣卒于官帝为之涙叹息逵尝谓司马公不近非色不取非财吾虽不肖庶几慕之帝谓逵文章似蘓轼称为小东坡有栖云集三十巻】虞允文【仁夀人六嵗诵九经七嵗能属文丁母忧哀毁骨立既葬朝夕哭墓侧有枯桑两乌来巢登绍兴进士累迁礼部郎官上疏言金必败盟愿务思备御未几金兵至佐枢臣叶义问督江淮军犒师采石适新帅李显忠未至敌骑充斤允文立招诸将勉以忠义敌疑援兵至始遁允文防敌必复来夜半部分诸将因其来夹击之防闻召入对上慰藉嘉叹曰虞允文公忠出天性朕之裴度也充川陜宣谕使至蜀与大将呉璘议经畧中原孝宗时累拜右仆射同中书门下平章事封雍国公允文多荐知名士及为相籍人才为三等号材官録胡铨以台评去奏留之经筵又荐朱子云不在程颐下寻授特进左丞相御史萧之敏劾允文允文力请外除四川宣抚使淳熙元年追赠太赐谥忠肃允文磊落有大志以文学致身台阁出入将相二十年忠勤无二子三人公亮公着杭之孙刚简最知名】赵雄【资州人隆兴元年省试第一虞允文荐于朝乾道初召见便殿孝宗大竒之手诏除正字进见极论恢复孝宗大喜累除中书舍人时金将起河南之役议尽以诸陵梓宫来归上命推出使止奉迁陵寝及正受书仪雄见金主争辨数四辞益力卒得请乃已淳熙初累拜右丞相绍兴帅张津献羡余四十万缗雄乞下绍兴以其钱为民代输和买身丁折帛钱之半以见圣主之徳乞外出知江陵府光宗受禅召雄雄上万言书陈修身齐家以正朝廷之道言甚剀切绍熙中卒赠少师谥文定】陈咸【仁夀人淳熙进士调内江县尉吏受贿赋民不均咸为均其赋知资州值久旱请于帅臣发粟以赈咸厯官于蜀所至有政绩累迁利路转运判使吴曦叛咸不受伪命自髠其髪防平安丙等奏咸总蜀赋召为司农少卿卒赐谥勤节】李性传【井研人舜臣子嘉定中登进士进对言有崇尚道学之名未遇其实帝曰实者何在对曰在陛下格物致知以为出治之本累官吏部尚书淳祐中拜参知政政事同知枢宻院事政仕卒赠少保卒】李道传【性传弟读河南程氏书至忘寝食庆元初登进士为蓬州教授呉曦反道传痛愤遗书安抚使杨辅论其必败曦党以曦意胁道传道传以义折之竟弃官归防平累迁秘书郎著作佐郎上书乞下明诏崇尚正学取朱子论语孟子集注中庸章句或问四书颁之太学仍请以周惇颐邵雍程頣程颐张载五人从祀孔子庙廷时宰相有不乐道学者以语侵道传道传不为动厯兵部侍郎出知果州卒諡文节道传笃于践履气节卓然尝以疾谒告真德秀造焉卧榻屏间大书唤起截防四字其用功慎独如此三子达可当可献可】李心传【道传弟庆元初下第絶意不复应举闭户著书晚因崔与之许奕魏了翁等荐为史□校勘修中兴四朝帝纪踵修十三帝会要后迁工部侍郎言致旱之由愿修六事以回天意理宗从之后以言事奉祠卒心传有史才通故实所着有高宗繋年録学易编诵诸训春秋考礼辨读史考朝野杂记道命録西陲泰定録辨南迁録诗文一百巻】牟子才【井研人少从其父客陈咸咸乐大宴子才闭户读书若不闻见者人咸异之学于魏了翁杨子谟虞刚简及朱子门人李方子嘉定中对策诋丞相史弥逺为史馆校阅言大臣不公不和六事次陈备边三防理宗论宰相曰人才如此可峻擢之为史嵩之所抑通判吉州迁太常博士又请为济王立后以回天意子才随事奏陈举朝诵其奏疏皆曰有徳之言也俄兼直舍人院耻与起居萧泰来同列力辞上为出泰来李伯王以劾泰来降官舍人不敢行辞子才即为美词书行帝使更之子才曰腕可防词不可改贾似道海州之防子才草奨谕诏第述军容之盛不言其功似道不乐度宗时以资政殿学士致仕子才事亲孝所荐士后为忠义任吉州文天祥以童子见即期以逺大家无余资卖金带乃克塟所制有存齐集子巘官大理寺少卿】邓若水【井研人博通经史为文章有气骨呉曦叛若水仗剑徒步如武兴欲手刄之中道闻曦死乃止登嘉定十三年进士时史弥逺柄国久若水对防极论其奸请罢之考官置之下等防语播行士争诵之理宗即位应诏上封事复劾弥逺隂害济王挟恩陵上乞并其党数人悉除之制置使不敢以闻却还之嘉熙间召为太学博士当对草奏数千言将上之丞相乔行简知之亟奏补外若水遂不复仕隠太湖之洞庭山后归蜀遭乱死于兵】黄申【井研人开进士授德安尉摄主簿兼提防江西刑狱司签防狱事多所辨明丞相江万里提刑黄震交荐之除安乐丞申为政防谨有治声以恩升从事郎防古兵防抚州下诸县索降状乐安令率其僚聮署以上申初闻变悉遣其家人逺避独抗不徃狂隠巴山中】黄泽【资州人生有异质慨然以明经学道为好为文搆思屡以成疾疾止复思久之如有所见作顔渊仰高鑚坚论尝梦见孔子以为适然最后乃梦见孔子手授所较六经字画如新由是深有感发始悟所觧经多狥旧説为非是乃作思古吟十章大德中授江州景星书院山长秩满即归闭门授徒以飬亲嵗祲家人采木实草根以度朝夕泽宴然年六十卒所着有易春秋解三礼祭祀述畧】唐李蕃【内江人永乐举人博涉羣书授汉中训导不就洪熙改元上端本十六防宣宗即位擢兵科给事中巡视沿边城堡还言闗堡空虚诸城独石等处清军河南献安飬军民十余事所着有奏议诗文十余巻】邓本端【资州人天顺进士拜监察御史刚直有文武材成化间刘千金等据荆防叛本端讨平之又平陕西贼土达等陞陕西按察副使】刘瑞【内江人宏治进士选庻吉士授检讨清宁宫灾疏陈时事甚切阙里庙成请更定先师封谥武宗立疏陈端本九事请召章懋王鏊林俊雍泰等由是诸臣多获进用既刘瑾肆虐即谢病瑾榜瑞为奸党除其名瑾诛以副使督学浙江正身率物士风大振嘉靖时厯南京礼部右侍郎因灾异偕同官条上六事大礼议起复偕九卿合疏力争卒赠尚书隆庆初諡文肃】李充嗣【蕃之孙成化进士任岳州通判正徳时厯江西佥事讨华林贼有功为云南按察使举治行卓异巡抚河南应天皆有声进秩工部尚书修蘓松水利阅六月讫工寻改南京兵部尚书充嗣好学有器局居官以严辨称禄入辄散之亲故而身布袍蔬食不厌卒赠太子太保諡康和】髙公韶【内江人宏治进士授抚州推官正德中为御史按河东劾总兵官郭勋罪托音华方入冦又劾总兵官陈鏸罪鏸坐免官又劾尚书王琼险愎误国遂为琼所搆谪富民典史世宗立召复官厯官户部右侍郎　托音华旧作朶顔花今改正】邓继曾【资县人正徳进士世宗即位以久雨进谠言擢兵科给事中劾宦官擅权忤防下狱谪金坛县丞厯迁至防州知府卒】余才【内江人正徳进士官至光禄寺少卿执守坚定以议大礼死于杖隆庆初赠太常少卿】周冕【资县人嘉靖进士擢御史重建太庙成帝将遣官代祭冕上章争之帝大怒下狱终以其言直释还职疏请东宫讲学以端国本谪云南通海典史寻陞兵部郎中劾严嵩父子冐滥军功力救杨继盛寃直声震朝廷复下狱拷讯斥为民隆庆初起太仆少卿遭母忧未任卒】赵贞吉【内江人嘉靖进士授编修时方士进用贞吉请求真儒以賛大业为司业以知本率性之学教士谙达薄都城贞吉廷议合上旨擢左谕徳监察御史奉旨宣谕诸军会严嵩以事中之廷杖谪官后累迁至戸部侍郎复忤嵩夺职隆初起官厯礼部尚书文渊阁大学士寻与髙拱不恊乞休归卒赠少保諡文肃　谙达旧作俺答今改正】曾海【井研人万厯间旌表孝子】蔡如蕙【资县人以工部主事里居崇祯末举义兵讨贼不克死　夲朝乾隆四十一年】
　　【赐諡节愍】范文光【内江人廵抚川南右佥都御史总督李干徳杀杨展因入山不视事　大兵克嘉定文光赋诗一章仰药死　本朝乾隆四十一年　　赐谥忠节】张亮【内江人巡抚安庐池太四府右佥都御史左兵破安被执挟与北行乗间赴河死　本朝乾隆四十一年】
　　【赐谥节愍】
　　本朝胡世安【井研人少负才畧事亲以孝着前明进士选庻士顺治初授翰林学学又士迁礼部侍郎晋尚书官至大学士卒　国初典章文物以及厯律多所参定】王师保【资阳人前明乡荐知五河县有恵政寻擢户曹顺治初以原官督理鳯仓区画转输之法着有成绩后解组寓五河卒民祠之】胡天湛【井研人顺治三年知福建大田县时盗贼猖獗所在焚掠天湛徴调乡兵昼夜防御援絶力穷城防被执不屈而死】黄开运【内江人顺治戊戌进士流防至内江恣行杀戮开运团结乡勇袭之斩获无算贼惧走邑頼以全累官直定州知州转刑部郎中】
　　流寓宋赵长君【会稽山隂人少为县吏奉檄迎督邮耻于厮役遂弃车马去到犍为资中诣杜抚授韩诗防竟其术积二十年絶问不还家为发防制服】
　　列女明沈思妻桂氏【资阳人适沈未逾嵗思亡无子独依始以居誓死不再适朝夕亲织絍以奉姑】孙瑞妻陈转柱【资阳人受瑞聘未配而瑞卒陈即缟衣泣欲赴夫防父阻之遂持刀自刎救免誓不再嫁后割股痊母病】马炳然妻呉氏【内江人炳然官都御史赴任南都舟行被贼害呉泣曰公死矣我不可辱遂抱防女赴水死事闻旌防】冷向春女汝玉【内江人随父任南昌奏绩北上至枣林阑夜遇冦汝玉急跃出曰父可自为之无以我为也即赴水死】杨浩二女【内江杨浩女也长大姑次二姑奢寅掠县全家破执母触堦死二女义不受辱夺贼刀自刄不殊奔赴水死贼退二女尸浮手犹相执事闻旌表】黄应奎妻李保哥【资阳人李一元女受应奎聘未配应奎死有陈孔仁者逐妻求娶父许之李泣不从潜入房以黄之聘衣自缢时年十九事闻旌表】方之斗妻陈氏【仁夀人适方三年之斗死父欲夺而嫁之不従投井死事闻旌表】辜鳯翼孙女【仁夀人将笄未嫁闻防入境常懐利刄寸许及贼至自刎死】刘应禧妻罗氏【仁夀人夫妇避乱嘉阳应禧覆舟溺死氏曰离乱夫防何以自存翌日赴三江门投水死】陈璟妻朱氏【蜀藩石泉王宣垠之女适资阳陈璟献贼破成都贼党访得朱朱自知不免具衣冠请于姑舅曰为妇十年未尝敢背姑训今贼索我无死所矣遂剪髪刺血诀其夫入室自缢死】罗拱明妻何氏【内江何绍克女幼读书晓文义适罗日晨起省姑治家严肃衣皆用布甲申献贼至内江拱明侦贼信为所获何即投江死衣有蓝织死家数百】
　　本朝雷正海妻欧阳氏【资州人夫亡守节又同邑王之径妻饶氏俱乾隆年间旌表】彭啇贤妻陈氏【资阳人适生员彭啇贤年二十六嵗夫亡守节乾隆三十三年旌表又同县生员雷普化妻杨氏刘辅炎妻韩表鲁亦文妻王氏张珏妻伍氏俱乾隆年间先后旌表】
　　仙释唐传仙宗【本长安人父伦为资阳令仙宗性沈黙好道有神人告以修真地遂乗青骡赴平岗山开元间诏赴阙经利州桔柏江除水害利人祠祀之已而抵都上问卿何道致此对曰守以恬淡行以简易又问金丹曰恵及民物即长生也上大悦久之还山诏修葺旧观赐额真应观】
　　土产金【唐书地理志陵州资州贡麸金】铁【元和志始建县铁山出铁诸葛尝取为兵器其铁刚利堪充贡九域志资县有铁冶】盐【唐书地理志资州盘石资阳内江有盐陵州仁夀贵平籍井研有盐元和志内江盐井二十六所余山盐井一十一所仁夀陵井縦广三丈余深八十余丈益部盐井甚多此为最大贵平有平井井研有思陵井井镬井】绢【唐书地理志陵州贡鹅溪绢元和志资州贼绵绢】葛【唐书地理志陵州贡细葛】麻【元和志资州贡麻布】药【唐书地理志陵州贡续髓苦药】柑【唐书地理志资州土贡元和志资州贡柑子】蔗【寰宇记资州产】髙良姜【寰宇记资州产】










　　钦定大清一统志巻三百十二
<史部,地理类,总志之属,大清一统志>
<史部,地理类,总志之属,大清一统志,绵州图>
<史部,地理类,总志之属,大清一统志,绵州图>
<史部,地理类,总志之属,大清一统志,绵州表>
<史部,地理类,总志之属,大清一统志,绵州表>
<史部,地理类,总志之属,大清一统志,绵州表>
　　钦定四库全书
　　钦定大清一统志巻三百十三
　　绵州【在省治东北二百里东西距三百七十五里南北距二百八十里东至保宁府剑州界二百一十里西至成都府什邡县界一百六十五里南至潼川府三防县界八十里北至龙安府彰明县界二百里东南至三防县界一百五十里西南至成都府汉州县里一百里东北至彰州县界一百四十里西北至彰明县界一百一十五里本州境东西距一百四十里里南北距一百二十里东至梓潼县界一百三十里西至徳阳县界十五里南至潼川府三防县界八十里北至安县界四十里东东南至三防县一百五十里西南至中江县界三十五里东北至安县界三十五里西至徳阳县界三十里自州治至今京师五千三百二十里】
　　分野天文井鬼分野鹑首之次
　　建置沿革禹贡染州之域汉置涪县属广汉郡元初二年徙郡治涪县【见常璩华阳国志郦道元水经注作永初】后又移郡治雒仍为属县三国汉改属梓潼郡晋曰涪城永嘉后徙梓潼郡来治后又移巴西郡于涪城【按华阳国志晋李雄之乱巴西谯登诣镇南请兵表为梓潼内史募兵征宕渠杀雄巴西太守马脱还□涪永嘉五年李骧破涪城获登巴西梓潼复为雄有此涪为巴梓潼二郡治之始也　晋书载记苻坚以裴元畧为巴西梓潼二郡太守宋书元嘉十八年杨难当围涪城巴西太守刘道锡婴城固守道锡传时为巴西梓潼二郡太守盖二郡俱治涪犹所谓双头郡也而宋志巴西太守领阆中等九县齐志因之不云与梓潼同治未详又接李吉甫元和郡县志谓晋孝武徙梓潼郡于涪据华阳国志乃在永嘉时也】宋仍曰涪县元嘉十六年始自梁州度属益州齐因之西魏改巴西【李吉甫元和志作西魏改县曰巴中】为潼州巴西郡治【时别于梓潼置潼川郡而此止为巴西郡】隋开皇初郡废【旧唐书作隋改涪曰巴西】五年改潼州曰绵州大业初改州为金山郡唐武徳元年复为绵州属剑南东道为巴西郡乾元元年复为绵州属剑南东道五代属蜀宋属成都路元至元二十年改属潼川路以州治巴西县省入明改属成都府
　　本朝雍正五年以州直隶四川布政使司领县五乾隆三十五年省罗江县入之并移州治焉今领县四
　　徳阳县【在州西南五十五里东西距九十里南北距六十里东至潼川府中江县界四十五里西至绵竹县界四十五里南至成都府汉州界二十五里北至本州界三十五里东南汉州界二十五里西南至汉州界三十里东北至本州界三十五里西北至绵竹县界六十里汉置绵竹县属广汉郡为都尉治后汉因之中平五年尝为益州治晋初属新都郡郡废还属广汉东晋改属南隂平郡宋齐以后因之后周废唐武徳三年改置徳阳县属益州垂拱二年属汉州宋因之元至元八年升为徳州十三年复为县属成都路十八还属汉州明因之　本朝改属成都府绵州雍正五年升绵州为直隶州县以属焉】安县【在州西少北九十里东西距一百八十里南北距一百六十里东至本州界九十里西至龙安府石泉县界九十里南至夲州界百里北至石泉县界八十里东南至本州界六十里西南至绵竹县界五十里东北至龙安府彰明县界四十里西北至茂州界六十里本汉涪县地晋孝武侨置晋熙益昌西三县属巴西郡隋为金山神泉二县属金山郡唐为龙安西昌神泉繁昌等县宋熙宁五年省西昌等县入龙安政和七年以龙安神泉二县属石泉军宣和三年军废二县还属绵州七年复废军宝祐中移石泉军治龙安元中统五年升军为安州属成都路以龙安神泉二县省入明洪武七年降州为安县属成都府　本朝雍正五年改属绵州】绵竹县【在州西南七十里东西距六十里南北距八十东至安县界三十里西至成都府什邡县界三十里南至成都府汉州界五十里北至茂州界三十里东南至徳阳县界三十里西南至什邡县界四十里东北至安县界三十里西北至什邡县界五十里汉绵竹县地晋隆安二年分置晋熙郡及晋熙县宋因之齐永元初废晋熙郡以县属南新巴郡梁复置晋熙郡周省晋熙县入阳泉隋开皇初郡废复置晋熙郡十八年改曰孝水大业二年改曰绵竹属蜀郡唐武徳三年属蒙州贞观二年州废县属益州乗拱二年分属汉州宋因之元至元十三年并入汉州复置明仍属于汉州　本朝初属成都府雍正五年改属绵州】梓潼县【在州东北二百一十里东西距八十里南北距一百三十五里东至保宁府创州界三十里西至龙安府江油县界五十里南至本州界七十五里北至保寕府剑州界六十里东南至潼川府盐亭县界六十里西南至龙安府彰明县界一百三十里东北至剑州界五十里西北至龙安府江油县界六十里汉置梓潼县为广汉郡治后汉移郡治雒以梓潼属之建安二十二年蜀先主以县置梓潼郡晋永嘉后移郡治涪城以梓潼为属县孝武时仍徙还郡治宋复移郡治涪西魏改县曰安夀又于县置潼川郡隋开皇初郡废大业初复改曰梓潼属普安郡唐属剑州宋属隆庆府元属剑州明因之　本朝初属保宁府雍正五年改属绵州】
　　形势依山作固东据天池西临涪水形如北斗卧龙伏焉为蜀东北之要冲【元和志】据涪上流水陆四冲【古涪志序】东介梓遂北接剑利为三川之襟带【张演亷泉堂记】
　　风俗介东西二川之间北负梁雍风气所濡各得其偏故其俗文而不华淳而不鲁刚而不狠柔而不弱【郡县志】州处三蜀之会人饶地腴财货繁茂【州志】
　　城池绵州城【即旧罗江县城周四里有竒门四明成化初土筑正徳中甃石　本朝乾隆三十七年重修】德阳县城【周七里有竒门五明天顺初石筑　本朝乾隆三十七年重修】安县城【周三里门四明成化初石筑本朝乾隆三十七年重修】绵竹县城【周三里有竒门五明天顺初石筑本朝乾隆三十七年重修】梓潼县城【周三里有竒门四明成化中石筑　本朝乾隆三十七年重修】
　　学校绵州学【在州治东即旧罗江县学宋熙宁二年建　本朝雍正九年重建乾隆三十五年徙州学于此入学额数十四名】徳阳县学【在县治东南宋开禧五年建　本朝顺治中重修入学额数七名】安县学【在县治东南宋开禧五年建本朝顺治中重建入学额数七名至顺治十八年经部臣议增爲八名】绵竹县学【在县治东宋景徳初建于县南明崇祯十一年迁今所入学额数八名】梓潼县学【在县治东宋建入学额数十名】双江书院【在州治乾隆三十年建又涪江书院在废城中乾隆十六年建又徳阳县孝感书院又绵竹县月波书院乾隆元年建二十三年重修又安县义学在县治南】
　　户口【原额户一万四千八百九十二现在滋生人丁二十三万三千二百零九户六万一千八百七十七口】
　　田赋【田地二万八千九百二十一顷二十三亩八分四厘零额征丁条粮银三万五千一百六十七两零二分二厘零】
　　山川富乐山【在州东七十五里元和志在巴西县东五里祝穆方舆地胜覧昔先主入蜀刘璋迎于此山先主见蜀之全盛饮酒乐甚故名】天台山【在州南乐史太平寰宇记在罗江县南山似越之天台折押水出焉】潺山【在州北三里】龙池山【在州西南寰宇记在罗江县西南山上有泉池上有伏石如蟠龙】罗璝山【在州西南十五里寰宇记在罗江县西南十里相传罗公逺曽隠于此山有洞号真人宫旧志今名大霍山】延贤山【在州东北方舆胜覧郡之南山】五层山【在州东北元和志在盐泉县西南三十里】　池山【在州东北寰宇记在州北二十五歩旧志有二一在州北二里一在州东三十里】猿门山【在州东北寰宇记在州北二十五里上多猿其山二峯竪立如门曰猿门】山【在州东北废城北六十里与猿门山相接上有九龙洞】圣水山【在州东北废城北六十里上有龙湫有龙伏处其中在徳阳县北寰宇记自绵州迤逦入县界古老云昔有张鹿头于此造宅因名明统志在县北三十余里】胜山【在徳阳县北二十里唐元和初髙崇文讨刘辟攻鹿头闗于此对垒冇现牙旗下及战大胜因名一名万胜山】浮中山【在徳阳县北三十里寰宇记南隂平乡东毎芳春逰人登赏谓之迎春冈旧志山在县东北】龙防山【在安县东元和志在西昌县东北四里】西昌山【在安县东三十里寰宇记在西昌县北旧名马鞍山唐天寳六载敕改为西昌山】浮山【在安县南二十里有十二峯峭防如屏突出平野】髙观山【在安县南三十里孤峯特起其上坦平一望无际】菜山【在安县南五十里】九鼎山【在安县北十二里】金山【在安县东北元和志在龙安县东五十歩毎夏雨奔注崩頺之所金粟散出大者如棋子】龙安山【在安县东北元和志在龙安县北十里隋开皇中蜀王秀立亭馆以避暑县因山为名】巴西山【在安县东南寰宇记在龙安县北十里自彰明县界来旧名北崖山天寳中改】附子山【在安县东北接彰明县界寰宇记与松岭闗连接去龙安县四十里出附子又有附子水出焉】三华山【在安县西北二十里三峯鼎峙】无为山【在绵竹县西方舆胜覧去紫岩山十里曺学佺名胜志宋淳熙间碑云羣雁排空成无为二字因名旧志在县西二十里又三溪山在县西三十五里】武都山【在绵竹县北蜀记武都山精化为女子为蜀王妃未几物故乃发卒之武都担土为塜旧志在县北二十里与紫岩相接又明统志有秦中山亦在县北二十里】龙角山【在绵竹县北三十五里以形似名】庚除山【在绵竹县东北唐书地理绵竹有庚除山寰宇记在县东北四十十里即张道陵二十四化之一也山有石石室】九龙山【在绵竹县西北十五里县志茂州诸山俱东北行不向县治独此山东南行分为九条环拱如龙】紫岩山【在绵竹县西北汉书地理志绵竹有紫岩山元和志在县西北三十里名胜志山极髙大亦名绵竹山】鹿堂山【在绵竹县西北隋书地理志绵竹有鹿堂山元和志在县西三十二里寰宇记李膺益州记云岸有隙出神泉若诣者精志则泉流奔涌否则清源顿竭明统志在县西北三十里】鳯凰山【在梓潼县东五里峯峦伏起状如飞鸟旧志在县东北六里】长卿山【在梓潼县东五里寰宇记旧名神山唐明皇幸蜀遥见山上有窟近臣奏此汉司马相如读书之窟敕改为长卿山】雁门山【在梓潼县南三十余里王象之舆地纪胜有东西两岭突起如门雁从中过故名】葛山【在梓潼县北二十五里舆地纪胜一名亮山昔诸葛武营于此旧志在县西北二十里】五妇山【在梓潼县北汉书地理志梓潼有五妇山华阳国志秦恵王许嫁五女于蜀蜀遣五丁迎之还到梓潼见一大蛇入穴中一人揽其尾掣之不禁五人相助大呼拽蛇山崩压杀五人及秦五女而山分为五岭蜀王因名曰五妇冢或名五丁冢寰宇记山在县北十二里髙四百二十丈】七曲山【在梓潼县北寰宇记郡国志云张恶子昔至长安见姚苌谓曰却后九年君当入蜀若至梓潼七曲山幸见寻至建元十二年苌在长安南伐未至七曲山迷道下骑忽见一鹿逐至庙门鹿自死追骑共剥之有顷苌至悟曰此是张居为吾设主客之礼烹食而去舆地纪胜山在梓潼县十八里明统志在县北十五里山腹有路盘转七曲】兠鍪山【在梓潼县东南十九里寰宇记从武连县东南来羣峯列峙势如兠鍪上有蛟龙神祠人呼为兠鍪神】十八陇山【在梓潼县西北寰宇记在隂平县西南五十里髙千余丈冈峦连属有十八陇因名十二陇在昌明县界六陇在当县界】马阁山【在梓潼县西北寰宇记在隂平县北六十里东接梁山西接岷峨昔邓艾伐蜀从景谷路出江油至此悬崖絶壁乃束马悬车造作栈阁方得通路因名马阁　按山当在今梓潼县西北接龙安府平武县界明统志谓在县北一百二十里疑误】走马岭【在州东北废城北一里端直平坦约长十里其隘处仅容一车】透山洞【在安县东三里南入北出可容千人】药湖洞【在安县西南三十里广大可容万人】涪水【在州东北自龙安府彰明县流入又东南入潼川府界亦谓之内水水经注涪水自南安郡南又东南迳涪县西冇潺水注之又东南迳绵竹县北又南与金堂水会元和志涪水经巴西县西去县五十歩旧志涪江自彰明县界会让水亷水又南迳州城西合安昌水又三十里入潼川府界】潺水【在州东水经注涪县有潺水出潺山厯潺亭下注涪明统志潺水在州东五里源出潺山下流入涪水合罗江水源有金银矿民得采以为业旧志源出梓潼县潺山经州东三十里冇石盘滩渡又西南入涪水】罗江水【在州东有二派皆自安县流入又南入潼川府中江县界方舆胜覧两水相蹙成罗纹故名宋赵汝涧中江新罗记江源出于龙安鹿爬山初若二带其深渐车至神泉始与诸如溪水会为一东至于罗江南至于阳平滙东南复吞旁流乃浩漾为洪波　按此水上源旧志因土名互异不能考正又以元和志有罗江水在巴西县西三十三里遂以安昌水当之亦非也今按罗江有二源在北者曰黑水河亦曰宁江河出安县西南由浮山下东南流四十里入州界在南者曰冷水河亦曰干河亦出安县西南由睢水闗东南流四十里入州界又东南二十五里至州城东北合流过城东转南合芙蓉溪又三十里入中江县界】龙安水【自龙安府石泉县流入安县界又东至州西北合涪水元和志龙安水在西昌县北五里明统志安昌水一名龙安水旧志安昌水经州西北三十里曰横山渡里曰横山渡又东南入涪州东十里迳什邡县流迳绵竹县西南又东南迳徳阳县西南又东南入汉州界旧志石亭水自什邡迳绵竹县西南火烧堰又东南三十里抵石亭铺又东三十里至徳阳去县二十里与汉州南北为界又东南三十里至汉州晋永康二年李流军绵竹赵廞使费逺断北道屯绵竹之石亭即此】绵水【今名绵阳河源出绵竹县西北东南流入徳阳县界又又南入汉州界汉书地理志绵竹县紫岩山绵水所出东至新都北入雒寰宇记绵水在绵竹县东北三十里旧志绵阳河源出茂州岷山厯山涧二百里过土司大坝寨复山间行三十里出山口抵绵竹县西北三十里绵堰口又东南九十里迳罗江县西徳阳县东北界又折西南八十里入汉州】梓潼水【在梓潼县西源出龙安府平武县山溪东南流入县界又南入潼川府盐亭县界古名驰水亦曰岐江潼江马阁水汉书地理志梓潼县五妇山驰水所出南入涪行五百五十里注应劭曰潼水所出南入垫江水经注梓潼水出梓潼县北界一曰五妇水亦曰其水导源峨嵋南迳梓潼县自县西迳涪城东又南入于涪水元和志隂年有岐江水下流即梓潼水也东南流迳县西南十里又梓潼县梓潼水一名驰水北自隂平县界流入寰宇记马阁水在隂平县北源自江油县大业山来迳马阁山南流入县界又七十一里入梓潼县界便名潼水又潼江水在梓潼县西南四里源出隂平县马阁山至五妇山西七曲山下又名凄又唐书地理志隂平县西北二里有利人渠引马阁水入水溉田龙朔三年令刘仪议开寳应中议复开景福二年又废大明统志梓潼水源出隂平窦圗山】九曲水【在梓潼县西北三十里源出龙安府洞子口流至七曲山麓九转而入潼江】茶坪河【在县西旧志志源出县西北千佛山东南流七十里至县西南合苏包河源出县界苏包沟入绵州界至州南合涪江又苏包源出县界苏包沟东南流六十里至县西南合茶坪河　按旧志有巴字水在州废城西四里涪水自州北迳城西折而东南安昌水自州西迤逦绕城西南滙于城南之芙蓉溪成一巴字每江涨登山望之宛然所谓安昌水即茶坪河旧志误以为安昌水耳】射水河【在绵竹县南源出三溪山东南流五十里合马河又东南入石亭水】白水河【在绵竹县西源出土司漆塞坪以水色白得名南流三十里过九龙山又东南三十里歴县西南射箭台入射水河】马尾河【在绵竹县北源出土司天池山东南流十五里至县西北马尾口又东南二十五里迳县东闗又东南三十里入射水河名胜志马尾河出无为山】芙蓉溪【有二一在州废城东北二里其源自彰明县来迤逦百里至废城东北入涪水夹岸多芙蓉故名一在州南源自白马闗山下东南曲流十五里至州城南入罗江　按方舆胜覧芙蓉溪在郡北官道旁一名蚌溪又有东津即杜甫观打鱼作歌处此谓废州东北之溪其在州西者一名山柴水明统志谓亦名蚌溪误】玉妃溪【方舆胜覧绵竹县有玉妃溪旧志在县东源出武都山】银线潭【在安县西三十里水面时有银线一防以物挠之之不见波定如故】君平池【在绵竹县寰宇记相传是君平宅防而成池名胜志在武□山下】武侯池【在绵竹县寰宇记李膺益州记云东武山有江池出白莼肥美为一州最周池图记曰是诸葛武池】拍掌池【在绵竹县马跪山隆平寺东观者合掌拍之则泉水应声而沸】孝泉【在徳阳县西北旧志有孝泉元和志姜诗泉在县北一十九里诗母好江水一旦泉涌舍侧味如江水旧统志宋治平中诏名曰孝泉至今不絶资以灌溉以其为泉安县南五十里元和志在神泉县西平地涌出冬温夏沸能愈众疾寰宇记神泉县西三十里有泉十四穴甘香异常痼疾饮之即瘥故曰神泉今有祠】马跑泉【在梓潼县东十八里舆地纪胜昔有马迳领兵到此马跪地泉出因名】灵泉【在梓潼县东一百十里相传唐僖宗幸蜀至此饮之因赐名】隠剑泉【在梓潼县北寰宇记在梓潼县北五丁力士庙西十歩相传有五丁余迹隠在路旁忽生一泉因名】香泉【在梓潼县北舆地纪胜在隂平县南二十五里平地涌出周回八十歩其水香碧故名明统志在梓潼县北一百里】东西井【在州东北元和志在魏城县东南四里井西为涪县界井东为梓潼县界二县分境之所故曰东西】盐井【在州界元和志阳下盐井在盐泉县西一里旧志熊家青家梁家刘家四井皆在州南三十里王家院家二井皆在州东六十里统志今绵州盐井有中井十一所下井十所】旌阳丹井【在防阳县东闗内相传许逊浴丹于此其水香洌暑饮尤冝】月波井【在绵竹县治东一里汉严君平凿每朝霞霁月井中波纹荡漾掩映交辉】
　　古绩绵州故城【在州东北七十里汉属广汉郡三国后属梓潼郡西魏置潼州巴西郡隋初废郡改潼州曰绵州大业后改为金山郡唐武徳初复曰绵州天寳元年复曰巴西郡乾元后复为绵州宋元明州皆治此　本朝乾隆三十五年移州治于废罗江县此城遂废】绵竹故城【在徳阳县北汉置后汉中平五年黄巾乱益州从事贾龙迎州牧刘焉徙治绵竹三国汉炎兴元年诸葛瞻敌邓艾至涪前锋破退往绵竹战死皆即此元和志绵竹故城在绵县东五十里寰宇记在徳阳县北三十五里　按县自古谓由涪入成都必经之要道又为涪江所经当在今绵州徳阳之间隋改雒县为绵竹后又改晋熙为绵竹皆非故地也】阳泉故城【在徳阳县西蜀汉分绵竹县置属广汉郡晋废后复置宋齐因之后周西晋熈郡治此隋初郡还治晋熈此城遂废旧志阳泉与雒郪什防新都五城诸县宋书州郡郡同属广汉郡皆在今徳阳南界而徳阳之北为南隂平郡今绵竹在其西北为晋熙郡阳泉既属广汉不应越两郡而更在晋熙之北也县志谓阳泉在绵竹县北非是】南隂平故城【在徳阳县西北晋永嘉后以隂平流民侨置南隂平郡为南隂平县寻废入雒县旧志寰宇记徳阳县北厚中山西有南隂手山故郡也】苌阳故城【在徳阳县西北本汉绵竹县地晋安帝置苌阳县属晋熈郡以南隂平郡寄治于此齐废后复故后周并入晋旧志按县初兴南隂平郡同治盖自齐时废其后复置因别为一城在南隂平之西故苌阳入晋隂平入雒也】万安故城【在州西南晋置属梓潼郡唐改为罗江隋书地理志金山郡万安旧曰孱亭西魏改名焉置万安郡开皇初郡废寰宇记罗江县在绵州西南七十八里本汉涪县地晋于梓潼水尾万安故城置万安县晋末乱移就孱亭今县城是也唐天寳元年改为罗江方舆胜覧今为万安驿在罗江县西旧志万安驿在县西一里晋时县置于此】龙安故城【在安县东北晋平蜀置晋兴县属巴西郡宋齐因之西魏省入益昌后周天和六年别置金山县隋大业三年置唐武徳三年复置改曰龙安属绵州宋宣和初改县曰安昌寻复故寳祐中移石泉军治于此元中统五年改置安州省县入之明初降州为县移于今治元和志县东南至绵州七十八里武徳三年于废金山县城置因龙安山为名县志龙安故在今安县东西北九十里】西昌故城【在安县东三十里晋孝武帝置益昌县属巴西郡隋开皇三年省入金山唐永淳元年以与利州之益昌同名改此为西昌属绵州宋因之熙寜五年省为镇入龙安元和志县东至绵州五十六里旧志今名花街头】神泉故城【在安县南五十里汉涪县地晋孝武侨置西充国悬属巴西郡宋齐因之隋开皇六年改曰神泉属金山郡唐属绵州宋改属石泉军元中统五年省入安州元和志县东北至绵州八十四里因县西神泉为名寰宇记梁武陵王改为平川后魏防帝移于今所旧志今白塔寺即县旧志】徳阳故城【在梓潼县北后汉初分梓潼县置属广汉郡后移于今遂寕县故广汉界废此为亭魏景元四年邓□从隂平由斜径经汉徳阳亭趋涪出剑阁西百里即此】罗江废县【即今州治汉为涪县城晋置万安县属梓潼郡宋齐因之梁改曰孱亭县西魏复曰万安属万安郡隋属金山郡唐属绵州天寳元年改曰罗江宋元明皆因之　本朝顺治十六年并入徳阳雍正七年复置属绵州乾隆三十五年县裁移州治于此】魏城废县【在梓潼县西本汉涪县地西魏置魏城县属巴西郡隋属金山郡唐属绵州宋因之元至元二十年省元和志县西南至绵州六十五年隋大业十二年自盐泉并移魏城县理此州志明置廵司于此今改为驿】盐泉废县【梓潼县西唐置元省元和志盐泉井在魏城县东南四十五里即盐泉县地界东西至绵州五十本汉涪县地后魏禅帝元年割涪县置魏城县武徳三年分魏城置盐泉县寰宇记在绵州东八十五里以城有盐井为名王存九城志在州东一百二十里】晋故县【今绵竹县地晋置为晋熙郡治齐废郡以县属南新巴郡隋改今名隋书地理志蜀郡绵竹旧置晋熙郡及长杨南武都二县后并二县为晋熙后又废晋熙入阳泉开皇初郡废十八年改县曰孝水大业二年改曰绵竹元和志绵竹县南至汉州九十里隋改孝水以县境有孝子姜诗泉为名寰宇记绵竹县隋开皇三年徙晋熙郡城】南武都废县【在绵竹县西北刘宋侨置武都郡领武都下辩汉阳畧阳安定五县齐省后复置南武都县后周废入晋熙旧志今县西北有武都山县盖治此】梓潼故城【即今梓潼县治华阳国志建安二十二年先主分广汉置梓潼郡治梓潼县寰宇记华阳国志云汉武元鼎元年置以县东倚梓林西枕潼水为名西魏于此置潼川郡移县于郡南三十里改为安夀县隋开皇三年废郡移县复旧治犹以安夀为名大业三年还名梓潼】隂平废县【在梓潼县西北晋永嘉后隂平没于氐仍于梁益二州侨置南北二隂平郡共有四隂平此则梁之北隂平也仍置隂平县为郡治宋齐因之后魏置龙州西魏改郡曰隂平又名县焉后周徙州治江油改郡曰静龙县曰隂平隋开皇初郡废县属普安郡唐属剑州宋末废元和志隂平县东至剑州一百四十里旧志隂平故城在梓潼县西北一百六十里去龙安府一百五十里】孱亭【在徳阳县汉书地理志涪县有孱亭寰宇记今罗江县北三里有孱亭庙有碑磨灭孱亭之字犹存】姜诗故宅【在徳阳县西北华阳国志雒县泛乡有孝子姜诗田宅水经注县有沈乡有江七百里姜士逰之所居宋郑少微孝感庙记今徳阳西北四十里有姜诗镇诗故宅在焉治平中知绵竹县事郭震易其水曰孝泉又请于朝赐庙号曰孝感】秦宓宅【在徳阳县北五里元和志其地曰三造亭初太守夏侯纂三造其门故名】越王楼【在废州城东隅唐时建杜甫送子严武至州有同登江楼宴诗取才】江楼【在废州城东隅唐时建杜甫送严武至州有同登江楼宴诗】扪叅阁【在州北天池山巅】十贤堂【在旧州治内方舆胜覧绘厐统蒋琬杜微尹黙李白陈该苏易简王仲华欧阳修黄庭坚共十人】六一堂【在旧州治内方舆胜覧在司户防欧阳观为推官生子修于此后人为作堂】思贤堂【在旧州治东内绘扬雄杜甫李白樊绍述苏易简欧阳修司马光苏轼唐庚九贤之像以祀之】伐本堂【在旧州治通判防鲜于侁立文同为记】蜀台【在徳阳县北三十三里元和志邓艾平蜀筑台以为京观处】仙女台【在梓潼县东九里舆地纪胜相传有女夜泛龙舟逰戏于此明统志一名避星台】
　　闗隘白马闗【在州西南寰宇记在罗江县西南十里与鹿头闗相对旧志山至险峻有小径仅容车马明初置廵司今废其下名落鳯坡俗传厐统中流矢于此】鹿头关【在徳阳县北唐置元和初高崇文讨刘辟破之于此元和志鹿头戍在县北三十八里旧志关因鹿头山为名杜甫诗云连山西南断俯见千里豁盖自关以西道皆平坦也】睢水闗【在安县西四十里西南至绵竹县四十五里面山负水平衍饶沃有柏水溪毛香坪西河口院岩堡白苦罗竹等处番夷通茂州后路】曲山闗【在安县北四十里西南去叠溪堡十岭闗开元十八年废通典在龙安县曰曲山寨】松岭闗【在安县北唐书地理志龙安县有松岭闗开元十八年废通典在龙安县西北七十里】小坝闗【在安县西二十五里防畨人自茶坪出者】石碑镇【在绵竹县东三十里九域志绵竹县有石碑新巴孝泉髙平普润五镇】上亭镇【在梓潼县北唐为上亭驿宋置镇舆地纪胜上亭驿在梓潼武连二县之间即明皇幸蜀闻铃声之地又名琅珰驿旧志在县北二十里今为上亭铺】叠溪堡【在安县西北西南去睢水闗三十界界南有大岩房猫儿背为青片白草畨后路旧设兵防御县境又有灵鹫曲溪香溪后庄辕门擂鼓诸堡今皆裁】绵堰堡【在绵竹县北三十里即绵水发源防东北去睢水闗三十里为天池大坝要路】马尾堡【在绵竹县西北二十里马尾河口通天池富川要路又有白水龙蟒土地三堡皆在县西北】三江堡【在绵竹县西北三十里通石泉茂州羗番要路】罗江驿【在州治东接梓潼西接徳阳】金山驿【在州东北旧城中　本朝乾隆三十五年移罗江驿丞驻此】武连驿【在梓潼县北八十北至剑州桞池县沟四十里旧为苍溪县施店驿　本朝康熙中移置于此改曰武连今有驿丞】魏城驿【在梓潼县西九十里东北至保宁府剑州西南至绵州今有驿丞】
　　津梁投龙桥【在旧州城东三里】丹崖桥【在旧州城北十五里】望秦桥【在徳阳县北三十里】湖桥【一名龙头桥在绵竹县城外西南隅宋魏华甫有记】
　　芒江堰【在州北五唐书地理志芒江堰引河射水溉田入城永徽五年令白大信置】杨村堰【在州北十四里唐书地理志杨村堰引折脚堰水溉田贞元二十一年令韦徳筑旧志县境又有泉水玉女马山回龙灵龙等十九堰】洛水堰【在旧州城东北唐书地理志魏城县北五里有洛水堰贞观六年引安西水入县民甚利之州志州境又有邉堆泉水野茅石草永通等十三堰　按洛水不经魏城疑涪字之讹】安乐堰【在徳阳县东南又有黄胶栁梢石板龙泉河等二十三堰又县西南有欧字堰引射水溉田】云门堰【在安县东唐书地理志龙安县东南二十三里冇云门堰引茶川水溉田贞观元年筑县志自云门而下有白马黄土芭蕉等十二堰】折脚堰【在安县南唐书地理志神泉县北二十里有折脚堰贞观元年筑】火烧堰【在绵竹县西四十里其下又有叠溪象鼻贺家等堰皆引石亭江水溉田】军屯堰【在绵竹县西南十里今名官渠堰其下有硼砂走水龚家唐家等四堰皆引绵水溉田又有黄土马坝等堰】鹿角堰【在绵竹县西南二十里其下又有海香江家白鹤祖师麦草官堰土黄等七堰皆引射水溉田】百顷坝【在梓潼县北舆地纪胜七曲山之上可以望见其地极平衍而丰腴按九域志隂平县有百顷镇即此】
　　陵墓汉李业墓【在梓潼县西五里上有二石阙临官路碑文汉隶】姜诗墓【在徳阳县西三十里有庙曰孝感】范伯友墓【在梓潼县东六里有石阙上有文曰范国相范伯友墓俗呼范侍郎墓】赵雍墓【在梓潼县北二里前有石阙有文曰汉赵相国雍府君之墓】三国汉厐统墓【在徳阳县北方舆胜覧在魏城县西白马山上明统志在鹿头闗下】蒋琬墓【在旧州西华阳国志琬葬涪县元和志在州西八里】邓芝墓【在梓潼县西南五里有二石阙】诸葛瞻墓【在绵竹县西门外】谯周墓【在旧州城南十六里】南北朝梁李膺墓【在旧州城西南四十里】宋张咸墓【在绵竹县西南十五里】张浚墓【在绵竹县北二十里】
　　祠庙黄帝庙【在安县北二十里】汉光武庙【在绵竹县西二十里】五丁力士祠【在梓潼县北十二里】武候庙【在梓潼县西北葛山上】灵应庙【在梓潼县南华阳国志梓潼有善板祠一曰恶子民歳上雷柱十枚嵗尽不复见云雷取去寰宇记济顺王本张恶子晋人战死而庙存唐广明二年僖宗幸蜀神见扵利州桔柏津封为济顺王亲幸其庙觧剑赠之舆地纪胜灵应庙即梓潼县在梓潼县北十八里七曲山明统志按图志神姓张讳亚子其先越嶲人因母报仇徙居是山自秦以后世着灵异宋建炎以来累封神文圣武孝徳忠烈仁勇王】百神庙【在梓潼县南四里寰宇记唐咸通十一年蛮防围成都大将吴行鲁过此见断碑皆古卿相之名遂心祷愿荡除蛮防既而大防干符三年行鲁除东川节度遂于路之侧置百神庙】
　　寺观报恩寺【在旧州城东】祥符寺【在绵竹县治北唐建】玛瑙寺【在梓潼县南五十里宋建山明水秀林木蒨葱殿后石洞中清泉涌出四时不竭】双峯寺【在梓潼县南七十里元建殿阁巍峩峯峦秀丽为一邑钜观】
　　名宦汉阎宪【广汉人绵竹令人有夜行者得遗锦旦乃送县或曰暮夜无知者何不携去对曰县有明府匿此则惭】三国汉王连【南阳人刘璋时为梓潼令乃心隂防百姓称之为一州诸城之首】王甫【郪人先主时为绵竹令有政绩】诸葛瞻【琅邪阳都人丞相亮之子炎兴元年魏征西将军邓艾伐蜀自隂平由景谷道旁入瞻督军至涪前锋破退还绵竹艾遣书诱瞻曰若降者必表为琅琊王瞻怒斩使遂战败死长子尚叹曰父子荷国重恩不早斩黄皓以致倾败用生何为乃驰赴魏军而死其将黄崇张遵李球同时受命邑人至今祠之号曰五忠】唐刘徳威【鼔城人贞观中绵州刺史政号亷平百姓立石颂徳】何易于【初为益昌令大着能声累有恵爱后迁罗江令为政不异于益昌刺史裴休至邑见其亷叹异之】樊师宗【南阳人元和中绵州刺史卓有政声】宋欧阳观【庐陵人为绵州推官居亷好施凡死囚必求其生不得则焚香告天而后断决】鲜于侁【阆州人通判绵州绵处蜀左吏狃贪成风至课卒伍供薪炭刍豆鬻果蔬取嬴直侁一切勿取郡守以下效之赵抃使蜀荐扵朝】李由诚【开封人徽宗时知绵州有治绩】李蘩【晋原人孝宗时摄绵州嵗祲出义仓谷贱粜之而以钱贷下户又聼民以茅秸易米作粥及楮衣亲之食之活数十万人明年又饥卭蜀盗蠭起绵独安堵】程公许【宣化人嘉定中调绵州教授制置使崔与之大加噐赏】髙定子【蒲江人寜宗时知绵州兴元小校张钺以其徒溃入文州将自龙趋绵以闯成都定子部分诸军扼青塘岭銊就擒又招诸溃军人给缗钱五贯米一石开谕以理使还本部众悦而去以功进三官召入奏事吏民流涕追送】明盛防【呉江人天顺间知罗江县县故无城大盗赵铎来防设竒击却之民为立祠】卜大经【丹徒人绵竹典史崇祯末流贼防城大经与其仆缢死　本朝乾隆四十一年赐入祠】
　　本朝任绍爌【河津人康熙三十一年知绵竹县以清白自持刑措狱虚讼庭閴若常独歩郊原教民耕稼及卒萧然贫无以殓上官经理其防以归】
　　人物汉李业【梓潼人志操介特习鲁诗元始中举明经除为郎王莾居摄去官杜门不应郡命及公孙述僣号徴为博士不起述羞不能致乃使持毒酒刼之业叹曰见危授命何乃诱其髙位重饵哉饮毒而死述羞有杀贤之命遣使吊祠赙赠子翚逃辞不受蜀平光武下诏表其闾图画形像】杜真【绵竹人少有孝行习易春秋诵百万言兄事同郡翟酺酺后系狱真上疏讼之受笞六百竟免酺京师壮之散财施宗族不应选公府辟命长吏每交于门乃断髪以自絶】任安【绵竹人少防太学受孟氏易兼通数经又从同郡杨厚学图防究极其术人称曰欲知仲桓问任安又曰居今行古任定祖教授诸生自逺而至初任州郡后征辟皆不就】董扶【绵竹人与任安齐名俱事同郡杨厚宰府十辟公车三征再举贤良方正博士有道皆称疾不就灵帝时徴拜侍中迁蜀郡属国都尉后一歳去官还家】杨充【梓潼人少好学求师遂受古学扵扶风马季长吕叔公南阳朱叔明頴川白仲职精究七经其友朋则頴川荀慈明李元礼京兆罗叔景汉阳孙子夏山阳王叔茂皆海内名士充还教授乡里尝言图纬非圣人之学不以为教察孝亷为郎卒】景鸾【梓潼人少随师学经涉七州之地遂明经术乃还撰河洛交集礼畧风角杂书月令章句凡五十余万言数上书陈救灾变之术州郡辟命皆不就】三国汉杜微【涪人少为任安弟子刘璋辟为从事先主定蜀常称聋阖门不出建兴二年丞相亮领州牧选为主簿舆而致之亮引见与书诱劝欲使以徳辅时微固辞疾笃亮表授谏议大夫从其所志】尹黙【涪人少与李仁俱受学司马徽宋忠等博通五经専精左氏春秋自刘歆条例郑众贾逵诸注畧皆诵述以左传授后主后主立拜谏议大夫丞相军祭酒子宗传其业亦为博士】李譔【涪人父仁字徳贤与尹黙俱游荆州从司马徽宋忠等譔具传其业又从黙讲论义理五经诸子无不该览延熙初为太子中庶子右中郎将着古文周易尚书毛诗三礼左氏注觧皆依凖贾马异于郑康成于王肃初不相见而意归多同景耀中卒】秦宓【绵竹人少有才学州郡辟命輙辞疾不往先主定益州夏侯纂请宓为师友祭酒领五官椽称曰仲父宓称疾在茅舍纂将功曹古朴等即宓第宴谈宓卧如故益州辟宓从事祭酒先主将东征呉宓陈天时不利坐下狱贷出建兴二年丞相亮领益州牧选为别驾中郎呉使张温来聘百官往饯温闻宓博学欲以辩穷之宓答问如响应声而出温大敬服迁大司农卒】李福【涪人先主初为成都令建兴初迁巴西太守为江州督入为尚书仆射封平阳亭侯延熙初以前监军领司马福为人精识果锐敏于从政诸葛亮于病笃后主遣福省视省视问以国家大计福还奉使称防】晋李镶【福之子有才名为尚书郎与成都杜轸齐名为人蹇谔持论朝廷莫能折时称蜀有二郎】南北朝宋范栢年【梓潼人初为梁州将刘亮使出都咨事见明帝帝言次及广州贪泉因问栢年卿州复有此水否答曰梁州唯有文川武乡亷泉让水又问卿宅在何处曰臣所居在亷让之间帝嗟其善答因见知歴任内外终于梁州刺史】魏李苖【梓潼涪人有忠节仕北魏为散骑常侍尔朱兆反苗奋然起曰今朝廷有不测之危正忠臣效命之日臣虽不武请以一旅径断河桥魏主壮之许焉苖乃募人从马渚上流以舟师夜下纵火船焚桥兆兵争桥没水死者甚众苗泊于小渚以待南援官军不至力战而死帝哀伤之赠车骑大将军仪同三司谥忠烈】唐李白【唐宗室其先隋末以罪徙西域地龙朔初还客巴西白数岁通诗书既长隠岷山天寳初至长安贺知章见其文叹曰子谪仙人也言于上召见赐食诏供奉翰林帝欲白为乐章召入白已醉援笔文成白骜放不自修恳求还山因浮逰四方后至江州永王璘辟为府僚佐璘起兵逃还彭泽璘败当诛初白逰并州见郭子仪竒之尝犯法白为救免至是子仪请觧官以赎诏长流夜郎会赦还终于采石】马冬【梓潼人与同县王秦举王兴嗣及巴西韦士宗文博荧文诠皆以孝行着旌表赐粟帛】宋杨允恭【绵竹人干徳中王师平蜀羣盗窃发允恭为贼所获以计逃归客省使丁徳裕讨贼允恭以策干之贼平补殿前承旨太平兴国中为广连都廵检使以招捕海防功转洛苑副使真宗即位改西京左藏库使极言川峡鐡钱之王均乱命允恭为荆湖江浙都廵检使卒于升州允恭有胆干李顺兄自荣据绵竹士人多被胁从允恭兄允升弟允元率乡里子弟并力破之又为王师乡导执自荣诣剑门以献诏授允升本县令允元什邡令允恭子可咸平元年进士善属文有吏干官至都官员外郎】杨告【允恭次子允恭死赐告同学究出身调庐江尉累迁开封府推官使赵元昊不屈拜右谏议大夫知江寕府时号能吏】杨绘【字元素绵竹人少竒警登进士为开封府推官仁宗爱其才欲超置侍从执政以其年少不用以母老请知眉州神宗立召知谏院擢翰林学士御史中丞时王安石用事贤士多谢去绘言老成之人不可不惜当今旧臣如范镇欧阳修富弼司马光王陶多引疾求去陛下不可不思其故免役法行绘陈十害安石使曽布疏其説绘分析固执前议遂罢为侍读学士知亳州再为翰林学士议者欲加孔子帝号绘以为非礼从之元祐初知杭州卒绘性疎旷然表里洞达一出于诚为范祖禹所咨重为文立就有文集八十巻】宇文之邵【绵竹人举进士为文州曲水令神宗即位求言上疏论时政不报遂致仕以太子中允归自强于学不易其志日与交友为经诗琴酒之乐司马光曰吾闻志不行顾禄位如锱铢道不同视富贵如草芥今扵之邵见之矣范镇亦谓之邵位下而言髙学富而行笃其为两贤推重如此】张咸【绵竹人元丰进士元祐初诏复六科哲宗亲擢第一官至成都节度判官其学六艺百家厯代文史无不该贯为文长于序事】文同【梓潼人汉文翁之后蜀人犹以石室名其家同方口秀眉以学名世操韵髙洁自号笑笑先生善诗文篆隶行草飞白文彦博守成都竒之致书同曰与可襟韵洒落如晴云秋月尘埃不到司马光蘓轼尤敬重之又善画竹四方请者足相蹑于门举进士稍迁太常博士集贤校理厯知陵州洋州湖州有丹渊集四十巻行于世】张浚【绵竹人咸之子第进士靖康初为太常主簿张邦昌僣立逃入太学中闻髙宗即位驰赴南京官侍御史上言中原天下根本愿修葺东京闗陜防邓以待廵幸迁御营使司賛公事浚招张俊韩世忠请预为偹皆笑其过已而金人果南侵命浚于吴门节度军马会苖传刘正彦作乱浚招张俊韩世忠同起兵平难高宗欲相浚浚以晚进不敢当浚谓中兴当自闗陜始慷慨请行诏以浚为川陜宣抚处置使屡挫金兵扼于吕颐浩朱胜非以本官提举洞霄宫居福州金兵南下召浚除知枢宻院赴江上视师将士勇气百倍旋除尚书右仆射同中书门下平章事与赵鼎辅治务在塞幸门抑近习奏遣重兵屯荆襄以图中原毎奏对必反覆言讐耻之大上改容流涕出为福建安抚使治海舟为直指山东之计秦桧怒之谪居连州徙永州诬以大逆必欲杀之桧死乃免金兵南侵起浚判建康府乗舆临幸卫士见浚无不以手加额车驾将还劳浚曰卿在此朕无北顾忧矣孝宗即位召浚入见浚言人主之学以心为本一心合天何事不济孝宗悚然除少傅江淮东西路宣抚使封魏国公亲督诸将伐金进克宿州中原震动寻拜同平章事议进幸建康诏浚行视江淮金人闻浚来亟撤兵归复为汤退思等所毁凡八章乞致仕浚去遂决和议后得疾手书付二子曰吾尝相国不能恢复中原死不当葬我先人墓左塟我衡山下足矣卒赠太师谥忠献所着有易觧及杂説十巻文集十巻奏议二十巻】张栻【浚之子长师胡宏宏一见即以孔门论仁亲切之旨告之栻退而思若有得焉宏曰圣门有人矣栻益自奋励以古圣贤自期作希贤録以防除直秘阁孝宗即位浚开府治戎栻内賛宻谋外叅庶务幕府诸人皆自为不及间以军事入奏因言陛下以复讐为心即天理之所存也愿益加省察无或稍息则功可必成孝宗异其言浚没后朝议讲和栻力言其非不报后起知严州召为吏部侍郎宰相为敌势衰弱可图上以问栻栻言国家兵弱财匮敌虽可图而我实未可图敌上黙然栻因出所奏疏上嘉叹面谕当以卿为讲官除左司员外郎知閤门张説除枢宻院枢宻院事栻极言不可命得中寝栻在朝未期嵗召对至六七所言大抵皆修身务学畏天恤人抑侥幸屏谗谀后去职提举武夷冲佑观病且死犹手疏劝上亲君子逺小人信任防一已之偏好恶公天下之理天下传诵之】张杓【栻之弟以父防通判严州厯知袁衢二州两知临安府俱以能称孝宗观湖杓以弹压伏谒道左孝宗止辇问劳赐以酒炙进端明殿学士知建康府乞祠卒杓天分髙爽吏材敏给遇事不凝滞多随宜变通所至以治办称南渡以来论京尹者以杓为首】张洽【栻之孙嘉靖中扬州司理军有狱囚乆不决洽既得其情杖杀之有弟兄争财者洽谕之曰讼于官祗为吏胥计且冐法以求胜孰若各全手足之爱乎辞气恳切讼者感悟后为白鹿洞书院长选诸生好学者日与讲论务发明其中理奥云】张忠恕【浚之孙以祖任监楼店务嘉定中累迁户部郎官入对极言边事寳庆初诏求直言忠恕陈八事朝绅传诵魏了翁叹曰忠献有后矣真徳秀闻之更纳交焉忠恕又因轮对引伯父栻之言曰当求晓事之臣不求办事之臣欲求仗莭死义之臣必求犯顔敢谏之臣语益恺切力请外补出知赣州后提举冲佑观卒】何充【徳阳人秘书监耕之孙通判黎州元兵破卭崃关自刺不死军帅许以髙位充曰吾三世食赵氏禄为赵氏死不憾自是絶食敌知不可强杀之男士麟孙驹行从子仲桂皆死之】王讃谛【梓潼人少防亲负土成坟二十年不脱麻衣黙陟使韦正奏剑南孝子十六人讃谛为首】元邓文原【绵州人年十五通春秋至元中为杭州路儒学正擢应奉翰林正字皇庆初为国子司业至官首见白更学校之政当路因循重于改作论不合移病去至治初召为集贤殿学士因地震陈弭灾之道时不能用防定二年拜翰林院侍讲学士天厯初卒文原内严而外恕家贫而行防初客京师有一书生病笃出槖中金嘱文以归其亲既死而同寓生窃金去文原买金偿死者家终不语人有文集内制集若干巻至顺五年间赐谥文肃】明金献民【州人成化进士宏治初授御史按云南顺天并着风裁世宗立累擢左都御史以灾异修省条上时政五事多报可迁刑部尚书改兵部初大礼议起献民偕廷臣疏争及左顺门哭谏帝不悦罢归】何光裕【梓潼人嘉靖进士由庶吉士除给事中廵视京营劾罢尚书路迎建议节财冗费大省及仇鸾开马市尚书史道主之光裕与御史龚恺等劾道并及鸾忤旨死杖下隆庆初赠太常少卿】王志恭【州人天顺甲申赵铎肆掠州境志恭倡义讨贼率众二万战于徳阳贼溃单骑追之为矛所中洞胁膓出以手扪之麾众前进力絶而死事闻赠始信校尉廕其子百户】罗应祥【州人赵铎之变应祥率众拒为贼所刺膓出裂帛里之转战二十里贼溃去至家乃卒】赵珊【绵竹人赵铎叛徳阳珊与同县呉琼学倡义讨贼贼溃极力追之同时遇害均诏録其子恤其家焉】杨可贤【绵竹人贡生崇祯末献贼执可贤挟之曰汝子国柱守城令以城降免汝死可贤佯诺之及临城语子曰贼兵不满千汝坚守勿念我也贼杀之国柱率士民数百迎战力尽而死　本朝乾隆四十一年　　赐入祠】李广生【安县人监生中丞鉴之子献贼据蜀催广生赴监叹曰吾大臣子也肯为贼屈乎偕妻董氏投缳而死】赵鸿伟【安县人贡生教子晟成进士献贼据成都逼晟赴监不应全家罹难　本朝乾隆四十一年　赐入祠】周绍孔【绵竹人与弟继孔述孔奉母文氏并以孝称流贼乱蜀母子兄弟俱被执贼欲刄其母绍孔延颈曰不杀母但杀我贼杀之仍不舎其母继孔曰但活母再杀我又杀之复将及母述孔曰并杀我勿杀母亦杀之卒怜而舍其母焉】
</div>
    <div class="pagination">
<a href="大清一统志_page142.html">上一页</a><span>...</span><a href="大清一统志_page138.html">138</a><a href="大清一统志_page139.html">139</a><a href="大清一统志_page140.html">140</a><a href="大清一统志_page141.html">141</a><a href="大清一统志_page142.html">142</a><span class="current-page">143</span><a href="大清一统志_page144.html">144</a><a href="大清一统志_page145.html">145</a><a href="大清一统志_page146.html">146</a><a href="大清一统志_page147.html">147</a><a href="大清一统志_page148.html">148</a><span>...</span><a href="大清一统志_page144.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
