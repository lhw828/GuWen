<!DOCTYPE html>
<html>
<head>
    <meta charset="UTF-8">
    <title>南平县志 - 第 131 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南平县志 - 第 131 页/共 188 页</h1>
    <div class="content">
宋赵师夏㈠
　　延平李先生之学，得之仲素罗先生，罗先生之学，得之龟山杨先生，龟山盖伊洛之高弟也。李先生不特以得於所传授者为学，其心造之妙，盖有先儒之所未言者。今观此编，与行述之所纪，智者观之，当见之矣。始我文公朱先生之大人吏部公，与延平先生，俱事罗先生，为道义之交。故文公先生於延平为通家子。文公幼孤，从屏山刘公学问，及壮，以父执事延平而已。至於论学，盖未之契。而文公每诵其所闻，延平亦莫之许也。文公领簿同安，反覆延平之言，若有所得者，於是尽弃所学，而师事焉。则此编所录。盖同安既归之后也。文公先生尝谓师夏曰：“余之始学，亦务为侗宏阔之言。好同而恶异，喜大而耻於小，於延平之言，则以为何多事若是？天下之理一而已，心疑而不服。同安官馀，以延平之言，反复思之，始知其不我欺矣。盖延平之言曰：“吾儒之学，所以异於异端者，理一分殊也。理不患其不一，所难者分殊耳，此其要也。”今文公先生之言行，布满天下，光明俊伟。毫厘必辨，而有以会其同。曲折致详，而有以全其大。所谓致广大，而尽精微，极高明，而道中庸。本末兼举，细大不遗。而及门之士，亦各随其分量，有所依据而笃守，循序而渐进，无凭虚蹈空之实者，实延平先生一言之绪也。世之学者，其尊信文公之道者，则以为聪明绝世，故其探讨之微，有不可及。至於不能无疑者，则又以为其学出於性习之似，得之意好之偏而已。而不知师弟子之间，离合从违之际，其难也如此。呜呼！此盖为千古计也，岂容有一毫曲徇苟合，相为容悦之意哉。北海王耕道，旧读此书而悦之，摄篆姑孰取之刊之郡斋，以畀学者，其惠宏矣。师夏赞贰於此，因得述其所闻於后，以告同学者，盖丙辰夏夜之言也，幸贳其僭。嘉定甲戌三月望日
　　【注】㈠　赵师夏：宋，黄岩人、绍熙进士，历官朝奉大夫，知南康军。

	

九峰胡先生文集后序
	

明郭奇逢
　　余髫齓时，谈胡侍御者徧岩谷。比移学镡中，则公以言官死职下，墓草宿矣。朋游间，为余道其居乡莅官，及批鳞抗疏时事，皆卓然立我，不与世相浮沉，私心向往之！求其生平著作而尽读之，以究竟其底里而不可得。间以事抵尤溪，谒紫阳祠，则先生之诗在焉。继又获读所为豫章祠记，及葬祭诸儒告文。其矢心前哲也，念念乎蹇跣而从之。呜呼！先生之道尽是矣。世之哫訾突梯，姑置勿论，小拘细谨者，可寻常矣。委之临事，类首鼠。而改错揭揭然以气节著者，或偶一奋，而名无穷，是皆其安身立命之地浅焉故耳。吾镡自龟山之南也，师友渊源之盛，彬彬然海滨邹鲁矣。羹墙尚友，乃惟先生一人焉，见之其青天白日也，岂偶然者哉。先生之学，未竞其志。其所得，亦未尽行於时。且早世，未及论著成书。所可概见者，应世之文耳。然流落散帙，复已强半。先生之子修龄氏，庭椿裒辑而梓行之。大方之学，固不在文词之末。其所以垂世不朽者，亦不待此而后传。然兔蹄鱼筌，论世者赖焉。修龄肃然清白之后，置百务而首先为此，若先生可谓有子矣。修龄以余相肺腑，刻成徵余序，此非肤末之任也。然一念爱慕之私，自儿时至今，有不容默者，故僭述之，附见姓名於末简，以自托於门人之列云。
	

竹溪序
	

宋状元姚勉㈠瑞州
　　竹与溪之清相宜也，清者好焉。延平吴君，家於剑溪之上。种竹於斯，读书於斯，而匾其所曰：“竹溪”，俾余书之，余与君同好此者也。敢附会乎竹溪之说。直节摩霄，修林拥翠，如幽人之正，高不可攀。如君子之俨，温与厉。其风晨月夕，戛锵铿而嵌箫瑟，是竹之清也，而溪实宜之。夫渊洄泓泫，绉风而镜霜，可舟可渔，鸥宫鹭室。澄澈而吾性，沦涟而吾文。彻石溅矶，其佩锵而雪跃，是溪之清也，而竹实宜之。溪不竹则不幽，竹不溪则不旷。使人於此，洒然泠然，空尘虑而淡世味，非兼是不能伯长清者也。故能兼是好焉。想夫，夜雨水生，新碧净涓，赫日浴波，阴风触冰，月摇清影，雪压疏枝，燠炎凉寒之递变，而一清不改乎四序。伯长於是溪是竹之间，探囊而吟，抚琴而歌，展书而读，举天下之声色荣利，不可易也。虽然，伯长之所好，宁第清而已哉。吾闻葛陂之水，竹而龙。延平之津，剑而龙。安知夫竹溪之竹，不侔剑溪之剑哉。而伯长魁於闽省，则溪上之竹，为虬为螭，且将溥是溪之涓滴，以霖雨天下矣。抑有本焉，卫风之诗曰：“瞻彼淇澳，绿竹猗猗。”释之者曰：“咏淇水，而有取乎绿竹，以其清节之映於水也。咏绿竹，而取乎淇水，以其泽润之盛於竹也。故君子有取焉。有切磋之道，讲於学已精，而益求其精，琢磨之功，修於身已密，而益求其密。秉而为瑟僩之恂栗，发而为赫喧之威仪。极而为民不能忘盛德，至善有本者如是也。”伯长之竹於溪，不是之取乎？是说闻诸紫阳，紫阳闻诸延平。延平，伯长之乡先哲也，得於流风馀泽者宏矣。维剑之溪，即水之淇。维溪之竹，即淇之绿。余欲赋竹溪之说，请歌淇澳。
　　【注】㈠　姚勉：宋，新昌人，宝祐进士第一，为校书郎。

	

琴堂序
	

宋吴仪㈠
　　琴之为器，古於堂上之乐也。堂上之乐，有玉磬、有琴、有瑟、而堂下之乐，有柷敔、鼗鼓、钟磬、笙竽、箫龠、蘧管、是为雅乐之器，今皆不用於朝廷郡县庠序乡射之际，故时俗寡得而闻。虽若琴笙蘧管，形制仅存於世，而笙蘧管又流别於胡部。惟琴得用於士君子与夫幽人野客，闲居燕处之间。盖古者士无故常，自御琴瑟，而不专於乐工之事，故其专积久，而其用特隆矣。然时变乐堕，殊失其法。太古之琴，有尺二寸而一弦，后世圣人裁为三尺六寸，而虞舜益之以五弦，至周文王复增二弦，变宫徵而为七。其巨弦寓名黄钟，而推当於宫次太簇，商次姑洗，角次蕤宾，变徵次林钟，正徵次南吕羽，而最后为应钟变宫三分其弦之长，以备上中下三十六律之声，总而计得一百五十二声。当用其於均操抑按之次，而律吕旋相之不同，亦皆牵是七声。以声为法，而不可推，依於一律以为声，而不可溢。今之为琴，一切异古，长及寻仞，短隐肘袂，而无定数。骤易三弦，使协仲吕，而为商角。去其变徵，而增少宫少商。或一操而偏用於众律，或一引而涉历於数徵，其度曲之无制声，或不依永律，或不谐声，徒侈烦音之美听而已。虽然，观其曲，无奇邪艳丽之词，以蛊惑人之志意。听其声，无喧轰啾裂之声，以动荡人之心耳。若夫秋亭月白，夜榻风清，授弦促轸，缓调静抚，泠然而哀怨，萧然而轩昂，有如松涧之泻鸣泉，竹窗之风落叶，亦足饰寂寞1，而养高闲，清毛骨而爽神思。此士君子与夫幽人野客所以隆尚，而不入於流俗之妙也。彼以其为哇淫无法，比郑卫而逐之者过也。又以其为真含太古之音，而异乎郑卫之滥。鼓之可以召和气，而听可以感纯心者亦过也。始余学今之琴於郡之道流朱温之，既又学古之乐於朝阳尉阮进叔，乃校知其得失之如此。而温之北敞其所栖之前向以为堂，而朝夕援琴，自娱於其闲居，一日请序夫琴之理，而愿与有闻焉，是可与也，故诵所闻而语之。
　　【校】1.寞：原本作“宴”字，今据改。
　　【注】㈠　吴仪：宋，剑浦人，请修力学，超然自适。
	

罗豫章先生文集序
	

旴江揭祐民㈠
　　先生大节，箪瓢如颜，质问如曾，言志如点，雍和如仲弓。宜师友相传，议论相尚，巍乎冠冕，造祀千载也。间世之资，遭时之穷，小人在位，君子在野。当王安石用事，先生知其管心鞅法，使正人斥逐，举纲殆尽。先生明哲保身，时及靖康有也。知邻斗非吾事，句岂忘平昔禹稷之心哉。思不出其位，静交圣贤，远溯伊洛，不取於后，而诣极於此，安吾素也。著1书立言，幽而光，潜而微，充前拓后，而窈冥者莫可测。识其书，初也散亡灭没於乡里中，莫知所求。惟天不泯斯文，后死者有幸！许氏乃密购遗本於欲燔未燔之际。豫章之美材，干将之宝气，有藉而存。许源以儒学任南平教职，亟锓诸梓。适予过揲之年，切朝闻之念，辱举示教，读而忘餐，知乞原为重起也。源复语予，以是书当以延乎先生文集并行，遂决意藏诸书院之古牺洞，庶托永久。山高石坚，猿声岁年呵护之专，谁能舍旃。后学旴江揭祐民谨书。
　　【校】1.著：原本作“者”字，今据改。
　　【注】㈠　揭祐民：元，广昌人，后居旴水上，泰定中为邵武经历。
	

罗豫章先生文集后序
	

元曹道振
　　先生著述最多，兵火之馀，仅存什一於千百。世所共见者，郡人许源所刊遗藁五卷而已。道振不揆浅陋，尝欲搜访文集，其年月可考，则系以五年谱，久之弗就。邑人吴绍宗，盖尝有志於是，近得其藁，乃加叙次，厘为一十三卷，附录三卷，外集一卷，年谱一卷，凡一十八卷。先生五世孙天泽，遂锓梓以寿其传，因识其梗概於此。若夫订其误，而补其遗，不无望於君子也。至正三年岁在癸未二月甲子曹道振谨识。
	

延平问答序
	

明周木
　　延平问答者，子朱子述其师延平李先生，答其平日之问，以明其传之有自也。先生之学，得之豫章，豫章得之龟山，龟山实得之於伊洛。伊洛之学，则又得於濂溪。其源流之正，授受之真，不啻日月之明，雷霆之震。虽聋瞽之人，有不可掩者。朱子固以豪杰之才，圣贤之质，尝泛滥於诸家，出入於佛老者，亦既有年。年二十四，为簿同安。始受学於先生之门，服膺先生之训。剖微穷深，至忘寝食，而道统之传，始有所归矣。故尝曰：“自见李先生，为学始就平实。乃知向日从事於释老之说皆非。”又尝与先生论易，闻之悚然曰：“始知前日空言，全不济事。”自此读书益加详细。先生亦尝与友人书曰：“元晦进学甚力，所论难处，皆是操戈入室。今既见儒者络脉，一味潜心於此。”端明汪应宸亦曰：“元晦师事延平，久益不懈。尝言每一见而复来，则所闻必益超绝。盖其上达不已，日新如此。”先生之学，虽出於罗杨，而自得之妙，则青於蓝，而寒於冰，是宜朱子之出其门也。然其学也妙体用而合为一，合显微而无二，实斯文之正脉，吾道之的传，与尧舜禹汤文武周公孔子无异趣者。而末学晚生，未窥户牖。有或以著述少之，呜呼！天地之能不可见，观之春夏秋冬可见。孔子之能不可见，观之颜曾思孟可见。先生之能不可见，观之朱子当见之矣。则朱子之所以得为朱子，实赖是编以启之也。木、思睹有年，遍求於人而不可得。深愧寡陋，未考元史从祀之详。成化乙巳，乃复上请於朝，并乞校颁其书，羽翼正学。有司置议事不果行。既六年，乃得延平郡庠近刻本而读之，承传舛讹，益增疑惧！又三年，始求得嘉定间刻本而校正焉。比近本既多后录，而复僭为补录，以附於后，刻之严郡传云。将来俾知朱子有得於先生，而先生有功於朱子，诚如雷霆日月之不可掩矣。弘治乙卯夏四月既望后学琴川周木序。

	

九峰胡先生文集序
	

明罗锺
　　先生讳琼，字国华，九峰其号。旧有诗文诸作，散漫无统。子庭椿氏，虑其愈久而或失，乃拣汇成帙，用刊以垂不朽。因请序，余笑而言曰：“夫文词者，学之馀也。行实心术者，学之本也。世之人每以擅於文词为优，遂梓而传之。行实心术之见訾於人，曾不暇顾，亦独何哉？若先生则不然，葆光储粹於心学，是故蓄深而决流，渊泉而时出。见於诗，飒飒乎风雅之韵。见於序记，浑浑乎训诰之体。见於歌行说词，铿铿乎秦汉之裁制。文词之美无以尚矣。虽然，此特其学之馀也。夷考其初令浙慈，清修苦节，操逾四知。吏称民安，歌谣三善。及擢按贵阳，慑伏奸宄1，动耸山岳，政声四达，迄今不衰。所谓行实心术，更仆未易数也。此则予之所知耳。若夫朝端建白。时事敷陈。有关政治得失之大者，犹限於收辑未2备。或阻於时好弗同，亦有不能以尽录。此则秘府之藏，史职之纪，自将传於无，余何赘云。夫先生蕴之五德行，措之五事业，立其本，以及其馀。故其所作，虽不求工，而自无不工者，区区艺焉，何足言哉？余久仰先生之德，见其集，爱之若琬琰，至珍且重也。犹惧其观先生之集者，不知先生行实心术之真。譬诸见牡牝骊黄，而弃其所谓千里者。故因其集，而遂以先生行实心术，并著之於篇。俾观先生之集者，知所本，而感发兴起焉。
　　【校】1.宄：原本作“究”字，今据改。
　　　　　2.未：原本作“末”字，今据改。
	

罗豫章先生文集序
	

明柯潜㈠
　　君子之学，务以讲明道理，精思力行为事。而文章诗赋，盖非其所先者。然或因事感物，而有所著述，发於心而不能自已者，要皆不外乎道理之正，於己无累，於人有规，则君子亦所不废也。若夫娱戏风月，摸写景光，足以荡心而逸志者，岂可尚哉。罗豫章先生，师事龟山杨文靖公二十馀年，尽得不传之秘。居乡授徒，循道寂寞。晚始得官为博罗主簿，弗究厥施而没。所幸者，有同郡李公愿中传其学，斯文赖以不坠。再传而得朱文公，其道遂大明於世。盖先生德介绝俗，其学以诚笃不欺为主。故传於后，久而弥光。其平生所著诗文，又皆合乎道理之正。百世之下读之者，可知其为人。然则先生之所著，为世不可无。如遵尧录，议论要语，盖其经济之志之所寓，尤后人所讲诵而服膺者。惜经元季兵革，散乱之馀，间有存者，亦为束之高阁而已。骚人墨客，竞以摸写景光为事，岂复知道理之言为可贵哉！邵武太守，南充冯侯孜，前在延平时，慕先生之为人，搜访遗文，得之民家，盖元进士曹道振所编次者。首年谱，次诗文，次附录，次外集，凡十八卷，重加考订，刻板以广其传。及来兹郡，又载以随，唯恐或失之。诚以道理之言，有补於世者，所当贵也。贵道理之言，则其为政，从可知己。潜、亦窃慕先生者，既喜斯集之传，俾后生晚学，得以因之考见其道，有所感然而兴。又欲后之嗣政於此者，知侯能以振文右道为心而勿替也。故潜序之。莆田柯1潜敬序
　　【注】㈠　柯潜：明，莆田人，景泰进士，仕至少詹事。
　　【校】1.柯：原本作“何”字，今据改。
	

重刻豫章先生文集序
	

明知府姜文魁
　　道学之传，自孔孟而下，寥寥千载。迨宋，天启奎文，真儒辈出。周程以来，杨龟山出於将乐，罗豫章、李延平出於南平，朱晦庵亦产自尤溪。延平一郡，而四贤继生，以明道为己任。杨传於罗，罗传於李，李传於朱，当时号为邹鲁之邦。而程子道南之言。盖亦至诚前知也夫。予窃慕群贤道轨，幸守是邦。适罗先生十一世孙存德，告葺旧祠，以崇祀事。复观龟山、延平各有书院，惟豫章尚为阙典。卜其地得城西旧县基，宽敞1可以妥神明，可以展礼文，可以育士类。具请其事於当道，时上命侍御徽之程公，鄞之王公，按治是邦，咸敦尚儒贤，允其所请。遂偕寅寮，同府武宁万君廷彩，通府颖上杜君换，推府顺德陈君韶议，出公帑协措葺举，而落成之。适户部萧君九成，以公檄过家，诣余告曰：“书院既绍前闻矣，其遵尧录，燹没已久，今不复刊矣，则豫章翼道之功泯焉。”予因访得元进士曹道振编较旧本，但字多空缺未备，讹舛未真。余为采集史记，参互考订。首之以年谱，经解、遵尧录，继之以集，程杨语录，及所作序记诗文之类，末则附之以志文序记，所以称述先生者，总若干万言，厘为一十七卷，载新於梓，与四方士共之。庶先生之道，因是不泯焉。於戏！此特其概而已。乃若嘉言善行，散失弗传，岂足以尽其蕴哉。然即是仰窥先生论易简大有之道，议郊社昏娶之礼，引证诗章，援据书词，春秋有解指归释例，以至学庸语孟，说苑老庄，各加究极详论。则五经群书之旨，天地万物之理，无不融会贯通於心矣。晦翁尝云：“龟山倡道东南，士之游其门者甚众，然精思力行，任重诣极，如仲素一人而已。”其立言垂训，继往开来，真与龟山而同符。清介绝俗，辟邪翼正，与鲁斋而并驾。遵尧录寓经济才猷之志，发精神心术之蕴，追比司马温公之资治通鑑，间有过之者。虽然书院之建，旧祠之葺，文集之刊，岂足以酬其功，而偿其德哉。不过恭有司之职，罄尊崇之忱耳。若夫表章实迹，建议皇朝，并与杨、许、司马群儒，从祀孔子庙庭。上发九原道学之馨，下慰万世景仰之念，端有望於当道诸君子，则予岂敢。时正德岁次丁丑闰十二月初七日进贤后学姜文魁敬书。
　　先生之书，元至正间，邑人吴绍宗出其稿，进士曹道振为之编次。而先生五世孙天泽，始锓梓以行世。及正统戊辰，毁於兵燹，再刻於成化壬辰，三刻於正德丁丑。至隆庆之五年，欧阳祐序，盖四刻矣，其板存延平府库，今已无存，以故流传甚少。先生之裔，不无杞宋之感。然此书自有神物呵护，垂诸不泯。若夫重刊广播，以寿其传，使晚生后学皆2获读先生书焉，则所望於有力者尔。康熙甲寅五月二十二日田间后学施中拜手书后。
　　【校】1.敞：原本作繁体“厂”字，今据改。
　　　　　2.获：原本作“护”字，今据改。
	

峡阳塔序
	

清朝何昌楙
　　自古人文，莫不锺山川之灵秀而兴。顾其位置之自然者，天造地设，固有确不可易之势。苟地势之未尽得宜，又端有赖於人事之修为，然后山川改观生色，而人文亦因之以大显。峡阳为南剑分区，北自寿岩一带蜿蜒而来，屏山环绕，带水萦回。其西南诸峰，排列拱向，东峙冈峦，旋绕回护，俨一大都会也。生其间者，士秀民淳，家弦户诵，彬彬乎有都人士风。何历年以来，人文不乏，而鹏搏者，锻北海之羽。豹隐者，迷南山之雾㈠。揆厥所由，意者地势之未尽得宜与。余承乏兹土，公务往来，相其大势，以为东南峰低，文笔不显。而昭科甲一山，正当巽方，其顶宽阔，急宜於此，运造浮图，以擢文笔之秀。爰访诸舆情，知绅士咸欲兴建，因工费浩繁，迟之又久。余不敢后，首捐廉俸，为士庶先。盖以南平六邑首善。峡阳乃分莅之地，延平、考亭之遗泽存焉。都人士创新，以发阴阳灵閟之气。行见文章理学，继往开来，仰副盛朝棫朴菁莪㈡之化，皆於今日建造基之。
　　【注】㈠　豹隐者，迷南山之雾：伏处山林，指隐居。
　　　　　㈡　棫朴菁莪：在野的人才。
	

李延平先生文集序
	

清朝周亮工㈠
　　道学之家，象山、考亭，偶有异同。於是主静实修之说，互为输攻墨守。以予观之，皆小儒剿习绪论，未睹斯道之大原耳。尝稽考亭，亦尝泛滥百家，自负豪杰。每每留心於乾竺、流沙诸书㈡。及受学於李延平先生之门，为学乃始敛就平实。则知上达之功，率皆本之下学者也。先生盖尝师事罗豫章，豫章好静坐，先生退，而亦静坐。时时自稽喜怒哀乐未发气象，久之洞贯融释，事事条理。则先生固尝根极主静，了彻悟门，特不欲标树自异。知先生，则愈知考亭矣。濂洛之学，至考亭而集其成。要之古人先河后海之义，则先生其积石龙门乎？先生生平不务著述，卒后，考亭辑其问答遗言。厘为三卷，传之四百馀年，岁久弗戒於火。其裔孙葆初，向侨吴门，以参戎入闽，修葺祠宇，重锓之，以惠后学，而以其别集二卷，附之於后。适余行部剑津，因得而稽阅之。其间诠释典坟，探研性命，罔不本之君父大伦，以及日用常行。当圣远言湮之日，而悬照当空，秉炬迷途。所谓千百世之远，东海北海之遥，而验之此心此理，无有不同者也。昔人以世无二程，无复知有濂溪。然则若无考亭，将不知有先生矣。余於大道指归，未窥涯涘。唯是家本豫章，徙居伊洛，比年入闽，得瞻先生及考亭里宅，不胜徘徊慨慕！故因葆初命序先生之集，而备著先儒道术源流，初无异同先后之分。所以一道德，而崇实修，庶不虚葆初刻斯集之盛心也夫。但余意有未尽者，近代从祀之典，寥寥仅止数人。河东不事著述类先生，新建独鉴良知类鹅湖㈢。然自先生而推之，其间独行清修，羽翼圣宗者，实有其人。庙廊之上，详加慎考，进而俎豆，以示崇儒劝学，亦新朝一大盛事也，读先生集因并及之，以志余景仰先生万一之私耳。顺治十一年甲午仲春古浚周亮工顿首题於赖古堂。
　　【注】㈠　周亮工：清，祥符人，明崇祯进士。
　　　　　㈡　乾竺，流沙诸书：乾竺指印度，流沙在新疆。句云佛经。
</div>
    <div class="pagination">
<a href="南平县志_page130.html">上一页</a><span>...</span><a href="南平县志_page126.html">126</a><a href="南平县志_page127.html">127</a><a href="南平县志_page128.html">128</a><a href="南平县志_page129.html">129</a><a href="南平县志_page130.html">130</a><span class="current-page">131</span><a href="南平县志_page132.html">132</a><a href="南平县志_page133.html">133</a><a href="南平县志_page134.html">134</a><a href="南平县志_page135.html">135</a><a href="南平县志_page136.html">136</a><span>...</span><a href="南平县志_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
