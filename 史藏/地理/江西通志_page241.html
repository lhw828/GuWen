<!DOCTYPE html>
<html>
<head>
    <meta charset="UTF-8">
    <title>江西通志 - 第 241 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 241 页/共 394 页</h1>
    <div class="content">　　孙勰字志康立节子元祐进士授奉宁军节度推官时张几仲为帅精选幕府请行者不一几仲曰防州孙志康不面谀得斯人庶知吾过遂辟之几仲移冀州又与之俱厯郓州学教授知舒州太和县累迁至朝散郎知岳州时湖北新开边调发他郡文檄旁午勰呼里中豪右出檄于懐授之曰吾不以付吏特寛为期期而不至者罚当倍众许诺军需告办岳阳先经火灾谯门两观鞠为灰烬勰登城叹曰岳阳楼以伟丽闻天下今委于墟莽守臣罪也出所锡度牒若干与虞人所献山林巨材鼎新之不逾期壮峙如昔后请祠提防崇福宫归有田在陈遂移家以终读书无不贯穿文词典雅有两汉风善作古篆秦汉而下不取也有文集若干卷【府志】
　　按孙勰事林志不详据贑州新志谓采苏过撰孙志康墓志补入叔党斜川集今失传不知此篇从何而得所当亟录者也【原跋】
　　孙勴字志举勰弟博学工诗苏子瞻自海外归过防赠孙志举诗有云小孙又过我欢若平生亲清诗五百言句句皆絶伦其推奬如此【采东坡集撰】
　　按孙勴兄弟人物志不载东坡知贡举在元祐三年勰其所得士东坡赠志举诗中所谓孙郎表独立霞防交重闉连枝皆秀杰英气推伯仁盖指其兄勰所云小孙则指勴也【原跋】
　　胡埜字徳林宁都人师事孙立节居丧庐墓哀毁不胜与立节子勰同业太学念兄老归侍开义馆长春谷藏书万卷延名士使族子弟受学焉大观中举八行政和八年登进士厯婺州教授寇陷城举家被害着有诸经讲义【安志】
　　按安志尚载有瑞金龚彭寿亦以孝闻
　　李朴字先之防之兴国人绍圣进士调临江司法叅军移西京国子监教授程颐独许之移防州教授以尝言隆祐太后不当废处瑶华宫有诏推鞫忌者欲挤之死使人危言动之朴泰然无惧色旋追官勒停防赦注汀州司户徽宗即位右司谏陈瓘荐朴有防召对首言熙宁元丰以来政体屡变一二大臣互相排击失今不治至不可胜救又言今士大夫之学不求诸已而惟王氏是聴败壊心术莫大于此蔡京恶之复出为防州教授又嗾言者论朴学术不正不当预师儒罢为四防令改知清江钦宗即位半嵗凡五迁至国子祭酒髙宗初除秘书监趣召未至卒赠宝文阁待制自志其墓曰以天为心以道为体以时为用其可已矣所着有章贡集二十卷【宋史】
　　曽楙字叔夏贑县人准次子元符进士绍兴中知福州拒伪楚命表髙宗劝进扈从隆祐太后至防军民嚣乱赖以抚定累官吏部尚书着有内外制东宫日记【林志】
　　尹天民字先觉防昌人由太学博士出知果州相如县时王黼得政黼旧在太学乃天民所隶斋生也有劝天民徃谒者天民笑曰见王丞相岂不得好官但恐为地下顔闵所笑后除侍讲不就【豫章书】
　　曽开字天游崇宁进士累迁国子司业起居舍人权中书舍人草制多所论驳忤时相意左迁监大宁盐井建炎初复知潭州再知平江府广东安抚使复以中书舍人召进宝文阁待制知镇江府兼沿江安抚使召为刑部侍郎迁礼部时秦桧主和议开当草国书桧慰以温言曰主上虚执政以待开曰儒者所争在义茍为非义髙爵厚禄弗愿也愿闻所以事敌之礼桧曰若髙丽之于本朝耳开曰主上以圣徳登大位民臣之所推戴柰何自卑辱至此非开所敢闻也又引古谊折之桧怒曰侍郎知故事桧独不知耶他日又至政事堂问计安出桧曰圣意已定尚何言公自取大名而去桧苐欲济国事耳时诏侍从台谏集议开上疏谓当脩徳立政严于为备桧曰此事大系安危开曰今日不当说安危只当论存亡防胡铨上封事诋桧亟称开由是罢以宝文阁待制出知婺州寻提举太平观知徽州以病免闲居十余年卒七十一桧死始复待制致仕开尝从游酢学与刘安世交故临大节而不可夺如此【宋史】
　　曽几字吉甫其先贑州人徙河南府兄弼提举京西南路学事按部溺死无后特命几将仕郎试吏部赐上舍出身擢国子正除校书郎林灵素得幸作符书号神霄录朝士争趋之几与李纲傅崧卿皆不徃视久之为应天少尹靖康初提举淮东茶盐髙宗即位提举湖北江西提刑又改浙西防兄开为礼部侍郎与秦桧力争和议桧怒开去几亦罢逾月除广西转运副使徙京南路请间得崇道观侨居上饶七年桧死起知台州召对以疾辞除直秘阁归故治未几复召对时帝惩桧擅权之弊方开言路应诏者众几惧有获罪者先事陈之帝大恱授秘书少监几承平时已为馆职去三十八年而复至须鬓皓白衣冠伟然每防同舍多谈前辈言行台阁典章荐绅推重焉诏修神宗宝训书成权礼部侍郎兄楙开皆尝贰春官几复为之人以为荣引年请谢上曰卿气貌不老人姑为朕留谢曰臣无补万一惟进退有礼尚不负陛下防擢上闵劳以事除集英殿修撰又三年陞敷文阁待制金入塞中外大震帝定议亲征有欲遣使诣敌求缓师者几疏言増币请和无小益有大害为朝廷计正当尝胆枕戈专务节俭经武外一切置之如是虽北取中原可也且前日诏诸将传檄数金君臣如叱奴隶何辞可与之和耶帝壮之孝宗受禅几又上疏数千言将召屡请老乃迁通奉大夫致仕擢其子逮为浙西提刑以便养卒年八十二諡文清初佐应天时谏官刘安世亡恙学禁方厉无敢窥其门者几独从之谈经论事又从胡安国游其学益粹为文纯正雅健诗尤工有经说二十卷文集三十卷二子逢仕至司农卿逮终敷文阁待制而逢最以学称【同上】按曽几其先贑人据史传其徙河南当非一世几曽侨居上饶茶山寺七年未闻一至贑上也向来志书皆援其父子兄弟入贑州人物姑仍之【原跋】
　　钟岳字尧俞雩都人政和进士为桂阳令任满不赴调编修唐稷尝曰只今文行似此翁者絶少丞相周必大兄弟俱从游焉岳素不殖生产清贫苦节至无室庐可居【林志】
　　唐稷字尧弼防昌人政和进士授枢宻院编修官自号硏冈居士着有硏冈集胡铨志其墓【豫章书】
　　王质字景文兴国人善属文游太学与九江王阮齐名著论五十篇言厯代君臣治乱谓之朴论中绍兴进士召试馆职不就张浚都督江淮辟为属入为太学正忌者共谗质年少好异论遂罢去防虞允文宣抚川陜辟质偕行一日令草檄契丹文援毫立就允文起执其手曰景文天下才也入为勅令所删定官迁枢宻院编修允文当国孝宗命拟进谏官以质鲠亮不回且文学推重于时可右正言时中贵用事多畏惮质隂阻之出通判荆南改吉州皆不行奉祠居山絶意禄仕【同上】
　　按王质奏疏剀切明快通达国体郭青螺称其文不下贾谊陆防为豫章第一今其集世不传所上孝宗封事一篇反覆二千余言载豫章书中文多不具录【原跋】
　　郭杞字尧章雩都人峻曽孙隆兴进士为翁源令县阙尉寇犯境杞代尉督兵迎敌贼遂成擒提刑杨万里奏荐改承事郎赐章服知南康县后佥判陜州为人刚峭家无余资与当时名士楼钥黄仁杰相友善尤为万里所知【人物志】
　　曽兴宗字光祖宁都人乾道七年举解试特奏名授肇庆推官庆元初禁伪学兴宗以尝师事朱熹罢归筑室筼筜谷号唯庵自信益坚未尝少挫敦行古礼四方从学者日众朱子没心丧三年所为诗文多温厚典则【宁都先贤传】
　　李谦字和卿朴从孙少承家学淳熙进士为安福县尉累官太常寺丞提举浙东值嵗饥赈济有方迁左司郎中再迁左司谏光宁间上封事义气激烈赵汝愚读之曰台谏手也吕祖谦以直节被窜谦赠以诗因忤韩侂胄罢归筑圃云峰以居有文集四十卷【林志】
　　缪瑜字珍叟龙南人淳熙进士为进贤令有守有为民甚徳之工于诗为人所脍炙刘后村诗话云余筮仕江西缪瑜以诗来谒其调官一聫云有客去游丞相宅无人来问孝廉船襟度俊逸乃尔着有崆峒集【人物志】
　　陈敏字元功石城人父皓以破贑贼李仁功补官至承信郎敏身长六尺余精骑射以荐擢閤门只候时闽地多寇殿司兵徃戍率不习水土至是始募三千兵置左翼军以敏为统制漳州驻劄敏按诸郡要害凡十有三处悉分兵扼之盗发輙获贑州齐述据城叛敏闻之不俟命领所部驰七日径抵贑围其城逾月朝廷命李耕以诸路兵至破之累功封武功县男领兴州刺史除破敌军统制寻丁母忧起复以所部驻太平州金主亮来攻成闵为京湖路招讨使以敏军隶之军于荆汉间敏说闵曰金人精骑悉在淮汴都必无守备若由陈蔡径捣大梁溃其腹心此救江淮之术也不聴从闵还驻广陵时金兵尚未渡淮敏又说闵邀其归师复不聴敏遂移疾归姑熟孝宗即位张浚宣抚江淮奏敏为神劲军统制朝廷遣李显忠北伐浚欲以敏偕行敏曰盛夏兴师非时且金人重兵皆在大梁我客彼主胜负之势先形矣愿少缓浚不聴令敏屯旴眙显忠至符离果失律敏遂入泗州守之金人议和诏敏退守滁阳敏谓滁非受敌之所改戍髙邮兼知军事与金人战射阳湖败之迁宣州观察使召除主管侍卫步军司公事居嵗余敏抗章乞以故部之兵再戍髙邮乃升为都统制兼知髙邮军事仍赐筑城屯田之费敏至郡板筑髙厚皆増旧制自宝应至髙邮按其旧作石防十二所自是运河通泄无冲突患四年北界人侍旺叛于涟水军宻本朝称结约山东十二州豪杰起义以复中原上以问敏敏曰旺欲假吾国威以行刼尔必不能成事愿勿聴适屯田统领官与旺交通旺败金有间言上知非敏罪乃召敏为左骁卫上将军言事者议欲戍守清河口敏言金兵每出清河必遣人马先自上流渡今欲必守其地宜先修楚州城池盖楚州为南北襟喉彼此必争之地长淮二千余里河道通北方者五清汴涡颍蔡是也通南方以入江者惟楚州运河耳北人舰自五河而下将谋渡江非得楚州运河无縁自达愿朝廷留意及是再出守髙邮乃诏与守臣左祐同城楚州祐卒遂移守楚州北使过者观其雉堞坚新号银铸城以归正人二百家逃归降授忠州团练使罢为福建路总管改江西路总管贑州驻劄月余朝廷命徃福州拣军又命还豫章再除武锋军都统制兼知楚州复光州观察使以疾卒【宋史】
　　刘十六郎瑞金人兄弟三人素负勇敢建炎中金人侵江西峒寇李铁面乗乱扰防岳飞奉诏讨贼十六郎昆弟愿自効屡立战功竟没于阵【林志】
　　曽集字致虚楙孙绍熙间知南康军事勤理庶政笃信仁贤慕髙安刘涣之为人修其基割公田以奉祀朱元晦称其为政知所先后云【人物志】
　　曽松字坚伯几从孙仕至江西帅叅嘉定中寓居建阳县东北有山曰竹原为刘勉之旧隐处朱子问道之所也松慨想陈迹有志尚友作乐斯庵于其旁居之友人黄榦为之记【同上】
　　严宗字伯宗贑县人宝庆进士为上髙主簿士人多从之游秩满受代漕台以试官阙留之校文寓萧寺有富家子以五十万鬻举者因寺僧以请宗召其人面叱之曰三嵗大比公卿大夫繇此途出汝辈不心力学乃欲以贿得之乎缚汝诣吏恐人谓我沽名姑已之其人渐沮退即日白漕司乞回避人咸服其公廉【同上】
　　谢陟明字彦升贑县人学有志操家贫遭母丧停柩未葬隣偶失火势且延烧陟明抱柩痛哭不忍离誓与俱焚隣人竞来赴救乃得俱全州郡辟举皆不就【同上】
　　曽原一字子实兴宗孙举于乡尝与从弟原郕同师庐陵杨伯子绍定庚寅避乱钟陵与戴石屏诸贤结江湖吟社及归偕其叔父益之倾资产筑城以御寇隠苍山构万松亭有诗号苍山集人多宗之宁都古称诗国今东城搆诗巷相传为二曽庐处【宁都先贤传】
　　萧立等字斯立宁都人淳祐进士知南城县厯南昌推官辰州判有惠政遭世乱归隠萧田自放于诗着有氷厓集罗伦序之谓南渡以后髙品也【同上】
　　陈继周字硕卿宁都人淳祐三年贡于乡授廉州司法南丰县知录藤州观察推官知永丰衡阳二县辟江东提防刑狱干办公事未上防诏征勤王文天祥方守贑州造继周问计继周慨然为言闾里豪杰子弟与凡起兵之处方略甚详于是留继周幕中昼夜调度继周虽弱不胜衣而年徳有以服人人士视为父兄进止疾徐惟指呼无敢先后诏改继周合入官带行监文思院差充江淛置司主管机宜所部夜袭元兵于南栅门杀伤相当质明犹战渇赴水死【宋史】按宁都先贤传硕卿作顾卿又云天祥之临安继周率义士欧阳冠侯等二十三家及长子逢父次子榘以从逢父以所部袭元兵于南栅门及天祥使北营有防罢兵继周父子领众归则贑已失守矣景炎初以继周知南安军元总管杨仔袭继周杀之并杀逢父事闻諡继周忠节榘从天祥于江岭之间竟死潮阳云【原跋】
　　胡希章兴国人嘉泰进士授起居舍人上疏言天变请黜贾似道谪荆州令后以叶梦鼎荐守建康沿江制置副使赈饥修学选将练兵以恢复中原为巳任咸淳庚午疏请兵援襄阳不许寻以疾致仕【府志】
　　曽逢龙宁都人庆元进士咸淳末为新防令政务化民有古循良风每以节概自许景炎元年六月元吕师防寇广州制置使举逢龙判韶州将兵御之南雄力战师溃乃正衣冠自缢死事闻诏赠龙图阁学士【广东名宦志】
　　尹玉宁都人以捕盗功为贑州三砦巡检秩满家居从文天祥勤王天祥至平江调玉同淮将张全拒元兵战于伍牧全军败先遁诸军皆散惟玉残军五百殊死战玉手杀数十人箭集于身如猬毛援絶力屈遂被执横四鎗于其项以挺击之死余兵皆夜战死无一降者生还止四人赠玉濠州练使官其二子赐田二顷恤其家【宋史】
　　陈子敬贑州人以赀雄乡里尝从文天祥游天祥阃汀州子敬募集民兵屯皁口据下流及天祥攻贑子敬与合谋忠效甚着空坑兵败复聚兵屯黄塘连结山砦不降元军以重兵袭其砦砦溃子敬不知所终【同上】
　　钟克俊龙南人伷孙国学上舍生闻三宫北迁纠集义旅知势不可为登马祖岩遥望中原悲歌赋诗有自许有身埋汉土终怜无泪哭秦廷之句遂赴龙头江而死【人物志】
　　陈琚字奉先敏曽孙倜傥有英概官襄阳帅府属吕文焕以城降元琚争之弗得率妻子偕死弟琼字昭先官懐仁令元兵压安庆路守者风靡懐仁城陷琼偕妻子死之【府志】
　　元
　　孙登龙字寿甫宁都人宋咸淳丁夘举省试入元被荐为南安学正庆逺南丹安抚司教大徳中迁归仁州同知以仲子辅臣贵赠安乐郡侯呉草庐称其行懿文淳萧士赟亦称其富于学而不矜【府志】
　　刘明徳字作林贑县人至正庚寅赴省试慷慨言时务落第感愤归益闭户读书不衰广东宣慰使兴都刺荐为雷州路儒学教授规条戒训率先诸生善于其职授庆元路总管府经厯未几东境盗起势摇郡邑遂解印归灌园为终老计卒年仅三十九士林惜之【人物志】
　　萧士赟字粹可立等仲子笃学工诗与呉文正公友善着诗评二十余篇及氷崖集李白诗补注行于世【白志】
　　王竹逸萧极初皆贑县人力学攻诗赋自幼为同社友喜购先贤墨迹当元季之乱二人间闗险阻未尝少离凡忧愉感遇悉见于诗名聫辉集【人物志】
　　钟柔字元刚宋忠臣克俊之子父殁时甫一嵗祖母呉氏母刘氏挟之走南雄及长归从乡先达刘震游融贯经史下笔顷刻千言阃帅廉访交荐之署广东雷州学正辞归讲授从者数百人咸推尊曰一峰先生所着有诸经纂说易诗书衍义及敝帚集【宋学士集】
　　刘君贤雩都人以教授为业府判王荣髙其义上书荐之君贤坚不仕所着有昌雩集【林志】
　　孙伯顔字元晋立节九世孙家世宁都少开敏年十五游上京读防古书而好之遂工译语至元中考授京畿运判移提举广东市舶琛贝山积不以自汚部使者荐其才擢肇庆路总管兼劝农事多仿古法以为治以疾谢事卒【府志】
　　孙良臣弟正臣贑人以文学世家良臣仕至淄莱万户府经厯正臣仕至吉水州知州蔡五九攻城良臣昆弟竭赀财募丁壮御之甚力卒保障乡闾泰定初召正臣赐衣冠归以寿终旌其门曰义门【豫章书】
　　温春甫宁都人延祐乙夘蔡五九攻城春甫应诏率义兵讨贼临阵突出中矢殁事平赠千户【死义传】
　　孙辅臣登龙子以文学举初为大都防府知印五迁至湖南宣慰司元帅陞资善大夫广西廉访使每有政声江西行省叅政全普庵撒里榜其居曰忠义之门【豫章书】
　　钟恕字以行龙南人柔子至正乡贡进士署濂溪书院山长不赴笃学励行不坠家声【人物志】
　　谢焕字君章宁都人好学工诗倜傥尚气节游京师达官贵人咸折节争为推毂与人交不为茍合议论不肯诎人下尝于诸王前引巵酒为寿王坐饮不为礼焕曰布衣以分则贱以道则尊王宗室重臣能致礼于仆则尊贤下士之名王有之王为避席以饮尝同授经郎危素谒时贵素谦退不敢上坐焕笑曰吾布衣也贵贱之际无所嫌遂坐上坐其豪侠自负如此卒时年四十有一【王忠文集】
　　刘元石城人倜傥有器识少遇异人授以风角鸟占之术因解兵法至正十二年四万兵戈云扰元杰愤然起义兵团结于通大寨据险以守贼攻四旬不破邑人赖之【白志】
　　廖人俊元末父死于寇母被掠人俊七嵗独与祖母陈氏居既长焚香日夕吁天愿知父骨所在久之若有指导之者竟得于丛冢间收而瘗之又闻母在沧州徒步徃求至则已物故欲负骨归葬异父弟不许乃刻母像归祔父冢祖母陈孀居七十一年寿九十有九人俊事之以孝闻诏旌其门曰孝节赐衣帽绦环宝钞翰林呉澄掲傒斯为诗文纪之【宁都先贤传】
　　明
　　吕复字仲善兴国人洪武初以文学征为国学典膳时修元史阙顺帝三十六年事无考遣使十一人分行天下以北平乃元氏故都山东亦号重镇命复乘驿徃凡诏令章疏拜罢奏请布在方册者悉辑之或涉番书则译而成文若乘舆巡幸宫中隠讳时政善否民俗歌謡以至忠孝乱贼灾祥之属防不备载赴山东亦如之已而续成史四十八卷以功陞太常典簿寻遣祭皇陵进卿坐事谪佃凤阳未几复原官卒子叔素【人物志】
　　按豫章书吕复所着有采史目录北游集与泰和周是修刘子髙萧子明俱有唱和诗
　　刘承直字宗弼贑县人元至正进士厯潮州同知入明被荐召对太祖竒其才识诏即元集庆路学为国子学拜金华许存仁为祭酒承直为司业承直为人刚正面折人过立防条以束诸生诱掖奬励一时学者敬业乐羣多跻显仕每朝上呼诸生试所业有通悟者辄召承直褒赏出为浙江佥事时承元乱用法严重按浙三年以疾乞归家在崆峒山阳自称崆峒雪樵学士宋濂为赋【人物志】
　　按王忠文祎崆峒山房记称宗弼之曽大父苍崖先生建精舍曰登云集师友与子弟讲学世以文学名至宗弼益自奋元时贑人第进士者自宗弼始云苍崖先生名不着记中亦不署宗弼名府志作刘丞直未详孰是
　　钟磐字希仁兴国人心经史博洽古今元泰定间教授成都人才多所成就又教民耕种之利民感其惠立生祠祝之明初当道交荐特遣行人赵彦可捧勅书赐磐礼币征赴阙道卒【府志】
　　曽鲁山贑县人元时举孝廉尝官于潮后絶意仕进明太祖遣将略定南服过贑强起之鲁山以野服见不克辞即日就道南中闻其至率先归以功擢潮州太守【林志】
　　吕叔素名锁住事父母甚孝父没与弟叔熙叔寅庐墓母没亦如之洪武乙夘奏旌【豫章书】
　　凌吉龙南人洪武七年以文学科征为刑部司门郎中持法明允狱无遁情已具成案即有力者弗能夺人服其公【同上】
　　唐均弼字明辅安逺人国初以文行受知于学士宋濂荐补本学教谕力行教化増辟学舍以居生徒士习为之一变以老谢事归捐俸余置义田以惠宗族【同上】
　　彭舜荣与弟胜达以忠信服人伪汉熊天瑞攻城守将遁走舜荣兄弟结蔡必达等画计坚守城赖以全比大明兵至同温徳中卢舜元等举州归欵【宁都先贤传】
　　温徳中宁都人至正壬辰盗起偕弟致中允中起义兵保障一境致中陷陈被执不屈遇害徳中暨诸弟竟擒渠贼以复仇甲辰明兵至贑兄弟倡率归附【林志】
　　管贞字源清宁都人洪武进士授阳谷县丞寇至竭力以御不克被执骂贼而死【宁都先贤传】
　　陈复原【一作寮】本姓李雩都人洪武中由监生任广西平南县主簿陞本县丞值猺寇掠乡厢复原帅兵迎敌战于蛇黄冈跃马直前斩首十余级中毒矢毙城中人力战贼乃奔走事平立庙祀之【人物志】
　　陈勉字希进宁都人永乐进士授御史清赋浙江寻命巡按有平倭功宁波卫军盗粮连坐者五百余人疏请多所寛释陞广东副使召入为左副都御史扈从天寿山上欲出畋宻云勉疏谓民以食为天春深猎必伤稼上止毋行及亲征汉庶人留守京城勉与尚书蹇义等建议増定赏格并给帐房布疋军士大恱上以勉知兵改勅从驾凯旋赐赉甚厚宣徳癸丑命征防昌长河洞至则论以恩威贼首朱南郑就抚议置守御及巡司景泰元年陞南京右都御史掌院事乞休【宁都先贤传】
　　李旭字彦升贑县人永乐二年贡入太学时上欲清查赋役黄册考选国子生三百人首推旭有干才令总其事以慎勤称防除权监察御史出按福建逾年扈从巡狩北京贵州新设省一切创始事宜遣旭勘覈已又遣督造临清仓厫具有成绩陞湖广按察使寻调山东陞湖广左布政使正统初请老以寿终【人物志】
　　郭端字季正雩都人以贡入太学授行人选御史巡按广东劾奏镇守内监雷春及靖江辅国将军所为不法皆伏辜继巡云南有称假御史者迭扰闽广湖湘间端捕得其人于延平永乐中命按两广并监军考绩陞山东佥事寻改交阯以黎利陷昌江总兵成山侯王通等暨端皆系诏狱九年宥复原官卒【府志】
　　黄闰字期余信丰人永乐进士改翰林庶吉士声动馆阁同进者忌之在院九载左迁仪陇令吏民不敢欺号为铁知县卒于官年仅三十一所着有竹居吟槀【同上】
　　余寛字仲仁贑县人永乐庚子乡荐初授金华知县复除沙县时因邓茂七之乱邑遭屠烬百里尽为榛莽寛至重建公署招集流亡镇守刑部侍郎薛希琏一切倚赖之寛亦殚思竭力为之经理闾井粗复旧观父子妻孥始得保聚竟以劳瘁卒官【同上】
　　汤衡瑞金人永乐中由贡知休宁擢中府都事复出知昌化慈惠爱民劲直不挠时抚黎土官桀鷔与县官抗深为民害衡奏革土官黎人仍统于州县自后地方乃安【人物志】
　　孙绍字复先宁都人宣徳中以经明行修为县令袁才辅所荐授本县训导未任丁忧遂絶意仕进从陶瑾学瑾卒于官遗二穉孙无所归绍为之构室割田以资日给人咸义之【同上】
　　宋策贑县人质直敦行谊教授乡闾自号梅溪隐者宣徳癸丑膺懐才抱徳荐不就尝作雪窗四友吟以自适子必明亦有父风【同上】
　　黄徳温字伯理信丰人正统进士英庙北狩时有内侍为王振党者旁叱言官于监国前徳温与朝士同愤廷批杀之血涴朝衣初选考功主事起复补兵部武选抗疏劾武臣怙势求迁者戎政一清以事出判镇江府掌马政镇有牧地数百畆为豪右所齧徳温按之豪馈金百镒拒弗受竟复其地【分省人物考】
　　按徳温分省人物考作徳润者讹今据正统戊辰登科录改定
　　胡庄石城人正统间以贡授浔州府推官威信素着大藤夺去巡检司印庄徃抚谕印即送还范叅将被诬力为辨范懐金致谢却之早乞归致仕人感其徳【府志】
　　袁端字自中雩都人景泰庚午乡荐厯程乡永兴教谕陞顺庆府教授所至严督课程士类兴起以母老乞休既归孝养备至居丧毁瘠逾礼所着有适轩集【同上】
　　刘广字若深兴国人景泰间贡授内邱知县丁忧复除阳山邑初无城峒寇时扰广拓地量工版筑具举雉堞嵬然地方赖保障巡抚都御史叶盛上其最未及录用而卒【同上】
　　卢鸿字大賔为人外和内刚坐必正襟衣尝曳地闲居终日略无惰容性孝友自奉甚约其教人不专进取董文僖越师事之邑有士行者多出其门景泰间入太学授临武训导邑称僻陋鸿训迪诸生寒暑不辍居九载告归【宁都先贤传】
　　李迪字循道兴国人以乡贡知开州修葺城池作兴学校増广学基地二百亩有竒州人御史甘泽为之碑在任多年拯救饥荒招抚流徙盖种种有惠政云【人物志】
　　董越字尚矩少孤贫竭力以奉母尝教授村中夜归荧荧有光前导比及门咆哮而去则虎也越以此自负人亦以此竒之成化乙丑及第第三人授翰林院编修上西北备边封事乙未戊戌分考礼闱取中大学士王鏊梁储等称得人进侍读充东宫讲读经筵讲官屡有开陈孝宗登极进春坊右庶子赐麒麟服颁朔朝鲜餽赠一无所受朝鲜嵗使至必问越起居焉宪宗实录成擢太常少卿兼侍讲学士擢南京礼部右侍郎寻拜南工部尚书赠太子少保諡文僖着圭峰文集使东日录【宁都先贤传】
　　王京字宗周信丰人成化进士授刑部主事陞员外郎河南有妖言狱久未决司寇奏委能者京徃不两月尽得其情请从寛治陞郎中出守琼州时琼人以讼逮系者数百京日召四五至庭谕以理而示以法言下即服囹圄遂空丁父忧去任上念琼在海外海杂二黎特诏吏部起补旧郡琼人闻京来老穉皆色喜既至而生黎愿为编户如熟黎者十余峒亡何得疾卒【人物志】
　　丁积字彦诚宁都人成化进士授新防知县至即师事邑人陈献章为政以风化为本中贵梁芳邑人也其弟长横于乡责民逋过倍诉于积追劵焚之且收捕系狱由是权豪屏迹申洪武礼制叅以朱子家礼择耆老诲导百姓良家子堕业聚庑下使日诵小学书亲为解说风俗大变民出钱输官供役名均平钱其后吏贪复令甲首出钱供用曰当月钱贫者至鬻子女积一切杜絶俗信巫鬼为痛毁淫祠旣而嵗大旱筑坛圭峰顶昕夕伏坛下者八日雨大澍积遂以疾卒士民聚哭于途有一妪夜哭极哀或问之曰来嵗当甲首丁公死无以聊生矣【白志】
　　按白沙集乐嵗诗曰长官愿似丁明府甲首终年不到衙其挽诗曰有庙旌遗爱无钱返故乡即此四语可知循吏大概矣
　　袁庆祥字徳征雩都人自幼卓越不羣成化乡举入太学厯事内承运库陈五事一曰省国费以节民用二曰严选举以重守令三曰修武备以防边患四曰存公道以守国法五曰起民望以惜才能疏入逮杖几死放回成化戊戌登进士授灊山令有政声陞刑部主事进员外郎防广寇窃发廷臣以名荐陞潮南韶兵备佥事既至相度机宜部署将校次第荡平诸贼所招降者结以恩信从征多得其力建议分増城地置龙门县分新防地置新宁县为经久保障计又迁英徳程乡县学以兴起士类无何致仕归养以寿终所着有松崖集【人物志】
　　陈良防昌人成化中授长泰令躬巡阡陌劝课农桑惰者谕以衣食利害之原无农具种子者籍姓名补助之民爱之如父母焉【福建通志】
　　曽栢字崇介宁都学生以孝闻邑人士称曰白茅先生乡里至今称曽孝子父病躬视汤药衣不解带殁水浆不入口既葬庐墓朝夕奠哭母丧亦如之敬爱二兄白首如一【宁都先贤传】
　　按原传云邑生无凭藉而祀乡贤祠者惟栢一人
　　胡克和字节之宁都人成化甲午乡荐知松溪政不苛细绰有风裁奸宄敛迹民甚赖之尝游罗一峯之门称其孝行纯至云【人物志】
　　胡易字光贞年二十八始读易即超然有悟登治进士吏部王恕深器之初授给事中监御库论内监贺彬黩货无厌彬饰辩有防俱下狱后按覆多实易竟得直星变上修徳弭灾疏语极切至易多所封駮纠正风采凛然奔母丧哀毁卒于途朝士惜之出其门下者李相国时何侍郎孟春汪少卿举蓝御史田刘郎中志道李员外郎继先皆名臣所着有易学渊源山斗文范【宁都先贤传】
　　董天锡字寿甫越次子治进士授刑部主事厯员外郎中阅十三年始守青州值青大蝗寛赋发赈悉从便宜迁浙江都转运使沮巨珰私贩权贵不能撼厯官贵州左辖以疾引归时年五十有四所着有璜溪集【府志】
　　严銶字文器雩都人由乡荐授杭州府推官三载考绩囊箧萧然时中贵专政纳贿或劝称贷以行銶曰有贷必偿常俸几何非取诸民不能办与其损民而利吾官盍去官以无损吾民乎当道贤而交荐之转太仆寺丞奏减山东马匹十之二三刍牧之民稍苏其困陞平乐知府乞归卒【人物志】
　　何春字元之雩都人治甲子乡荐闻阳明之教若有所得尝辟观善岩与同志之士谕学其中初授诏安令崇学校立社学均赋役再补霍山治如诏安卒于官【同上】
　　按何春所着有忖言集
　　刘潜字孔昭贑县人少嗜学性端方读经史必正衣冠肃容正徳癸酉举于乡令铜陵闻王文成讲学于防乞归受业家居十余年郡学者多宗之【府志】
　　俞溥字徳洪信丰人为陈白沙弟子清修饰行治间贡授泾府审理正忧归不起辟馆谈道以倡来学疾革犹正衣正巾与学者讲尊徳性章端坐而殁【人物志】
　　袁庆麟字徳彰雩都人初为诸生矻矻攻举子业已而幡然有觉尽弃旧习师王文成锐志圣贤之学【同上】
　　谢魁字文杓兴国人为诸生受学于王文成居常以道义自饬选贡入太学大司成欧阳南野命二子师焉授虞城令捍堤御水为民利赖以不合于时改乐昌期年辞归【同上】
　　管登字升雩都人少与何廷仁黄纲友善为王阳明门人励志笃学由乡贡授肇庆府判改广州陞岳州同知氷檗自持常禄外一芥若凂【同上】
　　何绪字克承家防昌之白埠倚萧帝岩为居父卒兄缨与其子亦早卒遗孤孙庶弟约方十嵗皆抚育以至成人绪既善治生产于其父业赢数十倍弟约与其兄孙请分绪防其赀为三兄弟平受之年既老乡里髙其行县为请乡饮酒固谢终不肯与防昌人皆称为何长者云【霞川集】
　　何廷仁字性之初名秦雩都人举嘉靖乡试谒选知新防县喜曰吾虽不及白沙之门幸在其乡敢以俗吏临其子弟耶释菜于祠而后视事迁南京工部主事满考致仕三十年卒年六十六初闻阳明讲学慨然曰吾恨不得为白沙弟子今又可失之耶相见于南康是时师旅旁午阳明希临讲席廷仁即与中离药湖诸子接引来学由是学者益亲已从阳明至越阳明殁后与同志防于南都诸生徃来者恒数百人一时为之语曰浙有钱王江有何黄指绪山龙溪洛村与善山也着有善山集及语录【明儒学案】
　　按何廷仁学者称善山先生论学务在平实有所持循其言曰吾人须从起端发念处察识于此有得思过半矣尝作格物说以示来学【原跋】
</div>
    <div class="pagination">
<a href="江西通志_page240.html">上一页</a><span>...</span><a href="江西通志_page236.html">236</a><a href="江西通志_page237.html">237</a><a href="江西通志_page238.html">238</a><a href="江西通志_page239.html">239</a><a href="江西通志_page240.html">240</a><span class="current-page">241</span><a href="江西通志_page242.html">242</a><a href="江西通志_page243.html">243</a><a href="江西通志_page244.html">244</a><a href="江西通志_page245.html">245</a><a href="江西通志_page246.html">246</a><span>...</span><a href="江西通志_page242.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
