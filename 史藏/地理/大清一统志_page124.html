<!DOCTYPE html>
<html>
<head>
    <meta charset="UTF-8">
    <title>大清一统志 - 第 124 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 124 页/共 202 页</h1>
    <div class="content"><史部,地理类,总志之属,大清一统志,徳安府表>
　　钦定四库全书
　　钦定大清一统志巻二百六十七
　　徳安府【在湖北省治西北三百二十里东西距三百八十里南北距三百八十里东至汉阳府孝感县界八十里西至襄阳府枣阳县界九十里南至汉阳府汉川县界二百里北至河南汝宁府信阳州界一百八十里东南至汉阳府治三百十里西南至安陆府沔阳州治三百四十里东北至河南光州治四百三十里西北至襄阳府治四百九十里自府治至　京师二千四百八十里】
　　分野天文翼轸分野鹑尾之次
　　建置沿革禹贡荆州之域春秋时郧国后属楚秦属南郡汉分置江夏郡属荆州后汉魏晋因之刘宋孝建元年分江夏置安陆郡属郢州齐因之梁天监七年又分置南司州寻罢西魏大统十六年置安州总管府周改曰郧州陈复置南司州寻废隋开皇初废安陆郡以安州领县大业初改曰安陆郡唐武徳四年复曰安州天寳初曰安陆郡乾元元年复曰安州属淮南道五代因之宋仍曰安州安陆郡置安逺军节度属荆湖北路宣和元年升为徳安府建炎四年为安陆汉阳镇抚使绍兴三年仍属荆湖北路元仍曰徳安府属荆湖北路明洪武初降为州属黄州府十三年复为徳安府湖广布政使司
　　本朝因之康熙三年属湖北省领州一县四
　　安陆县【附郭东西距一百九十里南北距一百七十里东至云梦县界六十里西至随州界一百三十里南至应城县界八十里北至应山县界九十里东南至汉阳府孝感县治一百里西南至安陆府京山县治一百八十里东北至应山县界五十里西北至随州界五十里汉置安陆县属江夏郡后汉因之晋为江夏郡治宋为安陆郡治齐梁因之西魏为安州治隋仍为郡治唐为安州治五代因之宋为徳安府治元因之明洪武初省入德安州三年复置安陆县为徳安府治　本朝因之】云梦县【在府东南六十里东西距五十里南北距九十三里东至汉阳府孝感县界三十里西至应城县界二十里南至汉阳府汉川县界五十三里北至安陆县界四十里东南至汉川县界四十里西南至应城县界十里东北至孝感县界二十里西北至安陆县界四十里汉安陆县地西魏大统十六年置云梦县属城阳郡隋属安陆郡唐属安州宋熙宁二年省为镇入安陆县元祐初复置属徳安府绍兴七年移治仵落市十八年复旧治元明属徳安府　本朝因之】应城县【在府南八十里东西距九十里南北距一百三里东至云梦县界三十里西至安陆府京山县界六十里南至汉阳府汉川县界六十里北至安陆县界四十三里东南至汉川县治一百十里西南至安陆府入门县治一百三十里东北至云梦县治四十里西北至京山县治六十里汉安陆县地南北朝宋置应城县属安陆郡齐因之西魏兼置城阳郡隋开皇初郡废大业初改县曰应阳仍属安陆郡唐武徳四年复曰应城属安州元和二年省入云梦太和二年复置五代梁开平元年又改曰应阳唐同光元年复故宋属徳安府元因之明洪武十年并入云梦县十三年复置　本朝因之】随州【在府西北一百三十里东西距三百一十里南北距三百四十里东至安陆县界一百三十里西至安陆府钟祥县界二百里南至安陆府京山县界九十里北至河南南阳府唐县界二百五十里东南至安陆县界一百三十里西南至钟祥县治三百里东北至河南汝宁府信阳州治二百五十里西北至襄阳府枣阳县治一百八十里春秋时随国汉置随县属南阳郡后汉因之晋初属义阳郡太康九年置随国属荆州宋孝建元年属郢州永光元年属雍州泰始五年改曰随阳郡元徽四年属司州齐梁曰随郡西魏大统十六年置并州废帝三年改曰随州隋大业初改随州曰汉东郡唐武徳三年复为随州天寳初曰汉东郡乾元初复曰随州属山南东道宋曰随州汉东郡干徳五年置崇义军太平兴国元年改曰崇信军属京西南路元仍曰随州属徳安府明初改州为县后复置州以州治随县省入　本朝因之】应山县【在府北九十里东西距一百三十里南北距一百距十里东至汉阳府孝感县界七十里西至随州界六十里南至安陆县界四十里北至河南汝宁府信阳州界九十里东南至孝感县治一百八十里西南至应城县治一百八十里东北至汝宁府罗山县治三百五十里西北至襄阳府枣阳县治二百八十里汉随县地梁大同二年分置永阳县兼置应州隋开皇十八年改县曰应山大业初州废县属安陆郡唐武徳四年复置应州七年州废县属安州五代因之宋属徳安府嘉定中改属随州元因之明洪武九年省入随县十三年复置徳安府　本朝因之】
　　形势连翼轸之分野控荆襄之逺势【唐李白代答孟少府移文】北接随唐东黄南鄂西接荆郢亦江汉间一都防也【王应麟地理通释】岩石狭隘道路交错【马端临文献通考】
　　风俗陂地沃衍【三国魏志王基传】士民纯秀防同邹鲁之风【宋滕元发启】土风淳厚士多秀杰【宋周必大茇堂记】俗喜儒学名胜之流相望【宋李元衡学田记】
　　城池徳安府城【周六里有竒髙二丈余门四有濠明洪武二年筑嘉靖中筑北门月城左右为门　本朝康熙中葺建城楼】云梦县城【周三里有竒门四有濠明洪武中土筑嘉靖中增筑万厯中甃甓本朝顺治中重修】应城县城【周五里有竒门六有濠明成化中土筑正徳五年拓筑本朝康熙雍正中屡修】随州城【周三里有竒髙二丈五尺门三有濠明洪武初筑成化中濬池治中筑防城隄嘉靖中又筑郭外土城增西北三门濬濠　本朝雍正三年修濬】应山县城【周三里有竒门四有濠明嘉靖中磗筑　本朝顺治初修】
　　学校徳安府学【在府治东宋淳熙初建于三皇台前明嘉靖中徙今所　本朝顺治中修入学额数二十名】安陆县学【在县治东府学西明洪武中建于清风街嘉靖中徙今所本朝康熙中修入学额数十五名】云梦县学【在县治东明洪武中建　本朝康熙中重】
　　【修入学额数十五名】应城县学【在县治东明洪武中建　本朝雍正中修入学额数十五名】随州学【在州冶东明洪武中建　本朝康熙中重修入学额数十五名】应山县学【在县治北明洪武中建　本朝康熙中修入学额数十二名】汉东书院【在府城内本朝乾隆初年建又应城县有蒲阳书院随州有□珠书院俱乾隆初年建旧志安陆县有江汉】
　　【书院在县南文笔峯下元赵复讲学于此又碧霞书院在县北石柱山下明万厯间葛寅亮建今附记又各州县并设有义学社学】
　　户口【原额人丁五万三千一百一十五又滋生人丁一百二十八万三千四十二】田赋【田地山塘并更名田地共三万三千三十三顷二十七亩九分又额外绩垦田地三百七顷五十畆五分额徴地丅正杂银六万八千二百三十四两九钱九厘南粮正耗米六千六百二十五石九斗二合二勺漕粮正耗米六千三百九十二石七斗四升五合零又徳安所屯田二千四百七十五顷二十五亩三分八厘零额征丁粮正杂银四千一百四两四分五厘零】
　　山川紫金山【在府治前峭壁陡絶石色皆紫故名明统志载在珹西二十里今从新志改】章山【在安陆县东三十里一名内方山王象之舆地纪胜左传定公四年吴伐楚舍舟于淮汭自豫章与楚夹汉图经云即今之章山也】白兆山【在安陆县西三十里上有仙人洞唐书地理志吉阳有白兆山县志一名碧山西去随州大洪山百里髙二百丈许上有桃花岩李白读书堂其相属者为太白峯鉢盂山长老山弥望烟云缥缈天半元李仲章建长庚书院于白兆山下】大安山【在安陆县西六十里府志四面陡削其顶平衍可数里周遭有泉唐有许绍家此】石照山【在安陆县西六十里】石门山【在安陆县西八十里一名石佛山层岩髙峙上有怪石耸立】围山【在安陆县西八十五里孤峯特秀陡絶如峭其中抝坦若盂亦曰盂山】太平山【在安陆县西九十里道由石门山马鬃领而上甚险峻为郡名胜有飞泉迎阳水帘罗汉金庭石洞】石岩山【在安陆县南十里一名石门山盛宏之荆州记安陆南十五里有石岩山北临涢口晋书张昌传大安二年昌于安陆县石岩山屯兵去郡八十里郦道元水经注涢水又南迳石岩山北】凤山【在安陆县南状如鳯凰展翼】铁城山【在安陆县北五里又应山县北四十五里亦有铁城山石色如铁上有古铁城其北有石砦】蔽山【在安陆县北四十里接应山县界一名障山】横尾山【在安陆县北六十里汉书地理志江夏郡安陆注横尾山在东北古文以为陪尾山李吉甫元和郡县志陪尾山一名横山】石柱山【在安陆县北郡北濒水惟此山突起郡冶依焉上有石柱髙三丈】科斗山【在安陆县东北三十里一名小鹤山又大鹤山在县东北四十里】槎山【在安陆县东北五十里脉自应山县四望山来蔚然特起上多怪石望之青翠可爱】吉阳山【在安陆县东北六十里接应山县界山有两峯形如角髻故又名合髻山相近有鸡笼山货郎港水出焉】石梁山【在安陆县西北三十里其势如梁连接白兆】夀山【在安陆县西北五十里北接随州界东北接应山县界昔山民有夀百嵗者故名宋郑昻记夀山即大白所谓攅吸霞露隠仙灵者也】燕子山【在安陆县西北一百里山如燕窝】垒笔山【在云梦县东二十里形如笔架】神山【在云梦县东北四十里唐书地理志云梦有神山县志云出其上则雨俗呼观音冈其西有葛藤山今名张陂冈】髙楼山【在应城县东北二十五里以峯峦层叠而名东临涢水】五茄山【在应城县东北三十里一名伍家山乐史太平寰宇记在县东三十里五茄村舆地记胜王徳臣尘史云伍氏所居之地县志山上有龙泉旱祷多应】团山【在应城县西北二十五里形如弹丸】﨑山【在应城县西北二十五里山脉来自京山县界】龙鬬山【在随州东三十里】双尖山【在随州东四十里】刘季山【在随州东四十里】四望山【在随州东山最髙四望皆见】汉东山【在随州西四十里】药山【在随州西八十里】回龙山【在随州西一百六十里山头旋转如回龙】随城山【在随州南七十里经注涢水径随县南随城山北】三爪山【在随州南十里有山阜如爪形】卓剑山【在随州南三十里以形似名】君子山【在随州南七十里旧志山下居民多忠厚故名】青林山【在随州南一百里一名青山山林逺望蔚然而青元顺帝至正十一年汝颍兵起随人结屯于此推明玉珍为屯长县志山北有古寨相近有聚石山相昔人聚石为寨故名】石臼山【在随州南一百二十里山上有砦其长十九里故又名十九里山】倒卷山【在随州南一百三十里】磙山【在随州北二十里山石可凿如磙】赤石山【在随州北三十里山石皆赤唐天宝六年更名赭石山山下有随侯台】雷公山【在随州北四十里顶有二泉左曰白龙池右曰黑龙池】厉山【在随州北四十里一名烈山亦名重山又名丽山礼记注厉山氏炎帝也起于厉山荆州记随县北界有重山山有一穴云是神农所生处又有周回一顷二十亩地外有两重堑中有九井相传神农既育九井自穿汲一井则众井动即此地为神农社年常祠之水经注赐水南有重山即烈山也寰宇记厉山髙一里下有一穴穴口方一步容数人立】厯山【在随州北六十里相近有犂山】驴泉山【在随州北九十里荆州记驴泉山石卤润牛马经过贪其甘不肯去土人云牛马解逸即此山寻之寰宇记上有池虽旱不涸】碁盘山【在随州北一百二十里】观音山【在随州北一百三十里一名观音崖山腰有石洞东西北皆石壁】田砦山【在随州北一百五十里一名田王山有砦石垣尚存其前有月儿崖一孔如月髙百丈人迹罕到】晃山【在随州北一百八十里一名旷山】石鉴山【在随州东南八十里一名现光山有水一可以照影名曰石鉴】仙城山【在随州东南八十里】独宗山【在随州西南十里山峦突起旁无附丽】龙居山【在随州西南七十里相传隋文帝为随州刺史时所居宅基今为智门寺有雪窦井】大猿山【在随州西南一百里一名大孤山】大洪山【在随州西南一百二十里接安陆府京山县界一名郧山宋书沈庆之传元嘉十九年雍州刺史刘道产卒羣蛮大动郧山蛮最强盛庆之剪定之水经注大洪山盘基所跨广圆一百余里峰曰悬创为诸峰之秀山下有石门岩髙皆数百仞许入石门又得钟乳穴穴中多钟乳滴沥不断时人以郧水所导故亦谓之为郧山舆地纪胜山四面陡絶顶有大湖神龙所居后龙鬬开崖湖水南落名龙鬬崖西有仙女洞又有竒峰鹤子峯佛儿岭断足岩明圣泉硫黄池皆山之胜】天桥山【在随州西南一百六十里山下有娥皇洞洞中有泉为滚河之源】大义山【在随州东北五十里水经注漻水出大义山祝穆方舆胜览在州东北防环百里民居其间贫富自相取足有义风故名】三钟山【在随州东北五十里后汉书王常传注随州随县东北有三钟山寰宇记山有三堆状如覆钟】石女山【在随州东北八十里有石如女子状】鹦鹉山【在随州东北一百十五里隋书地理志上明有鹦鹉山寰宇记石状如鹦鹉】安居山【在随州东北一百十五里接应山县界随书地理志应山有安居山】大紫山【在随州东北一百三十里水经注赐水源出大紫山】风山【在随州东北一百六十里上有风声辄雨】田上山【在随州东北一百七十里其东有田下山】仵水山【在随州东北一百八十里接河南汝宁府信阳州界】横岭山【在随州西北七十里溠水东岸峯蛮横亘数里魏横山县以此名相近有大浪山山顶出泉一名龙泉山】松盖山【在随州西北九十里山多大松逺望如盖】栲栳山【在随州西北一百五十里一名黄山溠水出焉接河南南阳府唐县界】仙人山【在随州西北一百七十里逺望山顶其平如掌】唐城山【在随州西北元和志在唐城县北三十二里】孔山【在应山县东三十里明统志一名洞山山有洞穴毎大风将起穴先有声下有孔山坡正徳中都御史彭泽杀贼赵鐩于此】谢舞山【在应山县东六十里有石髙数仞上有五涧分山而下】牢城山【在应山县东七十里接汉阳府孝感县界上有砦】礼山【在应山县东八十里舆地纪胜梁置应州于此】大城山【在应山县东一百里上有古城】石井山【在应山县西三十里】洞庭山【在应山县西四十里县志洞庭山旁为峯子山在马坪港北上有古砦山下有泉旁一穴其深不测】横山【在应山县南二里横亘县治前】石庵山【在应山县北八里上有圆石望之如庵】阳城山【在应山县北四十里其旁有兠鍪山其隂有兴庵寨旁有葫芦山】花山【在应山县北百里接河南汝寜府信阳州界山侧旷衍百顷宜棉】应山【在应山县东南三里一名应台山又名印山左有挂钟峯旧唐书地理志永阳县隋改为应山以县北山为名】冻山【在应山县东南四十里本名蜂儿山旧志宋元丰间太守滕甫自大梁赴官途经此时无风雨而寒甚因名】吉山【在应山县东南五十里接安陆县界有南吉北吉二山古吉阳县在山之南】石龙山【在应山县东北二十里荆州记永阳县北石龙山出石斛如金钗水经注辽水出随郡永阳县东石龙山元和志有石盘回屈曲如龙形】燕巢山【在应山县东北四十里又东北一里为大梁山】大山【在应山县东北六十里一名髙贵山山北有泉流入河南汝宁府信阳州太平河发源于此其岭为平靖闗荆州记义阳郡南一百三十里有石自然若形舆地纪胜上有灵济祠堂前有圣水井云有白龙】松子山【在应山县东北八十里接汉阳府孝感县界地名新店】鸡头山【在应山县东北九十里魏书地形志乐宁有鸡头山寰宇记有二山逺相向如鸡头欲鬬之状】环山【在应山县东北一百里相近有跳石山又杨山在县东北一百十里】香炉山【在应山县西北六十里又十五里有牛心山】秀岭【在安陆县西一里俗名廖家山以廖明尝居此故名】月落岭【在安陆县西七十里其下一岩出瀑布如帘列石自成大士像以百数名观音岩】金线岭【在随州南七十里有小迳迢递直通顶上土色皆黄逺望如金】闗子岭【在随州北接河南南阳府桐栢县界】黄茅岭【在应山县东北四十里嵚崟绵亘为县之镇】土地岭【在应山县东北六十里亦曰龙爬岭上有古砦】太平顶【在随州北一百八十里防岈峻絶髙数十里南为香炉山摩云山桃花洞】七尖峯【在随州北一百七十里七尖并耸下有黄龙潭大旱不竭】凤凰冈【在安陆县东三里一名塔儿冈又名凤鸣冈荆州记安陆县东有凤凰冈晋永和四年鳯产其上】望城冈【在应山县东五里明嘉靖中知县王朝璲议云城外四山环绕塔儿冈杨通冈应台山等处尤髙平近县登之可窥城中】青石岩【在安陆县西五十里有泉出其上】虎子岩【在安陆县南十里俗传虎乳子文处】白水崖【在随州北三百里絶髙险崖上有飞瀑如悬练】真珠坡【在云梦县东舆地纪胜毎雨过有圆砂光莹如珠】仰山洼【在应山县北一百二十里一名仰山窝崱屴竒怪髙可十里许中有平田二百余畆】仙人洞【在随州西南大洪山西北十里中有石枕石牀石臼其深莫测又穿洞在洪山北二十里前有河流后有竹木中通一窍可以相望上有斧凿防】涢水【源出随州西南大洪山东南入应山县界又东南入安陆县界又东南入云梦县北界又南入应城县界又东南仍入云梦县南界又东南入汉阳府汉川县界水经注涢水出蔡阳县东南大洪山隂东北流合石水又东均水注之又屈而东南流溠水流注于涢又防于支水又经随县南随城山北而东南注又南迳石岩山北又东南流而右防富水又迳新城南又防温水又右得潼水元和志涢水故清发水也自随州流入注于沔春秋吴败楚于柏举从之及于清发是也府志涢水源出大洪山黑龙池北流暖水注之又北石鱼河水注之径观音潭圣水河水注之东流至梅邱镇温泉水注之折而东南径安贵镇溠水注之又东南流武河樊老湖之水注之南流径两河口防水注之绕州治东南流径望城冈溧水合诸马港水注之径庙潭渡及药山均水注之径光化镇浪水注之厯云潭龟潭而径应山防漻水径苍头渡自平里市流入安陆县界径寿山东白竹港水流防焉折而东南流至石牛潭防县西四十里之青龙潭水又径埠石潭又南防洑水折而东流防七里港水又折绕城西北合城东诸溪之水注滚钟潭萦回城西径樱桃渡防蒿桥港水滙为骆驼潭又径石滩防石河水厯云梦境防瀖水紫石桥水及女港水厯应城境防杨家河至黄港河安陆县志涢水旧流至骆驼滩即迤逦而东径虎子岩之南又南为史家河由云梦县利塘注黄港口明景泰中藩封就国以溯流迟滞于河之西岸髙家渡冯家滩别开小河以便出入水性趋直遂成巨浸故道渐湮云梦县志涢水旧自安陆西南流为史河口径利塘镇至新庙俗谓之新庙河又南径白河口分流为县河其正流东南为黄港口又东南至县南三十里滙为隔蒲潭又东南入汉川县界其支流自史河下合杨家河为两河口南流名官渡河亦东南至黄港口合正流自宏治以后支流盛而正流淤嘉靖五年知县潘渊筑塞新河疏通正道未防为土人盗决嗣后旋濬旋塞　本朝顺治中复筑濬】章水【源出随州界东南入安陆县南界又东南入应城县界入涢水今名杨家河水经注土山水世谓之章水出土山迳随郡平林县故城西又南流右入富水应城县志杨家河又名义河东入涢水曰两河口接云梦县界　按章水本合富水始入涢自明宏治中涢水直决而南遂与章水合流自此章水不复入富富水亦不复入涢而径逹于汉】洑水【在安陆县西十五里源出槎山西流防夀山之于菟港水而入涢水】瀖水【在安陆县西源出白兆山下有万珠泉白云泉东流为瀖水径县西五里蒿桥亦名蒿桥港又东南入涢】富水【在应城县西自安陆府京山县流入又东南流入汉阳府汉川县界今名西河水经注富水东南流于安陆界左右土山水又东入于涢县志西河自三汊河七里坂东南流入县界径车埠头又东南径走马滩浮城坂又径燕子岩观音滩同车滩三里滩又径城北折而西南流有净港水滙焉是名西河又南厯鐡牛坝防渔子港水及省港之水又南径栎林市之黄家滩防龙港之水又南厯张长港赤岸挂口至县南四十五里名梅家港又东南至八埠口逶迤湖泽之间逹汉川县入汉按水经注富水合章水东入于涢今惟杨家河入涢而富水则南流径达于汉与章水不复相通详见章水】潼水【在应城县南水经注潼水出江夏郡之曲陵县西北潼山东南流迳其县南东入安陆注于涢水隋书地理志安陆郡应阳有潼水】支水【在随州西水经注支水源出大洪山而东流注于涢　按今以此水为均水考水经注均水入涢在溠水之上此水入涢在溠水之下均水以湮不可考而遂误以支水为均水也】暖水【在随州西出大洪山下流入涢】浪水【在随州南四十五里源出大狐山东流迳三爪山至狮子潭入涢水】漻水【在随州东北水经注漻水北出大义山南至厉乡西赐水入焉又南迳随县注安陆也】溧水【在随州东北一名锡水一名赐水一名厉水水经注赐水源出大紫山分为二水一水西迳厉乡南西南流入于漻即厉水也一水出义乡西南入随又注漻寰宇记锡水出光化县西北源出随县大浩山府志溧水源出随州东北五十里螺蛳山南迳厉山店又南迳龙鬬山亦名五陂河过折河渡至望城冈南入涢水】仵水【在随州东北流入河南汝宁府信阳州界】溠水【在随州西北今名扶恭河周礼夏官职方氏河南曰豫州其没波溠左传庄公四年楚武王伐随令尹鬬祁莫敖屈重除道梁溠注溠水在义阳厥西县西东南入涢水水经注随县有溠水出县西北黄山南迳防西县西又东南迳随县故城西南又南与义井水合又南流注于涢元和志溠水在随州西四十里明统志西魏改防西曰下溠取此府志溠水源出栲栳山东南流合鲁城河又径唐县镇引骕骦陂之水又东流过安贵镇西又东南入涢水】防水【在随州西北一名鲁城河水经注防水出桐柏山之阳东南流迳防西县西又东南流入于溠随书地理志唐城有防水旧志防水源出太平顶南流合扶恭河径州西为浮缨河南入涢水】辽水【在应山县西水经注辽水出随郡永阳县东石龙山西北流南回迳永阳县西厯横尾山又西南至安陆县故城西入涢寰宇记吉阳县有东漻水西漻水盖辽漻声近而讹县志漻氷在县西源出兠鍪山西南流迳夀山南马坪港注之又南入涢】汶水【在应山县北九十里流入河南汝宁府信阳州界】县河【在云梦县南涢水自白河口南数百歩分流而东环绕县城为县河至县南稍东滙为碧潭又东至县东南五里名洛阳河又东迳青石桥入汉阳府孝感县界通环河又小龙河在县东南由隔蒲潭分流入环】龙石河【在应城县西一名毛家河源出京山县马耳山东南流入县界径县西北四十里铁佛寺厯县西三十里宋家冲名赵家河又南迳县西二十里凌水桥又东南五里为龙石河由廖家砦注龙骨湖】石子河【在应城县西南三十五里一名李家河源出京山县马耳山东南流入县界径县西四十里髙家桥合义河径黑龙庙又南流为易家河又南流名石子河经廖家砦入龙骨湖】五龙河【在应城县西南一名三龙河源出京山县林泉山东南入县界为二龙港四龙港又南径县西南五十五里响水潭又南流五里为五龙河防阳池港之水由白洋港入三台湖通汉川县之金带河】石鱼河【在随州西南即石水水经注石水出大洪山东北流注于涢谓之小涢水】圣水河【在随州西北第三都源出观音山东南流至州西八十里入涢】黄沙河【在应山县东南流入汉阳府孝感县界一名环水寰宇记环水源出应山县鸡头山初流一百歩绕山环流因名南流迳吉阳城东入孝感界县志黄沙水东南流广港月港水注之至七里冈防东河】东河【在应山县东源出县西北二里曰汶水东南流环城东为濠径应台山潴为池东流注于方家河亦曰东湖折而东南流天井涧簸箕港水注之又折而东北白泉河中界河水注之又东南迳太平镇二吉水注之又迳七里冈入黄沙河】白泉河【在应山县东亦名白沙河东南流合于东河】太平河【在应山县东太平镇源出大龟山又有中界河在县东三十五里南流入东河】云梦泽【在安陆县南五十里东南接云梦县界周礼职方氏荆州其泽薮曰云梦尔雅九薮楚有云梦左传宣公四年鬬伯比生子文焉防夫人使弃诸梦中注江南安陆县东南有云梦城元和志史记司马相如传云楚有七泽其小者名云梦方九百里左传云防子之女弃子于梦中无云字楚子济江入云中复无梦字以此推之则云梦二泽本自别矣而禹贡及尔雅皆曰云梦者盖双举二泽而言之故后代以来通名一事寰宇记云梦泽在安陆县东南濶数十里南接荆湘司马光通鉴五代晋天福五年安审晖败唐兵于云梦泽　按左传楚昭王渉睢济江入于云中杜预注谓睢至枝江入江汉书地理志谓南郡华容有云梦泽故先儒蔡沈注禹贡以为云梦方八九百里华容枝江江夏安陆皆其地也今考古之华容杜佑以为今监利胡三省以为今石首曹操赤壁之败行云梦泽中失道当在监利石首间而令尹子文初生弃于梦中石晋安审晖破南唐兵于云梦则当在安陆也要之安陆以南华容以北枝江以东皆古之云梦泽后世悉为邑居聚落】郑家湖【在云梦县东自县北发源东流径县东北无量桥又东南径楚王城北滙流成湖稍东相接者为曲水湖其水合流而南径谢家桥入县河】紫云湖【在云梦县东二十五里】石羊湖【在云梦县东三十里】百丈湖【在云梦县东四十里】王汉湖【在云梦县东四十五里其南为龙阳湖又南为台湖去县六十里俱互相委输南达涢水】龙须湖【在云梦县东南五十里】罗陂湖【在云梦县东南】三台湖【在应山县南三十里一名三台河上接五龙河】清水湖【在应城县东南西接三台湖】龙骨湖【在应城县西南四十里上接三台湖南亦接汉川县界】女港【在安陆县东源出县东北六十里之土桥南流迳普安桥金龙桥又南流迳新安桥入涢】白竹港【在安陆县西源出夀山东南流至县西三十里南入涢水】货郎港【在安陆县东南二十里一名紫石桥水源出县东北鸡笼山南流入涢】汤池港【在应城县西古名温水亦名温泉亦名玉女泉隋书地理志应阳有温水寰宇记温泉在应城县西南人静则泉清人閙则泉沸县志温泉俗称汤池周围二十余丈状如釡水有硫气翻沸不息是为上池可资灌溉池南数丈复有沸泉出土中热稍减为下池二池皆能愈疾居人因于下池之南甃石为二坎引水浴焉其南出之水流为汤池港至响水潭入五龙潭河】省港【在应城县北源出安陆府京山县自县北三十里入境东南流径髙桥又南流至县东北五里为萧家港又西南径县北三里古城港又南径县南三里太平桥又西流为渔子港至县西南二里窑湾防菱湖水入西河】东港【在应珹县东南源出县东十里白家港东流迳双桥又东南流十里注于清水湖】马坪港【在应山县西六十里源出县西北界径蜂子山又南合界河其水源出峯子山北马鞍山南流合马坪港又南径夀山南入辽水】簸箕港【在应山县东南三十里一名髙桥港源出县西南山中折而东北流入东源】鼋潭【在随州东六十里又冇云潭在州东南五十里】温泉【在随州西梅坵一名汤泉在大洪山下流入涢水】圣泉【在随州西北观音山顶旱祷即雨】滴岩泉【在应山县东北石龙山内岩髙数丈泉流飞泻而下一名滴水泉】鹊陂【在云梦县东二十里】骕骦陂【在随州北唐城镇白云乡左传定公三年唐成公如楚有两肃爽马子常欲之　按唐城为古唐国地陂以此为名】夜光池【在随州城西北隅学佺名胜志即随侯得珠处】白龙井【在应城县东北二十里伍家山麓旱可祷雨】义井【在随州南水经注义井水出随城东南井泉常涌溢而津注冬夏不异相传谓之义井下流合溠水州志舜子井在州治东南一里亦名义井】
　　古迹安陆故城【在今安陆县北汉置县厯代因之水经注安陆县故城因冈为墉峻不假筑梁书韦叡传叡至安陆增筑城二丈余更开大堑起髙楼元和志安陆县本汉旧县属江夏郡隋改属安州其城三里西枕涢水元史地理志宋淳熙间徙治汉阳元至正十三年还旧治县志故城在县西北晋太蔚陶侃伐杜曾所筑　按汉晋旧城不知何年徙于今治旧志俱不详】曲陵故城【在应城县东南三国吴置县南北朝宋省入安陆而此城废宋书州郡志曲陵县本名石阳吴立晋太康元年改曰曲陵明帝泰始六年并安陵水经注曲陵县治石潼故城城圆而不方】江夏故城【在云梦县东南元和志云梦县东南涢水之北有江夏故城周数里据山川言之此城南近夏水余阯寛大则前汉江夏郡所理也寰宇记江夏故城汉为郡城今云梦县东南】随县故城【今随州治春秋随国汉置县南北朝宋改曰随阳西魏置随州厯代因之左传桓公六年楚武王侵随注随国今义阳随县宋书州郡志随阳太守晋武帝太康年分义阳为随国明帝泰始五年改为随阳领县随阳汉随县后与郡俱改隋书地理志汉东郡西魏置并州后改曰随州大业初置汉东郡元和志随郡自宋以还多以封建子弟为王后魏大统十六年改随州后遂因之旧唐书地理志随汉东郡武徳三年改随州胡三省通鉴注杨坚受周禅遂以随为国号又以周齐不遑宁处去随作隋以随训走故也元史地理志随州宋为崇信军又为枣阳军后因兵乱迁徙无常元至元十二年归附十三年即黄仙洞为州治州志元即黄仙洞为州治在大洪山寻徙今州治　按周书文帝本纪魏废帝三年改并州曰随州元和志作大统十六年似误】平林故城【在随州东北汉平林地隋书地理初省后汉书刘圣公传地皇三年平林人陈收廖湛等聚众千余人号平林兵隋书地理志汉东郡平林梁置上明郡开皇初郡废唐书地理志随州唐武徳五年省平林县入焉元和志平林故城在随县东北八十里寰宇记随县东北有平林乡】厥西故城【在随州西北晋置县南北朝宋改阙西魏改防西西魏改下溠随改唐城寻废唐复置曰唐城宋省入随县而此城废晋书地理志义阳郡厥西宋书州郡志随阳太守领县阙西随书地理志汉东郡唐城后魏曰防西置义阳郡西魏改防西为下溠又立肆州后周省均颖涢归四州入之改曰唐州开皇十六年改下溠曰唐城大业初州及诸县并废入焉元和志唐城县梁于此置下溠戌后没魏改为下溠镇隋开皇三年改镇为唐城县大业二年废开元二十四年采访使宋鼎奏置寰宇记唐城县在随州西北一百五十里梁干化三年改曰汉东后唐同光元年复故晋天福元年又改曰汉东汉干祐元年复故宋防要绍兴五年省唐城县为镇属随县州志唐县镇在溠水之东北岸镇司村　按唐书地理志随州唐城开元二十六年析枣阳县置当即此县或大业二年以后并入枣阳而开元复析置欤】光化故城【在随州东南齐置安化县西魏改新化北周改光化隋唐因之宋省入随县而此县废元和志光化县西北至随州三十四里本汉随县地南齐分其地立安化县后魏文帝改为新化废帝改为光化王存九域志熙宁元年废为镇入随县旧志今仍为光化镇】顺义故城【在随州北八十里南北朝宋置唐初省入随县隋书地理志汉东郡顺义梁置北随郡西魏改为南阳析置淮南郡厉城顺义二县立冀州寻改为顺州又置安化县开皇初郡并废十八年改安化曰宁化大业初州废改厉城为顺义其旧顺义及宁化并废入唐书地理志随州随武徳五年省顺义县入焉】土山故城【在随州东北五十里南北朝梁置县唐初省隋书地理志汉东郡土山梁曰龙巢后周改曰左阳开皇十八年改为真阳大业初又改为土山州】礼山故城【在应山县东南北朝宋立东随郡南齐为东随安左郡魏为东随县隋改为礼山唐初省入应山县隋书地理志义阳郡礼山旧曰东随开皇九年改焉唐书地理志安州应山武徳四年析置礼山八年省　按魏书地形志宋安郡乐宁有武阳闗鸡头山疑乐宁亦礼山地而隋志不言隋己有礼山而唐复析置盖隋末省入应山诸书失载】平靖故城【在应山县北五十里隋书地理志安陆郡应山有平靖郡西魏又置平靖县开皇初郡废大业初又有平靖县入焉舆地纪胜在应山县北麻场市今为平靖村】吉阳废县【在应山县北隋书地理志安陆郡安陆有旧永阳县西魏改曰吉阳大业初废入元和志吉阳故城在应山县北五十里】清腾废县【在随州西南隋书地理志竟陵郡清腾梁置曰梁安开皇七年改名焉】安贵废县【在随州西北隋书地理志汉东郡安贵梁置曰定阳西魏改曰定贵唐书地理志随州随武徳四年省安贵县入焉】横山废县【在随州西北隋书地理志汉东郡安贵西魏置防城郡及防城县后废防城郡改防城曰横山大业初废横山县入焉】上明废县【在随州东北晋书毛寳传庾亮西镇请为辅国将军江夏相督随义阳二郡镇上明隋书地理志汉东郡上明西魏置曰洛平县开皇十八年改名州志州东北有上明乡】环水废县【在应山县东南北朝宋置县梁省宋书州郡志义阳太守领县环水】郧城【在安陆县境萧徳元括地志安州安陆县城本春秋时郧国城元和志安州春秋时郧国通鉴晋太元八年符坚大举入防慕容垂扳郧城　按汉书地理志郧乡在竟陵左传杜预注郧国在云杜今考郧川云梦及蒲骚皆在徳安府界疑括地志元和志之説为长】上昶城【在安陆县西北三国魏志王基传基表城上昶徙江夏郡治之以偪夏口元和志今安州西北五十三里上昶故城是也】楚王城【在云梦县东北舆地纪胜在云梦县东一里楚昭王奔郧时筑】新城【在云梦县东南水经注涢水径新城南永和五年晋大司马桓温筑县志新府城在县东南四十里城垣尚存即新城也】蒲骚城【在应珹县西北元和志故浮城县在应城县西北三十五里即古蒲骚城也左传莫敖狃于蒲骚之役郧人军于蒲骚是也后魏于此置浮城县随废县志今城西北三十里有浮城坂俗又称故城坂】古唐城【在随州西北九十里左传注唐属楚之小国义阳安昌县东南有上唐乡汉书地理志舂陵上唐郷故唐国后汉书王常传常引军与荆州牧战于上唐大破之水经注石水东北迳上阳县故城南本蔡阳之上唐郷】楚子城【在随州东寰宇记楚子城在光化县北十八里左传桓公八年楚子合诸侯于沈鹿黄随不防楚子伐随因筑此珹以逼之故曰楚子城州志又有鲁城在州西北一百二十里溠水之西】云公城【在应山县东七里舆地纪胜东临澴水高六丈】厉乡【在随州北今名厉山店左传僖公十有五年齐师曹师伐厉注义阳县有厉乡汉书地理志南阳郡随厉乡故厉国也注厉读曰赖帝王世纪神农氏起列山为列山氏今随厉乡是也水经注漻水南至厉乡西赐水西迳厉乡南乡故赖国也有神农社通鉴唐兴元元年曹王臯击李希烈将于厉乡走之】断蛇邱【在随州西水经注溠水侧冇断蛇邱隋侯出而见大蛇中防因举而药之故谓之断蛇邱后蛇啣明珠报徳元和志断蛇邱在随县西北二十五里】于菟村【在云梦县西十里寰宇记于菟村即楚鬭伯比外家处生鬭谷于菟为楚令尹子文是也】宰相林【在安陆县东十八里舆地纪胜在紫石村唐许氏松柳所在名胜志唐许绍尝与髙祖同学封谯国公卒此林】李氏东园【在随州南宋欧阳修有李秀才东园记】七相堂【在府治东舆地纪胜郡守陆世良建七相者唐郝处俊宋张齐贤防准宋庠吕大防范纯仁蔡确】五桂堂【在府治西舆地纪胜元丰中方城范公为掌书记官舍西偏有桂甚茂后范公之子致君致明致虚致祥致厚相继登第因构五桂堂周必大为之记】跨鳌堂【在安陆县北二十里宋郑昻记平沙回岸萦带城郭商帆渔舟出没烟波楚国山水之观未有以易此者】四贤堂【在应山县治西南舆地纪胜连舜宾二子庶庠从学二宋相继登第世谓人才二宋盛徳二连张耒有记】郝处俊钓台【在安陆县西三十里九域志安州有郝侍郎钓鱼台云郝处俊也舆地纪胜在安陆县石漴村】越王台【在云梦北十八里其地名仵落市宋时曽置县于此明统志相传越王所筑】随侯台【在随州北八里文献通考随县有随侯台】浮云楼【在府治内唐杜牧有安州浮云楼寄懐张郎中诗】汉东楼【在随州治南即今南门楼唐李白登此有诗】范公亭【在府治中舆地纪胜旧名吕公亭吕丞相大防贬安陆时寓此后范致尧亦寓此读书因改名焉】车盖亭【在安陆县治西北】尹公亭【在随州治东名胜志宋龙圗阁尹洙庆厯中贬随州寓居城东金灯院后人立尹公亭曽巩为记】涢隂亭【在随州治西宋张商英建】废马监【在应城县东十五里宋乾道五年置故址尚存】王世则宅【在应山县西四十里】郑獬宅【在应山县西九十里】
　　闗隘顺义闗【在随州北八十里】仵水闗【在随州北一百八十里】平林闗【在随州东北上明乡即古平林县地当楚豫之交最为扼要】黄土闗【在应山县西北九十里】平靖闗【在应山县东北七十里接河南汝宁府信阳州界古名寘阨一名黾塞亦名鄳阨与黄岘武阳号义阳三闗俗名恨这闗左传定公四年左司马戌谓子常曰塞大隧直轘宜阨战国防庄公曰穰侯受命于秦王填黾塞之内而投已乎黾塞之外史记苏秦传苏代曰秦欲攻魏重楚则以南阳重楚残均陵塞鄳阨张守节史记正义申州有平靖闗益古鄳县之塞阨元和志平靖闗因古平靖县为名后魏大统十六年置隋大业二年废齐志云义阳有三闗此则其一在安州北一百七十里在应山县北六十五里北至申州九十里东至白雁闗一百六十里地理通释此闗因山为障不营濠隍故名平靖闗有大小石门皆凿山为道以通往来荆楚守隘之地也吕氏春秋九塞防阨其一焉乃平靖也】百雁闗【在应山县东北一名白雁闗元和志昔有雁息其上故名在安州东北二百里在应山县北九十里北至申州九十里东至礼山闗一百里】礼山闗【在应山县东北接河南汝宁府信阳州界一名武阳闗今名武胜闗魏书地形志乐宁有武阳闗元和志礼山闗因古礼山县为名武徳八年县废即齐志所谓武阳闗也在安州东北二百四十里在应山县东北一百三十里北至申州一百五十里舆地纪胜武阳闗今名大塞岭地理通释左传大隧乃武阳也后魏元英至义阳将取三闗先防之曰三闗相须如左右手若克一闗两闗不待攻而破宜先攻东闗又恐其并力于东使李华向西闗分其兵势自攻东闗六日而防进攻黄岘及西闗梁将皆走】凤现闗【在应山县东北一百二十里俗传有凤凰现于山下因名】长江埠巡司【在应城县东南五十里旧有﨑山镇巡司乾隆年间移此】合河店巡司【在随州南七十里】梅邱镇巡司【在随州西北九十里舆地纪胜有东西二梅邱】唐县镇巡司【在随州西北九十里即古唐城】髙阳总巡司【在随州东北一百八十里旧有出山镇巡司乾隆年间移此】三里店巡司【在应山县西北黄土闗旧在县西南平市镇　本朝雍正十年移此】髙窍镇【在安陆县南三十里旧有巡司今移合河店】漴头镇【在安陆县西北二十里石渠村亦曰潼头周书文帝纪西魏大统十六年柳仲礼率众乱杨忠逆击于漴头大破之】兴安镇【在云梦县东十五里】隔蒲潭镇【在云梦县南临涢水】利塘镇【在云梦县北二十里】太平镇【在应山县东四十里】广水镇【在应山县东五十里】平里市镇【在应山县西南九十里】井子镇【在应山县西五十里东接随州界】四十里冲【在随州北一百六十里南北相距四十里四面皆山因名】闗儿口【在随州北接河南南阳府桐柏县界】界牌口【在随州北接河南南阳府桐柏县界路甚险隘】石门【在随州南七十里段家冈旧有石坊今存遗址】土门【在随州西一百七十里夹山中通一路今有门楼】苍台营【在随州东南七十里段家河东】诸葛砦【在安陆县东舆地纪胜在安陆县罗陂村旧传诸葛武侯所立】髙台砦【在云梦县南】田王砦【在随州北一百五十里古避兵处石垣尚存】黄陵砦【在应山县东二十五里又牢城砦在县东五十里大城砦在县东八十里大城山之阳有古城址】鸦孤砦【在应山县东北四十里何家山】铁城砦【在应山县西北四十里又兴安砦在县北四十里】牛心砦【在应山县东北六十里东接武胜闗又狄将军砦在县东北八十里下有古洞】椵树垭【在随州东南长冈店西五十里陡峻为州南要地】胡金店【在云梦县西北近新庙河　本朝顺治中始立】淅河店【在随州东南十五里】长冈店【在随州东南】均川店【在随州西四十里】官潭店【在随州西七十五里】汪家店【在随州西北栲栳山下其相近又有道人林诸处皆有迳路可达河南南阳府唐县】白赶店【在随州西北栲栳山西】栎林市【在应城县南八里】
　　津梁紫石桥【有五一在安陆县东十八里名下砦石桥一在安陆县东二十里名中砦石桥一在安陆县东北四十里名上紫石桥一在随州南五十里一在应山县西北七十里】好石桥【在安陆县南二十五里接云梦县界】通济桥【在安陆县西半里横亘十里二寻广寻有七尺】无量桥【在云梦县东北】太平桥【在应城县南二里一名旅利桥元至正中建】青龙桥【在应城县南五里西河省港合流处】乐善桥【在随州东南十五里】光化桥【在随州东南三十五里】云潭桥【在随州东南五十五里】阜民桥【在随州南一里】汉东桥【有二一在随州南八十五里一在应山县东五十里】嵗丰桥【在随州西一里又名李公桥】回龙桥【在随州北二十五里】渡蚁桥【在应山县南一里为南北通衢彭大翼山堂肆考宋郊兄弟尝随父官应山后人因郊渡蚁事遂以名桥】井子桥【在应山县西五十里】马坪桥【在应山县西六十里马坪港接随州界】汶水桥【在应山县北三十余歩】西河渡【在应城县西一里】淅河口渡【在随州东南十五里】两河口渡【在随州西南三里】木园渡【在随州西二里】
　　隄堰涢河隄【在云梦县南涢河北岸马家湾萧里埠一带嵗罹水患而隔蒲潭尤甚明正徳中知县涂瓘始筑隄捍之厯乆渐溃　本朝康熙五年重筑】韩信隄【在云梦县东北十五里长数百丈上有庙俗称韩王冈】凤皇隄【在随州北六十里厯山东府志似凤形有两翅高低为堰】
　　陵墓古随侯墓【在随州北九十里地名石门髙二丈相传为随侯冢寰宇记在随州北二十里】汉黄琼墓【在安陆县西白兆山下】唐许绍墓【在安陆县东十八里紫石村即宰相林】宋张君房墓【在安陆县南二十里董店俗呼为张金紫坟】欧阳华墓【在应城县西太平乡华欧阳修之叔修为铭其墓】连舜宾墓【在应山县南】连庠墓【在应山县西五里】郑獬墓【在安陆县南八十里杨家河畔】元赵孝妇墓【在应城县南十里龙港口】明何宗彦墓【在随州城内】杨涟墓【在应山县东天防涧】陈烈妇墓【在应山县北里许】
　　祠庙神农庙【在随州北厉山寰宇记厉山穴口石上有神农庙】舜祠【在随州北厉山】随文帝祠【在随州东南寰宇记在随州东南一里唐天寳七年置】蒲骚庙【在应城县西南舆地纪胜庙中神乃楚武王像县南有三相传为楚武王】季梁庙【在随州南元和志庙在随县南门外道西三十二歩】令尹子文庙【在云梦县东北舆地纪胜在县西十里于菟村后迁县之艮隅宋元祐中赐额忠应】伍子胥庙【在云梦县东十五里女儿港旁有龙穴龙起毁庙宇巨碮围文余今尚存】楚襄王庙【在云梦县东寰宇记在县东子城内】四忠祠【在应山县治东初名东张公祠祀唐张巡明万厯初增宋岳飞李庭芝后又配祀杨涟】谢公祠【在应城县治东祀宋儒谢良佐朱子作记】马都司祠【在应山县东北树林口明正徳中覇州防掠楚豫河南都指挥马震率十余骑追捕至此力不敌死因建祠祀之】杨忠烈祠【在应山县治西祀明都御史杨涟】
　　寺观报恩寺【有三一在安陆县治西梁天监中建一在随州城内一在应山县城内】水西寺【在安陆县西四里一名救苦寺今名胜业院】石佛寺【在安陆县西八十里唐元和七年建】百法寺【在云梦县城内西南隅唐太宗时敕建赐额明正统十年重建】泗州寺【在云梦县南五十里】上方寺【在应城县南】圣寺【在应城县西南明永乐间僧了訾居此】妙髙寺【在应城县北半里俗呼古城寺内有鸠雪堂】金灯寺【在随州东上明乡】洪山寺【在随州西南大洪山】万夀寺【在随州西南大洪山】龙兴寺【在应山县东二十里天井涧幽窅纡折自涧口入凡九曲五里许至山门石梁正殿后毘卢殿平揖诸峯】经台寺【在应山县东南五十里吉山下】寳林寺【在应山县北二十里前临大河基周数里后有松栗二坪木皆参天宋元皆有碑碣明洪武间赐名正觉寺】干明寺【在应山县东北六十里大龟山上唐建】元真观【在安陆县北】紫星观【在云梦县东】青龙观【在应城县西二十五里】神农观【在随州北一百八十里】
　　名宧汉萧由【东汉兰陵人平帝时江夏太守平江贼成重等有功】侯霸【河南宻人王莾初随宰县界旷逺滨带江湖亡命者多为冦盗霸按诛濠滑分捕山贼县中清静】董宣【陈留圉人江夏剧贼夏喜等防乱宣为太守到界移书曰朝廷以太守能擒奸贼故辱斯任今勒兵界首檄到幸恩自安之宜喜等开惧即时降散】三国魏桓禺【谯郡人嘉平中江夏太守清俭有威惠】晋陶侃【鄱阳人为江夏太守陈恢防武昌侃出兵御之以运船为战鉴或言不可侃曰用官物讨官贼但须列上有本末耳于是击恢所向必破凡有虏获皆分士卒身无私焉】南北朝宋宗慤【湼阳人文帝时随郡太守雍州蛮屡防慤败之又南新郡蛮帅田彦生率部曲叛屯据白杨山柳元景攻之未下慤师其所领先登众军随之羣蛮由是畏服】齐萧敷【南兰陵人随郡内史招懐逺近士庶安之】梁夏侯亶【谯郡人天监八年司州刺史领安陆太守甚有威恵边人悦服】西魏权景宣【天水显亲人大统末安州刺史梁定州刺史李洪逺初欵后叛景宣恶其怀贰袭破之自是酋师慑服无敢叛者又别破梁陆法和羊亮于涢水又遣别帅攻抜鲁山多造舟舰益张旗帜临江欲渡以惧梁人梁将王琳在湘州景宣遗书谕以祸福琳遂举州欵附】周梁睿【安定乌氏人武帝时安州总管有惠政】于翼【洛阳人武帝时安州总管时大旱涢水絶流翼遣主簿祷白兆山即日防雨嵗遂有年百姓感颂之】皇甫璠【安定三水人武帝时随州刺史政存简惠百姓安之】隋元景山【洛阳人周末安州总管时桐柏山蛮为乱景山击平之髙祖受禅以景山为行军元帅陈将鲁达陈纪以兵守涢口景山击走之甑山沌阳二镇守将皆弃城遁大着成名】李衍【辽东襄平人开皇中安州总管有惠政】辛彦之【陇西狄道人高祖时随州刺史于时州牧多贡珍玩惟彦之贡祭物髙祖善之谓朝臣曰人安得无学彦之所贡稽古之力也】唐韦思谦【郑州阳城人髙宗时应城令负殿不得进官吏部尚书髙季辅曰余始得此一人岂以小疵弃大徳耶擢御史后为名臣】刘长卿【河间人大厯间随州刺史以诗驰声】伊慎【兖州人徳宗时李希烈反慎率兵围安州希烈之甥刘戒虚以兵来援慎逆击于应山擒之示城下州开门降以功为安州刺史攻随州战厉乡斩首五十级喻降李惠登拜安黄州节度使】李惠登【营州栁城人李希烈反属以兵二千使屯随州惠登挈州以归即拜刺史州数被乱惠登视人所谓利者行之害者去之政清静居二十年田亩辟户口日增人歌舞之于是节度使于頔状其绩诏加御史大夫升随为上州】令狐绪【宣州华原人宣宗时随州刺史有佳政】李去惑【僖宗时随县令王仙芝攻城去惑坚守待援不至城陷死之　按旧志作李去感今依府志改正】五代梁刘玘【雍邱人贞明中守安州以城中阛阓栉比冬月井多涸乃于城西北隅依石壁造水楼悬绠而汲以备不虞明年吴人围安陆汲道絶大得水楼之利】汉王祚【随州刺史汉法辇牛革送京师制铠遇暑雨多腐坏祚请颁铠甲之式于诸州令裁之以输民甚便之】周李琼【幽州人世宗时安州防御使治郡寛简民请立碑颂徳诏中书舍人窦仪撰文赐之】宋张齐贤【寃句人太宗时知安州真宗即位召拜兵部尚书同中书门下平章事】师颃【内黄人太宗时知安州所至以简静为治】欧阳【庐陵人真宗时随州推官大洪山竒峯寺有僧数百转运使疑其有奸状令往按审其无他僧赂以金不受即令僧转赈饥民多所全活】李孝基【赵郡人仁宗时知随州所治虽剧然事来亟断甫日中庭已空矣或问其□曰无他省事耳】司马旦【夏县人知安州治郡有大体所施设取于适理便事】范纯仁【吴县人英宗时通判安州力求民间利病而罢行之朞月政化大行风俗改易至哲宗时为相复忤章惇落职知随州】滕元发【东阳人神宗时言新法之害黜知安州多善政】谢良佐【上蔡人防宗时应城令时胡安国以典书使者行部过之不敢间以他事因介绍请以弟子礼见入见吏卒植立庭中如土木偶人肃然起敬遂禀学焉】陈规【安邱人靖康末安陆令盗祝进等攻徳安府守弃城遁父老请规摄守事规遣兵讨进连战败之建炎元年除知徳安府李孝义张世以歩骑数万薄城阳称受诏招规规登城视其营垒曰此诈也亟为备半夜孝义兵围城大战败之与羣盗杨进相持十八日进技穷以百人自卫濠上求和规出城与交臂语进感之折箭为誓而去董平引众窥城遣其党李居正黄进入城求犒规斩进授居正兵为前锋大破之】吴柔胜【宣州人寕宗时知随州时再议和好戒开邉隙旁塞之民事与北界相渉不问法轻重皆杀之郡民梁臯有马为北人所盗追之急北人以矢拒臯臯亦发二矢毙其人北界以为言郡下七人于狱柔胜至立破械纵之具始末报北界而己收土豪孟宗政扈再兴隶帐下后宗政再兴皆为名将筑随州及枣阳城招四方亡命得千人立军曰忠勇营栅器械悉备】赵方【衡山人宁宗时知随州时南北初讲和旱蝗相仍方亲走四方以祷一夕大雨蝗尽死嵗大熟】元徳格苏【髙昌人至元中徳安府逹噜噶齐土人蔡知府者以众叛徳格苏率众平之主将怒将屠其城徳格苏请曰叛者蔡知府数人而己城中人何预焉盍诛其党与而止母令滥及非主将嘉其诚恳城遂得全徳格苏旧作铁哥术达噜噶齐旧作达鲁花赤今改正】明张寛【福建人洪武中知徳安府兵燹之后署廨学校残燬寛修葺之下令州县招徕耕种子弟可教者督以诵习在任七年去】汪灌【休宁人洪武初知云梦县创学劝农民乆而慕之】杜智【芜湖人洪武中知随州以催科考殿例当遣廷臣奏其治状诏乗传复任】诸葛平【阳朔人洪武间知应城县廉能爱民均猺简赋吏服其威民安其恵】孙士良【永乐初知应山县政事简恵赋役以均未三考人户增二千余口开垦荒田五十余顷】朱干【永乐初知应城县律己公正政勤而庶民懐吏戢秩满陞知随州】陈嘉庆【颍上人永乐间知安陆县精敏有才节缩甲里赋均猺简乃酌画其法名曰便民政畧徧谕闾阎俾民不为吏胥所欺】陈莘【广西人永乐间知随州咨访利病循行阡陌或防服与野老谈使尽言布政事悉人情辟田四百余顷民受其利】范理【天台人正统时知徳安府随州民田为楚王防衞所占令犹输赋理奏悉还民嵗再巡属邑省耕收防疾苦部内大治】饶政【望江人正统中徳安府学教授庄重谨教有成规虽祁寒盛暑不辍】吕禴【昆明人成化中知随州严明防慎值嵗旱民饥禴素衣跣足祷雨发仓赈贫初夏民纳祗侯钱禴曰五谷未登钱必假贷于人者令还主秋赴纳】胡世宁【仁和人治中徳安府推官时岐王初就籓从官骄世寕裁之他日复请湖田坚持不与】黄巩【莆田人宏治中徳安府推官诸所修举以正风俗作人材为先饬学宫表董孝子祠】周冲【宜兴人正徳时知应城县实心任事以道化民立上蔡祠建常平仓】李逢【丰城人嘉靖间知徳安府明敏刚毅务先教化吏莠民悉置之法】徐元贞【繁昌人嘉靖时知徳安府严毅仁恕下车辄令曰农民力不能耕者告守为备耕具迁立学宫嵗荒即募流民筑河隄民得活而水无患】吴哲【贵州人嘉靖中知应城县有机略邑土城数圮哲延富民集防邑庭议陶博之事皆欣然各任力所优注多寡丈尺于籍中巳乃分地书姓名标识之民乐事劝功匝月而城成】潘渊【天台人嘉靖时知云梦县濬史河口利塘及杨家河筑堤捍水云梦既享其利应城安陆俱无水患】唐可大【秦州人嘉靖中以徳安府通判摄云梦县事邑有天井湖寛四百余亩居民据为利可大防得其实清覈还官请置为学田以给学宫瞻贫士】罗黄裳【髙明人嘉靖中知云梦县逐积猾恤贫困当景藩就国及丧还经杨家河黄裳威望素着又饶干用故奄竪慴服而民不扰】朱之臣【成都人万厯中知徳安府下车之日为文以誓神曰瞿塘滟滪臣之归路妄携一文浪飜舟覆为如水堂以延问字者名士多出其门】厐应宾【泸州人万厯中同知徳安府事凡地方利害闾阎苦乐悉周知之人皆熟识见辄问疾苦若家人郡人以大父称之】郑二阳【开封人天启中知徳安府推官治狱多所平反嵗大祲煮粥活人公余集郡子弟讲学择知名为塾师应山杨涟死珰祸悬赃巨万为作募疏醵金词义悲壮观者泣下争输助焉】张绍登【余干人崇祯间知应城县清防耿介不畏强御流冦陷城绍登冠带端坐堂上贼将手擒之绍登奋拳殴贼贼众拥上遂被害赠太仆少卿】张国勲【黄陂人崇祯间应城训流冦陷城骂贼死赠国子监学正】蔡宗虞【四川人崇祯间知云梦县闻防警凿濠增堞团练编户激奬义勇九年冬防围城攻七昼夜宗虞悉力堵御数擒贼将援至围遂解】谌吉臣【新建人崇祯间知云梦县闯贼防城吉臣被执不屈遂遇害】王焘【昆山人崇祯中知随州时州数被防储备俱无焘自誓必死州城防焘以州印付其友陆彦冲自整衣冠投缳死谥忠愍彦冲扶其柩归昆山后彦冲亦殉国难】濮有容【分水人崇祯中知平陆县流贼防城阖门十九人死难】徐世淳【嘉兴人崇祯间知随州流贼围城募士死守躬自登陴拒战城防率乡兵巻战中数十创死其子肇梁及两妾臧获等死者二十余人事闻赠太仆卿谕祭立庙州城】
　　本朝呉宗孟【宝丰人顺治进士知云梦县时令民间养官马宗孟捐俸代牧及请协济民困以苏县多盗设法弭捕殆尽楚俗好鬼宗孟治县境内滛祠悉毁之】白彦良【武进人康熙进士知云梦县轸民疾苦时里长为民累彦良首除之】
　　人物周季梁【随大夫楚武王侵随使防章求成焉随使少师董成王毁军而纳少师少师归请追楚师季梁止之曰天方授楚楚之羸其诱我也君姑修政而亲兄弟之国庶免于难隋侯惧而修政楚不败伐】鬬谷于菟【字子文生于防楚成王时代子元为令尹未明而立于庙日晦而归食自毁其家以纡难三仕不喜三已不愠举子玉为令尹悉告以旧令尹之政孔子尝称之曰忠】鬬克黄【令尹子文孙楚箴尹也楚灭若敖氏克黄使于齐还闻乱其人曰不可以入矣箴尹曰弃君之命独谁受之君天也天可逃乎遂归复命而自拘于司败王思子文之治楚国也曰子文无后何以劝善使复其所改命曰生】汉黄香【字文彊安陆人年九嵗失母思慕憔悴年十二太守刘防召署门下孝子甚见爱敬香博学能文京师号曰天下无双江夏黄童初除郎中肃宗诏诣东观读所未尝见书后召诣安福殿言政事拜尚书郎数陈得失累迁尚书令遂管枢机甚见亲重香祗劝物务忧公如家东平清河奏妖言卿重辽等所连及且千人香科别据奏全活甚众毎郡国疑罪务必轻科又晓习边事均量军政皆得事宜在位多所荐逹】周章【字次叔随人为郡功曹时窦宪封冠军侯就国章从太守行春到冠军太守欲谒之章进谏不聼前拔佩刀絶马鞅乃止及宪被诛公卿以下多以交闗得罪太守幸免以此重章举孝防六迁为五官中郎将永福元年代尹勤为司空家无余财诸子易衣而出并日而食】黄琼【字世英香子永建中徴拜议郎迁尚书仆射初琼随父在台阁习见故事汲居职练达官曹争议朝堂莫能抗夺迁尚书令元嘉元年为司空桓帝时欲褒崇大将军梁使二千石以上防议其礼胡广等咸称冀之勲徳制度赏赉宜比周公琼独建议比周公琼独建议比霍光邓禹朝廷从之冀以为恨为太尉冀所托辟召一无所用举奏州郡素行贪污至死徙者十余人海内翕然望之寻五侯擅权自度刀不能匡乃称疾不起疾笃复上疏直諌卒赠为车骑将军特諡曰忠侯】黄琬【字子琰琼孙少辩慧为魏郡太守建和元年日食太后诏问琼所食多少琼思其对而未知所况琬年七嵗在旁曰何不言日食之余如月之初琼大惊即以其言应诏后拜童子郎辞不就知名京师稍迁五官中郎将陈蕃深相敬待数与议事为权富二郎所中伤防以朋党禁锢防二十年光和末征拜议迁待制后又迁豫州牧董卓秉政征为司徒迁太尉封阳泉乡侯卓议迁都长安琬驳之坐免及徙西都转司校尉与王允同谋诛卓及卓将李催郭汜破长安収琬下狱死】王伛【江夏人官江安令张昌搆乱江夏士庶莫不从之惟伛与】【秀才吕防不从昌以三宫位徴之伛防宻将宗室北奔汝南投豫州刺史刘乔乡人期思令李权常安令吴鳯孝防吴畅纠合善士得五百余家追随伛等不豫妖逆】李充【字宏度江夏人善楷书辟丞相王道椽转记室参军尝着学箴深抑虚无之士为大著作郎于时典籍混乱充删除烦重以类相从分作四部甚有条贯累迁中书侍郎卒官子颙亦有文义多所述作郡举孝防从兄式以平隐著称善楷隶中兴初仕至侍中】南北朝陈徐度【字孝节安陆人初从梁始兴内史萧介征诸山洞以骁勇闻侯景之乱陈武帝克广州平蔡路养破李仕计画多出于度景平封广徳县侯梁敬帝时徐嗣徽等引齐冦济江度破之陈天嘉元年以平王琳功封湘东郡公终官司空赠太尉諡忠肃】徐敬成【度子防聪慧好读书机警善占对以识鉴知名光大元年随吴明彻平华皎五年复随明彻北讨齐人皆城守弗敢出尅淮隂三阳盐城三郡仍进尅鬰州进号壮武将军卒官安州刺史諡曰忠】唐樊兴【安州人从唐公平长安授左监军将军从秦王积战功封营国公贞观六年陵州獠反上命讨之又从李靖击吐谷浑改封防城郡公太宗征辽以兴忠谨副房乔留守京师卒赠左武大将军洪州都督】许绍【字嗣宗安陆人元皇帝为安州总管绍儿时与髙宗同学相爱大业不任夷陵通守后王世充簒位以黔安武陵沣阳归国封安陆郡公击走萧铣将杨道生擒铣将陈普环取铣荆门城制书褒美进谯国公卒于军贞观中赠荆门都督子围师有器干硏渉艺文擢进士第龙朔中为左相坐子罪免官乆之为防州刺史迁相州以寛治州人刻石颂美进户部尚书卒赠幽州都督諡曰简】许钦寂【绍曾孙嗣封谯国公万嵗通天元年辽人入防诏为陇山军讨击副使战崇州败为敌所禽方围安东胁令説属城未下者钦寂呼安东都防裴元珪曰贼朝夕当灭幸谨守遂被害后赠蕲州刺史谥曰忠弟钦明以军功累迁凉州都督尝轻骑按部防突厥黙啜兵至被执见害兄弟死王事世称其忠】郝处俊【安陆人父相贵甑山县公处俊十嵗而孤故吏归赗譲不受及长好学贞观中第进士袭父爵累迁吏部侍郎髙丽叛诏处俊副李勣讨之入敌境贼遽至处俊据胡床不顾宻遣精鋭击之贼却入拜东台侍郎转中书侍郎监修国史上元初帝观酺翔鸾阁时赤县与太常音伎分东西明帝诏雍王贤主东周王显主西因以角胜处俊曰二王春秋少意操未定乃分朋造党使相夸争胜负非所以仁义示雍和也帝遽止帝多疾欲逊位武后处俊諌沮拜侍中罢为太子少保武后虽忌之以其操履无玷不能害卒赠开府仪同三司荆州大都督孙象贤垂拱中为太子通事舍人后素衔处俊因事诛之临刑极骂乃死】五代周郑建中【安陆人家饶赀好施舍遇亲故必周之每大雨过辄载瓦代人补漏遇隆冬月蠲僦舍钱无莫】宋连舜宾【字辅之应山人少举毛诗不中遂归养其父正不复仕家多赀悉舍以周乡里教其二子庶庠以学曰此吾赀也嵗饥出谷万斛减价以粜及卒逺近往哭欧阳修曰连处士以一布衣终于家应山人至今思之其长老教子弟必以处士为法曰为人如连公足矣】宋庠【字公序安陆人本名郊登第后改名举进士试礼部皆第一郭皇后废庠与御史伏阁争论坐罚金宻州豪王澥杀人相陈尧佐右澥庠力争卒抵死寳元中以右谏议大夫参知政事儒雅练习故事后以检校大尉同平章事充枢宻使封莒国公英宗即位改封郑国公以司空致仕卒赠太尉諡元献帝为篆墓碑曰忠规徳范之碑庠俭约不好声色读书至老不倦天资忠厚尝曰逆诈恃明残人矜才吾终身弗为也】宋祁【字子京庠弟与兄庠同举进士礼部奏祁第一章献太后不欲以弟先兄乃擢庠第一而寘祁第十累迁太常博士李照定新乐胡琼铸钟磬祁皆典之改龙圗学士史馆修撰修唐书景祐中诏求直言祁上奏主于强君威别邪正急先务皆切中时病唐书成迁左丞进工部尚书卒遗奏请择宗室贤材进爵为王为匕鬯之主又自为志铭及治戒以授其子祁兄弟皆以文学显而祁尤能文善议论后諡景文】连庶【字君锡舜宾子举进士调商水尉夀春令县大治以母老乞监陈州税求归乆之欧阳修祖无择言庶文学行义宜在台阁起之昆山县辞迁职方员外郎卒】连庠【字元礼庶弟登科为都官郎中敏于政事号良吏庠始与庶在乡里时宋郊兄弟欧阳修皆依之及二宋贵达不阿其志退居二十年守道好修非其人不交非其义秋毫不可污也】郑獬【字毅夫建中孙少负俊材登进士第一知制诰英宗即位獬言陛下初临御宜诏内外许令尽言臣下进见乞虚心访以得失帝嘉纳之神宗初拜翰林学士以不肯用新法为王安石所恶出知杭州徙青州方散青苗钱獬言但见其害不忍民无罪而陷宪纲引疾祈闲提举鸿庆宫卒家贫子弱其柩藁殡僧屋十余年膝甫为安州乃葬】刘逵【字公路随州人进士高第累迁中书侍郎首劝徽宗碎元祐党碑寛上书邪籍之禁凡蔡京所行悖礼虐民事稍稍澄正未满嵗御史余深石公弼论逵専恣反覆罢知毫州】连万夫【应山人补将仕郎建炎四年羣贼犯应山万夫率邑人保山砦贼不能犯防浪子者以兵至围之三日卒破砦贼知万夫勇敢有谋欲留为用万夫怒厉声骂贼为所害赠右承务郎】王登【字景宋徳安人淳熙四年进士调兴山主簿邉事亟制置使吴渊具书币招登登至沙市椎牛洒酒得七千人竟立竒功于沮河赵蔡为制置使握登手曰景宋一身胆惜相见晚也俾参宣抚司迁军器少监京西提防刑狱威声日振】李庭芝【字祥甫应山人后徙随州复徙徳安嘉熈末荆帅孟拱以庭芝权建始县期年民皆知战守淳祐初举进士第辟幕中珙卒弃官归后主管两淮制置司事守扬州破李璮兵咸淳末元兵围扬遣使招防庭芝悉诛之既而益王遣使召庭芝庭芝至泰州裨将以城防庭芝赴莲池水浅不得死被执至扬遇害】边居谊【随州人初事李庭芝积战功至都统制咸淳十年以京湖制置帐前都统守新城居谊善御下得士心凡战守之具治之皆有法元兵至沙阳居谊率舟师拒之吕文焕居谊故主将也以防元招居谊不从又射榜檄入壁中居谊曰吾欲与参政语耳文焕闻之以为居谊防己也驰马至伏弩乱发中文焕及马马仆防钩得之众挟文焕以他马奔越二日总制黄顺防其部曲欲缒城出居谊悉驱入当门斩之文焕乃麾兵攻城居谊取家金尽散将士往来督战城破火发居谊拔剑自杀不殊赴火死丞相巴延壮其勇购得其尸烬中观之事闻赠利州观察使立庙死所　巴延旧作伯顔今改正】元赵复【字仁甫徳安人元兵陷徳安姚枢奉诏即军中求儒得复以归世祖在潜邸召问曰我欲取宋卿可之乎对曰宋吾父母国未有引他人以伐父母也世祖悦不强之仕杨惟中与姚枢议建太极书院请复讲授其中复作传道国师友图着伊洛发挥及希贤録由是许衡郝经刘因皆得其书而尊信之北方知有程朱之学自复始复为人乐易而耿介虽居燕不忘故土以江汉自号学者称之曰江汉先生】明王兴福【随州人元至元中守徽州迁知杭州俱有善政洪武二年召还父老遮留擢吏部尚书】程本【云梦人洪武初以人材授本学训导阻代府奉祀王多失政本直諌为王所杖防毙既失徳上闻府僚皆获罪独宥本升汝寜府同知】樊士信【应城人洪武进士兵部主事燕兵起士信往督淮饷简精鋭饬部伍谨斥堠军声大振北兵知淮不可渡乃取道徐州士信闻之疾驰至徐与程济等恊力邀击大败北兵后北兵悉众南下各路兵俱溃乗胜破徐士信死焉万厯初诏褒死事诸臣立祠祀之】陈夀【随州人洪武举人户部主事永乐时累迁工部侍郎时太子监国夀陈兵民困状又乗间言左右于恩泽者多恐累明徳太子深纳之后坐累系狱死仁宗立赠工部尚书諡敬肃】童寅【字以敬随州人永乐进士官至江西按察使防介勤恪卒官家无余赀】程春震【字时举云梦人成化进士授建昌知县以通敏强干闻擢御史巡按大同广西皆有声以忤汪直左迁安岳知县邑大旱赈恤安集全活甚众】徐珪【字必信应城人治初为刑部吏时李广用事其党杨鹏监东厰颇専恣珪手疏千言乞革东厰下诏狱逾年广败陈鳯梧以为言授桐郷丞加知州服俸】陈金【字汝砺应城人成化进士知婺源县有异政厯官右副都御史巡抚云南孟养与孟密搆兵金遣官抚之其酋罢兵修贡正徳初擢右都御史总督两广军务平马坪洛容獞乱江西盗起以金总制南畿浙江福建广东湖广军务累破剧贼加少保入掌都察院事致仕金虚心好善刚果有为志在立功不问家事】陈才杰【应山人性孝友正徳七年刘六等防应山才杰领民赴战死之】安大峞【云梦人冲澹不乐仕进博学好古兼精纬候正徳末年夜占异之曰帝星明于江汉其应在安陆州逾年世宗果从兴邸入继年九十四卧病犹倚牀披览不辍子孙劝止之曰吾以书药疾也学者称为曲湖先生】顔木【字惟应山人正徳进士居都下与黄冈王廷栋称楚两杰知许州改知毫州坐中阳免性嗜书善研究文思精劲归益淬厉名节居马坪二十余年吟诵不辍学者翕然宗之】傅凤翔【字徳辉应山人嘉靖进士知上蔡县拜御史按江西浙江卓有风采累官兵部右侍郎以通敏称】髙翀【字允升安陆人嘉靖进士累官右副都御史巡抚贵州平苗乱诛叛卒李昻】刘鹏【字南夫安陆人嘉靖间夀藩军尉横扰市民郡守抑之王疏劾守诏廷尉讯鹏佐守对簿守事白左迁就见其庐鹏不见守叹服乆之】吴一魁【安陆人父道东以诬论辟一魁年十二徒跣赴京师值肃宗郊事伏道旁陈寃状帝嘉其孝宥其父赐帛驰驿归里】周珫【字润夫应城人嘉靖进士知永嘉县入为吏科给事中刚正不挠世宗南巡疏击权贵廷杖谪典史起知婺源县累迁兵部右侍郎病免】李防滋【字元树应城人嘉靖进士授行人改吏科给事中以拂权贵意谪邵武县丞移安庆推官累官工部尚书以治河功加太子少保性端严不轻假人嚬笑涖官持法居乡以秉礼称】杨芷【字次泉安陆人嘉靖进士知吴江县平毛葫芦之乱擢工部主事累迁江西布政使告归尝谓其诸子曰我观子弟之不肖者只是未尝读书学力既到俗气自消人以为名言】陈德润【字玉甫应城人温雅端方勤学励行为诸生邑令卢湘延以训子乆之湘子归贵阳而湘以事被系在狱潜以二箧寄徳润所人无知者湘暴卒越二年其子自贵阳来迎柩徳润呼至家持箧付之曰令君寄也封识如故具子请剖物以谢不受】刘伯燮【字元甫安陆人隆庆进士授户部主事改工科给事中遇事敢言弹劾不避权要督学滇南操执清慎累官广东按察使以母老不赴】陈榘【字公方应城人隆庆进士性严正明治体涖官防能以户部尚书卒官赠少保】李谘【字荩伯应山人以贡入太学知平武县多善政奔丧归邑人立石颂之居乡循礼乡人称为和节先生】邹观光【字孚如云梦人万厯进士为吏部郎公平防正门无私谒性孝友丁父忧庐墓三年藏书数千巻于学宫作序记之俾士就读建尚行书院讲学学者多从之与吉安邹元标齐名时称二邹先生官至太仆卿】何宗彦【字君美随州人万厯进士累官詹事迁礼部侍郎屡疏请东宫讲学皇孙就传宗彦清修有素遇事侃侃时望甚隆旋乞假去光宗立即家拜礼部尚书兼东阁大学士还朝屡加少师兼吏部侍郎卒赠太傅諡曰毅】杨绍中【字长源云梦人万厯进士知余干县累迁为贵州监军副使以计擒叛苗擢云南布政使致仕归】杨涟【字文儒应山人万厯进士知常熟县擢兵科给事中光宗不豫郑贵妃据乾清宫帝趣礼部封贵妃为皇太后涟与左光斗昌言于朝共诘责邹养性令贵妃移慈寕宫涟遂劾崔文升用药无状请推问且言贵妃封号尤乖典常请亟寝前命疏上逐文升停封太后命光宗晏驾诸大臣虑皇长子势孤欲共托之李选侍涟曰天子岂可托妇人且选侍岂可托防主者遂趣诸大臣趋乾清宫奉驾至文华殿中官欲夺还涟诃之奉驾入慈庆宫是时李选侍居乾清涟抗疏论之选侍遂移宫天啓二年擢太常少唧进左副都御史魏忠贤用事涟劾忠贤二十四大罪遂削籍寻逮下诏狱酷法拷讯于夜中毙之产入官不及千金母妻止宿谯楼二子至乞食以养徴赃令急乡人竞出赀助之下至卖菜佣亦为输助其节义感人如此崇祯初赠太子太保諡忠烈兄清诸生时同连读书山中慕里中二宋二连人亦以宋连目之清以贡厯官金华同知涟被珰祸罢官家居事雪复同知衢州府致仕】王瑊【字昆璧应城人万厯进士厯官甘肃巡抚入为兵部侍郎时魏忠贤専横瑊独不为礼拂衣归流防陷城瑊率家人捍御力不支被害　本朝乾隆四十一年　　赐諡节愍】饶可乆【字甄宁应城人事母徐氏以孝闻崇祯初知大兴县以疏改三朝要典谪光禄寺典簿阉党除累迁知府守制归流贼簿城可乆率众坚守及城陷命妻程氏曰臣宜忠妇宜节吾以分死汝辈各早为计其妻及女遂缢死可乆被执贼强使拜骂曰头可断膝不可屈贼怒刃之　本朝乾隆四十一年　　赐諡节愍】袁啓观【字君白云梦诸生流贼至啓观立寨自守贼执之去不屈遇害　本朝乾隆四十一年　　予入忠义祠】喻于义【随州贡生流贼陷城于义以母老不能出城遇贼跪求母命遂被杀母守尸痛哭贼感动遂释其母】刘申锡【随州举人崇祯中预养死士百人及贼陷城倡义图复兵败为贼将白旺所杀百人皆战死　本朝乾隆四十一年　　予入忠义祠】廖应元【字干初安陆诸生流防至乡民皆结寨自保贼将白旺连陷数寨应元益坚守为奸人执送骂贼而死　本朝乾隆四十一年　　予入忠义祠】黄在中【字畅美云梦诸生少嗜学事母以孝闻崇祯末授徒应城时母年八十余丧明防至在中负母逃为贼所得贼刃其母在中抱母尸且哭且骂贼怒亦杀之】赵士选【随州人崇祯时流冦至士选同父避难峯峩寨父病行迟未至寨被执士选求以身代贼遂释其父而执士选至黄州适其家耕牛亦被掠在营牛见士选垂泪士选亦泣贼怜而并释之】李储元【字敏真云梦人笃于孝友母疾尝药饵浣厠牏晨夕不懈母卒哀毁骨立流防炽储元聚族立砦贼诱砦长尽携男妇入城储元坚守拒之竟免于难】防可教【字圗云应城人累官工部郎中李自成陷京师骂贼死同县徐晤可官锦衣百户亦殉国难　本朝乾隆四十一年　　赐諡节愍】范纯仁【字建侯应城人流贼陷城父被执纯元号泣曰吾宁就戮无伤吾父贼并杀之】柳宗旦【字鼎极云梦诸生教授里塾以资给诸弟嵗饥设粥赈流民流贼陷城欲官之宗旦大骂贼怒斧其首死妻刘氏亦以节终同县朱善昌左璞皆不屈于贼死宗旦与善昌璞俱于本朝乾隆四十一年　　予入忠义祠】李聮元【云梦人居曲水湖离城三里许流冦夜袭城遇其地聨元恐城中不知率族众太呼声闻城内贼怒擒杀之　本朝乾隆四十一年　　予入忠义祠】施尔竒【字简之云梦诸生流防犯其里仗挺拒之被害其妻刘氏与女同往救俱死同县柳列奎亦以拒贼见杀　本朝乾隆四十一年予入忠义祠】张用晦【云梦诸生流防陷白云寨义兵恢复用晦起兵应之战败不屈死】
　　【本朝乾隆四十一年予入忠义祠】
　　本朝杨之易【字元仲涟子方涟被逮欲赴阙上书请以身代涟力止之　本朝累官知松江府兼海防同知孔贼据南滙之易讨平之提督吴胜北叛之易骂贼遇害事　闻赠江南按察副使】
　　【祭】
　　流寓汉马武【南阳湖阳人少时避讐客居江夏王莾末竟陵西阳三老起兵于郡界武往从之后从世祖击贼拜捕虏将军封阳虚侯】戴良【汝南慎阳人再辟司空府弥年不到州郡迫之乃将妻子逃入江夏山中优防不仕以夀终】岑晊【南阳棘阳人罹党锢之祸李固杜乔诛晊逃窜终于江夏山中】唐李白【蜀人游安州娶许氏女读书白兆山之麓题其石曰桃花岩】宋欧阳修【庐陵人从父华为随州推官修少孤因寓于随】
　　烈女元赵孝妇【应城人早寡事姑孝家贫佣织于人得美食持归奉姑妇尝念姑老一旦不讳仓卒无棺乃鬻子买杉成槥置于家邻家火孝妇亟扶姑出避棺重不可移乃抚膺大哭曰吾卖儿得棺今将毁于火可若何风忽返得不焚人以为孝感所致】宋孝女【应城人母刘氏因产得废疾女十嵗始知曰母为我得疾我当报之及笄剪发誓不适人养母四十余年志操无玷母死未逾月亦殒】明叶贞明妻陈氏【随州人正徳中流贼刘六等掠随陈挈二子以避遇贼欲污之不从杀其二子以胁之又不从乃刳孕而死同时华贞妻陈刘氏刘本根妻席氏俱应山人亦骂贼不屈而死】吴金妻周氏【应山人流贼入境欲污之不从乃几上剖腹而死】朱比妻张氏【安陆人未嫁比卒父母为议婚女曰吾身以许朱矣岂得复有二言是夜自经死巡抚汪道昆奏表其墓】刘自义妻李氏【安陆人夫卒殓毕絶粒死】陈天佑妻周氏【安陆人年二十四夫亡家甚贫父母欲夺其志不从居城南三十里鲤鱼滩一夕山水暴至周身伏夫柩誓与俱没水忽退丈许比闾溧没周室独存】徐某妻张氏【应城人名防姊防字徐年十七婿夭父母将改聘女登楼自刎端坐不僵事闻建坊墓后】张宏初妻周氏【应城人夫亡自刎死】闗坤妻安氏【云梦人年十九夫殁欲殉之不得越月闻母疾乃奉夫主往母所母微讽欲夺其志安号泣不应登楼缢死】严一敬妻姜氏【安陆人夫卒子防抚子成立补诸生乃谓子曰吾以汝故不早殉地下未尽之事汝自勉之遂絶粒死】周治岐妻王氏【安陆人夫卒有欲夺其志者引斧欲自断其臂乃止】黄应泰妻佘氏【应城人夫卒事姑尽孝族中有欲夺其志者火其旁舍将及室忽大雨灭火人异之教子师宪膺乡荐曰吾可以见汝父地下矣不食死】熊云斐妻吕氏【随州人云斐随父任早死吕年十九欲自尽姑劝之吕勉扶夫衬归毕尽散其所有闭户七日不食死】杨涟妻詹氏【应山人事继姑以孝闻姑病刳股者三涟罹珰祸庶子之环甫生抚之如已子迄析产田庐器物尽以美者予环诸子感其义亦不敢校】彭蒙妻陈氏【应山人年十五适蒙蒙病陈脱簮饵奉舅姑膳蒙死抱尸痛哭断左手中指剪发为三一付姑一付母一防断指结蒙顶上絶粒七日而亡贫不能殓县令姬文华捐俸殡之】王国俊妻黄氏【应山人未婚而国俊卒女请父母往吊即留殡殡毕遂留养姑明年营事毕乃拜诀母与姑不食九日死】王芳妻杨氏【应山人芳坠于水杨亟赴救之芳溺益深遂俱死】何志崇妻饶氏【应城人知府饶可乆女流冦簿城女谓其夫曰父死忠母死节女合死孝夫子前程逺当速行乃抱母同缢死】徐尧封妻吴氏【云梦人流防至被执命制衣吴夺刀自刺贼怒磔之】万之益妻沈氏【安陆人为流防所执欲汚之沈詈拒之贼连刃三女以摄之终不屈延颈就死】梁凝禧妻冯氏【随州人崇祯中夫妇避防至西河势急欲同死冯曰君无子又老母在幸速逃明早可于此地寻我凝禧遂逃次早果得尸于分手处其妹适谢继尊亦骂贼剖腹死】沈之选妻荣氏【安陆人事舅姑以孝闻流防至家人俱避匿荣祖姑老不能行荣独依破堡中不忍去遂为贼所执坚抱屋柱以死拒贼遂遇害】何昌应妾刘氏【安陆人流防白旺据郡城昌应官指挥间道走鄂州请兵旺因执刘以招之刘曰吾夫世受国恩岂为儿女故防贼乎贼欲汚之大骂跃入水死】黄都妻何氏【安陆人崇祯中避贼于山砦砦破被执贼先杀都曵何前往何坚抱都尸溅血染面骂曰死则俱死肯独生乎贼怒磔之】闗陈谏妻吕氏【云梦人流防陷城妇取鱼网结其体甚固俄贼至命缝衣吕投剪大骂贼怒磔之】韩玉冈妻徐氏【云梦人夫被执防迫溺水徐骂贼跃入中流次日相携浮出】万长祚妻左氏【云梦人流防俘之马上左奋身投地大骂贼磔死之】李烈女【云梦人年十六流防南下随母兄避难及防至湖滨女属兄善事母赴水死】乐某妻李氏【云梦人避乱乌泥河潜水中贼获之不屈骂贼死】何宗圣妻徐氏【随州人流防至骂贼死同州熊本厚妻梁氏帅以正妻贺氏靳顔龙妻王氏俱骂贼不汚死】瞿楚文妻李氏【应山人流防将杀其夫李自城坠下伏夫身贼并杀之】余孚尹妻李氏【安陆人为流防所执不屈死】戴枢妻万氏【安陆人流防将至投渊死时同县文景隆妻宣氏亦以防乱投渊死】杨熙逺妻何氏【云梦人流防至骂贼死时同县左维新妻周氏左阑妻熊氏彭文运妻张氏田玺妻徐氏汤某妻徐氏左献臣子妇曹氏俱遇贼殉节死】饶孚哲妻曹氏【应山人孚哲官州判张献忠陷城其姑程氏先自缢曹遂同夫之妾刘氏赴水死】闵则哲妻程氏【应山人流防破青堆山骂贼死时同县杨之赋妻傅氏沈岐英妻杨氏俱殉节死】
　　本朝张桂芳妻罗氏【应城人夫亡姑病刲股疗之后子及子妇俱夭孙复殇守节四十五年康熙中　旌】荣希臯妻乔氏【安陆人夫亡子防家业为兄所占困苦流离抚二子可乆天相俱为诸生孙纶领乡荐康熙中　旌】郝公瑱妻陈氏【应山人家贫事姑极孝夫亡水浆不入口者数日守节三十余年康熙中　旌】张铭妻李氏【安陆人铭卒子自龄五嵗李纺绩事舅姑姑疾邻火将延室李泣跪祷反风灭火后自龄为诸生娶冯氏而复夭冯氏亦节孝李患滞下冯躬浣厠牏乆而不懈及卒哀礼兼尽雍正中俱　旌】汪偀妻马氏【安陆人以节孝被　旌又同县江大年妻金氏李崇谦妻萧氏金峯妻钟氏金祖清妻罗氏李世植妻王氏贞女吴氏烈妇尹氏吴氏沈氏贞女李姑俱乾隆年间　旌表】许达妻蔡氏【云梦人夫亡守节又同县柳兆祉妻鲁氏戴催妻柳氏戴士瑗妻张氏龚士逺妻易氏吴之儒妻阮氏陈偀妻杨氏徐焯妻左氏郝文楫妻杨氏郝世道妻张氏万诠妻吴氏戴扬休妻柳氏戴绥宇妻刘氏王廷献妻徐氏戴赐綋妻张氏王斌妻郭氏李蔚妻栾氏江朝海妻凃氏王昌祚妻熊氏陈陵碧妻汪氏曽毓发妻熊氏柳庚元妻鲁氏彭世思妻谢氏俱乾隆年间　旌表】闵介清妻张氏【应城人夫亡守节又同县陈良达妻周氏陈良进妻廖氏曾旦妻徐氏黄鹤吟妻胡氏张于易妻徐氏万次述妻刘氏王必隆妻髙氏凃竞天妻朱氏周道兴妻李氏石栋妻李氏烈妇田氏贞女丁氏陈氏俱乾隆年间　旌表】张之振妻赵氏【随州人夫亡守节又同州戴履祬妻张氏王之翰妻冯氏黄良璧妻梁氏余奎妻丁氏黄佳琳妻沈氏魏体枢妻陈氏刘士毅妻李氏吴崇伦妻刘氏陈大华妻张氏烈妇王宏文妻杜氏王云伯妻严氏又黄谢氏黄氏烈女罗世棻聘妻任大姑俱乾隆年间　旌表】毛世达妻江氏【应山人夫亡守节又同县孙天赐妻吴氏杨三防妻聂氏陈调妻髙氏刘珩妻孙氏王曰义妻李氏彭朴妻李氏杨文炳妻吴氏周乃大妻杨氏陈载锡妻袁氏吴国鼎妻程氏吴妻凃氏秦宗鳌妻张氏秦志观妻刘氏湛明妻李氏刘全仁妻郝氏何维才妻熊氏姚灼妻朱氏周賛曾妻卢氏张起光妻湛氏卢毓秀妻龙氏刘全道妻徐氏烈妇李广文妻萧氏陈罗氏烈女凃国珍聘妻黄氏俱乾隆年间　旌表】
　　仙释唐大用【不知何许人元和七年行脚至安州石佛山遂建寺居示寂后建塔山之阳祷两塔前辄应至明万厯中知县髙一廸啓视容色如生发垂肩爪盘于膝一廸以刃刺之赤液徐出少顷风雷俱作一廸叩首悔过乃免】善信【豫章人从马祖游五台山归随州大洪山寳厯二年随州旱州人将祷于湖神善信以杀生止之曰吾为尔曹雩独坐三日果大雨太和元年五月谓湖神曰昔吾辍尔血食今偿尔引刃截两膝未殊白液涌出遂湼槃张氏二子侍侧观之立化山南东道上其事后称为慈忍卢尊者】宋守澄【随州人杖头卦葫芦数十往来均房间预道吉凶多竒中成立积雪或卧道路恒有虎豹守衞人称之为风仙后莫知所在】智縁【随州人熙宁中王韶谋取青唐言畨俗重僧僧节干察克拉主部帐甚众请智缘与俱至边神宗遣乗传而西称经畧大师入畨中説节干察克拉归化他族俞龙珂等皆输款召还为石街首节斡察克拉拉旧作结吴叱腊今改正】元鲁大宥【号洞云应山人武当山学道至元中住紫霄南岩年八十余以道述着点墨片纸能辽异疾】明赵童【应城人洪武初乞食县中莫详其年悬药杖头治病立愈邑中九十余老人言防见童貎至今未改寒时坐雪中去坐丈许无雪溽暑坐卧赤日中无汗垢日居应城不他出而人多于襄郧荆岳间见之嘉靖初徧辞市人曰吾行矣越三日死舁棺者觉其轻啓视惟竹杖存焉】张三丰【辽东人有道术一食尽数斗或数月避谷寓安陆县太平山一童子尝从之游语人曰张出游必偕我但令我闭目一日窃视乃空中也三丰闻之遂遣去乃邀父老登山为别揖众使坐旋下山取食物往返二百余里顷刻而至后不知所终】灵山【安陆人祝发跣足居草庵中流防至不避贼问曰如何成佛曰不杀人不放火便是活佛贼弃弓矢罗拜去】
　　土产青纻布【唐书地理志安州贡宋史地理志徳安府贡寰宇记安州土产】漆【明统志各县俱出】白蜡【明统志各县俱出】根子菜【明统志根似蔓菁而大惟安陆有之】药【桔梗苍术各县俱出苍耳景天安陆县出石膏应城县出三棱丹参沙参旋覆花随州出茴香赤小豆应山县出】枸子【一名木蜜一名拐枣能解酒毒云梦县出】银鱼【应城县出】













　　钦定大清一统志巻二百六十七
<史部,地理类,总志之属,大清一统志,荆州府图>
<史部,地理类,总志之属,大清一统志,荆州府图>
<史部,地理类,总志之属,大清一统志,荆州府表>
<史部,地理类,总志之属,大清一统志,荆州府表>
<史部,地理类,总志之属,大清一统志,荆州府表>
　　钦定四库全书
　　钦定大清一统志巻二百六十八
　　荆州府【在湖北省治西八百里东西距七百二十五里南北距二百十里东至汉阳府沔阳州界二百里西至宜昌府归州界五百二十五里南至澧州界一百九十里北至安陆府荆门州界二十里东南至岳州府华容县界二百八十九里西南至宜昌府长阳县界二百六十里东北至安陆府治三百二十里西北至襄阳府南漳县界三百里自府治至　京师三千二百八十里】
　　分野天文翼轸分野鹑尾之次
　　建置沿革禹贡荆州之域周为楚地春秋时为郢都秦昭襄王二十九年拔郢置南郡汉高祖元年为临江国五年仍为南郡景帝二年为临江国中二年仍为南郡武帝时置荆州刺史南郡焉后汉因之三国初属蜀后属吴晋平吴因之【晋书地理志武帝平吴分南郡为南平郡又怀帝时割南郡之华容江陵监利三县别立丰都合四县署成都郡为成都王国居华容县愍帝建兴中并还南郡元帝渡江又侨立新兴南河东二郡宋书州郡志南郡晋太康元年改曰新郡寻复故　案吴之南郡治公安晋初葢因之故以此为新郡寻改公安曰南平故复以此为南郡也】为荆州刺史治所宋齐因之梁元帝平建康定都江陵【王应麟地理通释梁元帝兴复即位于江陵以建康雕残江陵全盛从胡僧祐等议诏王僧辨镇建康】寻入西魏以封后梁主萧詧为附庸置江陵总管府隋开皇初废七年并梁复置江陵总管【乐史太平寰宇记隋初改为江陵镇以防州至七年改为荆州】二十年改为荆州总管大业初复曰南郡唐武徳四年改为荆州五年置大总管府天寳初曰江陵郡乾元元年复为荆州大都督府至徳二载置荆南节度上元元年升为江陵府【旧唐书地理志上元元年置南都以荆州为江陵府长史为尹属山南东道观察制置一凖两京唐书地理志上元元年号南都为府三年罢都是年又号南都寻罢都】五代时为南平国【五代史职方考荆归峡三州为南平】宋曰江陵府江陵郡荆南节度【宋史地理志旧领荆州北路兵马钤辖兼提举本路及施防州兵马巡检事建炎二年升帅府四年置荆南府归峡州荆门公安军镇抚使绍兴五年罢始置安抚使兼营田使六年为经畧安抚使七年罢经畧止除安抚使淳熙元年还为荆南府未几复为江陵府制置使景元元年移治于鄂咸淳十年荆湖西川宣抚使兼江陵府事】属荆湖北路元至正十三年改上路总管府天厯二年改曰中兴路【元史地理志以文宗潜邸改为中兴路】河南行省曰荆湖北道明洪武初改曰荆州府属湖广布政司
　　本朝因之康熙三年属湖北省领县八
　　江陵县【附郭东西距一百十五里南北距七十里东至安陆府潜江县界七十五里西至枝江县界四十里南至公安县界五十里北至安陆府荆门州界二十里东南至石首县治一百八十里西南至松滋县治九十里东北至安陆府潜江县治一百六十里西北至安陆府当阳县治一百五十里春秋楚郢都汉置江陵县为南郡治后汉因之晋兼为荆州治宋齐以后因之隋为南郡治唐为江陵府治五代宋元因之明为荆州府治　本朝因之】公安县【在府南一百二十里东西距一百二十里南北距一百三十五里东至岳州府安乡县界七十里西至松滋县界五十里南至澧州界六十五里北至江陵县界七十里东南至岳州府华容县治一百八十里西南至澧州一百四十里东北至石首县治一百二十里西北至松滋县治一百五十里汉置孱陵县属武陵郡后汉因之三国蜀汉析置公安县吴为南郡治晋太康元年改县曰江安郡曰南平孱陵仍属焉南北朝宋因之南齐移郡治孱陵江安为属县陈复为公安光大二年以江陵属后梁乃于公安置荆州隋开皇九年省孱陵入公安仍属荆州唐属江陵府五代及宋因之元属中兴路明属荆州府本朝因之】石首县【在府东南一百八十里东西距一百九十里南北距二百十里东至监利县界一百二十里西至公安县界七十里南至岳州府华容县界一百三十里北至监利县界八十里东南至岳州府巴陵县界一百二十里西南至澧州安乡县界六十里东北至监利县界八十里西北至江陵县界八十里汉华容县地晋析置石首县南北朝宋省唐武徳四年复置属江陵府天寳元年属荆州五代及宋因之元属中兴路明属荆州府　本朝因之】监利县【在府东二百四十里东西距二百五十里南北距一百五十五里东至汉阳府沔阳州界一百七十里西至江陵县界八十里南至岳州府华容县界二十五里北至汉阳府沔阳州界一百三十里东南至岳州府临湘县治一百六十里西南至华容县治一百二十里东北至沔阳州界一百三十里西北至江陵县治一百四十里春秋楚容城汉置华容县属南郡后汉因之三国吴析置监利县寻省晋太康五年复立属南郡永嘉中属成都国建兴中仍还南郡南北朝宋孝建元年改属巴陵齐因之梁以后废华容入监利属荆州隋属沔阳郡唐属复州五代梁属江陵府宋因之元属中兴路明属荆州府　本朝因之】松滋县【在府西南一百二十里东西距一百二十五里南北距二百八十里东至公安县界八十五里西至枝江县界四十里南至澧州界一百九十里北至枝江县界九十里东南至公安县界一百二十里西南至宜都县界八十里东北至江陵县界九十里西北至枝江县治六十里汉置高成县属南郡后汉省为孱陵县地属武陵郡魏复立属安丰郡晋侨置松滋县属南郡咸康四年置南河东郡南北朝宋因之齐曰河东郡陈天嘉二年置南荆州寻废隋平陈废河东郡县属南郡唐属江陵府五代及宋因之元属中兴路明属荆州府　本朝因之】枝江县【在府西一百八十里东西距二百十里南北距九十里东至江陵县界一百八十里西至宜昌府宜都县界三十里南至松滋县界六十里北至宜都县界三十里东南至松滋县界三十里西南至宜昌府长阳县界一百五十里东北至安陆府当阳县治一百八十里西北至宜昌府东湖县治一百二十里古罗国汉置枝江县属南郡三国置宜都郡晋仍属南郡宋齐至隋因之唐上元二年省入长宁县大厯六年复置属江陵府五代因之宋熙宁六年省入松滋元祐初复置元属中兴路明属荆州府　本朝因之】宜都县【在府西北一百八十里东西距一百里南北距一百三十里东至枝江县界五十里西至宜昌府长阳县界五十里南至澧州界八十里北至宜昌府东湖县界五十里东南至枝江县治三十里西南至长阳县界一百二十里东北至安陆府当阳县界八十里西北至东湖县治九十里汉置夷道县属南郡后汉因之建安十三年曹操置临江郡十五年先主改曰宜都郡晋宋齐因之陈析置宜都县隋开皇七年郡废九年置松州十一年州废改宜都曰宜昌属南郡唐武徳二年复改宜昌为宜都置江州六年改江州为东松州贞观八年州废属峡州五代及宋因之元属峡州路明属彛陵州荆州府本朝因之雍正十三年改彛陵州为宜昌府宜都县仍属荆州府】逺安县【在府西北二百四十里东西距一百五十五里南北距一百八十里东至安陆府荆门州界七十里西至宜昌府东湖县界五十里南至安陆府当阳县界十五里北至襄阳府南漳县界一百里东南至当阳县治七十里西南至东湖县界五十里东北至南漳县治一百八十里西北至南漳县界八十里汉临沮县地属南郡晋属防阳郡南北朝宋仍属南郡文帝时析置高安县属汶阳郡齐因之后移汶阳郡来治北周改县曰逺安隋开皇七年郡废县属彛陵郡唐属峡州五代及宋因之元属峡州路明属彛陵州荆州府　本朝因之雍正十三年改属荆州府】
　　形势方城以为城汉水以为池【左传】西通巴巫东有云梦之饶【史记货殖传】北据汉沔利尽南海东连吴防西通巴蜀【三国汉志诸葛亮传】含带蛮蜑土地辽落称为殷旷【南齐书州郡志】为上流重镇有西陜之号【李吉甫元和郡县志】左顾川陜右控湖湘而下瞰京洛【宋史赵鼎传】
　　风俗其俗剽轻易发怒地薄寡于积聚【史记货殖传】四方凑防故益多衣冠之绪稍尚礼义经籍焉【隋书地理志】流佣浮食者众五方杂居【寰宇记】
　　城池荆州府城【周十八里有竒门六有濠旧传汉闗忠义所筑晋桓温増修明初依旧地修筑万厯十年拓筑崇祯末燬　本朝顺治三年重筑中冇界城东为满洲将军驻防地西为官署民居雍正六年七年重修乾隆二十一年再修】公安县城【周三里有竒门四旧滨江数为江水冲激明崇祯十二年徙于祝家冈东北去旧城五十五里明末燬　本朝顺治八年重修】石首县城【周七里有竒门五有濠明治中因旧址筑崇祯末燬　本朝顺治初重葺康熙七年加修】监利县城【周五里冇竒门五有濠明正徳十年筑万厯元年改拓甃甎明末燬本朝顺治六年重葺康熙十九年加修】松滋县城【周五里门四有濠明正徳中土筑崇】
　　【祯时甃甎旋燬　本朝康熙六年重修二十三年加修】枝江县城【周五里有竒门五有濠明洪武二十二年土筑成化四年甃甎　本朝康熙三年修雍正六年重葺】宜都县城【周三里有竒门五有濠明成化六年因旧址筑崇祯末燬　本朝顺治四年侨治白洋渡康熙元年修复旧址三十六年又修】逺安县城【周四里有竒门四有濠明成化中筑　本朝顺治十一年修】
　　学校荆州府学【在府治西南明洪武中因元旧址建明末燬　本朝顺治中重建康熙中修入学额数二十名】江陵县学【在县治南旧在城东南沙市明洪武中迁今县治北明末燬　本朝康熙六十年重建今址雍正三年告成入学额数二十名】公安县学【在县治南旧滨江明崇祯中迁新县后燬　本朝顺治九年创建雍正元年重修入学额数二十名】石首县学【在县西门内明洪武初因元故址建　本朝雍正三年重修入学额数二十名】监利县学【在县治东明洪武中建后燬　本朝顺治七年重建康熙雍正中屡修入学额数二十名】松滋县学【在县治东宋建胡瑗张栻有记明洪武初因故址建　本朝康熙中修入学额数二十名】枝江县学【在县治西福传山明崇祯十三年建　本朝康熙三年修四十年迁建城东南五十二年五十八年凡再修雍正元年又修入学额数十二名】宜都县学【在县治东明洪武中建　本朝康熙中屡修入学额数八名】逺安县学【在县治北旧在亭子山下　本朝康熙五年迁建今址四十年修入学额数八名】荆南书院【在府城内南纪门之西　本朝康熙五十八年知府邱天英建并置田以供课读又有龙山书院乾隆十八年建公安县冇公安书院在旧县冦公祠旁一名竹林书院宋孟珙因蜀士聚于公安建为书院以没入田庐赡之元防希宪重修后渐頽废　本朝乾隆二十七年重建石首县有崇正书院在县西北明建张璧有记又有绣林书院乾隆十七年建枝江县有白水书院在县西三里元拔都抺温司建宜都县有清江书院在县治东北元时建于白洋驿后明正徳中改名北山书院嘉靖间移此改今名各州县并设有义学社学】
　　户口【原额人丁三万四千五百七十五又滋生人丁二百二十四万三千五百三】
　　田赋【田地山塘八万三千三百八十九顷八分二厘零又额外续垦田地二百六顷三十一畆四分四厘额徴地丁正杂银十四万一千九百七十九两七钱三分八厘南粮正耗米一万八千八百四十七石四斗七升四合零漕粮正耗米一万四千七百二十七石六斗一升七合零又荆州卫屯田二千七百二十三顷三十一畆七厘零额徴丁粮银五千二百二两一钱二分四厘零荆州左卫屯田二千二百三十一顷九十八畆二分五厘零额徴丁粮银四千七百一两二钱三分六厘零荆州右卫屯田二千一百十八顷七十三畆四分九厘零额徴丁粮银四千一百五十两三钱四分零又芦课银一千八百五十七两三钱一分五厘零】
　　山川东山【有二一在江陵县东王象之舆地纪胜在县东临北海上一在石首县东南七十里一名白鹤山相近有七子峯鹿角峯暨宋建宁县旧址又江陵县东十里有山如蛇一名蛇入山】西山【在江陵县西二里沮漳水由此入江】纪山【在江陵县北十里府境山之最著名者】稽功山【在江陵县北相传五代时高季昌筑荆南外城稽课土功于此】卸甲山【在江陵县治西南旧志云是吕防弃甲处又掷甲山在县西一里相传闗忠义军士卸甲于此】龙山【在江陵县西北十五里晋书孟嘉传九月九日桓温燕龙山僚佐毕集有风至吹嘉帽堕落嘉不之觉温命孙盛作文嘲嘉嘉即答之其文甚美】太晖山【在江陵县西北十五里】马房山【在江陵县西北二十里】八岭山【在江陵县西北四十里上有八岭蜿蜒如龙】豉母山【在江陵县境唐余知古渚宫故事江陵徐母赀产巨万刘表为荆州母以家财迎表曰素以卖豉为业老无儿媳愿死得一冢不见燬废表许之死葬江陵西江冈墓西有小山因呼为豉母山】泰岁山【在公安县东六十里山高六十丈延亘里许其中峯最高名曰泰岁碑】香积山【在公安县西一百五十七里又十三里为麝香山】黄山【在公安县东南七十里山上土石皆黄一名谢山又名金华山又名金峯山寰宇记黄山或作皇昔呼为睢山今或称王山云新志旁有云井玉井二井相贯旱祈辄雨】龙葢山【在石首县东二里一名南岳山曹学佺名胜志上有石湫郦道元水经注云大江右得龙穴水口是也山麓有李卫公祠堂公下江陵曽驻师于此】小埏山【在石首县东二十里】列货山【在石首县东三十里一名猎货山下有彭田港通洞庭湖毎水潦湖船辄舣山下贸易故名】石首山【在石首县东元和志江中有石孤立为北山首因名旧唐书地理志石首县取县北石首山为名　案水经注大江东过龙穴而后迳石首山今龙穴已在县东则石首应在极东界府县志俱云在县西北殆误以阳岐山当之耳】阳岐山【在石首县西百步一名东岳山晋书隠逸传刘驎之居于阳岐在官道之侧旧唐书地理志石首县显庆元年移治阳岐山下】楚望山【在石首县西二里一名望夫山昭烈入蜀孙夫人凿石为台于此望之名金石台今台形尚存】问市山【在石首县西二十里】石龙山【在石首县东南寰宇记在建宁县东南六十五里下有石龙淙石壁上有龙形】石门山【在石首县东南】绣林山【在石首县西南二里明统志旧名岐阳山汉昭烈娶孙夫人于此锦障如林因名旧有绣林亭】麓湖山【在石首县西南四十里山下有湖其麓为高陵冈相传梁孝宣公主葬此】狮子山【在监利县东南一百十里上有轩辕井相传黄帝张乐洞庭即此又东南二十里曰阳林山高不百丈临江岸与临湘县之临湘山对峙】白螺山【在监利县东南一百四十里细石磷磷突起平地下俯小沙洪湖皆在襟帯间与华容县之鸭栏山相对其旁有白螺矶白螺洲寰宇记在玉沙县西南一百四十五里】竺园山【在松滋县东三十里名胜志隋开皇间有僧过此谓人曰此山似吾舍卫国竺园因名其下为鹿颈坡形如鹿颈傍有微径仅通人行】山【在松滋县东三十里山下有洞曰灵洞】月岭山【在松滋县西四十里又二十里曰石瓦山山形鳞次似瓦又十里曰明月山山岭亭亭如月又西二十五里曰九冈山寰宇记谓之九包山昔人题诗山带九冈青是也】虎头山【在松滋县南十五里相近者曰金羊山昔人于山下掘得石色如金形如羊故名或讹为青羊山】文公山【在松滋县南九十里相传朱子尝讲学于此】高峯山【有二一在松滋县南一百里一名高山上有二池一在宜都县西南九十里横亘三十余里接宜昌府长阳县湖南澧州石门县界】程子山【在松滋县南一百二十里相传程伯子尝游此】云台山【在松滋县南一百三十里俗名擡山高数百丈山冇四穴如瓮将雨即云气出】巴山【在松滋县西南十五里一名麻山晋书杜预传太康元年牙门管定等夜袭乐乡起火巴山宋书符瑞志宋元嘉十三年二月丁夘甘露降巴山寰宇记荆南志云春秋时巴人伐楚后遁而归有巴复村在山北因曰巴山】起龙山【在松滋县西南八十里古名洈山山有轿儿岩山有田宜稻傍有池曰黑龙资以灌溉汉书地理志南郡高城洈山洈水所出】鸡鬬山【在松滋县西南一百五十里】福山【在枝江县治西形如覆船旧名覆船山又治北大通寺后有金鸡山】金紫山【在枝江县西五里初日光映山色恒如金紫又五里曰挂榜山又十里曰石龙口山以形似名向南有石龙洞水可溉田】紫山【在枝江县南三里杜甫诗云随白水落风振紫山悲即此一名著紫山山前有文笔峯明统志汉昭烈入蜀尝于此息马更衣因名昭烈爱其山水秀丽建景帝祠祠前有井曰神井】募旗山【在枝江县南二十里相传汉闗忠义树旗此山以募军士】石鼓山【在枝江县东南十里峙立江滨其形如鼔】官木山【在枝江县西南三十五里初设县治取木于此】龙巩山【在宜都县南十五里】三台山【在宜都县西十五里】羊肠山【在宜都县南七十里盛宏之荆州记夷道县东南有羊肠山登之望见南平沮漳自巴陵左右数百里皆见此山寰宇记山高一千三百丈曲屈如羊肠状】竒峯山【在宜都县南七十里接松滋县界】鼎足山【在宜都县西南四十里俗名架锅山三峯如鼎】鲤鱼山【在宜都县西南六十里山崖有石如鲤鱼雾腾则雨】大梁山【在宜都县西南八十里县境诸山无高于此者又二十里有通灵山尖秀如削相近有天堰山絶顶三池潴水不竭】石羊山【在宜都县东北三十里山多白石如羊又有鸡头山在县北清江之间】宋山【在宜都县西北三十里宋姓者世居其下因名】勾将山【在宜都县西北四十里】荆门山【在宜都县西北五十里与虎牙山相对荆州记荆门江南虎牙江北荆门上合下开水经注荆门虎牙二山楚之西塞水势急峻故郭景纯江赋曰虎牙桀竪以屹崒荆门鬬竦而盘薄州志荆门山絶顶有石横跨两壁如桥谓之仙人桥舟行至此先避虎牙而南复避荆门而北为大江絶险处】丹山【在宜都县西北山间时有赤气笼葢林间岭如丹色因名】女观山【在宜都县西北水经注夷道县北有女观山昔有思妇夫官于蜀登此山絶望忧感而死乡人哀之因名山顶孤坟尚存】泥水溪山【在逺安县东三十里又东五里为茅坪山】云梦山【在逺安县南六十里崔嵬高防上有演武峡召将台】亭子山【在逺安县北十五里上有旧城址土人称为旧县市】神马山【在逺安县北三十里山有白石如马唐书地里志夷陵郡逺安有神马山本白马山天宝元年更名】画扇峯【在江陵县东一峯逈出逺望如扇故名】百井山【在逺安县西南寰宇记山高三千五百丈有清泉数十汲之可饮因名案县志百井山一名太平山在县西北一百里极高广多井泉与寰宇记方位不同葢别一山也】鸣凤山【在逺安县西北五里峯峦耸秀为县之镇上有泉甚清洌山半有石如蛇状相传宋寳祐间有凤鸣鼎新之防因名】鹿谿山【在逺安县西北十五里一名云门山中有招仙岩舆地纪胜在县西六里鹿苑寺侧山皆鹿疃梁居士陆法和栖隠焉石龛犹存　案北史陆法和传法和入荆州汶阳郡高要县之紫石山疑即鹿溪山也】神通河山【在逺安县西北七十里】湖水山【在逺安县西北八十里】秀峯【在松滋县东南三里四时葱郁】双劒峯【在松滋县南七十五里上有炼丹台】高峯【在宜都县西南九十里横亘二十余里峭拔如城接宜昌府长阳县界】城濠岭【在石首县东三十里宋岳飞讨杨么驻兵于此一夕垒土成之】阳和岭【在枝江县南紫山西北宋元学宫基也相传耕者曽获铜笾于此】走马岭【在松滋县东南三十里】马鬃岭【在宜都县南七十里通澧州慈利石门大路上有仙女洞】界岭【在宜都县东北六十里接安陆府当阳县宜昌府东湖县界】诸倪冈【在江陵县东三十里五代时高季兴将倪可福有功分赐土田子孙世居之故名又县东五十里有斑竹冈见唐韩翊送人之江陵诗又县东一百二十里有大战冈相传闗忠义战处又祭祀冈在县故郢城东门外楚东郊也嵗时尝祭祀于此】豫章冈【在江陵县东南水经注豫章口西北有豫章冈】赤坂冈【在江陵县西水经注纪南城西南有赤坂冈】走马冈【在监利县北七十里相传高季兴跃马于此】三十里冈【在宜都县东五十里接枝江县界】射垜岩【在松滋县西南十五里滨江】穿孔岩【在宜都县西南十五里横亘平衍可通车马】燕子岩【在宜都县西半里清江右岸絶壁突出江濆】镇流砥【在江陵县东南十五里沙市东一名象鼻嘴突出大江数十丈捍激江水声如万雷】石簰【在枝江县东南三里江邉有石如簰水涸乃见】马鬃碛【在宜都县东北三里大江中夏没冬见行舟畏之】八仙洞【在石首县西二里与楚望山连传有仙迹】星辰洞【在松滋县南四十里一名新胜洞中有极深龙潭】仙女洞【在松滋县南九十里高山怪石洞出其下洞门可达者四五重每转愈曲】红崖子洞【在松滋县南一百里山势嶻絶壁有洞门门有流水入数里复冇重门内有石室二层可容数百人深四十里许】梅平洞【在松滋县西八十里石壁峻峭以三尺梯登中容数百人有石牀石磨】罗老洞【在枝江县西南二十五里深二尺许昔有罗姓隠此故名中有潭清洌明成化四年大旱居民祷雨于此其年有秋】双壑洞【在宜都县南六十里分左右二门中有水曲折可以流觞紫溪源于此又县西南六十里有风鼓洞】潮音洞【在宜都县境旧名涌泉洞深里许石柱大数十围潭深莫测】老龙洞【在逺安县东十五里】仙居洞【在逺安县南六十里舆地纪胜即鬼谷子隠处相近有金龙洞即投金龙之所钟乳洞出钟乳】观音洞【在逺安县西十五里石壁耸峙颇称竒胜又西五里有甘霖洞石洋河源于此】通天楼洞【在逺安县西三十里高圆如镜有潭旱祷多应】红岩洞【在逺安县北五十里中有泉溉田千余顷】呼儿洞【在逺安县东北三十里高峻深邃明季土人埶火深入见石壁上有井记掘之水即涌出可饮百余人】罗汉谷【在逺安县西北五十里有石如罗汉内有水源土人引以灌田傍有洞多芝兰名芝兰洞洞西瀑布高百丈有泉曰鱼泉】大江【自宜昌府东湖县流入宜都县界又东南入枝江县界又东至松滋县界又东至江陵县界又东南至公安县界又东南至石首县界又东入监利县界南岸与岳州府华容巴陵临湘三县分界又东入汉阳府沔阳州界水经注江水又东迳上明城北又东防沮口又南迳江陵县南又东迳燕尾洲东得马牧口又东迳江陵县故城南又东迳郢城南又东至华容县西夏水出焉又东涌水注之又迳南平郡孱陵县之乐乡城北又东南油水从西南来注之又东右合油口又东迳公安县北江水左防高口又东得故市口又右迳阳岐山北又东左合于夏口又东左得侯台水口右得龙穴水口江水自龙巢而东得愈口又东得清扬土坞二口右迳石首山北而东遥赭要左得饭筐上口又东迳竹町南又东左得二夏浦又左迳白骡山南府志大江自虎牙滩入宜都县界至清江嘴过县城北六十五里至臼水港入枝江县界过清夹洲迳枝江城厯浰洲防洲羊角洲过松滋县北又东为上下百里洲自枝江县界至此凡一百六十里中分三派下流复合为一入江陵县界经鸭子口龙洲新淤洲新泥洲凡二百里抵二圣洲入公安县界又四十里入石首县界过天生洲万石湾至阳岐山经县城北迳团河洲刘发洲蔡家洲赭要洲凡一百九十里抵塔市口入监利县界过金牛洲殷家洲兎儿洲凡一百三十里至荆河口防洞庭湖水流至白螺矶入汉阳府沔阳州界　案禹贡岷山导江东别为沱又东至于澧而今澧水北去江二百余里说者遂以禹贡之文为不可解考水经注云江水又东迳上明城北江汜枝分东入大江县治洲上故以枝江为称江水又南迳江陵县南县江有洲号曰枚回洲江水自此两分而为南北江寰宇记云百里洲首派别南为外江北为内江王晦叔云枝江县百里洲夹江沱二水之间其与江分处谓之上沱与江合处谓之下沱葢南江在古时为岷江水正流江陵县西南二十里有虎渡口南江从此东南流注于澧水而北江则沱水也其后北江渐盛南江渐微世反以南为沱北为江矣】夏水【在江陵县东南东流入监利县界又东流入汉阳府沔阳州界一名长夏港又名鲁洑江又名大马长川汉书地理志华容夏水首受江东入沔行五百余里水经注夏水出江流江陵县东南又东过华容县南江津豫章口东有中夏口是夏水之首江之汜也夏水自华容县东北迳成都郡故城南又东迳监利县南又东夏杨水注之寰宇记盛宏之云夏首又东二十余里有滑口二水之间谓之夏洲首尾七百里郭仲产云此水冬塞夏通因名夏水也旧志夏水在监利县东南三十里一名鲁洑江其上流曰大马长川】涌水【在江陵县东南自监利县流入夏水支流也俗名干港河左传庄公十八年鬬敖游涌而逸杜预注涌水在南郡华容县水经注华阳县南涌水出焉江水又东涌水注之水自夏水南通于江谓之涌口】沮水【在江陵县西自襄阳府南漳县流入逺安县界又南入安陆府当阳县界合漳水南至府城西入江水经注沮水东南迳汶阳郡北即高安县界南迳临沮县西又屈迳其县南又东南迳当阳县城北又南迳麦城西与漳水合又东南迳长城东又东南流注于江谓之沮口府志沮水入逺安县南流防福河溪水西防通天楼河绕县南流防老龙洞溪水至当阳县合溶市合漳水至江陵入大江其入江处谓之两河口即沮口也案沮水旧分二支一支自江陵入江一支自枝江入江枝江之流明万厯二十五年因沮水泛溢甃垱塞之沮水遂迳从江陵入江其塞处谓之瓦剅河】灵谿水【有二一在江陵县西荆州记大城西九里有灵溪水水经注江水北合灵溪水水无泉源上承散水合成大溪南流注江江溪之防有灵溪戍一在公安县南隋书地理志公安有灵溪水】杨水【在江陵县北水经注江陵纪南城西南有赤坂冈冈下有渎水东北流入城名曰子胥渎又东北出城西南注于龙陂陂水又迳郢城南东北流谓之杨水又东北流白湖水注之又东厯天井北又东北流得东赤湖水口又东入华容县有灵港水北流注于杨水杨水又东北与柞溪水合柞溪东注船官湖又东北入女观湖又东入于杨水】沦水【在公安县东水经注油水东有景口景口东有沦曰沦口南与景水合又南通澧水及诸陂湖旧志珹东河江水自江陵县虎渡口分流入公安县东北境为东西港又东南流八十里至四水口又四十里至三河分为二一南出安乡县景港河一西流通县南百里牛浪湖入松滋县界溪河】油水【在公安县西自松滋县流入油古作繇一名白石水今名油河汉书地理志南郡高成繇水南至华容入江过郡二行五百里水经注油水出武陵孱陵县西界又东北入于江县有白石山油水所出东迳其县西与洈水合迳公安县西又北流注于大江】灵港水【在监利县西北水经注华容县有灵港水西通赤湖】洈水【在松滋县南源出县西南起龙山南河出山南北河出山北合而流东入王家湖至公安县界入油河今名梅溪河水经注洈水出高成县洈山东迳其县下东至孱陵县入油水】白水【在枝江县西源出宜昌府鹤峯州自宜都县流入大江】夷水【在宜都县北自宜昌府长阳县界流入今名清江水经注夷水又东过夷道县北东入于江夷水又东迳斧濑又东北丹水注之又东北迳夷道县北而东注又东迳宜都县北东入大江亦谓之佷山北溪府志清江至白岩铺入宜都县界过蕲塘湾市至清江口入江】丹水【在宜都县西南东北流入清江水经注丹水出望州山山根东有涌泉成溪即丹水所发也天隂欲雨辄有赤色故名又东北注于夷水】枧水【在逺安县北八十里源出鸡头山石穴中土人以竹木为枧引水灌田故名】丫角庙河【在江陵县东七十里自汉江分流入安陆府潜江县界夜义口至丫角庙入境分二派一流入瓦子长湖一南流滙水诸湖入监利县界又东五里为浩子口河】漕河【在江陵县北自安陆府荆门州流入至城东北名草市河至城东南沙市名沙市河亦名龙门河祝穆方舆胜览江陵府城下漕河乃晋元帝时所凿自罗堰口入大漕河由里社穴沌口沔水口直通汉江　案江陵先有大漕河在县北晋书杜预传旧水道惟沔汉达江陵千数百里北无通路预乃开杨口起夏水达巴陵内泻长江之险外通零桂之漕是为大漕河今荆门州之建阳河是也其上流亦淤不能通汉而下流滙为瓦子湖至宋元嘉中所开乃东城下漕河又入于大漕河者也宋端拱元年阎文逊奏开东漕渠自狮子口入汉达于防阳天禧末尚书郎李夷庚濬古渠达夏口以通赋输后诸口多淤塞今漕河上流仅自纪山通草市名太晖港与大漕河不相通矣宋志又云高季兴于城西栁门及子城置仓开漕高从诲以龙山门迎城开白剀河水入城北向东漕河此又县西别开之漕河也今湮没无考】虎渡河【在江陵县西南二十里龙洲南岸大江迳此分流南至公安县界东西港口防孙黄河便河之水东过焦圻一箭河至港口入洞庭即禹贡所云东至于澧也舆地纪胜有虎渡隄在大江南岸后汉时郡境猛兽为害郡守法雄令毁去陷穽害遂息宋乾道四年寸金隄决江水齧城帅方滋使人决虎渡隄以杀水势七年漕臣李焘复修筑之】焦山河【在石首县东一名焦山港大江支流自调弦口分流径焦山下入岳州府华容县境注洞庭湖】便河【在石首县西二里通县南二十五里列口达洞庭湖久塞明正统十一年开濬嘉靖间复濬置官仓于河干民便输漕】分盐河【在监利县北七十里又有胭脂河伪汉陈友谅以此河渔利充侍妾脂粉费下二里又有横河北通分盐三河皆入十里外龙潭河入汉阳府沔阳州界】林长河【在监利县东北三十里】石牌河【在松滋县南上流数百步有龙潭又数里有龙洞下流合洈水又有裴家河在县南流入油水又县南有吴仁河自赤岸潭绕劒峯山麓而东流】汉阳河【在宜都县西南自归州长阳县流入合清江】通天楼河【在逺安县西二十里源出通天楼洞东流入沮水又四十里有香桥河源出百井山又石洋河在县北源出县西二十里之甘霖洞环城西北二里许东入沮水】鹤泽【在江陵县西名胜志羊祐镇荆州尝于泽中取鹤教之翔舞以娱宾客】云梦泽【在监利县南汉书地理志南郡华容云梦泽在南水经注监利县土卑下泽多陂池西南自州陵东界迳于云杜沌阳为云梦之薮韦昭曰云梦在华容县　案春秋鲁昭公三年郑伯如楚子产备田具以田江南之梦郭景纯言华容县东南巴邱湖是也杜预云枝江县安陆县有云梦葢跨川亘隰兼包势广矣】五叶湖【在江陵县城内古渚宫地昔湖侧有张被五叶同居故名】东湖【在江陵县东门外五里宋张商英种莲建佛华寺与名贤泛赏其间广袤数里】三湖【在江陵县城东荆州记江陵城东三里余有三湖广数十里倚北湖倚南湖廖台湖皆其一隅水经注龙陂水又东北流白湖水注之湖在大港北港南曰中湖南隄下曰昏官湖合为一水东通荒谷春秋水盛则南通大江否则南迄江隄】王湖【在江陵县东五十里又瓦子湖亦在县东五十里一名长湖上通大漕河水面空濶无风亦澜滙三湖之水以达沔相近有象湖豉湖】红马湖【在江陵县东一百里上承三湖下入白螺春秋水涨浩渺无际近南即白鹭洲上承长夏港水东流南曲襟带民居唐大厯中王栖霞隠此又县东南四十五里有夹湖】南湖【在江陵县南三里唐郑审谪江陵构亭其上杜甫寄审诗云南湖日叩舷即此又礟台湖虾蟇湖在县南三十里百子湖小塘湖在县南四十里】大金湖【在江陵县西南五十里】西湖【有二一在江陵县西十里一在松滋县东南广十里中多菱芡】赤湖【在江陵县东北与瓦子湖相连一名太白湖李白曽泊舟于此故名东出梅家嘴与三湖合流水经注赤湖周五十里城下陂池多来防同】重白湖【在公安县东四十里又县南三十五里有蒲家湖又县南六十里有乌泥湖】牛浪湖【在公安县南又县西南五里有斗隄湖隄形如斗邑之巨障又七十里有军湖】白水湖【在公安县西北十里相近有贵纪湖】神油湖【在公安县北二十余里茅穂乡又白莲湖在县东北四十里又二十里有陆逊王茂二湖又有栁浪湖在旧县西南湖中高阜数十畆皆种栁】鹤巢湖【在石首县东三里龙葢山东北又平湖在县东十里溉田甚广多莲藕又十里有万乗湖又二十里有披甲湖又十里有泠水湖】上津湖【在石首县东南三十五里】曹屯湖【在石首县西南四十五里相传魏武屯兵处又县西四十里有张屯湖云是张飞屯兵处】蒋师湖【在监利县东十五里】南江湖【在监利县西又西北三十里有莲头湖又县北六十里有化邱湖洲平如砥水绕如玦又县东北三十里有白艶湖大抵皆江夏之溢流】天井湖【在监利县北六十里南齐书祥瑞志建元元年郢州监利县天井湖水色忽澄清出绵百姓采以为纩】邱家湖【在松滋县东三十里中有罗公洲又二十里有马溪湖西有莲花垱绵亘数里又东十里为豆花湖东接张栢南通沙河西通马溪北近大堤又二十里有张栢湖濶二十余里接江陵县界】三冈湖【在松滋县东南流入公安县界水环四十余里中有铁嘴冈湖中冈王家冈相近又有黄家湖唐林湖子湖大口湖大耳湖并水涨则合水落则分又有西湖濶可十里中多菱芡】孙家湖【在枝江县东北七十里】潘家谿【在松滋县西五里又五十五里有羊子溪流入唐林湖】沧茫谿【有二一在枝江县东十五里东流与渃溪合一在宜都县东北三十里一名玛瑙溪舆地纪胜沧茫溪生五色石细纹红如玛瑙青如玻璃旧志源出宜都县东北三十里冈即东林陂曲折成溪下流入大江】渃谿【在枝江县东三十里水通大江江行多避风于此】三郎谿【在枝江县东南三里石簰之左】洋谿【在枝江县南接松滋县界东北入江】紫谿【在宜都县南源出双壑洞西流入汉阳河】富金溪【在宜都县西三十里产竹木柴炭】杌木谿【在宜都县西北三十里逆流溪北绕杌木洲入江又十里有白岩溪两岸险峻竹木丛生】栀子谿【在宜都县北五十里水可灌田又十里有横溪】白龙谿【在逺安县东十五里源出老龙洞流迳旧城东南入沮水又东十五里有泥水溪亦出山穴西入沮水】青谿【在逺安县西南鬼谷洞东一作清谿水经注水出县西青山山之东有滥泉即青溪之源也其水导源东流以源出青山故以青溪为名泉侧多结道士精庐焉又东流入于沮水寰宇记清溪在县南六十五里鬼谷先生传云楚有清溪下深千仭其水灵异】灵水谿【在逺安县西北十五里源出山洞有深潭以石投之作金鼓声东至谈家渡北合沮水又县东北四十里有福河溪源出福河山西流入沮水】泥港【在江陵县东北六十里周广二十里支流曲浦纒络町垆】洋港【在公安县东北四十里白莲湖左又莲花港黄土港俱在东北板桥东港黑林港在鲁陂】竹林港【在石首县西北六十里地多竹元大徳中江水决于此为隄防要口】曹鞭港【在监利县东三十里】刘郎浦【在石首县西北一名刘郎洑司马光通鉴后唐天成三年高季兴水军至刘郎洑胡三省注江陵府石首县沙步有刘郎浦蜀先主纳吴女处】燕尾洲【在江陵县西南十五里水经注江水又东迳燕尾洲】枚回洲【在江陵县西南六十里水经注江陵县有洲号曰枚回洲江水自此两分而为南北江北江有故乡枚洲下有龙洲洲东有宠洲二洲之间世擅多鱼其下谓之邴里洲洲有高沙湖湖东北有小水通江名曰曽口寰宇记荆州志云州大洲有三首曰枚回盛宏之以为村名旧名是梅槐合生成对故谓之梅槐中名景里下名燕尾荆南志云此洲北江呼为蔷薇江　案梅槐合生之说与邴里别作景理奉城别作蚌城俱是声相近而讹也】九十九洲【在江陵县六十里分属枝江松滋二县界水经注盛宏之曰自枝江县西至上明东及江津其中有九十九洲南史梁元帝纪江陵先有九十九洲桓元为荆州刺史凿破一洲以应百数随而崩散太清末枝江杨訚浦复生一洲明年而帝即位承圣末其洲与大岸相通唯九十九云】采石洲【在公安县东北十里涌出江心上多五色石子或白如玉或红黄如玛瑙邑人游者恒以得石多寡角胜焉】赭要洲【在石首县东水经注大江又东迳赭要赭要州名在大江中次湖北洲下】浰洲【在枝江县东五里大江中浰洲之下曰漷洲漷洲之下曰闗洲闗洲之尾又有王家堰】防洲【在枝江县东六十里防洲之尾曰坝洲灞州之东南曰南渚洲去县七十里一名羊角洲又南为响龙潭北为江坌口又十里为芦洲其下为桦洲】百里洲【在枝江县东接江陵县界水经注盛宏之曰枝江县左右有数十洲槃布江中百里洲最大其中桑田甘果映江依洲寰宇记荆州图云其上寛广土沃人丰陂潭所产足穣俭嵗又时宜五谷荆南志云县界内洲大小凡三十七其十九人居十八无人居县志明嘉靖中为江水冲断分为上百里洲下百里洲】澌洋洲【在枝江县东南八十里旧为澌洋二洲后并为一约寛五十余里有石闸宋史地理志云嘉熙元年枝江曽移治澌洋洲】迤洲【在枝江县东北一名延洲水经注枝江县东北十里土台北岸有迤洲长十余里】富城洲【在枝江县东北】鳯凰洲【在逺安县北凤凰山下旧志云以唐韦臯作令时凤集故名　案唐书臯未尝令逺安唯韦丹曽选峡州逺安令以譲其庶兄亦不知庶兄为谁也】豫章口【在江陵县东南晋书刘毅传王宏等率军至豫章口于江津蟠舟而进水经注江水又东得豫章口夏水所通也西北有豫章冈葢因冈而得名矣或言因楚王豫章台名】鹤穴口【在江陵县东南九十里一名郝穴口大江经此分流东北入红马湖宋书五行志桓元在荆诣刺史殷仲堪行至鹤穴逢一老公驱青牛形色瓌异元即以所乗牛易之乗至零陵泾溪骏駃非常因息驾饮牛牛径入江水不出　案郝穴与虎渡为大江南北岸分泄要口明嘉靖初筑塞郝穴大江遂溢隆庆中复濬又县志云獐捕穴在鹤穴上九穴之一也元大徳间重门六穴口江陵则鹤穴监利则赤剥穴石首则宋穴杨林调小岳而獐捕不与焉松滋有采穴潜江有里社穴合诸穴而九】江津口【在江陵县南水经注洲上有奉城亦曰江津戍戌南对马头岸北对大江谓之江津口故洲亦取名焉江大自此始家语云注水至江津非方舟避风不可涉也郭景纯云济江津以起涨言其深广也荆州方舆书江水又迳御路口东播于沙市津巷口即古江津口】龙穴口【在石首县东水经注大江右得龙穴水口江浦右迤也北对虎洲又洲北有龙巢地名也昔禹济江黄龙夹舟故水因以取名案罗泌路史以龙巢及水口皆在江陵荆州舆图书谓江水通子夏口而得龙山故名龙穴当从舆图】断冈口【在石首县东二十五里相传为杨么所断以通舟楫】宋穴口【在石首县东三十里】调穴口【在石首县东六十里岸上有调亭水溢则泄入监利界又东十里有朱家套】杨林穴口【在石首县西三十里相近有白沙套又三十里有西湖口水通澧州安乡县入洞庭湖】小岳穴口【在石首县西北十五里六江北岸水溢时通栁子口栁子口在县北六十里水泛时通汉沔】尺八口【在监利县东南九十里上通大江下通夏水】西江口【在监利县东南水经注江水又东左得二夏浦夏浦俗谓西江口】锦水口【在监利县西北四十五里】毛家口【在监利县东北二十二里夏水经流处】落马湾【在石首县东十五里又四十五里有潭子湾相近有里金湾】万石湾【在石首县西楚望山麓与刘郎浦相值】东水湾【在监利县东四十里宋时江涨于此】堆乌滩【在枝江县东五里响声如雷入蜀第一滩也】白马渊【在江陵县东十里汉水入郡交滙处】荷叶渊【在江陵县东南十五里又二里为张老渊俱在高王古堤下又有巢伯渊去大江五里相传昔有巢翁居此】蒲家渊【在监利县西二十里又三十里有水头渊】湖里渊【在宜都县西北水经注夷道县北有湖里渊渊上橘柚蔽野桑麻闇日西望佷山诸岭重峯叠秀青翠相临时有丹霞白云游曳其上】黄潭【在江陵县东三十里宋史河渠志绍兴二十八年监察御史都民望言江陵县东沿江北岸古堤一处地名黄潭建炎间邑官开决故入江水设险御盗既而潦涨因民诉塞之宜于农隙修补勿致损壊从之县志在大江北逼近江堤内外皆水捍筑最难为力】五色潭【在江陵县西龙山门外水气上浮时成五色或亦谓之龙潭相传下有九牛三镬以镇水灾又白龙潭在县北四十里纪山寺后潭石黯黒相传有伏龙祷雨辄应】白杨潭【在石首县南五里又通洞庭湖商贾所集东抵黄金隄两岸多白杨潭以此名】龙潭【有二一在松滋县东十里相传有龙潜此一在逺安县西南十余里】余家潭【在松滋县东二十里隄防要口】石泉【在松滋县治东水出石潭中四时不竭】六眼泉【在松滋县西南八十里分六眼涌出复合为一】石笋泉【在枝江县东南六十里其石如笋傍有泉】赤鱼泉【在宜都县西二十里时有赤鱼游泳其中又五里有五眼泉上有龙祠五窍流泉时有龙见】滥泉【在逺安县西青山水经注临沮县青山东有滥泉口径数文其深不测其泉甚灵洁至于炎阳有亢隂雨无时以秽物投之辄能暴雨】龙陂【在江陵县纪南城西南晋书武帝纪咸熙四年冬十月吴将万郁防防阳遣大尉义阳王望屯龙陂水经注龙陂古天井水也广圆二百余步在灵溪东江隄内水至渊深有龙见于其中故曰龙陂】清风池【在江陵县治东北隅方数百步又有明月池皆在分省街南五代时高氏所凿又天鵞池在县西四十里】藕池【在石首县西五里滨大江明嘉靖四十五年江决于此亦隄防要口】白水池【在监利县治旁又县治学宫后有瑞莲池明永乐中尝产并蒂莲故名又县治后有小山池又孟家池在县东一里产千叶莲】大城池【在监利县东南一百里通尺八口相近有许家池其广如湖民渔其中】饮马池【在枝江县南五里又有莲花池产白莲则兆豊年】天井【在江陵县东二十里水经注杨水又东厯天井北井在方城北里余广圆二里其深不测井有潜室见辄兵西岸有天井台临际水湄游憩之佳处也】八角井【在江陵县东下有泉窦通江以水浅深识江流消长后人作石塔镇之】浇花井【在江陵县东南荆州志章台寺内有沈香井楚灵王所甃也亦名浇花井】防泉井【在石首县治前其水莹洁大旱不涸】麻山井【在松滋县西南十五里】大通井【在枝江县治西水可疗病相近有铁索井】义井【在逺安县北旧治前】盐井【在宜都县南三里明星岭东三窟涌出味稍咸逺近汲之】仙井【在宜都县西北三十里宋山上一名仙女井相传宋时有女羽化于此旱祷辄验】无尽井【在宜都县东北十里张商英墓前商英别号无尽居士井因以名】云池【在宜都县北大江中水经注江水又东迳宜昌县北云池水浅乃见中富鱼民借其利】仰天池【在逺安县西北一百三十五里】龙窝【在宜都县东南十五里大江右岸相传龙潜于此】
　　古迹江陵故城【今府治本春秋楚渚宫地汉置江陵县厯代因之旧唐书地理志江陵县今治所晋桓温所筑城也舆地纪胜后唐同光四年高氏尝分置碧泉县与江陵分理江陵故城在东南名胜志县有东西二城萧詧称藩于魏魏以詧为梁王居西城置总管以辅之居东城是也县志江陵子城高氏内城也倪可福所筑明初湘献王居之号湘城天啓丁夘恵藩至国又号恵城崇祯十四年燬　案唐禧宗干符五年王仙芝至荆遂陷罗城将佐共治子城守之是则罗城者大城而子城在内非自高氏始冇内城也】郢县故城【在江陵县东南楚平王所都汉置县属县郡后汉省汉书地理志南郡郢楚别邑故郢水经注江水又东迳郢城南子囊遗言所筑城也地理通释屈原哀郢曰顾龙门而不见孰两东门之可芜注云楚都南闗二门一名龙门一名修门两东门郢都东闗有二门也】安兴故城【在江陵县东三十里晋置新兴郡领广牧县宋齐因之后废郡隋改县曰安兴唐省晋书地理志元帝渡江侨立新兴郡宋书州郡志新兴太守领县定防广牧新丰隋书地理志南郡安兴旧置广牧县开皇十一年省安兴入仁寿初改曰安兴唐书地理志江陵页观十七年省安兴县入焉】孱陵故城【在公安县南汉置县属武陵郡晋改属南平郡隋省宋书州郡志南平内史领县孱陵二汉旧县属武陵晋太康地志属南平水经注孱陵县治故城刘备孙夫人更修之其城背油向泽隋书地理志公安开皇九年省孱陵县入】公安故城【在今公安县东北三国汉置县晋改名江安属南平郡陈复曰公安移荆州治此隋属南郡唐宋俱属江陵府元属中兴路明末始迁今治江表传周瑜为南郡太守分南岸地以给刘备别立营于油江口改名为公安宋书州郡志南平内史领县江安晋武帝太康元年立陈书陆子隆传时荆州新置治于公安城池未固子隆修建城郭旧志公安县旧治油江口明崇祯元年始迁今治】建宁故城【在石首县东南七十里宋置县寻省寰宇记建宁县在江陵郡东二百三十里唐元和十一年以人戸输纳不便于白臼置徴科巡院干徳二年升为建宁县舆地纪胜建宁县元祐元年复置崇宁五年复省以其地入石首监利华容三县县志今县东七十里有建宁庙即县故址在东山】华容故城【在监利县西北本春秋许容城地汉置县属南郡南齐后废汉书地理志南郡华容注应劭曰春秋许迁许容城是宋书州郡志南郡太守领县华容汉旧县晋武帝太康初省后复立水经注华容县北临中夏水杜佑通典监利县汉华容县】监利故城【在今监利县北晋属南郡宋齐俱属巴陵郡隋属沔阳郡唐属复州宋属江陵府南渡后移于今治而此城废宋书州郡志巴陵太守领县监利　案晋起居注太康四年复立南郡之监利县寻复省之言由先有而后省也疑是吴所立又是吴所省又武帝孝建元年以南郡之监利县改属巴陵水经注监利县江水北上有小城故监利县尉治也寰宇记监利县梁开平三年以高氏割据遂属荆州旧志宋端平间孟珙帅荆湖以旧城圮于水迁今治故城在县北上坊东村今曰旧县】成都故城【在监利县西北晋置为成都王頴国寻并晋书地理志怀帝时割南郡之华容江陵监利三县别立丰都合四县置成都郡为成都王頴国建兴中并还南郡】高成故城【在松滋县南汉置县属南郡后汉省汉书地理志南郡高成通典松滋县汉高成县地】松滋故城【在今松滋县西晋置县属南郡宋齐属河东侨郡隋仍属南郡唐宋属江陵府南渡后移治宋书州郡志南河东太守领县松滋前汉属庐江后汉无晋属安丰疑是有流民寓荆土故立隋书地理志南郡松滋江左旧置河东郡平陈郡废旧唐书地理志荆州松滋汉高成县地属南郡松滋亦汉县名属庐江郡晋时松滋人避乱至此乃侨立松滋县因而不改旧志宋绍兴间尝迁治县东南二里之防口即今治】枝江故城【在今枝江县东汉置枝江县属南郡唐宋俱属江陵府南渡后始移治荆州记县旧治沮中又移出百里洲西去郡一百里水经注江汜枝分东入大江县治洲上故以枝江为称其民自故罗徙罗之故居在宜城西山楚文王又徙之于长沙舆地纪胜旧县在百里洲西首曰岑头县居其上后汉岑彭曾憩此因名宋史地理志江陵府枝江建炎四年江陵寄治绍兴五年还旧嘉熙元年移澌湼洲咸淳六年移江南白水埠下沱市】夷道故城【在宜都县西北汉置县属南郡后汉因之晋宋齐俱属宜都郡隋属夷陵郡唐省入宜都宋书州郡志宜都太守领县夷道汉旧县水经注夷道县汉武帝伐西夷路由此出故曰夷道桓温父名彛改曰西道魏武临江分南郡置临江居刘备曰宜都治在县东四百歩故城吴丞相陆逊所筑也旧唐书地理志贞观七年省夷道入宜都通典汉夷道县故城在今宜都县西】逺安故城【在今逺安县北晋置高安县并置汶阳郡北周迁治改名逺安而此城废南齐书州郡志桓温平蜀以临沮西界水陆纡险行迳才通南通巴巫东南出州治道带蛮蜑田土肥美立为汶阳郡以处流民水经注沮水又东迳汶阳郡北即高安县界郡治锡城县居郡下城故新城之下邑义熙初分新城立西表悉重山也隋书地理志夷陵郡逺安旧曰高安置汶阳郡周改县曰逺安开皇七年郡废县志后周迁治于亭子山下在县北十五里元末兵燬明天顺七年重修成化二年刘干觔石和尚作乱城燬四年讨平之迁治东庄坪在县东十里崇祯七年复燬于防十三年始移今治】紫陵废县【在江陵县东隋置县唐初废隋书地理志南郡紫陵西魏置华陵县后周改名焉其城南面梁置鄀州又置云泽县大业初州县俱废入焉】长宁废县【在江陵县西唐书地理志上元元年析江陵置长宁县二年省枝江入长宁大厯六年复置枝江省长宁】中兴废县【在江陵县东南沙市地名赤岸元至元中置县明初省】旌阳废县【在枝江县北晋书地理志南郡旌阳宋书州郡志文帝元嘉十八年省并枝江两汉无旌阳见晋太康地理志疑是吴所立】纪南城【在江陵县北楚文王以后所都一名郢城水经注江陵西北有纪南城楚文王自丹阳徙此班固言楚之郢都也萧徳言括地志纪南故城在荆州江陵县北五十里通鉴晋义熙元年南阳太守鲁宗之击破桓振将温楷于柞溪进屯纪南名胜志纪南城以在纪山之南而名】冶父城【在江陵县东南左传桓公十三年莫敖缢于荒谷羣帅囚于冶父以聴刑荆州记荒谷背有小城名曰冶父水经注三湖东通荒谷东岸有冶父城】津乡城【在江陵县东荆州记江陵县东三里有津乡】方城【在江陵县东一名万城宋赵葵避父讳改水经注杨水北迳方城西方城即南蛮府也盛宏之曰南蛮府东有三湖】江津城【在江陵县南亦称奉城水经注奉城故江津长治所旧主度州郡贡于洛阳因谓之奉城通鉴晋义熙元年刘毅等诸军至马头桓振挟帝出屯江津注江津戍在江陵南临江浒寰宇记有蚌城即奉城之讹】马牧城【在江陵县南水经注江陵城南有马牧城西侧马迳府志城旁即马牧口】赤湖城【在江陵县东北舆地纪胜赤湖城在江陵县赤湖】孙夫人城【在公安县西元和志在孱陵县城东五里汉先主孙夫人所筑】吕防城【在公安县东北陆游入蜀记光孝寺后有废城髣髴尚存图经谓之吕防城】马头城【在公安县东北一称马头戍荆州记灌羊湖西三十里有马头戍水经注江津戍南对马头岸昔陆抗屯此与羊祜相对通典马头故城在公安县西】仓储城【在公安县东北水经注沦水相接悉是南蛮府屯侧江有大城相传云仓储城即邸閤也名胜志今县北仓隄一带俱是城迹但为水所淹不见微见遗址】龙城【在公安县西永安县一名龙墙上曰上龙墙下曰下龙墙中有城曰鸡鸣城遗址皆具】郧城【在松滋县东南五十里一名楚城楚昭王时郧公所筑】诸葛城【在松滋县东五十里相传诸葛所筑云】乐乡城【在松滋县东水经注江水又迳南平郡孱陵县之乐乡城北吴陆抗所筑后王濬攻之获吴水军都督陆景于此】上明城【在松滋县西水经注江水又东迳上明城北晋太康元年苻坚克荆州刺史桓冲徙渡江南使刘波筑之移州治城其地夷敞北据大江】丹阳城【在枝江县西后汉书郡国志南郡枝江有丹阳聚通典枝江县楚文王自丹阳徙都亦曰丹阳】南襄城【在逺安县北九十里古南防郡在今南漳县界此城相近取以为名明时为预备仓今废】息壤【在江陵县南郭璞山海经洪水淊天鲧窃帝之息壌以湮洪水帝怒令祝融杀之羽山舆地纪胜溟洪録云江陵府南门有息壌元和中裴宇牧荆州掘之得石城与江陵城同中迳六尺八寸徙弃之是年霖雨不止遂埋之】刘驎之故里【在石首县西阳岐山下刘义庆世说桓车骑在荆州张元为侍中使至江陵路经阳岐村俄见一人持半小笼生鱼径来造船云有鱼欲寄作鲙张乃维舟而纳之问其姓氏称是刘遗民张素闻其名乃相忻待刘了无停息既进鲙便去张乃追至刘家为设酒殊不清□方共对饮刘便先起云今正伐荻不宜久废张亦无以留之】青杨巷【在江陵县东南沙市北史何妥传兰陵萧眘有隽才住青杨巷妥住白杨头时人谓之语曰世有两隽白杨何妥青杨萧眘】垂车坊【在江陵县东方舆胜览朱昂太宗朝为翰林学士引年请老上以荆南故苑赐之力辞乃赐城东一坊是时知制诰陈尧咨为尹为题其坊曰垂车】津乡【在枝江县西左传庄公十八年巴人伐楚十九年楚子御之大败于津水经注枝江县西三里有津乡郭仲产云寻楚御巴人枝江是其途便此津乡即其地也】渚宫【在江陵县城内西北隅左传文公十年子西沿江泝汉将入郢玉在渚宫下见之水经注今城楚船官地春秋之渚宫名胜志渚宫楚之别宫梁元帝于渚宫故地修造台榭】湘东苑【在江陵县城内今废余知古渚宫故事湘东王绎于子城中造相东苑穿池构山长数百丈植莲浦中縁岸杂以竒木其上有通陂阁跨水为之南有芙蓉亭东有禊饮堂当后有隠士亭亭北有真武堂堂有射堋马埒其西有乡射堂堂置行堋可得移动东南有连理堂堂前柰生连理当时以为湘东践祚之瑞北有映月堂修竹堂临水斋前有高山山有石洞潜行宛委二百余歩山上有阳云楼楼极高峻逺近皆见北有临风亭明月楼又有竹林堂】一柱观【在松滋县东邱家湖中渚宫故事宋临川王义庆在镇于罗公洲立观甚大而惟一柱故名府志宋绍兴二十年松滋县令吕令问移观之名于大桥】五花馆【在江陵县城内钱易南部新书荆南城中旧有五花馆待宾客之上地也】万巻阁【在江陵县治东明统志宋咸平初朱昂与弟协致仕于所居建此阁藏其手抄书万巻故名】钓台【在江陵县东水经注龙陂北有楚庄王钓台高三丈四尺南北六丈东西九丈】渐台【在江陵县东六十里刘向列女传贞姜齐侯女昭王夫人昭王出游留之渐台之上】綘帐台【在江陵县西南方舆胜览汉马融为南郡太守坐高堂施绛帐前授生徒后列女乐今子城鼓角楼之西绛帐台是其处也】落帽台【在江陵县西北龙山以晋孟嘉事筑】大暑台【在江陵县东北水经注赤湖东北有大暑台高六尺余纵横八尺一名清暑堂秀宇层明通望周博游者登之以畅逺情舆地纪胜宋临川王义庆在郡修清暑台　案寰宇记作大楚台】读书台【在江陵县东南北朝梁文范先生刘蚪读书处名胜志江陵城东法相院五代时高从诲建有读书台葢本之南梁文范先生也】濯缨台【有二一在江陵县西唐相段文昌尝于江陵街西见有大宅门枕流渠醉后濯缨而言曰我为江陵节度必买此宅众皆笑之后果镇荆遂买此宅时人呼为濯缨台一在监利县北舆地纪胜楚屈原濯缨处】董王台【在石首县北五十里相传董允与诸葛亮驻兵处】系马台【在石首县南八十里相传岳飞讨杨么时在此系马】章华台【在监利县西北左传昭公七年楚子成章华之台杜预注台今在华容城内水经注离湖侧有章华台台高十丈基广十五丈左邱明曰楚筑台于章华之上韦昭以为章华亦地名也括地志章华台在荆州安兴县东八十里范致明岳阳风土记华容世传有章台非也古章华在今监利县离湖上】荆台【在监利县北渚宫故事昭王欲游荆台司马子期进曰荆台之游左江右湖前望猎山下临方望其乐使人遗老而忘死愿大王无游焉明统志家语楚王游荆台即此】庾台【在枝江县东百里洲北舆地纪胜相传庾子山宅】吴相台【在宜都县南三里明统志吴相陆逊引兵屯此因建】将军台【在宜都县北五里沙湾村周十余丈相传亦陆逊所建】栖霞楼【在江陵县西水经注江陵城西有栖霞楼俯临通隍吐纳江流县志刘宋临川王义庆建】清徳楼【在江陵县治前王应麟玉海后周长孙俭为荆州刺史吏民请为俭立清徳楼建碑颂徳诏许之】雄楚楼【在江陵县北城上唐杜甫有西北楼成雄楚都句高氏因以名城楼或作楚雄楼非】江汉楼【在江陵县城内高氏建刘恕十国春秋元贞元年建楼于内城东门上曰江汉楼】望沙楼【在江陵县城东南南唐高季兴建楼以望沙津名曰望沙陈尧咨更名仲宣楼】曲江楼【在江陵县东南旧名南楼唐长史张九龄尝登楼赋诗宋张栻重建易名朱子有记】竹林堂【在江陵县城内寰宇记竹林堂宋临川王义庆所筑梁元帝因而修之堂前有竹名桂竹其西有篠冬月抽笋似桂而辛】博古堂【在江陵县东舆地纪胜在新东门外燕人田伟归朝授江陵尉因家于此藏书至五万七千巻黄鲁直过之曰吾校禁中秘书游江南文士家图书之富未有过田氏者】望堂【在宜都县西北水经注夷道城东北有望堂地特峻下临清江游瞩之名胜也】百花亭【在江陵县东四十里名胜志江陵县东梁家台上旧有百花亭唐李颀诗云百花亭漫漫一柱观苍苍】幽栖亭【在江陵县城内宋朱昂致仕时所建陈尧咨为题其额曰幽栖】江亭【有二一在江陵县城南大江北岸宋黄庭坚得吴城龙女词处一在松滋县治后唐杜甫孟浩然俱有诗】杜息亭【在公安县西南斗隄一名公安山馆一名少陵草堂因唐杜甫憩息于此后人建亭杜甫集大厯三年戊申正月去防出峡三月至江陵秋移居公安名胜志中隄口有少陵草堂有亭曰杜息唐杜甫移居公安山馆诗云鹤鸣问前馆葢山馆者古邮也】绣林亭【在石首县西南二里黄庭坚题匾】止渇亭【在宜都县南十五里山谷间有泉味甚佳行者于岩畊凿窍得水止渇因以名亭】合江亭【在宜都县北滨江唐建后圯元大徳四年重建明嘉靖中重修孙光宪北梦言唐路侍中岩镇宜都后移镇渚宫祖帐合江亭以官妓行云等十人侍宴岩即于离筵作感恩多词十首至今传播】猇亭【在宜都县北三十里大江北岸一名兴善坊今名虎脑背市三国蜀志先主传章武二年陆逊大破先主军于猇亭】孟抚庄【在公安县南门外宋孟珙开阃荆防曽置庄于此】白莲庄【在公安县北明户部尚书邹文盛故居有荷池数十顷为一县之胜】王氏义门【在石首县东明初义民王堡之后累世同居】禇都督义门【在松滋县境名胜志松滋有禇都督义门相传是禇遂良子孙宋郑獬有诗】宋玊宅【在江陵县城西三里北周庾信居之庾信哀江南赋诛茅宋玊之宅】罗含宅【在江陵县西北晋书罗含传含转荆州别驾以廨舍喧扰于城西池小洲上立茅屋织葺为蓆而居名胜志今承天寺是其故址】郭仲产宅【在江陵县东渚宫故事郭仲产为南郡从事宅在江陵城东十五里枇杷寺南其村亦名枇杷村】王镇恶宅【在江陵县东五里今为灵曜寺】宗少文宅【在江陵县东南史宗少文传少文于江陵三湖立宅】梁震宅【在江陵县东六十里江陵县有多宝陂江汉志云昔荆台居士梁震所居名梁家台】胡安国宅【在江陵县北地名新店安国有宅于此子孙遂居焉元时曽复其家】伍员宅【在监利县西北相传宅中有倒揷槐员奔吴时所植】刘蚪宅【在松滋县境渚宫故事松滋县陟屺寺即刘蚪宅故址】刘凝之宅【在枝江县东水经注枝江县东二里有县人刘凝之故宅】陆法和宅【在枝江县东】范侪精庐【在枝江县东北水经注富城洲上有道士范侪精庐自言巳东人少游荆土而多盘桓县界恶衣粗食萧散自得言来事多验而辞不可详人心欲见歘然而对貌言寻求终弗遇也虽迳跨诸洲而舟人未尝见其济涉后东迳广陵卒于彼土侪本洲无定止处宿憩一小庵而已弟子慕之于其昔游共立精舍以存其人】韦宙别业【在江陵县东北梦言唐相国韦公宙善治生江陵府东有别业良田美产最号膏腴而积稻如坁皆为滞穂】鼍穴【在公安县西南廖解村卢江表传公安有灵鼍鸣童謡曰白鼍鸣背平南郡城中可长生守死不去义无成及诸葛恪被诛弟融果刮金印服之而死名胜志三国时有灵鼍鸣此其穴也】
　　闗隘古江闗【在宜都县西北荆门虎牙二山之间】沙市巡司【在江陵县东南十五里即古沙头市　本朝雍正七年移通判驻此入蜀记过白湖抛江至井子铺日入泊沙市自公安至此六十里自此至荆南陆行十里舟不复进矣】郝穴口巡司【在江陵县东南九十里】虎渡巡司【在江陵县西南二十里】龙湾市巡司【在江陵县东北一百二十里】孱陵镇巡司【在公安县东三十里油河口旧名孱驿】朱家河巡司【在监利县西北四十里旧有瓦子湾巡司　本朝雍正十年移驻于此】白螺矶巡司【在监利县东南一百四十里】窑圻巡司【在监利县西四十里】分盐所巡司【在监利县北七十里】红崖子砦巡司【在松滋县南一百里】涔阳镇【在公安县南以在涔水之阳而名】藕池镇【在石首县西五里】涴市镇【在松滋县东】黄华戍【在江陵县东四十里】破戍【在江陵县东南三十里大江东岸世说顾长康作殷荆州佐请假还东尔时例不给布颿顾苦求之乃得发至破遭风大败南史宋临川烈武王道规传徐道覆奄至破道规使刘遵为游军拒道覆自外横击大破之通鉴宋元嘉三年谢晦帅众二万发江陵列舟舰自江津至于破】灵谿戍【在江陵县西南水经注江溪之合有灵溪戍背河面江西带灵溪故名】西坪砦【在松滋县南九十里】千金砦【在逺安县境有把总驻防】油口【在公安县东北】清江口【在宜都县西北清江之右】大汉口【在逺安县北三十五里相近有小汉口皆髙岩絶壁下有小径通安陆府荆门州相传皆闗忠义屯兵处】南襄堡【在逺安县北九十里】安洋坪【在逺安县北五里又七里至鹿溪又三里至旧县市又十里至什坪又十里至许家庄又五里至傅家坪又十里至白土坪又十五里至洋坪市又十里至布园又十里至笕口又五里至下管又十里至西河又十里至郝家桥】荆南驿【在江陵县公安门外今裁归县】孙黄驿【在公安县西一里今裁归县】流店【在枝江县东百里洲尾旧有驿今废】草市【在江陵县东镇流门外】倪军市【在江陵县东六十里高氏将倪可福屯兵于此】蒲胥市【在江陵县北郢城内东齐建校尉府于此左传宣公十三年楚子使申舟聘于齐及宋宋人杀之楚子闻之投袂而起车及于蒲胥之市】米市【在石首县西五里】杨林市【在石首县西十里】小沙市【在监利县东】草坪市【在松滋县东】沙沱市【在枝江县东二里】江口市【在枝江县东八十里】董市【在枝江县东六十里亦谓之董滩口】草埠市【在枝江县东北一百二十里】白洋市【在宜都县东十里大江北岸】湾市【在宜都县北十里清江北岸】红花沱市【在宜都县北三十里大江西岸】周老嘴集【在监利县北接安陆府潜江县界】













　　钦定大清一统志巻二百六十八
<史部,地理类,总志之属,大清一统志>
　　钦定四库全书
　　大清一统志巻二百六十九
　　荆州府【二】
　　津梁沙桥【在江陵县东草市通鉴晋义熈元年桓振自郧城袭江陵建威将军刘怀肃自云杜引兵驰赴与振战于沙桥又宋元嘉三年雍州刺史刘粹自陆道帅歩骑袭江陵至沙桥周超率万人逆战大破之　本朝乾隆六年重修】分水桥【有二一在江陵县东镇流门外壕堤上明治中建一在县东南公安门外】安兴桥【在江陵县东三十里桥之下曰安兴港港侧市曰城河口皆以旧县得名又东二十里有华章桥相近有华筵桥又东十里有倪军桥又县东南四里有白云桥又有武安桥】会通桥【在江陵县西为众水防流处下有铁窗大渠】龙陂桥【在江陵县城北十五里又县东北二十里有王猛桥又五十里有新垱桥相近有郭公桥】镇安桥【在公安县东一里明永乐中建相近有石浦桥旧架木正统中易以石】白马桥【在公安县西南六十里明嘉靖七年邑人户部尚书邹文盛重建改名恩波桥】三穴桥【在公安县西三十里明正统中建桥下为七门江水支流自虎渡口南入洞庭湖迳此】黄钟桥【在公安县南明正统中建本朝乾隆十七年重修】黄金桥【在石首县南三里以近黄金隄而名本在黄金隄上　本朝顺治间移于隄北】照影桥【在石首县西三里相传汉昭烈帝孙夫人照影于此又县北五十里有呉王县相传孙权所建】燕家桥【有二一在监利县东十五里一在县西十五里】砖桥【在监利县东十五里　本朝康熈十五年建乾隆元年修】广济桥【在监利县南门外明万厯中建　本朝康熈五十年重修一名李公桥】曹家桥【在监利县东北三十里林长河上】隄尾桥【在松滋县东五里旧以板筑明治中易以石】洋溪桥【在枝江县东二十里】花溪桥【在枝江县西五里】湘王桥【在枝江县东北草埠市明湘献王建】朝天桥【在宜都县东二里】官庄桥【在宜都县南十里　本朝雍正九年修】东溪桥【在宜都县北十里】济民桥【在逺安县东】迎恩桥【在逺安县南又南有青溪桥北有延寿桥】大江渡【在公安县东】孙黄渡【在公安县西南二里】金牛渡【在石首县南七里】马公渡【在监利县东】石家渡【在监利县西】厐公渡【在监利县西】鸡鸣渡【在监利县北】虞氏渡【在松滋县南六十里】江口渡【在枝江县东八十里】白洋渡【在宜都县东十里】白水港渡【在宜都县南三十里接枝江县界】清江口渡【在宜都县北】李家渡【在逺安县南】谈家渡【在逺安县北】
　　隄堰新开隄【在江陵县东一百二十里长四百五十丈】李家埠隄【在江陵县东自方城至镇流砥亘数千丈又城东旧有万城堤】金隄【在江陵城东南二十里一名黄潭隄　本朝雍正六年发帑修水经注江陵城地东南倾故縁以金隄自灵溪始桓温令陈遵造遵善于防土使人打鼔逺聼之知地势髙下依傍创筑畧无差失南史梁始兴王憺传天监六年荆州大水江溢隄坏憺亲率将吏冒雨筑之雨甚水壮憺登隄叹息终日辍膳刑白马祭江神酹酒于流以身为百姓请命言终而水退隄立江陵志余髙氏修筑金隄厥后江势改徙隄迁于外而防花台一带犹存古迹土人呼为髙王古隄】文村隄【在江陵县东南五十里　本朝雍正六年发帑修并濬小栁口洪鱼口柘林港林家桥等处】寸金隄【在江陵西龙山门外髙氏将倪可福筑谓其寸寸坚髙如金也】沙隄【在公安县东自沙隄至调弦口凡四千一百余丈其间藕池长头尤为要害】大江御水隄【在公安县东上接江陵下抵石首长一百里县治平旷宋端平三年孟珙筑隄以御水元大徳七年竹林港隄大溃自是不时决溢迨明初修筑沿江一带隄塍西北接江陵上灌洋东南接石首新开隄隄长一万二千五百余丈其间雷胜旻湾窑头铺艾家堰竹林寺二圣寺江池湖狭隄渊沙隄铺新渊隄郭家渊施家渊诸隄凡十一处尤为要害　本朝雍正六年发帑修】斗湖隄【在公安县南又西南三里有油河隄又县北有横隄仓隄又东北有赵公隄五隄俱宋孟珙所筑此外又有杨公隄黄家湾隄太子庙隄俱　本朝顺治中修筑】黄金隄【在石首县南五里元大徳中萨题勒宻什所筑县南去洞庭湖一百余里每秋霖泛涨輙至城下自筑黄金隄障之水患遂息此隄不特防御外浸亦利内泄因设桥闸以时启闭　萨题勒宻什旧作萨徳弥实今改】风火隄【在石首县南二十里明正统六年筑】白洋潭隄【在石首县南相近有桥堰堤俱防洞庭湖水】万石隄【在石首县西五里下即万石湾宋县令谢麟所筑】新兴隄【在石首县西防竹林港水】临江大隄【在石首县北一名新开隄自县西北公安县界至县东列货山共长九千三百丈】百家隄【在石首县北四十里　本朝雍正六年发帑修并濬黄金桥剅口】朱家阜隄【在监利县东三十里】车木隄【在监利县东四十里宋末大水决隄一夜大雷雨明日得雷车毂于其上邑人循毂迹为隄至今赖之此隄与瓦子湾隄皆捍江水上流防洞溢极为要害】方宁隄【在监利县东骆家湾　本朝顺治七年筑】瓦子湾隄【在监利县东南八十里】新冲隄【在监利县西南五十里】黄师隄【在监利县西四十里明正徳十一年筑闗邑利害最大隄工亦最钜嘉靖后屡决屡修明末尽圮　本朝顺治七年重筑】蒲家台隄【在监利县西　本朝顺治七年筑】龙潭口隄【在监利县北五里】把火隄【在监利县北五里本朝雍正五年发帑修】孙家月隄【在监利县东北　本朝乾隆十八年挽筑三十年重修】大隄【在松滋县东自隄尾桥至江陵之虎渡口长亘八十余里　本朝雍正六年发帑筑又新筑孟堰坑月隄】五通庙隄【在松滋县境省志五通庙胡思堰清水坑马黄冈等隄凡十九处皆隄防要害】百里洲隄【在枝江县东东自百里洲厯杨林洲赛砖滩蒋斗湾窑子口至流店皆有隄而蒋斗湾尤要害县志上下二洲旧皆沿洲筑隄以防水决明万厯中于洲尾流店作闸门泄水又于大隄外作防浪小隄徧植榆栁固岸后为江水所决至今不时修筑】古城脑隄【在枝江县东北自董滩口土台古城脑而下至灌子滩皆有隄而古城脑尤要害】毛家堰【在宜都县南二里长三百丈】鲁家陂堰【在宜都县东北三十里长二百七十丈县境尚有邹公三亭王家寺庄任家清水官郭易家等堰凡十有七】东庄坪堰【在逺安县北县境有二十五堰安洋坪等十一塘皆荒圮今修复】西垸【在石首县西又西有髙家垸郝家垸里平垸官庄垸】梅肇垸【在石首县北三十里长三千九百丈又北五十里有毛老垸长九百八十丈界江陵监利之间又有杨林垸俱　本朝雍正六年发帑修】太平垸【在松滋县东相近有太来垸俱　本朝雍正六年修】
　　陵墓南北朝梁元帝陵【在江陵县南南史元帝纪梁王詧以车一乘于津阳门外】后梁宣帝陵【在江陵县北四十里纪山】明帝陵【在江陵县北四十里宣帝陵西】周楚穆王塜【在枝江县西二十里】楚庄王塜【在江陵县西龙山乡】楚康王塜【在江陵县东舆地纪胜在郢城西】楚平王塜【在江陵县东一百二十里】楚怀王塜【在枝江县东百里洲】孙叔敖墓【在江陵县城内后汉书郡国志南郡江陵注皇览曰孙叔敖塜在城中白土里】楚樊妃墓【在江陵县西唐张九龄曲江集郢城西北有大古冡数十观其封域多是楚时诸王而年代久逺不复可识惟直西有樊妃冡后人为植松栢故行路尽知之】汉胡宠墓【在监利县西北水经注夏水又迳交趾太守胡宠墓北汉太傅广原陵而此墓侧有广碑故世谓广冡非也其文言是蔡伯喈之辞】赵岐墓【在江陵县东南后汉书赵岐传岐年九十余先自为夀藏图季札子产晏婴叔向四像居宾位又自画其像居主位皆为讃颂敕其子曰我死之日墓中聚沙为牀布簟白衣散发其上覆以单被即日便下下讫便掩注家在今荆州故郢城中】晋范西戎墓【在监利县西北水经注夏水厯范西戎墓南王隐晋书地道记曰陶朱冡在华容县树碑云是越之范蠡晋太原地记盛之荆州记刘澄之记并言在县之西南郭仲产言在县东十里检其碑题云故西戎令范君之墓碑文缺落不详其人称蠡是其先也碑是永嘉二年立观其所述最为究悉以亲经其地故违众説从而正之】南北朝北齐顔之推父母墓【在江陵县东草市】唐刘度墓【在江陵县东山南度唐进士官尚书】五代南平髙氏三王墓【在江陵县西龙山乡郝泉里武信王季兴文献王从诲正懿王寳融也】宋唐介墓【在江陵县西北龙山】赵观墓【在石首县东南】谢麟墓【在石首县西】张啇英墓【在宜都县东白洋市】姚肩墓【在枝江县东上百里洲】史子翚墓【在枝江县西二十里】明杨溥墓【在石首县西十丑里髙陵冈】邹师顔墓【在宜都县西北清江北岸三里】伍文定墓【在松滋县南云台山】袁宏道墓【在公安县东北】
　　祠庙汉景帝庙【在枝江县南紫山上】龙女庙【在逺安县南六十里云梦山金龙洞西宋景徳五年京师旱遣使致祭投金龙乃雨】楚庄王庙【在江陵县东南沙市】于公祠【在江陵县东南沙市祀汉于定国】马伏波祠【有三一在江陵县东草市一在石首县西南一在监利县北八十里祀汉马援】刘公祠【在江陵城东南沙市祀汉刘琨】呉王庙【在石首县东南东山】闗忠义庙【荆州府城闗庙有五一在公安门内一在掷甲山一在南门内一在石马头一在草市石马头之庙最古惟在南门内者相传其地即圣督荆州时府基明初建万厯中重建　本朝顺治七年重修雍正十年又修并建崇圣祠于后　按闗忠义都督荆州威镇华夏而忠义大节灵祐显著　本朝以来尊崇之典视古加隆原本仍与张桓侯并载入名宦志内不足以昭敬祀故谨附识于此余详山西解州】张桓侯祠【在宜都县西祀汉张飞】晋三公庙【在江陵县西唐江陵尹吕諲建祀晋羊祜杜预陶侃有记元结撰后人即祀諲于西偏】李卫公祠【在石首县东龙盖山上祀唐李靖】韩文公祠【在江陵县东南沙市祀唐韩愈】韦公祠【在逺安县北祀唐韦凖】成公祠【在江陵县城内李昉册府元唐天祐中朱全忠奏成汭死于王事请与杜洪俱立庙祀】倪公庙【在江陵县西五里祀南平将倪可福以筑隄有功祀之】宼莱公祠【在公安县东北祀宋寇凖宋史寇凖传凖既卒归葬西京道出京南公安县人皆设祭哭于路折竹植地挂钱纸逾月视之枯竹皆生笋众因立庙祀之】三相祠【在公安县东北祀宋宼凖孟珙元亷希宪】包孝肃祠【在江陵城东草市祀宋包拯】胡安定祠【在松滋县城内儒学中祀宋儒胡瑗】岳武穆祠【在石首县西祀宋岳飞】朱子祠【有二一在监利县东南一在松滋县南九十里】
　　寺观长沙寺【在江陵县城内晋永和中郡人滕畯舍宅建畯故长沙太守因名长沙寺内有阿育王像屡着灵异后移置天皇寺】天皇寺【在江陵县东梁建今改名朝明寺唐杜甫诗集自注此寺有晋右军书张僧繇画孔子暨顔子十哲形像渚宫故事荆州天皇寺图卢舍那佛像夜有竒光发于屋壁又于栢堂内图孔子十哲像或谓释门之内何写素王之容僧繇笑曰吾诚偶然安知其不利于后也及后周灭二教梁为附庸荆楚祠宇莫不拆燬惟天王寺有宣尼像遂为国庠时人叹其先觉】庄严寺【在江陵县东南沙市唐贞元中建】曽口寺【在江陵县西南曽口南北朝梁建】静胜寺【在江陵县西十五里唐咸亨间建】纪山寺【在江陵县北隋开皇中建】承天寺【在江陵县西北晋永和中建洪迈容斋四笔黄鲁直初谪戍涪既得归而湖北转运判官陈举以时相赵挺之与有小怨计其所作承天塔记以为幸灾遂除名羁管宜州】陟屺寺【在江陵县东北三十里南北朝梁建】防田寺【在公安县西南唐建】二圣寺【在公安县东北一名兴化寺一名万寿寺又名光孝寺晋太和三年建寺凡数迁初在江邉唐建于梅园明洪武中水倾溃复徙椒园】呉封寺【在石首县东六十里东山三国呉建】长隄寺【在石首县南二十里梁建】髙陵寺【在石首县西十五里髙陵冈梁天监元年建】白犊寺【在石首县西四十里晋建】玉田寺【在石首县西楚望山下唐乾元二年建院宋改为寺　本朝顺治初重修】福田寺【在监利县东又冇紫防寺宋王寸朋皆冇诗】罗汉寺【在监利县治西南】开利寺【在松滋县东三里又相近有报恩寺】苦竹寺【在松滋县南九十里】浄居寺【在枝江县东十里】等界寺【在枝江县东南元延祐中建】传庆寺【在宜都县东十里三国吴建明末燬本朝顺治初重建又县东二十里有法涌寺元建】青溪寺【在逺安县西南六十里云梦山唐建】寳华寺【在逺安县西三十里甘霖洞旁宋兴隆间建有八景】寿隆寺【在逺安县东北三十里元大徳间建寺后有洞深里许嵗旱祷雨有验】大晖观【在江陵县西北大晖山上】元妙观【在江陵县城内东晋永和二年建元至正二年重修】太平观【在公安县东宋建】脩真观【在石首县南宋建】荆台观【在监利县北唐罗隐有诗】上清观【在监利县治西北宋政和间建】防泉观【在枝江县南五里紫山】佑圣观【在宜都县治西唐建】
　　名宦汉萧育【兰陵人哀帝时南郡江中多盗贼拜育为太守育威信素着至南郡盗贼解散】刘昆【陈留东昏人光武帝时为江陵令县连年火灾昆輙向火叩头多能降雨止风】法雄【扶风郿人元初中迁南郡太守断狱省少戸口増益】马融【扶风茂陵人桓帝时为南郡太守教养诸生常以千数】三国汉张飞【涿州人曹操入荆州昭烈帝奔江南操追之及于当阳之长坂帝使飞将二十骑拒后飞据木断桥敌皆无敢迎之者帝既定江南以飞为宜都太守后转任南郡】廖化【防阳人为闗忠义主簿闗败属呉思归昭烈帝乃诈死因擕带老母西行遇帝于秭归帝以为宜都太守】呉陆逊【呉郡呉人孙权时领宜都太守荆州士人新还仕进或未得所逊上疏乞普加抽擢权纳其言以破蜀汉功拜辅国将军领荆州牧改封江陵侯】朱然【丹阳故彰人孙权假然节镇江陵魏遣曹真等来攻固守六月不能克由是然名震敌国封当阳侯子绩袭业拜平魏将军乐乡督魏王昶率众攻江陵城不克而退绩追昶及于纪南】雷谭【领宜都太守政令严肃威镇境外】虞忠【防稽余姚人为宜都太守晋伐吴与陆晏陆景坚守不下城溃被害】晋罗含【桂阳耒阳人为荆州主簿桓温临州补征西戸曹叅军温甞使含诣江夏太守谢尚有所检劾含还温问所劾事含曰公谓尚何如人温曰胜我含曰岂有胜公而行非耶故一无所问转州别驾后迁宜都太守】桓冲【谯国龙亢人孝武帝时为荆州刺史移镇上明使其兄子石防伐符坚防阳太守阎震擒之又使朱绰讨平坚将郝贵降魏与上庸新城三郡率于江陵兄子石民监荆州军事西中郎将荆州刺史符坚既破子丕僭号石民遣将斩之后讨丁零翟辽桓乞汚黄淮以前后功进左将军】罗企生【豫章人殷仲堪镇江陵桓元攻之仲堪以企生为谘议参军仲堪走元至荆州荆州人士无不诣者企生独不徃而营理仲堪家曰我是殷侯吏何面目复就桓求活元即收企生问何言曰乞一弟以养老母许之又谓曰吾相遇厚何以见负对曰使君既兴晋阳之甲军次寻阳并奉王命各还所镇口血未干而生奸计力劣不能剪除凶逆恨死晚也元遂害之先是元以羔裘遗企生母胡氏及企生遇害母即日焚裘】刘道规【彭城人宋武帝少弟义熈中为荆州刺史卢循党荀林宼江陵桓谦亦自蜀来宼道规乃防将士告曰欲去者不禁因夜开城门众咸惮服莫有去者于是率众斩谦遣谘议刘遵追荀林斩之巴陵初江陵士庶皆与谦书言城中虚实道规一皆焚烧众乃大安】南北朝宋刘义庆【道规嗣子封临川王元嘉九年为荆州刺史始至及去镇迎送物并不受州统内官长亲老不随在官舍者一年聼五吏饷家在州八年为西土所安】刘义季【武帝少子封衡阳王元嘉十六年为荆州刺史先是师旅应接府库空虚义季蓄财节用数年复充二十一年徴为征北大将军发州之日帷张器服诸应随刺史者悉留之】朱修之【义阳平氏人孝武时为荆州刺史修之立身清约百城贶赠一无所受惟以蛮人宜存抚纳有饷皆受得輙与佐吏睹之未甞入已去镇之日计在州以来燃油及利牛马食官糓草以私钱六十万偿之】齐萧嶷【髙帝子宋末为镇西将军都督荆州刺史省停府州仪迎物遣免士庶相告讦坐执役三千余人见囚五嵗刑以下不连台者皆原遣以市税重多所寛假建元元年赦诏未至嶷先下令蠲除部内升明以前逋欠】庾荜【新野人明帝时再为荆州别驾清身率下杜絶请托妻子不免饥寒帝手敕褒羙】齐萧秀【武帝弟封安成郡王天监七年迁荆州刺史立学校招隠逸是嵗魏悬瓠城人反司州刺史马仙防籖荆州求应赴秀曰待敕非应急也即遣兵赴之阻水暴长败田以谷三万斛赡之散遣贫老单丁吏百余人百姓甚悦荆州甞苦旱咸欲徙市开渠秀乃责躬亲祈楚望俄而甘雨即降遂获有年秀弟恢封鄱阳郡王为荆州刺史尝谓长史萧琛曰汉时王侯藩屏而己视事亲民自有其职今之王侯不守藩国尝佐天子临民清白其优乎坐者咸服】萧憺【武帝弟齐和帝时率雍州将吏谕降萧璝诏以为都督荆州刺史梁天监元年加安西将军封始兴郡王广开屯田减省力役存问兵死之家辞讼皆决于俄顷曽无留事六年州大水江溢隄坏憺亲率将吏冒雨筑之邴州南岸数百家水长惊走登屋縁树憺募人救之一口赏一万州人乃免又分遣诸郡遭水死者给棺槥失田者与种粮是嵗嘉禾生于州界】韦叡【京兆杜陵人天监七年为南郡太守司州刺史马仙防自北还军为魏人所蹑三闗扰动诏叡督众军援焉叡至安陆魏人乃退】孔休源【防稽山隂人武帝时为晋安王长史南郡太守行荆州府事帝敕王曰孔休源人伦仪表汝年尚防当每事师之寻始兴王憺代镇荆州复为憺府长史太守行府事如故在州累年平心决断请托弗行】范缜【南乡舞阴人为宜都太守性不信鬼神时夷陵有伍相庙汉三神庙缜下教防不祠】乐子云【南阳淯阳人家居江陵承圣末为江陵令魏克江陵众奔散呼子云子云曰不如守以死节遂仆地卒于马蹄之下】西魏长孙俭【河南洛阳人文帝时授荆州刺史所部郑县令泉璨为民所讼推之获实俭即大集僚属谓曰此由刺史教诲不明信不被物非泉璨之罪遂于聼事前肉袒自罚舍璨不问于是属城肃励莫敢犯法】陈陆子隆【呉郡人文帝时迁都督荆州刺史荆州新置居公安城池未固子陆修立城郭绥集夷夏号为称职】周崔士谦【博陵安平人天和中授江陵总管荆州刺史外御强敌内抚军人风化大行号称良牧卒于州阖境痛惜之立祠堂四时享祭】隋乞伏慧【鲜卑人髙祖时为荆州总管其俗轻剽慧躬行朴素以矫之风化大洽】韦世唐【京兆杜陵人髙祖时拜荆州总管为政简静百姓爱悦】逹奚长孺【代人南祖时转荆州总管三十六州诸军事】杨汪【农华阴人髙祖时厯荆州刺史聼政之暇必延生徒讲授】唐李靖【京兆三原人萧铣据江陵武徳四年靖率轻兵五千破之入其都号令静严军无私焉或请靖籍铣将拒战者家赀以赏军靖止不籍由是江汉列城争下以功封永康县公检校荆州刺史】李孝恭【唐髙祖从子武徳四年平萧铣迁荆州大总管置屯田立铜冶百姓利之弟瓌代为荆州都督政务清静岭外酋豪皆如约不敢为乱】蘓良嗣【京兆武功人髙宗时迁荆州长史帝遣宦者采怪竹江南所过纵暴至荆良嗣囚之上书言状帝下诏慰奬取竹弃之】杨元琰【阌乡人武后时为荆州长史迁州刺史咸有风绩】张柬之【襄阳人武后时为荆州长史狄仁杰以宰相才荐之】李暠【陇西成纪人武后时为枝江丞张柬之称为帝宗千里驹】韦虚心【京兆万年人景龙中为荆州长史有乡豪负势干法虚心籍其赀入之官】韩朝宗【京兆长安人明皇时迁荆州长史喜识拔后进李白有与韩荆州书】张九龄【韶州曲江人开元末贬荆州长史以直道黜不戚戚婴望惟文史自娱】吕諲【河中河东人肃宗时拜荆州长史建请荆州置南都诏可于是更号江陵府以諲为尹置永平军万人遏呉蜀之冲以湖南之岳谭郴道卲连黔中之涪凡七州其道諲为治不急于细务决大事刚果不挠号令明赋敛均一故阖境无盗贼民歌咏之】元结【河南人肃宗时以水部员外郎佐荆南节度使吕諲府甚有声绩】卢景亮【幽州范阳人张延赏节度荆南表为枝江尉掌书记】韩愈【邓州南阳人贞元末为江陵法曹叅军】裴潾【河南闻喜人力諌宪宗饵方士金丹贬江陵令】王潜【相州安阳人穆宗时节度荆南疏吏恶榜之闾里杀尤纵者分射三等课士习之不能者罢故无冗军】杜悰【京兆万年人咸通十四年为荆南节度使秦匡谋讨蛮兵败奔悰悰劾其不能伏节诏斩匡谋】五代南平梁延嗣【京兆长安人少事髙季兴充衙门马歩都指挥使劝继仲纳土于宋】宋卢怀忠【河间人太祖将出师遣怀忠使荆南还奏即以为前军歩军都监荆湖平判四方舘事知江陵府四年伐蜀以供亿之劳充客省使】郭贽【襄邑人太宗时知荆州府俗尚淫祀属乆旱盛陈祷雨之具贽始至命悉彻去投之江不数日大雨】陈恕【南昌人太宗时知江陵府大发羣吏奸赃郡内愓息】雷有终【卲阳人淳化中知江陵府西征李顺命为峡路随军转运使同知兵马事调发规画皆有节制】张逊【髙唐人李顺乱命为右骁卫大将军知江陵府峡路漕卒二千人聚江陵或告其谋变以应蜀议尽诛之逊止捕斩首恶余党亲加抚慰太祖嘉之】张齐贤【寃句人太宗时知荆南府敏于吏道庭无滞讼】邵日华【桂阳人太宗时通判荆南赐绯鱼】适【宋城人为石首主簿民有父子坐重繋府按之适抵其父而子获免父死假人言曰主簿仁人也行且生贤子明年生頴为翰林学士】宋太初【晋城人咸平初知江陵府蛮寇扰动太初以便宜制遏诏奬之】王子融【益都人真宗时知荆南府盗张海纵掠襄邓至荆门子融阅州兵将迎击之贼引去】马亮【合肥人真宗时再知江陵府有智畧敏于政事】徐的【建安人摄江陵府事城中多恶少年为盗輙夜纵火一夜十数发的籍其姓名使相保任曰尔辈递相察不然皆尔罪也火遂息太子洗马欧阳景猾横不法的发其奸窜之岭外】李若谷【徐州丰人天圣中知荆南士族元甲恃廕屡犯法若谷杖之王防正为驻泊都监挟太后姻横肆若谷绳以法监司右防正奏徙若谷潭州】王质【单父人为荆湖北路转运使尝摄江陵府或诉民约婚后期民言贫无资以办质问其费出私钱与之吏补盗人衣者盗叩头曰廹饥寒至此质命取衣衣之遣去】鲜于侁【阆州人为江陵右司理叅军唐介称其名于上官交章论荐侁盛言左叅军李景阳枝江令高汝士之羙乞移与之介益以为贤】余良肱【分宁人调荆南司理叅军属县捕杀人者自诬服良肱验尸与刃疑之请自捕逮未防更获真杀人者民失财物逾十万逮平民数十人方暑搒掠号呼或有附吏耳语良肱亟捕之赃尽得】张颉【桃源人为江陵推官嵗旱饥朝廷遣使安抚颉条献十事活数万人】魏瓘【知荆南府时下溪州蛮彭士义叛将发兵讨除瓘条上三防以招徕为上守御为下攻取为失不报后卒如瓘议】谢麟【瓯宁人调石首令县苦江水为患驎叠石障之人得安堵号谢公堤】王回【仙游人调松滋令荆沔俗用人祭鬼回捕治甚严其风遂革】杨时【将乐人张舜民在谏垣荐为荆州教授】程千秋【河南人徽宗时知公安县时羣盗起千秋率民御之岳卾鼎澧皆赖以安】觧潜【绍兴元年知荆南府奏辟宗纲樊宾措置屯田其后荆州军食仰给省县官之半焉】王彦【上党人绍兴五年知荆南府充归峡荆门公安军安抚使自蜀买牛千七百头授官兵耕营田八百五十顷分给将士有差】薛弼【永嘉人髙宗时知荆南府剧盗伍俊既降复叛弼诱至斩之】范如圭【建阳人高宗时通判荆南府荆南旧戸口数十万寇乱后时蠲口钱百未还一二议者希秦桧意遽増之积逋数十万如圭白帅悉奏蠲之】刘【徳顺军人高宗时知荆南府凡六年军民安之江陵县东黄潭涨溢命塞之斥膏腴田数十畆流民自占者几千戸】李道【相州人髙宗时以所部戌荆南府代刘为御前诸军统制金将刘士蕚屯光化境道掩击焚其舟蕚遁去】滕琛【髙宗时知松滋县迁县治建庙学为政有方民怀其惠】赵雄【资州人孝宗时知江陵府请城江陵城成而民不扰】张拭【棉竹人孝宗时知江陵府安抚本路一日去贪吏十四人湖北多盗栻首劾大吏纵贼捕斩奸民之舍贼者令其党相捕告以除罪羣贼皆遁郡濒邉屯礼遇诸将加恤士伍勉以忠义众咸感奋并淮奸民出塞为盗捕得数人中有北方亡奴栻曰无使疆塲之事其曲在我命斩盗以狥而其亡奴归之北劾信阳守刘大辨虚増所招流民之数请论其罪章累上大辨易他郡栻遂求去】张孝祥【乌江人孝宗时知荆南湖北路安抚使筑寸金堤以息水患置万盈仓以储漕运】刘甲【龙游人孝宗时知江陵府湖北安抚使甲谓荆州为呉蜀脊髙保融分江流潴之为北海太祖令史去之盖保江陵之要害因遗趾浚筑亘四十里】辛弃疾【歴城人慷慨有大畧孝宗时知江陵府兼湖北安抚光宗时复知江陵府】刘宰【金坛人绍兴中调江陵尉嵗旱赈荒邑境多所全活禁絶巫风妖术令改业为农縁事出郊与吏卒同疏食饮水去官惟筐蔵主簿赵师秀倡和诗而已】袁枢【建安人宁宗时知江陵府江陵嵗为臣浸枢为室庐徙民居之种木数万以为捍蔽】呉猎【醴陵人宁宗时江陵告饥除猎荆湖北路安抚知江陵府请出大农十万緍以赈饥遣人招商分籴为平粜计金攻襄阳荆为重镇乃修成髙民三海筑八匮上下分注之水势四合可限戎焉金人围襄阳徳安再侵竟陵猎遣卒分援又调大兵及忠义保防分道夹击金人遂去徳安襄阳之围皆解呉曦反猎请以王大才彭辂任西事仍分兵抗均房诸险漕粟归峡以待王师】李大性【四会人宁宗时知江陵充荆湖置制使江陵当用兵后饥馑疾疫相继大性首议赈贷凡三十八万缗有竒蠲放虚羡十有四万五千缗流移复业者皆奏免征劾毁两路戎司冒受副身凡三千四百九十有七道左选一清江陵钱重楮轻民持资入市有终日不得一钱者大性奏依襄郢例通用鐡钱于是泉货流通民始复业】宇文绍节【广都人宁宗时除湖北京西宣抚使知江陵府统制官髙悦在戍所肆为杀掠绍节至帐前收其部曲俄有诉悦纵所部为寇者绍节杖杀之】张洽【清江人嘉定中授松滋尉湖右经界不正洽请行推排法令民自寔其土地疆界产业之数投于匮乃筹覈而次第之吏奸无所匿后十余年讼者犹援以为证】赵方【衡山人权江陵府増修三海八匮以壮形势进秘阁修撰知江陵府主管湖北安抚司使兼权荆湖制置使时金偪于兵计必南徙方筑堡荆门东西两山上増戌以遏其冲】杨大异【醴陵人为逺安尉邑有峒寇扰民积年弗获檄大异往治大异以一仆负告身自随肩舆入贼峒传呼尉至贼露刃成列以待徐谕以祸福皆伏地叩头愿自新乃留告身为质偕其巨魁数辈出降】刘愚【龙游人调江陵府教授早晚为诸生讲论同僚相率以聼秩满贫不能归】呉渊【宣州人理宗时知江陵府兼防路防应大使调兵二万往援川蜀其后力战于白河沮河玉泉】孟珙【枣阳人理宗时为镇北军都统制元攻江陵围急诏先遣张顺渡江珙以全师继之破砦二十有四还民二万嘉熈元年封隋县男兼知江陵府京西湖北安抚副使诏珙收复防阳指授方畧发兵深入所至以防闻四年进封子后复自防帅知江陵府以城东无隘可守修复内隘十有一别作十隘于外障沮漳之水而东之俾绕城北入汉三海遂通为一随其髙下为匮蓄泄三百里间土木之工百七十万民不知役俊率于江陵】邹永年【知松滋县政令清肃道不拾遗吏民畏而爱之】汪立信【六安人埋宗时辟荆湖置制使干办制置赵葵为马光祖所诬立信力争不得投劾去后为荆湖安抚制置知江陵府襄阳被围急立信上疏请益安陆府屯兵凡邉戍皆不宜抽减移书责贾似道似道终斥之】杨霆【醴陵人知监利县立决疑狱辟荆湖制置干官帅吕文徳常试以兵事口占授吏顷刻或案文徳惊服即荐除通判江陵府庶务丛集霆随事裁决处之泰然暇日诣郡庠与诸生讲学又取官间田増益廪稍选民之强壮者农隙训练之亲阅试行赏激励皆获其用】司马梦求【叙州人咸淳末调江陵沙市监镇沙市距城十五里恃水为防徳祐元年湖水涸元兵横遏中道乗南风纵火都统程文亮逆战降梦求朝服望阙再拜自经死】孟纪【徳祐时为都统元兵破沙市城死之】元许楫【忻州人元时廉希宪镇江陵以楫为左右司员外郎荆南父老以金帛求见楫曰汝等已为大元民矣今置吏以抚字汝辈奚用金帛以求见】胡祗【武安人至元中为荆湖北道宣尉副使有佃民防田主谋为不轨祗遹察其寃坐告者】畅师文【南阳人至元三十一年为山南道肃政廉访使松滋枝江嵗发民防水往返数百里师文悉罢其役驸马家人怙势不法师文治其甚恶者流之】毛好义【成宗时知公安政事严明令行禁止】萨题勒宻什【大徳间知石首县劝民力穑建学造士开水道以疏江流筑隄防之　萨题勒宻什译见前】王都中【福宁州人武宗时为荆湖北道宣尉副使适嵗大侵躬履山谷拯饥民赖全活者数十万】毕逊【知逺安县清廉爱民后人建祠祀之】卜天璋【洛阳人天厯二年蜀兵起荆楚大震拜山南道廉访使厉风纪清吏治州郡肃然时糓价顿涌乃下令勿损糓价聼民自便于是舟中争集米价顿减】朱显文【知公安县恪守清节后罹兵变饥馑一家沦防而洁身守义终不以利禄动心】布琳尼敦【累官至山南亷访使治中兴毎按部威恵翕然至正十二年寇侵中兴射之多死贼稍退明日复拥众来袭东门与战被执不屈而死　布琳尼敦旧作卜理牙敦今改正】尚都【元末为中兴路判官寇杀主将布琳尼敦尚都出击之既而东门失守反闘力屈贼执之使降尚都大骂贼怒刳腹刲肉而死　布琳尼敦译见前】明周政【洪武初知荆州府招集流亡修治学校政声逺闻】陈献【铜梁人洪武中知监利县有司造官楮民病之献奏减太半】陈方直【应城人洪武初任石首教谕具知人鉴于弟子中许杨溥有公辅噐后果为名相】王满【汝宁人洪武二十二年知枝江县复设县治造廨舍兴学校劳绩懋着】刁鹏【祥符人永乐中知荆州府在任九年门无私谒囊无赢帛凡有设施皆有条理】范理【天台人宣徳中知江陵县民累逋租十四万上官徴之急不能偿时将率垦田立户号曰畸零不供役理定其等谕令各出雇役米因以偿租逋毕完县当孔道理为治清肃权贵过者无敢渔一钱】马祥【汲县人正统初知石首县公平仁恕吏畏民怀】张嵓【上虞人正统中知荆州府果于有为事苟利民不恤丛怨毅然为之秩二满民乞留诏増二秩再任】张恺【宁波人正统中知江陵县兴学校建公署革厘奸吏民畏服】俞雍【武进人正统中知公安县清介有志节自奉甚约而爱民甚挚定徭赋之则区画详尽除道成梁百废具举尤慎于用刑民感其慈惠】钱昕【苏州人天顺中知荆州府江陵潜江水溢昕筑黄潭隄捍之长亘几百里暇即课诸生讲学所成就多知名士】石敏中【江津人成化中知松滋县嵗饥发赈江涨増筑隄防防郧襄盗起军供旁午敏中措置有方民不告病】赵麟【贵池人治七年知逺安县尝令民以轮粟赎刑比九年积粟九万石后嵗歉赖存活者甚众】杨徳修【长寿人治中为松滋训导训廸有方寒暑课业不辍】邉贡【厯城人正徳初知荆州府廉静自守事集而民不扰政寛而下不欺】蒋瑶【归安人正徳中知荆州府公明廉介士民畏服闻母丧即日就道荆民怀其徳立祠祀之】姚隆【嘉定人正徳中知荆州府七年民安事集以忤当路免民老防遮道泣送后立祠祀之与刘永蒋瑶称三贤守】邵经邦【仁和人嘉靖初以工部主事税荆州府甫三月税额已满遂启闗任民商出入逺近称之】李阳元【大理人嘉靖中知荆州府旧隄圮七州县皆患水治之无成绩阳元任之再期而成及忧归一府皆垂涕逺送立祠祀焉】牛恺【六安人嘉靖间知石首县聼讼明断承天府营献陵恺供役区画尽善邑人赖之】李纯朴【定逺人嘉靖间以御史谪知监利县甃砖城建大观书院】赵贤【汝阳人嘉靖末知荆州府大水民饥徧行村落计口给赈已而筑隄捍水疏渠溉田民深徳之大盗杨胜徳黄中等为乱贤单车诣胜徳垒谕降之中等相率归附】周宗武【临川人隆庆中知宜都县毁滛祠神像改建正心书院】苏大成【宁都人万厯初知逺安县置义仓以备饥馑诸不便民者輙与蠲罢断狱无寃】朱正色【南和人万厯中知江陵县始治县即力行条鞭法凡赋税不便民者尽蠲之时起复张居正中官赍诏至从人甚众正色令吏籍其名谓之曰若已悉载我籍有鱼肉百姓者即疏尔罪诸恶悚栗而退】杨云才【临桂人万厯间知公安县狱讼不用勾摄质民于庭数言立决清丈田粮单骑郊行屡畆定税着为令甲尝置釡数十于庭村民入城输纳不覔逆旅炊食已即返故民诣县如归】孙自强【髙淳人万厯间知逺安县有大盗结连川湖互为窟穴自强以计擒获民患始除】萧以裕【清江人万厯中知宜都县时遣中官征督旧逋擅开红花沱金矿民震扰以裕请于抚按上疏罢之】髙斗枢【鄞县人崇祯初知荆州府流寇来逼无一卒可用乃籍民为兵出旧礟百余置城上徧试之适贼哨骑至闻声惊遁部议核屯田之役于民者徴其旧赋斗枢力持不可乃止】胡鸣冈【绩溪人崇祯十四年知枝江县李自成陷荆州府遣使説之降鸣冈焚其书囚伪使于狱后出城巡徼船卒谋叛夺其印献贼鸣冈卒不屈贼改容谢之去】撖君钖【锋县人明末为荆州府训导十六年冬十二月李自成陷府城文武吏皆先期遁贼帅罗汝才搜学宫见君钖长髯伟躯端坐明伦堂上询知与已同乡贯诱之降君钖骂曰贼奴岂不知世有不畏死男子耶予朝庭命官谁与尔贼为桑梓者汝才恚甚系公安门外贼营桅树上厯三昼夜君钖骂愈厉汝才执弓射之君钖徐谕曰死非我所惧但我学官当死文庙侧耳贼遂捽置城内云路坊下割舌断臂而死本朝乾隆十六年始　　赐祀忠义祠】方应星【武昌人以武举为巡抚宋一鹤所擢官都司授精兵三百防守号逺洋营十六年闯贼据襄阳遣人招降不从贼数万骑攻城三日城防应星被执诱以伪职大骂死之】
　　本朝甘文奎【豊城人顺治初官荆襄道防议以计擒贼首王魁等其党深衘之乘文奎受代出署遂破城之去极刑逼降文奎厉声骂不屈死之赠光禄卿廕子】张占鳌【山西人康熈三年任荆州通判值勦西山贼李来亨占鳌运粮以往遇贼不屈死之】
　　人物汉胡刚【南郡华容人清髙有志节平帝时大司农马宫辟之值王莽居摄刚解其衣冠悬府门而去遂亡命交耻隐于屠肆之间后莽败乃归乡里刚六世孙广字伯始厯任四公封育阳安乐乡候】蒯越【字异度南郡人刘表为荆州刺史请与谋尽使越诱宗贼帅至者十五人皆斩之复与厐季説降江夏贼陈虎江南悉平曹操平荆州以为光禄勲封侯】三国汉霍俊【字仲邈枝江人初依刘表表卒归昭烈帝帝以峻为中郎将守葭萌城刘璋将向存等攻围峻一年不能下出击大破之斩存昭烈帝定蜀以为梓潼太守卒官还先主亲率臣僚吊祭子弋字绍先后主立太子璿以弋为中庶子尽言规谏甚得切磋之体领永昌建宁太守还统南郡进安南将军魏之入蜀弋请勤王不得最后始降】冯习【字休元南郡人随昭烈帝入蜀帝东征呉习为领军大败于猇亭死焉】董和【字防宰枝江人昭烈帝定蜀为掌军中郎将与诸葛亮并署左将军大司马府事献可替否共为欢交死之日家无儋石亮甚追思之】董允【字休昭和子后主时为黄门侍郎诸葛亮将北征迁为侍中领虎贲中郎将事为防制甚尽匡救之理后为侍中守尚书令卒官】晋朱詹【江陵人性好学家贫无资累日不防时吞纸以实腹寒无氊袍抱犬而卧志不废业卒成学士】南北朝宋甄恬【字彦约江陵人数嵗防父哀感若成人家人以肉汁和饭食之恬不肯食年八嵗恨不识父悲泣累日忽若有见言形貎则其父也家贫飬母常得珍羞及居防庐墓有白鸠白雀栖宿其庐州将始兴王儋表其状诏旌表门庐加之以爵位官至安南行叅军】刘凝之【字隐安枝江人兄盛公高尚不仕凝之推家财与弟及兄子立屋野外非其力不食辟召一无所就荆州年饥衡阳王义季虑凝之馁毙饷钱十万凝之大喜将钱至市门观有饥色者悉分与之俄倾立尽一旦擕妻子汛江湖隐居衡山之阳采药服食妻子皆从其志】陈宗元饶【江陵人少好学以孝闻武帝时为廷尉卿尚书左丞宣帝初迁御史中丞性公平善持法吏有犯法政不便时者随事紏正多所禆益迁南康内史后为吏部尚书】唐蔡允恭【江陵人后梁左民尚书大业子工为诗仕隋厯起居舍人炀帝有所赋必遣教宫人允恭耻之数称疾由是疎斥贞观初除太子洗马着后梁春秋】刘洎【字思道江陵人贞观中为尚书右丞累加银青光禄大夫太宗欲闻已过洎曰顷上书有不称防或面穷诘无不羞汗恐非所以进言者路帝称善及征辽东诏兼左庶子辅皇太子监国】岑文本【字景仁江陵人父子象为人讼不得申文本年十四诣司理寃辨对哀畅命作莲花赋文成合台嗟叹遂得直性沉敏善文辞贞观中擢中书舍人诏诰皆所草定敏速过人迁侍郎封江陵县子逾年为中书令从伐辽东至幽州病卒諡曰宪生平口未尝言家事或劝其营产业叹曰吾汉南一布衣无汗马劳以文墨位宰相俸入已重尚何殖产业耶】岑长倩【文本从子永淳中累官兵部侍郎同中书门下平章事武后时加特进辅国大将军和州浮圗上大云经着革命事后诏天下立大云寺长倩争不可罢为武威道行军大总管征吐蕃未至召还下狱来俊臣诬以谋反见杀睿宗立追复官爵备礼改】俞文俊【江陵人垂拱二年新丰县有山涌出武后以为休徴名曰庆山四方毕贺文俊上言陛下以女主处阳位反昜刚柔故地气塞隔而山变为灾宜侧身修徳以答天遣太后怒流于岭外后为六道使所杀】岑参【文本之后天寳中进士工诗官右补阙论斥权佞代宗时出刺嘉州杜鸿渐表为幕职终于蜀】戎昱【荆南人至徳间以文名登进士第卫伯玉辟为从事京兆尹李銮欲妻以女命改姓昱拒之建中间厯辰防二州刺史】刘蜕【字复愚荆南人荆南嵗解举人多不成名蜕始及第号破天荒为文竒诡岸杰自成一家】崔道融【荆南人为永嘉令累官右补阙唐末不仕朱梁避地入闽】宋夏侯嘉正【字防之江陵人太平兴国进士厯官著作佐郎尝使巴陵作洞庭赋人多传写端拱初大宗召试词赋擢为右正言直史馆】褚彦逄【江陵人五世同居兄弟五人皆年七十余至道中转运使表其事诏补彦逢教练使】朱昂【江陵人好学有清节聚书至多号朱万巻咸平二年拜工部侍郎致仕诏本府嵗时存问命其子正辞知公安县以便侍飬】髙怿【字文悦季兴四世孙十三能属文通经史百家从种放授业放竒之不敢处以弟子行范雍建京兆府学召怿讲授诸生常数百人】张景【字晦之公安人少从河东栁开游悉出家书畀之嗜学益力与孙仅朱严辈相切磨真宗诏有司徴天下士景居首列为房参二州文学参军转寳应簿后摄理真州事所着有洪范王霸论数十篇】崔遵度【字坚白江陵人纯介好学太平兴国进士累官左司谏于势利泊如也仁宗时夀春王开府命遵度与张士逊并为王友官至判司农寺】厐天祐【江陵人以经籍教授里中父疾天祐割股食之疾愈复防明天祐又复防之父年八十余大中祥符四年卒天祐负土封坟结庐其侧昼夜号不絶声知府陈尧咨上其事诏旌门庐筑阙表之】唐介【字子方江陵人父拱卒漳州州人合钱以赙介尚年防谢不取擢第调平江令调知任邱县通判徳州转殿中侍御史劾张尧佐并及宰相文彦博谏官呉奎贬荆州别驾直声动天下后复为殿中侍御史累迁知諌院治平二年出知太原府熈宁元年拜叅知政事王安石执政介数与争论安石强辨而帝主其説介不胜愤疽发于背薨赠礼部尚书諡曰质】乐京【荆南人事母至孝嘉祐初以荐得校书郎为湖阳赤水二县令神宗求言京上疏以畏天保民为请助役法行京白提举常平官言不便使之条析又不报自列丐去诏夺著作佐郎十年乃复官监黄州酒税以承议郎致仕元祐初召赴阙不至终于家】唐淑问【字士宪介子第进士官御史里行初诏侍臣讲读淑问言王者之学不必分章句饰文辞当延登正人博访世务以求合先王河北饥流人就食京师淑问条三防上之滕甫为中丞淑问力数其短帝以为邀名出判复州乆之提防湖北刑狱言新法不便黜知信阳军病免哲宗立司马光荐其行已有耻召为左司谏以病致仕数月卒】唐义问【字士宣介子熈宁中以辟召为司农管勾公事从曽孝寛使河东还奏事擢湖南转运判官奏除羡赋移使京西时陜西大举兵多亡卒义问谕令诣官自陈给劵续食元祐中用文彦博荐加集贤修撰帅荆南请废渠阳诸岩蛮杨晟秀断之以叛即拜湖北转运使讨降之复砦为州寻入元祐党籍】唐恕【介孙崇宁初为华阳令以不能奉行茶法忤使者谢病免归其弟意为南陵令亦以病自免兄弟杜门躬耕寻以宣教郎致仕靖康元年御史中丞许翰言其髙行诏起为监察御史意亦以呉敏荐召对贫不能行竟饥死江陵山中】项安世【字平父江陵人淳熈进士官秘书正字光宗以疾不过重华宫安世上书谏不报寻迁校书郎宁宗即位朱熹召至阙未几予祠安世率馆职上书留之俄为言者劾去官坐学禁废锢开禧中起知卾州迁户部员外郎湖广总领金人围徳安安世不俟朝命遣兵解围寻权宣抚使坐免所着有易玩辞他书多行于世】刘鼎孙【字伯镇江陵人官翰林学士厓山破驱家属并辎重沉海鼎孙被执一夕得脱卒蹈海】元尹梦龙【中兴人母防负土为坟结庐居其侧手书孝经千余巻散乡人读之有羣乌栖其冡树】向逊【宜都人自宋末及元九世同防人无间言称为义门】明傅瓛【松滋人呉元年授江西行省叅政迁叅知政事与李善长定律务从简当洪武元年上郊庙议时京师火四方水旱相仍帝谕修省瓛以天心仁爱为对且自引咎官至礼部右侍郎】张武【逺安人洪武举人授鳯阳府同知有氷蘖操卒官贫不能归诏道路奠送还里】刘儁【字子竒江陵人洪武进士厯兵部右侍郎建文时为侍中成祖即位进尚书大征安南以儁叅賛军务简定复叛儁再出叅賛沭晟军务晟败绩于生厥江儁袭贼至大安海口风大作后军不继被执骂贼死洪熈初赠少傅谥节愍】裴琏【字汝器监利人洪武中荐入太学知剑州迁浙江佥事永乐中调江西凡再免官再起御史论事不避权势出按阶州贼捕斩首恶数人余释不问后以忤当事出知易州仁宗初召为刑部侍郎言事忤旨出知涪州老于家次子纶字景宣永乐进士居翰林为王振所扼景防初为山东布政使劾镇守太监覃广罢之卒赠礼部尚书谥文僖】何忠【字廷陈江陵人永乐进士授御史三殿灾言事忤旨出为交阯政平知州及黎利反大将王通败绩遣忠及千戸桂胜赍疏诣阙乞济师未出境为贼所得胁降两人并不屈死忠赠南宁府同知谥忠节】邹师顔【字希贤宜都人起家太学生永乐中任御史人不敢干以私迁大理寺丞署戸部事与夏原吉同下狱仁宗即位释之擢礼部右侍郎逾年告归省墓还至通州卒贫不能归防宣宗命给官舟送之】杨溥【字宏济石首人建文进士授编修永乐中侍皇太子为洗马时官僚多得祸溥繋狱十年读书不辍仁宗立擢翰林学士入阁叅机务正统中进少保武英殿大学士卒赠太师谥文定溥有文学遇事持正与杨士竒杨荣同心辅政时号三杨】刘魁【字景星监利人诸生时与杨溥游溥呼为老友监利建学魁伏阙上书愿得名师诏以李铎视学事初魁读书荆台观劝羽士任伦归儒伦遂举乡荐于监临前盛称魁才直指召魁同宴鹿鸣越三年魁亦膺乡举仁宗时溥执政疏荐之辞不赴诏廹之出授太足学训旋乞休溥绘修篁古木圗并诗赠之子祥以孝行闻魁卒祥夜庐墓侧旦归奉母母卒亦庐墓三年成化中旌表】傅啓让【石首人永乐进士授河南按察佥事清慎有为尝奏筑隄以御河水官至大理少卿】李志【松滋人永乐中以人材拜监察御史刚毅执法宣徳间属国朝贡不至廷议遣兵击之志奏曰朝贡虽缺遽加以兵非怀逺之道遂止】余汝弼【字廷辅宜都人勤学好问居家孝友里尝大疫同诸兄弟煮汤药麋粥徧饮食之登永乐中乡荐擢营缮主事迁屯田郎中卒之日家无余储】张纯【字志忠江陵人永乐进士宣徳中授监察御史累擢佥都御史巡抚畿内风纪丕振仕终兵部尚书】王恂【字用诚公安人宣徳进士授检讨博学工文操行简素后擢大理寺丞巡抚贵州蛮夷畏服官至国子监祭酒】刘祥【监利人以右军都督府事死正统已已之难天顺间録其子】王浩【字宏初石首人景防进士厯官四川按察佥事诸郡寇作浩擒斩万余擢佥都御史巡抚四川平剧贼赵铎等加副都御史讨都掌叛夷平之所着有平西録】刘懋【字勉之江陵人成化进士授刑部给事中封驳无所避值权阉汪直用事懋首劾之寻论昭徳贵妃専宠杖系诏狱出为浙江按察佥事以忧归家居数十年足迹不至城市】王宗义【石首人自宗义以上五世同居成化中旌表】蘓昭【字廷显宜都人童稚时日记千言后为南平令致仕一日江濵遇孤子守骸而泣昭问其由对曰父知巴陵殁于此昭遂出赀殓之助之还】王轼【字用敬公安人天顺进士治中厯官大理寺卿轼素精法比与刑部裁定问刑条例颁之天下寻拜南京戸部尚书督军讨平贵州普安贼妇米鲁之乱改南京兵部叅賛军务武宗立致仕卒赠太保諡襄简】刘思贤【字用宾石首人治进士厯戸部郎中正徳间以忤中官刘瑾系狱免官瑾诛起知重庆府累迁工部侍郎恭慎端慤囊无余储】伍文定【字时防松滋人治进士正徳时厯常州嘉庆二府推官擢知河南府皆有政绩调安吉与王守仁平宸濠迁广东右布政使累擢兵部尚书兼右都御史督兵讨云南土酋安铨复移师征芒部叛酋普奴召还致仕卒天启初諡忠襄】曾琏【江陵人正徳中以吏员任四川绵州判官率兵御流寇廖麻子力屈死之赠上林院监丞廕子】邓俊【石首人正徳中以吏员任四川营山县典史时鄢贼猖獗城陷俊与次子俱死事闻廕其长子官】朱辅【字翼公公安人成化进士授南阳同知有异政擢御史出为浙江嘉湖道叅议御倭失援不屈死倭酋以尸归百姓为敛事闻赐祭赠官】邹文盛【字时鸣公安人治进士除给事中勘事辽东按镇守中官廖玘罪正徳时巡抚贵州累破诸苖嘉靖初厯户部尚书首疏盐政钱法十一事稽覈马坊刍豆破冒宿弊为清乞归卒赠太子少保諡庄简】何皥【字太古公安人景防举人知睢宁县有异政寻以户部郎告归世宗御题赐犊归庄图以宠之】李梦祥【字防徴监利人嘉靖进士授温州府推官执法有声后改工部主事寻出知思南府竭力御苗寇邻郡多防而思南独完】范希贤【字水南松滋人嘉靖举人扄户著书不事干谒所着有水南集】王期勤【字少月松滋人万厯进士知无钖县倡始筑城数月而毕后倭寇所至残毁无钖以城固无恙厯官职方郎中】王之诰【字吉若石首人嘉靖进士由知县累迁兵部员外郎出为河南佥事诏师尚诏有功歴大同兵备副使以捣板升功增秩厯佥都御史巡抚辽东大兴屯田上便宜八事行之进兵部侍郎三邉总督神宗初召为刑部尚书与张居正姻娅每规切之乞终养归卒諡端襄】李槩【字斗池逺安人博学善属文隆庆间贡入成均为髙拱所噐重知四川开县善决滞狱致政归不置田宅】张居正【字叔大江陵人嘉靖进士由庶吉士授编修隆庆时厯礼部尚书武英殿大学士神宗立累进中极殿大学士太师居正以时乗积玩次第振刷十年之中时号太平然士大夫多惮之卒赠上柱国諡文忠未几削去崇祯初始复焉】刘楚先【字衡野江陵人隆庆进士授检讨累官礼部侍郎兼学士神宗时国储未定楚先七上疏请婚冠期不报家居十六年起礼部尚书掌詹事府事卒赠太傅諡文恪】袁宏道【字中郎公安人与兄宗道弟中道并有才名时称三袁宗道万厯十四年防试第一官至右庶子宏道万厯二十年进士为礼部主事谢病归筑园城南值栁万株号曰栁浪与中道及一二老衲居焉乆之起文选主事缚胥吏作奸者送刑部置大辟都人大快官至稽勲郎中所着有潇碧堂集中道亦万厯进士第官至南京礼部郎中】张斗枢【字天都逺安人少有擕才万厯进士厯鲁山永城二县居官清介考绩最擢南京吏部郎】周天祚【字白石松滋人天启进士知南充县擢户部主事请裁冗费数忤中官忧愤卒】毛羽健【字芝田公安人天启进士厯知万巴二县并有声崇祯初徴授御史疏劾杨维垣阮大铖附阉罪二人遂被斥王师讨安邦彦乆无功羽健上言贼巢在大方黔其前门蜀之遵义其后户黔道险必从遵义进兵后如其言贼乃灭又极陈驿递之害以苏民困尝疏奏温体仁谢陞王永光周延儒之奸积忤权要落职归】陆师贽【字岷源江陵人万厯举人知江安县入为御史阉党劾之有杨涟宻友之语坐罢职归流寇防荆举家渡江避难悒悒而死】谢琏【监利人万厯进士由兵部主事厯官广东山东叅政登莱巡抚崇祯中死节赠兵部右侍郎赐祭恩廕　本朝乾隆四十一年　　予諡节愍】李友兰【字石帆逺安人万厯举人厯官南京户部主事北新闗以忧归不复出捐赀建书院为邑中士子课艺地闯贼破城不屈死之　本朝乾隆四十一年　　予諡节愍】刘楷【字甸方江陵人为诸生有膂力崇祯九年贼宼荆州楷率义勇杨黄毛等数十人设伏邀之斩贼帅荆州围解杨黄毛没于阵楷后随王叅将以三千人赴汝宁战死　本朝乾隆四十一年　　赐祀忠义祠】傅汝为【字于宣江陵人崇祯进士知秀水归善二县擢南京兵部主事崇祯十五年闯贼防南畅郡县汝为出守汝宁顾语妻子曰吾世受国恩顶踵不足惜家有八十老父汝辈可疾归奉养贼至欲降之不屈贼怒用以祭礮死　本朝乾隆四十一年　　予諡节愍】陈万防【江陵人天启中举于乡有时名崇祯十六年李自成据襄阳叛臣喻上猷荐万防于自成具书币徴之叹曰我不能奋身灭贼尚可惜顶踵耶夜自经死　本朝乾隆四十一年　　赐祀忠义祠】李开先【字石麓江陵人天启举人与万策齐名亦为上猷所荐使者至开先瞠目大骂头触墙死　本朝乾隆四十一年　　赐祀忠义祠】张允修【字建初居正子官尚寳卿崇祯十七年张献忠防城允修题诗于壁不食死本朝乾隆四十一年　　予諡忠愍】张同敞【居正曽孙少负志节下笔千言立就以廕为中书舍人奉使慰问湖广诸王因令云南调兵明亡与瞿式耜同殉节死就刃时首陨尸直立跃而前者三人皆辟易　本朝乾隆四十一年　　予諡忠烈】王维藩【字现南江陵诸生闯贼破荆州维藩率妻朱氏及二女避难遇贼妻女赴井死维藩见杀　本朝乾隆四十一年　　赐祀忠义祠】王图南【字北演江陵诸生被贼执不屈死本朝乾隆四十一年赐祀忠义祠】谢防安【字公嗣江陵人贼至龙湾为所获防安骂贼贼截其舌死　本朝乾隆四十一年　　赐祀忠义祠】厐瑜【宇坚白公安人由贡生为陜西崇信知县流寇防城瑜被执骂贼磔死瑜貎魁梧有胁力家贫以耕自给夏日戽水灌田执书从牛后朗诵喜读易之官时筮得姤之革惊曰吾其设于西乎且有兵象后皆验赠固原知州廕子　本朝乾隆四十一年予諡烈愍】杨一登【枝江人崇祯末流寇乱以骁勇为团练长寇奄至流店一登率众大破之后贼数万悉至一登力御三战皆防翌日贼并力复战父子俱役于阵本朝乾隆四十一年赐祀忠义祠】张大道【字行之宜都人官照磨归里流贼张君用据城大道团三千余人攻之贼夜袭营父子五人力战死　本朝乾隆四十一年　　赐祀忠义祠】王端冕【字服先江陵举人知赵州以廉惠得民崇祯十五年城破被执死之事闻赠官崇祀本朝乾隆四十一年　　予諡节愍】侯伟时【字异度公安人崇祯进士知阳江县有惠】
　　【政擢工吏二部主事北都破隐湖湘间后　大兵至被执谕降不屈而死　本朝乾隆四十一年予諡烈愍】邓岩忠【江陵人由乡举为衢州推官州破自缢死　本朝乾隆四十一年予諡节愍】唐自防【江陵人知临安县杭州破逃山中有言其受鲁王勅者捕获不屈死】
　　【从子阶豫同死节　本朝乾隆四十一年　　予諡忠节】王时化【江陵人知昭化县崇祯末闯贼防城死之　本朝乾隆四十一年　　予諡节愍】
　　本朝张可前【字箸汉江陵人顺治进士任瑞州府推官有惠政擢吏部主事陞郎中以亲老乞养归服阕补文选累陞副都御史疏请于兰州设将军控制河西族晋刑部侍郎转兵部致仕年八十三卒先是荆安二府协修江汉两隄屡筑屡溃可前请于上官力主两地自卫之説以杜推诱隄工始固民利赖之】胡在恪【字念蒿江陵人顺治进士厯官刑部郎中督学江南杜絶请托补江西盐驿道致仕归防时父督课严尝以砚击其背至耄背每发痛则思慕涕泣弟年逾七十偶病即抚顾视寝食俱废云】周士元【监利人随总督蔡毓荣大兵攻辰龙闗有功授云南督标守偹厯陞福宁镇总兵平巨寇髙松香调南滇总兵海贼陈君元逃亡计擒之卒　　赐祭葬】侯章华【公安人父令邱受害衡湘间年仅十嵗其人抚为已子持肉与食章华泪下曰既杀我父吾忍食杀父人手中肉乎其人遂逐之寻以哀慕卒】廖士宏【逺安诸生父卒哀毁庐墓蔬食三年染疾不能瘳以未终母养悲痛卒雍正九年旌又江陵县崔萃然刘国桢松滋县杨时升俱于乾隆年间以纯孝被　旌】李继昌【江陵人居常好赈饥掩骼完人婚娶给助囚粮四十余年不懈妻朱氏尤与合志邑遭呉逆变后道殣相望朱煮麋以给酷暑执劳釡鬵间汤火沸腾着乳上肉为溃烂朱无悔心里人咸感称其义】
　　流寓周管修【齐人寓于楚白公之乱叶公闻其杀齐管修也而后入】王国魏司马芝【河南温人避乱荆州于鲁阳山遇贼同行者皆弃老弱走芝独坐守老母贼至以刃临芝芝叩头曰母老惟在诸君贼曰此孝子也杀之不义遂得免害推鹿车载母居南方十余年躬耕守节曹操平荆州以芝为管长】晋皇甫方回【安定朝那人谧子少遵父操兼有文才避乱荆州未尝入城府刺史陶侃毎造之着素士服望门輙下而进王敦遣从弟廙代侃以方回为侃所重不来诣已乃收斩之荆士莫不埀涕】刘驎之【南阳人居于阳岐在官道之侧人物来往莫不投之驎之躬自供给车骑将军桓冲闻其名请为长史固辞不受去驎之家百余里有一孤姥病将死叹息谓人曰谁为埋我惟有刘长史耳驎之先闻其患往之值其命终乃身为营棺殡送】南北朝宋宗炳【字少文南阳湼阳人于江陵三湖立宅武帝辟为太尉椽不起宋受禅及元嘉中频徴不应好山水爱逺游有疾还江陵叹曰老疾俱至名山恐难徧覩惟澄怀观道卧以逰之古有金石弄为诸桓所重惟炳传焉从父弟彧之早孤事兄恭谨家贫好学虽文义不逮炳而真澹过之元嘉初大使陆子贞表荐徴员外散骑侍郎不就】宗慤【字元干炳兄子慤年少叔父炳问其所志答曰愿乗长风破万里浪元嘉二十二年除振武将军讨破林邑将范毗沙攻拔区粟入象浦遂克林邑孝武伐逆以为南中郎谘议叅军事平拜左卫将军封洮阳侯大明三年竟陵诞据广陵慤求赴讨事平入为左卫将军官至宁蛮校尉雍州刺吏加都督諡曰肃侯配享孝武】
</div>
    <div class="pagination">
<a href="大清一统志_page123.html">上一页</a><span>...</span><a href="大清一统志_page119.html">119</a><a href="大清一统志_page120.html">120</a><a href="大清一统志_page121.html">121</a><a href="大清一统志_page122.html">122</a><a href="大清一统志_page123.html">123</a><span class="current-page">124</span><a href="大清一统志_page125.html">125</a><a href="大清一统志_page126.html">126</a><a href="大清一统志_page127.html">127</a><a href="大清一统志_page128.html">128</a><a href="大清一统志_page129.html">129</a><span>...</span><a href="大清一统志_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
