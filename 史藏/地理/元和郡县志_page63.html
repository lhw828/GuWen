<!DOCTYPE html>
<html>
<head>
    <meta charset="UTF-8">
    <title>元和郡县志 - 第 63 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县志 - 第 63 页/共 85 页</h1>
    <div class="content">　　【西南至荣州二百六十里西北至简州三百二十里】
　　【正北微东至普州一百七十里】
　　贡赋【开元贡　麸金　甘子赋　绵　绢　布　麻】
　　管县八
　　盘石　资阳　内江　丹山　银山　龙水清溪　月山
　　盘石县【上郭下】
　　本汉资中县地后为夷獠所居周武帝于汉资中故城置盘石县属资中郡隋开皇三年罢郡属资州皇朝因之牛鞞水合内江水南去县二十步多鱼鼈亦出麸金资阳县【上东南至州一百二十里】
　　本汉资中县也属犍为郡李雄乱蜀县荒废后魏废帝二年始通巴蜀开拓资中周明帝于资中县置资阳县因资水为名属资阳郡隋开皇三年罢郡县属资州牛鞞水东去县二十一里
　　王襃墓在县西北十五里襃资中人也宣帝使祠金马碧鸡道病死
　　内江县【中西北至州九十八里】
　　本汉资中县地后汉分置汉安县李雄之后陷于夷獠周武帝天和二年于中江水濵置汉安戍其年改为中江县属资中郡隋文帝避庙讳改为内江县属资州皇朝因之
　　盐井二十六所在管下
　　丹山县【中南至州二百三十里】
　　本汉资中县地贞观四年于此置丹山县取界内崇丹山为名也
　　银山县【中西北至州四十八里】
　　本汉资中县地隋为内江县地义宁二年分置银山县因县界银山为名
　　盐井一十一所在管下
　　龙水县【中东至州一百二十里】
　　本汉资中县地义宁二年招慰夷獠于此分置龙水县以县西北有溪屈曲绕城如龙因以为名
　　清溪县【中下西南至州一百三十里】
　　本汉资中县地自晋讫梁夷獠所居隋大业十二年于此置牛鞞县因牛鞞水为名也皇朝初因之天寳元年改为清溪县
　　月山县【中下东至州五十里】
　　本汉资中县地隋义宁二年分置月山县
　　内江水在县南一里
　　嘉州【犍为中】
　　【开元户二万二千九百一十二　乡五十三元和户一千九百七十五　　　乡六十五】
　　禹贡梁州之域秦为蜀郡今州即汉犍为郡之南安县地也后夷獠所侵梁武陵王萧纪开通外徼立青州遥取汉青衣县以为名也周宣帝二年改为嘉州境接近汉之汉嘉旧县因名焉隋大业二年并嘉州入眉州八年改为眉山郡武徳二年改为嘉州割通义洪雅等四县别置眉州
　　州境【案州境里数传写缺】
　　八到【东北至上都二千三百五十里东北至东都三千二百一十里】
　　【东至荣州二百一十里东南至戎州陆路三百二十里】
　　【正西微北至雅州三百二十里北至眉州一百四十里】
　　【正北防东至陵州一百九十里】
　　贡赋【开元贡　麸金赋　小布　麻　绢　緜】
　　管县八
　　龙逰　夹江　绥山　罗目　峨眉　玉津平羌　犍为
　　龙游县【紧郭下】
　　本汉南安县地周武帝保定元年于此立平羌县隋开皇三年改为峨眉山九年又于峨眉山下别置峨眉县改州理平羌县为青衣县取青衣水为名也十三年改为龙逰以隋将伐陈理舟舰于此有龙见江水引军而前故名县皇朝因之
　　青衣水经县南去县三里
　　苏稽戍在县南南三十里
　　夹江县【上东南至州七十五里】
　　本汉南安县地隋开皇十三年割平羌龙逰二县地于夹江废戍置夹江县属嘉州大业三年割属蜀州武徳元年郤隶嘉州
　　青衣水经县西
　　绥山县【中东至州四十里】
　　本汉南安县地隋大业十一年招慰生獠立以为县因山为名属眉山郡武徳元年割属嘉州
　　绥山在县西南一百一十九里在峨眉山西南其髙无极
　　峨眉山在县西南三十六里
　　小峨眉山在县南六里
　　罗目县【中东北至州九十五里】
　　本汉南安县地麟徳二年招慰生獠于今县西南一百八十三里置沐州及罗目县前上元三年州县俱废仪鳯三年重置属嘉州罗目獠中山名因以名县
　　峨眉山在县西四十里
　　大渡水在县北二百步
　　峨眉县【上东至州七十五里】
　　本汉南安县地周武帝于此置平羌县后改平羌为峨眉县又以为青衣县乃别立峨眉县枕峨眉山东麓故以为名属嘉州隋大业三年割入眉州皇朝武徳又属嘉州
　　峨眉大山在县西七里蜀都赋云抗峨眉于重阻两山相对望之如峨眉故名此山亦有洞天石室髙七十六里
　　中峨眉山在县东南二十里有古穴初才容人行数里渐寛有钟乳穴穴有蝙蝠其大如筐
　　车刚水在县北二十里
　　玉津县【中西北至州三十九里】
　　本汉南安县地李雄时夷獠自柯牂入居焉萧纪置青州之地隋大业十一年于此置玉津县以江有璧玉津故以为名皇朝因之
　　峨江在县城下
　　玉津镇在县城中
　　平羌县【中下南至州一十八里】
　　本汉南安县地周武帝置平羌县因境内平羌水为名隋开皇四年改州理平羌县为峨眉县仍于今县东六十里别立平羌县大业十一年夷獠侵没移于今理熊耳峡在县东北三十一里
　　犍为县【中下西北至州一百五十六里】
　　本汉南安县地周于此置沈犀郡并立武阳县隋开皇三年废郡以县属戎州又改武阳为犍为县前上元二年割属嘉州
　　大江在县西十步
　　大鹿山在县北一里
　　沈犀故城在县东三里
　　戎州【南溪中】
　　【开元户六千七百八十七　乡二十五元和户一千二百九十三　乡二十五】
　　禹贡梁州之域古僰国也初秦军破滇通五尺道至汉武帝建元六年遣唐防巴蜀卒通西南夷自僰道抵牂柯凿石开道二十余里通西南夷置僰道县属犍为郡今州即僰道县也戎獠之中最有人道故其字从人李雄窃据此地空废梁武帝大同十年使先铁讨定夷獠乃立戎州即以铁为刺史后遂不改
　　州境【东西五百六十里南北七百一十三里】
　　八到【东北至上都取嘉眉州水陆相兼二千七百里东北至东都三千五百六十里东北至泸州水路三百一十里陆路三百四十里西南至石门镇三百里西南至南诏所居羊苴哶城二千三百里西北至嘉州水路三百五十里陆路三百二十里北至姚州三百　十里】
　　贡赋【开元贡　葛布　纻布元和贡　茘枝煎四斗】
　　管县五
　　僰道　义賔　开邉　南溪　归顺
　　本汉旧县也属犍为郡永嘉后荒废梁于此立戎州周保定三年改僰道为外江县隋大业三年改为僰道县出荔枝一树可収百五十斗
　　黄泉山在县西北五十九里
　　汶江流经县东北去县十步
　　马湖戍在县西二十一里
　　义賔县【中东南至州一百六十里】
　　本汉南安县地属健为郡天寳元年改为义賔属戎州大秋溪在县东南一十三里有秋溪盐井盖因此水为名也
　　开邉县【中东北至州六十五里】
　　本汉僰道地也周为外江县地隋开皇六年于此县北一百三十里野客川置开邉县后上元元年獠贼叛乱因而荒废永泰二年复于今理
　　小梨山在县南四十七里
　　大梨山在县南六十里
　　南广水在县西北一里
　　盐泉镇在县西南八十里
　　南溪县【中西至州五十里】
　　本汉僰道县地梁于此立南广县属戎州隋仁夀二年改为南溪县避炀帝讳也皇朝因之
　　平盖山在县东三十里多荔枝
　　可卢山在县南五十里山多卭竹
　　汶江经县南去县十步
　　归顺县【中下】
　　圣厯二年析防县地以生獠户置






</div>
    <div class="pagination">
<a href="元和郡县志_page62.html">上一页</a><span>...</span><a href="元和郡县志_page58.html">58</a><a href="元和郡县志_page59.html">59</a><a href="元和郡县志_page60.html">60</a><a href="元和郡县志_page61.html">61</a><a href="元和郡县志_page62.html">62</a><span class="current-page">63</span><a href="元和郡县志_page64.html">64</a><a href="元和郡县志_page65.html">65</a><a href="元和郡县志_page66.html">66</a><a href="元和郡县志_page67.html">67</a><a href="元和郡县志_page68.html">68</a><span>...</span><a href="元和郡县志_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
