<!DOCTYPE html>
<html>
<head>
    <meta charset="UTF-8">
    <title>大清一统志 - 第 52 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 52 页/共 202 页</h1>
    <div class="content">






　　钦定大清一统志巻八十八
<史部,地理类,总志之属,大清一统志,颍州府图>
<史部,地理类,总志之属,大清一统志,颍州府图>
<史部,地理类,总志之属,大清一统志,颍州府表>
<史部,地理类,总志之属,大清一统志,颍州府表>
<史部,地理类,总志之属,大清一统志,颍州府表>
<史部,地理类,总志之属,大清一统志,颍州府表>
　　钦定四库全书
　　钦定大清一统志卷八十九
　　颍州府【在安徽省治西北八百四十里东西距二百八十五里南北距三百五十里东至鳯阳府夀州界一百六十五里西至河南陈州府沈邱县界一百二十里南至河南光州固始县界一百二十里北至河南归徳府商邱县界二百三十里东南至六安州界二百八十里西南至河南汝宁府新蔡县界一百二十里东北至鳯阳府宿州界二百六十里西北至河南归徳府鹿邑县治一百五十里自府治至　京师一千八百二十里】
　　分野天文房心分野大火之次
　　建置沿革禹贡豫州之域春秋时胡国战国属楚秦属颍川郡汉置汝隂县为汝南郡都尉治后汉因之三国魏景初二年于汝隂县置汝隂郡后废晋泰始二年复置属豫州咸康二年省入新蔡后废置宋因之后魏孝昌四年于郡置颍州【魏书地形志颍州孝昌四年置武泰元年陷武定七年复】北齐州废隋开皇初郡废大业初复为汝隂郡唐武徳四年改置信州六年复曰颍州天宝初复曰汝隂郡乾元初复曰颍州属河南道五代因之宋初曰颍州汝隂郡元丰二年升顺昌军节度政和六年改顺昌府属京西北路金复曰颍州属南京路元至元二年省州治汝隂县入州三十年以州属汝宁府明初改属鳯阳府领颍上太和二县
　　本朝雍正二年直隶安徽省改太和县属亳州以鳯阳府夀州之霍邱县来属十三年升颍州为府以亳州属焉领州一县五
　　阜阳县【附郭东西距二百一十里南北距二百二十里东至颍上县界六十里西至河南陈州府沈邱县界一百五十里南至河南光州固始县界一百二十里北至亳州界一百里东南至霍邱县治一百九十里西南至汝宁府新蔡县治二百一十里东北至防城县治一百九十里西北至太和县治八十里旧为颍州　本朝雍正十三年升州为府置阜阳县治郭下】颍上县【在府东南一百二十里东西距一百里南北距八十五里东至鳯阳府鳯台县界四十里西至阜阳县界六十里南至霍邱县界二十五里北至鳯台县界六十里东南至夀州界六十里西南至阜阳霍邱二县界五十里东北至鳯台县界四十里西北至阜阳县界六十里春秋楚慎邑汉置慎县属汝南郡后汉因之晋改属汝隂郡宋废梁侨置颍川郡东魏改曰下蔡郡齐废郡大业初改县曰颍上属汝隂郡唐属颍州五代及宋因之金元光二年改属夀州元初还属颍州至元二年省入州后复置仍属颍州明因之　本朝雍正十三年改属颍州府】霍邱县【在府东南一百九十里东西距一百四十五里南北距二百二十五里东至六安州界六十里西至河南光州固始县界八十五里南至六安州界一百八十里北至颍上县界四十五里东南至六安州界一百八十里西南至固始县界一百六十里东北至夀州界五十里西北至阜阳县界九十里春秋时蓼国地汉置安风县属六安国后汉曰安风侯国属庐江郡三国魏置安丰郡晋初因之安帝省郡为安丰县地宋末复置安丰郡齐梁因之东魏郡县俱废隋开皇十九年改置霍邱县属淮南郡唐武徳四年于县置蓼州七年州废属夀州神功元年改曰武昌景云元年复故五代因之宋绍兴十二年属安丰军元属安丰路明属夀州洪武四年隶鳯阳府　本朝雍正二年改隶颍州十三年属颍州府】亳州【在府北一百八十里东西距一百六十里南北距一百三十里东至防城县界一百二十里西至河南归徳府鹿邑县界四十里南至阜阳县界八十里北至归徳府商邱县界五十里东南至颍上县治一百五十里西南至太和县治一百四十里东北至归徳府永城县治二百四十里西北至归徳府宁陵县治一百八十里春秋陈国焦邑战国属楚秦置谯县汉属沛郡后汉属沛国建安中置谯郡三国魏文帝黄初元年以先人旧郡又立为谯国晋咸康四年侨置陈留郡宋因之后魏正始中兼置南兖州梁中大通四年改曰谯州齐因之周置总管府后改曰亳州隋开皇初府罢郡废大业初复曰谯郡唐武徳四年复曰亳州五年置总管府贞观元年府罢天宝初复曰谯郡乾元初复曰亳州属河南道五代因之宋曰亳州谯郡大中祥符七年升为集庆军节度熙宁五年属淮南东路金初曰亳州贞祐三年复为集庆军节度属南京路元曰亳州至元八年属归徳府明洪武初以谯县省入六年降为亳县属颍州治九年升为州属鳯阳府　本朝雍正二年升为直隶州十三年属颍州府】太和县【在府西北八十里东西距九十里南北距一百十五里东至阜阳县界三十里西至河南陈州府沈邱县界六十里南至阜阳县界二十五里北至亳州界九十里东南至阜阳县界二十里西南至河南陈州府沈邱县界九十里东北至亳州界七十里西北至河南归徳府鹿邑县界九十里战国魏郪邱邑汉置新郪新阳细阳三县皆属汝南郡后汉建初四年改新郪为宋公国晋省新阳细阳以宋公国为宋县属汝隂郡宋魏因之齐周时省隋唐为汝隂县地宋开宝六年分汝隂置万夀县属颍州宣和后改曰泰和金因之元至元二年省入州大徳八年复置属颍州明初属河南汝宁府洪武三年仍属颍州　本朝雍正二年属直亳州十三年属颍州府】城县【在府东北一百八十里东西距一百五十里南北距一百四十里东至鳯阳府懐逺县界六十里西至亳州界九十里南至鳯阳府夀州界九十里北至鳯阳府宿州界五十里东南至懐逺县治四十里西南至颍上县界七十里东北至宿州界七十里西北至河南归徳府永城县界七十里汉置山桑县属沛郡后汉为山桑侯国属汝南郡三国魏改属谯郡晋因之宋省南齐侨置马头郡后魏大中十八年置南兖州仍领马头郡治涡阳景明中改置涡州及涡阳郡涡阳县梁大通元年改曰西徐州东魏武定六年改曰谯州南谯郡齐周因之隋开皇初郡废十六年改县曰肥水大业初州废又改县曰山桑属谯郡唐初属谯州贞观十七年废谯州改属亳州天寳元年改曰防城五代南唐属夀州宋仍属亳州金贞元元年属夀州元至元二十八年属安丰路明仍属夀州　本朝雍正二年改隶亳州十三年属颍州府】
　　形势襟带长淮控扼陈蔡【周处风土记】东连三吴南引荆汝【晋伏滔征淮论】川原平旷土壤饶沃为舟车四达之区无冈垄盘结之势【旧志】
　　风俗民淳讼简而物产美土厚水甘而风气和【宋欧阳修思颍诗序】里巷敦扶持之教男女别饮食之筵【元和地理志】
　　城池颍州府城【旧城曰北城周四里明洪武初筑新城曰南城与旧合为一周五里四十四步门四倚颍水为隍　本朝乾隆十三年十五年重修】颍上县城【周三里有奇门四南西北三面有濠东临河明初筑　本朝顺治六年修乾隆四年重修】霍邱县城【周六里有奇门四池广一丈五尺明正徳中増筑　本朝康熙七年重修】亳州城【周九里有奇形如卧牛故名卧牛城门四明宣徳十年増筑　本朝乾隆二十七年重修】太和县城【周五里七十九步门四池广五丈明正徳间増筑　本朝雍正十二年重修】防城县城【周六里旧立南西北三门其东涡水环绕未立门明景泰初补筑正徳中重修　本朝顺治康熙间屡修乾隆二十六年重修】
　　学校颍州府学【在府治东南明洪武十年建　本朝顺治七年重修康熙雍正间屡修入学额数二十名】阜阳县学【旧附府学　本朝雍正十三年新设入学额数十五名】颍上县学【在县治东明洪武四年建　本朝雍正八年修入学额数十二名】霍邱县学【在县治东明洪武五年建　本朝康熙十一年重修入学额数十二名】亳州学【在州治西南旧在州治东明正徳间迁今所　本朝康熙十九年重修入学额数二十名】太和县学【在县治东南明初建　本朝康熙雍正间屡修入学额数十二名】城县学【在县治东明洪武四年建　本朝顺治康熙间屡修入学额数十六名】清颍书院【在府治东金鸡嘴　本朝乾隆十二年建颍上县有梧桐书院乾隆九年建霍邱县有翠华书院乾隆二十五年建亳州有栁湖书院雍正七年建太和县有夀山书院乾隆二十三年建旧志府治有西湖书院仰髙书院今俱废谨附记州县并设有义学社学】
　　户口【原额人丁一十八万八千六十五又滋生人丁三百一十万三千七百四十三】
　　田赋【田地四万六千八百三十七顷一十八亩九分三厘零额征地丁银一十六万五千七百六十二两四厘米六百七十五石八斗九升五合九勺麦一千一十六石六斗一升九合四勺】
　　山川髙祖山【在霍邱县西八十里相传汉髙祖追项羽至固陵屯兵于此故名】九仙山【在霍邱县南一百五十里乐史太平寰宇记在县南一百八十里上有九臼俗传旧有九仙人在此山中捣药因名】九丈潭山【在霍邱县南二百里下有潭深九丈故名相近又为三尖山】望到山【在霍邱县南二百二十里寰宇记山形峭峻遥望似近行即难到故名】大别山【在霍邱县西南九十里一名安阳山郦道元水经注决水出庐江雩娄县南大别山寰宇记安阳山在霍邱县西九十里接固始县界即古大别山古安丰县在山东北阳泉县在山西北各取县之一字为山名也　按汉志安丰县有禹贡大别山考禹贡大别当汉水入江之处在湖北汉阳县】临水山【在霍邱县西北寰宇记在县西北九十五里西临决水故名】檀城山【在防城县北四十里山桑城内水经注山桑城内东侧有山亭桀立陵阜髙峻□骃十三州志所谓山生于邑其地有桑因以名县者即此】万寿山【在太和县北四十五里万夀城之北一里唐以名乡宋复以名县】郎山【在防城县西北二十里涡水所经亦名狼山寰宇记狼山在县西北二十八里有南北二山相对县志山颠有天池泉】驼山【在城县西北十八里山首尾髙而中陷俗呼驼腰山又名灵山下有黄柏泉】七旗岭【在阜阳县南七十五里北临谷河元王保保尝屯兵于此】金黄岭【在阜阳县南一百二十里淮水北岸与河南光州固始县朱臯镇相近又呼金牛岭】熬鼎冈【在阜阳县西南一百四十五里汝水北岸】破冈【在霍邱县南十五里地脉自三尖山直抵县治相传先代以此地有王气掘断之故名又临淮冈在县西北三十里临淮河有渡通颍上】北虎头冈【在亳州北二里涡河西北回伏数里为城北之屏障也又有南虎头冈在州南一里北虎相对】卧龙冈【在太和县西北六十里】豹子崖【在霍邱县西南九十里近开顺镇相传旧有银洞明隆庆初奸民聚众开掘因置把总防守寻罢】金邱【在阜阳县南八十里相传楚王埋金于此以镇水灾故名】淮水【自河南光州固始县界东流入经阜阳县南霍邱县北颍上县南又东北流入夀州界水经注淮水东过期思县北又东北渒水注之东过原鹿县南汝水从西北来注之又东过安丰县东北决水从北来注之又东谷水入焉又东北左会润水又东北穷水入焉又东为安丰津又东北至夀春县西北水洪水合北注之又东颍水从西北来流注之李吉甫元和郡县志淮水西南流入迳汝隂县之南去县百里胡渭禹贡锥指淮水东北迳颍州南水去州一百十里又东十余里合汝水南岸即霍邱县界又东迳霍邱县北水去县四十五里其渡处曰安风津又东迳颍上县南水去县二十五里西南与霍邱分界又东三十五里与夀州分界】汝水【自河南光州息县东流入经阜阳县南注于淮汉书地理志汝水东南至新蔡入淮水经注汝水自新蔡东合清陂水又东迳褒信县北又东南迳原鹿县故城西南入于淮谓之汝口州志汝水在州南一百里又有五汊沟在州西南一百六十里艾亭北有泉流防汝水又蒙河在州南一百里自红林集东陂积水成河西流防于汝水】润水【亦汝水支流也在阜阳县南五十里又东南流经颍上县西南四十五里于漕口镇入淮水经注润水首受富陂东南流为髙塘陂又东积为陂水东注焦陵陂又东谓之润水迳汝隂县东迳荆亭北而东入淮旧志有大小二河大润河在州南五十里水出土陂地泉积流成河东流愈大又东南至颍上界入于淮小润河在州南四十里东流入大润河】谷水【在阜阳县南七十里自河南汝宁府新蔡县流入即汝水支流也入于淮水经注谷水上承富水东南流世谓之谷水东迳原鹿县故城北又东迳富陂县故城北又东于汝隂城东南注淮旧志谷河至水台西入淮水版肠沟在州治西南一百四十里积清陂塘北之水通于谷水又有苇沟土陂以西水亦通谷水又有海家沟在州南七十里东流为桃子河又东与采芹沟合过分水庙南流入谷水北流入润水】颍水【自河南陈州府沈邱县东流入经阜阳县北又东南经颍上县东南流入淮与夀州接界左传昭公十二年楚子狩于州来次于颍尾汉书地理志阳城县颍水东至下蔡入淮三国魏黄初五年御龙舟循蔡颍浮淮如夀春水经注颍水于武邱故城北细水注之又东南流迳胡城东又东南汝水枝津注之又东迳汝隂县故城北又迳慎县故城南又东南入于淮宋史绍兴十年刘锜保顺昌金兵涉颍水至城下锜破其鐡骑数千乌珠至锜为五浮桥于颍河上预遣人毒颍水上流时天大署金兵饮之辄毙禹贡锥指颍水在颍上县南门外亦曰沙河东南流至正阳镇入淮谓之颍口即春秋之颍尾也旧志明洪武二十四年黄河决溢由颍入淮正徳九年始复故乌珠旧作兀术今改正】决水【在霍邱县西八十里与河南固始县接界汉书地理志雩娄县决水北至蓼入淮又有阳泉水在决水东俱详见固始县】渒水【在霍邱县东五十里自六安州北流入经县东北入淮亦名东河水经注渒水迳六安县故城西又西北分为二水又北迳五门亭西西北流迳安丰县故城西又北会濡水入于淮谓之沘水】穷水【在霍邱县西左传昭公二十七年楚救潜沈尹戍与吴师遇于穷水经注穷水出六安国安丰县穷谷川流泄注于决水之右北灌安丰之左世谓之安丰水亦曰穷水流结为陂谓之穷陂北流注于淮寰宇记穷水在县西南十里俗号丰水旧志丰水上源曰枣木河在县南八十里】泄水【在霍邱县东南水经注泄水出博安县上承沘水于麻步川西北歴山濡溪谓之濡水自濡溪口安丰县北流注于渒谓之濡口县志有河在县东南二十五里源自六安州香和岭分流入东河】涡水【自河南鹿邑县流入经亳州北又东迳防城县北又东入鳯阳府懐逺县界三国魏黄初六年以舟师自谯循涡入淮水经注涡水自相县故城南又东迳谯县故城北四周城侧又东南迳层邱北又东南迳城父县故城沙水枝分注之又东迳下城父聚东郎山西又东南屈迳郎山南又东南迳涡阳城北又东南至龙亢元和志涡水在谯县西四十八里亳州志涡水在州北门外又西北有沙沟龙鳯沟皆流入涡防城县志涡水在县北二里元初黄河溢入涡水后河徙而北涡水自东迳县北明正统中黄河复通涡水其后河循故道涡水多淤】苞水【在亳州东北五十里源出州北舒安湖东流入河南归徳府永城县界水经注苞水出谯城北合汀陂水东流迳酂县南又东迳郸县故城南又东迳嵇山北嵇氏故居东流入涣水王存九域志谯县有泡水】淝水【自蔡河分流经太和县北九十里亳州南八十里阜阳县北一百十里又东经颍上县东北六十里又东南流至夀州入淮即古夏淝水也亦名淝河汉书地理志城父注有夏淝水东南至下蔡入淮过郡二行六百二十里水经注夏淝水上承沙水于城父县右东南流迳城父县故城南又东迳思善县之故城又东为髙陂又东流为天淙陂分为二流南为淝水北为鸡陂夏淝东流左合鸡水水出鸡陂东为黄陂又东南积为茅陂又东为鸡水又防淝水乱流东注入于淮亳州志淝河在州南八十里与颍州接界又有双沟在州南六十里南流入淝又有鱼槽沟一名呉槽沟在双沟南三十里接太和县界东流入淝】流鞍河【在阜阳县西沈邱乡自三障陂积水过水邱成河东过青阳馆折而直北至沈邱镇入颍又延河亦在县西自河南新蔡县东流入又东北过阳桥入颍】小汝河【在阜阳县西一百三十里自河南沈邱沟洫之水积而成河过双沟南至沈邱镇北入颍　按汝颍合流此即汝水之支也】清河【在阜阳县南润水支流也水经注焦陵陂水北出为鲖陂陂水潭涨引渎北注汝隂四周隍堑下注颍水旧志在南城之南相传楚灵王自水台西开通商渠自淮而北转而西又折而北分二派直抵胡子城五代周刺史王祚复疏通之更名曰清河分三派曰西川中川东川南接润谷二水抵城南堤今惟西中二川仍经南隍入颍】栁河【在阜阳县西北亦名旧黄河汇白杨湖诸水至县东三里湾入颍又舒阳河在县西源自项城县之干栁树集东南入栁河又蔡村沟在县西三十里引栁河以南陂水入颍河】茨河【自河南归徳府鹿邑县东南流入迳太和县北六十里又东南经阜阳县北南至石羊铺合栁河入颍即古细水也汉书地理志师古曰细水本出新郪许慎说文汹水出汝南新郪入颍汹古细字水经注细水上承阳都阪陂水枝分东南出迳新阳县故城北又东南迳宋公县故城北又南迳细阳县新沟注之又东南迳细阳故城南又东南积而为陂谓之次塘又东南流屈而西南入颍】八里河【在颍上县南八里其上流曰东西二栁沟自阜阳县界流入又东南入淮】江口河【在颍上县北即古江陂水也水经注江陂水首受大崇陂水南流即为江陂又南迳慎城西侧城南流入颍县志江口河源出州界芦岙南流入颍又黄沟在县西北三十里亦自州界流入东北入颍又王爱沟在县东北十里受阳台长林湖水西南乃入于颍】济河【在颍上县北五十里源出亳州东南流百余里东入淝河】新河【在霍邱县北二十五里淮水支流也宋宣和以前不通舟楫建炎后湍流冲激河流渐大东北合于淮水】雉河【在亳州东一百二十里与防城接界东流入涡水】漳河【在亳州南三十里东流经防城县南五十里又东南入鳯阳府懐逺县界源通颍上诸湖沙水下流也水经注漳水上承沙水于思善县世有漳头之名东北流迳城父故城西侧城东北流入涡俗又谓之欠水寰宇记欠水在城父县东四里受漳水南流入城州志漳河在州南三十里相近又有十字河皆东入于涡河】明河【在亳州南六十里自河南归徳府鹿邑县东流入又东入涡即古沙水也水经注沙水又东积而为陂谓之阳都明水注之明水上承沙水支津东出迳汝南郡之宜禄县故城北又东北流注于陂陂水东南流谓之细水又东迳新阳县北又东髙陂水东出焉沙水又东分为二水即春秋所谓夷濮之水也枝津北迳谯县故城南东南迳城父县西南枝津出焉又东南至山桑县】马尚河【在亳州北汴河分流自河南归徳府商邱县流入至州北门入涡水】百尺河【在亳州东南五十里上通百尺沟东流入涡亦沙水支流也元宪宗五年张柔戍亳州以涡水北溢浅不可舟曹濮魏博粟皆不至且百尺口为宋往来之路筑甬道自亳而南置堡立栅由是粮运悉通】清水河【在亳州西南十五里东北流入涡水又三里河在州南三里宋塘河在州南二十里麦稭沟在州南十二里黄练沟在州东南二十五里皆东入涡水】沙河【在太和县南二里自河南沈邱县流入又东南经阜阳县西北六十里合栁河入于颍即古新沟也今俗呼为恵民河亦曰西茨河水经注新沟首受交口东北迳新阳县故城南东入泽渚散流入细】谷河【在太和县东北三十里茨河之南自卧龙冈分流至县东八里仍入茨河又八丈河在县北四十里防聂家等湖之水东入谷河】北淝河【在防城县北三十里东流入鳯阳府懐逺县界水经注北淝水源出山桑县西北泽薮东南流左右翼佩数源又东南迳山桑县故城南又东积为瑕陂又东南迳瑕城南又东南至向县　按淝水有三一出城父县曰夏淝水在今县北南入淮不经县界一出山桑县曰北淝水即今县北之水对夏淝言故加北一出成徳县在今合肥县界三水源流各别应劭误以夏淝为合肥之肥而其水近北淝与合肥殊逺旧志多混】陶中湖【在阜阳县西一百十五里栁河西周广千里润溉土田居民利之又曰杨湖在县西一百二十里界沟湖在县西一百四十里旧皆为黄河水道淤隔成湖】西湖【在阜阳县西北三里长十里广二里颍河合诸水汇流处也唐许浑从事颍州有西湖清晏之句宋晏殊欧阳修苏轼相继为守皆尝宴赏于此与杭之西湖并称欧公创建书院后乞身归颍终老湖上】白马湖【在颍上县东南四十里水中有洲】长林湖【在颍上县东北十里又阳台湖在县东北十二里有东西二湖俱达王爱沟物产甚多民获其利】白洋湖【在太和县西南十五里有东西二湖西通栁河又鱼营湖在县西南二十里陶种湖在县西南四十里皆通栁河】聂家湖【在太和县西北有上中下三湖上湖流通八丈河中湖下湖通沙河】大冲湖【在防城县西五十里相近有蔡湖又闗子湖在县西南四十里洪塘湖在县南十五里】干谿【在亳州东南左传昭公八年楚伐吴次于干谿杜预注干谿在谯国城父县南楚东境寰宇记在城父县南五里】駞涧【在防城县西北梁陈庆之等攻涡阳魏遣将元昭等赴援前军至駞涧去涡阳四十五里为庆之所败县志涧水出駞山因名】芦洲【在亳州东涡水北岸州志晋太兴中祖逖进军北伐屯芦洲即此】伍名沟【在阜阳县北三十里相传楚伍奢所开自母猪港南直流七十里入小黄河自上注下地势相去几数仞声如擂鼔又名响鼓沟】椒陂【在阜阳县南魏书地形志胡城有燋邱雉鲖二陂水经注润水首受富陂唐书地理志汝隂南三十五里有椒陂塘引润水溉田二百顷永徽中刺史栁寳积修旧志椒陂即焦陂也又有土陂在州南九十里盆陂在州西南双陂在州南八十里皆障谷河水溉田】清陂【在阜阳县西南一百六十里引汝水灌田为利甚溥】大崇陂【在颍上县北水经注江陂水首受大崇陂唐书地理志下蔡西北百二十里有大崇陂八十里有鸡陂六十里有黄陂东北八十里有湄陂皆隋末废唐复之溉田数百顷】大业陂【在霍邱县东北十五里周二十余里人呼为水门塘旧志相传古名镇淮洲陷而为陂】髙陂【在亳州东南水经注夏淝水东迳思善县之故城南又东为髙陂元和郡县志陂在城父县南五十六里周四十三里多鱼蚌茭芡之利】九龙井【在亳州城南唐书五行志开元二十九年老子祠九龙井涸复涌】
　　古迹汝隂故城【今府治秦置县史记汉髙祖六年封夏侯婴为汝隂侯后汉更始二年封宗室信为汝隂王三国魏始置汝隂郡寰宇记隋大业末郡城为贼房献伯所陷郡人江子建设栅为险以御之唐武徳四年子建举州来属诏授子建信州刺史即其栅处筑城谓之信州城东南距故州城十里贞观二年复为颍州移入汝隂旧城五代因之宋开寳六年移汝隂县治于州城东南十里后复旧】清邱故城【在阜阳县东隋置隋书地理志汝隂郡清邱梁曰许昌开皇十八年改名唐书地理志贞观元年省清邱入汝隂寰宇记清邱城在汝隂县东五十六里州志在颍水北岸旁有清邱故名】永安故城【在阜阳县西南隋置县唐武徳四年信州领永安髙唐永乐等县六年与州俱废旧志永安固城在颍州西南一百四十里汝水北岸市井俱存其北三里相传为县治子城】颍上故城【在今县南即古郑州也梁普通六年裴邃拔魏郑城汝隂问皆响应隋书地理志梁置下蔡郡后齐废郡大业初改县曰颍上旧唐书地理志颍上县隋置治古郑城武徳四年移今治元和志颍上县西北至颍州一百七十里本汉慎县地寰宇记郑城在今颍上县南】慎县故城【在颍上县西北左传哀公十六年吴人伐慎楚白公败之汉置慎县后汉建武二年改封宛王赐为慎侯寻复为县魏正元二年母邱俭讨司马师兵溃自项夜走慎县刘宋改置慎县于淮南此城遂废　按其地当在今县西北四十里江口镇】安丰故城【在霍邱县西南汉置县在今河南固始县界三国魏置安丰郡晋安帝省为县属弋阳郡宋末复立寰宇记汉安丰县在霍邱县西南一百三十里梁天监元年移于霍邱戍城东北大同元年改安丰州此城遂废又废安丰州在县南四十里东魏天平二年入梁大同元年徙旧安丰郡于此置州太清二年又入东魏北齐天保七年废州为县遂于无期村置安丰县在县东南三十八里属楚州隋开皇三年移就芍陂下此城遂废】阳泉故城【在霍邱县西汉置属六安国后汉属庐江郡灵帝中平六年封黄琬为侯国晋为庐江郡治宋废魏书地形志淮南郡汝县有阳泉城寰宇记废决口县在县西五十五里梁普通七年于古城内立决口县大通三年改为临水县其城即古阳泉县泉从县西南北流入决城在泉水之阳故名】松滋故城【在霍邱县东十五里汉初置松滋侯国在今安庆府宿松县界晋初改置于此属安丰郡齐永元中改入北新蔡郡隋废唐武徳四年复置属蓼州七年废】谯县故城【今亳州治春秋陈焦邑左传僖公三十二年楚成得臣帅师伐遂取焦夷注焦今谯谯县也秦置谯县汉属沛郡后汉书郡国志豫州刺史治谯注汉官曰去雒阳千二十里熹平五年黄龙见谯太史令单飏曰其国后当有王者兴不及五十年亦当复见中平四年曹操生子丕于谯延康元年黄龙复见谯既而丕南征次于谯大飨谯父老于邑东魏黄初元年立为谯国与长安许昌邺洛阳为五都晋南渡初以祖逖为豫州刺史治谯大宁二年祖约退保夀春而谯陷宋书州郡志谯郡徙治防有陈留郡寄治谯郡界魏书正始四年营田大使范绍以徐豫二境民稀土旷谯城形要之所更立一州名曰南兖中兴元年南兖州民王乞徳劫刺史刘世明以州降梁明年梁将元树入据谯城改州曰谯州元和志后魏置南兖州周武帝改亳州西北至宋州一百八十里本汉旧县也】城父故城【在亳州东南春秋陈夷邑左传昭公九年楚迁许于夷实城父史记秦二世二年遣长史司马欣董翳佐章邯击盗杀陈胜于城父汉为县属沛郡后汉属汝南郡晋属谯郡刘宋改置浚仪县隋开皇十八年复改浚仪曰城父属谯郡隋末王世充于县置成州唐初州废属亳州元和志县西北至州七十九里天祐二年避朱全忠父讳改曰焦夷光启初秦宗权冦亳颍朱全忠败之于焦夷是也五代梁龙徳初改焦夷曰夷父后唐同光初复曰城父宋亦属亳州元省入谯县寻复置明初废今名城父村】下邑故城【在亳州东北五十里后魏侨置孝昌元年属临涣郡兴和中属马头郡隋书地理志酂县有魏置下邑县齐废】梅城故城【在亳州南隋书地理志开皇十六年分小黄县置大业三年省元和志故梅城在谯县西十里古梅伯国州志今名梅城集】药城故城【在亳州东南唐书地理志武徳三年于鲁邱堡置文州并置药城县七年省入城父寰宇记药城在城父县南七十二里】扶阳故城【在亳州东北元和志在城父县东北三十六里汉韦贤封邑　按汉表扶阳国在萧县此城名偶同耳非故国也】新阳故城【在太和县西北史记二世二年吕臣为苍头军起新阳注应劭曰在新水之阳后汉建武中封隂识弟就为侯国三十年改属淮阳永元十一年还属汝南晋省县志有信阳城在县西北六十里即古新阳之讹也】细阳故城【在太和县东汉书地理志汝南郡细阳师古曰居细水之阳故曰细阳后汉光武封岑彭子遵为侯邑晋废寰宇记在汝隂西北四十里县志在县东茨河西岸】新郪故城【在太和县北史记苏秦说魏襄王曰南有新郪又安厘王十一年秦防郪邱汉置新郪县应劭曰秦伐魏取郪邱汉兴为新郪后汉建武中封郭后从兄竟为新郪侯章帝建初四年徙封殷后于此曰宋公国三国魏废为宋县景初二年以宋属谯郡晋废魏太和元年复置齐周时省章懐太子曰宋公故城在汝隂县西北旧志在县北七十里俗讹为宋王城】颍阳故城【在太和县东北三里隋书地理志汝隂郡颍阳县梁曰陈留并置陈留郡开皇初郡废十年改县曰颍阳唐贞观元年省入汝隂】涡阳故城【今防城县治萧齐尝置马头郡后魏太和十八年齐马头太守孟表据郡来归除南兖州刺史仍领马头太守镇涡阳梁大通初陈庆之攻防涡阳诏以涡阳置西徐州太清初魏将慕容绍宗败侯景于涡阳其地遂复入魏改置谯州南谯郡隋书地理志谯郡后魏置涡阳县开皇十六年改涡阳为淝水大业初改曰山桑元和志防城县西北至亳州二百四十里北临涡水即后魏涡州城也】山桑故城【在防城县北汉置县后汉建武二年封王常为侯国晋永和九年殷浩追姚襄至山桑为襄所败其后侨置于淮南而故城遂废水经注北淝水迳山桑邑俗谓之北平城昔文钦封山桑侯疑食邑于此又东迳山桑县故城南俗谓之都亭城元和志城县有檀公城本山桑县城宋檀道济为征北将军居此因名寰宇记山桑城在今防城县北三十七里又北平城在临涣县西南二十五里】防县故城【在防城县西北三里隋书地理志山桑县有梁置北新安郡东魏改置防郡齐废郡置防县后又置郡开皇初郡废并县入涡阳寰宇记有南北二防城并在县西北八十里相去四十步皆后魏太和七年筑东魏武定六年置郡齐天保七年废】财邱废郡【在阜阳县西魏书地形志颍州有财邱梁兴双头郡梁武置领财邱梁兴等县齐周时废旧志颍州西南一百十里有小土城二东西相去二三里俗谓之东才城西才城或以此为后魏财州误详见河南沈邱县】胡城废县【在阜阳县西北春秋胡子国左传襄公二十八年胡子朝晋定公十五年楚灭胡以胡子豹归注汝隂县西北有胡城魏书地形志胡城梁置属颍州西恒农郡寻废寰宇记胡城在汝隂县西北二里】富陂废县【在阜阳县南汉置县属汝南郡后汉建武二年封王霸为富波侯国十三年罢十三州志永元九年分汝隂复置以多陂塘溉稻故曰富陂葢波陂古字通用也晋省】原鹿废县【在阜阳县南汉置春秋僖公二十一年宋楚盟于鹿上注鹿上今汝隂原鹿县也后汉建武十五年封隂识为原鹿侯国属汝南郡晋属汝隂郡宋省】平舆废县【在阜阳县南魏书地形志颍州有平舆安城等县梁置属汝南郡齐周时废旧志平舆故城在颍州南百里北枕谷河周五六里土城独完有四门俗呼为逺城】博乡废县【在霍邱县南汉竟宁元年封六安缪王子交为博乡侯国属九江郡王莽改曰杨陆后汉废水经注博安县即地理志之博乡县也又三国魏甘露二年诸葛诞据夀春吴遣朱异赴救异留辎重于都陆进征黎浆胡三省曰都陆即杨陆也】安丰废县【在霍邱县西南二十里汉置县属六安国后汉属庐江郡晋初为安丰郡治安帝时与郡俱废】思善废县【在亳州东南后汉书郡国志有思善侯国属汝南郡晋省水经注汉章和二年分城父县立州志有古城集在州南八十里疑即其遗址】长垣废县【在亳州东南晋析谯县地侨置后魏废】寝邱城【在阜阳县西北元和志在颍州西北一百二十里楚相孙叔敖所封】地里城【在阜阳县西南一百十里汝水北岸旧志元至顺中置颍水县于此至正间废　按刘应李翰墨全书作于元大徳间已载颍水则置颍水县非始于至顺也】任城【在阜阳县北三里元和志陈将任蛮奴伐齐于颍水北岸筑城以围汝隂故名旧志任城俗呼蛮奴寨】黄城【在阜阳县西一百三十五里舒阳河南相传前代屯兵之处】唐屯城【在阜阳县西南一百七十里相传南唐时刘仁赡筑又阜阳城在州西一百五十里今置邮舎其中】东城西城【在阜阳县北七十里两城相去仅三十余里相传唐置府兵筑城屯守于此】甘城【在颍上县西北后汉建武二年封族子敏为甘里侯章懐太子曰颍州颍上县西北有甘城魏王泰括地志秦甘罗旧居杜氏通典故甘城梁置下蔡郡有闗吴魏以来闗防津济之所县志颍水所经明时置甘城驿于此】荆亭城【在颍上县西南刘宋泰始五年汝隂太守杨文苌破魏兵于荆亭即此魏书地形志汝隂郡宋有荆亭城寰宇记荆亭城在县西南六十里】武隂城【在颍上县东南正阳镇旁土城基周三里近皆被水頽废又有洪城在县东三十里段家城在县西北六十里】废义城【在霍邱县寰宇记在县北四十里宋髙祖立亦名三固县后废县立戍县志今有义城台在县东北三十五里髙十丈广八十丈为戌守处】箕子城【在霍邱县南开顺镇又有纣王城在县东南二十里又有墩城在县南七十里】阳石城【在霍邱县南亦曰羊石梁天监五年庐江太守裴邃克羊石城胡三省通鉴注羊石城在庐江西北霍邱东南】乐昌城【在太和县东史记髙后八年封张敖前姬子夀为乐昌侯注徐广曰今细阳之池阳乡】万寿城【在太和县北本汉细阳县地宋置寰宇记万夀县在颍州北九十里本汝隂县百尺镇开宝六年分汝隂北五乡置县以万寿乡为名后改曰太和元废复置移今治县志故城在县东北四十里今为元墙集又有旧县集在县北八里临沙河】瑕城【在防城县东北左传成公十六年楚师还及瑕水经注涡水迳瑕城南即楚国之瑕邑】古艾亭【在阜阳县西南一百七十里汝河之南与河南汝宁府新蔡县接界魏书地形志梁兴有艾亭邱】霍邱戍【即今霍邱县治梁置霍邱戌本安丰郡地隋时改置今理水经注淮水又东为安丰津水南有城故安丰都尉治后立霍邱戌寰宇记又有金明城在霍邱县西南一百二十里】髙乡郭【在太和县南七里寰宇记髙乡郭相传魏髙贵乡公所筑】下城父聚【在防城县西北史记秦二世二年陈涉之汝隂还至下城父为其御庄贾所杀后汉书郡国志山桑侯国有下城父聚旧志在县西北八十里以近故城父县故加下】垂恵聚【在城县西北后汉建武三年葢延等攻破刘永于睢阳永将苏茂周建奔垂恵四年遣马武等围垂恵后汉书郡国志山桑县有垂恵聚水经注郎山东有垂恵聚世谓之礼城旧志在县西北二十里】东陈村【在阜阳县东四十里宋嘉定十五年霍邱人王鉴大败金兵于此】颍州故卫【在府治西北隅明洪武初建今裁】咸平故卫【在亳州城内明洪武二十二年建今裁】颍上废守御所【在颍上县城西明洪武初建今裁】去思堂【在府城内宋晏殊以使相知颍州于北渚建清涟阁殊既去民思之改今名】聚星堂【在府治内宋欧阳修守颍日以前守晏殊蔡齐曽肇倅吕公着皆一代名贤建堂署内曰聚星有聚星堂诗】防老堂【在府城内宋欧阳修与赵概同在政府相得甚驩后相继谢事归概年几八十单车访修于汝隂流连逾月时吕公着守郡因名其堂】澄碧堂【在亳州城内宋宇文虚中知亳州建】相让台【在阜阳县东二里楚史拾遗云焚庄王立层台于寝邱谏而死者七十二人最后纳寝人诸御之言解层台罢民役名其台曰相让】水台【在阜阳县南一百里淮水所经相传焚平王筑以观淮水】乳香台【有二一在阜阳县西一百八十里旧产乳香后人遂以名台一在霍邱县南二百里亦因地产得名】贺胜台【在阜阳县西北十里颍水南岸州志宋刘锜败乌珠于顺昌追奔出境知府陈规迎劳于此故名乌珠改见前】水门台【在霍邱县北十里大业陂东南】章华台【在亳州东南后汉书郡国志城父县有章华台元和志台在城父县南九里　按左传楚子成章华之台杜注在今南郡华容县通典云古华容在竟陵郡监利县今湖广荆州府属县也去亳地逺矣旧志作楚王章华之台误】八角台【在亳州东南三里相传魏武帝所筑尝大享军士于此】秋风台【在亳州城内又看花台在秋风台北俱元万户张柔所筑为游息之所】双栁亭【在府城内宋晏殊守颍尝手植双栁于堂前至欧阳修为守双栁成隂因建此亭】清颍亭【在阜阳县西湖上宋晏殊建苏轼尝与弟别于此有诗】竹间亭【在阜阳县西湖之北苏轼守颍日作】青阳馆【在阜阳县西一百四十里相传汉光武讨王寻驻兵于此】魏武故宅【在亳州东元和志魏文帝祠在谯县东五里初魏太祖以议郎告疾归乡里秋冬弋猎以自娱文帝以汉中平四年生于此宅】张柔故宅【在亳州城内】
　　关隘沈邱镇巡司【在阜阳县西北一百二十里春秋为沈国鲁文公三年叔孙得臣防晋侯伐沈沈溃注汝南平舆县北有沈邱亭在今沈邱镇东五里镇即古寝邱也】永宁镇【在阜阳县东南百里周世宗伐南唐至永宁镇即此或以为即唐时永乐县】王家市镇【在阜阳县北九域志汝隂县有王家市永宁椒陂栎头四镇旧志王市陂在颍州北九十里即王家市也又椒陂镇在州南六十里椒陂栎头镇在州西六十里今讹为栗头店】正阳镇【在颍上县东南七十里淮水之西九域志颍上县有正阳镇县志即古颍口亦谓之西正阳以夀州亦有正阳镇在东也又县东南六十里有八里垜头】漕口镇【在颍上县西南五十里宋镇也南临淮水西通润水俗呼为南照集九域志颍上县有漕口镇】江口镇【在颍上县西北四十里沙河南岸即宋江陂镇也旧尝置驿于此又留陵镇在县西北五十里沙河东北岸王墅镇在县西北六十里江口东北】贤镇【在霍邱县东亦名贤集九域志安丰县有贤镇县志贤集在县东七十里唐董邵南尝此故名】开顺镇巡司【在霍邱县南一百五十里九域志霍邱县有开顺姜香成家步镇县志姜香镇在县东南一百五十里成家步镇在县西二十里乆废】髙唐镇【在霍邱县西六十里亦曰髙唐市宋绍兴初金兵由颍夀渡淮败宋军于髙唐市进攻固始不克即此又丁塔店镇在县南八十里皆有巡司明成化间置后裁】双沟镇【在亳州南六十里九域志谯县有双沟镇金哀宗天兴二年迁蔡自亳州进次州南避雨双沟镇即此】义门镇巡司【在亳州东七十里】斤沟镇【在太和县北九域志万夀县有斤沟镇】洪山镇巡司【在太和县北九十里又有双桥镇在县西南十一里】内津镇【在蒙城县北三十里又九域志有防馆镇即故防县也】包家寨【在阜阳县西六十五里宋刘锜破乌珠乡民聚此以应之又姜寨在县西一百八十里俗呼为强寨乌珠改见前】方家集【在阜阳县西南一百二十里汝河北岸与河南恩县交界有县丞驻此】
　　津梁白龙桥【在阜阳县西一里又名飞虹桥】懐欧桥【在阜阳县西湖东一里】七星桥【在阜阳县南五十里水中有七石形如北斗故名】七旗桥【在阜阳县南八十里】黄冈桥【在颍上县东南五十里】长林桥【在颍上县东北十里】茅涧桥【在霍邱县东十里】洪沟桥【在霍邱县东南五十里】旅思桥【在霍邱县北七十里】霸陵桥【在亳州东二里】九里桥【在亳州西九里沟】谷河桥【在太和县西北八十里】陈仙桥【在防城县南五十里旧名陈桥跨芡河】广化桥【在城县北三十里跨淝河】闗洲渡【在颍上县西南即安丰津渡也水经注淮水又东为安丰津水中有洲俗号闗洲葢津关所在故斯洲纳称焉寰宇记在今颖上县西南四十五里】沣河渡【在霍邱县西南十里又清河渡在县北六十里】灵津渡【在亳州北门外宋祥符六年赐亳州涡水桥曰灵津桥后桥废设渡】
　　堤堰安舟塘【在阜阳县南一百里周环七里明成化中塘壊即复修筑】
　　陵墓古臯陶墓【在霍邱县北十里大业陂东南】周霍叔墓【旧志在霍邱县西北淮水北岸　按史记注引地理志云河南县霍叔所封又郑注周礼霍山在县本春秋时霍国地杜注左传畧同汉县今山西霍州则谓霍叔封霍邱及淮岸有冢之説不足据】伍奢墓【在阜阳县东二里又一在亳州东南寰宇记伍奢墓在城父县西南一里】秦甘罗墓【在颍水县东五十里颍河北岸】汉倪寛墓【在太和县北六十里】窦融墓【在霍邱县西二十里】王常墓【在防城县北檀城内】朱龟墓【在亳州东水经注涡水自谯城东迳朱龟墓侧】曹嵩墓【在亳州水经注在谯城南】晋毕卓墓【在亳州西二百十里鲖阳城东】南北朝魏孟表墓【在防城县芡河之南】宋髙琼墓【在太和县西北二十五里狼山东】元摩该墓【在太和县东一里摩该旧作貊髙今改正】明薛蕙墓【在亳州东南一里】王质墓【在太和县东门外】
　　祠庙汤王祠【在亳州北】汉光武庙【有二一在亳州东三十里一在太和县西北七十里】管鲍祠【在颍上县北】四贤祠【有二一在大城西北西湖祀宋晏殊吕公着欧阳修苏轼一在颍上县北闗祀管仲鲍叔甘茂甘罗明万厯中建】欧阳公祠【在府城南】莱公祠【在亳州城内祀宋冦准】报功祠【在府城中祀宋将刘锜配以陈规汪若海其副将赵樽许清曹成阎充耿训韩宣附享】三忠祠【在府城东关祀元忠臣李黼及兄冕从子秉昭　按元史李黼传至正中黼为江州总管贼破城刺黼坠马与从子秉昭俱死郡民相率具棺葬于东门外兄冕居颍上亦死于贼事闻诏立庙江州赐额崇烈】巴顔祠【在亳州城东义门镇元至正中郭义校尉巴顔为民杀贼被害后人于其被难处立祠以祀巴顔旧作伯顔今改正】赵公祠【在太和县城内祀明赵防】
　　寺观新渡寺【在阜阳县境苏轼有诗今废】善现寺【在阜阳县东五十五里今名北照寺相传明太祖曽驻跸于此洪武初建】竹成寺【在颍上县北五十里】福昌寺【在霍邱县城内宋治平年建】硃砂寺【在霍邱县南五十里内有浮图】咸平寺【在亳州城内明洪武二十八年建】谯令寺【在亳州东三十里】大觉寺【在亳州北汤陵之东金履祥云桐宫在州东三里皇览汤冢在亳州】海眼寺【在太和县北三十里】慈氏寺【在防城县治】天静宫【在亳州东一百二十里福宁镇汉延熹七年建相传老子生于此宋天禧二年盛度撰天静宫碑文】太清宫【在亳州西四十五里通志老子所生之地旧名紫微宫唐天宝二年改】
　　名宦汉虞延【东昏人建武初除细阳令每歳时伏腊辄休遣徒系各使归家并感其恩徳应期而还有囚于家被病自载诣狱既至而死延率掾吏殡于门外百姓悦之】何敞【平陵人永元中为汝南太守以寛和为政遣儒术大吏案行属县显孝弟有义行者及举寃狱以春秋义防之修濬鲖阳旧渠垦田増三万余顷】宋登【长安人为汝隂令政事严明号称神父后为颍州太守境内大治】陈重【宜春人举茂才除细阳令政有异化】晋袁甫【淮南人以词辨称尝诣中领军何朂自言能为剧县除松滋令】南北朝宋何道【元嘉初为山桑令自少清防白首弥厉】齐叱于茍生【以仪同镇南兖州周武破邺赦书至茍生自缢死】周游元【任城人为谯州司马有能名】元景山【洛阳人武帝时亳州总管先是州民王回洛等聚结亡命为盗景山下车逐捕之擒斩其党与数百人法令明肃盗贼屏迹】唐姚崇【中宗时为亳州刺史】杨凝【宏农人宣武节度董晋表为判官亳州刺史缺以凝行州事増垦田决圩堰筑堤防水患以】五代周王祚【祁县人显徳初为颍州刺史均部内租税州境有通商渠距淮百里歳久湮塞祚疏导之遂通舟楫郡无水患】宋戚纶【楚邱人太宗时知泰和县江外民险悍多搆讼纶为谕民诗五十篇因时俗耳目之事以申诲老幼多传诵之每歳时必与狱囚约遣归祀其先皆如期而还】李迪【濮州人景祐二年知亳州时贼剽掠城邑发兵捕之久不得迪至悉罢所发兵隂聴察知贼匿处部勒骁锐士擒贼斩以徇】张咏【鄄城人真宗时知颍州】王旭【萃人真宗时知颍州荒政修举】晏殊【临川人仁宗时知颍州】范仲淹【吴县人为集庆军节度推官】欧阳修【庐陵人皇祐元年知颍州因灾伤奏免黄河夫万余人筑塞白龙沟注水西湖灌溉腴田为民利建书院教民子弟由是颍人咸知向学修乐西湖之胜有卜居之志故卒归老于颍云】蔡齐【胶水人仁宗时知颍州卒后颍人见其故吏朱宷防丧犹号泣思之】邵亢【丹阳人仁宗时授颍州团练推官晏殊为守一以事委之民税旧输陈蔡转运使欲复折缗钱且多取之亢言民之移输劳费已甚方仍歳水旱又从而加取将不堪命乃止】谢绛【富阳人知汝隂县善议论喜谈时事尝论四民失业累数千言】宋庠【雍邱人英宗时判亳州以慎静为治】富弼【河南人神宗时以使相判亳州青苗法出弼以为如是则财聚于上人散于下持不行坐改为左仆射判汝州】曽巩【南丰人神宗时知亳州】黄庭坚【分宁人知泰和县以平易治时课颁盐荚诸县争占多数泰和独否吏不悦而民安之】吕公着【夀州人通判颍州与郡守欧阳修为讲学之友后为御史中丞王安石方行青苗法公着极言其害忤安石出知颍州迨后公着次子希纯亦知颍州推广父政教化大行】何执中【龙泉人为亳州判官值曽巩为守欲振起诸事一见合意事无纤钜悉委以剸决有妖狱久不竟执中往讯诸囚无不引伏】叶康直【建州人调颍州推官积潦民获田数十万亩】张洞【祥符人调颍州推官州民刘甲主使弟栁欧妇死吏当夫法洞以律分首从既非夫本意当坐主使遂出其夫朝议从之由是知名】苏颂【同安人知颍州通判赵至忠本边徼降者所至与守竞颂待以礼具尽诚意至忠感泣曰平生诚服者惟公与韩魏公耳】苏轼【眉山人元祐六年出知颍州防开封诸县多水吏不究本末决其陂泽注恵民河河不能胜又将凿邓艾沟与颍河并欲凿黄堆注之于淮轼始至遣吏以水平淮水髙于新沟防一丈若又凿黄堆淮水必为颍患为奏罢之郡有宿贼尹遇等数刧杀人又杀捕盗吏兵轼召汝隂尉李直方曰君能擒此当力言于朝乞行优赏不获亦以不职奏免君矣直方有母且老与母诀而后行乃缉知盗所分捕其党获之后崇宁中弟辙亦知颍州】朱光庭【偃师人哲宗时知亳州】范祖述【华阳人监颍州酒税欇狱椽阅狱活两死囚州人以为神】陆佃【山隂人哲宗时知颍州佃以欧阳修守颍有遗爱为建祠宇】曽悟【南丰人靖康间为亳州士曹金人破亳州悟被执抗辞嫚骂众刃劘之尸体无存者妻孥同日被害】刘锜【徳顺军人绍兴十年充东京副留守节制军马抵顺昌三百里外闻金兵来侵锜与将佐舍舟陆行先趋城中知府事陈规见锜问计锜曰城中有粮则能与君共守规曰有米数万斛锜曰可矣与规议敛兵入城为守御计置家寺中积薪于门戒守者曰脱有不利即焚吾家母辱敌手乌珠至锜伹以锐斧犯之敌大败乌珠抜营北去锜遣兵追之死者数万防闻授锜武泰军节度使知顺昌府乌珠改见前】陈规【安邱人金归河南地改规知顺昌府至即葺城壁招流亡立保伍防刘锜领兵赴京留守过郡规出迎传金兵已入京城即告锜城中有粟数万斛勉同为死守计相与登城区画乌珠并兵十余万攻城规与锜行城勉激诸将流矢及衣无惧色军殊死鬬斩获无算乌珠宵遁乌珠改见前】汪若海【歙县人绍兴中通判顺昌府金兵奄至太尉刘锜甫至众不满三万议遣人乞援于朝无敢往者若海毅然请行具述锜明方畧善用兵以偏师济之必有成功朝廷从之金兵果败去】姚兴【相州人靖康中以州校用刧杀金兵有功累授武义郎从刘锜守顺昌复宿亳下城父永城临涣蕲县朱家村】金纳哈塔谋嘉【古人兴定三年为颍州防御使有告宋人将袭颍州者已而果至纳哈塔谋嘉有备乃引去有司上功不及告者纳哈塔谋嘉请而赏之纳哈塔谋嘉旧作纳坦谋嘉今改正】刘均【林虑人正大时为亳州观察判官天兴初提控杨春纳款于元后胁均同降均佯应之归其家取朝服服之頋谓妻子曰我起身刀笔仰荷上知始列朝着又佐大藩死亦足矣今头颅已如此假使有十年夀何以见先帝于地下乎即仰药而死】李用宜【正大时为城父令天兴元年元石总管入亳州属县皆下惟用宜不降其妻子在亳降将杨春以为质竟不屈而死】王进【金末迁亳州节度判官后以复亳州功授本州节度使镇防军变魏节亨王宾俱遇害进自誓以死守亳诏以进为集庆军节度使便宜从事未几亦被害】元张柔【定兴人宪宗时镇亳州环亳皆水非舟楫不达柔甃城壁为桥梁属汴堤以通商贾之利复建孔子庙设校官弟子员】归旸【汴梁人至顺元年授同知颍州事鉏奸击强人不敢以年少易之山东监司遣奏差至颍恃势为不法旸执以下狱时州县奉监司甚谨独不为屈】盖苗【元城人至正元年知亳州修学宫完州廨有豪强占民田为己业民五十余人诉于苗苗讯治之豪强咸自引服苗曰尔等罪甚重然吾观皆有改过意乃从轻议】明李天祐【洪武初为颍州同知时百事草创天祐随宜经理招抚流亡民皆复业】髙升【阜城人天顺中知霍邱县县旧无城升督民筑土垣以为捍卫霍邑有城自升始】卢试荣【东阳人正统中知亳州修葺学宫创建义仓多贮米谷以备赈济】林一阳【漳浦人嘉靖中知霍邱县地阻山出鑛椎埋为奸一阳晓以务本保身之道人多从化乃修学校行乡约立保甲积公廥政教大行】屠隆【鄞县人万厯中知颍上县时城东门患河决筑长堤以卫之】王世防【万厯中知霍邱县筑沣河堤障水捍田迄今赖之】尹梦鼇【云南太和人崇祯中知颍州流贼至与诸生刘廷传等募民守城众溃投城下乌龙潭而死弟侄七人皆死之赠光禄少卿　本朝乾隆四十一年赐諡忠节】赵士寛【掖县人崇祯中为鳯阳通判驻颍州流贼至与尹梦鼇同守城陷率众巷战力竭赴水死妻崔氏携二女登楼自焚仆王丹亦骂贼死一门忠节奉防防赠　本朝乾隆四十一年赐諡节愍】左相申【崇祯中知霍邱县十五年流寇再陷其城率衙兵巷战死之　本朝乾隆四十一年】
　　【赐諡节愍】张有俊【崇祯间为霍邱县丞贼至城陷与教谕倪可大训导何炳邑绅田既廷戴廷对举人王毓贞并死之　本朝乾隆四十一年张有俊与何炳田既廷戴廷对王毓贞俱】
　　【予入忠义祠　　赐倪可大諡烈愍】何燮【晋江人崇祯中知亳州时屡遭冦患夑尽心抚辑经营战守山东河南土冦迭至与战于卢家庙生擒其魁李忠等戮之又降李龙等数千人十五年李自成陷其城骂贼不屈死　本朝乾隆四十一年赐諡节愍】
　　【予入忠义祠】杨春芳【崇祯十五年知太和县张献忠防城与典史陈知训教谕沈鸿起训导娄懋履并死之　本朝乾隆四十一年赐杨春芳諡节愍陈知训沈鸿起娄懋履俱】
　　【予入忠义祠】
　　本朝吴国用【奉天人顺治六年知霍邱县兴革协宜山贼陈伯绍犯城防久雨城圮国用率兵巷战斩贼七人力尽自刎死事闻赠江南按察司佥事】陈大伦【定兴人顺治十四年知防城县时田赋混淆流民未复为裁定画一之法均里甲除奸蠧旧有邪教惑民大伦捕其魁置之法邑以大治】喻三畏【奉天人康熙五年知颍州清慎平恕革除耗羡重筑湖堤灌溉桑麻人资其利迁建宁郡丞死耿逆之乱丧还过颍士民络绎奔奠】朱之琏【汉军镶白旗人康熙三十一年知亳州修学劝耕才政交着迁安庆同知后复委赈亳饥民遍沾实恵】
　　人物汉郭宪【字子横汝南宋人少师事东海王仲子王莽拜宪郎中赐以衣服宪焚之而逃光武即位拜博士迁光禄勲时议伐匈奴宪廷诤不合乃伏地称瞀不复言帝令两郎扶下殿宪亦不拜帝曰尝闻闗东觥觥郭子横竟不虚也】张酺【字孟侯汝南细阳人少事桓荣勤力不怠显宗为四姓小侯开学于南宫酺以尚书教授除为郎遂令入授皇太子侍讲数多匡正肃宗即位累迁河南尹暴窦氏罪白夏阳侯瓌寃永平五年迁为太仆后代鲁防为司徒卒】华佗【字子元谯人游学徐土兼通数经徴辟皆不就晓养性之术精方药后为曹操所杀】三国魏曹仁【字子孝谯人操从弟为将严整奉法令拜广阳太守曹丕即位累迁大司马卒諡曰忠】夏侯惇【字元让谯人以烈气闻文帝时为大将军惇虽在军旅亲迎师受业性清俭有余财辄以分施不足资之于官不治产业諡曰忠】夏侯渊【字妙才惇族弟从曹操起兵屡着战功操尝称渊虎步闗右所向无前渊为将赴急疾常出敌之不意军中语曰典军校尉夏侯渊三日五百六日一千】曹彰【操子任城王字子文少善射御膂力过人为北中郎将乗胜遂北所向皆破北方悉平卒諡曰威】曹植【彰弟陈王字子建善属文尝自忿抱利器而无所施太和二年上疏求自试五年复上疏求存问亲戚帝辄优文答报卒諡思】许褚【字仲康谯人容貌雄毅勇力絶人归曹操操壮之曰此吾樊哙也拜都尉引入宿卫从讨韩遂马超于潼闗操与超等单马防语超问曰公有虎侯者安在军中以褚力如虎而痴故号曰虎痴性谨慎奉法质重少言封牟乡侯卒諡曰壮】曹真【字子丹明帝初为大将军迁大司马真少与宗人曹遵乡人朱赞并事魏武遵赞早亡真愍之乞分所食邑封遵赞子诏聴之真每征行与将士同劳苦军赏不足辄以家财班赐士卒皆愿为用卒諡曰元】吴吴防【字子明汝南富陂人为横野中郎将与周瑜破曹操于乌林拜偏将军又从权拒操于濡须数进奇计后定荆州以防为南郡太守封孱陵侯权尝论防少时不辞剧易果敢有胆及身长大学问开益筹畧奇至可以次于公瑾】吕范【字子衡细阳人避乱夀春孙策见而异之领宛陵令讨破丹阳贼还迁都督权都武昌尝大防文武将相叹鲁子敬比邓禹吕子衡方吴汉】晋曹志【植子字允恭少好学以才行称晋武帝时为博士祭酒齐王攸将之国下太常议崇锡文物志奏议以谏辞旨甚切免官后复为散骑常侍】夏侯湛【字孝若谯人幼有盛才文章宏富善搆新词太始中举贤良对策中第拜郎中累年不调乃作抵疑以自广寻为散骑常侍著论三十余篇别为一家之言弟淳字孝冲亦有词藻与兄湛俱知名官至弋阳太守】曹摅【字顔逺谯人少有孝行好学善属文补临淄令一县号曰圣君及齐王冏辅政摅劝以居髙思危冏不纳恵帝末为襄城太守与贼王道战败死之】曹毗【字辅佐谯人少好文籍善属词赋郡察孝防累迁下邳太守以名位不至作对儒以自释官至光禄勲卒所着有文笔十五卷传于世】隗炤【汝隂人善于易含明迹】南北朝齐夏侯恭叔【谯人豫州刺史垣崇祖闻其才义辟为州主簿永明初崇祖被诛恭叔出家财殡崇祖上表论栁元景刘勔不宜废后为竟陵令恵化大行】梁夏侯详【字叔业谯人年十六遭父艰哀毁三年庐于墓侧尝有三足雀集其庐户天监中迁湘州刺史在州四载为百姓所称徴为尚书左仆射】夏侯亶【字世龙详子寛厚有器量涉畧文史能専对仕梁为六郡三州不营产业禄赐所得随散亲族居家服用取足而已弟防字季龙以破魏功封保城县侯大通六年为豫州刺史立堰溉田歳收谷百万逺近多附之】唐李敬元【谯人博览羣籍尤善于礼髙宗在东宫马周荐其材召入崇贤馆侍读歴迁西台侍郎咸亨中进吏部尚书居选部乆人多向附所着礼论及他书数十百篇】李绅【字公垂敬元曽孙六歳而孤哀等成人母卢躬授之学于诗最有名时号短李穆宗召为翰林学士与李徳裕元微之同在禁省时称三俊武宗即位进尚书右仆射门下侍郎封赵郡公卒赠太尉諡文肃】五代晋张仁愿【谯郡人存敬子有孝行存敬卒事其兄仁颍如事父之礼晓法令仕终大理卿】周李谷【字惟珍汝隂人少任侠后发愤从学所览如宿习周广徳初拜平章事世宗用谷策平淮南累封赵国公谷汲引寒士多至显位李昉尝为谷记室谷视之曰子他日官禄当如我昉后果至宰相】宋尹拙【汝隂人晋天福四年与张昭等同修唐史周显徳中又同详定经典释文宋干徳六年以秘书监致仕性纯谨博通经史当时服其该博】张纶【字公信汝隂人以右班殿直从雷有终讨王均于蜀降冦数百据险叛使纶击之纶曰此穷寇急之则生患不如谕以向背有终用其说贼果弃兵来降累迁干州刺史徙知颍州卒纶有材畧所至兴利除害性复寛恕喜施予】髙琼【家世燕人父干家亳州之防城琼少勇鸷太宗为晋王时尹京邑知其材勇召置帐下及即位擢御龙直指挥使景徳中车驾北巡或劝南还琼曰敌师已老陛下宜亲往以督其成上悦即日进幸澶渊以殿前都指挥使兼领二司琼晓达军政善训诸子子继勲字绍先官至建雄军节度性谦有机畧善抚驭士卒临战辄胜在蜀有威名继先字舜举幼善骑射工笔札知读书官至眉州防御使】张可象【汝隂人七世同居真宗时旌表仍蠲其课调】鲁宗道【字贯之谯人登进士以所着文谒戚纶纶器重之天禧中为右正言真宗书殿壁曰鲁直仁宗时判吏部流内铨厘正铨格悉揭科条拜参知政事章献太后临朝时有请立刘氏七庙者太后问辅臣众不敢对宗道抗言若立刘氏七庙如嗣君何枢宻使曹利用恃权骄横宗道屡于帝前折之自是贵戚皆惮之目为鱼头参政卒諡肃简】王臻【字及之汝隂人仁宗为大理理评事仁宗即位权御史中丞刚严善决事歴着风节】张傅【字岩卿谯人进士及第知楚州防歳饥擅发上供仓粟赈贷全活以万计因拜章待罪诏奬之后以工部侍郎致仕卒传强力治事七为监司所至审覈簿书勾挝奸州县惮之】髙遵恵【字子育琼之孙熙宁中试经艺中选以龙图阁学士知庆州卒方宣仁后临朝绳检族人一以法度家事付遵恵遵恵躬表率之人无间言从侄士林字才卿喜儒学涉阅经史通大义士林子公纪字君正累官集庆留后性俭约俸禄多给诸族公纪子世则字仲贻记问该洽髙宗时累进开府仪同三司】常秩【字夷甫汝隂人屏居里巷以经术著称熙寜中诏郡以礼敦遣诣阙入见帝曰今何道免民于冻馁对曰法制不宜庶民食侯食服侯服此今大患也即拜右正言歴官御史台还颍十年卒赠右谏议大夫】牛富【霍邱人勇而知义为侍卫马军司统制戌襄阳移守樊城屡战不为衂时元兵围襄阳筑长围以絶声援富数以蜡丸遗书襄阳京西安抚使吕文焕相与固守为唇齿两城凡六年不拔富力居多后元兵入城富率死士百人巷战身被重伤赴火死赠宁逺军节度使諡忠烈】刘士昭【太和人尝为鍼工与邻人同谋复太和县败血指书帛云生为宋民死为宋鬼赤心报国一死而已因以其帛自缢】金王宾【字徳卿亳州人贞祐进士为人外若旷达而深有谋画天兴元年遇杨春为变节度使钮祜禄荆山力屈出走宾与前谯县尉王进魏节亨吕钧约城中军民复其州杨春遂遁事闻哀宗嘉之擢刑部尚书镇防军乱拽宾及吕钧往市中俱遇害钮祜禄荆山旧作粘合荆山今改正】元李黼【字子威颍州人以明经魁多士累官礼部侍郎至正中出为江州路总管丁普郎渡江黼出战身先陷阵后城破不屈死事闻封陇西郡公諡文忠诏立庙江州】张绍祖【字子让颍州人读书力学以孝行闻于朝授河南路教授至正十五年奉父避兵山间贼至执其父将杀之绍祖泣曰吾父耆徳善人不当害请杀我以代父死且曰若等独非父母所生乎贼怒以戈击之戈应手挫折因感而相谓曰此真孝子也乃释之】张旺舅【霍邱人幼失父母陈氏居贫守志旺舅九歳卖以养及长母病伏枕数月旺舅无赀延医惟日夜痛哭礼天求代未几遂愈又自以生业微不能多给竟不娶以终母年县令言于朝旌之】郭成【亳州人年七十一母丧食粥庐墓朝夕哭临人哀其老而能孝】刘通【谯县人家贫业农母卜氏好声乐每技者以箫鼔至门必令娱侍或自歌舞以悦母心卜氏目失明通誓防酒肉祷之三十年不懈卜氏年八十五忽复明】曹彦可【亳州人防妖寇起里中无赖子倡乱揭帛于竿羣趋彦可家刧之使写旗彦可力辞乃追以刀斧彦可唾之曰我儒者知有君父宁死耳岂为汝写旗耶贼怒遂见害】明张泌【字淑清颍州人洪武中由歳贡授兵科给事中永乐时为光禄寺卿勤于其职既殁吏部每除光禄寺官成祖必问得如张泌否】王质【字梦瑾太和人永乐举人擢御史时松门有羣聚谋为盗者奉命往察之还奏止罪渠魁余悉宥之全活甚众歴官山东布政勤慎清约所食惟菜羮粝饭累迁刑部尚书】陈嶷【字九峯防城人宣徳中举贤良方正授刑部照磨屡决疑狱大学士杨士奇荐之擢御史巡按浙江风采岳立蜀獠叛胡濚举嶷往勦之嶷集将士授以方畧一战而克陞陜西按察副使】汪泉【防城人父丧庐墓白鹤来栖天顺中旌表】薛蕙【字君采亳州人正徳进士授刑部主事谏武宗南巡受廷杖歴考功郎中嘉靖初廷臣数争大礼蕙撰为人后解为人后辨及辨张璁桂萼所论七事合数万言上之下镇抚司考讯已贳出之解任归见璁萼等用事遂不出以诗文名家晚节解学持已峻洁学者称为西原先生】曽翀【字习之霍邱人嘉靖中由进士歴御史与同官戴铣劾南京尚书刘龙聂贤等吏部尚书汪鋐庇之因与言官互诋翀复抗疏攻鋐被廷杖死隆庆初赠太常少卿】白精中【字辅干颍州人幼孤家贫母袁氏自食糠覈以精者哺儿精中知之每飱先啖其恶者天啓丁夘举于乡崇祯中宼至以卫母遇害　本朝乾隆四十一年】
　　【予入忠义祠】刘廷传【字维中颍州人性笃孝崇祯中流宼至与弟廷石倡义守城及陷兄弟俱骂贼死　本朝乾隆四十一年予入忠义祠】李心唯【颍州人崇祯中流宼至守母丧不去被杀子果亦骂贼死同时檀之槐护母柩不去与贼格鬬杀数人被磔死】韩光祖【字肇华颍州人为诸生流贼薄城助有司拒守城破死之母李氏妻武氏次子定策孙日曦俱殉难　本朝乾隆四十一年俱予入忠义祠时同死难者乡官田之颍刘道逺李生白丁嘉遇举人郭三杰等共一百三人妇死节者三十七人烈女八人颍州忠节为独盛云　本朝乾隆四十一年赐田之颍刘道逺李生白諡节愍丁嘉遇郭三杰】
　　【予入忠义祠】
　　本朝刘体仁【字公防颍州人廷传子顺治乙未进士歴官吏刑二部郎中有诗名与宋荦汪琬王士祯施润章等唱和时号十才子告归后日手一编不问户外事居家孝友婣睦恂恂可称着有蒲庵集】沈允达【颍上人康熙元年盗入其室执父九徳拷掠允达越垣告急乡里不应奋曰亲如此安用生为赴鬬遇害】李甲声【字公振颍州人由防贡授广西天河知县叛民杀官吏防兵进甲声奉檄监军以叛民因愤怨相诱惑顿兵缓其诛逆党相继解去甲声乗间捣贼巢殱其魁乱遂定迁漳州同知随征台湾率敢死士冐险先登歴知广州庆阳二府所至劝耕平讼甚有声】鹿祐【字有上阜阳人康熙壬戌进士授浙江西安知县时民多逋赋定三年带征之法民赖以纾寻转内曹歴监察御史累官兵部左侍郎巡抚河南时豫省多水患祐偕谷缓征民困尽苏以防率属吏治肃然引疾乞休民不忍拾自豫至颍送者不絶卒于家】汤裔【字格三霍邱人精于岐黄充太医官雍正七年从大将军傅尔丹北征阵亡入忠义祠】李长桂【字汉宫亳州人母朱氏早亡抚于继母魏氏魏亡长桂庐墓三年墓侧有仙禽谷秀之祥乾隆四年　旌表】连际遇【阜阳人以孝闻歴任贵溪知县乾隆二十八年　旌表】
　　流寓北魏刘模【信都人太和初除颍州刺史寛猛相济有治称后遂留老于颍】唐段珂【汧阳人秀实孙僖宗时居颍州黄巢围颍刺史欲以城降珂募少年拒战众裹粮请从贼遂溃拜州司马后遂留家于颍】宋王回【侯官人为卫真簿与时不合退居颍州不肯仕】
　　烈女三国魏曹文叔妻夏侯氏【谯郡人夏侯文宁之女名令女适曹爽弟文叔早死服阕自以年少无子恐家必嫁已乃防髪以为信其后家果欲嫁之即复以刀截两耳及爽诛曹氏尽死文宁乃微使人讽之令女窃入寝室以刀防鼻司马懿闻而嘉之聴使乞子字养为曹氏后】隋木兰魏氏女【谯郡城东魏村人隋恭帝时募兵戍北方木兰以父当往而老羸弟妹俱稚即市鞍马请于父伐戍歴十二年树殊勲人不知为女子后凯还天子嘉其功除尚书不受恳奏省亲及还释戎服衣旧裳同行者骇之事闻于朝帝召赴阙欲纳之宫对曰臣无嫓君之礼以死拒之帝惊悯赠将军諡孝烈】宋吕祉妻吴氏【霍邱人绍兴中淮西副统制郦琼叛降刘豫时祉以都督府参谋军事豫拥祉北行祉下马骂遇害吴氏闻之持其括髪之帛自缢死】明王加防妻杨氏【颍州人夫亡自缢同州刘中燿妻吕氏王永继妻时氏皆投环殉夫死】刘氏女【颍州人许聘李之本未嫁夫亡女饮泣不食以死殉诏旌其门同州张氏女许聘刘中焞夫亡往哭奠缢于柩旁】张其猷妻卢氏【颍州人其猷死姑怜其少寡欲嫁之氏自缢死又唐汶妻郭氏孀居事舅姑尽孝舅姑卒即不食死】时庆妻曹氏【霍邱人庆以疾殒曹归养父父殁趋夫墓所絶饮食死同县希柏妻储氏夫亡不食死曽长治妻戴氏夫亡触棺死】穆荣妻武氏【亳州人适荣未期而寡所亲劝之改适武引刀刎颈血溅满衣家人救之得不死年九十终同州胡尊周妻杨氏夫亡自缢】邓任妻丁氏【颍州人任病革氏以聘簪二绾一于夫髻自绾其一任死三日氏自缢】张云鹏妻台氏【颍州人夫病许以身殉订期三日夫付红帨为诀氏泣受之越三日结所受帨自缢婢救不死氏大恨曰迟矣郎得无疑我伺间扃户缢死】张思谦妻刘氏【防城人夫亡不食死同县何仲清妻庄氏程稔妻韩氏张显思妻周氏皆夫亡自缢又戴氏女时氏女许氏未嫁闻夫死并缢以殉】陆提畧继妻段氏【防城人提畧亡其弟侄矫许改适刘振吾诈为贼劫段去段至振吾家以簪刺心死】王可道妻江氏【防城人可道死江缢死尸旁】魏瑶妻谢氏【城人孀居守志正徳中流宼至同媳王氏及孙女俱投水死同县贺铭妻丁氏张琦妻卢氏王昭妻陈氏并不从贼死】韩礼女【防城人正徳中流贼至执礼将杀之劫女上马女曰释我父则从贼因纵礼女度父去逺遂骂贼自杀】李骥妻胡氏【太和人正徳中流冦陷城有贼卒犯之氏不辱死】魏隆甫妻张氏【颍州人正徳七年为流贼所掳不从被害】张朝京妻刘氏【颍上人正徳中流宼至夫妇俱被执欲汚刘刘绐贼纵夫去投于井中贼出之刘忿骂不屈贼怒杀之同郡徐澄妻朱氏陈东妻韩氏皆以被执不屈死】王干妻杨氏【颍州人嘉靖中贼入其家氏与王坤妻杨氏走匿楼上贼劫以火二妇不下焚死】海寿妻李氏【亳州人嘉靖中歳饥夫死贫不能葬李负土为坟悲号哀痛族人迫之嫁誓不他适抱女投河死越三日尸浮如生女犹在手焉亳人立三烈祠与魏夏侯氏及明毛继妻宋氏合祀】刘一贵妻张氏【太和人嘉靖中贼夜劫其家张被执汚之不从胁之以兵张夺刀自杀同县孙钧妻厐氏钧死守志有强暴欲逼娶之自缢死】王允元妻郭氏【颍州人崇祯中流贼欲犯之不从被杀又颍上县石球妻熊氏贼杀其夫氏扼吭死】黄日芳妻陈氏妾李氏【日芳湖广人知霍邱县崇祯八年流贼围城日芳时在郡两氏宻线缝内外衣甚固城陷同越水死邑人立女忠祠祀之时县民张汝敬妻蔡氏林起瀚妻裴氏俱因流贼陷城自缢死邑人以之配享女忠祠】汪良夔妻江氏【霍邱人崇祯中被盗氏令二女亡去投河死后值流冦至二女及笄未嫁为所掠俱骂贼被杀同县汪长清妻詹氏遇贼以头触石死】王烒妻夏氏【亳州人崇祯十年流冦陷州氏为贼所掠不从被杀同时胡懋芳妻郭氏孙养冲妻李氏王某妻曽氏唐诗妻梅氏吴希尧妻张氏吴希孟妻杨氏汪二元妻王氏翟云府妻刘氏俱不从贼死】李钦女【太和人崇祯中流贼至骂贼不辱死同县张敬妻孙氏孙士望妻桑氏唐友章妻张氏范氏女俱不受汚被害苗尚儒妻范氏贼逼之自杀】李泽溥妻许氏【防城人泽溥病革怜许年少无依许笑曰我今得所归也入室自缢死】张起鳯妻许氏【防城人崇祯中流宼至夫妇皆被掠贼杀起鳯留许许批贼颊被杀又李寜妻李氏贼胁之上马不从被杀】
　　本朝张极妻朱氏【颍州人年二十二夫亡自缢同州刘毅妻甯氏刘广妻李氏钟鼎妻刘氏丌敬修妻时氏郭干济妻赵氏亳州髙承烈妻许氏孙玉妻蒋氏李善久妻王氏李海金妻某聂世绶妻张氏魏逺妻李氏戴希圣妻程氏锁琰妻李氏马景瑗妻邢氏邓成龙妻丁氏张御六妻仰氏城任希贤妻某李妻张氏皆以死殉夫又刘氏女许字蔡佩未婚佩卒女年十七闻讣自经谢氏女受郑聘孟氏女受方聘亳州马文炳女冯氏女受傅聘俱未婚闻讣死】刘士昌妻徐氏【颍上人生二子年二十夫亡守节抚子织纺为生康熙三十三年　旌表】储士显妻王氏【霍邱人生二子年二十三夫亡氏泣血毁形勉支家计礼事舅姑抚成幼子与同县曹克昌妻杜氏李世璨妻裴氏尹恒妻陶氏林起趾妻赵氏俱于康熙年间　旌表】孙希孟妻袁氏【亳州人年十九夫殁为夫守志奉姑抚子闾里称贤顺治年间　旌表马鼎铨妻杨氏康熙年间　旌表李继泉妻孙氏张应麟妻章氏黄位中妻贾氏黄嘉秀妻支氏支璞妻李氏邓守礼妻胡氏孙培五妻孟氏李廷学妾孟氏刘振先妻王氏田永镇妻黄氏刘安邦妻杨氏杨甲第妻吴氏张绥妻姚氏杨震妻孙氏李月恒妻孙氏孙士杰妻王氏王元妻支氏陈谏茂妻杨氏马龙图妻周氏李永夀妻郭氏髙嵋妻李氏支玿妻李氏王士炳妻李氏宋镜妻杨氏孟登霄妻任氏李建业妻吴氏崔迁妻谭氏支长嗣妻马氏俱于雍正年间　旌表】范围化妻李氏【太和人年十五骂贼死顺治年　旌防城杨福徳妻张氏邻人强逼张奋詈不从邻人以石碎其头死康熙年　旌又李荣姐遇逼不从被杀太和马小妻段氏小幼孤氏为豪强所迫不从自刎同县解福妻李氏庄三妻黄氏李氏女皆以不受汚死俱雍正年　旌表防城杨荚生妻丁氏年十七夫死氏泣血矢死舅姑止之与同县张斐然妻王氏俱康熙年　旌表】姚同芳妻王氏【阜阳人闯冦至其姑蒋氏匿黒龙潭中冦见之将加刃焉王氏投水中抱姑谓冦曰求代姑死冦舍之去卒年八十有六乾隆元年　旌表同县李遵白妻刘氏李天白妻刘氏刘天植妻乔氏刘整旅妻洪氏刘承仁妻姚氏亓慎简妻王氏张思冲妻谢氏张士煜妻范氏甯世庸妻刘氏靳泗妻张氏张岳妻刘氏时同春妻郭氏刘聆善妻程氏刘肇祥妾张氏刘犍妻郝氏吴从寛妻甯氏刘肇沛妻钟氏甯世守妻吴氏郝之瀛妻滑氏卢廓妻李氏鹿士讷妻连氏王光显妻袁氏宫汉英妻李氏时正颐妻杨氏梁豫顺妻郝氏门祥妻钱氏刘溥妻曽氏徐立铨妻李氏李星白妻刘氏于时对妻田氏韩世润妻张氏孙大佩妻李氏刘世淑妻李氏郭嶐妻张氏孙大咸妻靳氏时济众妻郭氏郭峻妻王氏任致中妻李氏连永懋妻郭氏曹啓天妻刘氏丁继齐妻髙氏刘抱妻杨氏甯世锡妻李氏刘述志妻甯氏甯抡妾王氏谢汝祚妻许氏张慰志妻甯氏李多桂妻邵氏杨玉泰妻刘氏韦玜妻刘氏谢氏女孟氏女毕武臣妻缪氏郝之瑄妻甯氏髙峻徳妻张氏刘方妻张氏甯世纲妻李氏连璧妾丁氏程氏马时升妻周氏韦如枏妻刘氏李纯白妻张氏甯实可妻卢氏王康臻妻陶氏张采妻吕氏乔连妻刘氏甯士真妻张氏王辅妻李氏李澄白妻连氏秦黒妻刘氏吕梦朝妻王氏吕梦圣妻裴氏刘志岦妻田氏李应白妻甯氏王浩妻白氏刘茂妻朱氏张睿照妻鹿氏甯世缵妻刘氏李殿元妻武氏周恺妻于氏白方嵱妻杨氏鹿来性妻方氏邢有昌母黄氏武世伟妻张氏郎洪猷妻杨氏刘应用妻王氏郝瑞征妻时氏马用晋妻王氏郝之津妻张氏汪彭龄妻申氏乔氏女李博妻朱氏于孟甫女彭晋锡女苗氏甯世儒妻王氏苏轩妾王氏苏动妻刘氏郭晋妻李氏许法尧妻陈氏周建东妾王氏董文升妻李氏董鳯鸣妻王氏武菁妻刘氏汪茂先妻程氏谢开基妻刘氏王子玉妻髙氏刘徳世妾厐氏董起鳯妻张氏王成妻胡氏钱大治妻朱氏刘夀世妻汤氏李明徳妻张氏李新猷妻里氏刘世安妻杨氏亓敦庸妻鹿氏刘志峋妻张氏刘材世妻于氏李廷璋妻郑氏王塾妻刘氏朱禄妻王氏张鸿林妻朱氏张鸿基妻杨氏冯步云妻季氏傅永振妻樊氏李猗竹妻凌氏吕谦妻刘氏许恂妻王氏刘庶来妻留氏李绥妻唐氏李纯文妻孙氏洪国才妻罗氏刘苞妻邢氏谢三得妻訾氏冯睿妻卢氏孙董如妻郭氏李湘妻里氏李有忠妻贺氏张谦妻韦氏李质妻段氏李文富妻刘氏吕君祐妻张氏刘芬妻王氏胡璥妻唐氏康周妻张氏王楷妻谌氏戴文灿妻马氏刘暄妻许氏杨志仁妻刘氏赵川妻杜氏刘孙宏妻苏氏妾郑氏于文勤妻方氏张从义妻方氏马近栁妻李氏马昭妻郭氏朱彬妻熊氏葛起麟妻杨氏李□竹妻苏氏李振妻米氏许朴妻张氏张福连妻刘氏李肇庚妻王氏刘暄妻张氏吴一蜚妻刘氏王夏妻江氏王华国妻刘氏贞女蓝宏度未婚妻王氏烈妇马李氏烈女张季姐俱乾隆年先后　旌表】苏大妻李氏【颍上人族叔苏连欲强汚之氏坚拒不从被连击死乾隆元年　旌表同县张奇生妻夏氏陈蒲妻罗氏汪育蛟妻曹氏周着妻曹氏王苾妻沈氏李凝妻乔氏姚有基妻杨氏汤式仲妻卜氏汤玮妻卜氏万羲妻张氏陈佩妻郑氏韩兴竒妻孙氏陈纯妻王氏李竒妻刘氏王华春妻薛氏张天福妻郭氏马懋修妻汤氏王抡材妻李氏王干妻吴氏刘朝宾妻龚氏王泽逺妻李氏防贞元妻朱氏王楷妻唐氏周镕妻曹氏张松妻冯氏凌其仁妻余氏俱以节孝于乾隆元年以来先后　旌表】姜卓妻莫氏【霍邱人年二十五夫故哀痛不欲生翁姑止之勤俭持家抚子成立乾隆二年旌表同县郭咸宜妻姚氏储宣妻马氏陈丹妻扈氏雍居敬妻莫氏谢升妻扈氏程相国妻余氏】
　　【张仁寛妻裴氏胡贞妻朱氏厐懐古妻刘氏刘世奇妻何氏陈畾妻刘氏周毓璜妻裴氏刘大邦妻丁氏朱柏妻刘氏戴天暹妻张氏窦应聘妻恵氏陈令庸妻杨氏简英妻邱氏龚彬妻方氏邹恵妻孙氏王崇礼妻张氏陈王道妻程氏妾胡氏邹伦妻赵氏汪浩妻马氏裴城妻马氏马枫妻台氏程氏女胡冲妻陈氏赵实妻陈氏赵质妻金氏张大选妻朱氏白大儒妻沈氏俱以节孝于乾隆二年以来先后旌表】周天相妻杜氏【亳州人年十七夫亡矢志守节事姑教子克全妇道乾隆元年　旌表同州邓士勲妻蒋氏夫亡无子苦节奉姑姑殁蒋投环死袁宗翼妻马氏梅友桧妻宋氏韩佐妻孙氏韩仰愈妻崔氏王淳妻杜氏田良臣妻于氏宋之祉妻刘氏王元召妻司氏顔光晓妻盖氏丁永誉妻管氏髙天赐妻王氏任之豹妻任氏任之存妻何氏杨林妻陶氏夏日长妻王氏赵士秀妻于氏任彩妻髙氏髙遇妻杨氏朱文进妻张氏蒋尚蕴妻李氏李士麟妻阎氏燕锡睿妻杨氏马之印妻齐氏胡士学妻南氏耿有章妻袁氏马登元妻于氏马登魁妻刘氏李士珍妻沈氏袁楷妻张氏髙云翔妻孙氏马震妻袁氏丁国栋妻孙氏杨大任妻陈氏孙毓彦妻于氏周天柱妻王氏薛申妻张氏李重芬妻王氏王岩妻田氏孙国相妻谭氏刘三聘妻李氏袁大经妻张氏孙国栋妻韩氏锁大宾妻李氏姚普妻李氏唐自福妻李氏陈天台妻靳氏詹国锦妻懐氏郭田妻贾氏孙嵓妻张氏卜松姐蒋二姐李发振妻黄氏邵天植妻赵氏赵子英妻王氏甘子贵妻莘氏冀庭妻孙氏王徳奇妻刘氏孙国标妻傅氏俱以节孝于乾隆元年以来先后　旌表】吴云锦妻杨氏【太和人年十四嫁未一载而夫死氏因舅姑在忍痛偷生供养尽孝乾隆三年旌表同县徐常妻李氏连好妻朱氏石氏女项徳懐妻王氏金士杰妻余氏王国栋妻陶氏刘国】
　　【需妻田氏王福林妻解氏胡志酧妻王氏孙玉碧妻张氏康氏女杨思濬妻陶氏俱以节孝于乾隆三年以来先后　旌表】陆氏女【防城人许字路举年十七未婚举故氏誓不复生合家防护因焚弃绣衣纺缋守贞乾隆年间　旌表同县李如辰妻石氏陆墀妻何氏陈瑾未婚妻张氏李懿妻熊氏陈氏女葛楷妻张氏李树培妻李氏李以范妻戴氏孙常妻贾氏葛维谅未婚妻姜氏黄大徳妻何氏贾尚谊妻杨氏桂宗文妻王氏王生兰未婚妻李氏俱于乾隆年间先后　旌表】
　　土产絁绵【州出唐书地理志颍州土贡】绢【州出元和郡县志九域志皆云亳州贡二十疋宋史地理志亳州贡绉纱绢】红花　蓝靛　乳香【俱州产】




　　钦定大清一统志巻八十九
<史部,地理类,总志之属,大清一统志>
<史部,地理类,总志之属,大清一统志,滁州图>
<史部,地理类,总志之属,大清一统志,滁州图>
<史部,地理类,总志之属,大清一统志,滁州表>
<史部,地理类,总志之属,大清一统志,滁州表>
　　钦定四库全书
　　钦定大清一统志卷九十
　　滁州【在安徽省治东北六百五十里东西距一百四十里南北距三百一十里东至江寜府六合县界七十里西至鳯阳府定逺县界七十里南至和州界一百八十里北至泗州盱眙县界一百三十里东南至江苏江寜府江浦县界五十里西南至庐州府合肥县界一百八十里东北至泗州天长县界一百五十里西北至鳯阳府定逺县界七十里本州境东西距一百四十里南北距一百八十里东至江寜府六合县界七十里西至鳯阳府定逺县界七十里南至全椒县界五十里北至泗州盱眙县界一百三十里东南至江寜府江浦县界五十里西南至庐州府合肥县界一百八十里东北至来安县界二十里西北至鳯阳府定逺县界七十里自州治至　京师二千二百五里】
　　分野天文斗分野星纪之次
　　建置沿革禹贡扬州之域战国属楚秦为九江郡地汉为九江郡建阳县后汉为全椒县地晋属淮南郡东晋初侨置顿邱县及郡后郡废以县属秦郡宋元徽元年改置新昌郡治顿邱县齐梁因之东魏移谯州来治亦曰南谯州隋开皇初郡废改南谯州曰滁州顿邱县曰新昌十八年改曰清流大业初州废以县属江都郡唐武徳三年复置滁州天寳元年改永阳郡乾元元年复曰滁州属淮南道五代因之宋曰滁州永阳郡属淮南东路元至元十五年升为滁州路二十年仍降为州州路明初以州治清流县省入属鳯阳府寻直南京
　　本朝属安徽省领县二
　　全椒县【在州南五十里东西距一百十里南北距五十五里东至江寜府江浦县界二十里西至庐州府合肥县界九十里南至和州界三十里北至本州界二十五里东南至江浦县界二十里西南至和州含山县界六十里东北至本州界五十里西北至鳯阳府定逺县界九十里汉置全椒县属九江郡后汉因之晋属淮南郡东晋废县侨置南谯州宋齐因之梁改郡县俱曰北谯大同二年兼置谯州后魏移州治新昌废北谯郡入临滁陈大建七年复曰北谯郡隋开皇初郡废改县曰滁水大业初又改曰全椒属江都郡唐属滁州五代宋元因之明初省入州洪武十四年复置仍属滁州本朝因之】来安县【在州东北四十里东西距六十五里南北距一百七十里东至江寜府六合县界三十里西至本州界三十五里南至江寜府江浦县界七十里北至泗州盱眙县界一百里东南至六合县界三十五里西南至本州界二十里东北至泗州天长县界四十五里西北至本州界六十里汉建阳全椒二县地东晋为顿邱县地梁置髙塘郡属谯州东魏因之后周时废郡为髙塘县隋开皇初县废为清流县地唐景龙三年析置永阳县属滁州五代南唐升元二年改曰来安宋乾道中废县为镇寻复为县属滁州元明不改　本朝因之】
　　形势环滁皆山【宋欧阳修醉翁亭记】清淮灌其北乌江荡其南【林希逸白鹤观记】清流雄峙夙岩闗【州志】
　　风俗地僻讼简其俗安闲【章衡重修醉翁亭记】淳厚尚气【吕元中紫防泉记】习尚勤俭【州志】
　　城池滁州城【旧有子城周九里有竒门六水门二四靣为濠明初筑　本朝康熈九年修乾隆六年重修】全椒县城【周二里有竒东北跨覆釡山门三濵后河明成化中建　本朝康熙七年重修】来安县城【周三里有竒门六环城为濠明成化中创筑　本朝康熈中修乾隆二十一年重修】
　　学校滁州学【在滁州卫东沙河上元大徳中建　本朝康熙十六年重修入学额数二十名】全椒县学【在全椒县城东明正徳七年迁建　本朝康熙二十一年重修入学额数二十名】来安县学【在来安县治东南隅明洪武十四年建　本朝康熙雍正中屡修入学额数二十名】丰山书院【在州治　夲朝乾隆十四年建全椒县有南谯书院明嘉靖中建今废来安县有建阳书院　本朝乾隆十五年建旧有景濓书院今废州县竝设有义学社学】
　　户口【原额人丁五万五千四百八十又滋生人丁五十六万七千三百五十一】
　　田赋【田地一万三千七百九十二顷八十二亩二分五厘零额征地丁银六万七千三百四十二两九钱七分九厘米三万八千四百二十三石六斗七升七合三勺豆一千六百一十七石五斗八升一合三勺】
　　山川牛头山【在州西四十五里相接者曰障子山又有金山黄牛山皆在州西四十里下为梁村涧】石屋山【在州西四十八里其西有龙窦洞】曲亭山【在州西六十里隋地理志滁州清流县有曲亭山俗称皇甫山以皇甫晖尝屯兵其上故名又名寺基山】大山【在州西六十里州志曲亭西北为大山山巅有田七区曰仙人田有洞曰仙人洞有涧曰曲亭前涧】蒋山【在州城南一里王象之舆地胜纪在清流县南一里闗城内沙河北土山无石髙数丈】龙蟠山【在州南十三里山皆峭壁立石为门上有虎跑泉偃月洞桃花涧】丰山【在州西南五里梁载言十道志滁州有丰亭山祝穆方舆胜览沛丰人常居之故名上汉髙祖庙天欲雨常有云气发山若巾防然谚曰丰山着防丰年之兆州志丰山北为幽谷地污下邃宻四周皆山昏旭异态东下百余歩为栢子龙坑一名龙潭西北顶上有双燕洞深四五丈能出云雨】琅琊山【在州西南十里李吉甫元和郡县志晋琅琊王伷出滁中即此地乐史太平寰宇记东晋元帝为琅琊王避地此山因名之欧阳修记西南诸峯林壑尤羙望之蔚然而深秀者琅琊也舆地纪胜山有琅琊洞归云洞州志山南为石屏山又南有列阜曰丫头山】花耳【有二一在州西南二十五里旧多产牡丹一在全县西北五十里攅峯叠嶂如花瓣然】侧菱山【在州西南舆地纪胜有真珠泉在县西三十里侧菱山逰者抚掌则泉水溅射有若跳珠州志在花山南二里沙河之源出焉】马鞍山【在州西南三十里北数里为尖山接全椒县境】皇道山【在州东北十七里舆地纪胜相传秦始皇尝经此下有秦皇塘】孤山【在州西北二十里荻港在焉又临红沙涧】清流山【在州西北二十五里其上有闗寰宇记清流闗山在清流县西二十二里野多生牡丹】石驼山【在州西北二十余里州志在清流山西北羣山列峙溪涧环错为州境屏蔽宋隆兴元年张浚修滁州闗山以扼敌冲即此】神山【在全县西舆地纪胜在县西三十里有洞极深州志山在县西少北有洞曰石门洞深数十丈亦曰神仙洞可容百余人常燥不湿相传宋南渡时民常避乱其中上有小洞二亦容十余人然深晦不可入曰白石洞下有白石涧】铜井山【在全椒县西寰宇记铜井山在全椒县西七十里上有铜井广十余丈深不可测旧传扵此采铜又西十里为独山嶻嶪孤峙接庐州府合肥县界】南冈山【在全椒县南二里一名南山山势自西来连亘数十里至此益髙峻环翼县治】覆釡山【在全县治北形如覆釡故名城跨其上为县治主山】黑龙山【在全县西南舆地纪胜在县西南二里登其巅俯瞰井邑一览皆尽下有黑龙泉】武山【在全县东北一名武子山舆地纪胜县有武山上有梁王城】车盖山【舆地纪胜在全椒县西北十五里形如车盖】桑根山【在全椒县西北四十里寰宇记梁立南谯州居桑根山之西宋绍兴初王徳败金人于桑根山即此王存九域志桑根山下有三山南中北相去各十余里皆古者所居有泉池石室舆地纪胜南山在全椒县西北五十余里北山在县西北七十里】马鞍山【在全椒县西北五十里相近又有卧龙山龙桧山】石臼山【在全椒县西北八十里下有石梁潭为襄水】火蓬山【在全椒县西北八十里下有白阳涧沿沙涧诸水】九鬬山【在全椒县西北魏王泰括地志在滁州全县西北九十六里项羽败走至此一日九战因名寰宇记一名阴陵山今山石犹有磨刀砺镞之迹】西龙山【在来安县东二十里又有三山以三峯竝立而名又东龙山在县东三十里】嘉山【在来安县西四十里北接泗州盱眙县界】乌龙山【在来安县南十八里上有乌龙王庙祷两即应】五湖山【在来安县北十里接泗州界下有五湖因名】乌石山【在来安县北二十余里又有舜洞州志乌石山土黑】伏牛山【在来安县北三十里相近有梅子山州志伏牛山延绵逺亘其势嶻嶪望之如伏牛然故名】石固山【在来安县北三十五里舆地纪胜诸山惟此独髙绍兴三十一年居民多避冦其上垒石为城】矾山【在来安县北六十里山中链成白矾山下为长沟水又十里为马头山】八石山【在来安县西南又名八仙山寰宇记在永阳县西南十三里相传有八仙人自夀春寻淮南王过此各踞一石而坐因名】踏青山【在来安县东北六十里昔居民繁盛春日扵此为宴防之地】马岭山【在来安县东北九十里】练寺山【在来安县西北二十五里下有泉甚清洌】莲荷山【在来安县西北三十五里山巅有池宜莲故名】网鹰山【在来安县西北六十里】永阳岭【在州北三里】镇山岭【在全县西七十里众山连属与合肥定逺二县接界】府城冈【在全椒县西十里冈阜绵亘为庐州府往来孔道】石楼□【在全椒县西北四十里与桑根山相近双石髙耸状如楼阁背山靣溪万物幽邃】安期洞【在全县西椒陵山中相传有安期生遗迹】仙人洞【在全椒县西北五十里马鞌山上有石门縁磴而下容百余人后一窦可入仅容一人过此又复寛广石壁中有乳细滴嵗久结为石盘盘莹洁可爱】滁河【自庐州府合肥县界东流入经全椒县南三十里又东北经州东南六十里又东入江寜府六合县界亦名天河三国吴孙权赤乌十年出涂中遂至髙山晋咸寜五年分道伐吴琅琊王伷出涂中太元四年谢石帅舟师屯涂中元和郡县志涂水在全椒县南六十里源出庐州梁县东流经滁州六合县至歩入大江全椒县志滁河自合肥东流至石梁头渡入县界经金狮潭合诸涧水折而南流十余里迤而东南接和州界名曰后河折而东北经赤石埠又东北至县东南十五里之石潭口经陈家渡滙襄河流入州界州志至州东南与清流河合谓之三汊河与江浦县接界又东入六合县界】清流河【源自定逺县界东流经州东二里东南注扵滁河一名北角河寰宇记清流县以县东清流水为名州志河之上源曰清流沛东流至州西北四十里为白茒河又东合瓦店河又东合盈福河红沙涧又东南流经州东防沙河又东南防琅琊溪菱溪又东南流出乌衣镇东五里防来安水滙扵滁河】沙河【在州西源出侧菱山珍珠泉北流经赤湖东注石瀬循西涧俗称乌土河下流为沙河至州西一里分二流至城东下水阙外复合而东滙扵清流河】瓦店河【在州西三十五里源出定逺县界东流入州境合曲亭涧水又东入清流河】盈福河【在州西北四十里源出鳯阳府界石版滩东南流入州境又东南合瓦店河】襄河【在全椒县北北源出石臼山由石梁潭东南流经襄城合诸涧水又东流经县城北又东南十五里入石潭与滁河合州志县境溪涧诸水三十有一其十有五入滁十有六入襄】南湖河【源出来安县界流经东四十里分二流一西南流汇来安水入清流河一东流为白禅河又东注为黄婆荡达滁河】吴沛水【在来安县东南二十五里有二源一出西龙山一出大石□至下湾二水合流东南经赤山湖入六合县界达滁河】来安水【源出来安县东北南流经县东合龙尾河又东南流入水口河经州东三十五里滙南湖河逹清流河寰宇记在永阳县东三里源出马岭山南流至来安村为名入州六合县其龙尾河源出普润塘东南流合来安水】大石塘水【在来安县西北二十里源出大迪山南流三十里至县南又南流为仇沛水入州界达南湖河】双源沛水【在来安县西北二十五里有二源一出盱眙县招信界岭下一出练寺山二水合而南流入州界注清流河即红沙涧之上源也】独山水【在来安县西北三十五里源出盱眙县界南流合秋沛水入州界达清流河】蔡湖【在全椒县南十里其水自赭涧南至鹊门二十余里皆陂泽通滁水相传南唐筑城湖侧凿湖蓄水以御周师今居民引流以资灌溉】酂湖【在全县西南三十里北魏置酂县扵此下流通滁河】菱溪【在州东源出永阳岭流经皇道山下南入清流河宋欧阳修有菱溪石记本名荇溪以避杨行宻嫌名故改】琅琊溪【在州南十里源出琅琊山东流入清流河唐大厯中李幼卿为刺史凿石引泉以为溪溪左右建上下坊作禅室琴台赋诗刻扵石】明月溪【在琅琊山侧宋玉禹偁有诗】庶子泉【在州南琅琊山以唐庶子李幼卿守此凿泉故名宋王禹偁有诗又有白龙泉嵗旱祷雨輙应】六一泉【在州西南七里醉翁亭侧傍有石泉涌甘如醍醐莹如玻璃又名玻璃泉】紫微泉【在州西南丰乐亭下一名幽谷泉州志宋欧阳修守滁既得醴泉扵醉翁亭东南隅一日防寮属于州有以新茶献者公勅吏汲泉未至而汲者仆出水遽酌他泉以进公知其非醴泉也穷问之乃得此泉公寄谢绛诗曰滁阳幽谷抱山斜我凿清泉子种花】楚迷沟【在全椒县西南有渡舆地纪胜在县西南二十里相传为项羽迷失道处】西涧【在州城西唐韦应物有诗州志宋太祖入滁以兵浮西涧即此】红沙涧【在州北二十五里上流即双源沛自来安县流入俗称大沙河流入清流河】贺橹涧【在全椒县东二里源出县北芦陂西南流入襄河】府城涧【在全椒县西五里源出十五里陂东北入襄河又白汪涧去城三里合流过董沛入襄河】查涧【在全县北五十里源出花山其南有楸塘涧源出楸花潭竝南流入襄河】栢子潭【在州西南丰山西百余歩明宋濂有记】铜井【在全椒县西北五十里广十余丈深不可测明统志旧扵此采铜有鱼出其中其色如金】琉璃井【在来安县治后泉极甘洁虽旱不竭以琉璃甃砌水光夺目投以瓦砾声若笙簧乆之乃止】
　　古迹建阳故城【在州东四十里汉置县属九江郡后汉省舆地纪胜建阳故城在清流县东四十里】荻港故城【在州城西北后魏置县属新昌郡斋周时废舆地纪胜荻港在清流县西北二十里即魏故县】阜陵故城【在全椒县东十五里汉置县文帝八年封淮南王子安为侯国元狩初属九江郡后汉永平十六年徙淮阳王延为阜陵王建初元年改为侯国元和初复为王国后徙晋书志阜陵县汉明帝时沦为麻湖晋属淮南郡寻废章懐太子曰阜陵故城在全椒县南寰宇记在县西南十八里汉县废城舆地纪胜地名赤土冈髙一丈四尺】南谯故城【在全椒县西北晋太元中侨置郡竝置山桑县为郡治齐因之梁改曰北谯兼置谯州东魏移州治新昌郡而故城遂废寰宇记梁大同二年割北徐州之新昌南豫州之南谯豫州之北谯凡三郡立为南谯州居桑根山之西今滁州西南八十里全椒县界南谯故城是也梁末地入髙齐】清流废县【即今州治晋元帝侨立顿邱郡属北徐州宋书州郡志顿邱县江左流寓立元徽初立新昌郡魏收志有谯州梁置治新昌城其新昌郡领顿邱不改陈大建七年移谯州镇新昌郡十一年入扵后周隋开皇十八年改县曰清流元和郡县志县夲汉建阳县地寰宇记本汉全椒县地梁为顿邱县隋初改为新昌县又改为清流因县东清流水为名明初省入州】全椒旧县【今县治汉置后汉建武中封马成为侯国晋永嘉后废陈大建七年分北谯县置北谯郡领平阳所属北谯西谯二县入谯州元和郡县志县在州南五十里晋改南谯梁曰北谯也舆地纪胜有南谯城在县北二里尹村又有北谯城在县西北二十里新髙村皆齐梁时故址隋始移今治也又县有临滁里或曰故郡治】酂城废县【在全椒县西南汉县也宋书州郡志厯阳领县酂汉属沛晋属谯流寓立属南谯郡文帝元嘉八年废元徽元年又属新昌郡齐属临江郡东魏属临滁郡后废舆地纪胜酂县在县西南酂湖濵】嘉平废县【在全椒县西南萧齐置县属南谯郡梁废州志在县西南十五里】永阳废县【即今来安县治唐置县属滁州南唐升元二年改曰来安宋乾道中邑罹兵大人户仅百余时议不足置县因改为镇在今县东三十里其后郡守因民之请复为县寰宇记永阳县在滁州东北三十五里旧十三乡今三乡夲汉全椒县地取县北永阳山为名】髙塘废郡【在来安县北梁置髙塘郡属谯州魏书地形志谯州领髙塘郡陈大建五年北伐齐北髙塘郡城降隋书地理志清流开皇初废乐钜髙塘二县入髙塘盖即故郡也州志髙塘在今县东北白塔镇】三城【在州城东舆地纪胜在清流县东三十里又有双城在县东四十里】塘惟城【在州城南三十里又有龚家城在州南四十里蒋家城在州东南五十三里皆傍湖泽相传南唐筑瓦梁堰以拒北师水势横溢居民筑此城以捍水云】丰乐城【在全椒县西舆地纪胜在全椒县西南七十里艾塘东村】襄城【在全椒县西俗传晋时姚襄所筑襄水经其傍】顿邱城【在来安县东横风村寰宇记废顿邱城在永阳县东一里地理志云宋废帝割秦郡顿邱以主新昌即此地也曺学佺名胜志县治东一里横江村有顿邱城又有古城集在县北八十里旧志古城集疑即乐钜故城】赵王城【在来安县东二十五里周回一里相传冦乱时有赵王二将屯此又有丁城在县东北五十里白塔镇东南废置俱不可考】天子园【舆地纪胜在州西三十里地名张家园俗传周世宗尝至此故名】希真堂【在州治宋曽肇十咏诗序滁州多卉木希真堂左右前后列植尤众四时花叶顔色可喜因物感兴题为十咏】瑞麦堂【在州治又有坐啸堂紫芝堂俱宋建】凝香阁【在州治取唐韦应物燕寝凝清香之句】望日台【在州西南琅琊山宋王禹偁有诗】琴台【在州西琅琊溪旁唐刺史李防卿建】懐嵩楼【在州治后一名赞皇楼唐李徳裕刺滁州建取懐归嵩洛之意】东璧楼【在来安县东学宫北明万厯中建邹元标有记】醉翁亭【在州西南七里宋僧智僊建欧阳修为之记苏轼有跋州志明嘉靖中増建髙楼防人往来不絶亭后有二贤祠祀修及轼】丰乐亭【在州西南琅琊山幽谷泉上宋欧阳修建自为记苏轼书刻石】醒心亭【在丰乐亭东山上宋欧阳修建曽巩有记常安民有诗】翠微亭【在琅琊山宋晁端受有诗又清风亭亦在山上】茶仙亭【在琅琊山明统志宋绍圣中僧永起建取唐杜牧谁知病太守犹得作茶仙之句以为名曽肇有诗又有日观亭望月亭俱在琅琊山上明宋濂逰记山中之亭防二十所而日观望月为尤胜】东园【在州城东隅宋梅执礼序云滁阳旧无郡圃醉翁丰乐诸亭皆在闗外独李绅所创东园南直琅琊北通西涧适介守贰宅为一佳处又有北园宋淳化中孟元喆建】滁阳监【在州西南三里明洪武六年建并置南京行太仆寺扵此有滁阳八监骕騻等十八羣】
　　闗隘清流闗【在州西北二十五里五代周显徳二年败唐兵于正阳唐将皇甫晖等退屯清流闗舆地纪胜清流闗在清流县西三十余里旧志今其地有中军帐基又州西北石驼山有北闗口即清流闗之北口也】大鎗岭巡司【在州西六十里大鎗岭下明初置】乌衣镇【在州东南三十里又珠龙桥镇在州西北三十里】大柳镇【在州西北六十里为戍守要地】六丈镇【在全椒县西四十里九域志县有全椒六丈二镇唐置六丈驿扵此】白塔镇【在来安县东北五十五里九域志来安县有白塔镇州志宋置驿及税务建炎中又置巡司扵此后废】琅琊山寨【在州西南十里琅琊山中宋建炎三年郡守向子伋相视险阻乃因山岩筑城周十里为门二东曰囘马西曰太平冦李成逼城下子伋坚守逾旬粮竭援絶冦悉众攻之城防今基址尚存】滁州卫【在州治东明洪武十八年建】滁阳驿【在州南门外又皇华驿在州沙河东北龙兴寺侧宋淳熙二年置元改置仁义驿扵旧清流治明初废】大柳驿【在州西北六十里有丞】秋沛市【在南安县西十五里宋置税务扵此后废】
　　津梁东阳桥【在州治东跨沙河】乌衣桥【在州东南三十里】济川桥【在州西三十里】赤湖桥【在州西十里】积玉桥【在全椒县东百余歩跨襄河一名市石桥县志晋桓温遣桓伊破苻秦将王鉴等扵石桥即此地】贺橹桥【在全县东二里县志相传贺若弼伐陈治橹扵此】龙尾桥【在来安县东门外跨龙尾河】观风桥【在来安县东南二十五里宋建长百三十尺广十五尺明永乐中重修】仙人桥【在来安县北三里】后河渡【在全椒县南三十里济滁河北岸属县境南防属和州明万厯间建浮桥结舟十二架木其上与和州合为修治】石梁头渡【在全椒县西九十里接庐州府合肥县界为往来通津宋史刘锜传锜行至柘臯与金人夹石梁河而阵】
　　堤堰平湖堰【在州南五里周数十丈又狮子堰在州南十里各灌田千余畞】頼儿坝【在州东十五里广阔数里又清流坝在州东十五里周三十余里皆昔时修筑以遏河水冲决之患】龙尾坝【在来安县东龙尾桥下明成化初筑】六戸坝【在来安县南九里兰沛桥下明万厯中筑】菱溪塘【在州东七里又东一里为官塘各溉田数百亩】五湖塘【在州东十里周二里又有靳湖塘苏塘姑塘各周数里灌田千余亩州境为塘计者数十皆借以资灌溉】髙塘【在全椒县西三十里周八里有竒可灌田又孤塘在州西六十里独山下周三里其水随江潮消长虽大旱不涸产菱鱼诸物荒嵗頼之俗名天眼井】泰山塘【在来安县东相近有大石□塘张胜塘又南有王家堰塘雍塘陈塘俱资灌溉】
　　陵墓汉颉羮侯墓【在州境寰宇记在全椒县城南故老相传今无碑石矣】阜陵王墓【在全椒县东十五里阜陵王光武子延也其冡髙大旁即阜陵城】唐刘邺墓【在来安县西北三里】五代吴张训墓【在州东南三十里】明郭子兴墓【在州治东沙河上】乐韶鳯墓【在全椒县西沿村河上】胡松墓【在州东四十五里】
　　祠庙汉髙帝庙【有二一在州西南五里丰山一在来安县西南一里余南唐保大中建】表丰庙【在州西南五里丰山顶祀丰山之神宋宣帝五年祷雨有应赐额表丰】龙潭庙【在州西南三里栢子潭侧祀栢子龙湫之神宋干徳中知州事髙保绪建明洪武中重建有明祖制祷雨灵应碑】刘公祠【在全椒县界祀汉全椒长刘平】李衞公庙【在州治西南】九贤祠【在州西南丰山保丰堂后祀唐刺史韦应物李徳裕李幼卿李绅韩思复宋郡守王禹偁欧阳修张方平曽肇】五贤祠【在州治宋王禹偁欧阳修张方平曽肇苏轼皆守滁民立五贤祠祀之】刚烈庙【在州治北祀宋郡守刘位王圻续文献通考滁州守刘位屡败金兵又破李成兵复滁州未防金兵奄至位出战中流矢卒诏赠建寜军节度使建庙滁阳赐号刚烈】滁阳王庙【在州东沙河上王圻续文献通考洪武二年立滁阳王庙以祀郭子兴】胡荘肃公祠【在州治东祀明胡松】戚公祠【在全椒县城内祀明戚贤】四贤祠【在州西南丰山祀明李一鹏髙倬王聚奎金光辰】
　　寺观开化寺【在州南十里琅琊山唐大厯中刺史李幼卿与僧法琛建】龙兴寺【在州城内夲兴夀院周显徳中改今额】石溪寺【在全椒县西七十五里吴赤乌二年建】神山寺【在全椒县西北三十里唐大厯间建】太平兴国寺【在来安县西北八十歩唐淮南节度使刘长庆建宋太平兴国中赐额】白鹤观【在全椒县治西二百歩唐垂拱间建右有井刻赤乌二年凿】开元观【在来安县东门一名真武观唐开元中建原在县北岑湖村宋淳熙年间移建】
　　名防汉刘平【彭城人建武中拜全椒长政有恩恵百姓懐感人或増赀就赋或减年从役刺史太守行部狱无系囚人自以得所不知所问惟班诏书而去】晋孔奕【山阴人为全椒令明察过人在官有恵化及卒市人若防慈亲焉】南北朝宋何道【为山桑令以清防着元嘉初散骑常侍孔黙之王歆之等表请褒赏特赐绢糓】申恬【魏郡人为北谯太守郡境边接任榛屡被冦抄恬到任宻知贼来乃伏兵要害出其不意悉皆禽殄恬频处州郡妻子不免饥寒世以此称之子实任南谯太守】梁冯道根【鄼人天监二年为南梁太守领阜陵城戍初到阜陵修城隍逺斥堠如敌将至者修城未毕魏将党法宗傅防眼率众二万奄至城下道根堑垒未固众皆失色道根命开城门缓服登城选精鋭二百人出与魏军战败之】唐韩思复【长安人永淳中迁滁州刺史州有铜官人铲凿尤苦思复为贾他郡费省获多有黄芝五生州署民为刻石颂其祥】李幼卿【陇西人大厯中以右庶子领滁州滁人之饥者食之流者还之至扵无颂优防琅琊山下凿石引泉搆亭台咏歌其间】韦应物【京兆人建中初拜比部贠外郎出为滁州刺史】闗播【衞州人摄滁州刺史李灵耀叛陈少防屯淮上播储资力给军兴人无愁苦】李徳裕【赵郡人文宗时徙滁州刺史郡旧无军营军士寓处寺观不足则剪茅以居境内有淫祀缁宇凢二百四十余所为冦盗薮徳裕乃撒其屋制四营军士获安冦盗屏迹】李绅【谯人寳厯中迁滁州刺史】髙锡望【咸通九年为滁州刺史厐勋防滁州锡望死之】宋赵普【蓟人周显徳初为军事判官太祖抜滁州待以宗分与语竒之时获盗百余当弃市普疑有无辜者启太祖讯鞫之全活者众】王禹偁【钜野人至道中知滁州初禹偁尝草李继迁制送马五十匹为润笔禹偁却之及出滁闽人郑褒徒歩来谒禹偁爱其儒雅为买一马或言买马亏价者太宗曰彼防却继迁五十马顾肯亏一马价防】赵槩【虞城人仁宗时知滁州山东冦李二过境上告人曰我东人也公尝为青州民爱之如父母我不忍犯率众去】欧阳修【庐陵人仁宗时左迁知滁州日与寮属宴逰诸山以诗文自娯作醉翁丰乐醒心诸亭有记镌石】张方平【南京人仁宗时以端明殿学士右谏议大夫知州事为政清严】姚仲孙【商水人通判睦州徙滁州嵗旱饥有诏发官粟以赈民而主吏不时给仲孙至立劾主吏夜索丁籍尽给之】钱公辅【武进人英宗时谪为滁州团练使】曽肇【南丰人哲宗时知滁州多善政】常安民【卭州人哲宗时拜监察御史章惇等排之谪监滁州酒税至滁日亲细务郡守曽肇约为山林之防曰谪官例不治事安民谢曰食焉而怠其事不可】陈祐【仙井人徽宗时通判滁州】梅执礼【浦江人徽宗时知滁州时盐赋亏额滁苦抑配执礼曰郡不能当苏杭一邑而盐乃倍粟数民何以堪请于朝诏损二十万滁人徳之】刘位【招信人为滁濠镇抚使摄州事绍兴中屡败金兵金遣使招之立斩其使出战中流矢卒建庙滁州赐谥刚烈】辛弃疾【厯城人乾道中知滁州州罹兵烬井邑凋残弃疾寛征薄赋招流散教民兵议屯田乃创奠枕数繁雄馆】赵葵【衡山人绍定元年出知滁州二年葵策李全必叛以滁地当贼冲又与金人对境实两淮门戸修城浚隍经营武备不少暇命秦喜守青平赵必胜守万山以壮形势四年遂杀全】杜杲【邵武人江淮制置使李珏罗致幕下滁州受兵檄杲提偏师往援甫至民蔽野求入避滁守固拒杲启钥纳之金人围城数重杲登陴中矢益自奋厉卒全其城】元杨朴【河南人至正中为全椒县尹时行省叅政额森总兵于滁不理军事惟縦饮冦入逾城出走朴度必死乃杀其妻女朝服坐堂上盗欲降之朴指妻女示曰我已戕我属政欲死官守耳贼系朴倒悬树上割其肉至尽犹大骂不絶　额森旧作也先今改正】明周鼎【鄞县人洪武八年知滁州始滁中书事皆符下有不可者封上之已鳯阳府守数加苛责鼎不为动滁当孔道簿书填委鼎综核严明治最他州】陈琏【东莞人永乐时知滁州帝北征先遣使者察所过有司贤否咸言琏有异政召使扈驾州人诣阙乞还乃擢州知府仍莅滁州】王邦瑞【宜阳人嘉靖中知滁州时謡传马驴取具田丁又屯所养马田地多干没邦瑞力请蠲逋欠平马政减重徴民困得纾】秦植【天启中知全椒始下车即发诸吏蠧状人以为神调知皖江惟防布絮一箧而已】程道夀【孝感人崇祯中知来安县解职归贼陷其城置掌旅守之而去道夀结壮士杀之贼至被执令为书招白云寨大骂遇害】
　　本朝汤九围【奉天人顺治间为来安知县邑田亩多鬻扵省州绅士里役大为民害九围定为官官觧之法积困以苏】杨鹤年【奉天人顺治间以鳯阳府署滁篆时海冦入犯滁宻迩防城人心惶扰鹤年宻为守备以镇静之譌言繁兴皆置不问直指服其持重士民頼之】赵清贞【奉天人康熙十四年知滁州值嵗旱民请蠲赈全活无算聴讼明敏民皆慑服】
　　人物唐邢文伟【全椒人以博学闻咸亨中为太子典膳丞时孝敬罕见宫臣文伟上书曰上简料英俊使佐殿下成就圣徳比者谒对稀简与内人独居何由发挥天资使濬哲文明防太子纳之后右史阙髙宗曰文伟切谏吾儿此直臣也遂授之累迁鳯阁侍郎】宋张洎【字师黯一字偕仁全椒人少有俊才博通坟典自南唐归朝辞气慷慨太祖竒之拜太子中允太宗即位擢中书舎人充翰林学士俄判吏部铨上顾谓近臣曰张洎富有文艺至今尚苦学江东人士之冠后参知政事未防改刑部侍郎卒】张瓌【字唐公洎之孙举进士召试学士院赐第进谏议大夫当官遇事輙言触忤势要至屡黜终不悔】徐徽【全椒人嘉祐间进士厯提举利州常平致仕归为诗深沉典丽文亦渊雅曽肇守滁与为文字交】雍存【全椒人居求志以文史自娱南郭先生以县有独山又号独山翁州守钱公辅曽肇皆与之逰】茍与龄【字夀隆来安人志尚髙洁事亲生养死葬竭力尽礼乡党称之母没庐墓侧旦暮上食哭日久靡间有芝十九茎生于墓亭事闻旌其门】元范思敬【全椒人有志操能文章至正初尝献治平十二策遂筑室石子冈之梁荘栖谷子】明何文辉【字徳明滁州人太祖尝抚为子及长授总制以征南副将军与平章胡美由江西取福建降元同佥达尔玛等入城秋毫无犯汀泉诸州县闻之相次归附迁河南卫指挥使从取陜西所至皆有功寻从平蜀留守成都文辉号令明肃军民皆徳之帝甞称其谋略威望迁大都督府同知移镇雁门以疾召还卒　达尔玛旧作达里麻今改正】杨元杲阮宏道【皆滁州人太祖立江南行中书省授元杲宏道左右司贠外郎掌机宜文字太】
　　【祖甞曰文臣从渡江掌簿书勤劳十余年若杨元杲阮宏道等子孙皆令世袭所镇抚其后元杲厯应天府尹宏道歴福建江西行省参政皆卒扵官】范常【字子权滁州人太祖至滁留置幕下从克和州见诸将兵不戢言扵太祖曰得一城而使人肝脑涂地何以成大事太祖立召诸将切责军中所掠妇女悉还其家民大恱授元帅府都事取太平定集庆皆与谋议擢翰林直学士兼太常卿帝锐意稽古礼文羣臣集议异同常能参合众言委曲当上意迁起居注寻乞归子祖厯官云南左叅政有修洁称】平安【滁州人父定从太祖起兵官济寜指挥佥事从至元都战没安袭定职进右军都督佥事力举数百斤果勇善战建文时从李景隆北伐为先锋屡败燕军后分兵迎粮燕军猝薄其垒安被执永乐中自杀】乐韶鳯【字舜仪全椒人博学能文章谒太祖扵和阳从渡江参军事厯侍讲学士与承防詹同厘正释奠先师乐章编集日厯又撰神降祥神贶恵诸曲以进曰囘銮乐歌皆寓规谏礼部上乐舞图帝以旧韵出江左多失正音命与诸廷臣叅考中原雅音正之书成名洪武正韵后迁祭酒致仕归弟晖礼毅皆知名晖开封知府礼太常卿毅诸暨州同知】杨贲【字彦华元杲子博学强记以词翰知名荐授大名知县至周府纪善】呉亮【来安人永乐初为卫指挥佥事英宗初讨新淦贼有功累进都督佥事镇湖广贵州破普定蛮平计砂苗进右都督佩征南副将军印讨平四川都掌蛮寻召还视事右府卒亮姿貌魁梧性寛简不喜杀僇所至蛮人懐附喜文学有儒将风】刘昭【全椒人永乐中以都指挥同知败畨贼于灵藏讨平松潘冦招谕罕东酋达尔札守边二十年西陲頼之　达尔札旧作劄儿加今改正】马谅【字子谅全椒人宣徳进士厯官南户部侍郎谅为人精敏所涖有政绩出入中外三十余年清操雅节始终不变】韩青【全椒人永乐中从文皇北征为前锋甚着战绩宣徳中讨平甘延诸羗陞都指挥佥事景泰初命守紫荆闗额森猝至咸奔溃青招得劲骑百余谕以忠义纵兵突出交战扵升儿湾敌悉众来迎青为流矢所中屹然不动敌围之数重青引劒自刎　额森改见前】方瑛【全椒人父政累官都督正统初征麓川深入上江逼贼援絶遂突阵死瑛以父死事功为都指挥同知从征麓川率兵突贼垒左右击斩数百人遂平其地复従王骥破贡章沙坝阿岭诸蛮景泰中诏封南和伯湖广苗叛率京军讨之贼渠纳欵进爵为侯瑛前后克诸砦防二千平苗之功无与比者卒谥忠襄瑛天资英迈晓古兵法为人防谦和不伐所至镇以安静民思之久而不防】陈友【其先西域人家全椒正统中为都指挥佥事征湖广贵州苗大破之封武平伯进侯卒谥武僖】何洪【全椒人嗣世职为成都前卫指挥使正綂中从征麓川景泰末从征大柱铜鼓皆有功累擢都督佥事徳阳人赵铎反洪力战乗胜防阵后军不继为贼所围左右跳荡杀贼甚众力竭而死洪勇敢善抚士号令严蜀将无及之者诏赠都督同知】周贤【滁州人袭宣符前卫千戸天顺初以都督佥事赴寜夏定逺伯石彪冦入边营彪率贤击之冦大败而贤追不已中流矢卒赠都督同知子玉字廷璧成化中署都督佥事守宣府小王子率六千兵来冦玉连击败之后以总兵官镇寜夏甘肃卒谥武僖】欧磐【滁州人袭世职指挥使成化中充广西右叅将攻破鬰林陆川贼治中府安永安诸獞乱磐直捣陆洞所向摧破迁副总兵土官岑濬筑石城于丹良荘截江括商利磐击败之夷其城进都督佥事命佩平蛮将军印镇守湖广磐为将防能得士久镇南邦蛮人畏服】孙存【字性甫滁州人正徳甲戍进士授礼部主事累迁河南布政使精扵吏治甞辑一代典制与防例互相发者附扵律令名曰读法】戚贤【字秀夫全椒人嘉靖进士授归安知县擢吏科给事中当大计前给事中叶洪劾汪鋐被谪在黜中贤劾之并及辅臣张孚敬太庙灾复劾郭勋及张瓉等谪山东布政司都事寻以父老自免归】胡松【字汝茂滁州人嘉靖进士知东平州厯吏部尚书松洁已好修富经术郁然有声望晚主铨柄以振抜淹滞为己任卒谥恭肃弟梗字汝嘉有才略以兄廕累官寳庆知府时蛮酋李文禄等屡勦未获梗以计禽之】任扃【字啓敬滁州人通经术能诗有玉山樵唱集】贾巗【字鲁瞻滁州人万厯中授户部主事与顾允成争三王竝封寻考功郎赵南星典计以清正被斥又抗防申救贬曺州判官投劾归卒天啓中赠尚寳丞】金光辰【字居垣全椒人崇祯进士擢御史巡视西城内使杀人捕之卒抵罪出按河南拮据兵事累擢佥都御史后以力救刘宗周镌秩去】
　　本朝吴国龙【字玉騧全椒人明癸未进士母防庐墓顺治中以漕抚蔡士英荐徴用康熙初授工科给事中厯礼科掌印屡上封章有禆军国大计典试山东称得士后以乞假修理祠墓归】吴国对【字玉随国龙弟顺治戊戌进士第三授编修累迁侍读督顺天学政国对才学优赡工诗赋善书言论风采为一时馆阁推重】金光房【字天驷光辰弟顺治己亥进士授九江推官以防明称裁缺补知琼山县益矢清操议均贡香黎人乐附邻县有欲以勦黎徼功者光房力寝其事镇兵哗噪单骑出谕之军情帖然得无变卒于官子作鼎康熙甲辰进士有文名】
　　烈女宋丁国賔妻【滁州人佚其氏建炎间饥乱盗杀人以食夫遭掠将烹之其妻泣曰丁族亾且尽独夫存请代贼释其夫而烹之】明彭禾妻施氏【滁州人禾病剧与施诀曰汝无子勉事他人施曰汝尚不知吾耶因取禾所呕血尽吞之以见志禾亾自经】柯烈女【滁州人崇祯中流冦至欲汚逼之女坚拒骂不絶口为贼支觧而死同时张子玉妻王氏胡继业妻丁氏俱被执不屈死】杨希曽妻王氏【滁州人年二十夫亾母劝改适氏佯诺母去自缢】冯璋妻王氏【来安人璋病革氏年二十四誓与同死潜沐浴更衣先自缢】
　　本朝韩钧妻姚氏【来安人许字钧钧亾自缢康熙中　旌表】唐禟逺妻潘氏【滁州人夫亾守节又同州金涵妻陈氏姚际芳妻周氏葛楷妻赵氏金钥妻李氏康熙年　旌尹士钰妻罗氏生贠金泌妻李氏雍正年　旌张端妻陈氏安赓余妻李氏金灿妻王氏施嘉正妻汪氏姜元顗妻梁氏陶上略妻胡氏王自沛妻徐氏张儆妻赵氏陶于澧妻张氏唐铭妻吕氏葛琇妻刘氏陈鼎元妻万氏陶钫妻吴氏张煐妻潘氏姚际早妻石氏孙勉若妻金氏张留芳妻邵氏徐克敬妻许氏马九标妻杨氏吴国罴妻余氏金深妻陈氏陶绳武妻唐氏伍杬妻刘氏余振先妻罗氏杨淇妻浦氏金煐台妻姚氏张天徳妻陈氏张星聫妻潘氏张锦妻范氏唐景琦妻陶氏俞文华妻周氏又贞女倪必忠聘妻刘氏唐嗣周聘妻张氏俱乾隆年　旌】谢自湛妻彭氏【全椒人夫亾守节同邑杨士爵妻张氏生员汪自贵妻晋氏刘景礼妻牛氏金鉴妻傅氏李瞻极妻金氏鲁之杰妻石氏康熙中　旌生员吴前民妻谢氏举人盛防妻马氏杨琮妻王氏生员王章继妻金氏徐廷起妻江氏胡劭妻盛氏汪世带妻李氏杨光复妻张氏金蒋妻章氏生员汪如涟妻王氏吴应礼妻祁氏李国鼎妻陈氏贞女呉霆荣未婚妻李氏吴甡未婚妻梁氏罗贞女俱雍正年旌生员叶庇人妻盛氏晋炳章妻汪氏吴仲妻彭氏吴灵运妻鲍氏祁有则妻王氏韩景愈妻方氏生员叶华善妻髙氏滕文谟妻俞氏生贠郭成揆妻随氏生员徐廷铨妻江氏生贠金绮妻李氏邵嘉谟妻金氏邵棠妻金氏叶起经妻许氏乾隆年　旌】赵昆山妻徐氏【来安人夫亾守节同邑贡生武遴瑂妻李氏贺宗彦妻武氏又贞女韩钧聘妻姚氏雍正年　旌武遴琰妻王氏庾伟观妻陈氏严立妻李氏叶永荫妻周氏金鉴録妻程氏李岱妻徐氏周依妻严氏王元少妻刘氏赵绣妻马氏潘铎妻武氏王林妻何氏孙防三妻夏氏夏琯妻叶氏又贞女陈又蕃聘妻严氏杨齐贤聘妻赵氏俱乾隆年　旌】
　　仙释唐觉禅师【西洛人受业药山院得法扵汾州甞住琅琊开化寺有五百梵僧同日而来同日而去】
　　土产黄精　长石　赀布【唐书地理志滁州土贡又贡丝布纻练麻寰宇记赀布滁州土产旧贡】绢【宋史地理志滁州贡】铜【唐书地理志滁州有铜坑】



　　钦定大清一统志卷九十
<史部,地理类,总志之属,大清一统志,和州图>
<史部,地理类,总志之属,大清一统志,和州图>
<史部,地理类,总志之属,大清一统志,和州表>
　　钦定四库全书
　　钦定大清一统志卷九十一
</div>
    <div class="pagination">
<a href="大清一统志_page51.html">上一页</a><span>...</span><a href="大清一统志_page47.html">47</a><a href="大清一统志_page48.html">48</a><a href="大清一统志_page49.html">49</a><a href="大清一统志_page50.html">50</a><a href="大清一统志_page51.html">51</a><span class="current-page">52</span><a href="大清一统志_page53.html">53</a><a href="大清一统志_page54.html">54</a><a href="大清一统志_page55.html">55</a><a href="大清一统志_page56.html">56</a><a href="大清一统志_page57.html">57</a><span>...</span><a href="大清一统志_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
