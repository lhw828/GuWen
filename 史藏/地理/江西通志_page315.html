<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 315 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 315 页/共 394 页
  </h1>
  <div class="content">
   新创千金陂记　　　　　　　　柏防冉
　　抚州刺史渤海李公一日无事理舟汝水泝流而上顾视原野而叹曰焉有沃壤如此而不富于民耶有田户邹棱跪而拜曰棱临川之小民老于农者请以利害计于使君愿申其说公曰然因得尽搜故事得华陂旧基焉棱曰华陂始于上元在大厯中有若顔鲁公亦建土塍陂寻亦废塞在贞元中有若戴公置冷泉陂其迹寻荒在太和中有若杜公修置不成咸通五年七年有若皇甫公有若钟离公相承八十余年皆仪图其地卒不能就公曰不然吾试为汝成之于是防其源度其地鸠其工谕其民民咸乐之九年八月凿冷泉故基自文昌桥直抵南洲铺上口凡九百七十余丈接汝江皆沙砾排窒微有其址于是畚锸旣备并其工而开凿乃浚其洫乃髙其壖土与江口平尽出其沙与积壤萦束盘委望之若帯焉过报恩寺趋文昌桥下透陇亩而分其沟塍绮错鳞差二十余陂堰五所以节水势公又于其上横截汝江置千金陂南北百二十五丈斩木为橦叠薪为□间以巨石而络之偶江水小长陂则蹙其水丈余而入于冷泉之新渠奔流贯激通舟楫之利于穷民走文昌桥北沿流三十余里灌注原田新旧共百有余顷自兹田无荒者民悉力而开耕尔后又不可胜纪其顷亩矣先时荒废陂水不入仰天雨积潦而溉之茍旱暵不雨苖则尽槁是临汝长宁长乐三乡之民固无望秋成而输王之税不减他户穷民焦号无所控诉至有鬻妻佣女其苦甚矣呜呼不有天意将大拯于抚民则公曷莅于临汝耶曷成于千金陂耶民咸聚而谣曰公倅景城民苏南皮南皮斗门厥绩今存在昔河流西走燕魏民困隄防日忧理水舟楫壅逼为弊仍嵗公作斗门分水之势亦不役民何公之制又曰公作千金抚民惠深陂水沈沈乐乎人心我田不荒我苖如林忧公之去谁其嗣音十年夏新陂成公召郡从事及宾客载酒张乐观陂以落之由是军民无少长繄公之德赖公之惠因録其绩闻于亷使请诣阙借留引寇恂故事而声闻朝廷为上郡之政首迨十一年夏公秩将满惧公之去惜公美绩恐汩于后録事参军卫宗卿临川令陆怤都押衙李庄都虞侯呉敦实子紏侯让勾覆王赞洎州县胥吏等羣进众拜于庭曰公之利临川其绩彰彰厥功懋哉而千金之创特异于古虽汝南何敞开铜阳以利物邵侯断洪流以漑田无以过也不刋于石则抚人何所仰其德哉众有议曰军倅柏防冉早践文塲善属词笔宜勒其事防冉才非博古学昧通经而缪为宾吏纂我公之懿德岂能备乎辞不获免因操笔覼缕其事志于贞石愧无文饰咸通十一年嵗在庚寅六月壬午朔卄八日己酉记
　　虔州孔目院食堂记　　　　　　蔡嗣立
　　京百司至于天下郡府有曹署者则有公尉亦非唯食为谋所以因食而集评议公事者也繇是凡在厥位得不遵礼法举职司事有疑狱有寃化未洽弊未去有善未彰有恶未除皆得以议之然后可以闻于太守矣冀乎小庇生灵以酧寸禄岂可食饱而退羣居偶语而已况虔居江岭地扼咽喉有兵车之繁赋役之重茍一物为害则万姓何辜一纲不提则七邑何守同舍诸公得无属意焉小子承乏每慙尸素志力短拙忧心忘餐或有公事之稽留狱讼之寃滞六曹之臧否百姓之惨舒农桑之失时郷闾之蠧弊闻见所未及才智所未臻希防馔以言之共裨风化院食堂旧基圮陋咸通七年夏前太守陇西公遇时之丰伺农之隙因革廨署爰立兹堂环之髙楼翼之虚楹有风月之景花木之阴无燥湿之虞垫陷之虑聚于此者得无愧焉处广厦宜念巢居露寝者食兼味宜念糊口甑尘者夏清凉宜念曝日而耕者冬温燠宜念卒嵗无衣者茍用心如是则日食万钱无以为愧岂惟公膳哉自剏建之后于今七年未有纪述深以为缺小子伏役之暇好读书为文虽顾不才聊用实録咸通十三年五月三日记
　　重修抚州公署记　　　　　　　危全讽
　　当州昔为临汝郡城在此城之北古堞犹存宝应中太守王公圆以不便于民卜迁于此然所立郡宅未叶地形昃倚城西低临水际颇更年代莫议迁移洎干符初寰海沸腾兵寇焚畧无遗堵靡认余基中和乙巳嵗全讽奉诏拜官本郡伤凌之累政叹榛棘以经时且召伯临人憩息只依于棠树而谢公为郡余闲尚筑于经台得不革故从新去彼取此旣获其形胜又叶此隆凡廨署之中而公防在首此际虽建立犹是权宜每视事之时或延宾之际常因目击但蓄心期未办増修二十年矣今则聚力于三农之隙求材于千仞之林获楠梓而皆良招郢匠而毕集是用拓开基址髙建栋梁恢张而雅称参衙壮观而无余法则盘胜槩而咸归万象鎭严城而更益三威立事立言必垂名于不朽乃积乃业冀贻美于将来岂为耳目之娯而勤土木之事者哉
　　南唐
　　徐孺子祠记　　　　　　　　　徐　
　　天之爱民甚矣虽数有治乱而常生圣贤故得其位则功加于时舛其运则教垂于后虽销声灭迹亦全身逺害不德而德普逃名而名扬拥篲筑宫礼重于列国式闾表墓道光于无穷举善而教政之大者也恭惟我祖炳灵南国旧宅界乎仙馆髙台峙乎澄波孺亭之称海内瞻仰名公良牧代加崇饰千载之下犹旦暮焉丞相司空邓王以茂亲之重膺分陜之权思老成之典刑仰髙山之景行不言而信不肃而威乃命经营将从缔构九成方起百堵未周甲子嵗入秉国钧以武昌连帅侍中济南公代司宫籥公致用以武从政以文祗奉萧规率由周礼再赓成制详考旧基坎窞而就平裨崖岸而増固乃崇堂奥乃加藻缋右严樽坫之序左设庖膳之区前临康庄旁眺城阙平湖千亩凝碧于其下西山万叠倒影于其中依然悬榻之塲想见致刍之状与夫洪崖之馆绚防于烟霞滕王之阁鶱飞于雉堞南州之物象备矣前哲之光灵萃焉嗟乎君子兴一役建一事于时必可颂于后必可观兹祠亭之作也都人朋恱过宾瞩目纪于方国之史播于乐职之诗铉也幸承燕翼之谋获忝翰墨之任俾垂不朽敢惮无音
　　陈氏书堂记　　　　　　　　　徐　锴
　　古之学者家有塾党有庠术有序国有学此系乎人者也圣王之处士也就闲燕孟母之训子也择邻居元豹隐南山而成文章成连适东海而移情性此系乎地者也然则稽合同异别是与非者地不如人陶钧气质渐润心灵者人不若地学者察此可以有意于居矣浔阳庐山之阳有陈氏之书楼其先盖陈宜都王叔明之后曰兼为秘书少监生京给事中以从子褒为嗣至盐官令生瓘至髙安县丞其孙避难于泉州之仙游生伯宣注史记今行于世昔马总尝左迁泉州与之友善总移南康伯宣因来居庐山遂占籍于德安之太平乡常乐里合族同处迨今千人室无私财防无异防长防男女以属防食日出从事不畜仆夫马大顺中崇为江州长史干宁中崇弟勋为蒲圻令次弟玫本县令能嗣其业如是百年勋从子衮本州曹掾我唐烈祖中兴之际诏复除而表扬之旌其义也衮以为族旣庶矣居旣睦矣当礼乐以固之诗书以文之遂于居之左二十里曰东佳因胜据竒是卜是筑为书楼堂庑数十间聚书数千卷田二十顷以为游学之资子弟之秀者弱冠以上皆就学焉自龙纪以降崇之子蜕从子渤族子乗登进士第近有蔚文尤出焉曰逊曰范皆随计矣四方游学者自是宦成而名立盖有之于戯文如麻菽求焉斯至道如江海酌焉满腹学如不及仁逺乎哉昔北海有邴郑之风离骚有江山之助者皆古也门生前进士章谷尝所肄业笔而见告思为之碣防陈氏之令子曰恭自南昌掾入仕至都下因来告别援翰以授之时太嵗己巳十一月九日记
　　开先寺记　　　　　　　　　　冯延己
　　皇上即位之九年诏以庐山书堂旧基为寺寺成防昭义军节度使冯延己肆觐于京师上赐从容于便殿语及往事顾谓曰庐山书堂已为寺矣朕书堂之本意卿亦预知颇记忆否对曰陛下眞诚悬日月微臣固陋何敢忘之昔在呉邦唐运中缺陛下年方志学龙潜鼎司洪惟圣心邈焉髙蹈咳唾权政疣赘经纶慕崆峒之师几劳轩拜闻富寿之祝亦固尧辞注念烟萝每怀宴息因寻爽垲之境以备华胥之游匡庐天下之名山江表之胜槩图志具载仙灵咸栖果有潜夫来献兹地已酬善价遂辟重基才俾芟除未遑畚筑旋则中兴在运夏物重归陛下位属元良务烦监抚寝门鸡唱方视燠寒嵩髙凤鸣宁谐好尚逮乎出震嗣服虽欲从之巢父之踪其可继耶尧舜不得已而治天下岂虚言哉方今陛下日照月临风行草偃勤俭以化焦劳思理求贤草泽尽善于百王推公友于迈德于千古虫蝗殒于灵雨旱歉转为丰年大信既孚四方徯后威维取乱仁实怀柔所以建水僭擅肉袒而请吏楚邦乱畧俯首而来朝矧彼长沙恃险与固隔絶声教五纪于兹一旦砥平易于反掌兵不血刃市不易肆拓土宇于数千里复正朔于四十州可大之功冠乎史册犹且纳陛轸虑驭朽兢怀物畅皇猷民知王度洋洋焉荡荡焉混一车书岂逺乎哉言未及终上曰皆然矣抑朕又闻古先哲王握圗御宇惟德是务与善同归俯仰抑扬不失其正久于其道而天下化成恒沙如来出世济俗依空说性性外无空信则修崇悟则解脱始乎正法终乎象教使人趋清净之域息贪竞之心民用以淳理复何逺是则菩提之教与政通焉朕以此寺基是朕思欲遯世之地弃之则草莽可惜构之则栋宇无名不若建兴伽蓝以居僧众示人至理亦助化之一端其剏置之规奢俭之度续用之费卿复知耶延己对曰起置之始适已上奏肇乎程土工度山木豫章之材间出般输之艺屡献运斤若雨荷挿如云力不劳于中民财不伤于外府嵗月未几厥功已集骇多宝之涌出疑化城之突然防殿正门重轩复楹髙墙虬转修廊翼舒香防旁开僧房内辟法筵清净宛是祗陀之园方丈精严更类维摩之室摭菩提之地位俨如来之相好功成敏手则塑像如生妙属良工则丹青若活而况依林附麓左岩右壑瀑布悬吕梁之势淩云挺阇崛之形溪彻湓江表法流之不断峰开石镜同慧日之长明其或寥泬云収户庭雨霁钟鸣谷向猿啼树深仰止则峻巘连空写望则长川无际僧闲境寂似出世间信有为之胜因实安禅之嘉所足使迷者得于陆之渐达者得不二之门茍非圣人用心其孰能与于此乎上曰卿知其始也旣如彼其末也又如此则文以记其事非卿而谁延己对曰臣才学本空笔砚久废虽然盛德之事固愿歌咏惭匪当仁曷符不朽乃跪而进颂曰彭蠡之阳庐山峻峙积纯和气竦搘天势峰连竒秀谷藏灵异莺洞之前胜复为最懿乎我后河漕运契仁圣文明肃防敬畏尧舜其心巢父其志思憩大廷因开福地帝出乎震龙飞在天梯航合遝符瑞骈阗推公固本举正求贤九功旣叙七德载宣眞师一奋建人来庭神兵再发楚邦荡平威震四海疆开百城日新之盛无得而名恢恢睿谟游刃有余乃思是境昔拟华胥夙心不获缔构犹虚改名梵宫俾奉眞如榛芜旣辟栋楹崛起雕甍绣櫺重栏叠砌后倚崇崖前临无地屈曲延袤髙低迤逦炳炳丹青端严塑像表上乗法示人天相清众昼闲禅关夜敞十二类生孰不瞻仰圣君防趣古佛因縁教化之本治平之原其功莫量其福无边皇图帝龄永永万年
　　郡防壁记　　　　　　　　　　刘仁瞻
　　南唐保大二年春二月亷使彭城公新建大防者所以延宾旅服不庭也载笔之士得以总叙兴复叛乱始龙蛇之起陆旋戎马以为墟羣雄角立诸化风行列郡之俗犹尚草创爰属大统土德中兴汉恋刘宗宝祚重尊于光武夏思禹力鸿图复覇于少康我烈祖光文肃武孝髙皇帝反正宗祧光宅寰宇云龙自契风虎相符乃命我公解印黄冈拥旌袁水公半千应运七叶袭勲郑武公则父子匡周乃赋缁衣之什贾太守则兄弟理洛爰刋棠棣之诗方枝榦以犹疎比源流而未濬夏日冬日莫之与并一酪一酥俱弗如也初客省司徒清河公监临是郡乃究寻往制奏复旧基召良工而方切运斤奉急征而遽回丹阙公才临理所歴览区中公署则颇极欹衺巷陌而仍多燥湿翌日与通判员外中山郎公议蒇斯事矧舆情攸愿帝命曰俞乃蠲帑廪以市楩楠剙陶冶以备瓴甓物无苛费人不告劳日居月诸厥功克就所建立郡斋使宅堂宇轩廊东序西防州司使院备武防毬塲上供库甲仗库鼓角楼宜春馆衙堂职掌三院诸司总六百余间仍添筑罗城开辟濠堑所役将士皆均其劳逸赈其饥寒气等指拇言如挟纩同孙仲谋之砌垒咸矜鐡瓮之坚异皇国父之筑台取谤泽门之晳终乃图施丹雘表进斯庭飞章陈戮力之功丹凤降紫泥之诏褒崇逈异赏赐有差先是兹郡鬻竹木柴炭者有耏门之税公乃复南顿之免于是丰财足用士庶易其居第二载之内阛阓栉比公俭于身而富于人孝理家而忠奉国心惟恻隐德契清宁昔汉宣帝有言曰我与共理者其惟良二千石乎即我唐得斯人也曁先皇晏驾圣上御图庆赐遂行无有不当勅陞袁州都团练观察处置等使赐贞威将军食邑三百户褒政绩也邸之大防旧有壁记以纪方伯除任授代自干戈俶扰嵗月微失其本来唯存姓氏乃命笔吏叙而补焉故使刋勒复纪于壁某年五月一日记






　　江西通志卷一百二十二
&lt;史部,地理类,都会郡县之属,江西通志&gt;
　　钦定四库全书
　　江西通志卷一百二十三
　　艺文【记二】
　　宋
　　云庄记　　　　　　　　　　　曾致尧
　　吾仲弟士尧淳化中擢进士第释褐番禺戸掾歴滁州清流令母老上章乞解官就养优诏从之宜兴县太君周氏夫人致尧母士尧世母也亦年将八十士尧事之如母焉癸夘年余自尚书版曹员外郎解海陵郡事归乡里明年春士尧告余曰兄往年漕运吴越时数示家法俾诸儿侄带经而耕因授垦田种树之法儿侄軰不获师焉而乡里师之旴江南北地方千里田如绮绣树如烟云原隰高下稍渉腴美鲜有旷土皆兄教人谋生之术也今土膏脉起农人始耕欲俟兄命驾观焉时巴江进士黄琮麻仙进士贲辅之何元龄金嶂山王浆源进士瞿仲康皆词塲之秀因不逺而至弟宗尧载尧子易从易知易占泊士尧皆从行厨人驱羊仆夫载酒花坡栁村时复驻马长郊逺野亦或命酌境土田亩人家园林罔不周覧焉夫前引賔客后拥儿侄中载酒肴而吾与羣弟缓辔从容其间亦太平时幸事耳自仲春二月十有二日发军山季春三月四日至云庄庄亦吾家之别墅在麻姑山南旴江之北翼日置酒其间酒防客醉因即席志之时景徳元年太嵗甲辰三月五日南康军建昌县义居洪氏雷塘书院记
　　杨　亿
　　三代以还乡党皆有庠塾两汉而下公卿多自教授及五兵猾夏一马渡江扬粤之区衣冠举集士风文物雄视中原盖剑客竒材昔称荆楚之士寛柔以教今见南方之强用是出相不下于山东明经仅多于邹鲁街谈俚语必及诗书总角弁髦即游学校由学而礼让着由让而孝义敦斑白相推于道涂耆艾靡由于市井耕者异畔贾不求丰亦犹夫洙泗之濵龂龂如也南康洪氏杰出其间以耕凿之勤厚致资产以孝悌之徳大庇族人奕世聚居期功逾于百口至行内激风声树于一方州闾之内人无间言闺门之中衣无常主渐渍元降陶甄至和彬彬然有孝谨之风熈熈然跻仁寿之域且于所居之侧崇饰学舍一日必葺賔至如归厨禀益丰弦诵不辍襃衣博带岂减阙里之徒竹简韦编将敌秘书之副子弟之秀者咸肄业于兹田苏与游曽晳同志列第侔于稷下鼓箧比于虞庠韦贤之一经相传刘氏之七业俱盛岂止游谈之矜式羁旅之畴依设驿于西郊来賔于千里而已至道中天子遣美俗使者按行郡国且以御书百轴下赐其家家主文抚以隐居求志肥遯不仕即遣其弟文举入谢天阙特赐清闲之宴召对赤墀之下劳问数四叹息久之解褐授官以示光宠天子又自署一幅曰义居人以赐之阅闳増气闾巷改观虽古之里称通徳族号高阳家有赐书门标六阙者曽未足拟也矧处士君耕于岩穴名动京师身在江湖心悬象魏每嵗遣其子弟陈土贡于宰旅上必蕃锡以答其意野芹之意盖以荐诚园葵之心特防委照自渥恩下及精庐弥肃宝玉在笥芝兰盈庭去年处士之兄子待用举进士得乙科同时侪流登是选者以十数初覆一篑盖由椎轮后来之人贯鱼而进以锡善流光之庆加讨论传习之资珪组相辉将珥貂于七叶生徒益盛必着録者万人然后臻夫极也学馆之南有雷塘焉因以为名且志其地先是寻阳陈氏有东佳学堂豫章胡氏有华林书院皆聚坟索以延俊髦咸有名流为之纪述讲道论义况力敌以势均好事乐贤复争驰而并骛宜乎与二家者鼎峙于江东矣今年助教来赍处士书谒余愿志其事且嘉其服道淳固树善深笃谨守家法勤接士类高门积徳已容驷马之车上帝藏书更同羣玉之府景慕不足牢譲非宜僶俛成文聊以塞请而已
　　豫章东湖涵虚阁记
　　涵虚阁者致政李公考槃之所也李公挺生民之秀负王佐之才决科广庭文雅第一从政剧邑吏人不欺以太夫人在喜惧之年有羸老之疾拜书北阙求养南陔天子嘉之恩礼尤异既兰台之进秩仍水衡而分俸用致官政归侍庭闱始卜居歴阳载离寒暑防公之令子今西台御史以尚书郎通守洪井叔孙必葺岂复懐安元方将车因以东上今年御史秩满归阙公且致书于余曰叟东西南北之人也前年来江西登临山水览观风物恋恋而不能去且欲占籍为是邦之民买田一廛筑室百堵编民戸版输税公上陶陶然与汉隂丈人擕手于羲皇之世矣兹郡之胜实惟东湖今之所居介于湖上却视阛阓前瞻弥栋宇轇轕而世喧自分鱼鸟飞潜而物态咸见澄波万顷韬映云天崇朝八逹络绎冠盖此亦古人大隐之迹不出朝市儒者一亩之宫仅庇风雨者也且念嘉賔至止必宴豆以申欢诸生来思乃函丈而请益捧觞拜庆既以奉北堂而纵心岸帻燕居亦欲倚南窗而寄傲载择爽垲累土増崇俯瞰涟漪靣势素定市山木以朴斵命梓匠而经营作为堂皇成之不日形胜尽萃轩檐若飞春之晨杂芳被隄緑波如染可以临清流而赋诗夏之昼凉飔拂衽炎云成峰可以登高明而逃暑潦収水清羣木摇落可以咏秋气于楚词嵗暮天寒密雪飞舞可以歌南山于周雅固足以槛心猿而习静狎海鸥以防机晏坐观空入毗耶之不二谷神反听味元之五千岂徒晨昏调膳之余雍容肆体而已东台舍人董公昔典是邦或退食之余必命驾以至留连觞酌从容笑语凭轩旷望目送飞鸿秉烛徘徊门留驷马赏心不足好乐无荒实由斯阁之成能廻长者之辙若夫天宇岑寂湖光皎鉴俯见云鸟毫末靡遯其形旁连邑居嚣哗不接于耳游氛宿雾寥廓洞开逺水长空混茫为一髣髴其梗槩目之曰涵虚优哉游哉聊以卒嵗愿志其事式为美谈余与公有同郡之情有防年之契亲比耆徳钦闻绪言是用景行高山讲求方策若虚白之室庄周得之逍遥通徳之门司农推之鸿博集文选于南荆者层楼尚在草太元于西蜀者高台未倾呉兴有韵海之堂秣陵有乌衣之舍载之图牒芬若椒兰今李公地望门风仙姿道骨清白义方之训子文儒经术之传家疏广之挥金老莱之曵防蕴是全徳无忝先民而在家必闻作事可法岿然兹宇揭于通都声实飞腾游居企慕缔构得地风烈在人余固知夫异日与滕阁孺亭鼎峙于钟陵为不朽矣承命之辱叙事靡周聊述所闻以塞来请云尔
　　洪州庙学记　　　　　　　　　余　靖
　　三代之制天子之学曰辟廱诸侯曰頖宫党遂所居必有庠序释菜之奠其来旧矣盖孔子之道万世师表故唐代尊之以王爵奉之以时祀而礼用祭菜夫祭菜之义本于太学存庙而废学者礼之失也大江之西处都防而山水佳者洪为率郡之造秀以文获仕嵗有人焉固宜兴学校以宠其俗景祐改元之明年天水赵槩叔平以祠曹副郎兼东壁图书之职来守是邦翦弊摘蠧树立羣善和气被境庭无宿奸乃思本朝一祖二宗承八十年垂白耉老不识攻守之器今上复好文以守成业而学校之风未甚流布殆于守臣之阙请遂露奏豫章介在江左为支郡凖的援南西二都暨上始封之国为比即其祠宫愿建黉舍诏从之繇是葺旧模新补败增卑广其壖垣峻其亷陛或易椽而朽或筑基而营起桡为隆变蔀为丰寝殿弈弈俨然南靣龙衮珠旒备乎王章自高第弟子至汉魏大儒坐而侍壁而立于堂于庑列像有次考室百楹以处生徒凡大夫士庻人之子为俊士者皆许游焉仍乞上庠镂版书以副其时习给闲田五百亩以充其日禀选文行之士观察推官陈肃总其众而谨其号令事由中覆咸得请焉又俾设色之工以夏商周车服珪璧梡俎彛斚之器见于经礼者绘之讲论之堂使朝夕观焉孟子所谓乐得英才而教育之者其是之谓乎鸠工于三月庚子告成于八月庚申役用卒徒不劳于民赋以羡财不敛于众而克成焉噫汉袭秦令以太守领郡而泮宫之制阙焉其或着理効称循吏大抵谨绳墨挟钩距尚威刑以束人耳能知学校为教民之本者唯文翁唱之于蜀故司马相如王褒之徒用文章揄扬汉美与三代相照耀于先后者文翁之力也后人复声而和者亡几焉盖学校之益人也缓威刑之取名也速故为政者有所趋焉今叔平以文学举进士而升鼎科以器识居宦途而歴显仕复能敦大教之本储诗书而萃英髦以尊圣育贤为事夫其逺大安可量哉与夫儌福于神盛祠庙者异矣又岂知洪人戴之不若文翁之于蜀耶某以上书忤防贬筠州道出大府目是懿绩故为之记云
　　章贡台记　　　　　　　　　　赵　抃
　　江右遐陬南康古郡水分二来数百里贡源出新乐章源出大庾合流城郭于文为贑竒峰怪岩环视万状余嘉祐六年夏四月以言出守仲冬始至视事属嵗穣盗息渝剧成简英僚佳賔间为观游望阙郁孤轩豁于前皁盖白雀瞰临左右然是四者于郡佳山水所得似或未备披图访古治西北隅有野景亭旧址隳圮于是斸榛翦蔓复屋其上前所谓二水为贑离合气象左右拥抱一举目无毫髪遗焉既而命俦举觞援笔为记以新其名为章贡台云盖不失实也
　　贑县重建文庙记　　　　　　　孙　复
　　我孔子之道被乎万世非假腐笔懦辞称述之然后为大也志者直以庙之兴废系之嵗月尔按图经旧有孔子庙在县西南切近于紫极宫大中祥符三年诏广紫极为大中祥符宫因徙孔子之像而取其地焉时令非其人不能别相爽垲以肯构之其庙遂废每嵗春秋既无释奠之所乃留其牲牢戊日合祭于社稷坛其非礼也甚矣迨兹四十年未有议修复者祭器残缺委于县门之上胥吏辈往往取其俎以为坐莫有禁止吁可怪也大理寺丞王君希到官访之病其然也且曰旧制孔子庙天下郡县通祀之而贑独不祀此岂朝廷尊儒重道意耶乃于旧址东南数百歩度地胥宇以营之又惧其扰于民也撤浮屠之无名者取其材贑人闻之惕然皆曰今吾令至止首作孔子庙以布朝廷尊儒重道意是将敺吾逺人纳之于善也彼浮屠老屋庳且朽矣乌胜其用乃相与愿以良木坚甓易之王君因民之乐而多亲视役故材甚壮工竞劝庙不再季而成凡厥器用亦一新之仍于两庑为舍十数楹以处学者于是春秋释奠有所贑人知其所向孔子之祀絶而续焉王君是举可书也已故笔之于石以示来者嗣而葺之则无负于孔子之门
　　义门记　　　　　　　　　　　胡　旦
　　按陈氏家谱陈宜都王叔明之后五世孙兼唐元宗时举进士为右补阙生京进士及第官给事秘书少监集贤院学士无子以从子裒为嗣官至盐官令生瓘为高安县丞其孙伯宣隐居庐山注司马迁史记行于世诏徴不起就拜著作佐郎孙旺徙居徳安县太平郷常乐里自是而家益昌族益盛矣仲子崇以治家之道必从孝道始乃撰家法垂示将来至衮为江州叅军太平兴国七年张齐贤为江州转运奏言陈氏积世义门全家孝行在李煜时尚防蠲免今归圣朝岂合徴収宜免本戸沿徴杂配庻彰徳化诏可淳化初殿中丞康戬理江州事又奏陈氏一宗千口近年乏食饥贫难济请毎年春首贷米二千斛以赡之俟丰年还官从之至道中陈氏上家法一篇送史馆缮写开寳之末计口七百四十咸平二年增至千四百七十八口青显祖也伉二世长也崇三世长也让四世长也衮五次长也昉六次长也鸿七次长也达八次长也竞九次长也肱十次长也龙十一次长也旭十二次长也春秋传曰五世其昌并于正卿八世之后莫与之京自旺至青五世矣衮八世矣衮昉皆兄弟共为一世衮立义门昉主家事三十五年最盛由鸿以下又昆弟也若崇为长史勋为蒲圻令政为徳安令礼为吉王府司马衮为司事叅军昉试奉礼郎恭为洪州掌书院记密知舞阳县事赏为渭州军士推官皆衣冠之荣文学之英者也斯乃五世而昌八世而大非独田完之在齐比矣大兵之讨江州也陈氏昆弟七人在围中及城破军民杀伤殆尽七人异处同归一无所伤义感也至道以来仍嵗饥旱陈氏举宗啜粥杂以藻菜怡然相存义之至也余以尚书兵部郎掌制诰坐命词不当连贬岭表防赦东归辛丑春过浔阳登庐阜因访名家得诣陈氏览世谱阅家法询事实具知其状因为传之四方留示来叶
　　袁州学记　　　　　　　　　　李　觏
　　皇帝二十有三年制诏州县立学惟时守令有哲有愚有屈力殚虑祗顺徳意有假官借师茍具文书或连数城亡诵声倡而不和教尼不行三十有二年范阳祖君无择知袁州始至进诸生知学官阙状大惧人材放失儒效濶疏亡以称上防通判颍川陈君侁闻而是之议以克合相旧夫子庙狭隘不足改为廼营治之东北隅厥土燥刚厥位靣阳厥材孔良瓦甓黝垩丹漆举以法故殿堂室房庑门各得其度百尔器备并手偕作工善吏勤晨夜展力越明年成舍菜且有日旴江李觏谂于众曰惟四代之学攷诸经可见已秦以山西鏖六国欲帝万世刘氏一呼而闗门不守武夫健将卖降恐后何耶诗书之道废人惟见利而不闻义焉耳孝武乘丰富世祖出戎行皆孳孳学术俗化之厚延于灵献草茅危言者折首而不悔功烈震主者闻命而释兵羣雄相视不敢去臣位尚数十年教道之结人心如此今代遭圣神尔袁得贤君俾尔由庠序践古人之迹天下治则谈礼乐以陶吾民一有不幸犹当仗大节为臣死忠为子死孝使人有所法且有所赖是惟朝家政学之意若其弄笔以儌利达而已岂徒二三子之羞抑亦为国者之忧此年实至和甲午夏某月甲子记
　　建昌军集賔亭记
　　康定二年夏六月太守愼公作新亭于军门之南越孟秋工告成事郡人李觏请为记曰惟兹军筑于闰唐额于吾宋同之列郡数十年矣然规模俭固未始斥拓虽视事有防罢休有堂而僚属之所防賔客之所交以宴以游举无其地公临郡数月政既已成事既已省因谋别馆以为賔荣询诸耆老则佥以郡署之前昔甞有亭号三善者毁撤虽久基兆可指公乃相其地而筑之且取籍没之材以足其用不赋一钱不役一丁而厥功以成飞飞其櫩角角其楹达以重闗周以阶櫺姑山右顾积翠在掌旴水前来鉴里万象乃位賔主乃列尊俎有緌有绅以笑以语心澄欲仙意逺还古噫诚太平君子好事之一端也然民隠之不恤主恩之不宣而汲汲于厨传则何以为政屋漏之不补庭草之不翦而区区于簿领则何以为礼合是二者盖鲜能焉今公之所治多务大体明而不苛断而不酷得政之和公之所居罔不加葺作而不费饰而不奢得礼之至兹亭之兴率是道也栗栗其威如风之凄民之服之千里弗违煦煦其仁在物为春民之戴之千载如新召伯听讼勿伐其棠矧兹攸宇其谁敢防君命弗驾匪夙则夜敢图兹石以告来者
　　防州柏林温氏书楼记
　　南州自豫章右上其大州曰吉又其大曰防二州之赋贡与其治讼世以为剧则其民甿众伙可识已虽然吉多君子执瑞玉登降帝所者接迹防无有也疑其偩南越袭瘴蛊余气去京师愈逺风化之及者愈疏乘其丰富以放于逸欲宜矣故人许某家石城防属邑也比年夏踵余门道其乡进士温革之为人曰温君少时求禄而莫之得慨然自谓不得诸外盍求诸内不在吾身宜在吾子孙乃图山泉美好处奠居柏林因作讲学堂房数十楹攻位之日获五铢钱五万于地士友珍之或以青钱名其馆凡书在国子监者皆市取且为楼以藏之性寛静用地利自足不与俗人争讼买直孳孳以教子弟礼賔客为已任琴歌酒赋夜以继日许君不妄人也今其所称与向之疑者不类是防之福欤自古圣人之德业举在于书圣人者非其智造而巧为之也天之常道地之常理万物之常情也天地万物之常而圣人顺之发乎言见乎行事君得之以为君臣得之以为臣父得之以为父子得之以为子兄得之以为兄弟得之以为弟夫得之以为夫妇得之以为妇长得之以为长幼得之以为幼反是则争夺相杀未有能已者也今温君聚书勤勤是有意于圣人有意于圣人则岂一家而已邻里乡党庻乎偃伏之矣然则防人之成大名至大官盖未易知尚何吉之媿哉栁子厚于楚越间山水如小丘小石潭袁家渴石渠石涧犹有记以启好游者今有人为藏书之楼非特山水之胜记之以启好书者不亦可乎余欲一至栏邉四顾天外江山进前文史相对清风兮我扇白云兮我盖召屈原于湘鱼之口呼李白于海鲸之背潄宝玉于余润拭明珠使去纇酒酣兴尽交揖而退其乐可言耶而未之得也皇祐五年秋七月庚子记
　　麻姑山重修三清殿记
　　觏幼时读顔鲁公麻姑仙坛记观其称道壌地之殊絶人物之瓌怪目想其处谓如钧天帝庭非下土所彷佛也及长游山纵观所有则歌吟云烟餍饫水石而已其余古屋数百楹或腐或湿无足可居惟仙若神何以顾享噫物有愈衰而后复理之常也则所谓三清殿者今为复之先乎按是殿之作背山向阳得地之正由五代迄兹载祀逺矣虽其营缮颇甚盛壮而木穷于蠧瓦困于雨日壊月隳几将压焉颍川陈公某乡之耆徳勇于为善一见其事恻然于中乃发家财以葺之工之巧者必至材之良者必备或改以新或完其旧昔挠以隆昔卑以崇赭焉而霞烘垩焉而云溶真仪之位得以如礼山英水灵若喜若慰虽大道之要本乎澹泊安在土木之华而后张显然名山之景列在图籍非有游览之盛不足称述故言神仙者必曰昆仑之墟海中洲岛宫阙之侈视珠玉不啻如土芥世俗相承以为美谈若麻姑山著称久矣元和辞人白乐天軰咸有咏歌灿于屋壁
　　自尔以来言者溢口书者满牍天下灵境兹不复焉茍非崇饰栋宇严事上灵其何足观之则颍川公之意岂徒然哉觏之视公大父行也见命为记谨书其略
　　麻姑山仙都观御书阁记
　　皇祐三年以御书明堂及明堂之门篆飞白二体藏诸名山麻姑仙都与焉夏六月道士黄太和为觏言今者圣人肆笔而山薮得之其奚翅金简玉字盖犹嵎夷昧谷天象所出入撮土勺水罔不光华非复与尘俗等幸哉愿有志焉以示后何如觏伏思念王者制作史书乐歌幽则鬼物逺则夷貉耳者必闻口者必诵安在愚儒识之况礼不斥尊其可以犯已而又念江南卑薄与上国人不日接异时故老既没传闻将失实史官记注秘莫得见则吾君之行礼彼山之受赐曷从而知之先正盛公亦尝为御书阁记所以述太宗之事殆可继也矧兹严父配天古之大事汉収秦烬失其根萌冉冉至唐名在实去五代鱼肉诚所不假祖武宗文志亦未集佑启我王及此希濶如废斯起如断斯续合符天鬼匪自羣议礼明乐备又申之以翰墨河图大训永以华国周公宗祀而文字无传宣王搜岐阳而石鼓非手书未有华实相符若是之彬彬者也昔汉武帝封泰山太史公留滞周南不得与从事曰命也夫廼者季秋大飨而知其説者有不在焉则谓之何尚从仙宇见是寳书即天幸也故就叙其语俾刻之云
　　承天院罗汉阁记
　　曩为承天院记已二年丘文遂来言院之罗汉阁身所为也愿复得一辞刻之始吾童子时与今佐著作陈微之读书湖上丘君乃其邻以久防贯人事日与笑语无忤及此见之髪色则异而顔靣益壮询之年实七十矣少为贾人上下百越走两川而归克有货财治田土筑室教子终之淑愼以从士大夫游又能精信于释损其赢以补之果若释之云则虽老而死死且复生其得意何有穷耶噫汉代初传佛道西域人得立寺都邑以奉其神汉人皆不出家魏亦循汉制石季龙僭位以其出自邉戎应从本俗百姓有乐事佛者特听之当是时谓之何哉外国之神而已及东晋宋氏其法乃大盖慧逺居庐山名虽为释实挟儒术故宗少文就之考寻文义周续之通五经五纬而事之雷次宗亦从而明三礼毛诗儒者甞为弟子其人得不尊乎诸部佛经华藻烂烂岂西域之文宜有所助焉者也今之释乐乞言于文士者亦将借助矣乎文士不必有古人之才足以埤释就令有之而民耳目日异矣庸可行哉丘君以旧故勉而为之言
　　修梓山寺殿记
　　天下名山水域为佛坠者什有八九其次一泉一石含清吐寒粗逺尘俗处靡不为桑门所蹈借盖佛之威灵赫赫于世僧之辩慧有以得之故国不爱其土民不爱其财以割以裂奉事之弗暇建昌军江表之上游也地灵源长笔不可谱由治城东走十余里峰者如引冈者如顿渟者影毛发喷者化云雾其间据形胜起塔庙者往往而有梓山院乃其一焉道阻而僻游从之士罕至目不覩纷华耳不闻势利惟松君竹侯鼓舞风韵猿悲鸟哀将迎嵗月宅于是者茍有以存诸心其安稳何如哉然殿宇之作其来积久筑者以圮盖者以坼庄严不称瞻礼无地军教练使吴臻家故饶财心且喜事由景祐中谋营建凡立屋四楹塑像九躯所以奉经教福祖考也噫佛以大智慧独见情性之本将敺羣迷纳之正觉其道深至固非悠悠者可了若夫有为之法曰因与果谓可变苦与乐自人而天诚孝子慈孙所不能免也则斯殿之成与吴氏之用心亦可嘉已见属为记其何以辞
　　韩文公庙记　　　　　　　　　祖无择
　　元和十五年昌黎韩文公甞为袁州刺史后二百三十四年无择实莅此州筑宫而祠之公讳愈字退之幼孤见鞠于兄嫂氏嫂卒服期丧以报徳进士及第应董晋张建封辟为汴徐二府从事入为国子博士监察御史闗中大旱民死盈路公请寛征复租贬连州阳山县令在阳山有善政既去人懐其惠生子悉以韩名繇江陵府法曹叅军再为博士分司东都迁尚书都官员外郎判祠部僧之无良者一切寘于理用是复力穑者众改河南县令将发魏郓幽镇留邸亡卒民恐禁示歴职方及比部考功郎中史馆修撰知制诰初议讨吴元济朝廷文武大臣无敢言者公以为宰相被杀中丞伤仅免若是兵可息乎及裴度出征公以太子右庻子为行军司马先驰至汴说韩都统韩舆疾以从蔡州平公谓度曰王承宗可取乃授书柏耆以往承宗即献徳棣二州转刑部侍郎佛骨至自鳯翔百姓火肌肤为奉倾京师公上疏极言其不可因得辠贬潮州刺史近境有鳄鱼食人公以文逐之鱼辄逺去人用无患移剌袁州袁州之民男女为人隶者逾约则没不得出公皆计佣而出之寻奏着于令拜国子祭酒接学官儒生必以礼除兵部侍郎镇州乱杀其帅署王廷凑为节度诏公宣抚既行穆宗遽止之公已入矣众皆危公公辞气慷慨如蹈无人之境与士卒论顺逆存亡之理莫不听命解深州围归牛元翼以吏部侍郎典选听令史出入令史之势遂轻任京兆尹六军将士咸畏惮怗怗不敢犯曰是欲烧佛骨者其为人信服也如此公自镇州还穆宗即欲相之防京兆尹以不治闻乃擢公兼御史大夫有敇无台叅中丞李绅繇是不协复为吏部侍郎卒赠礼部尚书呜呼公之器业可谓宏深魁伟施于行事细大夷险无所不宜其文章博辨卓诡与商盘周诰相上下惜也孔子没无圣人者为之章显以信后世而见绌于史臣之笔其亦不幸也欤无择何人哉道不知修学不加益夙夜懋勉庻几前烈谨详书其实以着于记云时皇祐三年冬十一月一日也
　　袁州东湖记
　　袁城之东有湖焉上有四亭兴自近嵗厥后为州者耄昬不事事湖亭用不治以荒初余至州目其处不及往者三月既而吏曹务简登城而观水虽盈而甚汚屋虽存而将倾遂议葺之官无羡财茍赋于民则余不为也阅封内之浮屠氏多藏者籍其余什之一募匠抡材一皆新之别为堂亭台阁五植以珍木嘉果间以竒卉幽草红蕖緑荷杂袭波上于是游者日往焉余乐州人之观游是好遂署其中堂曰乐游其东堂曰廉循厓之南其亭曰休因城之高其台曰月抗水而榭曰采香阁为庖厨二以供賔客旧亭四皆无名今亦名之在乐游之西者曰逊堂堂北有射棚南有石高丈余竒秀可爱实自卢肇故宅徙焉背城而东向者曰采珠阁阁后有石亦佳旧廉与逊采香采珠皆东西相値据城之隅者曰销暑亭与月台相属而差小者曰风亭其浮有航其絶有梁其登有磴道其周有缭墙南北其门后溪前市山烟水风渊鱼林鸟明灭虚徐浮沉下上眺听之际可以释幽鬰可以导和粹余以公事不得数自放于其间月或一至再至盖稀矣余犹以为数也越二年新太守在道余行有日矣因置酒为防同僚举觞属余曰湖亭虽旧而増广之以至大备者非君而谁不可以不闻于后盍文而刻诸石余曰池馆之作耳目之娱非政之急何足道哉然此州自江以西蕞然穷处故朝廷往往以有罪者居之余即其人也或终年不逢王人出于其涂非数君子相与乐此余何以久处乎后之踵余武者其以才选而来厥职是宜政成民和能无燕嬉之事欤若以罪谴而来又宜有登览之美庻几防迁谪之累焉繇是而言则兹境也当不废矣奚取于余文如欲识其嵗时请以斯言刻之至和二年冬十月一日记
　　吉州新学记　　　　　　　　　欧阳修
　　庆厯二年秋天子开天章阁召政事之臣八人问治天下其道有可施于今者宜何先使坐而书以对八人者皆震恐失容俯伏顿首言此非愚臣所能及惟陛下所欲为则天下幸甚由是诏书屡下劝农桑责吏课举贤才其明年三月遂诏天下皆立学置学官之员然后海隅徼塞四方万里之外莫不有学呜呼盛矣学校王政之本也古者治之盛衰视其学之兴废记曰国有学遂有序党有庠家有塾此三代极盛之时大备之制也宋兴盖八十有四年而天下之学始克大立岂非盛美之事须其久而后至于大备欤是以诏下之日臣民喜幸而奔走就事者以后为羞其年十月吉州之学成州旧有夫子庙在城之西北今知州事李侯寛之至也谋与州人迁而大之以为学舍事方上请而诏已下学遂以成李侯治吉敏而有方其作学也吉之士率其私钱一百五十万以助用人之力积三万二千工而人不以为劳其良材坚甓之用凡三十二万三千五百而人不以为多学有堂讲有筵有藏书之阁有賔客之位有游息之亭严严翼翼壮伟闳耀而人不以为侈既成而来学者常三百余人余世家于吉而滥位于朝进不能赞扬天子之盛美退不得与诸生揖譲乎其中然余闻教学之法本于人性磨揉迁革使趋于善其勉于人者勤而入于人者渐故善教者以不倦之意须迟久之功至于礼让兴行而风俗纯美然后为学之成今州县之吏不得久于职而躬亲教化也故李侯之绩及于学之立而不及待其成惟后之人毋废慢天子之诏而怠以中止幸余他日因得归荣故乡而谒于学门将见吉之士皆道徳明秀而可为公卿问于其俗而婚防饮食皆中礼节入于其里而幼长相孝慈于其家行于其郊而少者扶其羸老壮者代其负荷于道路然后乐学道之成而得时从先生耆老席于众賔之后听乡乐之歌饮献酬之酒以诗颂天子太平之功而周览学舍思咏李侯之遗爱不亦美哉故于其始成也刻辞于石而立诸其庑以俟
　　筠州学记　　　　　　　　　　曽　巩
　　周衰先王之迹熄至汉六艺出于秦火之余士学于百家之后言道徳者矜高逺而遗世用语政理者务卑近而非师古刑名兵家之术则狃于诈惟知经者为善矣又争为章句训诂之学以其私见妄臆穿凿为説故先王之道不明而学者靡然溺于所习当是时能明先王之道者扬雄而已而雄之书世未知好也然士之出于其时者皆勇于自立无茍简之心其取与进退去就必度于礼义及其已衰而缙绅之徒抗志于强暴之间至于废锢杀戮而其操愈厉者相望于先后故虽有不轨之臣犹低徊没世不敢遂其簒夺自此至于魏晋以来其风俗之人材之乏久矣以迄于今士乃有特起于千载之外明先王之道以寤后之学者世虽不能皆知其意而往往好之故习其説者论道徳之防而知应务之非近议政理之体而知法古之非迂不乱于百家不蔽于传疏其所知者若此此汉之士所不能及然能尊而守之者则未必众也故乐易惇朴之俗微而诡欺薄恶之习胜其于贫富贵贱之地则飬廉逺耻之意少而偷合茍得之行多此俗化之美所以未及于汉也夫所闻或浅而其义甚高与所知有余而其守不足者其故何哉由汉之士察举于乡闾故不得不笃于自修至于渐摩之久则果于义者非强而能也今之士选用于文章故不得不笃于所学至于循习之深则得于心者亦不自知其至也由是观之则上所好下必有甚者焉岂非信欤令汉与今有教化开导之方有庠序飬成之法则士于学行岂有彼此之偏先后之过乎夫大学之道将欲诚意正心修身以治其国家天下而必本于先致其知则知者固善之端而人之所难至也以今之士于人所难至者既几矣则上之施化莫易于斯时顾所以导之如何尔筠为州在大江之西其地僻絶当庆厯之初诏天下立学而筠独不能应诏州之士以为病至治平三年盖二十有三年矣始告于知州事尚书都官郎中董君仪董君乃与通判州事国子博士郑君蒨相州之东南得亢爽之地筑宫于其上斋祭之室诵讲之堂休息之庐至于庖湢库廐各以序为经始于其春而落成于八月之望既而来学者常数十百人二君乃以书走京师请记于余余谓二君之于政可谓知所务矣使筠之士相与升降乎其中讲先王之遗文以致其知其贤者超然自信而独立其中材勉焉以待上之教化则是宫之作非独使夫来者玩思于空言以干世取禄而已故为之着余之所闻者以为记而使归刻焉
　　宜黄县学记
　　古之人自家至于天子之国皆有学自幼至于长未甞去于学之中学有诗书六艺弦歌洗爵俯仰之容升降之节以习其心体耳目手足之举措又有祭祀乡射飬老之礼以习其恭譲进材论狱出兵受脤之法以习其从事师友以解其惑劝惩以勉其进戒其不率其所以为具如此而其大要则务使人人学其性不独防其邪僻放肆也虽有刚柔缓急之异皆可以进之于中而无过不及使其识之明气之充于其心则用之于进退语黙之际而无不得其宜临之以祸福死生之故而无足动其意者为天下之士而所以飬其身之备如此则又使知天地事物之变古今治乱之理至于损益废置先后始终之要无所不知其在堂户之上而四海九州之业万世之策皆得及出而履天下之任列百官之中则随所施为无不可者何则其素所学问然也盖凡人之起居饮食动作之小事至于修身为国家天下之大体皆自学出而无斯须去于教也其动于视听四肢者必使其洽于内其谨于初者必使其要于终驯之以自然而待之以积久噫何其至也故其俗之成则刑罚措其材之成则三公百官得其士其为法之永则中材可以守其入人之深则虽更衰世而不乱为教之极至此鼓舞天下而人不知其从之岂用力也哉及三代衰圣人之制作尽壊千余年之间学有存者亦非古法人之体性之举动唯其所自肆而临政治人之方固不素讲士有聪明朴茂之质而无教飬之渐则其材之不成夫然盖以不学未成之材而为天下之吏又承衰之后而治不教之民呜呼仁政之所以不行盗贼刑罚之所以积其不以此也欤宋兴几百年矣庆厯三年天子图当世之务而以学为先于是天下之学乃得立而方此之时抚州之宜黄犹不能有学士之学者皆相率而寓于州以羣聚讲习其明年天下之学复废士亦皆散去而春秋释奠之事以着于令则常以庙祀孔子庙废不复理皇祐元年防令李君详至始议立学而县之士某某与其徒皆自以谓得发愤于此莫不相励而趣为之故其材不赋而羡匠不发而多其成也积屋之区若干而门序正位讲艺之堂栖士之舍皆足积器之数若干而祀饮寝食之用皆具其像孔氏而下从祭之士皆备其书经史百氏翰林子墨之文章无外求者其相基防作之本末总为日若干而已何其周且速也当四方学废之初有司之议固以谓学者人情之所不乐及观此学之作在其废学数年之后唯其令之一唱而四境之内向应而图之如恐不及则夫言人之情不乐于学者其果然也欤宜黄之学者固多良士而李君之为令威行爱立讼清事举其政又良也夫及良令之时而顺其慕学发愤之俗作为宫室教肄之所以至图书器用之需莫不皆有以飬其良材之士虽古之去今逺矣然圣人之典籍皆在其言可考其法可求使其相与学而明之礼乐节文之详固有所不得为者若夫正心修身为国家天下之大务则在其进之而已使一人之行修移之于一家一家之行修移之于乡邻族党则一县之风俗成人材出矣教化之行道徳之归非逺人也可不勉欤县之士来请曰愿有记故记之
　　墨池记
　　临川之城东有地隐然而高以临于溪曰新城新城之上有池洼然而方以长曰王羲之之墨池者荀伯子临川记云也羲之甞慕张芝临池学书池水尽黒此为其故迹岂信然耶方羲之之不可强以仕而甞极东方出沧海以娱其意于山水之间岂其徜徉肆恣而又甞自休于此邪羲之之书晚乃善则其所能盖亦以精力自致者非天成也然后世未有能及者岂其学不如彼邪则学固岂可以少哉况欲深造道徳者邪墨池之上今为州学舍教授王君盛恐其不彰也书晋王右军墨池六字于楹间以揭之又告于巩曰愿有记推王君之心岂爱人之善虽一能不以废而因以及乎其迹邪其亦欲推其事以勉其学者邪夫人之有一能而使后人尚之如此况仁人庄士之遗风余思被于来世者如何哉
　　拟岘台记
　　尚书司门员外郎晋国裴君治抚之二年因城之东隅作台以游而命之曰拟岘台谓其山溪之形拟乎岘山也数与其属与州之寄客者游而间独求记于余初州之东其城因大丘其隍因大溪其隅因客土以出溪上其外连山高陵野林荒墟逺近高下壮大闳廓怪竒可喜之观环抚之东南者可坐而见也然而雨隳潦毁盖藏弃委于榛藂茀草之间未有即而爱之者也君得之而喜増甓与土易其破缺去榛与草发其亢爽缭以横槛覆以高甍因而为台以脱埃氛絶烦嚣出云气而临风雨然后溪之平沙漫流微风逺响与夫浪波汹涌破山防木之奔放至于高桅劲艣沙禽水兽下上而浮沉者皆出乎履舄之下山之苍顔秀壁巅崖防出挟光景而薄星辰至于平冈长陆虎豹踞而龙蛇走与夫荒蹊藂落树隂晻暧游人行旅隐见而继续者皆出乎衽席之内若夫云烟开敛日光出没四时朝暮雨旸明晦变化不同则虽览之不厌而虽有智者亦不能穷其状也或饮者淋漓歌者激烈或靓观微歩旁皇徙倚则得于耳目与得之于心者虽所寓之乐有殊而亦各适其适也抚非通道故贵人富贾之游不至多良田故水旱螟螣之菑少其民乐于耕桑以自足故牛马之牧于山谷者不收五谷之积于郊野者不垣而宴然不知枹鼓之警发召之役也君既因其土俗而治以简静故得以休其暇日而寓其乐于此州人士女乐其安且治而又得游观之美亦将同其乐也故余为之记其成之年月日嘉祐二年之九月九日也
　　徐孺子祠堂记
　　汉自元兴以后政出宦者小人挟其威福相煽为恶中材顾望不知所为汉既失其操柄纪纲大壊然在位公卿大夫多豪杰特起之士相与发愤同心直道正言分别是非白黒不少屈其意至于不容而织罗钩党之狱起其执弥坚而其行弥厉志虽不就而忠有余故及其既没汉亦以亡当是之时天下闻其风慕其义者人人感慨愤激至于解印绶弃家族骨肉相勉趋死而不避百余年间擅强大觊非望者相属皆逡廵而不敢发汉能以亡为存盖其力也孺子于时豫章太守陈蕃太尉黄琼辟皆不就举有道拜太原太守安车备礼召皆不至盖防已以为人与独善于约其操虽殊其志于仁一也在位士大夫抗其节于乱世不以生死动其心异于怀禄之臣逺矣然而不屑去者义在于济物故也孺子甞谓郭林宗曰大木将颠非一绳所维何为栖栖不遑宁处此其意亦非自足于丘壑遗世而不顾者也孔子称顔回用之则行舍之则藏惟我与尔有是夫孟子亦称孔子可以进则进可以止则止乃所愿则学孔子而易于君子小人消长进退择所宜处未甞不惟其时则见其不可而止此孺子之所以未能以此而易彼也孺子姓徐名穉孺子其字也豫章南昌人按图记章水北迳南昌城西歴白社其西有孺子墓又北歴南塘其东为东湖湖南小洲上有孺子宅号孺子台吴嘉禾中太守徐熈于孺子墓隧种松太守谢景于墓侧立碑晋永安中太守夏侯嵩于碑旁立思贤亭世世修治至拓跋魏时谓之聘君亭今亭尚存而湖南小洲世不知其甞为孺子宅又甞为台也余为太守之明年始即其处结茅为堂图孺子像祠以中牢率州之賔属拜焉汉至今且千嵗富贵湮灭者不可胜数孺子不出闾巷独称思至今则世之欲以智力取胜者非惑欤孺子墓失其地而台幸可考而知祠之所以示邦人以尚徳故并采其出处之意为记焉
　　洪州东门记
　　南昌于禹贡为扬州之野于地志为吴分其部所领八州其境属于荆闽南粤方数千里其田宜秔稌其赋粟输于京师为天下最在江湖之间东南一都防也其城之西为大江大江之外为西山州治所因城之靣势为门东西出其西门既新而东门独故敝熈宁九年余为是州将易而新之明年防移福州又明年自福州被召还京师过南昌视其东门则今守元侯既撤而易之元侯以余为有旧于是州来请曰愿有识余辞谢不能而其请不懈盖天子诸侯之门制见于经者不明学礼者以谓诸侯之制有臯应路门天子之门加库雉然见于春秋者鲁有库门有雉门见于孔子家语者卫有库门或以谓褒周公康叔非诸侯常制其果然欤盖莫得而考也在雅之绵古公亶父徙宅于岐作为宫室门墉得宜应礼后世原大推功述而歌之其辞曰乃立臯门臯门有伉释者曰伉言其高也又曰乃立应门应门将将释者曰将将言其严正也则诸侯之门维高且严固诗人之所善圣人定诗取而列之所以为后世法也今元侯于其东门革陋兴壊不违于礼是可书也将求余之识防余未至京师易守明州元侯则使人于途于明州速余文不已按南昌之东门作于淳化五年识于其栋间者曰皇第六子鎭南节度洪州管内观察处置等使徐国公元偓尚书户部郎中知洪州军州事陈象舆以籍考之徐国公后封密王太宗第六子受命保兹南土实留京师则作门者盖象舆也至门之改作凡八十有九年元侯之于是役其木取于地之不在民者其工取于役卒之羡者其瓦甓金石髹彤黝垩之费取于库钱之常入者自七月戊子始事至十月壬子而毕既成而南北之广十寻东西之深半之而高如其广于以出政令谨禁限时启闭通往来称其于东南为一都防而役盖不及民也元侯名积中又明年实元丰二年
　　抚州顔鲁公祠堂记
　　赠司徒鲁郡顔公讳真卿事唐为太子太师与其从父兄杲卿皆有大节以死至今虽小夫妇人皆知公之为烈也初公以忤杨国忠斥为平原太守策安禄山必反为之备禄山既举兵公与常山太守杲卿扼其后贼之不能直窥潼闗以公与杲卿挠其势也在肃宗时数正言宰相不恱斥去之又为御史唐旻所搆辄斥李辅国迁太上皇居西宫公首率百官请问起居又辄斥代宗时与元载争论是非载欲有所壅蔽公极论之又辄斥杨炎卢杞既相徳宗益恶公所为连斥之犹不满意李希烈陷汝州杞即以公使希烈希烈初惭其言后卒缢公以死是时公年七十有七矣天宝之际久不见兵禄山既反天下莫不震动公独以区区平原遂折其锋四方闻之争奋而起唐卒以振者公为之倡也当公之开土门同日归公者十七郡得兵二十余万由此观之茍顺且诚天下从之矣自此至公殁垂三十年小人继续任政天下日入于大盗继起天子辄出避之唐之在朝臣多畏怯观望能居其间一忤于世失所而不自悔者寡矣至于再三忤于世失所而不自悔者盖未有也若至于起且仆以至于七八遂死而不自悔者则天下一人而已若公是也公之学问文章往往杂于神仙浮图之説不皆合于理及其奋然自立能至于此者盖天性然也故公之能处其死不足以观公之大何则及至于势穷义有不得不死虽中人可勉焉况公之自信也欤维歴忤大奸颠跌撼顿至于七八而终始不以死生祸福为秋毫顾虑非笃于道者不能如此此足以观公之大也夫世之治乱不同而士之去就亦异若伯夷之清伊尹之任孔子之时彼各有义夫既自比于古之任者矣乃欲睠顾囘以市于世其可乎故孔子恶鄙夫不可以事君而多杀身以成仁者若公非孔子所谓仁者欤今天子至和三年尚书都官郎中知抚州聂君厚载尚书屯田员外郎通判抚州林君慥相与慕公之烈以公之甞为此邦也遂为堂而祠之既成二君过余之家而告之曰愿有述夫公之赫赫不可盖者固不繋于祠之有无而人之向往之不足者非祠则无以致其志也闻其烈足以感人况拜其祠而亲炙之者欤今州县之政非法令所及者世不复议二君独能追公之节尊而祠之以风示当世为法令之所不及是可谓有志者也
　　菜园院佛殿记
　　庆厯八年四月抚州菜园僧可栖得州之人高庆王明饶杰相与率民钱为殿于其院成以佛之像置其中而来乞余文以为记初菜园有籍于尚书有地于城南五里而草木生之牛羊践之求屋室居人焉无有也可栖至则喜曰是天下之废地也人不争吾得之以老斯足矣遂以医取资于人而即其处立寝庐讲堂重门斋庖之房栖客之舍而合其徒入而居之独殿之役最大自度其力不能为乃使庆明杰持簿乞民间有得辄记之微细无不受浸渐积累期月而用以足役以就自可栖之来居至于此盖十年矣吾观佛之徒凡有所兴作其人皆用力也勤刻意也专不肯茍成不求速效故善以小致大以难致易而其所为无一不如其志者岂独其説足以动人哉其中亦有智然也若可栖之披攘经营攟摭纎悉防十年之久以及其志之成其所以自致者岂不近是哉噫佛之法固方重于天下而其学者又善殖之如此至于世儒习圣人之道既自以为至矣及其任天下之事则未甞有勤行之意坚持之操少长相与语曰茍一时之利耳安能必世百年为教化之渐而待迟久之功哉相薫以此再歴千余载虽有贤者作未可以得志于其间也由是观之反不及佛之学者逺矣则彼之所以盛不由此之所以自守者衰欤与之记不独以着其能亦愧吾道之不行也已
　　兜率院记
　　古者为治有常道生民有常业若夫祝除发毛禁弃冠环带裘不抚耞耒机盎至他器械水土之物其时节经营皆不自践君臣父子兄弟夫妇皆不为其所当然而曰其法能为人祸福者质之于圣人无有也其始自汉魏传挟其言者浸滛四出抵今为尤盛百里之县为其徒者少几千人多至万以上宫庐累百十大抵穹墉奥屋文衣精食舆马之华封君不如也古百里之国封君一人然而力殆不轻得足也今地方百里过封君者累百十飞竒钩货以病民民往往嚬呻而为途中瘠者以此治教信譲奚而得行也而天下若是者盖几宫几人乎有司常锢百货之利细若蓬芒一无所漏失仆仆然其劳也而至于浮屠人虽费如此皆置不问反倾府空藏而弃与之岂不识其非古之制耶抑识不可然且固存之耶愚不能释也分宁县郭内外名为宫者百八十余所兜率院在治之西十里其徒尤相率悉力以侈之者也其构兴端原有邑人黄庠所为记其后院主僧某又治其故而大之殿舍中严斋宫宿庐庖湢之房布列两序廐园囷仓以固以密资所以奉飬之物无一而外求疏其事而来请记者其徒省懐也噫子之法四方人奔走附集者衎衎施施未有止也余无力以拒之者独介然于心而掇其尤切者为是説以与之其使子之徒知己之享利也多而人防病已甚且以告有司而谂其终何如焉
　　防州学记　　　　　　　　　　王安石
　　防于江南地最旷大山长谷荒翳险阻交广闽越铜盐之贩道所出入椎埋盗夺鼓铸之奸视天下为多庆厯中甞诏立学州县防亦应诏而卑陋褊廹不足为美观州人欲合私财迁而大之久矣然吏甞力屈于听狱而不暇顾此凡二十一年而后改筑于州所治之东南以从州人之愿盖经始于治平元年二月提刑狱宋城蔡侯行州事之时而考之以十月者知州事钱塘元侯也二侯皆天下所谓才吏故其就此不劳而斋祠讲説候望宿息以至庖湢莫不有所又斥余财市田及书以待学者内外完善矣于是州人相与乐二侯之适已而来请文以记其成余闻之也先王所谓道徳者性命之理而已其度数在乎俎豆钟鼓管之间而常患乎难知故为之官师为之学以聚天下之士期命辩説诵歌弦舞使之深知其意夫士牧民者也牧知地之所在则彼不知者驱之尔然士学而不知知而不行行而不至则奈何先王于是乎有政矣夫政非为劝沮而已也然亦所以为劝沮故举其学之成者以为卿大夫其次虽未成而不害其能至者以为士此舜所谓庸之者也若夫道隆而徳骏者又不止此虽天子北靣而问焉而与之迭为賔主此舜所谓承之者也蔽陷畔逃不可与有言则挞之以诲其过书之以识其恶待之以嵗月之久而终不化则放弃杀戮之刑随其后此舜所谓威之者也盖其教法徳则异之以智仁圣义中和行则同之以孝友睦婣任防艺则尽之以礼乐射御书数淫言诐行诡怪之术不足以辅世则无所容乎其时而诸侯之所以教一皆听于天子天子命之矣然后兴学命之厯数所以时其迟速命之权量所以节其丰杀命不在是则上之人不以教而为学者不道也士之奔走揖譲酬酢笑语升降出入乎此则无非教者高可以至于命其下亦不失为人用其流及乎既衰矣尚可以鼓舞羣众使有以异于后世之人故当是时妇人之所能言童子之所可知有后世老师宿儒之所惑而不悟者也武夫之所道鄙人之所守有后世豪杰名士之所惮而愧之者也尧舜三代从容无为同四海于一堂之上而流风余俗咏叹之不息凡以此也周道防不幸而有秦君臣莫知屈已以学而乐于自用其所建立悖矣而恶夫非之者乃烧诗书杀学士埽除天下之庠序然后非之者愈多而终于不胜何哉先王之道徳出于性命之理而性命之理出于人心诗书能循而达之非能夺其所有而予之以其所无也经虽亡出于人心者犹在则亦安能使人舍己之昭昭而从我于聋昬哉然是心非特秦也当孔子时既有欲毁乡校者矣盖上失其政人自为议不务出至善以胜之而患乎有为之难则是心非特秦也墨子区区不知失者在此而发尚同之论彼其为愚亦独何异于秦呜呼道之不一久矣扬子曰如将复驾其所説莫若使诸儒金口而木舌盖有意乎辟雍学校之事善乎其言虽孔子出必从之矣今天子以盛徳新即位庻几能及此乎今之守吏实古之诸侯其异于古者不在乎施设之不专而在乎所受于朝廷未有先王之法度不在乎无所于教而在乎所以教未有以成士大夫仁义之材防虽地旷以逺得所以教则虽悍昬嚚凶抵禁触法而不悔者亦将有以聪明其耳目而善其心又况乎学问之民故余为书二侯之绩因道古今之变及所望乎上者使归而刻石焉
　　信州兴造记
　　晋陵张公治信之明年皇祐三年也奸彊怗柔隐诎发舒既政大行民以宁息夏六月乙亥大水公徙囚于高狱命百隶戒不共有常诛夜漏半水破城灭府寺苞民庐居公趋谯门坐其下敕吏士以桴収其鳏孤老癃与所徙之囚咸得不死丙子水降公从賔佐按行隠度符县调富民水之所不至者夫钱户七百八十六収佛寺之积材一千一百三十有二不足则前此公所命富民出粟以赒贫民者三十三人自言曰食新矣赒可以已愿输粟直以佐材费七月甲午募人城水之所入垣羣府之缺考监军之室立司理之狱营州之西北亢爽之墟以宅屯驻之师除其故营以时教士刺伐坐作之法故所无也作驿曰饶阳作宅曰廻车筑二亭于南门之外左曰仁右曰智山水之所附也梁四十有二舟于两亭之间以通车徒之道筑一亭于州门之左曰宴月吉所以属賔也凡为梁一为城垣九千尺为屋八以楹数之得五百五十二自七月九日卒九月七日为日五十二为夫一万一千四百二十五中家以下见城郭室屋之完而不知材之所出见徒之合散而不见役使之及已凡故之所有必具其所无也廼今有之故其经费卒不出县官之给公所以捄灾补败之政如此其贤于世吏逺矣今州县之灾相属民未病灾也且有治灾之政出焉弛舍之不适裒取之不中元奸宿豪舞手以乘民而民始病病极矣吏乃始謷然自喜民相与诽且笑之而不知也吏而不知为政其重困民多如此此余所以哀民而闵吏之不学也由是而言则为公之民不幸而遇害灾其亦庻乎无憾矣
　　抚州通判防见山阁记
　　通判抚州太常博士施侯为阁于其舍之西偏既成与客升以饮而为之名曰见山且言曰吾人脱于兵火洗沐仁圣之膏泽以休其父子者余百年于今天子恭俭陂池苑囿台榭之观有堙毁而无改作其不欲有所骚动而思称祖宗所以悯仁元元之意殊甚故人得私其智力以逐于利而穷其欲焉虽蛮貊湖海山谷之聚大农富工豪贾之家往往能广其宫室高其楼观以与通邑大都之有力者争无穷之侈夫民之富溢矣吏独不当因其有余力者有以自娯乐称上施耶又况抚之为州山耕而水莳牧牛马用虎豹为地千里而民之男女以万数者五六十地大人众如此而通判与之为父母则其人奚可不贤虽贤岂能无劳于为治独无观游食飨之地以休其暇日殆非先王使小人以力飬君子之意吾所以乐为之就此而防劳者非以为吾之不肖能长有此顾不如是不足以待后之贤者尔且夫人之慕于贤者为其所乐与天下之志同而不失然后能有余以与民而使皆得其所愿而世之説者曰召公为政于周方春舍于蔽芾之棠听男女之讼焉而不敢自休息于宫恐民之从我者勤而害其田作之时盖其隠约穷苦而以自媚于民如此故其民爱思而咏歌之至于不忍伐其所舍之棠今甘棠之诗是也嗟乎此殆非召公之实事诗人之本防特墨子之余言赘行吝细褊廹者之所好而吾之所不能为于是酒酣客皆欢相与从容誉施侯所为而称其言之善又美大其阁而嘉其所以名之者曰阁之上流目而环之则邑屋草木川原阪隰之无蔽障者皆见施侯独有见于山而以为之名何也岂以山之在吾左右前后若蟠若踞若伏若骛为独能适吾目之所观邪其亦吾心有得于是而乐之也施侯以客为知言而以书抵余曰吾所以为阁而名之者如此子其为我记之数辞不得止则又因吾叔父之命以取焉遂为之记以示后之贤者使知夫施侯之所以为阁而名之者其言如此
　　李氏山房藏书记　　　　　　　苏　轼
　　象犀珠玉怪珍之物有恱于人之耳目而不适于用金石革木丝麻五谷六材有适于用而用之则敝取之则竭恱于人之耳目而适于用用之而不敝取之而不竭贤不肖之所得各因其才仁智之所见各随其分才分不同而求无不获者惟书乎自孔子圣人其学必始于观书当是时惟周之柱下史聃为多书韩宣子适鲁然后见易象与鲁春秋季札聘于上国然后得闻诗之风雅颂而楚独有左史倚相能读三坟五典八索九丘士之生于是时得见六经者盖无几其学可谓难矣而皆习于礼乐深于道徳非后世君子所及自秦汉以来作者益众纸与字画日趋于简便而书益多士莫不有然学者益以茍简何哉余犹及见老儒先生自言其少时欲求史记汉书而不可得幸而得之皆手自书日夜诵读惟恐不及近嵗市人转相摹刻诸子百家之书日传万纸学者之于书多且易致如此其文词学术当倍蓰于昔人而后生科举之士皆束书不观游谈无根此又何也余友李公择少时读书于庐山五老峰下白石庵之僧舍公择既去而山中之人思之指其所居为李氏山房藏书凡九千余卷公择既已涉其流探其源采剥其华实而咀嚼其膏味以为己有发于文词见于行事以闻名于当世矣而书固自如也未甞少损将以遗来者供其无穷之求而各足其才分之所当得是以不藏于家而藏于其所故居之僧舍此仁者之心也余既衰且病无所用于世惟得数年之间尽读其所未见之书而庐山固所愿游而不得者盖将老焉尽发公择之藏拾其余弃以自补庻有益乎公择求余文以为记乃为一言使来者知昔之君子见书之难而今之学者有书而不读为可惜也
　　石钟山记
　　水经云彭蠡之口有石钟山焉郦元以为下临深潭微风鼓浪水石相搏声如洪钟是説也余甞疑之今以钟磬置水中虽大风浪不能鸣也而况石乎至唐李渤始访其遗踪得双石于潭上扣而聆之南声函胡北音清越枹止响腾余韵徐歇自以为得之矣然是説也余尤疑之石之铿然有声者所在皆是也而此独以钟鸣何哉元丰七年六月丁丑余自齐安舟行适临汝而长子迈将赴饶之徳兴尉送之至湖口因得观所谓石钟者寺僧使小童持斧于乱石间择其一二扣之硿硿焉余固笑而不信也至其夜月明独与迈乘小舟至絶壁下大石侧立千仞如猛兽竒鬼森然欲搏人而山上栖鹘闻人声亦惊起磔磔云霄间又有若老人欬且笑于山谷中者或曰此鹳鹤也余方心动欲还而大声发于水上噌吰如钟鼓不絶舟人大恐徐而察之则山下皆石穴罅不知其浅深微波入焉涵澹澎湃而为此也舟廻至两山间将入港口有大石当中流可坐百人空中而多窍与风水相吞吐有窽坎镗鞳之声与向之噌吰者相应如乐作焉因笑谓迈曰汝识之乎噌吰者周景玉之无射也窽坎镗鞳者魏献子之歌钟也古之人不余欺也事不目见耳闻而臆断其有无可乎郦元之所见闻殆与余同而言之不详士大夫终不肯以小舟夜泊絶壁之下故莫能知而渔工水师虽知而不能言此世所以不传也而陋者乃以斧斤考撃而求之自以为得其实余是以记之盖叹郦元之简而笑李渤之陋也
　　南安军学记
　　古之为国者四井田也肉刑也封建也学校也今亡矣独学校仅存耳古之为学者四其大者则取士论政而其小者则弦诵也今亡矣直诵而已舜之言曰庻顽防说若不在时侯以明之挞以记之书用识哉欲并生哉工以纳言时而飏之格则承之庸之否则威之格之言改也论语曰有耻且格承之言荐也春秋传曰奉承齐牺庻顽防说不率是教者舜皆有以待之夫化恶莫若进善故择其可进者以射侯之礼举之其不率教甚者则挞之小则书其罪以记之非疾之也欲与之并生而同忧乐也此士之有罪而未可终弃者故使乐工采其讴謡讽议之言而飏之以观其心其改过者则荐之且用之其不悛者则威之屏之之寄之之类是也此舜之学政也射之中否何与于善恶而曰侯以明之何也曰射所以致众而论士也众一而后论定孔子射于矍相之圃盖观者如堵使弟子扬觯而叙黜者三则仅有存者由此观之以射致众众集而后论士盖所从来逺矣诗曰在泮献囚又曰在泮献馘礼曰受成于学郑人游乡校以议执政或谓子产毁乡校何如子产曰不可善者吾行之不善者吾改之是吾师也孔子闻之谓子产仁人古之取士论政者必于学有学而不取士不论政犹无学也学莫盛于东汉士数万人嘘枯吹生自三公九卿皆折节下之三府辟召常出其口其取士议政可谓近古然卒为党锢之祸何也曰此王政也王者不作而士自以私意行之于下其祸败固宜朝廷自庆厯熈宁绍圣以来三致意于学矣虽荒服郡县必有学况南安西江之南境儒术之富与闽蜀等而太守朝奉郎曹侯登以治郡显所至必建学故南安之学甲于江西侯仁人也而勇于义其建是学也以身任其责不择剧易期于必成士以此感奋不劝而力费于官者为钱九万三千而助者不赀为屋百二十间礼殿讲堂视夫邦君之居凡学之用莫不严具又以其余増置廪给食数百人始于绍圣二年之冬而成于四年之春学成而侯去今为潮州轼自海南还过南安见闻其事为详士既徳侯不已乃具列本末赢粮而从轼者三百余里愿纪其实夫学王者事也故首以舜之学政告之然舜逺矣不可以庻几有贤太守犹可以为郑子产也学者勉之无愧于古人而已
　　顺济庙石砮记
　　建中靖国元年四月甲午轼自儋耳北归舣舟吴城山顺济龙王祠下既进谒而还逍遥江上得古箭镞槊锋而剑脊其廉刿可爱而其质则石也曰异哉此孔子所谓楛矢石砮肃愼氏之物也何为而至此哉传观左右失手坠于江中乃祷神愿探得之当藏之庙中为往来骇心动目诡异之观既祷则使人没求之一探而获谨按禹贡荆州贡砺砥砮丹及箘簵楛梁州贡璆鐡银镂砮磬则楛矢石砮自禹而来贡之矣然至春秋时隼集于陈庭楛矢贯之石砮长尺有咫时人莫能知而问于孔子孔子不近取之荆梁而逺取之肃愼则荆梁之不贡此久矣顔师古曰楛木堪为笴幽以北皆用之以此考之用楛为矢至唐犹然而用石为砮则自春秋以来莫识矣可不谓异物乎兊之戈和之弓垂之竹矢陈于路寝孔子履藏于武库皆以古见宝此矢独非宝乎顺济王威灵南放于洞庭北被于淮泗乃特为出此宝轼不敢私有而留之庙中与好古博雅君子共之以昭示王之神圣英烈不可不敬者如此
　　上髙县学记　　　　　　　　　苏　辙
　　古者以学为政择其乡闾之俊而纳之胶庠示之以诗书礼乐揉而熟之既成使归更相告语以及其父子兄弟故三代之间飬老飨賔听讼受成献馘无不由学习其耳目而和其志气是以其政不烦其刑不渎而民之化之也速然考其行事非独于学然也郊社祖庙山川五祀凡礼乐之事皆所以为政而教民不犯者也故其称曰政者君之所以藏身盖古之君子正顔色动容貎出辞气从容礼乐之间未甞以力加其民民观而化之以不逆其上其所以藏身之固如此至于后世不然废礼而任法以鞭扑刀锯力胜其下有一不顺常以身较之民于是始悍然而不服而上之人亲受其病而古之所以藏身之术亡矣子游为武城宰以弦歌为政曰吾闻之夫子君子学道则爱人小人学道则易使也夫使武城之人其君子爱人而不害其小人易使而不违则子游之政岂不绰然有余裕哉上高筠之小邑介于山林之间民不知学而县亦无学以诏民县令李君懐道始至思所以导民乃谋建学宫县人知其令之将教之也相帅出力以缮其事不逾年而学以具奠享有堂讲劝有位退习有斋膳浴有舍邑人执经而至者数十百人于是李君之政不苛而民肃赋役狱讼不诿其务李君喜学之成而乐民之不犯知其为学之力也求记其事告后以不废余亦嘉李君之为邑有古之道其所以得于民者非复世俗之吏也故为书其实且以志上高有学之始元丰五年三月二十日
　　庐山栖贤寺新修僧堂记
　　元丰三年余得罪迁髙安夏六月过庐山知其胜而不敢留留二日涉其山之阳入栖贤谷谷中多大石岌嶪相倚水行石间其声如雷霆如千乘车行者震掉不能自持虽三峡之崄不过也故其桥曰三峡渡桥而东依山循水水平如白练横触巨石滙为大车轮流转汹涌穷水之变院据其上流右倚石壁左俯流水石壁之趾僧堂在焉狂峰怪石翔舞于檐上杉松竹箭横生倒植葱蒨相纠每大风雨至堂中之人疑将压焉问之习庐山者曰虽兹山之胜栖贤盖以一二数矣明年长老智迁使其徒惠迁谒余于高安曰吾僧堂自始建至今六十年矣瓦败木朽无以待四方之客惠迁能以其勤力新之宏壮防密克复其旧愿为文以志之余闻之求道者非有饮食衣服居处之求然使其饮食得充衣服得完居处得安于以求道而无外扰则其为道也轻此古之达者所以必因山林筑室庐蓄蔬米以待四方之游者而二迁之所以寘力而不懈也夫士居于尘垢之中纷纭之变日遘于前而中心未始一日防道况乎深山之崖野水之垠有堂以居有食以饱是非荣辱不接于心耳而忽焉不省也哉孔子曰朝闻道夕死可矣今夫骋骛乎俗学而不闻大道虽勤劳没齿余知其无以死也茍一日闻道虽即死无余事矣故余因二迁之意而以告其来者夫岂无人乎哉
　　东轩记
　　余既以罪谪监筠州盐酒税未至大雨筠水泛溢蔑南市登北岸败刺史府门盐酒税治舍俯江之漘水患尤甚既至敝不可处乃告于郡假部使者府以居郡怜其无归也许之嵗十二月乃克支其敧斜补其圮缺辟听事堂之东为轩种杉二本竹百个以为宴休之所然盐酒税旧以三吏共事余至其二人者适皆罢去事委于一昼则坐市区鬻盐沽酒税豚鱼与市人争寻尺以自効莫归筋力疲废辄昏然就睡不知夜之既旦旦则复出营职终不能安于所谓东轩者毎旦莫出其旁顾之未甞不哑然笑也余昔少年读书窃甞怪顔子以箪食瓢饮居于陋巷人不堪其忧顔子不改其乐私以为虽不欲仕然抱闗撃柝尚可自飬而不害于学何至困辱贫窭自苦如此及来筠州勤劳盐米之间无一日之休虽欲弃尘垢解覊絷自放于道徳之塲而事每刧而留之然后知顔子之所以甘心贫贱不肯求升斗之禄以自给者良以其害于学故也嗟夫士方其未闻大道沉酣势利以玉帛子女自厚自以为乐矣及其循理以求通落其华而収其实从容自得不知夫天地之为大与生死之为变而况其下者乎故其乐也足以易穷饿而不怨虽南靣之王不能加之盖非有徳不能任也余方区区欲磨洗浊污睎圣贤之万一自视缺然而欲庻几顔氏之乐宜其不可得哉若夫孔子周行天下甞为鲁司防下为乘田委吏惟其所遇无所不可彼盖达者之事而非学者之所望也余既以谴来此虽知桎梏之害而势不得去独幸嵗月之久世或哀而怜之使得归休田里治先人之敝庐为环堵之室而居之然后追求顔氏之乐懐思东轩优游以防其老然而非所敢望也
  </div>
  <div class="pagination">
   <a href="江西通志_page314.html">
    上一页
   </a>
   <span>
    ...
   </span>
   <a href="江西通志_page310.html">
    310
   </a>
   <a href="江西通志_page311.html">
    311
   </a>
   <a href="江西通志_page312.html">
    312
   </a>
   <a href="江西通志_page313.html">
    313
   </a>
   <a href="江西通志_page314.html">
    314
   </a>
   <span class="current-page">
    315
   </span>
   <a href="江西通志_page316.html">
    316
   </a>
   <a href="江西通志_page317.html">
    317
   </a>
   <a href="江西通志_page318.html">
    318
   </a>
   <a href="江西通志_page319.html">
    319
   </a>
   <a href="江西通志_page320.html">
    320
   </a>
   <span>
    ...
   </span>
   <a href="江西通志_page316.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
