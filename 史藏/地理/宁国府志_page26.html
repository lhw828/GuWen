<!DOCTYPE html>
<html>
<head>
    <meta charset="UTF-8">
    <title>宁国府志 - 第 26 页/共 477 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宁国府志 - 第 26 页/共 477 页</h1>
    <div class="content">张时献南城人，举人。万历中知旌德。革耗羡，劝农桑。中使以开采至供亿不资，悉从官办，绝不扰民。廉谨日著大计，当课最，郑司理以那解钱粮难之。义民周雄昌、刘光裕等一夜代输五百金，其得民心如此。乞终养去。同上


宗敦一号凌霄，四川人，进士。崇祯五年知旌德。政崇简易，礼士爱民。巨盗吕大祚等剽掠行旅，悉擒治之。建官，役不累民。擢御史。同上

乔明旃永城人，进士。崇祯末知旌德。剔遏奸盗，外户不闭。捐资筑堰，以通水利。邑人祠之。为人严毅，遇文士辄优礼焉。迁户部主事。同上

柳世荣洪武初知太平县。首务清理田粮，黄山峭壁田不可耕者，请免粮一千五百八石，民赖其惠。祠祀。同上

孔文昭洪武元年知太平。时丧乱之后，文昭始置县治，设学校，鸠集流散，户口日增。祠祀。同上

李简洪武二年知太平。奉制建诸公署，极意抚字，民忘其劳，政誉卓然。祠祀。
同上

梁德远洪武二十五年知太平。洞悉民隐，芜田逋税悉折收，轻赍以恤其困。民肖像祀之，并祀名宦。同上

蒋忠钱塘人。正统间进士，知太平。省赋轻徭，民用不匮。祠祀。
同上

张瀚字克容，博平人。弘治中进士，知太平。聪敏清勤，兴废补敝，大得物情。尝积谷备赈，兴学育才，邑数十载称治绩者必曰张君云。祠祀。同上


刘元凯号云鹤，阆中人，进士。嘉靖中知太平。才敏识达，行政以救时为急，毁淫祠，崇正学，禁溺女，峻惩豪横。岁累，悉力调剂，赖无流遣。民乐其清简，讼狱衰息。重修文峰书院，更名天都。公余辄坐啸溪山，引诸生上下古今，人愈贤之。调繁浙江。祠祀。同上

马维铭字新甫，平湖人，进士。万历中知太平。为政不尚深刻，与民休息。三府会馆太平，视石埭、黟县独远，建议协济夫马劳费，获均，邑人永便。专祠祀之。

童学贤字养所，余姚人。天启七年知太平。岁饥，乱民结砦横掠。学贤设方略，擒渠魁，散余党，地方以宁。歙编修吴孔嘉诱族人吴养春仆告其主隐占黄山。学贤廉干明决，不为强邻所慑，邑得无扰。察邑积弊，详请更除。民建祠祀之。同上

吴中颖字支机，乌程人，举人，崇祯三年知太平。清约端方，布袍蔬食。革火羡，省差役，奸伪寝息。居二年，以不善事长吏挂冠去。祠祀。同上

赦明徽云梦人，举人。崇祯十四年知太平。癸未，左良玉兵恣横，降叛尽假其号，沿途劫掠，将及境。明徽料城池，简丁壮，筑隘口，张声势，贼不敢近，民赖以安。
同上

法寰号开三，胶州人，举人。崇祯末知太平。威仪容止，动有矩则。痛惩贪鄙，凡火耗诬命陋习，一切剔除。时饥馑相仍，多方赈恤，全活无算。至修文庙，造泮水桥，加意士林，人多怀之。祀名宦。同上

陈雅晋江人。正统中为宣城丞，尝摄邑事。遇亢旱，虔祷荷校日中，自责曰：“皇天不下雨，陈雅不开枷。”已，果大澍。岁登，致仕归，邑人泣送境外。《南畿志》

李福靖州人，监生。弘治八年为宣城丞。有廉操。尝外出，有私馈其家人豚首者，福归，取诸釜中，还之。《乾隆府志》

萧山荆州人，监生。正德中为宣城丞。以廉直忤当道，罢去，不能具行李。编修邵锐时为推官，赠以诗，有“去马人争挽，归囊月共寒”之句。同上


李文字载道，峄县人，监生。弘治中为宣城主簿。洁己奉公。初，邑文庙以附府辍祀，文始行春秋释奠礼，因著为令。捐俸创双溪石梁，至鬻其家骡车以充费，属兄子贤督焉。桥成，以艰去，宣民德之，名李公桥。知县乐赠以词云：“李公桥下水长流，利在千秋，誉在千秋。”《南畿志》

谢文祥字元吉，耒阳人。成化中，以御史言事，谪南陵丞。方正有节，尝驱冗吏归农，刑狱清简。诣学宫与诸生析大义，辟异端。后建后乐亭，暇则觞咏其中。以抗直去官。祠祀。《乾隆府志》

林文琼江山人，岁贡生。嘉靖中为南陵丞。刻厉清苦，不携妻孥。时与士人讲明正学，出俸赡贫民。后弃官去，士民泣送之。有“貌古心亦古，节苦身更苦”之颂。同上

胡惟几字彦民，定远人。洪武定为泾丞。创建县治，招抚流离。造公，修学校，治有条理。寻卒。同上

王浚字文深，商水人，进士。成化中，由御史谪泾丞。时邑事久弛，毅然更始。锄强植弱，清赋税，通钱法，学校坛桥梁多所修建，身如冰立，吏卒凛然。
同上

杨孟春新泰人，贡士。嘉靖末，为泾主簿。慈明廉介，却里役例馈，朝夕蔬食。间以俸代贫民输赎，台司委讼，鞫断明允。尝条陈十三事，触时忌，拂衣去。同上


周伦吉水人。正统中，由辟举为宁丞，律身廉谨，悉有程度，于学校尤倦倦焉。迁镇南州同知。同上

彭明甫字则诚，万载人，监生。嘉靖中为宁丞，约己爱人。去之日，敝衣数袭而己。同上

叶洪字子源，德州人。嘉靖八年进士，擢工科右给事中，论吏部尚书汪奸忤旨，夺俸。明年考察，修怨坐浮躁贬宁丞。居二年，复以大计夺职。言者屡讼，冤不复用。
《明史》本传

黄永清宁远人。永乐中以掾为旌丞。廉谨自持，上下信之。知县谭青尤嘉其翊赞焉。《乾隆府志》

蓝之鼎巴陵人。崇祯十六年任旌德典史。以廉能闻。乙酉，江宁城亡，兵逃宁邑，杀掠甚惨。将及旌，鼎率民兵守邑之乌岭、新岭，得不扰，民甚德之。同上

邓镛丰城人。嘉靖中为宁国教授。笃志经学，每讲说，抉异发疑，娓娓不倦。迁汉阳令。同上

王宠融县人。嘉靖中为宣城训导，九年迁令去。复调宁国教授，狷介不苟，矜尚名节。三年，擢国子博士。祠祀。同上

马德澧字以容，平湖人。万历丁未进士，授宁郡教授。梓其父《检身教家二箴》，躬行传说，为诸生先。岁时勤课于贫窭者，捐俸给之。迁国子博士，历官刑部郎中。卒赠太常少卿。《乾隆府志》作平和人，据朱竹《明诗综·小传》改正。

曾光鲁字于鲁，莆田人。万历中进士，任宁郡教授。时知府萧良誉重光鲁文学，推官朱吾弼鲁所荐士。课士读书外，一无干请，时称峻洁。《乾隆府志》

宋名世商丘人。万历进士，任宁郡教授。刚正不阿，会督学御史熊廷弼绳士严酷，名世力争多所矜全，丰裁凛。同上

张岩字廷瞻，上虞人，举人。宣德中，为宣城教谕。每对诸生，必言朝廷命官立教之意，开陈圣学，首重孝弟。秩满，杨文敏荣荐之，迁当涂令，擢南京御史。
同上

刘焘安福人，举人。嘉靖中为宣城教谕。敦尚古道，清俭自厉。奖诱隽士，切不衰。迁推官。同上

刘延龄字双鹤，绵竹人，举人。万历中为宣城教谕。督课无寒暑，出以至诚。诸生贫者还其贽，并割俸饩之，自树尤岳岳焉，诸子成进士为显官言及宣事，辄流连不置。祠祀。同上

任伦字秉彝，监利人，进士。宣德中擢御史，以母老乞近地教职迎养，得南陵教谕。材优行廉，长于呤咏，教人先德行后文艺。学宫圮以岁俸倡修，庙宇一新。祠祀。
同上

何昌字谔卿，南海人，举人。成化末署南陵教谕，两分闱校。为人端鲠，训诸生有面督无背憎，所选多佳士。尝阴于当道白民冤，其人诣谢，拒弗受。迁建宁府判。同上

陈敏中字午寰，武进人，举人。万历中署南陵教谕，不干有司。适徐生误触邑令，为抗言直之，不受馈。学田以岁逋租，将鬻以办赋。敏中悉心规画，田留赋充。迁国子博士。同上。

姜志峻字伯升，丹阳人，贡士。崇祯中任南陵训导。见学宫毁圮，人文廖落，毅然以振作为己任。倡建明伦堂及学前两坊，又兴五经社于天香馆，每月两课，选其尤者汇梓成集。台使荐擢武义令。同上

刘恒吉水人，贡士。正统中为泾教谕。雅负经学，造士精专，一时科第多闻人。建学宫不烦有司。迁襄阳教授，历翰林检讨。祠祀。同上

陈垣字子崇，临海人，贡士。弘治中为泾教谕。文行并懋，端己范士。盛暑夜坐，必整衣冠。却岁时常仪例，不可却者储修庙学。自奉菲薄，时周窭士。迁助教，士大夫攀送数十里不忍舍。勒碑学宫。祠祀。同上

莫天淳字衷孟，华亭人，举人。崇祯中署泾教谕。弟子进谒，不问贽而问业。颇精赏鉴，有秋水寒潭之号。又疏道士湖，水向学宫，士风兴起。寻迁仙游知县，历刑部郎中。
同上

</div>
    <div class="pagination">
<a href="宁国府志_page25.html">上一页</a><span>...</span><a href="宁国府志_page21.html">21</a><a href="宁国府志_page22.html">22</a><a href="宁国府志_page23.html">23</a><a href="宁国府志_page24.html">24</a><a href="宁国府志_page25.html">25</a><span class="current-page">26</span><a href="宁国府志_page27.html">27</a><a href="宁国府志_page28.html">28</a><a href="宁国府志_page29.html">29</a><a href="宁国府志_page30.html">30</a><a href="宁国府志_page31.html">31</a><span>...</span><a href="宁国府志_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
