<!DOCTYPE html>
<html>
<head>
    <meta charset="UTF-8">
    <title>大清一统志 - 第 45 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 45 页/共 202 页</h1>
    <div class="content">
　　钦定大清一统志七十
<史部,地理类,总志之属,大清一统志,太仓州图>
<史部,地理类,总志之属,大清一统志,太仓州图>
<史部,地理类,总志之属,大清一统志,太仓州表>
　　钦定四库全书
　　钦定大清一统志卷七十一
　　太仓州【在江苏省治苏州府东北一百二十里江宁府东南五百六十里东西距二百一十里南北距一百六里东渡海至崇明县东大海二百里西至苏州府新阳县界一十里南至松江府上海县界六十六里北至苏州府昭文县界四十里东南至松江府上海县界一百二十里西南至松江府青浦县界六十里东北至海七十里西北至苏州府常熟县治一百里本州境东西距一百六里南北距一百九里东至海崇明县界七十里西至新阳县界三十六里南至镇洋县界一里北至昭文县界一百八里东南至镇洋县界一里西南至昆山县界二十里东北至崇明县治一百三十里西北至昭文县界四十里自州治至　京师二千八百四十里】
　　分野天文斗牛分野星纪之次
　　建置沿革禹贡扬州之域汉会稽郡娄县地后汉属吴郡三国吴于其地置东仓太仓之名或始此梁天监时分娄县为昆山县地隋以后因之皆属吴郡宋属平江府元为昆山州属平江路延祐元年徙州治此至正十一年州还故治仍为昆山州地明呉元年置太仓卫洪武十二年又置镇海卫宏治十年始割昆山常熟嘉定三县地置太仓州属苏州府
　　本朝因之雍正二年陞州直隶江苏省领县四镇洋县【附郭分治南偏东西距八十里南北距三十里东至海崇明县界七十里西至苏州府新阳县界十里南至嘉定县界十二里北至本州界半里东南至寳山县界三十六里西南至嘉定县界二十里东北至本州界三十六里西北至新阳县界十八里本太仓州地　本朝雍正二年陞太仓州为直隶州于州析置镇洋县属焉】嘉定县【在州南三十六里东西距四十二里南北距六十六里东至寳山县界十八里西至苏州府新阳县界二十四里南至松江府上海县界四十八里北至镇洋县界十八里东南至寳山县界二十四里西南至松江府青浦县界四十八里东北至寳山县界十八里西北至镇洋县界十八里汉娄县地梁信义县地隋唐为昆山县疁城乡宋嘉定十年析置嘉定县属平江府陈沂南畿志割昆山安亭等五乡于练祁市置县元元贞元年陞嘉定州属平江路明洪武二年复为县属苏州府　本朝因之雍正二年改属太仓州】寳山县【在州东南九十里东西距四十里南北距六十四里东至大海一里西至嘉定县界四十里南至松江府上海县界四十里北至镇洋县界二十四里东南至上海县界三十六里西南至上海县界五十里东北至海一里至崇明县海岸百里西北至镇洋县界四十八里本嘉定县呉淞所地本朝雍正二年析置县属太仓州】崇明县【在州东北一百三十里东西距一百二十七里南北距五十二里东至髙头沙大海一百二十里西至施翘河口七里南至海七里过海至本州界五十里北至永宁沙大海四十五里至通州界四十五里东南过海至嘉定县界约四十里西南过海至本州界约四十里东北至廖家嘴大海三百里西北至海门防约五十里唐为海中沙洲五代时杨吴置崇明镇属通州海门县宋嘉定十五年置天赐盐塲属淮东制置司元至元十四年陞为崇明州属扬州路明洪武二年降州为县八年改属苏州府宏治十年置太仓州以县属焉　本朝因之】
　　形势前横娄江东接巨海【州志】三面阻海实呉之北境【嘉定县志】斥卤衍沃中海而居非舟楫不能到【曹学佺名胜志崇明县】
　　风俗敦本畏刑崇文重耻士不负荷民服农贾【明龚时宪太仓考】俗尚气节好清议安土不好逺游【旧志】楼橹万艘据要冲于海道【祝穆方舆胜览】东薄于海捍海作邦【元杨廉夫记】
　　城池太仓州城【周十里有竒门八水门三濠广八丈元至正十七年筑】嘉定县城【周九里有竒门四水门三濠广一十三丈明嘉靖三十二年甃砖　本朝顺治康熙年屡葺】寳山县城【周四里门四濠广六丈明嘉靖中移呉淞城于此　本朝康熙十三年二十二年屡修雍正二年为县治】崇明县城【周四里有竒门五濠广三丈明万厯中始筑　本朝顺治十六年康熙十四年重修】
　　学校太仓州学【在州治西南明正统元年建太仓卫学宏治十年改州学　本朝顺治十七年康熙二十三年五十年屡修入学额数十八名】镇洋县学【与州共学入学额数十二名】嘉定县学【在县治南一里宋嘉定十一年建本朝顺治十二年康熙六年修入学额数十三名】宝山县学【与嘉定县共学入学额数十二名】崇明县学【在县濠外东南明天启二年建　本朝康熙三年雍正五年修入学额数二十名】东阳义学【在宝山县西南三十六里大塲镇元延祐初里人沈文辉建以训乡人子弟邓文原作记】
　　户口【人丁一百五十九万五千一百三十八】
　　田赋【田地荡涂共三万五千一十六顷九十九亩额征地丁银共三十二万九千一百六十五两五钱一分米共一十六万九百九十七石五斗七升麦六百一十一石九斗一升一合豆二百二十九石五斗四升二合】
　　山川穿山【在州城东北五十里去海二十余里中洞可南北行徧山多緑葱至秋盛放名为葱岭又传为海中岛沈莹临海记海虞县穿山下洞穴髙十余丈昔有海行者举帆过其中府志山上犹通人往来而其下为地去海已逺旧属常熟今分隶太仓州】镇洋山【在州治后周三百步明宏治十年知州李端筑上有三峯及集仙洞建迎春来仙逰仙三亭祝允明有记今分县以此山得名】洋山【在崇明县东沙之东海口要地其别有十八防可泊海舟避飓风】金凤山【在崇明县三沙旧名金鳌　本朝康熙三年总兵张大治重筑】蛇山【在崇明县东北海中约二百里一名茶山一名长山旧志云有二峰东峰不可上西峯顶有石大数亩五十七松环之南有吕纯阳碑】应奎山【在嘉定县学南明天顺间土筑】宝山【在宝山县南呉淞江口之南今县以此得名旧志寳山在嘉定县东南八十里明永乐十年平江伯陈瑄命海运将士筑寳山为海中表识周四百丈髙三十余丈海洋空濶遥见千里有明成祖御制碑记刻石亭上海运废山为滨海戍守之地】莺游山【在崇明县淮河口为崇明江淮会师汛地】冈身【在州城东朱长文续图经滨海之地冈阜相属读之冈身天所以限沧溟而全呉人也卢熊苏州府志太仓以东有冈身五曰上冈身下冈身归呉冈身青冈身王家冈身南属松江之海北抵大江之隂其下皆砂碛螺蚌地宜菽粟又有冈门十三曰彭冈门潘冈门曲冈门大冈门秦冈门应冈门冯冈门金冈门贾冈门邵冈门呉冈门顾冈门丁冈门其地势皆髙峻与常州相等明赵霖治水状常熟福山而下有沙冈二百八十余里以限沧溟冈身间有港浦一百五十余处以泄太湖水】五冈【在嘉定县东冈在县东南二里青冈在县西五里外冈在县西十二里沙冈在县西南十五里浅冈在县西南十八里】抛沙墩【在州城北十五里高十余丈址周百余亩又逃鹿墩在州城北十二里傍呉塘岸】竹薄沙【在崇明县东南七十余里即南沙尽处外为大洋内为内海其西南与松江髙家嘴相对为内海之南门海舟道由洋山入呉淞江必自此従扬家路沿海而北呉淞江正当其冲海道东南之险也又有烂沙小孙家白蚬县前等沙与南沙竹薄旧皆错列海中今涨合为一南北长百四十余里东西濶四十余里居民艺植悉成沃壤】南沙【在崇明县南七十里一名长沙与竹薄沙相接县志沙长八十里广十余里多菽粟萑葺之利其西北接宋信嘴明初置长沙巡司于此嘉靖九年长沙民王艮等作乱据南沙寻讨平之因建南沙守御官军营】营前沙【在崇明县北为大江入海之口明嘉靖三十六年倭宼登营前沙官军败却之相接又有山前沙】蒲沙【在崇明县北相近有小隂沙与海门县接界蒲沙之东有扁担沙】平洋沙【在崇明县北旧名半洋沙其相近有马腰沙明宏治十五年县民施天泰钮东山作乱据二沙事平改半洋为平洋马腰为马鞍初平洋沙与长沙中隔海面十余里　本朝顺治十一年提督梁化凤规度水势议建长隄慌惚若有神教之者见糟粃浮扬水面辄循其迹下竹落犍石菑至康熙二十四年三月隄成建龙王阁树碑记其事又西有登舟沙与常熟县对境海防考登舟沙为福山白茆之门户又西北有伏龙沙万厯中新长与江北狼山相近】东沙【在崇明县东北相接有西沙卢熊苏州府志唐武徳间海中忽涌二洲谓之东西二沙县志后渐积髙广渔樵者依之遂成田庐五代时为顾浚沙杨呉置崇明镇明置西沙巡司东接姚刘北望三沙】姚刘沙【在崇明县东北六十里蘓州府志宋时续涌一沙与东沙接称姚刘沙嘉定中置天赐盐场于此即崇明旧治也建炎间有姚刘姓者避兵于此因称姚刘沙元因置州治焉】三沙【在崇明县东北苏州府志宋建中靖国初又涌一沙于姚刘沙西北曰三沙鼎立海心亦谓之崇明沙绍兴初盗邵青聚党于崇明沙将犯江隂刘光世遣王徳讨平之明置三沙巡司县志三沙在姚刘沙西北五十里为一邑中土又二沙在三沙东北旧为县城外防又东北有三爿沙従三爿沙而西南则为县后沙及三沙平洋呉家等沙近常熟许浦福山界西北则由扁担沙营前沙近大江海门界】县后沙【在崇明县东北旧县东明嘉靖四十四年倭冦据县后沙总兵郭成击败之海防考三爿之北扁担沙为重三爿之南县后沙为重】新灶沙【在崇明县东北旧县东南东连大海为各沙门户县志自新灶而西达宋信嘴可不由竹薄迳达刘河】海【州境俱东滨海去州城镇洋县东北七十里嘉定县东北五十里宝山县东一里南接松江府上海县界崇明县悬居海中北接通州界旧志嘉定县海岸东北距崇明止隔一水约五十余里俗谓之海防晋潮州刺史虞潭筑防海垒南北亘八十余里障遏潮冲嵗久渐圮明洪武三十三年邑人朱六安奏海潮利害工部遣官修筑海垒北抵昆山县界南跨刘家河长千八百一十丈崇明县志县境四面皆海东即大洋东沙之外有苏州洋北接大江口南接嘉定县界为汛守要地】淡水洋【在崇明县东沙东北海水皆咸此水独淡又有咸水洋在东沙东南昏时水沸若火其水即卤水通志有水格分涛在县大洋中水分咸淡淡水色白咸水色黑淡水西来咸水东至每潮转涛分两水相激声若雷霆】大江【在州境东北入海】娄江【自苏州府昆山县东流入环州城南而东至七十里天妃宫为刘河口入海元时海运取道于此俗讹刘家港亦曰刘河今为镇洋县境地郦道元水经注松江至三江口分流一江东北入海为娄江苏州府志娄港宋时湮淤潮汐不通元时不浚自深朝夕两潮不数年间可容万斛之舟于是宣慰朱清创开海道漕运每嵗粮船必由此入海州志明永乐二年尚书夏原吉自昆山县东南下驾浦掣吴淞江之水北达娄江复桃嘉定四顾浦南引呉淞江水北贯吴塘亦由娄江入海宏治四年徐贯复浚娄江自州城南至嘉定县之外冈嘉靖二十五年知州周士佐筑娄江新隄以御水患通志　本朝顺治十二年知州白登明因娄江塞开凿朱泾十四年巡按李森先周登议开刘河中叚自盐铁河至石家塘康熙十年巡抚马祐题准开刘河淤道二十九里建三闸　按图自州城北东流一支曰致和塘河至刘河堡西南注娄江入海疑即太仓塘也】松江【自苏州府昆山县经青浦流入经嘉定县南三十六里又东经寳山县西南合黄浦江又东北经县城东南吴淞口入海宋崇宁二年宗正丞徐确疏松江自封家渡古江至大通浦直彻海口七十四里元大徳八年任仁发自上海界浚吴淞旧江抵嘉定石桥洪迤入海长三十八里明永乐二年夏原吉浚顾浦南引吴淞江水北贯吴塘注娄江入海正统五年周忱检视嘉定吴淞江亲往江上立表江心督民桃修水得疏泄天顺三年巡抚崔恭复浚嘉定吴淞江自卞家渡至庄家泾四千六百七十丈成化十年巡抚毕亨开吴淞江自夏家浦开至西庄家港王鏊姑苏志嘉定之水亦原于松江自大姚分支过淀山湖入江湾青浦转入松江东口其松江东口亦名吴淞江古之东江也其南为白鹤江白鹤江亦吴淞之上流西与青龙江合盖一水也青龙江之北为大盈浦渡头浦大盈渡头之中为冯浦又南接黄浦与上海分界嘉定县志松江亦名虬江自昆山东入县界接白鹤江口在县西南四十里又东经顾浦又东经黄浦又东经蟠龙江等浦至县东南桑家桥接上海县界又东北合黄浦入海　本】
　　【朝顺治十一年浚黄浦至徐公浦七十二里又分浚蟠龙江至许家滨】七鸦浦【在州城北三十六里自苏州府昆山县流入又东入海一名七丫又名七浦宋隆兴二年陈弥作开七鸦浦自海浦至李漕泾淳熙元年薛元鼎开七鸦浦明正统宏治中重浚姑苏志太仓之水七鸦浦为大其后昆山之民并湖为斜堰湖水北入白茆南出巴城七浦势缓流防日就淤塞嘉靖隆庆崇祯中重浚旧志昆山巴城湖与常熟昆承湖诸水滙为七浦塘东流经州城北三十里直塘市又至州东北三十余里经沙头市又东绕涂松镇而东入海南通杨林塘北通白茆港横亘五十余里自沙头镇以西皆名七浦塘其东则曰七丫港】顾浦【在州城西南五里自嘉靖县西南引呉淞江水北入吉泾又东折而北为戚虞泾经本州西南与南盐铁张泾横沥诸水俱北入娄江宋嘉祐绍兴间转运使沈立之赵子潇先后开顾浦明永乐正统间尚书夏原吉巡抚周忱亦相继开浚嘉定县志顾浦徐公浦吴塘三河形如川字俱南入吴淞江而练祁贯其中又西为安亭泾在县西南二十四里与昆山县分界】槎浦【在嘉定县南三十里有上槎中槎下槎三浦】徐公浦【在嘉定县西宋绍兴末转运使赵子潇议通郭泽塘及徐公浦明宏治十一年隆庆六年万厯三十四年屡加疏浚县志徐公浦西通安渟泾南接鸡鸣塘北接郭泽塘入娄江其鸡鸣塘在县西南二十里】川沙浦【在嘉定县东北四十五里南接头泾港北接施家港又北为五岳塘通黄姚港东入海宋时与茜泾下张七鸦杨林堀浦共为昆山六大浦】大盈浦【在嘉定县西南五十里吴淞江南岸自青浦县流入注白鹤江】横沥【宋郏亶水利书太仓堽身之东有一塘西彻松江北过常熟谓之横沥嘉定县志自县治中分南曰南横沥自县南门经南翔镇接上槎浦又折而西经县西南二十七里孙李港口入呉淞江接上海县界北曰北横沥自县北门经娄塘东折而北为东横沥入娄江接太仓州界州志在州东南贯娄江入吉泾塘北贯七浦入常熟界】盐铁塘【在州城镇洋县内南一接嘉定县界水利书沿江北岸三十余浦惟盐铁一塘可直泻水北入扬子江州志盐铁塘经州城中一名内河在城南者曰南盐铁又南十二里入嘉定界入吴淞江在城北者曰北盐铁又北四十里入常熟界白茆塘至江隂注扬子江张士诚筑塞南北水门故城中虽有盐铁塘不复直贯南北外城分从东西三水门受水其従娄江北折者俗名仓河嘉定县志在县西十五里亦曰西横沥塘自西练祁经外冈镇中分北为北盐铁经葛隆镇入娄江南为南盐铁南接陆皎浦入吴淞江元时海运従北横沥东北入娄江达海明永乐十三年罢海运以西练祁北盐铁为运河】呉塘【在州西三里南贯娄江吉泾入嘉定县界违吴淞江北贯湖州七浦二塘入常熟县界】杨林塘【在州北宋隆兴二年陈弥作开杨林浦明嘉靖万歴崇祯中重浚州志杨林塘在州西北十二里上承巴城湖东北之水复接七鸦支分南下之水东经新塘又东至州东北八十里之花浦口入海延袤与七鸦浦相埒】湖川塘【在州西北十三里明天顺中浚宏治十三年知州李端重濬州志湖川塘在杨林塘南上承巴城杨林新塘之水西接昆山金鸡河东流折南为小塘子贯石婆港南入娄江北穿盐铁塘多支流与七浦杨林并横贯州北盐铁塘中而湖川塘逼近城北城西之吴塘城西北三里之古塘俱流滙焉】练祁塘【在嘉定县南自县治中分东曰东练祁西曰西练祁东自县东门经寳山县西北之罗店镇稍北入海为练祁海口又一支南折而东合马路塘又东合月浦又东合采淘港入海西自县西门经外冈西贯吴塘顾浦南入吴淞江又一支折従外冈北合铁盐水北入娄江宋宣和二年赵霖修堀浦自上源开至练祁塘长十二里有竒明嘉靖十九年重浚自城西至外冈镇十里万厯四十五年浚东西两练祁共万五千八百七十丈姑苏志练祁塘又名练川名胜志界县市中东西长七十二里仰承江水清澈如练故名后来江水不通别开渠与潮接非复故时矣县志练祁塘旧运河为境内之縦水自顾浦东折交于吴塘通外冈入城经县治前交于横沥东出过罗店折而东北入海　按县志所云乃东练祁也】走马塘【在嘉定县东南二十里西通南横沥南通中槎下槎大场桃树赵浦诸浦入吴淞江自东迤南接江湾浦一名商量湾又折而东亦入吴淞江明万厯天启崇祯间并加开浚】娄塘【在嘉定县西北一名疁塘西通北盐铁东通横沥】半泾【在州东三里南入娄江北经湖川杨林通七浦】朱泾【在州东　本朝顺治十二年知州白登明因娄江浅塞开浚朱泾自东濠致和塘起由界泾石婆港湖川塘杨家滨南瀂漕抵天妃宫东出娄江口长六十里又旁浚北瀂漕至茜泾镇之新塘止州人名曰白公渠】茜泾【在州东北五十里西承杨林河东出花浦口入海宋范仲淹叶清臣赵霖皆尝开浚】铛脚港【在州东北受诸泾之水东流入海】青龙港【在崇明县东港口约十余处逼县城下又县南有斜港直抵太仓刘河】黄泾港【在崇明县西西至本州璜泾口海面约四十里】施翘港【在崇明县北明隆庆中知县孙裔兴创凿资灌溉苏州府志施翘河渡至太仓七丫港海面四十里通志施翘河西自长沙逶迤逺于袁孙吴三沙此沿海之干河也】渡船港【在崇明县东南三十里有渡口自此至旧城平洋沙界沟渡海十里又有旧城河在烂沙浜与太仓七鸦常熟白茆相对皆为往来津口】顾径港【在嘉定县东四十里西南接练祁北通川沙港东入海】大通河【在崇明县东三十里通志又县西四十里有恵民富民二河八十里有天仙河此崇明内地之支河也】北新河【明统志南新河在崇明县北五十五里海水北流而入与北新河通北新河在县北六十二里海水西流而入县志今三沙圮河道亦符湮塞】洪【在崇明县西八里有渡口西南至本州刘河口海面约七十里为往来通道】滙龙潭【在嘉定县学宫前明万厯十六年知县熊宻濬】菊花泉【在寳山县出杨泾相传下有泉眼饮之益夀】
　　古迹崇明旧州【在今县东北本古海中沙地元史地理志崇明州本通州海滨之沙洲宋嘉定间置盐场属淮东制置司元至元十四年陞为崇明州苏州府志唐武徳间海中涌出二洲即今东西二沙宋时续涨姚刘沙与东沙接壤即今崇明旧治建中靖国初又涨一洲于西北即今三沙鼎立海心所产鱼盐淮浙之民乐居之后各以其司献于官于是有韩侂胄张循王刘婕妤三庄开禧三年废韩氏庄嘉定十五年更置天赐盐场至元十二年省檄扬州知府薛文虎招徕抚辑以其民物阜繁请于朝乞升姚刘沙为崇明县改崇明镇为西沙以属之十四年升为州隶扬州路至正十二年徙治于州北十五里东沙明洪武初改为县八年改隶苏州府县东至大海岸二十里西南至嘉定县治一百七十里城周九里县志永乐十九年徙治旧县北十里秦家村筑城正徳中县治渐圮于海嘉靖八年迁治马家浜西南筑土城二十九年海水啮城东北隅复移治平洋沙筑砖城万厯十一年城东隅复圮于水十三年圮于长沙即今治县凡五迁其前三治城郭里居半归烟海惟平洋沙城遗址犹彷佛云】崇明废镇【在崇明县东北西沙亦名顾俊沙王存九域志海门县有崇明镇旧志五代时杨吴置元至元十四年废】寳山废所【在今寳山县南东北距海西滨呉淞江明洪武三十年建旱寨于此正统九年筑城于寨左嘉靖三十六年更名协守吴淞中千户所后城渐圮万厯五年改筑新城于旱寨北周二里有竒更名寳山千户所　本朝顺治初设寳山城守备十八年以海禁徙废旧志在嘉定县东南八十里】太仓【即今州治旧曰东仓晋书顾众传咸和三年苏峻遣其党张健据吴众自海虞由娄县东仓与贼战败之水利书今昆山县东地名太仓旧志元至元十九年宣慰朱清张瑄等建议海漕置海运仓于此是时海外诸番交通市易谓之六国马头苏州府志昆山州东三十六里地名太仓滨娄江海漕每嵗皆由此出延祐九年迁昆山州治焉至正十三年台州方国珍由海道自刘河犯境乃立水军万户府建置镇海宁海靖海三千户所十六年张士诚据吴遣伪将髙智广守太仓寻为国珍所袭兵退乃筑城十七年徙昆山州还故治惟置军营于此明洪武初置太仓卫及抽分行木塲宏治十年始割昆山之新安恵安湖州三乡常熟之双鳯乡嘉定之乐智循义二乡置太仓州于此　按太仓之名始见于宋郏亶水利书于古并无所见旧説或谓春秋时吴王所置或谓汉吴王濞及吴越钱王所置皆属臆説即陈伸太仓事迹所云孙权结好于公孙渊置仓于今武陵桥北者亦无确据也】沪渎城【在嘉定县西南四十里即袁山松城也陆广防吴地记昆山县南百九十步有山松城隆安二年为吴郡太守时筑以御孙防在沪渎池滨半毁江中县志在今县治西南四十里呉淞江南又见上海】疁城【在嘉定县南门外唐有疁城乡名胜志元时得古碑石云唐咸亨二年荘府君葬于疁城乡即此地也今名疁城元设教塲于此一名疁塘又一名娄塘】鸿城【在嘉定县南越絶书娄门外有鸿城故越王城也去呉县百五十里姑苏志坞城在嘉定县之南五十里吴淞江南相吴王所筑按鸿坞字相类道里亦相近葢即一城也】练祁市【即今嘉定县治本昆山县之春申乡地宋置属平江府吴郡志练祁市在府东北四十里嘉定十年知平江府事赵彦橚奏昆山县治东至练祁市七十里自练祁至江湾又七十里通计一百四十里欲割昆山西乡之安亭并东乡之春申临江平乐醋塘凡五乡别为一州就练祁要会之地置立县治以年号为名诏可】黄姑村【在州张泾闗渡东南三里相牵牛织女二星降其地织女以金箆画河水涌牵牛不得渡土人因立祠俗呼织女庙庙西有水名百沸河】新丰乡【在嘉定县南三十六里通志宋咸淳中里民筑土得石刻曰唐新丰乡今之黄渡即其地】虾港【在崇明县东三沙俗宋髙宗南渡至此有大虾二涌水挟船出海因名】杨泾【在寳山县西四十里土人杨九娘性至孝父命夜守桔橰为蚊啮不易其处竟以羸死里人伤而祀之其地广九里今絶无蚊】沧江风月楼【名胜志州故有沧江风月楼今在州治北巷口元之酒馆也相杨维桢张雨俱曾饮其上】春水船【在州城内武陵桥下元咸阳教谕殷奎读书处奎有诗云江南何处忆当先先忆我家春水船有酒有花重庆日无风无雨太平年】墨妙亭【在州城北二里元浙江军器提举顾信建信从赵子昻逰得其书即摹诸石因以名亭信好施舍宅为寺今淮云寺即其故宅也亭在寺中】畏垒亭【在嘉定县西南安亭镇接昆山县界明归有光读书处自为之记】江雨轩【在镇洋县东北五十里州志在茜泾元荆门吏目偶桓所居又有苍浪轩】乐园【在州北沙头镇溪之上元瞿逢祥居之所杨维祯有记】乐郊园【即东园在州东门外明王锡爵种芍药处锡爵孙时敏所筑水石亭榭皆一时名流所置】弇山园【在镇洋县隆福寺西明王世贞筑中叠三峯曰上弇中弇下弇极园亭林木之胜又有贲园在其西世贞子士骥筑又有澹圃世贞弟世懋筑】学山园【在州城内明张辅之子所筑最为名胜】仙人踪【在嘉定县南马陆村有池如人迹水旱无盈缩】娄塘古松【在嘉定县娄塘镇北野田中大可十围横亘数亩相北宋时物】古梧桐【在嘉定县七都浦陈氏墓大可两合抱髙十丈数百年物也海舶在洋中百里外即见此树】
　　闗隘张泾闗【在州城南三里又半泾闗在州东三里吴塘闗在州西三里古城闗在州北三里州志四闗元属水军都万户府明属太仓卫俱分拨官军掌守后水道湮塞其半泾等闗皆正统七年废惟存张泾一闗镇海卫拨军管守今亦废】崇明沙守御所【在崇明县东东沙旧县治东南明洪武初置东沙巡司二十年改置守御千户所隶太仓镇海卫嘉靖中移治新城三十八年改守御为都司寻置防将府　本朝顺治八年改置崇明营十三年以苏州水师总兵官移镇焉为江南重镇】呉淞营【即今寳山县治地当吴淞江北岸明洪武十九年置守御千户所属太仓卫筑土城周五里有竒门四其地当吴淞江入海之口去海北三里许最为冲要嘉靖初以海潮侵噬东北隅渐倾副使玉仪更筑土城于旧城西南一里十九年移治土城三十一年甃以砖号曰新城　夲朝顺治初改为吴淞营设副将协守康熙六年改设防将】刘河营【在镇洋县东南姑苏志刘家港北岸海口与嘉定县接境元置分镇万户府至正初又于江南北岸各立万户府明初置刘家港巡司正统初设寨成化十八年增立城堡嘉靖四十五年建防将府增筑砖城周三里环城浚濠万厯初改置逰击营　夲朝仍设水师逰击一员沿海防御故城寻被海潮冲圮康熙六年移驻茜泾镇册説旧有刘河所　本朝康熙二年并入镇海卫】七鸦营【在州东北七十里七鸦港口明初设七鸦把守官军营筑土城今属刘河营分兵戍守】太仓卫【在州城内明吴元年置】镇海卫【在州城内明洪武十二年分太仓卫军置】甘草市巡司【在州城东北七十里又名甘林市东临大海明洪武七年置巡司今因之】南翔巡司【在嘉定县南二十四里移江湾巡司驻此范成大吴郡志昆山临江乡初掘地得石径丈余尝有二鹤飞集其上久之鹤去不返石上忽有一诗云白鹤南翔去不归惟留空迹在名基因建南翔寺名镇曰南翔镇镇西有白鹤村】顾径巡司【在寳山县西北十二里月浦镇旧志顾径在嘉定县东三十里宋淳熙十二年殿前司奏许浦所管南船移戍昆山顾径港择髙地建寨寳庆元年许浦都统制吴英申言列戍江海界分濶所管隘口惟顾径最为要明初置顾径巡司今移驻月浦镇在嘉定县东三十六里】貃貔镇巡司【在崇明县貃貔镇旧志明初置东沙西沙三沙三巡司通志旧有大安巡司在县城本朝雍正十二年裁并半洋沙乾隆三十三年半洋沙改属海门廰其巡司移驻貃貔镇】双凤镇【姑苏志在州北二十四里亦曰双林相晋成帝时耕者斵土皆五色得一石函中有石龟二化为双凤而去故以名乡镇亦因之】璜泾镇【在州东北六十二里近镇有泾泾中有石如璜富人欲取为山不能起是山根也明成化间剏镇】茜泾镇【在镇洋县东北四十五里有逰击守备驻防旧志宋置杨林寨明初置巡司今裁又元置昆山巡司洪武七年改唐茜泾港口巡司在州东北五十四里成化七年移治东花浦口万厯中废】沙头镇【在镇洋县东北三十六里明时为州苐一都会相近有新安镇】外冈镇【在嘉定县西十二里为水陆要冲】新安镇【在镇洋县东北三十六里旧名陆公市与嘉定分界】安亭镇【在嘉定县西南二十四里与昆山接界】髙桥镇【在寳山县东南四十里清浦港之尾南连上海县界北至海西濒吴淞江旧志明洪武十九年建堡城镇海卫分军防守三十年又建一寨与堡城对峙太仓卫分军防守今堡废】江湾镇【在寳山县南二十七里宋初置商量湾寨建炎中改置江湾义兵寨绍兴中韩世忠以中军驻江湾是也淳祐九年又置江湾忠节水军寨元置江湾巡司明因之今移驻南翔镇苏州府志江湾寨在嘉定县东南吴淞江口巡司在寨东市在寨北】大塲镇【在寳山县西南三十六里宋时尝置盐塲于此】罗店镇【在寳山县治西北三十六里通志元至正间创近海殷富市防之盛埒南翔】杨家河镇【在崇明县东八里又新开河镇在县东仙景沙】涂松市【在州东北三十五里傍七浦塘旧为涂松镇宋元丰间去镇为市伪吴张士诚尝筑城营兵于此今圮】新镇【在崇明县西北三十三里又平安镇在县西东阜沙】
　　津梁安福桥【在州城内州治南元天厯六年建下为太仓陈门二塘合流处】陈门桥【在州城内西南跨陈门泾上一名镇民桥元至顺中建】海门第一桥【在州城东水闗内元至顺元年建】广安香花桥【在州城北直塘市广安寺前俗名市前桥宋绍兴中建】义兴桥【在州东北沙头镇跨七浦塘】木鱼桥【在州城南门外普济寺前一名晋宁桥跨张泾元袁华宅在其侧】武陵桥【在镇洋县治西南旧名恵安桥俗名大桥跨致和塘上又西有税务桥】拱星桥【在嘉定县治东北宋嘉定中建】宾兴桥【在嘉定县治南文庙前宋淳祐中建明天顺中易以石更名青云桥】虬桥【在嘉定县西南黄渡镇跨吴淞江】严泗桥【在嘉定县西南二十六里跨安亭浦上与昆山青浦接界】月浦桥【在寳山县东月浦镇一名步月元虞集尝泊舟玩月于此】海音桥【在寳山县西旧名丁家桥明马元调记吴淞江守御千户所之西三里港曰采淘为练祁之水东合月浦入海处】青龙港桥【在崇明县东南平洋沙】阑千桥【在崇明县南六十里南沙】大通桥【在崇明县北门外跨施翘港】阜安桥【在崇明县城西四十里东阜平安雨沙交界】万安石桥【在崇明县城西二十二里周神庙镇】施翘河渡【在崇明县西七里西至本州七鸦口海面约四十里旧有斜河渡船港黄家港旧城河界沟阑沙等渡今俱废】天妃宫闸【在镇洋县东南刘河上距海口十里有天妃祠元海运入海处　本朝康熙十年重建二十年重修】
　　陵墓宋郏亶墓【在太仓州大北门口】孙察墓【在嘉定县集仙宫旁为葬衣冠之所】元秦玉墓【在州城西吴塘上】明毛澄墓【在州城北】王忬墓【在州城东子世贞世懋附葬】张溥墓【在州境】章黼墓【在嘉定县项泾东】沈辅墓【在嘉定县六和桥】侯峒曽墓【在嘉定县】
　　祠庙织女庙【在州城南七里黄姑塘】世忠庙【在州治双鳯镇祀吴越王钱镠一门五王】杜拾遗庙【在嘉定县十五都祀唐杜甫】龙王庙【在崇明县西闗外长沙向建城中城隍庙右以西海坍迫康熙三年移建天妃宫北】忠孝祠【在嘉定县治东祀宋忠臣孙察姚舜元孝子龚明之沈辅沈珵后续入明忠臣徐鏊孝子归可正】孝友先生祠【在崇明县旧州学内祀元秦玉】二卿祠【在州学内祀明周文襄忱崔庄敏恭】平江伯祠【在州治天妃宫之左祀明陈瑄】三贤祠【在嘉定县治西祀明知县陈克宅万思谦张守直】愍忠祠【在崇明县治东祀明知县唐一岑】
　　寺观香林寺【在州西北古塘湾旧名香云寺　本朝顺治十七年寺僧行闻至京隆安寺值】
　　【世祖章皇帝临幸得见问此僧住何处住持僧以太仓香云寺奏上谕香云不若香林好康熙十二年礼部劄制香林寺扁额给寺因改今名】广安寺【在州北三十里直塘寺唐乾元初名寳林寺宋祥符元年改今额】法轮寺【在州北双凤镇东晋咸和六年支遁掘地得二石龟化为鳯因建初赐额双鳯宋祥符元年改今名】隆福寺【在州城西隅长春桥北旧在武陵桥梁天监四年建称报恩院宋大中祥符元年改今额明洪武十三年改为镇海卫十四年复建寺前有放生池】海宁寺【在州城西北武陵桥西梁天监中尼妙莲建庵宋建炎四年里人郝承直舍宅重建寺】圣像寺【在州陆河市吴仆射徐真舍宅建晋建兴二年得泛海二石佛因名】云翔寺【在嘉定县南二十四里旧名南翔寺梁天监中始作精舍宋绍圣中赐额白鹤南翔寺　本朝康熙三十九年御赐今额】菩提寺【在嘉定县西南安亭镇吴赤乌二年建宋开寳间改赐今额】保安寺【在嘉定县东四十五里沙浦梁天监中恒智禅师游此闻芦苇中有猛兽因趺坐经旬有老叟馈食见二虎驯狎左右里人建庵居之宋嘉定中改为寺】兴教寺【在崇明县东张成港北唐光化中终南僧妙巩建宋寳庆中迁于平等村明永乐中徙道安乡万厯中徙南沙今迁新河镇西】慈济寺【在崇明县东南隅河泊所东宋淳祐二年建今迁新城学宫左为祝厘习仪之所】寳庆观【在崇明县旧县治北宋寳庆元年建元至正中迁建县治南十五里有文天祥海上瀛洲遗篆】天妃宫【在崇明县西闗外施翘河宋元祐崇祀于闽元漕运若灵加封天妃神号皇庆后嵗防香幡下漕司祭之明洪武改封圣妃永乐七年复今号寳幡谕祭勑主水宫春秋崇祀】
　　名宦宋常楙【理宗时知嘉定县嵗大水劝分和籴按籍均敷发运使王爚提点刑狱孙子秀俱特荐于朝】元伊埓哈雅【旧作月里海牙防古人皇庆问崇明州逹噜噶齐时雨淮运使签州民为灶丁伊埒哈雅不聴运司督之再三终坚持不可事遂寝嵗旱出舍寳庆观斋宿祷雨妻死不归视含殓谓家人曰天不雨我且无用生况妻子乎甘雨随至时以为诚感所致】尚实乌叶【旧作山山武毅古人至正间崇明州达噜噶齐时海多冦盗闾井骚然尚实乌叶率兵勦捕贼众杀伤无算羣党立散】任立【太原人授嘉定知州释寃狱四十九人嵗祲全活饥民六千余户】明刘秩【丰城人洪武初授崇明知县奏减酒税盐课及涂田三万石有竒】练达【新淦人建文问知嘉定县视事甫三月靖难师渡江従父子宁被诛达知不免一夕载妻子赴海死】戴肃【仁宗时为嘉定县丞惓惓爱民以冗员调山东平隂民乞留帝従之】连俊【邠州人宣徳中知崇明县嵗旱正赋缺供俊请以豆麦代解报可民以为便明年复大祲乃请借常熟官粮万石赈民全活甚众海中田坍粮存者悉言于大吏奏捐之】王鋭【建安人宣徳中知崇明县分户赋为九等别区图均徭役皆自鋭始嵗旱蝻伤禾稼鋭为文祷八蜡神降雨三日蝻遂灭民称其异】孙晋【吉水人天顺元年由御史左迁嘉定知县县境吴淞江盐铁塘淤塞晋督丁夫开浚获一石刻于江岸其文曰得一龙江水通时人皆以为异】王应鹏【鄞人正徳间知嘉定县被召赴京僚佐馈赆一介不取行至淮有持金二镒布百疋以献者□问之曰感恩切骨敢以为献应鹏笑曰有是哉乃受布一疋仍制衣以赏篙工其清介如此】倪宗正【余姚人正徳中由翰林出知太仓州嵗大水赈活甚众复条陈地方利弊六事于朝凡兴水利均田赋数十年皆用其防】熊桴【江夏人嘉靖中知太仓州以破倭功再迁苏州兵备签事驻太仓公忠多智畧大小三十余战斩获多屡进右防政兼副使建崇明福山川沙柘林吴淞江五城开杨林瓦铺虹江白茆四渠民甚徳之】胡士容【广济人知嘉定县捕豪恶吏民数十人置之法人情大快娄江石塘久而倾圮士容多方拮据树以坚木甃以大石为塘四十里直达昆山】马麟【巴县人嘉靖中知嘉定县濬练祁塘十五里凡七日而工毕民用不扰世享其利】万思谦【南昌人嘉靖中知嘉定县倭冦薄城下思谦悉集戍兵相率守御冦用火攻思谦吁天黙祷遂返风兵出击之冦败走】张守直【遵化人嘉靖中授嘉定知县嵗祲发帑赈之全活甚众簿书狱讼俱手自闗决不假吏胥凡沙田盐课及诸宿弊为民害者悉罢黜之】唐一岑【嘉靖中为崇明知县建新城成一岑谋徙居为千户髙才翟钦所阻未几倭冦突入一岑死之赠光禄少卿建祠祀之】孙裔兴【南海人嘉靖中知崇明县疏濬各沙诸河溉田万顷积嵗硗卤尽为膏腴民咸徳之】张世昌【新野人万厯中知崇明县民灶争讼世昌以法持平无敢哗者筑海隄七十余里捍田万余顷】刘士斗【南海人崇祯时知太仓州与州人张采张溥砥砺名节有政声】文祖尧【云南人崇祯时为太仓学正缮文庙整祭器谆谆训诸生以圣贤之道已而弃官寓荒寺寻归卒于道诸生即寓室为祠曰思贤庐】
　　本朝白登明【葢州人知太仓州奸胥里豪有犯立置重法境内肃然试诸生以地方利织悉毕陈故摘发无不中邻邑有寃抑者辄诉上官愿下州为理州田髙常赖刘河蓄泄为旱涝备嵗久湮塞登明设法濬之州及昆嘉二邑皆赖其利】潘师质【宜春人知嘉定县时邑蠧卫弁表里为奸额外加漕耗若干师质不应羣蠧讼之上官邑人忿甚毙其为首者宪府穷治其事师质以书系胁极言漕耗之害为民父母不能拯救请以死谢之遂投秦淮河死】陈慎【文安人顺治十年知崇明县会海潮溢伤禾稼慎力请抚臣秦免正供一万八千有竒设法赈恤全活甚众十六年海冦犯江宁崇邑孤悬海外慎练乡勇措兵饷以死守之筑文成坝使两翼声势聨络民赖以安】陆陇其【平湖人以进士知嘉定县县俗婚丧诸礼多以侈靡相尚陇其下令禁饬示以品制俗为之变为政务抑胥吏锄强梗凡决讼狱辄以至情悱恻相感动逾年讼者絶少催科立甘限法应输者自限输若干届期及半即得宥追呼不扰输者争至性淡泊一介不取食米俱自家载来署中隙地种蔬自给与上官不合劾去之民罢市三日乞留不得祀名宦】商奕诠【绍兴人康熙间同知州事三摄州篆有能声沙溪镇剧贼马张二纠伙肆刼奕诠计擒毙之奸僧一念等尅期倡乱奕诠令城中儆备亲率民壮夜擒贼徒次日按部擒其头目四十八人余悉不问州境以宁寻落职羇太仓贫无以自给】
　　人物宋孙载【嘉定人居练祁市为河中府户曹厯事三守皆侃侃与争曲直防察访使辟为官属时干祐县令不奉行青苗法使载按之载言邑小民贫令实无罪知徳清以徳化民讼有累年不决者得一言皆感悟去厯知海沂婺亳诸州皆务大体时号循吏大观中以朝议大夫致仕従子察以朝散郎使北守节不屈而死】龚宗元【太仓人以乡贡知句容县摘发如神杨纮持使节行部号深酷至境曰龚君已治吾往徒扰遂不入仕至都官员外郎】姚舜元【嘉定人为平江府东南副将守吴淞徳祐改元冬元师下平江舜元语弟舜宾子应龙曰国家厚泽在人大本未去收合散亡事可图也元帅偏将东巡莫敢犯境会大雾四塞袭兵猝至舜元与舜宾应龙皆死之】元秦辅之【嘉定人博学能文时嘉邑未有志乗辅之始撰练川志典章文献烂然具列又着格物择善録易经史断武事要览忠孝百咏等篇】尤鼎臣【太仓州吏至正末张氏兵入吴州倅奉印降鼎臣阻之不得为其将所絷防以美官不屈抶百余终身锢之】明顾光逺【嘉定人従太祖入集庆监太军仓従征陈友谅督馈运有功厯龙阳太和和州丁忧入京留翰林编大明律复命监造天下均工图籍始还乡持服起广东行省郎中光逺性淡泊食取充口衣仅蔽体居廨无长物】王彝【字常宗其先蜀人父始卜居嘉定少孤贫读书天台山师事王祎得兰溪金履祥之传洪武初召修元史荐入翰林以母老乞归坐知府魏观事与髙启俱被诛所着有三近斋集】秦约【字文仲太仓人父玉居崇明孝友工诗洪武初约应召试慎独箴拜礼部侍郎以母老辞归再征诣京师上书言事上悦以约年老难剧任授溧阳教谕御史练则成等荐之称为宿学遗老云】陆安【太仓人洪武初父徳甫以所馆客事连坐当弃市安求代父刑伏阙哀请许之临刑従客就刄观者泣下同时陈元吉亦代父受刑】张泰【字亨父太仓人天顺八年进士选庶吉士授检讨迁修撰为人淡泊自守诗名推重艺苑着有沧洲集泰与陆釴陆容三人少齐名号娄东三凤】陆釴【字鼎仪太仓人天顺癸未会试第一廷试第二授编修厯修撰谕徳孝宗时以东宫讲读劳进太常少卿兼侍读以疾乞归卒李东阳尝称其诗而惜其天不假以年云】陆容【字大量太仓人成化中进士授南京主事进兵部职方郎中西番进狮子奏请大臣往迎容谏止之迁浙江参政罢归】姜昂【字恒頫太仓人成化进士除枣强知县授御史偕同官劾方士李孜省忤防受杖厯知河南宁波皆有声终福建参政昂在官日市少肉供母而自食菜茹既归室不蔽风雨粟匮则啜麦粥子龙正徳初进士厯礼部郎中武宗南巡率同官諌罚跪五日杖几死厯云南副使兵备澜沧姚安三年畨汉大治】王倬【字用简太仓人举进士知山隂县累官至南侍郎性孝友归制家庙割田千亩赡族人仿范文正义田之意】章辅【嘉定人中年足病絶意进取以六书讹谬乃遵洪武正韵防以三苍説文玉篇韵防诸书考订同异编韵学集成十三卷又直音七卷】龚宏【字元之嘉定人成化进士厯兖州知府正徳时为湖广布政使中贵縦仆従殃民宏尽收系之黄河溢宏由应天府尹擢右副都御史治之河患旋止两进工部右侍郎及尚书并领河事河道之设専官自宏始】沈珵【字君王嘉定人母病目防之而愈父病伛偻医欲灼艾鍼之珵试之痛甚固请止父梦神人语曰吾感孝子意为汝鍼之鍼而惊汗遂愈后父殁庐墓三年又同邑沈辅父病辅与妻瞿氏愿减年益父夀及殁庐墓三年宏治中并旌表】毛澄【太仓人生而頴异宏治癸丑举进士第一人授翰林修撰厯官礼部尚书宸濠尝奏欲令抚按诸臣朝服进见又居母丧伪孝行胁锁巡请旌表澄援例据经折之皆罢嘉靖初议兴献王主祀称号澄据宋儒程颐议前后録上凡五疏执愈坚称号遂定主祀事寝卒諡文简祠乡贤】归钺【字汝威嘉定人继母譛于父杖而逐之父卒母摈不纳因贩盐市中时私其弟问母致甘鲜正徳初大饥钺迎母奉养每得食先母弟而后己母为感悦族子绣亦业贩盐养母尝罄资救弟纬于狱人称归氏二孝子】徐鏊【嘉定人业医供事内殿武宗南巡以其术諌诏下狱谪戍世宗立召还擢御医守一官三十年以年老求致仕尚书李黙疏留之会考诣礼部值同邑徐学谟为吏部郎中引见尚书吴山山曰此武庙时徐先生耶何淹也寻迁院判】周在【字善卿太仓人正徳进士授寳坁知县忤太监王孜械治之寻还职有薛鸣凤者附刘瑾防罪窜匿在按治之薛赂朱宁诬奏复系狱廷枤寻擢御史嘉靖中桂蕚力荐王琼在疏论琼隂贼险狠下镇抚再杖出为吉安推官厯武昌道终浙江参政】王忬【太仓人嘉靖辛丑进士以御史巡按湖广时大珰镇承天为民害忬至与约母縦舎人子渔百姓珰慑不敢犯再按顺天备御有方擢佥都御史巡抚山东防倭起以忬巡视江浙邀击大创后先告捷防蓟辽总督员缺即命忬往时练兵议起严嵩隂扼之以失事下狱论死天下寃之隆庆初子世贞疏讼诏复其官】王世贞【字元美忬子嘉靖进士好为诗古文官刑部主事迁郎中哭杨继盛于东市经理其丧失严嵩意出为青州副使以父忬下狱解官叩闗请救卒不免隆庆初兄弟伏阙讼父寃大学士徐阶左右之复忬官世贞意不欲出防诏求直言疏陈八事以应诏寻迁浙江右参政厯进太仆卿万厯初以副都御史廵抚郧阳终南京刑部尚书世贞才最髙望最显声华意气笼盖海内与济南李攀龙等号七才子名更出诸人上所着有弇州四部稿弟世懋嘉靖进士终太常少卿文章与兄齐名】王在复【太仓人嘉靖中倭冦之乱以救父并遇害赐旌】顾存仁【字伯刚太仓人嘉靖进士厯礼科给事中疏请赦戍臣杨慎马録冯恩吕经等召用累年言事谴责之臣且请惩吴璋叶凝秀忤防廷杖编氓口外穆宗立起厯太仆卿先后条上马政十三事悉皆报可】龚可立【嘉定县诸生嘉靖中倭冦之乱以卫祖母并见杀】赵中行【字子与嘉定人嘉靖中举人励志节以经济自负时邑有倭警画守御防料敌悉中两上春官不第有故人官给事中重其才荐于严嵩嵩欲授以临清知州中行闻之夜半促装南还家居鹑衣藿食絶意仕进】王锡爵【字元驭太仓人嘉靖末防试第一廷试第二授编修万厯初厯詹事掌翰林院张居正夺情将廷杖吴中行等锡爵造居正丧次切责之进礼部右侍郎居正甫归治丧九卿亟请召还锡爵独不署名累官礼部尚书兼文渊阁大学士首请禁谄防抑奔竞戒虚浮节侈靡辟横议简工作帝咸褒纳时册立久不行锡爵切谏不报及为首辅以拟三王并封防为言官所攻乃自劾三误乞罢不许厯改吏部尚书进建极殿卒赠太保諡文肃子衡字辰玉有文名登万厯辛丑进士廷对第二授编修早卒时论惜之】李继贞【字征尹太仓人万厯进士除大名推官厯迁兵部主事天启中以典试山东试録刺魏忠贤坐削籍崇祯初起职方郎中有声防帝召见奨其有执持因问大将数人而论以推举宜慎重继贞上推陞论功六事多报可力杜请托为羣小所谗以他事诖误落职寻荐起厯兵部右侍郎兼右佥都御史巡抚天津防诏发水师援辽坐战舰不具除名未几急边才廷臣交荐召仍授兵部右侍郎卒赠右都御史】张恒【字明初嘉定人万厯进士厯江西按察副使覃思经术议论深醇往往抵排姚江王氏着有明志集】娄坚【字子柔嘉定人经明行修为学者所宗贡于国学工诗文善书法晚与唐时升程嘉燧称练川三老嘉燧歙人流寓嘉定详见徽州府志】唐时升【字叔达嘉定人师事归有光得其指授发为诗文咸有矩度好古人竒节伟行及谋臣防士之畧尝决塞上用兵虚实胜负多不爽所着有三易集】张振徳【嘉定人以选贡知四川兴文县兼署长宁时蔺贼作乱振徳日夜巡城自度形势不能保退捡箧中银两许授幼子绲曰吾不及见汝冠矣促之行未几贼众薄城下振徳方出战忽大雨城摧贼拥入振徳左手持两印右手执匕首危坐防事妻钱氏与两女坐后堂积薪坐侧贼逼俱投火死明日贼至火熖中见振徳尸面如生两印在手坚不可取皆骇愕称忠臣罗拜而去事闻赠光禄卿諡忠愍】侯震旸【字得一嘉定人万厯进士天启中擢给事中时保姆客氏再召震旸上疏极谏不省寻又劾阁臣沈防交结客氏及诸中官为朋党忤魏忠贤意被谪震旸在谏垣八月章奏凡数十上时服其謇谔】侯峒曾【字豫瞻震旸子天启初进士授南京武选主事崇祯初改文选主事厯郎中出督江西学政杜絶请托以浙江右防政召为顺天府丞未赴而京师陷福王用为左参政辞不就南都覆州县多起兵自保峒曾偕里人黄淳耀等誓死固守城破与二子元演元洁俱赴水死】张溥【字天如太仓人幼嗜学所读书必手抄讫朗诵一过即焚之每首如是者六七始已因名所读书斋曰七録与同里张采肆力经史名籍甚时号娄东二张创为复社登崇祯四年进士改庶吉士以葬亲乞假归读书若经生寒暑无间四方噉名者争走其门诗文敏防挥毫立就卒年四十后因周延儒廷推诏徴溥遗书三千余卷帝悉留览】张采【字受先太仓人崇祯初进士力学负文誉与同里张溥友善溥性博爱而采特严毅喜甄别可否人有过尝面叱之厯官礼部员外郎有知畏堂集及太仓州志】沈云祚【字子凌太仓人崇祯进士知华阳县张献忠防城被执不屈死之　本朝乾隆四十一年　　赐諡忠烈】黄淳耀【字蕴生嘉定人为科举文原本六经出以典雅崇祯十六年进士京师防福王立南都诸进士悉授官淳耀独不赴选及南都亡乃偕弟渊耀入僧舎相对缢死年四十有一淳耀弱冠即着自监録知过録为日厯画之所为夜必书之所作诗古文悉轨于先正卓然名家着有陶庵集门人私諡贞文　本朝乾隆四十一年　　赐諡忠烈渊耀字伟恭诸生好学敦行如其兄】沈廷扬【字秀明崇明人由国子生为内阁中书舎人崇祯十二年山东运道多梗廷扬陈海运之策帝喜即命造海舟试之廷扬乘舟由淮安出海抵天津仅半月帝大喜加户部郎中十五年命再赴淮安督海运事竣加光禄少卿及南都溃廷扬航海至舟山明年督舟师北上至鹿苑飓风起舟胶于沙为　大兵所执不屈被戮本朝乾隆四十一年　　赐諡忠烈】
　　本朝王时敏【字逊之太仓人衡子明崇祯初以廕厯官太常卿奉使楚闽馈遗一无所受入本朝杜门稽古益工诗文兼精隶书画法并为海内所珍】陈瑚【字言夏太仓人明崇祯壬】
　　【午举人通五经求为实学国变后絶意仕进父病刺血吁天愿以身代父卒遗产悉让之弟着有圣学入门求道録等书従学者云集】吕云竒【字石英太仓人鼎革时偕父匿丛棘中避兵父被执云竒即跃出抱持其兵乞免皆被杀死犹两手抱父颈不释敛时妻龚氏截指置棺中自矢守节同县江徳璜事母以孝称徳璜避乱遇兵其子抱父求免遂同被害】陆元辅【嘉定人少师黄淳耀以敦笃之姿精防之学称之自早年以存诚主敬自励至老不倦其学博极羣书而要归于六经士大夫相语往往称陆先生不举其字也康熙十七年有以博学鸿儒荐者以不入格罢归所着有十三经注防类抄续经籍考】陆世仪【太仓人少颖悟尤究心先儒语録及经济诸书顺治间学政张能麟聘辑儒宗理要尝讲学于锡山东林书院説易于毘陵大儒祠受业者数百人所着有思辨録论学酬荅】周象明【太仓人康熙壬子举人性行端洁台司延请讲学象明正容就席为説洪范九畴大防及先贤敬一箴精切详明一时父老子弟莫不拱聴着有七经同异録尚友编事物考辨苏松田赋备考共数百卷没后门人春秋祀之】周士晋【字康侯嘉定人母病久倾家疗之赀尽医言惟得人乳可再生士晋谋于妻李氏即弃九月儿以乳乳母三月而母病痊越十二年有僧为殷氏子推命怪其年月与周氏儿同诘之则得诸道傍者也由是两家通往来父子复合】
　　流寓明程嘉燧【休宁人侨居嘉定刻意为歌诗善画山水晚年论唐宋以来之诗抉摘深防着有松□浪淘集】
　　列女元朱虎妻茅氏【崇明人大徳间虎官都水监坐罪籍其家吏録茅氏及三子赴京师太医提点师甲乞归家欲妻之茅氏誓死不从母子三人以裾相结连昼夜倚抱号哭师知不可夺释之茅氏托居永明尼寺忧愤不食卒】明张氏【太仓人年十七嫁周氏夫之父为百夫长尝与同伍谋刺其帅事泄罪连其子及妇斩之帅之子惜张容姿曰能从我即活张怒骂帅子防刀磨其颈张骂不絶口帅子怒而杀之】张镒妻王氏【太仓人镒早亡二孤相继夭氏求自尽父母患之以幼姑伴一夕夜分姑就寝氏自缢年二十七嘉靖中立祠旌表焉】沈承妻薄氏【太仓人承有隽才而夭氏为诗百章吊之词极酸楚逾年值承忌辰酹酒一恸而絶】赵宦光妻陆氏【太仓人宧光弃家庐墓与氏偕隠寒山氏工词翰流布一时着有卧云阁集考槃元芝二集】张氏【嘉定人张耀女嫁汪客之子客妻妪多与人私氏时时泣语其舅夫终不省妪所私恶少中有胡岩最桀黠谋于妪遣其子入县书狱岩等登楼縦饮呼氏饮酒氏不应岩従后攫其金梳氏詈且泣酒罢岩犯氏氏大骂以杵击岩岩怒走出氏号泣竟夜明日妪召诸恶少缚氏椎斧交下一人刺其颈一人刺其脇其举尸欲焚之尸重不可举乃縦火焚其室官逮治岩等皆伏辜归有光为之传其事】张树田妻宣氏【嘉定人树田狂虐无人理人皆为不堪及树田死妇哭之极哀树田有友沈师道亦死其妻孙氏送夫丧过河下因求见宣以死相要遂同日自缢宣被救苏而孙竟死后三年宣疑父母谋欲嫁之登楼自缢年二十五】
　　本朝袁氏女【崇明人许字施雍和未嫁夫亡氏奔丧守节顺治十年海贼围城虑城溃受辱哭柩前誓死事闻　旌表】杨贞女【嘉定人许字王新政未嫁夫亡女誓不嫁未几父渡海溺死母怜其少令他适女翦髪置父灵座自经于侧顺治年　旌又崇明张氏女寳山沈氏女俱未婚守节家欲夺其志投环】杨春晖妻曹氏【嘉定人夫亡自缢家人解之抉左目自毁依父以居终身】龚廷谏妻王氏【嘉定人早寡守志里凶徐月溪纠众刼氏欲犯之氏绐以少憩即出趋缝其衣赴宅后池水死众索之见尸特立水面乃骇散未几月溪病背廱死雷击其棺】陆京妻王氏【太仓人京为仇所害氏哀号奔控仇人授首教子守节以终雍正三年　旌表又太仓州黄九苞妻尹氏曽光旦妻陆氏祝瓒臣妻陆氏钱宏基妻曹氏顾慎妻龚氏生员吴徳恺继妻蒋氏程民望妻胡氏周韶祥妻陆氏监生赵锡纯妻诸氏诸信服妻陈氏盛守贞妻吴氏陆世爵妻唐氏龚素贵妻周氏仲祖山继妻髙氏生员顾崧妻戴氏钱浩妻陆氏监生王玠妾曹氏张四起妻陈氏王子和妻沈氏汤发祚妻徐氏曹子藩妻张氏生员顾鼎新妻韩氏生员毛天骏妻李氏毛曦谷妻陈氏李文治妻周氏钱棠妻陆氏丁毓妻唐氏闵宗鋭妻陆氏陆竤妾栁氏张于临妻王氏金龙征妻凌氏陈于忱妻过氏俞抡妻欧氏张浩妻陆氏王祖植妻全氏王寳国妻陈氏吕应爵妻王氏王清妻顾氏王国章妻周氏陆士龙妻张氏吴文俊妻金氏曹虞翊妻邹氏贡生张瑛妻钱氏李叔佩妻孙氏生员陆照妻吴氏朱固镇妻唐氏程继鹤妻顾氏戴藻如妻刘氏陈振威妻朱氏顾天爵妻程氏顾贞侯妻季氏生员董有庆妻顾氏方致安妻朱氏程进妻李氏生员郁元裳妻吴氏王源度妻侯氏钱金锡妻吕氏陈拭妻陆氏邢廷镜妾王氏生员王光宗妻季氏薛介玉妻袁氏生员盛亨继妻蒲氏妾项氏陈汝楠继妻张氏监生钱一妻何氏妾姚氏王氏顾賛妻张氏华士荣妻陈氏监生王尊美妻黄氏吕方旭妻髙氏徐清妻周氏徐挺妻顾氏髙茂徳妻陈氏髙旷妻杨氏王馨防妻毛氏李世渊妻余氏徐觉妻施氏孙茂甫妻陈氏吴麟钖继妻王氏周世爵妻朱氏李淇妻顾氏顾思仁妻陆氏黄景妻周氏杨俊妻倪氏龚瑞仪妻瞿氏生员杨峰妻王氏闻晋侯妻张氏张懐徳妾顾氏张肇基妻朱氏王煜妻刘氏陆桢妻萧氏萧凤翊妻叶氏俞念曽妻周氏陆振妻沈氏曹应侯妻冯氏蒋受慎妻张氏监生钱纉曽妻范氏顾秉贞继妻杨氏赵勲妻髙氏金鸾妻王氏曹翼妻顾氏监生方超妻俞氏张仁佩继妻陆氏李宗瀚妻张氏凌秀章妻华氏季佐仁妻余氏生员王士美妾徐氏生员王格妾钱氏生员陆英妻周氏贡生顾凤池妻薛氏顾大本妻王氏顾烛妻陆氏马峰秀妻凌氏许大成妻张氏监生王师度妻陈氏许宏绪妻陆氏胡进士妻朱氏张徳逺妻钱氏胡天申妻顾氏监生郁肇基妻胡氏陈端如继妻王氏张鸣雷妻章氏监生陆之芬妻季氏杨无斁继妻沈氏贞女金一鹤聘妻张氏萧懿业聘妻王氏王梦蛟聘妻李氏方洽聘妻顾氏周鲁观聘妻李氏吕元壎聘妻邢氏钱大鉴聘妻朱氏王暄聘妻吴氏沈焕如妻董氏周之辙妻孙氏王允中妾朱氏姚文英妻宋氏闻昆爵妻顾氏徐云髙妻赵氏顾恬妻郁氏贞女凌氏张思孝妻沈氏赵严妻侯氏王俨妻钱氏徐焕章妻陆氏季信仁妻陈氏俱乾隆年间　旌表】陈如镛妻陆氏【镇洋人夫亡守节又同县张天球妻王氏陈于惺妻李氏盛份之妻顾氏张良辅妾陈氏生员王履吉妻倪氏王之滉妻周氏金彦威妻王氏沈云韶妻郭氏顾我敬妻吕氏生员张琯妻徐氏黄永卿妻钱氏盛大礼妻张氏生员郁兆枚妻季氏杜绪祖妻王氏王瑞琪妻邵氏杨镜妻何氏马煜妻葛氏金本妻汪氏顾璞妻陆氏生员陆祖襄继妻钱氏沈大徳妻胡氏萧偀妻金氏顾防妻徐氏俞仁甫妻陈氏生员张卿台继妻钱氏生员王修妻顾氏顾玉妻曽氏王照妻顾氏吴明俊妻季氏邵子立妻陈氏李雯妻陈氏李学泌妻杜氏顾学诗妻陆氏生员张景平妻叶氏曽赴元妻杨氏生员曽环妻杨氏杨尉元妻周氏汪焕妻周氏郁壎妻吴氏李之彬妻张氏金克明妻周氏王槐妻顾氏李永吉妻孙氏生员王大受妻闻氏徐士荣妻王氏汪瀚妻吴氏王上林妻沈氏赵熈继妻张氏王文杏妻张氏陆殿臣妻陈氏龚纯妻王氏吴廷松妻蔡氏汪邦柟妻沈氏江瑞旭妻郁氏沈文明妾史氏生员沈昌灏妻周氏盛佺妻王氏沈大谟妻严氏顾照妻徐氏生员王星妻吕氏徐有庆妻严氏朱云翥妻金氏王圣官妻管氏生员浦璥妻许氏生员王汝麟妾沈氏杨子熊妻谢氏吴耒极妻王氏徐旭龄妻罗氏陆鸿俊妻张氏吴文谟妻王氏童硕妻王氏生员董澄妻邵氏生员施均继妻王氏生员王楝妻顾氏何洪声妻王氏陶琦妻张氏生员林徐筠妻王氏杨履吉妾金氏金徳求妻管氏张垣妻毛氏陈纪宗妻周氏徐麟锡妻唐氏俞永昌妻陆氏生员郁全斌妻潘氏生员胡虞允妻毛氏监生许诒妾朱氏桂堂妻蒋氏孙坤妻张氏生员李金澄妻王氏金石麟妻郁氏李堦妻朱氏吴循辙妻李氏杨名世妻李氏吴惟敬妻沈氏生员陆勲牧妻毛氏钱展成妻陆氏黄绍谟妻周氏桂邦妻丁氏潘志济妻陈氏张仁辉妻沈氏妾徐氏朱文炳妻顾氏监生许照妻钱氏监生侯璋妻张氏毛曜妻徐氏唐天极妻周氏钱徳棻妻顾氏生员吴维弼妻钱氏生员顾金防妻屠氏陈吉民妻王氏吴文征继妻董氏张鸣雷妻章氏贞女汪灿聘妻顾氏吴光宗妻冯氏季国栋妻王氏胡树玉妻沈氏闻思睿妻龚氏俱乾隆年间　旌表】黄天一妻沈氏【崇明人夫亡守节又同邑郁世宰妻宋氏支世昌妻沈氏徐宏泰妻黄氏王宁妻施氏陈平策妻髙氏郁文相妻沈氏施应鹤妻邱氏陈令周妻钱氏生员施必达妻李氏沈丕泗妻龚氏陆徳宇妻杨氏费天瑞妻童氏施启凤妻徐氏施时焕妻姜氏吴斌妻施氏黄国藩妻盛氏施裕继妻杨氏周朝英妻刘氏杨世勲妻郁氏生员陆徳载妻宋氏袁国智妻倪氏陈国智妻黄氏尹天爵妻姜氏龚廷俊妻张氏蔡志仁妻黄氏龚启瑞妻乐氏龚鉴妻沈氏戴学礼妻朱氏顾元瑛妻钱氏生员施廷佐妻杨氏崔凌云妻吴氏樊纪妻杨氏生员黄征垣妻倪氏李贞妻陈氏宋天申妻施氏黄邦忠妻龚氏杨茂采妻龚氏黄廷妻陈氏顾锡爵妻陈氏闻铭妻曹氏黄文炳妻罗氏万里侯妻钱氏生员施徳普妻郁氏陆文虎妻宋氏施应鸾妻陆氏陆允瑞妻邢氏施智睿妻陆氏倪奎光妻陆氏生员施廷对妻林氏袁承妻陈氏沈钦承妻陈氏张时承妻沈氏施兴臣妻黄氏施淳妻吴氏蔡良才妻归氏吴登榜妻张氏沈超妻杨氏徐光进妻朱氏监生沈纉成妾张氏刘文炜妻沈氏沈玑妻郁氏邱永福妻张氏陈汉新妻宋氏陆晋蜃妻徐氏沈文瀚妻林氏陈文江妻沈氏童大伦妻陆氏沈儒琛妻顾氏叶洲妻钱氏龚树基妻施氏沈继英妻施氏陆廷礼妻杨氏施国元妻李氏陈象岩妻俞氏钮圻妻施氏陈朝珍妻陆氏顾以谨妻施氏季树缋妻顾氏茅标妻沈氏王尚度妻徐氏范章琮妻倪氏陈祺妻陆氏监生樊良臣妻张氏沈丕洛妻施氏施文髙妻龚氏顾自新妻朱氏龚仙筹妻朱氏陈元玮妻姚氏生员陈朱琬妻龚氏倪士义妻袁氏监生沈咸妻王氏黄世忠妻董氏范徳宏妻施氏贡生沈秦妻倪氏沈嵩妻顾氏朱宏业妻吴氏吴传妻施氏沈浩妻龚氏钱上青妻张氏沈源妻施氏茅恵铨妻张氏陈徳延妻沈氏陈鸣鸾妻施氏陈光普妻盛氏龚璜妻施氏陈士俊妻施氏秦通妻姚氏贞女施廷桂聘妻沈氏黄大有聘妻袁氏董日颖聘妻黄氏杨廷逵聘妻何氏倪健聘妻施氏俱乾隆年间　旌表】侯益妻胡氏【嘉定人夫亡守节又同县生员蔡宏妻彭氏黄揆九妻张氏张自超妻归氏许克昭妻钱氏生员钱方英妻戴氏赵方秉妻李氏黄畀妻邱氏监生姚绳武妻周氏严仲伦妻张氏姚克绪妻萧氏李世贤妻钱氏范东玉妻吴氏闵公庠妻钱氏钱洽妻沈氏李逊修妻陈氏宣俶妻张氏殷复曽继妻唐氏季端相妻韩氏钱景荣妻陆氏王舜卿妻钱氏潘双璧妻陆氏管先妻王氏陈校妻唐氏吴佳妻厐氏生员唐之龙妻丁氏陈球妻杨氏钱文宪继妻朱氏杨启元妻沈氏袁敬英妻王氏生员朱震妻卢氏周君徳妻王氏陈分彩妻王氏萧茂之妻宋氏吴第妻厐氏监生张来诒妻顾氏朱念祖妻诸氏曹天声妻张氏陈学妻严氏姚坤元妻张氏监生金钦妻须氏施大受妻陈氏监生陆书旂妾潘氏严嗣达继妻沈氏钱炜如妻瞿氏范东升妻陆氏张廷玑妻鲍氏生员马宗道妻沈氏桂懿徳妻周氏唐尧如妾吴氏姜秉宗妻黄氏赵时贤妻吴氏陈亮尹妻诸氏陆天章妻沈氏吴牧妻郝氏何邦祥妻钱氏　秦霖妻陆氏生员张天仪妻项氏陆廷琇妻周氏徐佩玉妻赵氏项复泰妻侯氏项支伯妻须氏邵衡臣妻钱氏王峻妻张氏生员王藻铭妻吴氏金人寛妻朱氏甘徳行妻徐氏姚文霦妻金氏周楷妻严氏张士楷妻闵氏姚君翰妻卢氏生员沈大徳妻张氏陈献符妻童氏唐位三妻邱氏生员朱颀妻陈氏徐士宏继妻陈氏龚尚瑚妻金氏金髙美妻陈氏王廷宰妻吴氏生员瞿大业妻葛氏刘绣斧妻吴氏张廷佐妻朱氏蒋匡臣妻孙氏陈孝征妻侯氏郁永珠妻王氏华镛妻严氏吴世纉妻葛氏朱翊冯妻江氏徐邦防妻封氏沈球妻徐氏沈云石妾顾氏水荣材妻杨氏生员马华祚妻赵氏徐天章妻王氏王佩苍妥甘氏顾秀爵妻朱氏李元庆妻顾氏陆发祥妻顾氏吴敏修妻姜氏邵继阳妻夏氏印同壁妻陆氏李芳继妻许氏邱九徳妻张氏马宾若妻宋氏邱威公妻朱氏徐泗长妻王氏黄灼先妻汪氏王如锡妻张氏严子勉妻沈氏钟煌妻蒋氏生员孙国柱妻赵氏张成谔妻胡氏朱介眉妻李氏倪澄妾谈氏范敷逺妻陆氏严永度妻陆氏刘士竒妻冯氏褚元进妻陆氏潘君瑜妻费氏季徳先妻朱氏赵锡汝妻金氏朱学易妻冯氏唐宣令妻刘氏胡邦杰妻马氏潘鼎新妻金氏赵孟和妻陈氏赵钧妻唐氏生员程彬继妻沈氏王嗣源妻金氏杨允祥妻蔡氏王鸣岐妻陈氏监生陈锡壤妻徐氏程琪继妻王氏孙永公妻陈氏陈永荪妻褚氏徐御佐妻马氏卢文灿妻须氏张坦洽妻陆氏陆文吉妻周氏姚玉泉妻张氏范徳嘉妻金氏彭汉臣妻冯氏赵廷珂妻杨氏荘自励妻朱氏张谦益妻程氏姚言逺妻朱氏叶商玉妻姚氏生员蔡曙妻王氏张徳臣妻顾氏秦允中妾钱氏曹翊宋妻邹氏薛耀诚妻张氏丁士龙妻徐氏吕士伟妻朱氏姚圣基妻李氏贡生朱颙继妻钱氏陈洪谟妻刘氏汤宗恒妻朱氏监生侯永龄继妻赵氏吴芬继妻程氏甘时霁妻李氏施镐元妻朱氏邵汉卿妻陈氏朱佩妻周氏李鉴妻黄氏朱鸣玉妻张氏生员邱一范继妻江氏钱嘉谟妻杜氏顾睦妻姚氏贞女仇士永聘妻王氏赵春霞聘妻江氏王俶臣聘妻张氏沈云聘妻钱氏朱玑聘妻邱氏沈□聘妻张氏张天枢聘妻曹氏杨凤鸣聘妻顾氏顾纯臣聘妻唐氏朱学易聘妻孙氏周秉洪聘妻葛氏范道美聘妻周氏徐云従妻鲍氏杜思进妻唐氏程大受妻薛氏封应珑妻徐氏杨忝佑妻曹氏庄源妻王氏孙永妻王氏胡大勲妻徐氏陈谋妻程氏王东侯妻朱氏卢宏发妻孙氏金文豹妻王氏秦乘龙妻徐氏沈耀妻徐氏贞女姚氏杨耕山妻严氏王尚义妻孙氏吴士珏妻朱氏俱乾隆年间　旌表】唐懋才妾陈氏【寳山人夫亡守节又同县陆斌妻邵氏徐闻昌妻程氏周徳深妻施氏奚昌杜妾顾氏沈徳培妻吴氏杨启麟妻辛氏生员杨汉妻张氏王集福妻严氏生员髙琦妻张氏李芸妻杨氏杨尔能妻张氏李春龙妻谭氏诸文谟妻李氏金光启妻张氏李楷妻王氏茅凤祥妻张氏夏宗焕妻吴氏生员管徐琮妻吴氏张有荣妻沈氏黄周司妻王氏侯荩臣妻杨氏姚继徽妻沈氏张文达妻李氏张子英妻周氏陈敬山妻吴氏监生于景亷妻倪氏袁允昌妻沈氏沈公执妻王氏张国瑞妻许氏徐子荣妻刘氏汤缀信妻沈氏王尔章妻吴氏张齐英妻朱氏沈防川妻张氏陈孟和妻施氏李朝英妻髙氏张大烈妻陶氏生员钱敬妻朱氏宗书城妻施氏张宏徳妻王氏陆思祥妻张氏周成千妻杨氏徐允大妻沈氏项自树妻戴氏原任福建延平府知府唐景亮妾赵氏蒋文衡妻庄氏陈仁誉妻赵氏程溥妻頋氏王伟继妻朱氏生员顾杜髙妻潘氏项佩声妻俞氏妾荘氏顾尚胆妻殷氏徐桐妻沈氏黄振先妻傅氏陆圣仪妻録氏金其华妻徐氏郑清如妻支氏管国彦妻潘氏张廷元妻葛氏徐师位妻赵氏杨启桢妻张氏陆廷议妻何氏蔡懐城妻顾氏生员顾陶成妻万氏哈天秀妻李氏宗煦妻刘氏曹裕玉妻支氏韩舜顔妻金氏黄永年妻印氏顾让妻张氏沈为妻顾氏曹振全妻陈氏曹启六妻金氏张玉如妻陈氏曹希禹妻朱氏沈俊侯妻刘氏唐君茂妻张氏葛瑞生妻顾氏唐羲阳妻吴氏沈宏一妻戚氏萧书绅妻孙氏孙稼先妻王氏申艺方妻李氏杨成器妻陆氏沈玠妻赵氏董三观妻徐氏文爌妻孟氏杨维敬妻徐氏陈周士妻谈氏侯舜功妻张氏陆汉公妻戴氏妾胡氏金继勲妻孟氏生员朱楝妻严氏生员严曙妻印氏吴宏城妻张氏谢时凤妻金氏谈士谟妻吴氏杨志正妻周氏贡生朱章妻金氏生员陈章妻张氏监生凤翔妻张氏诸永熙妻王氏张炜妻周氏李维恒妻金氏陈士元妻曹氏陆乗基妻凌氏陆茂儒妻浦氏朱格妻范氏王献章妻袁氏范文炳妻厐氏马廷龙妻髙氏监生蔡维屏妻陈氏许学洙妻毛氏沈璋妾陆氏陆大徳妻严氏吴玉修妻陆氏周文龙妻许氏贞女唐湛聘妻范氏周绳贵聘妻浦氏朱方晖聘妻顾氏王志凤聘妻严氏谈尚承聘妻祝氏朱其敏聘妻黄氏赵观光聘妻杨氏张俨如妻李氏凌存耀妻沈氏印宓曽妻冯氏孙起凤妻汤氏陈大章妻沈氏陆嘉谟妻黄氏并于乾隆年间先后　旌表】
　　仙释晋支遁【字道林天竺沙门尝従金陵乗船至姑苏访瞿硎先生于梅里清夜露坐论道见东南一舎外有气五色诘旦于南沙尽界斵地得石函函启二龟化凤翔逝遁因卓锡开山咸和六年赐额名法轮寺】
　　土产苎布【出太仓州】黄草布【黄太仓州】草履【出嘉定县】棉花　大红布　崇明大布
　　钦定大清一统志卷七十一
<史部,地理类,总志之属,大清一统志,海州图>
<史部,地理类,总志之属,大清一统志,海州图>
<史部,地理类,总志之属,大清一统志,海州表>
<史部,地理类,总志之属,大清一统志,海州表>
<史部,地理类,总志之属,大清一统志,海州表>
　　钦定四库全书
　　钦定大清一统志卷七十二
　　海州【在江蘓省江宁府东北八百二十里治东西距二百七十里南北距三百五里东至髙公岛大海一百二十里西至山东沂州府郯城县界一百五十里南至淮安府安东县界一百五十里北至山东沂州府日照县界一百五十五里东南至海二百里西南至徐州府宿迁县界一百六十里东北至海一百里西北至山东沂州府治二百四十里本州境东西距一百六十五里南北距一百九十里东至海十五里至髙公岛大海一百二十里西至郯城县界一百五十里南至安东县界一百五十里北至赣榆县界四十里东南至海二百里西南至沭阳县界七十里东北至海百里西北至沂州府治二百四十里自州治至　京师一千七百里】
　　分野天文奎娄分野降娄之次
　　建置沿革禹贡徐州之域春秋为鲁东境战国属楚秦置胊县汉属东海郡后汉至晋因之刘宋泰始六年侨置青冀二州【治郁州见宋书志而魏收志作废帝子业置误】萧齐兼置东莞琅邪二郡【治胊山】梁因之东魏武定七年改曰海州【治龙沮城】仍领琅邪郡髙齐因之后周建徳六年改郡县俱曰朐山隋开皇初郡废大业初改州为东海郡唐武徳四年复曰海州兼置縂管府贞观元年府罢天寳初仍为东海郡乾元初复曰海州属河南道五代及宋亦曰海州东海郡属淮南东路隆兴初割以畀金属山东东路嘉定十二年收复元至元十五年升海州路縂管府寻改海宁府又降为海宁州属淮安路明初省朐山县入复曰海州属淮安府
　　本朝因之雍正二年升为直州属江蘓省领县二赣榆县【在州西北八十里东西距九十里南北距百四十五里东至海十五里西至山东沂州府兰山县界七十五里南至本州界七十里北至山东沂州府日照县界七十五里东南至州治八十里西南至沂州府郯城县界百八十里东北至海八十里西北至沂州府莒州治百八十里汉置赣榆县属琅邪郡后汉初省建初五年复置改属东海郡三国魏省晋太康元年复置刘宋因之萧齐属北海郡梁分置南北二青州东魏武定七年以赣榆县属东海郡又置义塘郡及懐仁县属南青州髙齐废赣榆县隋开皇三年废义塘郡以懐仁县属东海郡唐属海州五代宋因之金大定七年改懐仁县曰赣榆仍属海州元明俱不改　本朝因之】沭阳县【在州西南一百二十里东西距一百二十五里南北距九十里东至淮安府安东县界八十五里西至徐州府宿迁县界四十里南至淮安府桃源县界四十里北至本州界五十里东南至清河县治一百八十里西南至桃源县治一百二十里东北至本州治一百二十里西北至山东沂州府郯城县界一百里汉置厚邱建陵二县属东海郡后汉省建陵晋因之刘宋省厚邱萧齐复置厚邱及僮县属北东海郡梁天监五年置僮阳郡东魏武定七年改曰沭阳郡兼置懐文县后周建徳七年改县曰沭阳隋开皇初郡废以县属东海郡唐属海州总章元年属泗州咸亨五年还属海州五代宋元因之明改属淮安府　本朝雍正二年改属海州】
　　形势东濵海西接徐邳北控齐鲁南通江淮沧海弥髙屿絶岛环列先后但无闗隘可守【州旧志】
　　风俗俗尚朴实力农务渔【州旧志】土广而瘠薄小民不事商贾不习工艺故民多贫【州志】
　　城池海州城【周九里一百三十歩门四西设水闗池深六尺明永乐中筑　本朝乾隆三十三年重修】赣榆县城【周四里有竒门三池深二丈元至正二十四年筑明洪武正徳万厯间増修　本朝康熈中重修乾隆三十三年又修】沭阳县城【周四里二百步门四有池明万厯二十年甃砖　本朝康熈十三年修乾隆三十三年又修】
　　学校海州学【在州治西明洪武二年因故址建　本朝康熙十四年十八年二十一年屡修乾隆六年重修三十四年又修入学额数二十名】赣榆县学【在县治东南明洪武四年建崇祯末燬于兵　本朝顺治八年重建康熙七年十一年重修乾隆三十四年又修入学额数十六名】沭阳县学【在县治南明洪武三年建于黄军营镇　本朝康熙十二年重修乾隆十六年移建今址入学额数十六名】
　　户口【原额人丁三万四千三百九十八又滋生人丁一百四万四千五百三十六】
　　田赋【田地二万九千六百七十五顷三十三亩七分四厘额征地丁银五万三千四百零三两九钱五分三厘米一千八百二十八石六斗七升四合零麦九百二十七石五斗一升】
　　山川朐山【在州南四里秦置胊县以此乐史太平寰宇记山在县南二里明统志上有双如削俗名马耳傍有龙潭水极清冽旧志今名锦屏山下有青龙涧支流于白壁山之左至龙口州城万姓资汲之】大伊山【与小伊山俱在州南百里二山南北相向相距二十里】白玉山【在州西一百里羽山之南其石洁白如玉】银山【在州东南二十余里石湫镇东其山近海多白石日出照耀色如银铺下有银山坝】堕星山【在州东南七十里太平寰宇记有二南堕星山在朐山县南六十里相传商时星堕于此又北堕星山在县东南五十里并髙一里旧志作大星山小星山】伊卢山【在州东南八十里魏书志安乐县有伊莱山太平寰宇记伊卢山一名大伊莱山在朐山县南七十五里　按史记云钟离昧家在伊卢李吉甫元和郡县志云中卢石在东句卢在西故曰中卢又名伊莱者卢莱二字相近音讹也明统志伊卢山在州东南八十二里】陬山【有东西二山俱在州东南百里一在海隅一在海中东西对峙】卢石山【在州东南太平寰宇记在朐山县东南六十里　按汉书云韩信为楚王镇于三卢卢石伊卢等三山石色黒因以为名宋张耒云海州多名山韩信镇三卢谓此与伊卢句卢二山也蛎山记在朐山县东南二百里海中四面平坦潮上半没潮落方见故其上多蛎】虎山【在州西南五十里其东南有龙山东北有弁雾山】房山【魏书地形志龙沮县有房山旧志在海州西南六十里有巨石如房又州西南七十里有牛山产水晶石】句卢山【在州西南与沭阳接界太平寰宇记在朐山县西南一百二里名马鞍山山形句曲状似马鞍又在沭阳县东六十八里】孔望山【太平寰宇记在朐山县西南一百六十里郯城相近王象之舆地要覧孔子之郯问礼之时尝登此山故名其山上有嵌石其下方平可坐十余人山前石上有臼相传为秦始皇洗头盆明一统志作北望山　按北望山当在今州西北五十里马领山左右与郯城接界而今州东南五里有古城山俗亦呼为孔望舆图因之其误始于明统志以古城为孔望更以孔望为北望也】郁林山【在州东北海中郁洲汉末黄巾起邴原将家入海住郁洲山中晋隆安五年孙恩自广陵浮海而北刘裕蹑之于郁州南齐书志郁洲在海中周逥数百里岛出白鹿土有田畴鱼塩之利郦道元水经注胊县东北海中有大洲谓之郁洲山海经所谓郁山在海中者也言是山自苍梧徙此山上犹有南方草木隋书志东海县有郁林山太平寰宇记谓之苍梧山在东海县东北二里旧志云台山在州东北海中周百余里一名青顶其北有望日其阳有青霄洞通志云台山幽深秀特常冠云气　按云台即古郁林其地即古东海县也旧志及通志俱误析为二山今改正】谢禄山【在州东北隋书志东海县有谢禄山太平寰宇记山在东海县城西一里王莽时东海徐宣谢禄等破莽将田况尝屯兵于此因名】巨平山【在州东北太平寰宇记由吾大夫庙在东海县北四十里巨平山南一名由吾中有龙潭】栖云山【在州东北即巨平之北岭南史明僧绍传宋升明中僧绍弟庆符为青州僧绍随之郁洲结栖云舍精旧志此山髙故号栖云】朱紫山【在州东北太平寰宇记在东海县北五十二里有红壁丹崖自相辉映逺而望之若朱紫然】小鬲山【在州东北元和郡县志在东海县北六十里三面絶壁皆百余仞惟东南一道容人行田横兄弟避乱所居也】嘤逰山【在州东北太平寰宇记在东海县东北一百三里海中去岸二十里周回浮海中羣鸟翔集嘤婴然自相喧聒故名旧志去巨平山十五里元时海运所经通志作鹰逰山舆图作莺逰山　按自郁林以下诸山皆郁洲中峦阜惟莺逰在洲东北县居海中】羽山【在州西北尚书舜典殛鲧于羽山又禹贡徐州羽畎夏翟孔安国传羽山之谷有翟雉羽中旌旗也汉书志祝其县禹贡羽山在南隋书志胊山县有羽山元和郡县志在县西北一百里即舜殛鲧处太平寰宇记在县西北九十里明统志在赣榆县西八十里又见山东沂州府】石棚山【在州治旧志即青龙山北岭有巨石覆岩上其形如棚可容十数人八景中所谓石室春风者是也岭甚髙峻了无花木宋石延年判海州使人以泥裹桃核为弹掷其上数年间花发满山烂若锦绣因名万花岩宋蔡景繁有石室诗蘓轼和之其旁又有栖凤拾翠等崖】秦山【在赣榆县东四十里海中相秦皇尝登此勒石今存山前名棊子湾西南水底有神路三十里濶数尺由岸直抵山麓亦传为始皇所筑洪涛浸激至今不圮】武强山【在赣榆县南三十里旧志相传有乡人黄雄率众御冦于此故名】夹谷山【在赣榆县西四十里太平寰宇记夹谷山在懐仁县西三十八里春秋公防齐侯于夹谷即此旧志山有数环列当面一峯尤峻深谷夹其中委蛇横亘谷之北坡级渐上为重台有孔子庙又见山东淄州县通志旧以为齐鲁防处本寰宇记之譌　按左传祝其实夹谷今祝其汉县故城在县西五十里知夹谷宜在此地而金志所云淄川县有夹谷山者别无可防当是误以水经注萌水所出之甲山为夹谷山耳不得执金志而疑寰宇记为譌】大金山【在赣榆县北县城据其上又县北二十里有小金山朱汪河经其下】懐仁山【在赣榆县北东魏置县以此太平寰宇记在懐仁县北四十里其山无草木】栏头山【在赣榆县东北七十里旧志海邉有石栏际海可遮洪涛故名并峙者曰阿夜山海雾昼昬如夜故名其西有水帘洞】吴山【魏书志懐仁县有吴山旧志在赣榆县西北三十里夹谷山北峰峦独秀时有云气左脇壁立千仭】纪鄣山【在赣榆县西北七十里】韩山【太平寰宇记在沐阳县东北五十里按旧州志韩信为楚王讲武之所】孤山【在沭阳县东北七十里其脉自海州大伊山来为八】
　　【景之一】建陵山【在沭阳县西北百里魏书志建陵县有建陵山太平寰宇记在沭阳县西北建陵县縁此名山南北狭长有陵阜旧志一名张仓山其北十五里有由吾洞】塔山【在沭阳县西北一百里接宿迁县界为八景之一】狮子岩【在州东北海中故东海城北二十里形如狮子上有泉曰濯缨】分水岭【在赣榆县北七十里与日照县分界又北至日照县九十里岭上有水一线自石间射出髙尺许分为东西二流】髙公岛【在故东海城东八十里海中】大小二岛【在州东北五十里濵海两山对峙潮生则没】由吾洞【在沭阳县西北百里张仓山北隋由吾道荣学道防】海【北自山东安东卫斜石界入州境经赣榆县东十五里又南经州城东十五里又东南接淮安府安东县界州东有古东海县地悬居海中太平寰宇记在东海县东二十八里西趋州城往来所渡广二十余里七月内渡者多逢风沉溺余月则否　按州境有十五海口在赣榆县东北曰荻水曰分水曰柘汪曰潮河县东曰兴庄曰青口县东南曰唐生曰范家曰小河在州东北临洪州东南曰恬风又东南曰新坝曰板浦曰出河港曰河口接安东县界】涟水【即沭水下流也旧志自沭阳县北桑墟湖东北流经州南二十里之石湫镇又经州东南三十里之黑土湾渡入海　按涟水即游水也水经注淮水自淮浦县枝分北为游水厯胊县与沭合又迳胊山西又北迳利城东又北迳羽山西又北迳祝其城西又左迳即邱城西又东北迳赣榆县北又东北迳纪鄣城南入海今涟水止自州南入海则古今异流矣】沭水【自山东莒州南流入经赣榆县西北境又南自郯城县界流入经沭阳县西南岐为前后二支一绕城北一趋城南俱东入硕濩湖城北又分一支东北入桑墟湖亦南与硕濩湖防自湖东北出经州境东南入海水经注沭水自即邱南迳厚邱县分为二渎一渎西南出今无水世谓之枯沭一渎南迳建陵县故城东又南迳建陵山西魏正光中立大堨遏水西流三十里注沭水旧渎东南出桑堰水注之又南左合横沟水又南暨于堰又东南迳司吾山东又东南迳柤口城东合柤水又东南至朐县入游注海太平寰宇记胊山县沭水在县西一百四十里又沭阳县沭水在城东南七十歩引流东七十里入车路湖梁天监二年土人张髙等五百余人相率开凿此湖引水溉田俗名为红花水东流入涟水县界齐乗沭水自羽山由吾又南至沭阳入桑墟湖东出入海亦名涟水旧志水自郯城合马脊固诸涧水折而东入沭阳县界至县西北分为新挑河又东至县西五里张家沟分为后河又东迳县南曰前河又东至上市镇分为上市河折而东南入大湖　本朝乾隆八年修筑南岸堰工二十二年前沭河加筑南北两岸堰工后沭河加筑东西两岸堰工】六塘河【上自桃源县经清河安东沭阳分为南北两股沿泗至海州境一泄沭河之水入塩河归武障河入海一泄陵沟十字桥诸河之水入塩河归项家冲河入海本朝乾隆八年疏通淤塞并修堤堰二十二年复加疏筑二十七年南六塘河修筑北堰北六塘河修筑南堰三十年复修北岸丁家沟等防堤工三十八年又修汤家道口等工】官河【在州南四十里旧志自新坝南通安东之支家河即唐时漕河垂拱中所开自涟水北通海沂宻等州者也本朝乾隆八年濬加筑堤工按舆图当即新坝口河但并不与安东之河相接】陆里河【在州南一百三十里通官河东流入海　本朝乾隆十一年濬】蔷河【在州西一里南自新坝通涟水内接市河入州城西北通赣榆临洪镇东北逹海先时漕运由此入淮北塲塩课亦由此逹安东后以潮汐往来随濬随塞旧志源出州西羽山本朝康熈初重濬改名玉带河乾隆八年又濬】景济河【在州东南二十余里为运塩通道】板浦河【在州东南四十里板浦镇东东北流入海为板浦口　本朝乾隆八年濬】一帆河【在州东南八十里自淮安府安东县东北流入经伊卢山南入海　按舆图此即安东县之塩河也北流经州南新安镇西接硕顷湖东南口又北流分为二一东流入海为淮河口一北流与硕顷东出之水防而北经大伊山南又东北经伊卢山北入海】武障河【在州东南分泄六塘河之水归海　本朝乾隆十八年濬】义泽河【在州西南分泄六塘河之水入塩河归海本朝乾隆十八年濬】髙墟河【在州西南八十里相近有王官口下坊口二河俱分泄前】
　　【后沭河水由烂泥洪青伊湖入涟河归海　本朝乾隆十八年濬】小沙河【在赣榆县南六里源出山东莒州下流由青口镇入海亦名青口河县界九口惟此口利舟楫通商贾又县东北二十里有朱汪河下流为龙王河入海又县北五十里有柘汪河六十里有分水河七十里有荻水河俱东入海】大沙河【在赣榆县南五十里旧名庙湾子河源自山东郯城县东流经大沙河镇东入海　本朝乾隆十一年二十三年屡濬】新挑河【在沭阳县西北五十里沭水自县西太平桥分流经县西北二十里庙头镇下流入桑墟湖】砂礓河【由宿迁经桃源县入沭阳张开河口归前沭河逹涟河入海系分泄六塘河之干河　本朝乾隆二十二年濬】硕濩湖【元和郡县志在朐山县南一百四十二里沭阳县东八十里与涟水三县分湖为界太平寰宇记相传秦始皇时陷县为湖髙齐天保中此湖尝竭西南隅有小城余址犹存旧志州南有硕顷湖又名大湖西距沭阳东南距安东各得三分之一广八十里袤四十里南有小河通淮北通桑墟河　按硕顷湖即硕濩湖古今异名也】桑墟湖【在沭阳县北四十里州西南九十里接界处上承沭河下流入海旧志昔因银山坝废夏则潴水冬为陆地　按舆图当即青伊湖但伊湖水亦南注硕顷湖由硕顷东出南与安东县北之塩河防而北迳大伊镇东南折而东流复北迳伊卢山东北入海其海口曰出河港与旧志所云自桑墟东北流为涟水者不同】金湖【在沭阳县东南五十里】古剑水【太平寰宇记在懐仁县西南八十五里源出沂州临沂县界三崖山号弱马沟东流入县界又尧水在县西南七十里亦从临泝县东流经县八十里入海　按今赣榆县无此二水盖不可考矣】于公浦【在州东北海中故东海城北十里自此而北为白沟当路大义山隂等浦皆通潮汐居民以煎塩为业又徐渎浦在东海城东北四十里上接巨平诸山之水入海有塩塲又宿城浦在东海城东北七十里四面皆山舟楫遇风则宿于此】羽潭【在州西北左传昭公七年子产曰尧殛鲧于羽山其神化为黄熊入于羽渊太平寰宇记羽潭在胊山县西九十里去羽山一百歩一名羽池池上多生细栁野兽不敢践又郡国志云县南钟离昧城南有羽泉相传为殛鲧之处其水恒清牛羊不饮】品泉【通志在州南门外三井鼎连其味甘冽】温泉【在州南博望镇西五里冬夏如汤】
　　古迹朐县故城【在州南秦置史记始皇三十五年立石东海上朐界以为秦东门阙汉志东海郡胊有鉄官后汉建武五年董宪等自郯城保朐吴汉进围朐刘宋泰始三年垣崇祖自魏将部曲奔朐山据之萧道成叛为胊山戌主齐志东莞琅邪二郡治朐山梁天监十年琅邪民万夀杀东莞琅邪二郡太守邓晰以朐山降魏魏徐州刺史卢昶遣将胡文骥据之诏马仙琕围朐山侯景之乱没于东魏魏书志琅邪郡领县胊梁武改为招逺武定七年复有朐城朐山县治水经注胊山侧有胊县故城太平寰宇记古卢王城在胊山西北九里即汉胊县梁天监中魏将卢昶屯防此城权假王号故以为名也旧志宋寳庆末为李全所据端平二年徙州治东海县淳祐十二年全子璮复据胊山景定二年璮降改置西海州而海州仍治东海县寻复以西海州为海州】龙且故城【在州南刘宋泰豫元年以垣崇祖知徐州事徙戌龙且龙且在朐山南梁武置龙且县兼置东彭城郡后魏武定七年改青州曰海州亦自郁洲徙治于此魏书志海州治龙且城又东彭城郡龙沮有即邱城房山髙齐时郡县俱废唐武徳四年复置属海州八年省入朐山元和郡县志龙且故城在朐山县南六十里州志龙且城在州西南六十里有大小二垒相传韩信下齐时楚将龙且所筑】曲阳故城【在州西南汉置县属东海郡汉书志注在淮曲之阳后漠建武中封泗水县王孙凤为曲阳侯国改属下邳国晋省唐武徳四年复置属海州八年省太平寰宇记曲阳故城在胊山县西南一百十里】东安故城【在州西汉甘露十三年封鲁王子强为东安侯国属东海郡后汉省太平寰宇记故城在朐山县西八十三里】东海故城【在州东北海中本赣榆县地即古郁州也刘宋泰始中青齐地入魏六年乃于郁州侨置青冀二州及西海郡郁县元徽二年刘善明为西海太守行青冀二州刺史以海中易固不峻城雉乃累石为之髙可八九尺后为齐郡治齐建元初徙齐郡治步以北海郡治焉改郁县曰都昌永明中又分置广饶县后魏武定七年移州治龙且城改郡曰东海又改都昌县曰安流仍领广饶县髙齐废安流分广饶置东海县隋开皇初废郡及东海县仁夀初改广饶曰东海属东海郡唐武徳四年于县置环州以四面环海为名八年州废属海州元和郡县志东海县西至州九十里宋端平二年徙海州治此淳祐十二年还治朐山元至元十二年并县入胊山州志东海旧有大小二城宋寳祐中贾似道献防时筑西南控海东北抵山大城连接小城东南二面通为一城周十三里皆砌以石明洪武初设守御千户所兼置廵司嘉靖十六年移廵司于新坝镇】赣榆故城【冇二一在赣榆县东北汉县也元和郡县志赣榆故城一名塩仓城在县东北三十里太平寰宇记晋移赣榆县治艾不城北齐天保元年省即此一在州东北东海故城北唐县也元和郡县志赣榆故城在东海县北四十九里隋末土人臧君相筑即此】祝其故城【在赣榆县南春秋定公十年公防齐侯于夹谷左传公防齐侯于祝其寔夹谷汉置祝其县属东海郡后汉志祝其春秋时曰祝其夹谷地刘宋省水经注游水自羽山又北迳祝其县故城西县东有夹口浦唐武徳四年置新乐县属海州六年改曰祝其八年省入懐仁太平寰宇记祝其故城在县南四十二里旧志在县西五十里夹谷山西南五十里】武陵郡故城【在赣榆县南魏书志海州领武陵郡郡领县二上鲜梁武齐郡武定七年改置洛要梁武髙宻县武定七年改有武陵城太平寰宇记武陵郡城在县南五十九里隋废旧志有洛要镇在县东南六十里即故洛要县也】利成故城【在赣榆县西汉元朔四年封城阳共王子钉为有利侯后为利成县属东海郡后汉建安三年曹操分置利成郡三国魏黄初六年利成郡兵反是也晋仍为利城县属东海郡刘宋省水经注游水自胊县又北迳利成故城东故利乡也又曰武阳沟水东出仓山山上有塩官城即故有利城矣其城因山为基唐武徳四年复置属海州八年省入懐仁县太平寰宇记故利城在县西六十里】懐仁故城【在赣榆县西太平寰宇记故城在懐仁县西二十三里魏武定七年置后废为义塘镇】归义故城【在赣榆县北太平寰宇记在懐仁县北二十五里魏武定七年置属义塘郡隋废】懐文故城【即今沭阳县本汉厚邱县地萧齐置僮县属北东海郡梁武置僮阳郡东魏改曰沭阳郡以在沭水之阳故名兼置下城临渣懐文服武等四县陈大建五年吴明彻等伐齐至淮南齐沭阳郡守弃城走遂省下城走三县入懐文后周又改懐文县曰沭阳元和郡县志县东北至海州一百六十里太平寰宇记县地虽近海州水陆艰险春冬水路干涸夏秋霖潦陆路弥漫百姓患之又下城在县南三里梁武帝置旧志有僮县城亦曰旧县城在县南六里】厚邱故城【在沭阳县北汉置县属东海郡刘宋省入防贲县萧齐建武二年青冀二州军主桑系主攻魏建陵驿马厚邱三城皆防之仍置厚邱县属北东海郡寻废唐武徳四年复置厚邱县属海州八年省入沭阳县太平寰宇记厚邱城在县北六十里在郯城东一百里王存九域志沭阳县厚邱镇旧志厚邱镇在县西北四十里即故县也】建陵故城【在沭阳县西北建陵山下汉髙后八年封大谒者张释为建陵侯又景帝六年封卫绾甘露四年封鲁孝王子遂俱为建陵侯国于此属东海郡后汉省梁普通五年装防等攻魏克建陵城后魏复置建陵县为郯郡置后周后】隂平故城【在沭阳县西北汉阳朔二年封楚孝王子回为隂平侯国属东海郡后汉曰隂平县晋初武帝封鲁芝为隂平侯寻省太平寰宇记隂平城在县西北六十里旧志隂平鎭在县西北四十里即故县也又见山东峄县】海西废县【在州南汉太初四年封李广利为海西侯后为县属东海郡后汉建武三年刘永立董宪为海西王寻归汉改属广陵郡建安元年先主自广陵与袁术战败军于海西晋省太和六年桓温废帝为海西公即故县也东魏武定七年改梁东海郡为海西郡复分襄贲置海西县属海西郡齐周时废旧志海西废县在州南一百二十里】义塘废郡【在赣榆县西北近莒州界即后魏黄郭戍也萧齐建武四年黄昙纷攻魏南青州黄郭戌为戌主崔僧渊所败梁得其地置南北二青州太清三年北青州刺史王奉伯举州降魏东魏废州改置义塘郡魏书志义塘郡武定七年置治黄郭城领义塘归义懐仁三县皆与州同置元和郡县志懐仁县东南至海州九十里本汉赣榆县地太平寰宇记魏义塘郡理黄郭戍领三县并在宻州莒县界隋开皇三年废郡移懐仁县理于此旧志即今钟治今改曰赣榆取汉故名】离昧城【在州南史记项羽将亡钟离昧家在伊卢后汉志胊县有伊卢乡元和郡县志在县南一百里其城即昧所筑太平寰宇记伊卢乡亦名中卢】摩坡城【在州南太平寰宇记在胊山县南梁天监十年马仙琕将张恵绍所筑】艾不城【在州东北太平寰宇记在东海县北二十四里相传田横避难汉使艾不追横而筑后晋移赣榆县于此北齐天保初省】纪鄣城【在赣榆县东北左传昭公十九年齐伐莒莒子奔纪鄣杜预注赣榆县东北有纪城即纪鄣也南齐书建武二年青冀二州刺史王洪范遣军主袭魏纪城克之水经注游水东北迳纪鄣故城南又东北入海太平寰宇记纪鄣城在懐仁县东北七十五里平地近海周一里余淮安府志在赣榆县西七十里误】莒城【在赣榆县西水经注游水自祝其又左迳即邱故城西莒子始起此后徙莒世谓此为南莒有塩官旧志在县西十五里城形正方今为莒城镇】虎坑城【在赣榆县西旧志南北朝时置戌处】抗金城【在赣榆西南五十里旧　志相传宋筑以俻金】新城【在赣榆县东南四十里旧志相传旧县治此】界墙城【在赣榆县北六十里东际海西连山】中城【在沭阳县西左传成公九年城中城杜预注厚邱县西南有中城或曰即建陵县】浮营城【在沭阳县东二十五里又南营城在县东南十五里黄军营城在县西南五里皆元至正十五年守将达古珍所筑　达古珍旧作达谷真今改正】黑军营城【在沭阳县西十五里元至正十五年院判董搏霄所筑】西北营二城【在沭阳县西北十里又新兴营城在县西北三十里皆元至正十五年守将王信筑】田横固【在州东北元和郡县志在东海县北五十七里小鬲山南汉初田横与其属五百人入居海岛即此太平寰宇记东海县本田横所保郁洲亦曰郁洲亦谓之田横岛田横固在县东北六十一里小鬲山三面临深溪东隅垒石为城横所营处也】吕母固【在州东北太平寰宇记在东海县北二十七里巨平山南岭上髙二里后汉书云琅邪海曲有吕母者子为县吏犯小法宰□杀之母宻聚客得数十百人入海中招合亡命众至数千执宰杀之复还海中筑此为固遂号吕母固旧志又见山东日照县】艾塘戌【刘宋太始三年魏人袭朐山居人皆下船欲走垣崇祖绐之曰艾塘义人已得破贼海州志在旧朐山县西北十二里】曲沭戍【在沭阳县西北建陵山西水经注魏正光中齐王镇徐州立大堨遏沭水西流两渎之防置城防之曰曲沭戌】海口故垒【通志在州之黒土湾海口】东海废守御所【在州东城内又西海废守御所在州西城内俱明洪武中建　本朝康熙十七年俱裁】牛栏邨【在州东北太平寰宇记在郁洲岛上糜竺放牧之所今犹呼云糜堆】望海楼【在州城内宋张耒诗城外沧波日夜流城南山色对城楼】緑野亭【在州治南宋张耒孤亭沧海东天连平野思无穷】望海亭【在州东孔望山巅明嘉靖三十一年建】秦碑【在赣榆县东北后汉志赣榆注地道记曰海中去岸百九十步有秦始皇碑长一丈八尺广五尺厚八尺三寸一行十三字潮水至加其上三丈去则三尺见也水经注赣榆县东侧巨海有秦始皇碑在山上去海一百五十歩旧志在海中秦山】升仙墩【在沭阳县东南二里相传紫阳真人升仙处】
　　闗隘北闗【在州北五里宋绍定末魏胜败金人于此闗即此】东海营【在州东北海中郁洲地通志云台山即古东海县其北有墟沟营又东北有莺游山与西岸孙家山对峙如门土人谓之莺逰门其南有髙公岛皆防海要地　本朝康熙二十年设东海营每年分兵驻防虚沟三十七年裁并海州营雍正二年复设守备乾隆十年改设都司】恵泽廵司【在州南一百二十里张家店镇】髙桥镇廵司【在州西北三十里通志在州西九十里博望镇北】青口镇廵司【在赣榆县东南十里水陆冲要　本朝乾隆三十二年以荻水镇廵司移驻于此又县南五十里有大沙河镇为工贾所集】板浦镇【在州东南四十里有塩塲为商贾辐辏之所又莞渎镇在州东南一百四十里亦有塩塲】石湫镇【在州南二十里宋绍兴三十一年金人围海州张子葢赴援自涟水择便道以进至石湫堰击败敌兵即此】新坝镇【在州南四十里为往来冲要明嘉靖十六年移东海廵司于此今废又南六十里为大伊镇又南六十里为新安镇与安东县接界】临洪镇【在赣榆县南六十里九域志懐仁县有临洪镇旧志去大沙河十三里旧有廵司今裁】荻水口镇【在赣榆县东北七十里与山东东安卫接界五代汉干祐二年宻州刺史王万敢击南唐荻水镇大掠而还明初通海运筑土城设主事于此永乐中裁改廵司　本朝乾隆三十二年移驻青口又有逓运所今裁】中冈站镇【在赣榆县北二十里旧设逓运所今裁】刘庄镇【一名栁庄镇在沭阳县东四十里为往来要路】
　　津梁九洪桥【在州南石湫镇】沙坝桥【在州西二里跨蔷薇河】洪门桥【在州城北里许海潮上逆河水下注之处】伊河桥【在州东南六十里】紫阳桥【在赣榆县西门外一里】防潮桥【在赣榆县北十五里旧名大石桥】朝宗桥【在沭阳县东八十里以东近大湖众水所归故名】文峰桥【在沭阳县南门外跨前河】蛤蜊沟桥【在沭阳县西四十里隂平镇西】桑墟桥【在沭阳县北四十里】恬风渡【在海州南旧名黒风口有碑云舟中人众休争渡海上风髙且暂停】
　　堤堰永安堤【在州东唐书眗山县东二十里有永安堤北接山南环城长七里以捍海潮开元十四年刺史杜令昭筑】杨公堤【在州东旧志为塔児湾至板浦河要路明万厯四十七年知州杨凤筑堤十五里其后少移而西　本朝顺治十三年又益西矣】韩信堰【在州西太平寰宇记在胊山县西十里相传韩信为楚王时以地洿下遂立此堰今为大路】捍海堰【有二皆在州东北太平寰宇记西捍海堰在东海县北三里南接谢禄山北至石城山南北长六十三里髙五尺隋开皇九年县令张孝征造又东捍海堰在东海县东北三里西南接苍梧山东北至巨平山长三十九里隋开皇十五年县令元暧造外足以捍海潮内足以贮山水大获浇溉】石闼堰【在州西南宋天禧四年淮南劝农使王贯之海州石闼堰水入涟水军以溉田绍兴中金人攻海州魏胜拒之于石闼堰或曰即石湫河上游也】板浦堰【在州东南三十里由运塩河通于海水随潮涨泄明万厯四十五年建堰约十余丈北鄣海潮南蓄河流塩舟通行】龙且堰【在州南与龙且城相近唐书李聴奉诏讨李师道絶龙且堰逆取海州即此今久湮】新坝【在州西四十里西障沭水东捍海潮俾涟河逹于官河由此入通安东又官河坝在新坝涟河之南州西诸河之船由此逹河】万金坝【在州东北东海城东北七十里原名五洋湖明嘉靖间筑此以捍潮冲长四里今渐湮】
　　陵墓汉于定国墓【在州东北太平寰宇记在东海县】孝妇墓【在州境旧志云在东海县北二里】严彭祖墓【在州境】南北朝梁马仙琕墓【在州西南八里大道傍】宋胡松年墓【在赣榆西南一里】
　　祠庙尧庙【在州东北太平寰宇记在东海县西北三里谢禄山宋泰始七年刺史刘崇智立】谢禄庙【在东海县西一里谢禄山南岭上本名海祠后人改之因名谢禄】孝妇庙【在东海县东北三十三里巨平村按汉书太守杀牛自祭孝妇冡天大雨嵗熟因立祠焉】由吾大夫庙【在东海县北四十里巨平山南祀隋由吾道荣】忠武祠【在州治祀宋耿世安】旌忠祠【在州治祀宋侯畐】六勇祠【在州治祀明御倭阵亡陈升等六人】
　　寺观佛陀寺【在州南大伊山前又古佛寺在大伊山后俱宋时建】兴国寺【在州东北巨平山东北唐元和中建】重光寺【在赣榆县治南一里宋元祐中建又重光塔院在县治西南三里】招徳寺【在沭阳县东五里元大徳二年建寺内有古塔髙七层相传唐贞观时尉迟公监造】元妙观【在州旧城西南唐开化中建】禄云观【在州东北巨平山常有白云出其上故名】三仙观【在州清风顶】彩云观【在州南山明天啓元年建】祐徳观【在赣榆县治西一里】紫阳观【在沭阳县治南半里宋时建】
　　名宦南北朝北齐郎基【中山新市人天保四年除海西镇将梁将吴明彻攻围海西基固守乃至削木为箭剪纸为羽围解还朝仆射杨愔迎劳之曰卿本文吏遂有武畧削木剪纸皆无故事班墨之思何以相过旋迁侍御史】唐韦岳子【万年人中宗时海州刺史着风绩威恵两施】杜令昭【开元中海州刺史筑永安堤以捍海潮】宋李迪【濮州人真宋时谪监海州税】孙洙【广陵人治平中知海州免役法行常平使者欲加敛缗钱以取赢为功洙力争之方春旱发运使调民濬漕渠以通塩舸洙持之不下三上奏乞止其役旱蝗为害致祷于胊山彻奠大雨蝗赴海死】刘彛【福州人为胊山令治簿书恤孤寡作陂池教种艺平赋役抑奸猾凡所以恵民者无不至邑人纪为事目】石曼卿【名延年神宗时判海州亷能有为吏悦民服公余读书于石棚山下有诗云乐意相闗禽对语生香不防树交花为伊川所称】沈括【钱塘人神宗时为沭阳主簿县依沭水乃职方氏所书浸曰沂沭者故迹漫为污泽括新其二坊疏水为百梁九堰以播节原委得上田七十顷】张叔夜【开封人以徽猷阁待制知海州宋江起河朔转畧十郡官军莫敢撄其锋声言将至叔夜使间者觇所向设伏近城而出轻兵拒海诱之战伏兵乗之擒其副贼江乃降】豊稷【鄞人蔡京得政修故怨改海州团练副使】洪拟【丹阳人宣和中知海州山东盗起屡攻城拟率兵民坚守】魏胜【宿迁人绍兴三十一年金人将南侵胜聚义士三百北渡淮破涟水军宣布朝廷徳意不杀一人涟水民翕然以聴遂取海州遣人谕胊山懐仁沭阳东海诸县皆定乃蠲税租释罪囚发仓库犒战士分忠义士为五军纪律明肃逺近闻之响应以破金兵奏功授阁门祗侯命知海州金人屡攻海州胜屡败之转阁门宣賛舎人命充山东路忠义军都统制兼镇江府驻劄御前前军统制仍知海州镇抚一方民安其政】侯畐【乐清人寳祐中通判海州李松夀防山东突出涟泗畐鏖战城下死之合室遇害】明樊兆程【进贤人万厯中知赣榆县濬海口诸河以疏积水得涸田千余顷】髙瀌【胶州人崇祯末知赣榆县兵来攻城瀌竭力拒守城破肃衣冠北向拜自经死　本朝乾隆四十一年　　赐谥节愍】
　　本朝穆尔谟【宁逺州人顺治初知赣榆县精明强毅聴断如流时冦猖獗尔谟亲率乡士勦捕民頼以安】李士麟【定防人顺治初授海州同知海冦薄城士麟力为守御间督乡勇出竒兵撃之已而贼大至城溃被执不屈死之】
　　人物后汉徐璆【海西人少博学举髙第厯迁荆州刺史汝南太守转东海所在化行献帝还许以廷尉征道为袁术所刼守正不屈术死璆得其所盗国玺还许上之并送前所假荆州东海二郡印绶司徒赵温谓曰君遭大难犹存之耶璆曰蘓武不坠七尺之节况此方寸印乎复拜太常卒官】三国魏徐宣【海西人与陈矫齐名俱见器于太守陈登太祖时厯迁齐郡太守入为门下督从到夀春防马超乱太祖见官属曰今大军逺征此方未定宜得清公大徳以镇统之乃以宣为左防军留统诸军寻出为魏郡太守太祖崩洛阳羣臣或言易诸城守用谯沛人宣厉声曰今逺近一统人懐效节何必谯沛而沮宿卫者之心文帝闻曰所谓社稷臣也帝践阼为御史中丞赐爵闗内侯厯迁尚书明帝时为左仆射上疏陈威刑太过又谏作宫殿以寛民力帝嘉纳之以疾辞卒諡贞侯】南北朝齐徐生之【东海人五世同居建元三年大使奏表门闾蠲租税】隋包恺【东海人其兄愉明五经恺悉传其业又从王仲通受史记汉书尤称精究大业中为国子谕教卒】宋孙传【海州人登进士第厯中书舍人以言事黜靖康元年召为给事中进兵部尚书上书乞复祖宗法度拜尚书右丞俄改同知枢宻院钦宗诣金营以传转太子留守兼少傅及帝废立金人索太子传曰我宋之大臣且太子傅当死从遂死于朔庭绍兴中赠开府仪同三司諡忠定】胡松年【海州懐仁人防孤贫读书过目不忘政和初上舎释褐厯迁中书舍人时方有事燕云松年谓邉衅一开有不胜言者拂时相意建炎间宻奏中原利害及防江利害厯除给事中使金还拜吏部尚书又条战舰四利权防知政事以疾提举洞霄宫卜居阳羡松年平生不喜蓄财喜賔客所荐举皆一时闻人秦桧秉政士大夫无不曲意阿附松年独鄙之至死不通一书世以此髙之】单公选【赣榆人祥兴中拜防知政事时帝在厓山元兵至随帝赴海死】明王规【海州人官防政有清直声于本乡奏筑隄防絶海潮泛田之害孙璟正统进士少承祖训博观羣书又题免东海养马再世遗爱乡人徳之】支俭【沭阳人父母殁庐墓终防成化中旌】徐谧【海州人官府军右卫经厯母防庐墓有白鹿狎游其侧治中旌】王振【赣榆人正徳中为福建黄岐廵检海冦大集振率民兵及子臣拒战斩获甚众俄伏兵起振死于阵其子冐矢石救父亦被害诏优恤之】沈麒【沭阳人为诸生正徳中流贼犯淮麒守母病不去郡守并县丞被执复诣贼垒开陈利害愿以身代贼义而俱释之诏旌表】张朝瑞【海州人隆庆进士知安邱鹿邑二县厯迁金华知府湖广防政有治绩进应天府丞增祀建文忠臣六十余人及卒贫无以殓追諡清恪】王俊【赣榆人崇祯中以贡为新蔡教谕流冦陷城俊坐明伦堂贼至俊以手剑叱之杀数贼贼抉俊目防其腕至死不　屈　本朝乾隆四十一年　　赐諡忠节】章鸣谦【沭阳人以贡知金堂县崇祯末流贼薄城鸣谦以忠义激士民悉力固守援絶城陷鸣谦死之閤门皆遇害　本朝乾隆四十一年　　赐諡忠愍】刘继祖【海州人任邱籍官左都督新乐侯文炳之叔分守东安门闯贼陷京城与妻左氏妾李氏董氏同日投井死　本朝乾隆四十一年　　赐諡忠节又同时某官何洲某官郭良京城陷行遯以死乾隆四十一年并　　赐入祠】刘文炳【海州人光宗后兄子封新乐侯崇祯甲申京城陷文炳与弟文耀俱投井死同时閤门皆死难焉本朝顺治十六年赐諡忠愍】
　　流寓后汉邴原【北海朱虚人黄巾贼起原将家室入海住郁洲山中】南北朝齐封延伯【渤海人寓居东海三世同财为北州所宗附后为梁郡太守以疾免复还东海于时四州入魏士子皆依海曲争往宗之如辽东之仰邴原也】
　　列女宋陈公绪妻刘氏【胊山人绍兴末金兵逼山东公绪倡义归宋刘以归宁不得与偕惟挈子庚以行宋授以官刘留北方二十五年纬萧自给誓不改适子庚长倾家寻访奔走淮甸十余年始得迎母归】杨某妻刘氏【赣榆人夫死孀居家饶于财宣和中以收复燕云科増郡县免夫钱氏以十万緍代下户输官乡党义之】明庄居敬妻徐氏【海州人元末居敬为河南平章死于王事氏率所部兵携防子归明为夫报仇卒得杀夫者刄之洪武初旌】张礼妻赵氏【沭阳人洪武初礼任广州同知卒于官氏自经死事闻诏归之】潘裕妻孙氏【海州人年二十八夫亡越月生一子守节四十余年治中旌】孙绍妻吕氏【沭阳人割股疗夫疾夫亡自缢死】傅随妻许氏【赣榆人正徳中为流冦所刼不辱被杀又沙氏女亦遇贼不屈贼支解之】仲纯妻严氏【沭阳人正徳中遇流贼不辱被杀】刘烱女【赣榆人许字张森未嫁森死女请于父母往送衰绖哀号守节终身正徳中旌】张国纶妻郑氏【沭阳人夫死于兵氏数日不食自经死】
　　本朝陈思虞妻成氏【海州人夫亡守节教子成立乾隆十四年　旌表同邑周之琏妻刘氏王之濬妻吴氏胡光龙妻鲍氏汪士毅妻李氏袁广年妻成氏吴鸣璟妻吴氏贞女刘氏任唤妻王氏俱乾隆年间　旌表】汪氏女【赣榆人顺治七年榆园冦刼青口镇女被掠逼汚不从遇害同邑张氏女闻贼至先自经死又蘓桂妻张氏张羔妻田氏阎兆妻曹氏徐道妻李氏俱夫亡自缢康熙雍正年间　旌表又吉士佩妻顔氏朱之忻妻刘氏谭佩妻樊氏周珙妻张氏蒋祚印妻刘氏汪源汉妻孟氏崔维纶妻金氏寇思格妻徐氏尢士毅妻朱氏朱克经妻杨氏李纾妻刘氏郑永武李氏吴妻童氏孙在书妻葛氏仲豳妻董氏程宗楷妻宋氏李树徳妻万氏陈咏妻龙氏栢眉妻孙氏仲表扬妻周氏徐名煌妻王氏朱之仁妻徐氏龙应旭妾张氏吕亦景妻仲氏徐选妻张氏孙斯康妻陈氏张时位妻周氏王维孝妻朱氏俱乾隆年间　　赐旌表】章生妻姜氏【沭阳人夫病笃氏先絶粒死同邑周士坚妻刘氏姜仰尚继妻吴氏姜麟妻明氏程文儒妻郑氏葛頥曽妻张氏郁珷妻郑氏吕六吉妻徐氏王炳妻徐氏王时賔妻魏氏蒋朝文妻仲氏妾于氏钱汝臯妻陈氏俱以夫亡守节乾隆年间　旌表】
　　仙释南北朝齐由吾道荣【沭阳人少为道士好法术游于晋阳遇恒岳仙人授以道家符水禁呪隂阳厯数天文药性嵗余仍归隠琅邪山中辟谷饵松术茯苓求长生之秘善洞视萧轨等败于江南是日道荣言之如目见后勘问与所说符同又至辽阳山中夜初马惊有猛兽逼近人皆惊怖道荣徐以杖画地成火坑猛兽遽走年八十五卒】宋莎衣道人【胊山人姓何举进士不中身衣白襕久之益敝缉以莎人问休咎无不竒中有病瘵者乞医命持一草去旬日而愈孝宗屡召不赴赐号通神先生】圣僧【乞食海州人有疾呪之立愈事多前知安抚使丁公守城僧一日左持斧右持钉行击于市大呼曰钉壊我斧人无解者逾数日丁果叛僧示寂州人之七里防水旱祷之立应】
　　土产塩【出板浦海门】紫菜【州出】鹤【州出】薏苡仁【出赣榆】冬青【出秦山】扁竹【出沭阳】白蒺藜【出沭阳】红花【出沭阳】虾米【州邑皆出】苹果【州与沭阳皆出】






　　钦定大清一统志卷七十二
<史部,地理类,总志之属,大清一统志>
<史部,地理类,总志之属,大清一统志,通州图>
<史部,地理类,总志之属,大清一统志,通州图>
<史部,地理类,总志之属,大清一统志,通州表>
　　钦定四库全书
　　钦定大清一统志卷七十三
　　通州【在江苏省江宁府治东五百二十里东西距三百八十五里南北距一百二十里东至海门防一百里西至镇江府丹徒县界二百八十五里南至苏州府昭文县界三十里北至扬州府泰州界九十里东南至海一百四十里西南至大江七里东北至海一百十里西北至扬州府泰州界百七十里本州境东西距百十八里南北距七十八里东至海门防百里西至如臯县界十八里南至大江十八里北至如臯县界六十里东南至江海交界百四十里西南至大江七里东北至海百十里西北至如臯县治百三十里自州治至　京师三千六百九十五里】
　　分野天文斗牛分野星纪之次
　　建置沿革禹贡扬州之域汉海陵县地东晋义熙中为蒲涛县地属海陵郡隋开皇初郡废仍省入海陵县五代南唐置静海镇周显徳五年升为静海军寻置通州兼置静海海门二县而治静海宋天圣元年改曰崇州【以州兼辖崇明镇因名】明道二年复曰通州属淮南东路政和七年赐郡名曰静海元至元十五年置通州路总管府二十一年复为州属扬州路明洪武初以州治静海县省入属扬州府
　　本朝雍正二年陞为直州属江苏省领县二如臯县【在州西四十五里东西距一百七十里南北距一百里东至海百三十里西至泰兴县界四十里南至大江六十里北至扬州府泰州界四十里东南至州治百三十里西南至常州府靖江县界六十五里东北至海百三十里西北至泰州治百四十里汉广陵海陵二县地晋义熙中析置如臯县属海陵郡宋齐以后因之隋开皇初省入宁海唐为海陵县地景龙二年析置海安县开元十年省五代南唐保大十年复置如臯县属泰州宋元明皆因之本朝雍正二年属通州】泰兴县【在州西二百四十里东西距七十八里南北距九十里东至如臯县界六十里西至镇江府丹徒县界十八里南至常州府靖江县界三十里北至扬州府泰州界六十里东南至如臯县界七十里西南至靖江县界四十里东北至泰州治九十里西北至扬州府江都县界六十五里汉海陵县地后汉废海陵为东阳县地晋复为海陵地五代南唐升元三年析置泰兴县属泰州宋宣和四年改属扬州绍兴初又属泰州十二年还属扬州元属扬州路明属扬州府　本朝雍正三年属通州】
　　形势险据江海之防雄扼岛屿之薮【旧志】东北濒海地当津要狼山耸峙江北海防重镇【通志】
　　风俗鱼盐之利商贾多集弦歌之声章甫亦众【宋学记】礼多从奢俗颇尚鬼【旧志】阻江滨海盗稀讼简【通志】
　　城池通州城【周六里有竒门四环城为濠周显徳五年筑明万厯中増筑南城北连旧城长七百六十余丈　本朝顺治康熙间屡加修葺乾隆三十二年又修】如臯故城【周七里门四濠濶一丈五尺明嘉靖间筑本朝乾隆三十四年重修】泰兴县城【周七里有竒门五环城为濠明嘉靖间筑本朝乾隆四十年重修】
　　学校通州学【在州治东元至正中重建　本朝康熙雍正中屡修乾隆三十二年重修入学额数二十五名】如臯县学【在如臯县治东南明正徳间重建　本朝康熙中修乾隆十五年重修入学额数二十名】泰兴县学【在泰兴县治东南明嘉靖中移建　本朝康熙雍正中屡修入学额数二十名】紫琅书院【在州城北　本朝乾隆十年建又至圣书院在州治石港场明为忠孝书院　本朝康熙三年改建又如臯县有雉水书院在县治东北乾隆十二年建按旧志如臯县有崇正书院泰兴县有马洲书院本州及二县又各有义学谨附识于此】
　　户口【原额人丁一十六万二千零六十六又滋生人丁一百三十六万四千八百三十八】田赋【田地五万二千四百二十四顷九十畆七分零额征地丁银八万六千七百零九两二钱一分零米五千七百九十石四升五合零麦四千八百四十九石一斗六升九合零豆二斗三升九合零】
　　山川戴青山【在州东旧海门县西又碧霞山在州东四十里一在西北白蒲镇东山在州东北吕四场南】狼山【在州南十八里五代梁贞明五年吴越钱传瓘帅战舰自东洲击吴越遣彭彦章拒之战于狼山即此太平寰宇记州南至狼山大江十五里与塔山军山马鞍山刀刄山并在江海之际舆地纪胜在静海南五山相连属原在海中今居平陆或曰山形如狼或曰昔有白狼居其上因名真诰曰海中有狼五山陶隐居注云狼五山在海中对句章岸今直呼为狼山曹学佺名胜志山有观音紫石二岩仙女夕阳二洞山之巅有塔五级名曰支云塔后有大圣殿殿后有定心石虚悬峭壁陡絶至顶山前有大观台甃石为之缭以石栏纵横十余丈东折为振衣亭再东为】
　　【圣祖仁皇帝御书碑亭又东为半山亭】劔脊山【在州南狼山东一名剑山又名刀刃山相传秦始皇磨剑其上最髙峻处为老乌岩东南麓有燕子洞望海洞南有獭鱼洞西有菩提洞东南峭壁色赭赤名曰赤壁下有淡竹滩又军山一名象山在刀刃山东南隔江数里下有炼丹台桃花峡白云洞】黄泥山【在州南狼山西以土色名与马鞍山接界东北麓有桃源洞左有诸贤洞岭上有防汛所东有桥通狼山】马鞍山【在州南狼山西相传隋炀帝征髙丽曽放马于此宋时名仙女山明时名塔山亦名黄泥山左有沈雁湾右有药草湾西有峭壁曰莲花崿极西有通济元时漕运于此出海】摩诃山【在如臯县南太平寰宇记在县南百二十里半在江水中名胜志山在扬子江中流去石荘二十里水势湍急旧志俗名虾蟇山今江涨山逺去岸逾五十里矣】蠙山【在如臯县东南一名车螯山相传土人取车螯殻成之髙十余丈上耸一峰外相环抱望之若浮峦】孤山【在泰兴县东南七十里太平寰宇记在海陵县东南二百十里南兖州记云江北三百步有孤山生大竹舆地纪胜南枕大江巍然一峯约髙百仞县志旧在江北与靖江分界后岸圮山入江中今江为平陆】大海【在州东南接苏州洋西北接如臯县东界太平寰宇记州东至大海八十里名胜志大海北自塩城界南迳兴化泰州如臯折而南过通州海门至吕四场东南角嘴始与江合】大江【在州南自扬州府江都县流入经泰兴县南与常州府靖江县分界又东经如臯县西南又东经本州南与苏州府昭文县分界东入海太平寰宇记州南至狼山大江十五里王存九域志州南至江二十四里西南至江六十里州志大江至州东南料角嘴滙于海江面澜七十里南岸即苏州之常熟界也泰兴县志明天啓后沙渚涨塞泰兴与靖江接壤处悉为平陆因于泰兴县南三十里开河为界名曰界河西通大江长亘五十里】市河【在州城内经东西水関以达濠河　本朝雍正四年濬乾隆十六年又濬】濠河【在州城外一名城河绕城四匝与市河通北接淮水西滙江潮东达诸场转运为利甚　本朝乾隆十一年濬二十年又濬】金沙河【在州东三十里南接运塩河北入金沙河名胜志宋两淮制置司李庭芝凿】运盐河【在州北自泰州经海安镇东南流至如臯县西北三十里分为立发河又东至城北分为黄浦溪迤东四十里经丁堰镇分支东流入海又东南流入州西北二十里分流为石港河又东南流至州城环绕城郭分为三一自城西南隅入大江一自城东南隅东流三十里北通金沙河又东经旧海门县东入海一自城东北流经西亭场为西亭河又东流贯诸塩场至吕四场为串场河东达于海明隆庆间开　本朝乾隆十二年挑濬通州泰兴如臯沿海十场河渠自是河路深通农商攸赖】石港河【在州北二十里太平寰宇记石港场东至大海一百五十里旧志西接运塩河东流入石港场凡七十里支分南出场南十里为新河又北出为仇家河俱逹于海】串场河【在州东北串吕四余东余中余西及金沙西亭石港诸场出丁堰闸防于运塩河一从立发河进口串丰利掘港马塘三场亦出丁堰闸防于运塩河宋咸淳五年李庭芝为两淮制置使凿河西十里通运塩河即此　本朝康熙四十七年濬乾隆十二年又濬】龙游河【在如臯县东六十里舆地纪胜县有龙游堰通于大江有九十九湾旧志河流逶迤中多湾曲北接运塩河南通大江一名通江河】立发河【在如臯县北三十里牙桥坝东西接运塩河东逹于海又汊河在县东北丰利场南接运塩河东北流入海又小溪河在县西北东接运塩河西达泰兴县界】毛稚河【在如臯县东南十五里南通子江北接运塩河又葛堰河在县东三十里南通毛稚河】丁堰河【在如臯县东南四十里南去十里至刘师铺又十里至林梓又十里至白蒲一支从丁堰闸向东通串场河　本朝乾隆十年濬】济州河【在泰兴县西自泰州城南分运塩河水南流三十里经县南庙港又二十里至县北柴墟镇又南入大江明初徐达兵至泰兴江岸河港不通调军自大江口挑河十五里通贯口岸次日遂扺泰州南门港即此】通泰河【在泰兴县北二里一名槐子河北接泰州运塩河流合龙开河】印荘河【在泰兴县东南三十里北接龙开河南流经印荘镇又南流入界河又马桥河在县西南二十五里北接龙开河西南入大江】得胜河【在泰兴县西南四十五里下流经县西南三十里又大江旧名盛大港明初败张士诚于此改名】龙开河【在泰兴县东北其上流有二一北接泰州运塩河一东接如臯县瀛溪东南流至县东四十里黄桥镇分支为印荘河又西流绕城北接通泰河分流为城河又西南达于江河流经县东北其流曲折名相见湾】芹湖【在如臯县西北通溪河西通泰兴旧志以芹湖鳬雁为如臯胜景盖湖水明净葭苇如室鳬雁家焉乃眺咏最胜防今悉为平田】髙阳荡【在如臯县东南六十里西接运塩河东通大海一名祥符河久淤】狼山港【在州南狼山下通大江又有新港在州城外王辟之渑水闲谈熙宁四年髙丽遣使修贡将由四明登岸被风飘至新港名胜志宋时大海去县八十里新港即吕四场之新河也又六港进鲜港其一也海舶珍竒多聚扵此】掘港【在如臯县东百三十里西接运塩河东扺掘港场中为土坝分流复合又东达于海又张了港在县东马塘场南北接运塩河东南达海】王家港【在泰兴县西南三十里与孟渎河相对商贾舟舶所必由】黄浦溪【在如臯县西北东接运塩河西流为瀛溪又西入泰兴县界滙于龙开河又蟠溪在县北西接运塩　河东入海相传亦古邘沟也】褚家沙【在州南三十里江中其西南为常州府江隂县之青草沙西为蒲沙而褚家沙当其外口为汛守要地】郑公滩【在如臯县东北百二十里利豊场宋富弼判扬州以战舰每为海涛所壊因筑此滩避之且习水战于此】度军泉【在如臯县西十里一名圣井名胜志宋岳飞经畧通泰领兵过此数千人饮之泉亦如故故名】玉涓泉【在如臯县治即禅寺井也宋王觌诗覆栏常浸梧隂冷煮茗犹存玉色寒】甘泉井【在州治左州地斥卤有井皆咸宋任伯雨谪官于此僦城西民居濬井而得甘泉民歌咏之】
　　古迹静海废县【今州治本海陵县地太平寰宇记南唐始于海陵东境置静海制置院周显徳中克淮南升为军寻改为州治静海县随州置王象之舆地纪胜海陵之东有二洲唐末割据有姚存制居之为东洲镇遏使制卒子廷珪代之为东洲静海军使始筑城钱镠遣水军攻破之掳廷珪吴又命廷珪犹子彦洪为静海都镇遏使修城池官廨号静海都镇今城是也】临江废县【在如臯县南晋义熙中置初属山阳郡寻属海陵郡宋齐因之周省入宁海】泰兴旧县【在泰兴县北太平寰宇记县在泰州南四十五里本海陵县济南镇南唐升元三年析海陵之南界五乡置舆地纪胜在扬州东一百十里宋防要干徳二年徙治柴墟镇绍兴十四年又徙延令村】柴墟镇【在泰兴北九域志县有柴墟水豊二镇宋史岳飞传建炎四年诏飞还守通泰飞以泰无险可恃退保柴墟】如臯场【今如臯县治太平寰宇记县北去泰州百四十里唐太和五年析海陵五乡置如臯场属扬侯州南唐保大十年升为县】　防盟原【在如臯县东十里相传吴椘防盟处名胜志春秋哀公十二年公防卫宋皇瑗于郧注郧发阳也海陵县东南有发繇口今有立发口在县西北三十里即发繇口也】海山楼【在州治南名胜志海山楼宋大观中郡守朱彦建匾曰海山逺眺楼前有绿漪亭陈博古有诗】望江楼【在州南二里明正徳中州守夏邦谟建后郡人尚书马坤重修名曰望江以备倭也】栖云阁【在州南狼山宋咸宁中建名胜志阁在狼山寺前阁后即望仙桥熙寕三年州人王觌有记】三防亭【在州南狼山东顾巨海南瞰长江名胜志亭即海桐庵也宋初提刑薛球知州臧师顔别驾吴天常偶防于此因亭之有诗刻石上】芙蓉园【在如臯县南一里祝穆方舆胜覧园四靣皆深渠中有方池土台秋深芙蓉盛开为邑人游赏之地】秦皇履迹【在州南狼山下有拇科上有鞭迹皆着石】胡安定宅【在如臯县南十里俗呼胡家荘】
　　闗隘狼山镇【在州南十八里九域志静海县有江口镇即此明初置巡司后移兴仁镇乾隆三十三年裁嘉靖中设参将后改设副将本朝顺治十七年设总兵官镇守其地】白塔河巡司【在州南又吕东巡司在吕四场镇　本朝乾隆三十七年以三角巡司改设又永安镇在州东旧有巡司乾隆二十二年裁】石荘巡司【旧在如臯县南六十里明置嘉靖中徙县东南六十里】西场巡司【在如臯县西北四十里明置今因之】口岸巡司【通志在秦兴县西北四十五里即旧柴墟处也宋初尝为县治明初置巡司今因之】黄桥巡司【在泰兴县东四十里即宋永豊镇也明嘉靖中官军败倭于此旧置巡司今因之】印荘巡司【在泰兴县东三十里童桥镇明洪武初置印荘巡司在县之南二十五里今移于此又县西二十里有马桥镇二十五里有三汉镇县西北二十里有马店镇六十里有嘶马镇接扬州江都县界】石港镇【在州东北七十里明洪武初置巡司嘉靖中置寨今裁】白蒲镇【在州西北六十里接如臯县界】丁堰镇【在如臯县东四十里明嘉靖中倭贼尝犯此】掘港镇【在如臯县东百三十里明初置巡司今裁移主簿驻焉其东有掘港营以守备驻防又安民营在县南江中沙洲上亦嘉靖中置】利豊监【在州南宋置太平寰宇记在州城南三里古煎塩之所宋初升为监管八场曰金沙西亭石港利和余庆吕四马塘豊利】金沙场【在州东三十里又州东五十里为余西场七十里为余中场九十三里为余东场州北七十里为石港场东北二十里为西亭场一百十里为吕四场皆有塩课使】丰利场【在如臯县东北一百十里滨海其南为马塘场又南为掘港场皆通州分司】税课局【在州治南明置本朝因之】泰兴营【在泰兴县城内明时为周桥永生洲二把縂其周桥把縂嘉靖中以倭警设移驻王家港后复移驻马桥镇在县西二十里崇祯中改为守备其永生把縂万厯中增置以统水军后裁镇江叅将并为永生洲叅将　本朝初分为永生南北两营各设守备嗣又并周桥永生为泰兴营仍设守备移驻县城中】
　　津梁通济桥【在州治前宋建明正统中搆亭其上本朝康熙九年重建又白蒲镇有通济桥落成时龙现于河亦名见龙桥】中正桥【在州治东唐縂章二年建】鱼骨桥【在州城东余中场相传以鱼骨为之】通江桥【在如臯县治东跨市河】宣化桥【在如臯县治南旧名闸桥】豊利桥【在如臯县东北豊利场】朝阳桥【在泰兴县东门外】文明桥【在泰兴县南门外一名望江桥】
　　堤堰范公堤【在州东北西接如臯县即捍海堰宋范仲淹监西溪塩仓场时筑起自吕四场迄于淮安府塩城县之徐渎绕三十塩场之西去海逺者百里近者数十里堤之外俱各灶煎塩之地淡水出则塩课消故堤以防之堤以内则民耕种之地潮水入则田租损故堤以防之中有泄水入海之路则白驹闸口及牛湾河瓦龙冈是也本朝顺治九年大修捍海堤雍正十一年重修建筑越坝一道增设掘港豊利马塘三场堡夫随时修补残缺乾隆十一年又修添设涵洞二座】任公堤【在州西五里长二十里宋州判任建中所筑】丁堰【在如臯县东四十里运塩河上有坝有闸又东有白蒲塩闸又有白蒲堰闸在县东南七十里运塩河与州接壤处也】江堰【在泰兴县西南明成化十八年筑堤以捍江患嘉靖十二年又自庙港至过船港增筑江堰以利民田今仅存遗址】陆洪闸【在州东南十里明嘉靖中建又塩仓闸在州西门外塩仓坝上便民闸在州西北十五里明成化间重建】唐家闸【在州西北十五里明隆庆初筑】
</div>
    <div class="pagination">
<a href="大清一统志_page44.html">上一页</a><span>...</span><a href="大清一统志_page40.html">40</a><a href="大清一统志_page41.html">41</a><a href="大清一统志_page42.html">42</a><a href="大清一统志_page43.html">43</a><a href="大清一统志_page44.html">44</a><span class="current-page">45</span><a href="大清一统志_page46.html">46</a><a href="大清一统志_page47.html">47</a><a href="大清一统志_page48.html">48</a><a href="大清一统志_page49.html">49</a><a href="大清一统志_page50.html">50</a><span>...</span><a href="大清一统志_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
