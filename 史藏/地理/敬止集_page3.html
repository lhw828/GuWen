<!DOCTYPE html>
<html>
<head>
    <meta charset="UTF-8">
    <title>敬止集 - 第 3 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬止集 - 第 3 页/共 3 页</h1>
    <div class="content">　　拜云函之辱方拟专使报谢不谓捧檄时程期则已将违矣趋上丰未遑一介之遣此日夕耿耿何意汪洋雅量无纤芥督过而嵗籥方更复承垂念华缄再临恳恳地方民瘼下询借听求明之盛意即古大臣风度寻常岂得望焉感服感服惟福星照临淮海穷檐蔀屋凡幽潜闇曶得耀于光明葢吏勤其职闾阎奠于袵席非一日矣连睹大疏翩翩然渐逵之想士民皇皇恐失所天主上不遐遗东南岂忍夺其所怙恃而况台鼎需调眷倚尤切肯令得遂贤逹之高致哉幸为苍生自爱淮南大水滔滔东注高泰兴宝田若釜底仰而受其弥漫之害故此四州县者未可以二视也所从来矣昨所司陈情永折独言高宝兴化不及泰州岂以泰州州治尚在高阜而田亦有上下河之分耶不知州治之高一隅耳钱粮五万五千有竒在上河者仅仅三千余石其五万二千尽坐湖隄以内与高宝兴化一也今以州治一隅之高阜而掩四境濵湖之低下以三千零星之上地而掩五万重大之正赋此百姓所为日夜拊心而不得其平者也昨士民赴愬承老公祖洞鉴云疏已上不可再疏俟更为图斯言传布不啻朽骨而肉之即今献嵗发春矣久晴水涸将来必有久阴水涨之患不知后当何状傥为地方建议乞老公祖详察俾泰州仍前得列于高宝兴化同类而共议之地方幸甚谅仁人在事小民自无向隅而泣者乃承清问下及辄敢布其区区伏惟台慈鉴其恳悃而矜其所不逮临楮不胜瞻仰感祈之至
　　与刘彬庵州守
　　嵗腊承翰恵逺贻潦草裁谢春日载阳福履绥之惟我乐只君子有焉可不问而知也念间云缄再临读诸公移具见畱心民瘼灶苦逋负民代赔貱不佞有慨于中久矣昨敬止集中曾备悉其状今赖处分明妥得请于当路报可黎民尚亦休哉可为一快第文中犹有运司再议一节恐为偏见者所梗须力持之使久而行可也永折事部议已允三州县矣而敝州不与终为覆盆之冤往抚台曾命候直指公到日士民诉之幸仁者力为周旋不佞即绵力亦不敢自爱以负桑梓尽命叶政口传矣春来善病率尔不次
　　与郭一阳太守
　　惟明台天下钜品也不腆维获借而俨然辱临之使戴有福曜其何幸厚焉期月以来徳政覃被其霑濡而润泽之也若嘉禾之得膏雨其起敝而登于理也若痼疾之遇神医维士与民并受其赐舆人之颂葢十州邑如一口矣明台何脩而得此声于士民间哉窃观真纯恺悌可贯金石蚤夜孳孳无一念不在闾阎也者诚能动物慈可使众有体有用固宜然尔此岂驩虞之小术簿书之俗吏可同日而道也不佞宇下一人也曩自闽还渴拟抠趋慰仰止之思而往来防水玉体方静摄谢客无能望见顔色独从闾巷得条议读之高宝比例兴化请从永折词意恻一言一泪即夏禹由溺之思伊尹若推之耻蔑以过矣而敝州小民若犹有不胜其云霓之望者不佞晓以大义谓明台岂有意轩轾毋亦被水曲折偶未得亲于目击而额赋捐减尤难竝请于一时次第而需之仁如明台必当不竟遗尔尔顷细民又渡江来言明台今以河道复有条议询其故则小民一一口诵其词曰伍越潭等处冲决九口一时堵塞不及滔天之水建瓴东注由卲伯镇高邮宝应至兴化盐城一带方圆数百里俱成湖海庐舍桑田漂没殆尽本府亲诣踏勘平地水深丈许男妇老幼巢居木处哭声动天闻之不觉痛心泪下嗟嗟此小民之天数而亦付之无可奈何也条议若此泰州不与焉不佞因复晓之曰若辈不观议中由卲伯之文乎夫曰由卲伯则踏勘未尝至泰州矣踏勘未至则泰州之水安从见之所谓方圆数百里泰州当十之三高宝兴盐共十之七以明台仁心爱民于彼且云痛心且云泪下岂其独厚十之七而薄视十之三者特见不见之分数耳使并见之则痛心泪下泰州岂宜在高宝兴盐之后耶夫何成心之与有细民闻斯言也至感动泣下乃又言曰昨者之议永折也熟于耳闻今日之议河道也出于目觌以兹本原之地耳目闻见泰州一不得与上而两台又上而庙堂将惟本原之地之言是征是信泰州不终覆盆矣乎夫前此未永折也犹与高宝兴盐无别也今永折而不及也则迥然区以别矣前此治湖有公移也犹与高宝兴盐并列也今公移而不及也则灾不列于湖内矣是日月之容光不照而雨露之膏泽不被也日月雨露诚然无心彼不照不被者一何不幸也与哉为今日计必得吾使君遍下河之境尽数日之劳或由高宝登舟从兴化至泰州登防或由泰州登舟从兴化至高宝登岸一一咨诹览其连界被水之因考其田赋多寡之数庶日月之明彻于蔀屋雨露之润均于枯槁子其谓何不佞谢不敏信如细民之言傥亦有刍荛可采者乎不得已备述以转闻于台下而佐以小刻夫老公祖之爱民甚矣爱则仁仁则必善求隠瘼爱则虚虚则必能受尽言辄敢披沥至此窃谓刻印销印总归无我开诚布公古人懿节今日之事请明台如细民言亲举玉趾尽境内遍寓目焉傥肯破拘挛之成议毅然为请于上以明前者得其概今日得其详概则未能不偏详则始无不被无妨先后异同必使彼此画一此大公无我之度古豪杰之盛举也即不然容细民具词于两台然后因而往勘以复于上为言其状蕞尔泰州犹僵人也今则生之又白骨也今则肉之庶防哉不朽之泽世世颂义惟均矣干冒威尊皇惧无已伏惟矜詧而贷其愚戅幸甚
　　简蒋元轩代巡
　　惟大江以北长淮以南台下甘棠遗爱存焉今承简命复持绣斧而临察之圣明重本原之地特畀以旧尝经理之臣而东人懐衮衣之思于今得再见威仪之盛葢观风问俗今昔虽殊而驾轻车就熟路有不烦谘诹询度而具得其肯綮者吏鲜伏奸民无隠瘼岂不千载一时哉顷闻维之境已奉有车辙马迹矣不佞栖迟旧京无能随诸父老率子弟伏谒骢驷徒东望瞻恋有懐靡及而已谨专人代布积悰其斋沐而请者则有一焉漕隄内外年苦鸿水高泰二州宝兴盐三县利害无两此台下所夙知也四方耳食往往言水但知高宝兴化不知泰州幸而地方报灾请蠲则前此未闻有为区别者即四方不知庸何伤顷所司议永折则迥然区别甚矣百姓皇皇谓自今以往泰州不得与高宝兴化同论水也而反挤而列于江都通州等郡邑之间覆盆含冤何日白之夫水患曲折不见知于四方岂亦不见察于守土者耶守土者恳恳为地方诚亦无心顾未见其形势曲折耳不佞概然有感绘图著论明五州县一体之义反覆其词説分别其门类代父老言详具剞劂中伏惟畱神省览焉昨抚台老公祖谕士民候台下按部时更为详议葢永折之疏抚台先已具题今必待台下补其缺略不致前后异同此事理之必然而亦抚台不得已加恵地方之至意也惟台下之畱意幸察他如改兑之不均也泰州代赔于兴化水利之不治也兴起有待于专官此皆大害大利万姓所日夜喁喁而望者傥蒙采择不啻生死而肉骨也世世不朽干冒威尊临楮悚息
　　与曲带溪海道
　　曩者过里门辱台下眷礼优厚重九登高嘉树传觞意烝烝如也迄今改嵗心醉无已时十月入南畿欲脩咫尺之书为谢而河上方严知旌旄日驻清江黄浦之间逺莫脩讯然而此心未尝不泛泛然与河流共长耳台下久劳国事心烦于虑而身任其瘁此大禹由溺之思所以三过其门而不入也顷闻平成就绪朝廷将有异等以旌殊庸峻陟可跂而俟矣明徳不亦逺乎直指巡行闻台下近始归临海陵谨致一介之使上候起居向者永折之议百姓皇皇尚无底止此不特不均之叹而已葢聚族而言曰前乎此也高泰宝兴同有被水之实幸无区别之名今则黜之使不与高宝兴化并列而乃跻之使上与通州江都同科不幸而有被水之实矣又不幸而防不水之名矣冤哉乎其区以别也若不及今自明年复一年终覆盆不白矣是以如是其急也即如改兑一节当时在上者不明示以摊派之故在下者竟莫知其摊派之由一生厉阶迄今为梗至容容无所告愬前已误矣可再误耶信斯言也迫切之情无惑乎其皇皇也不佞甚哀怜之为绘图著论以明一体之义详在剞劂中专用驰献伏祈畱意幸察廓大公无我之度虚懐翕受之诚以塞百万生灵仰望功徳无量世世不朽今直指公按部千载一时昨抚台谕士民有候直指公防议之説矣泰州固台下之畿甸也能无厚望乎水利专官一论不识有当事理否统惟采纳幸甚不佞当入贺晋谒非遥临楮徙倚之至
　　再与刘彬庵州守
　　前叶政回具书以上寻闻民灶分徴之议格而不行昨见原批有运司再议之文仆固已知其不可得如意矣甚哉和衷共济之难也天下事往往如此亦无足异然不知后当作何处分悬念无已闻直指公按部士民愬永折事谅门下必已控之直指公此千载一时也然士民非苦苦必求永折乃其情则甚不得已焉葢前此高宝兴化未奉永折则泰州虽与同其害而未有显然区别之者今则形之章奏以泰州不列于高宝兴化之间而跻之通州江都之列不知水之至也能免泰州使不为害如通州江都否耶有水之实与高宝兴化同其害而不水之名与通州江都同其利甚矣其不察也失今不愬又如往年改兊故事矣百姓安得晏然而已乎势穷数极改兊之事方且追怨不已前日已误今日岂容再误何怪乎百姓之日皇皇耶仆闻父老巷议不胜哀怜故为著书其详具在刻中谨以奉览葢今日事不在辨折与不折而在辨水与不水必请本府太守公亲诣踏勘遍泰州兴化高邮宝应之境无一处不到而后知五州县同界一体水不水之故可得而议矣即今久晴水落而沉田独多且疆理辨识正在此时此第一义也不然虽百喙无益尔仆已致书详言矣惟门下力賛之地方幸甚入贺在即晤对非遥余不琐琐多赘
　　再与郭一阳太守
　　永折之举老公祖业已建议抚台业已具题士民岂不知而必欲台下再请岂不强之以所难哉昨年泰州亦从改折矣岂又不知台下之恩而必欲为此无厌之求哉葢改折之恩在江都通州是偶灾也永折之议在高宝兴化是常灾也此水不水之别也泰州之水常灾本与高宝兴化同其实今日之论偶灾则与通州江都同其名此名实不得辨百姓所为皇皇而不已也今春泰州水落高宝兴化亦未尝不落也高宝兴化伏秋水发泰州亦未尝不发也其地势疆界一而无二者也其与通州江都自是不同此非亲勘不可得其曲折亲勘有一处不到亦不可得其颠末此百姓所以披沥而敢请之台下也夫上之与下血脉贵相通也通则下喻上之意上察下之情无壅阏而有贯彻一体之义也不相通则上厌下之聒下怨上之偏有隔絶而无洞逹交疑之道也明台条议偶未及于泰州百姓未尝不信其无成心矣百姓皇皇而请自其不得已之情明台虚懐雅度亦岂有不谅其民者哉即先后异同适足以见台下天地父母不偏不倚之公耳若曰业有成议不信泰州之同于高宝兴化也则百姓之情无以自逹于上矣仆固谅台下之必不尔尔也冒昧至此死罪死罪至水利专官一节似今日对症之药台下若能采纳而行之则五州县并受其福岂惟永折不烦再请即兴化改兑且可复还旧额平成之利世世将永赖焉其详具在刻中伏惟畱意省览入贺在即诸俟面布不宣
　　上杨后翁总河
　　惟国家大政凡防而其最艰钜者无如治河葢天人之际难言哉他政专属之人惟治河则天人参焉其初也天也而以人挽之其后也人也卒以人胜天矣然其挽之也与其胜之也又非可役其私知臆见以与天角也因天之道顺地之宜利之而已矣故曰禹之治水也行其所无事也人之言曰禹之治水也易今之治水也难禹之治水也疏之瀹之决之排之任其入海而止故曰易也今之治水也上陵园中漕运下民生缺一不可必兼利而后为治故曰难也不佞窃不谓然禹之治水在禹贡一篇矣不曰水而曰贡治水所以任贡也后稷教民稼穑与禹并时而兴国计民生治水焉依兼利而治所从来矣奈何曰徒任其入海而止耶故知禹之所以兼利则知今之所以兼利矣知禹之所以为易则知今之所以为难矣其挽天运而以人胜之也未可以古今难易两言之也禹之治河也主于分禹之治淮也逹于河则淮之从河入海也自禹时已然朱考亭谓孟子排淮泗而注之江为记者之误一时牵于文势而不暇考其实今人强为之解终是可笑吴临川谓禹时江淮未通扬州入贡由江入海然后逹于淮故曰防于江海逹于淮泗由斯以言则淮之合于河也与其不能注之江也地势自天而建谁可违之禹行所无事正谓此类故以今淮南之地势考之而益信禹之治水也水之道也吴夫差始开防沟隋人广之不过通水于淮设立闸坝以济舟楫若今之漕运是已未有可因而导淮强使入于江者日河淮不靖震惊陵寝主上赫然下诏遣侍臣勘议爰简命名徳钜公使董振治之台台胸有全河首事之初议分黄杀其势以利淮之出也譬之挈裘而提其领操舟而握其柁虽神禹复生无以易此而一时羣口借借援孟子排淮注江之説必欲彻毁高堰纵淮东下由是入江入海之议纷然矣信如其説则禹之治淮非欤台台屹不为动持论如金石此非秉神禹之智而运补天之力者谁能洞悉至是乎不佞每从邸报中读大疏未尝不举手加额为国议有人贺顷以淮南水利久苦昏垫而临隄郡县道里曲折往往有不见知于当路者不佞辄为感懐绘图著论曲畅其説此虽与治河之议无涉然而河不治水利不兴水利不兴贡赋不均此教稼穑平水土任职贡治沟洫古人所以相待而成也葢台台疏词有曰淮南连嵗灾伤非尽天为之由河不治耳深有味乎其言之矣辄敢以小刻驰献请教伏惟畱神省览焉乃若山斗仰止之懐寒暄问讯之语不敢凟陈明有专也统希台鉴幸甚
　　上褚爱翁抚台
　　嵗腊伏承宠问春初始得裁谢今忽入夏矣瞻依之懐弥切起居之讯阙然向者奏记中有少选专遣之文得无自食其言也乎台下即不督过下悰沈郁何以自宣兹特驰一介上候台禧用抒积悃淮水安澜明徳逺矣万家尸祝世世当不朽即今圣明眷倚旦晚间简召秉衡自是羣望所属无庸侈谭乃仁人君子在上万姓之仰之也若嘉谷之有膏雨一日在事江淮一日之润也民生利病孳孳不厌诹询而地方隠瘼则何敢避再三之凟不乘此时直陈于前乎昨永折一事业已上凟清严数月以来百姓恤恤乎靡有底止此其情非敢隠国计而病公家也则有故矣葢百姓之言曰连年苦水十无一稔利害与高宝兴化共之即不防蠲恤顾未有驱逺泰州而过为轩轾者今一旦摈其受水之实不使与高宝兴化并论而且以不水之名直令与通州江都同科此于名实之间固已不辨矣自兹以往凡遇河伯为殃将仍比于高宝兴化为请寛恤乎则永折之议业先区以别之矣将遂比于通州江都无事凟请乎则剥肤之灾必难比而同之矣失今不一自明将来无所告愬有委其田而去之请总归兴化版图已尔信斯言也迫切至情安得不皇皇也不佞甚哀怜之辄敢绘图著书以转闻于台下伏惟畱神幸察焉今道府难于覆请者大都以成议自限耳不佞窃谓事有定理议贵适宜如成议而尽宜于事理也可无更议如成议而于事于理未尽宜也即十易议庸何伤要惟大公无我计安民生而已今日之计无如请勘必得刺史君亲诣下河尽高泰宝兴盐五州县之境无一处不寓目为周览其形势辨识其疆界而后被水曲折之故可得其详语具在论著中以备采择夫泰州于兴化一体也泰州受累于兴化则若敌国然兴化往往不恤其隣灾欲使之去已粮则推以与人集中所以有正改漕兑之説也蠲恤与水利不可同日而语水利诚兴蠲折可无事矣水利不兴日蠲折何济集中所以有农政专官之请也刍荛之见顾诚不知何如然仰体台下虚懐求瘼之至仁辄敢布其腹心如此惟台慈矜詧而贷其狂愚幸甚入贺之役当在夏仲晋谒台端宜于此际不远矣容面布区区临缄不任徙倚恋慕之至
　　与勘河张洛源掌科
　　惟门下闗中间气宇内俊人典在諌垣侃侃风议一依于正直忠厚不佞即未登龙门而御李然已倾雅望而识世有韩荆州矣顷河淮弗顺于轨陵寝震惊主上简于众得高明往任勘议当斯时也人谓门下秦产也于东南非素习河与淮未涉歴也羣议嚣呶聚讼之章防于山积四方倾耳聴门下何以防之已而分导之疏几上具见确论民业不失望矣而最后定志责成一疏缕缕数千言明淮必当合河入海高堰必当为淮南固守纷纷之议始定抑何其慷慨中机宜也敛袵环读深为国议有人贺独观昭旷之原良工心甚苦哉其尤所叹服者凡门下所以来为奉命勘河则安陵寝当第一义泗人讹传逺近骇惧见稍不定谁能剖析其妄而略无所惑摇动其间哉门下明目张胆直论极言皆人所不敢出释主上之疑关横议之口裔是以还治河有定论矣担当负荷异日重器再为朝廷有人贺惟是淮南昏垫漕隄频决州县患苦往往有不得尽逹于当路者则前日永折之举是已不佞以桑梓不胜哀怜畱都多暇日特为绘图著书以申其説此与治河之议似不相关然而河渠水利两者实相表里善乎河台之疏有曰淮南频嵗灾伤非必尽出于天由河不治耳诚有味乎其言之也今河治矣而水利不兴贡赋不均奈之何其使斯民向隅而泣也辄敢以末议驰使而献之左右幸一寓目焉傥有慨然感懐者乎门下谏官也车辙马迹所至地方利病凡有见闻得具以还报天子诹谋询度诗人所为咏皇华也汉长孺奉使河内见饥民能以便宜发赈活者数万家矧地方在勘议之内而转闻非便宜之假门下名贤当过长孺逺甚傥役墨卿一操牍淮南百万生灵二天之庇也然而非所敢望也仆久懐向往又天下事非一人家私事敢布腹心伏惟裁詧
　　与杨华端盐法
　　惟鹾政大计两淮于天下为甲天子命骢马使监临之并漕储河道吏治民生挈而畀之兼理焉厥任不称甚重哉台下奉妙简而来也葢羣望所归属云他可勿论独民生待命于河道今时利病最切盖漕隄频年屡决高泰宝兴盐五州县仰而受其沈溺之害于今三十年矣理穷数极当事者不得已为永折之议以救之高宝兴化业已奉题允而泰州云霓之望非止叹其不均而已葢有被水之实而防以不水之名名实之际欲辨之而无从也不佞因为绘图著论佐父老曲畅其义以告于当路仁人君子冀垂悯焉计台下东巡其道涂必出安丰东台之间此时日当于夏杪秋初之候常年河伯为殃此正其际矣傥命舟取道兴化以及泰州于时展览图册按而询之当尽得其状有如徼借福灵万一伏秋之水天幸不作然阡陌多沈于沮洳疆界不异于昭阳论中所谓不水之年犹水也不灾之年犹灾也益可知其十无一稔之由矣敢预成书以请伏惟畱神采纳地方幸甚至如山斗之仰向往之诚积衷有素瞻谒无由有东向九顿首而已并乞崇鉴临缄不任瞻依延竚之至
　　简陈楚石操台
　　淮南之有洪水也自隆庆三年始今且三十年矣决隄沈田无嵗不患苦之夫隄内州县可指数也乃有不尽知于当路者因而蠲折之请不均百姓皇皇即有控告不得尽其曲折不佞不胜哀怜为绘图著论以代父老之口昨防枉重略面陈其槩矣书成辄敢呈览台下肃清江海鲸鲵逺遁赤子不有宁宇乎然外享清平之福而内迫沈溺之灾此一方者或亦台下所轸念不以越俎而若为弗闻也伏惟畱神省鉴幸甚
　　简段毅庵巡江
　　维一郡高泰宝兴台下久所经歴之地也洪水为灾此四州县者曽可轩轾乎使槩不其蠲恤则已今蠲恤而又过为轩轾也不平之鸣何能禁之台下昔父母今王父母矣观风问俗无烦咨诹当具得其疾苦之状新刻奉览其中反覆之词虽似芜冗然其忧之也切故其説之也详闾阎不得已之情伏惟垂意幸詧
　　简黄同春屯马
　　骢车新简江北虽未奉有辙迹然照临所被即幽潜闇曶庶几耀于光明之下矣维扬高泰宝兴均水国也连年河伯为殃迄无宁止顷者三方业防永折之请而一方偶不及也父老奚为后我之叹不能自逹不佞谨代为之言特以呈览地方利病小民疾苦谅观风者所乐闻也傥防采择当不以职事不相关而秦越之矣如何如何
　　简马步庭仓院
　　惟广陵之赋漕粮与鳯阳米兼重昨以地方苦水鳯阳米业防前院陈筠荷老公祖具题稍从寛恤矣地方久而歌思比于南国甘棠近漕粮永折之议有所轩轾小民病其不均语具在图刻中谨呈览异日行郡县执以问父老当备悉其艰苦之情也观风者得无有痌瘝之念乎不尽
　　与陈耐庵侍御
　　者读治河大疏于淮南利害明如烛照其列被水地方未尝捐泰州不与也葢阅歴久则其闻见也必真闻见真则其称説也自悉顷永折之议泰州不列毋亦未得于亲歴耶百姓皇皇未已不佞为绘图著论佐父老控于当路惟门下于旧赤子加意必切专用请教前疏有之矣其词曰渠非袵席我者乎昔尝视由巳溺矣夫由溺之思袵席之庇岂以今昔有二心也傥采择淮南隄内一路均受其赐不特宝应一邑戴甘棠而已
　　再与蒋元轩代巡
　　前者著书上尘清览寻乡人有渡江来者传闻士民呈词业已行道府覆勘矣夫父老之词不逾数行耳不惟纸上有不尽之情即台下霁威延见问其疾苦顾片时数语不啻若自其口出也昨付之剞劂拟于万言书以佐其鸣甚非得已台下傥不屑越而寓目之乎不知有当采择否夫业防行勘当有定论道府两公祖为地方至仁也然不能不疑于先后异同而为之踌躇也者不佞窃计天下事顾揆之天理人情何如耳如其理与情两无拂也即永永不变可也如其理与情未尽宜也即十更之可也适以为虚适以为公适以见其无我先后异同何病焉或谓一事两疏庙堂不相信乎则一在未勘之前前者未详一在覆勘之后后者始确非比例而请也或谓告非其时姑俟诸异日乎则此一时也既责其太急而不之聴彼一时也又责其后期而不肯从将奚适而可也若曰初失于议矣因是执有成心而遂终谓泰州不与兴化高宝同也以实前言则非不佞所敢闻矣然不佞固谅道府两君子必不尔尔今日之策必得郡守公亲勘又必得尽下河五州县之境尽勘而后曲折始无壅而不逹之处涣然于先后异同之疑而慨然于先后详略之故则一方幸收于桑榆而三方不偏于雨露斯大道之公已况自台下为之地方本其所夙按而真知万万与耳食者有间疏补抚台之所未备又于异同之嫌更浑然其无迹也哉机不易投时难再遘士民是以如是其急也至农政专官之议其利有十漕兑正改之説其害独偏此理数已极穷则变变则通之时也统惟详詧寛其再三之凟谅其迫切之情不佞幸甚地方幸甚续有书啓一卷请教并希鉴之临楮悚仄
　　与刘豫川郡丞
　　惟河上之借重也有年矣躬自胼胝防被霜露劳苦而功高平成永赖之绩烂焉其为明徳不已逺乎殊旌以酬异等寻当有不次之擢矣日者兴化永折建议始于欧阳寻又以高宝类议业奉题允浩荡之恩三方民歌舞之然不有向隅而泣者乎葢高泰宝兴一体也驱逺泰州列于不水之乡自今日永折始譬诸鲁卫兄弟之国也譬诸秦越仇讐之邦也以鲁卫而等于秦越以兄弟而剪为仇雠利害同而肥瘠两视之欲其无咨不可得已语具在集中谨献以备河上清览焉不佞又谓漕隄以外得门下治之矣漕隄以内水利农政更得有专治之如门下者则民生两利之道也由前之説则一州属望于桑榆由后之説则一路均受其廕庇惟高明力賛于当路以慰万姓云霓之望功徳不朽临楮不任瞻企
　　与徐跃玉司李
　　日法星莅郡谒监司于海陵时不佞在里中亟拟抠趍登贺比报竣谒刻己在申质明则马首西矣掉臂失此良晤有懐歉然寻经防水之上值车辙有事淮阴无由望见顔色岂喜御而登龙门固自有数耶门下清标防学筮仕而提三尺侧闻莅政恪而用法平然犹加意民瘼不厌咨诹葢蔀屋之下无不仰日月而彻于照临者曽亦闻年来河伯为殃之故也乎广陵为州邑者十而独高泰兴宝居湖以东赋税出于水中其利与害实相唇齿顷蠲折之议遍及三方泰州不与焉百姓皇皇四走诉哀时直指公未入境需之至今不啻枯旱之望雨也昨父老陈情而命不佞佐其説谨驰上记室惟仁人君子重哀怜之今郡守公化成心为太虚直指公闻疾苦若痌瘝必俱从门下问政一言賛助重于九鼎百万生灵戴若二天谨因献书之便附八行为介绍先通姓名于左右若其问起居而抒向往则少选赍捧之役当过里门伏谒且有日矣兹不赘陈统希崇鉴
　　与翁周埜大尹
　　日承枉重衡茅一聆謦欬匆匆遄发攀从者一夕之淹未能也无何趋上丰矣亦不即脩咫尺之书相问耿耿如何门下雄文粹学筮仕昭阳虽百里非栖鳯之所而一方烱福星之照讵谓不徼有天幸哉侧闻口碑推心保赤惟日孳孳斯其精神措注固已非簿书俗吏可同日语已顷得水利图説环而观之厚矣哉仁人之用意也闾阎疾苦前有欧疏今有翁图一时比两公于召杜良非虚誉安得百子骏布在天下昭阳之民何幸焉泰州隣封也以门下仁心为质泰人即兴人何问隣封乃彩鹢从凌亭阁入泰州境见其沈溺之状于兴化有两否周环数百里于兴化多寡分数若何窃谓借冦地方宜无如门下日往来其间见之真切顾泰州不幸有上河或亦门下所未察辄敢以近所著书奉尘清览试以上下河赋税一相提而较泰州兴化利害可分而两耶夫高泰宝兴盐五州县一体也其在隄以内如人之有五内也五内有一经受病未有各经不因而病者亦未有调养四经而一经独捐弃以为不湏调养者今驱逺泰州不与于水是五内独遗其一则何以成身而谓人乎语具在集中惟门下一体之义賛助当路毋若敌国之有曲防秦人视越人之肥瘠则幸矣临楮不胜大愿
　　报里中士大夫
　　惟先逹长者乡邦蓍蔡里人之困于水也与蠲折之不均也赴愬当路情固宜然惟老先生一言不啻重矣若不佞小子何能为役顾辱明命以桑梓之谊相勗即有胸无心忍以绵薄自外高义陪京多暇日特着为书借手以告之当路或万有一之垂念焉谨具请正葢当路非有意为轩轾毋亦以上河之故掩而未察耳今图以别之矣论以畅之矣使上下截然不相混也开当路之疑代小民之口庶几有转移之望乎区区管见如此并以报命惟我先逹长者不吝頴削而教之
　　报里中上舍及通学诸文
　　日在里中诸文聚族而及不佞之门也以蠲折不均责之使言具见公举昨父老渡江而来又辱手书谆谆若不能一日安焉者夫国学乡校公论所自出诸丈秉大义为乡党而又以大义责不佞夫不佞生于斯长于斯将焉避之叨从荐绅之后所不与诸文同心者有如日顷闻直指公按部凡厥冠裳亦既有呈矣不佞谨摭拾诸丈之绪论著为一书以上专使奉览且以报命其中论改兑亦甚详葢与永折虽两事然其关地方利病则一前诸丈言向者改兑已误今再误是又蹈覆辙矣不容绶也是以并论著之惟诸丈所裁订焉
　　报里中诸父老
　　畱京去里门虽不遥然长江天堑何可劳众父老逺涉而来耶昨承羣然而顾我邸舍也责不肖以桑梓大义不肖甚皇恐愧绵薄何能仰承诸父老之命然诸父老里中斑白不肯即安于家而奔走道涂防涉江表其爱乡里甚厚而望不肖最殷也则何敢辞惟不肖之受父书也廪于庠父老输之幸而一第也两有坊父老又为我助喜而迎之此纤毫皆朝廷之恩抑纤毫皆父老之赐也其何敢忘今日之事使隠正赋而损公家徒狥父老之请上欺朝廷下要誉于乡党朋友义之所不敢出也不幸而频年重灾流离转徙迄无宁止其状乃不得尽知于当路叹覆盆而泣向隅父老之情亦孔棘矣使主上闻之恐亦动念以吾从大夫之后不体朝廷爱民之意而徒退托以拒父老之请心之所不忍恝也茍可裨于桑梓曽何爱于髪肤念父老控于当路词或不能逹意而又怵于威严口逡逡不能道词谨述父老之防而着之书以代父老宣言今特传览夫以一州百万生灵当路岂有意弃置之天诱其衷豁然兴泰一体之谊为拯民而出于陷溺犹反手耳惟父老其安意待命焉毋徒自苦为也
　　再与郭一阳太守
　　前者著书上尘记室书发之二日乡人有至畱都者传言直指公按部时台下正临泰州士民以永折事具告台下谓此非告灾之时也士民何急急乃尔此岂台下有意拒士民之请哉谓非其时则诚然矣非其时而欲官府再议则诚难矣士民亦岂不谅台下之心而体其难处之情哉第所谓非其时则似犹谓偶灾者言耳是台下终不信泰州同于高宝兴化而列于常灾之地方也以爱民恳切如台下千载一遇而泰州独不见信于台下也则岂非泰州万民之命致然哉夫永折之议原起于兴化欧阳尹彼一县之主专为一县则然台下一郡之主也不可同日语矣但度台下之意先后异同难于覆请不无费踌躇者不佞终夜思之不若以高泰宝兴遇水则改折遇不水则仍旧而后各得其平无不均之叹也何也葢大水之年同灾矣髙宝兴化独防蠲恤之恩泰州将曰彼灾则恤也我灾则厉也欲无怨焉不可得已不水之年同熟矣高宝兴化犹然享蠲折之利泰州将曰彼今熟也尚尔蒙恤我昔灾也何乃为厉欲不追怨焉亦不可得已则何如以高宝兴化熟年之蠲折而移为泰州灾年之蠲折也岂不两平而无憾也哉由斯以言不若槩不永折之为平也此后仍视水与不水之年临时酌量具题则灾有寛政熟无损国两利之道无便于此矣此一策也不然者请以泰州近代兴化正兑一万五千改还而相与易焉葢正兑折也改兑亦折也兴化业永折矣何必分正改稍为泰州苏倒悬之苦亦自公平此一策也又不然者请以一府改兑见存七千石为泰州易正兑而通融之此自漕司酌派无烦题请一转移之间而粮无失额民获昭苏无不可者此又一策也以此三者更议傥无先后异同之嫌否乎窃谓同其害者亦当同其利此两州两县不可岐而二也管窥之见如此惟台下幸熟詧之不佞千户所籍也于州民无相干涉先人遗有薄田强半在上河其在下河者止七顷二十七畆坐秋米十一石四斗有竒年该纳银十一两四钱有竒三十年来曽无颗粒之入赔过粮银通计三百五十两有竒以不佞一人如此则编户一百五十二里者可知矣以七顷有竒如此则三万四千余顷者可知矣以十一石四斗如此则五万二千三百者又可知矣以不佞叨有禄食纳不耕之税自量此生尚能堪之其他细民惟见流离转徙日不聊生而已惟是不佞亲尝其甘苦故言之亲切而有味耳昔坐中有谭虎者一人怡然一人色变则遭与不遭之殊也不佞固谭虎而色变者也以此深知细民之痛毒不啻倒悬故因父老之请敢布腹心若曰以此七顷之田而自为求恤之计则惟天日共鉴此心不敢欺也若曰避此七顷之嫌而不恤桑梓之急则亦惟天日共鉴此心不忍恝也放笔无伦狂愚已甚幸台慈曲贷而谅其心焉昔韩愈有言惟阁下可以闻此言惟愈于阁下可以此言进葢进言之道视其人何如耳窃观台下具大公之度而有咸虚之量好善如不及从善如转圜不佞仰止有日矣何可当世而失诸侯自不佞之进此言也虽为泰州一隅然而实非一家私事也自台下之闻此言也虽止泰州一事然而实系一郡政体也且也非特一家一郡而已天下为公之道亦若斯矣夫立人逹人不佞学而未能万物一体台下扩而愈大异日即当轴秉衡自无难处之事不佞宇下赤子谓于台下无一言之益不可也惟仁人君子迁思回虑是究是图即不然亦聴憖寘之若狂愚之辠容日负荆九顿首请谢不宣
　　通学告兑粮呈
　　泰州儒学廪增附生员刘岩张爱郑浙等具呈为兑粮坐派不均贻累乞速改正以除积弊以苏民困事窃照扬州一府所属高邮等十州县原额秋粮米共计二十一万八千九百有零毎年额设起运正兑米六万石改兑米三万七千石本府毎遇征收之时各照州县之原额分派正改之多寡歴越既久未闻变更如泰州原额秋粮五万六千三百石以数计之当一府总粮四分之一以兑运言之该派正兑一万五千之多比之隣境独为加重苦于定额不敢告辞先年本府分粮俱照旧例公派或嵗凶而为之量减或嵗丰而为之量加虽有通融之时不致偏累之甚百年奉例输纳见存由票可查近自嘉靖三十年后骤加本州正兑米二万九千六十一石不知何故派单到州百姓惊骇即时具告有案在房不意此后连嵗倭警地方有事之秋因仍不改嵗为定例迄今一十余年受尽万分困楚才一通查始知为兴化尽行改兑苦泰州尽坐正兑各州县正兑仍照旧额不为兴化而代赔各州县改兑因得通减反借兴化以攘利独厚一县偏累一州切思一府正兑不过六万石本州一处独当其半八州县共分其半一府改兑不过三万七千石兴化独得三万九州县共得七千其偏重不均之弊不应什百千万之殊若三十年以前原此额派则亦何辞今不系原额一旦加征彼八州县种轻粮之田乃夤縁以减改兑之轻税泰州同兴化之水反额外代彼正兑之重粮有天无日不均之恨何自而平也况连年大水颗粒无收人户艰难逃移过半私虑本分之粮尚恐输纳不前再加额外之派岂能须臾可活岩等久抱向隅之悲深切呼天之痛激切陈情万不获已伏乞轸念疲敝之极大开荡平之涂查算州县额例国初迄于嘉靖之年原无偏重一旦变更万民贻害恳复原额务使公平各守成规永无紊乱庶常赋之供人心悦服于无偏而垂死之民性命稍全于旦夕矣嘉靖四十年二月日
　　槩州告永折呈
　　泰州里老细民叶政丁濵等告为一方极天寃枉匍匐控吁恳乞垂恩急救百万生灵事窃照泰州田粮坐派秋米五万有零尽属下河在高宝卲伯湖堤之内地形如釡毎遇堤决并减闸水灌尽行渰没与兴化一望共成汪洋譬之人身高宝为入水之喉兴泰为灌水之腹自隆庆三年以来堤无嵗不决闸无嵗不减田沈水底民穷刻骨死亡逃窜十室九空节上司怜悯凡遇捐赈与高宝兴化一视同仁节年成案歴歴可查今年洪水泛溢十分灾伤已经委官踏勘申报在卷日望恩恻如农望嵗近防天台轸念湖内地方将高宝兴化议改永折独遗泰州万户闻之惊惶号泣俱不欲生日月遗照覆盆含寃雨露独偏向隅抱痛三方何幸一方何辜若谓州治高阜与兴化不同则钱粮出产原坐湖内不在州治若谓地坐偏僻与高宝有异则钱粮输纳原出田土不在冲繁况一府漕粮泰州独居其半比之高宝兴化更属繁苦今反不得与彼三州县地方同议永折此万姓汹汹腐骨痛心极天寃枉死不瞑目若不冒昧陈情下民迫切上天何知恳乞大开恻隠通查受害地方事同一体暂停疏议特委府县亷能官员亲诣踏勘是否田坐湖内壤接三方使覆盆之冤得覩天日同光向隅之悲获防雨露齐润半词涉虚寸斩甘戮为此万分激切拚死匍匐连名哀哀上告万厯二十三年八月日
　　书两呈词后
　　右两事两呈俱泰州民瘼最钜者当时士民呈词不能尽録録此两者以互见云夫泰州为兴化代正兑至不均也兴化以正兑移泰州尽从改兑而改兑复从永折并高宝亦比例焉泰州独见摈弃至不均之中又不均也当路念兴化厚矣然苦泰州特甚竟不知前时题奏改兑之疏何以措词而议之士民至今以不得一见为恨因窃意漕粮正兑改兑之派原系漕司临期调剂或其时在事者专厚兴化暂为那移未经题请因泰州不知其故为可欺遂年年照派不复变耶迨士民觉之则已官更时改后事者置之不问矣蚩蚩之民则如之何今理数已极传曰天道十年则亦周矣人事十年则亦变矣况三十年为一世又况今重以永折之议乎士民呈中叹极天寃枉欲相忘于无言不可得也纵士民不言当路独不一念乎何可曰久则难变而置之秦越也借令今日士民终不言积而多年则又将曰久则难变矣嗟乎当其时而言之也则曰业已成矣姑俟后议不聴后其时而言之也则曰前事久矣何不早议又不聴呼天而天聴则高呌阍而阍路则逺如之何可也泰州将终于覆盆不睹日月而见青天矣此今日士民之所以皇皇不佞之所以捐俸而灾木以代为之説也不得已也诗曰知我者谓我心忧不知我者谓我何求夫不佞诚忧之则何求

　　敬止集卷四
</div>
    <div class="pagination">
<a href="敬止集_page2.html">上一页</a><a href="敬止集.html">1</a><a href="敬止集_page2.html">2</a><span class="current-page">3</span>
    </div>
    <div class="pagination"><a href="index.html">返回目录</a></div>
</body>
</html>
