<!DOCTYPE html>
<html>
 <head>
  <meta charset="utf-8"/>
  <title>
   陕西通志 - 第 329 页/共 490 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陕西通志 - 第 329 页/共 490 页
  </h1>
  <div class="content">
   韦瑱字世珍杜陵人曽祖度惠魏中书侍郎祖千雄略阳郡守父英代郡守瑱幼聪敏起家雍州治中迁郢州刺史入为行台左丞从复农战沙苑加左光禄大夫又从战河桥进爵为子大统八年齐神武侵汾绛瑱从太祖御之军还除蒲州总管府长史顷之以望族领乡兵进车骑大将军瑱雅性清俭兼有武略公私安静夷夏怀之授侍中骠骑大将军开府仪同三司卒諡曰惠子峻位至车骑大将军仪同三司峻弟师蒲州总管府中郎行河东郡事【周书本传】
　　杜杲字子晖杜陵人祖建魏辅国将军父皎武都郡守杲有当世干略起家奉朝请累迁修城郡守属鳯州人仇周贡等搆乱攻逼修城杲信洽于民部内无畔者寻开府赵昶诸军进讨杲率郡兵与昶合势遂破平之入为司防上士初陈文帝弟顼为质于梁及江陵平迁长安陈人请之太祖许而未遣至是欲归之命杲使焉陈文帝大悦即遣使报聘并赂黔中数州地以杲奉使称防进都督更往分界陈人于是以鲁山归我帝乃拜顼柱国大将军诏杲送之还国杲还朝廷嘉之授大都督治小纳言复聘于陈大象二年加开府仪同大将军进爵为侯隋开皇二年除西南道行台兵部尚书寻卒子运大象末宣纳上士【周书本传】
　　王子直字孝正杜陵人父琳东雍州长史子直性节俭有干能起家奉朝请除太尉府水曹参军梁人围夀春临淮王元彧率军赴援子直以本官参彧军事与梁人战斩其军主夏侯景超梁人乃退永安初拜鸿胪少卿魏孝武西迁封山北县男大统初汉炽屠各阻兵于南山太祖令子直率歩骑讨破之除尚书左外兵郎中进车骑将军四年从太祖解洛阳围经河桥战兼尚书左丞出为秦州总管府司马时凉州刺史宇文仲和据州逆命子直从陇右大都督独孤信讨平之吐谷浑防西平以子直兼尚书兵部郎中出陇右经畧之大破浑众于长寜川进车骑将军左光禄大夫转并州长史魏废帝元年拜使持节大都督行州事子直性清静务以徳政化民西土悦附魏恭帝初拜黄门郎卒于位子宣礼柱国府参军事【周书本传】
　　窦炽字光成平陵人父略平逺将军炽性严明有谋畧膂力过人永安元年朱荣破葛荣荣别帅韩娄据蓟城不下以炽为都督讨之炽手斩娄以功拜烈将军魏孝武即位梁主遣元树入防攻防谯城炽率竒兵破之进爵上洛县伯时帝与齐神武搆隙以炽有威重拜阁内大都督从帝西迁与髙金龙战千秋门败之大统元年以从驾功别封真定县公从擒窦泰复农破沙苑皆有功又从李弼讨白额稽胡破之髙仲宻来附率兵从太祖援之东魏据邙山大破之追至石济而还迁车骑大将军十三年进使持节骠骑大将军开府仪同三司泾州刺史魏恭帝元年茹茹防广武炽率兵分讨度河至麴使川追及与战大破之保定元年进封邓国公宣政元年兼雍州牧隋文帝初为相国百官皆劝进炽自以累代受恩不肯署牋时人髙其节开皇四年薨諡曰恭子茂嗣【周书本传】
　　王悦字众喜蓝田人少有气干太祖初定闗陇悦募乡里从军屡有战功大统元年除平东将军封蓝田县伯四年东魏将侯景攻围洛阳悦又率乡里千余人从军斩获居多十四年授雍州大中正加卫将军从大将军杨忠征随郡安陆并平之时悬军深入悦度路程节减粮食至诸军匮乏分给之太祖闻而嘉焉寻拜京兆郡守迁大行台尚书又领所部兵从达奚武征梁汉武令悦説其城主杨贤悦贻之书贤遂降悦説武率轻骑七百径趣白马其将梁深以城降梁州平即以悦行刺史事孝闵践阼拜使持节骠骑大将军开府仪同三司大都督进爵河北县公悦性俭约不营生业虽出入荣显家徒四壁而已世宗手勅劳勉之保定元年卒于位子康嗣【周书本传】
　　毛遐字鸿逺三原人曾祖天爱定州刺史始昌子传至遐四世不絶正光中萧寳夤讨闗中诸贼以遐为府长史寳夤败还长安三辅骚扰遐因辞还北地与弟鸿賔聚乡曲豪杰东西畧地氐羌多赴之共推鸿賔为盟主既而贼帅宿勤买奴自号京兆王遐与鸿賔纵兵追击七栅皆平后寳夤搆逆谋遐知之乃寄书与鸿賔索马迎接复于马只栅建旗鼔以拒寳夤攻其将卢祖迁禽之诏授遐南幽州刺史又攻破其将侯终徳寳夤知内外势异轻骑走巴中孝武帝入闗稍迁骠骑大将军仪同三司卒弟鸿賔状貌颇异昆季之中尤轻财好施及贼起常与遐一守一战后拜岐州刺史明帝以鸿賔兄弟所定处多乃改北地郡为北雍州三原县为建中郡以旌其兄弟后朱天光自闗中还洛鸿賔领乡中壮武二千人以从拜西兖州刺史羁寓倦防之辈四座常满鸿賔资给衣食与已悉同转南青州刺史未几征还孝武帝与齐神武有隙令鸿賔镇潼闗车驾西幸浆糗乏絶鸿賔奉献酒食迎于稠桑武帝把其手曰寒松劲草所望于卿仍留守潼闗后神武来防见禽至并州忧恚卒弟鸿显位散骑常侍遐乳母所产也遐养之为弟因姓毛氏劲悍多力后随诸兄战鬭多先锋陷阵大统四年为广州刺史镇东阳陷东魏卒【北史本传】
　　宇文贵字永贵其先昌黎人徙居夏州正光末破六汗拔围夏州刺史源子雍婴城固守以贵为统军救之前后数十战军中咸服其勇后从朱荣擒葛荣于防口加别将又从元天穆平邢杲转都督元颢入洛从朱荣焚河桥力战有功加征虏将军大统三年颍州刺史来降东魏遣尧雄攻颍贵与雄合战马中矢乃短兵歩鬭雄大败走师还进侍中骠骑大将军羌人傍乞铁忽与渭州民郑五丑扇惑诸羌同反太祖令贵与豆卢宁史宁讨之擒斩铁忽及五丑朝廷美其功立碑以纪其绩孝闵帝践阼进位柱国武成初与贺兰祥讨吐谷浑军还进封许国公厯迁太保天和二年薨諡曰穆子善嗣善弟忻骁勇絶伦有将帅才畧位至上柱国进封英国公忻弟恺少好学杂艺多通袭祖爵安平郡公起家右侍上士位至上开府【周书本传】
　　王雅字度容新囶人少沈毅木讷寡言有胆勇善骑射周文闻其名召入军以功赐爵居庸县子从擒窦泰于潼闗沙苑之战雅擐甲出战所向披靡周文壮之又从战邙山时诸将皆退雅独拒之敌人见其无继歩骑竞进左右奋击斩九级敌众稍退雅乃还周文叹曰王雅举身悉是胆也进爵为伯累迁骠骑大将军开府仪同三司明帝初除汾州刺史人庶悦附自逺至者七百余家卒于夏州刺史子世积嗣【北史本传】
　　李迁哲字孝彦安康人少有识度慷慨善谋画起家文徳主帅大同二年除安康郡守大统十七年太祖遣达奚武等畧地山南迁哲率所部拒战军败遂降即拜车骑大将军封沌阳县伯魏恭帝初直州人乐炽等为乱太祖以迁哲信着山南令往经畧炽等或降或获寻并平荡仍与敦南出徇地梁巴州刺史牟安民惶惧请降其子宗彻等犹据琵琶城迁哲攻而尅之军次鹿城城主遣使请降迁哲谓其诈梁果于道左设伏迁进击破之自此降欵相继军还除直州刺史仍令与田讨信州凡下十八州拓地三千里及旋军令迁留镇白帝世宗三年进位大将军四年诏率金上诸州兵镇襄阳建徳二年进爵安康郡公三年卒諡壮武子洛嗣【周书本传】
　　阳雄字元畧上洛邑阳人祖斌位上庸太守雄起家奉朝请累迁至都督积射将军从于谨攻盘头栅复从李逺经沙苑阵并力战有功封安平县侯后入洛阳战河桥解玉壁围迎髙仲宻援侯景并预有战功从大将军宇文虬攻克上津迁通直散骑常侍大都督进仪同三司陈将侯方儿潘纯陁防江陵雄从豆卢宁击走之除洵州刺史威惠相济夷夏安之又置平州以雄为刺史加骠骑大将军除通洛防主雄处疆埸务在保境息民接待敌人必推诚仗信入为京兆尹寻进位大将军迁江陵总管四州五防诸军事改封鲁阳县公宣政元年卒于镇子长寛嗣官仪同大将军【周书本传】
　　侯植字仁干其先上谷人髙祖恕为北地太守子孙因家于三水父欣秦州刺史植容貌竒伟武艺絶伦仕魏为义州刺史甚有政绩后从周文破沙苑战河桥进大都督凉州刺史文仲和据州作逆植从开府独孤信讨禽之封肥城县公从于谨平江陵进骠骑大将军开府仪同三司孝闵践祚进爵郡公时帝冲防晋公防执政隂忌之植惧不免祸遂以忧卒諡曰节【北史本传】
　　郭彦阳曲人其先从宦闗右遂居冯翊太祖辟为西尚书佐大统十二年进大都督车骑大将军时岷州羌人铁忽等防扰西服彦从宇文贵讨平之从于谨伐江陵进骠骑大将军开府仪同三司孝闵帝践阼出为澧州刺史齐南安城主冯显宻遣使归降宇文贵令彦率兵应接齐人先令显送粮南下彦惧其众不从命于路邀之显因得自拔众果拒战并掳获之以南安无备夜至城下诈称显归门者开门彦引兵而入遂有其城进怀徳县公以南安悬逺寻令班师除蒲州总管府长史保定四年从尉迟迥攻洛阳以彦镇豫州天和元年除陇右总管府长史四年卒于位【周书本传】
　　杨寛华隂人少有大志尚武艺弱冠除奉朝请以功拜行台郎中孝庄践阼拜通直散骑侍郎领河南尹丞邢杲反寛从上党王元天穆讨平之就拜通直散骑常侍尔朱兆陷洛阳囚执孝庄寛自成臯奔梁闻孝庄崩发哀尽礼梁武义之寻礼送还朝孝武初改受骠骑将军给事黄门侍郎时夏州戍兵数千据兖州反诏寛节度诸军讨平之孝武与齐神武有隙召募骑勇广増宿卫以寛为阁内大都督专总禁旅从孝武入闗兼吏部尚书録从驾勲进爵华山郡公大统十六年朝议经畧汉川梁萧循固守南郑寛从大将军达奚武讨之梁遣杨干运率兵救循寛等邀击之军至白马与干运合战破之世宗初拜大将军从贺兰祥讨吐谷浑破之封宜阳县公保定元年薨赠华陜虞上潞五州刺史諡曰元子纪嗣官至上仪同大将军【周书本传】
　　杨绍字子安华隂人祖兴魏新平郡守父国中散大夫绍少慷慨有志畧屡从征伐力战有功永安中授广武将军直荡别将大统四年出为鄜城郡守性恕直有威惠百姓安之稽胡屡为抄窃绍率郡兵讨之疋马先登破于黙泉之上累迁大都督车骑大将军复从达奚武征汉中时梁萧循固守梁州绍以计诱之城降以功授辅国将军中散大夫又从于谨围江陵流矢中股力战不衰事平进骠骑大将军开府仪同三司除衡州刺史孝闵帝践阼进位大将军保定二年卒諡曰信【周书本传】
　　王杰金州直城人本名文达髙祖万国魏燕州刺史父巢榆中镇将杰少有壮志以功名自许善骑射太祖竒其才擢扬烈将军加都督尝曰王文达万人敌也复潼闗破沙苑争河桥战邙山皆以勇敢闻累迁开府仪同三司从于谨围江陵时栅内有人善长矟登者多为所毙杰射之应而倒登者乃得入遂拔之孝闵践阼进爵张掖公河州刺史建徳初除泾州总管杰所歴州府咸以忠恕为心为百姓所慕宣帝即位拜上柱国薨諡曰威子孝仙位开府仪同大将军【周书本传】
　　杨干运字元邈兴势人父天兴齐安康守干运少雄武为乡闾所服孝昌初除安康守梁州民皇甫圎叛汉中陷干运亦入梁梁大同元年除西益潼刺史武陵王萧纪称尊号拜梁州刺史时纪与湘东王绎争帝干运兄子略劝干运送欵闗中太祖宻赐干运铁劵持节大将军梁州刺史干运遂降子端拜梁州刺史略以归附功拜车骑大将军频从征讨建徳末位至仪同大将军【周书本传】
　　杨荐字承畧宁夷人父寳昌平郡守荐性亷谨魏永安中随朱天光入闗讨贼封髙邑县男文帝临夏州补帐内都督及平侯莫陈悦使荐入洛请事孝武除荐直阁将军大统十六年大军东讨文帝恐蠕蠕乗虚防掠乃遣荐往谕和好进使持节骠骑大将军开府仪同三司加侍中周孝闵帝践阼仍使突厥结婚突厥弟陁头可汗与齐通和説其兄背先约谋以荐等送齐荐知其意乃正色责之可汗惨然良乆然后发遣我女乃令荐先报命仍请东讨以奉使称防迁大将军保定四年又纳币于突厥还行小司马又行大司徒从陈公纯等逆女于突厥进爵南安郡公天和三年迁总管梁州刺史后以疾卒【北史本传】
　　于实字賔实【谨子京兆人】少和厚以军功封万年县子累迁尚书除渭州刺史恭帝二年羌东念姐反大将军豆卢宁讨之逾时不克又令实往遂破之孝闵践阼授户部中大夫天和二年延州蒲州贼郝三郎反遣实讨平之除延州刺史进凉州总管开皇元年薨諡曰安【北史于谨传】
　　赵文表其先天水人后徙南郑父江性方严有度量厯官骠骑大将军昌国县伯文表少修谨志存忠节魏恭帝元年从田征山南复从平巴州信州除梁州长史生獠怀不轨文表讨平之迁蓬州刺史政尚仁恕进爵为公拜呉州总管子海袭爵【周书本传】
　　隋
　　贺娄子干字万夀本代人随魏氏南迁世居闗右子干少以骁武知名尉迥作乱子干从韦孝寛讨之每战先登及破邺进位上开府开皇元年吐谷浑防凉州子干以行军总管从上柱国元谐击之功最髙祖虑邉塞未安即令镇凉州明年突厥冦兰州子干率众至可洛峐山阻川为营贼军不得水数日人马甚敝纵撃大破之册授上大将军征拜工部尚书其年突厥复犯塞以行军总管从窦荣定击之斩首千余级髙祖优诏劳勉吐谷浑复防边子干驰驿至河西发五州兵掠其国二旬而还俄而虏防洮岷二州子干勒兵赴之贼闻遁去髙祖以子干晓习边事授榆闗总管嵗余拜云州刺史后数年突厥遣使请降并献羊马诏以子干为行军总管出西北道应接之还拜云州总管以母忧去职朝廷以榆闗重镇非子干不可起视事卒官諡曰怀子干兄诠亦有才器至北地太守【隋书本传】
　　苏沙罗字子粹【孝慈兄子扶风人】父顺周眉州刺史沙罗仕周释褐都督后从韦孝寛破尉迥以功授开府仪同三司封通泰县公开皇初冉駹羌作乱率兵击破之后数载从史万嵗击西防累战有功进位大将军寻检校益州总管长史防越嶲人王奉举兵作乱沙罗从段文振讨平之赐奴婢百口卒于家【隋书苏孝慈传】
　　史万嵗杜陵人父静周沧州刺史万嵗少英武善骑射好读兵书平齐之役其父战殁万嵗袭爵太平县公尉迥乱万嵗从梁士彦击之每战先登以功拜上大将军平陈之役又以功加上开府及髙智慧等作乱江南万嵗率众二千逾岭越海攻防溪洞前后七百余战转鬭千余里还拜左领军将军南宁夷防翫复叛万嵗皆击破之度西洱河入渠滥川破其三十余部掳获男女二万余口诸夷大惧遣使请降以功进位柱国开皇末突厥头达可汗犯塞汉王谅与万嵗出马邑道头达闻之惧而引去万嵗驰追百余里乃及大破之杨素害其功防穷东宫党与上问万嵗所在杨素见上方怒因曰万嵗谒东宫矣上大怒命左右防杀之万嵗为将不治营伍令士卒各随所安无警夜之备敌亦不敢犯临阵对敌应变无方号为良将【隋书本传】
　　刘方长安人性刚决有胆气仕周以战功拜上仪同髙祖为丞相方从韦孝寛破尉迥于相州开皇三年从卫王爽破突厥于白道进位大将军仁夀中交州人李佛子作乱上诏方为行军总管进兵临佛子佛子降寻授驩州道行军总管经畧林邑军至海口林邑王梵志遣兵守险方击走之师次阇黎江贼据南岸乗象四面而至方以弩射象因攻破之俘馘万计进至大緑江贼据险为栅又击破之至其国都林邑王梵志弃城奔海刻石纪功而还方在道遇患卒帝甚伤惜之赠上柱国卢国公子通仁嗣【隋书本传】
　　王世积新囶人父雅周使持节开府仪同三司世积容貌魁岸腰带十围风神爽拔有杰人之表在周有军功拜上仪同封长子县公髙祖为丞相尉迥作乱从韦孝寛击之每战有功拜上大将军髙祖受禅进封宜阳郡公髙颎美其才能甚善之授蕲州总管平陈之役以舟师自蕲水趣九江与陈将纪瑱战于蕲口大破之以功进位柱国后数嵗桂州人李光仕作乱世积以行军总管讨平之进位上柱国辽东之役世积与汉王并为行军元帅至栁城遇疾疫而还拜凉州总管令骑士七百人送之官未几其亲信安定皇甫孝谐有罪吏捕之亡抵世积世积不纳由是有憾因徼幸上变由是被征入朝按其事竟坐诛【隋书本传】
　　李彻字广达岩緑人父和开皇初为柱国彻性刚毅有器干多武艺大冡宰宇文防引为亲信累迁仪同三司武帝时从皇子征吐谷浑以功赐爵同昌县男从帝拔晋州复从破齐师于汾北下髙壁拔晋阳擒髙湝于兾州俱有力焉髙祖受禅加上开府突厥沙鉢畧犯塞上令卫王爽为元帅以彻为长史遇虏于白道掩击大破之沙鉢畧屈膝称藩未几沙鉢畧为阿拔所侵上防请援以彻为行军总管率精骑赴之阿拔闻而遁去开皇十年进位柱国后突厥犯塞彻复领行军总管击破之髙颎得罪彻素与颎善上赐宴遇鸩而卒【隋书本传】
　　杜整字皇育杜陵人祖盛魏直阁将军颍川太守父辟渭州刺史整少有风槩九嵗丁父忧哀毁骨立事母以孝闻及长骁勇有膂力好读孙呉兵法魏大统末袭爵武郷侯髙祖受禅加上开府进封长广郡公开皇六年突厥犯塞以整为行军总管至合川无兵而还宻进取陈之策上善之于是以行军总管镇襄阳寻病卒諡曰襄子楷嗣官至开府整弟肃少有志行开皇初为通直散骑常侍北地太守【隋书本传】
　　厐晃字元显榆林人父虬周骠骑大将军晃少以良家子补州都督周太祖既有闗中署晃大都督后迁骠骑将军转车骑将军髙祖践阼加上开府进爵为公河间王击突厥晃以行军总管出贺兰山击贼破之斩首千余级迁原州总管仁夀中卒官子长夀颇知名官骠骑将军【隋书本传】
　　杜彦云中人父迁徙家于豳彦性勇果善骑射仕周左侍上士击陈将吴明彻于土州破之又击叛蛮进平郢州贼帅樊志以战功拜大都督赐爵永安县伯从韦孝寛击尉迥于相州每战有功封襄武县侯开皇初进爵为公平陈之役以行军总管渡江击南陵城拔之擒其守将许翼进位柱国赐子寳安爵昌阳县公髙智慧作乱复从杨素讨之别解江州围智慧余党屯聚溪洞彦水陆兼进斩其渠帅贼李陁拥众数千据彭山彦袭击破之斩陁传其首又击徐州宜丰二洞悉平之拜洪州总管甚有治名嵗余征拜云州总管突厥来冦彦辄擒斩之北夷畏惮不敢至塞拜朔州总管突厥复防云州以彦素为突厥所惮复拜云州总管未几以疾征还卒【隋书本传】
　　于仲文【义兄子京兆人】字次武父实周大左辅仲文性倜傥有大志为固安太守聪察明断累勲授仪同三司东郡太守尉迥作乱遣将檀让诱致仲文仲文拒之迥遣宇文威攻之仲文大破威众迥又遣将复攻仲文自度不支弃妻子溃围遯达于京师迥屠其三子一女髙祖见之进位大将军领河南道行军总管军至东倪坞与迥将刘子昻等相遇进击破之军次蓼隄让拥众数万仲文以羸师挑战伪北让军颇骄于是遣精兵左右翼击之大败让军进攻梁郡击曹州檀让以余众屯城武仲文选精骑袭之拔城武迥将席毗罗十万众屯沛县其妻子在金乡仲文诈为毗罗使者谓金乡城主曰檀让明日到金乡赏将士仲文简精兵伪建迥旗帜遂取金乡毗罗来薄官军仲文结阵设伏毗罗军大溃河南悉平进位柱国明年拜行军元帅击胡斩首千余级至防军川与虏遇可汗见军容齐肃不战而退后突厥犯塞仲文大破贼而还炀帝即位从帝讨吐谷浑进位光禄大夫辽东之役髙防出兵掩袭辎重仲文大破之东至萨水宇文述以兵馁退归师遂败绩帝大怒系仲文仲文忧恚发病卒【隋书本传】
　　史祥字世休朔方人父宁周少司徒祥少有文武才干仕周爵武遂县公髙祖践阼领交州事颇有惠政伐陈之役从王世积以舟师出九江道与陈人合战破之进拔江州进位上开府后以行军总管从晋王广击突厥于灵武破之仁夀中率兵屯化以备胡炀帝即位汉王谅作乱帝以祥为行军总管军于河隂乆不得济祥乃令军中修攻具简精鋭于下流潜渡于是其众大溃祥纵兵乗之杀万余人进位上大将军从征吐谷浑祥率众出间道击虏破之俘男女千余口进位左光禄大夫拜燕郡太守被贼髙开道所围城防送祥于涿郡卒于涂有子义隆永年令祥兄云字世髙弟威字世武并有干局【隋书本传】
　　鱼俱罗下邽人身长八尺膂力絶人从晋王广平陈以功拜开府杨素率兵击突厥路逢俱罗奏与同行及遇贼俱罗与数骑奔击瞠目大呼出左入右往返若飞以功进位柱国拜丰州总管以交通内臣坐除名未几越嶲飞山蛮作乱诏俱罗白衣领将讨平之大业九年重征髙丽以俱罗为碣石道军将及还江南刘元进作乱诏俱罗将兵向防稽诸郡逐捕之战无不防然贼势寖盛败而复聚朝廷发使案验大理司直梁敬正奏俱罗师徒败防于是斩东市【隋书本传】
　　薛世雄字世英本汾隂人其先寓居闗中父囘开皇初封舞隂郡公领漕渠监世雄年十七从周武帝平齐开皇时数有战功累迁车骑将军炀帝嗣位番禺夷獠相聚为乱诏世雄讨平之世雄性亷谨行军破敌秋毫无犯与突厥启民可汗连兵击伊吾伊吾初不设备闻世雄已度碛大惧请降李宻逼东都诏世雄率幽兾精兵击之军次河间欲讨窦建徳建徳自选精鋭数百夜来袭之于是大败惭恚病卒时六十三【隋书本传】
　　阎毘盛乐人祖进魏本郡太守父庆周上柱国宁州总管毘七嵗袭爵石保县公及长仪貌矜严颇好经史炀帝嗣位自洛口开渠达于涿郡以通漕运毘督其役及征辽东以本官领虎贲郎将典宿卫时众军围辽东城帝令毘诣城下宣谕贼弓弩乱发所乗马中流矢毘顔色不变辞气抑卒事而去防杨感作逆帝班师从至髙阳暴卒【隋书本传】
　　唐
　　刘文静字肇仁世居武功倜傥有器畧大业末为晋阳令与晋阳宫监裴寂善髙祖镇太原文静深自结俄坐李宻姻属系狱秦王私入视之文静挑言曰上南幸盗贼蜉结真主取而用之一朝召号十万众可得鼓而入闗王业成矣王乃隂部署賔客恐唐公不从文静谋因裴寂开説唐公私可乃起兵以文静为司马文静请与突厥连和从之寻拒屈突通于潼闗与其将桑显和苦鬭文静以竒兵从后掩之显和败绩进光禄大夫鲁国公唐公践位授民部尚书文静自以才能逺过裴寂而寂居其上意不平防文静妾兄上变遂下吏秦王以文静首决非常宜全宥帝素防忌之寂又言文静权诡猜险恐为后忧遂杀之贞观三年追复官爵子树义袭鲁国公【唐书本传】
　　李髙迁岐州人客太原唐公引致左右执髙君雅等有功以右三统军从下霍邑围长安力战迁左武卫大将军江夏郡公检校西麟州刺史突厥防马邑髙满政请救诏髙迁督兵助守后歴资州刺史卒【唐书本传】
　　李安逺夏州人父彻隋上柱国云州刺史安逺袭爵城阳公后补正平令兵起攻绛州安逺婴城拒守唐公素与安逺善及拔绛抚慰其家授右翊卫统军复从破屈突通进上柱国右武卫大将军数从秦王征讨积功累封至广徳郡公奉使吐谷浑安逺与约和吐谷浑乃请为互市邉场利之隠太子将乱隂使诱动安逺介无贰志秦王益亲重贞观初尝命统逻骑都下督盗贼厯潞州都督懐州刺史皆以干用显卒諡曰安【唐书本传】
　　公孙武达栎阳人以豪侠称为隋骁果兵兴武达从秦王讨刘武周苦战功多累迁秦府右三军骠骑封清水县公贞观初为肃州刺史突厥入防武达以精兵二千人与战虏稍却复殊死鬭薄之张掖河潜命上流度兵虏已半济乃两岸夹击斩溺殆尽玺书劳之迁左监门将军盐州突厥叛诏武达趋灵州追及贼斩其帅可逻拔扈进封东莱郡公终右武卫大将军陪塟昭陵諡曰壮【唐书本传】
　　张长逊栎阳人精驰射在隋以平陈功累迁五原郡守义兵起以郡降拜安化郡公徙封范阳时梁师都薛举请突厥兵南渡河长逊矫作诏与莫贺咄设以伐其谋防唐使亦至突厥兵不出武徳元年讨薛举不待命辄引兵防赐锦袍金甲入朝授右武卫将军徙息国公检校益州行台厯遂防二州总管贞观十一年卒【唐书本传】
　　张平髙绥州人为隋鹰扬府校尉戍太原遂预谋议从唐公平京城累授左领军将军封萧国公贞观初为丹州刺史坐事以右光禄大夫还第卒【唐书本传】
　　屈突通其先昌黎人后家长安仕隋为虎贲郎将擢左武卫将军涖官正劲有法其弟葢为长安令亦以方严显通大业中与宇文述共破杨感以功迁左骁卫大将军秦陇盗起授闗内讨捕大使安定人刘迦论反众十余万通发闗中兵击之其无备夜简精卒袭破之斩迦论并首级万余筑京观于上郡南山髙祖起代王遣通守河东髙祖济河通自武闗趋蓝田以援长安至潼闗阻刘文静兵不得进相持月余留桑显和保潼闗率兵将如洛既行而显和降通遂被禽送长安帝曰忠臣也释之授兵部尚书蒋国公为秦王行军元帅长史从平薛仁杲时贼珍用山积诸将争得之通独无所取从讨王世充窦建徳来援秦王分麾下兵以属通俾与齐王围洛世充平论功第一拜陜东道大行台镇东都贞观初为洛州都督进左光禄大夫卒諡曰忠子夀袭爵太宗幸洛思通忠节铨以少子拜果毅都尉终瀛州刺史铨子仲翔神龙中复守瀛州【唐书本传】
　　刘基池阳人大业末隂事髙祖又察太宗资度非常益自托兵将举基募士得二千人从攻下西河宋老生败弃马投堑基斩其首拜右光禄大夫师至蒲引兵先济河下冯翊为渭北道大使西徇扶风众至六万南度渭次长安故城隋将卫文升来拒基逆击擒甲士千余马数百京师平功第一授右骁卫大将军刘武周犯太原从秦王屯栢壁以劲卒二千由隰州趋西河蹑贼归路及宋金刚遁走率骑尾之介休与王合击大破之累封任国公从击刘黒闼还除井将军贞观初授卫尉卿改封防国太宗征辽召为前军大总管战驻跸山有功累加封户卒諡曰襄子仁实袭封【唐书本传】
　　窦徳明【徳元兄平陵人】师事陈留王孝逸通知文史汉王谅反遣将攻黎阳徳明年十八募士五千击贼破之以功擢累齐王府属长安平谒髙祖拜考功郎中从击王世充厯常爱二州刺史【唐书窦威传】
　　殷开山名峤鄠人为隋大谷长髙祖兵起召补大将军掾从攻西河为渭北道元帅长史时闗辅羣盗骜力自张开山招慰皆下与刘基破卫文升兵赐爵陈郡公迁丞相府掾以吏部侍郎从秦王讨薛举为举所败除名顷之从平仁杲复爵位兼陕东道行台兵部尚书迁吏部从讨王世充以功进爵郧国公征刘黒闼道病卒王哭之恸諡曰节【唐书本传】
　　窦轨字士则【威兄子平陵人】父恭仕周为雍州牧轨性刚果有威髙祖起兵轨募众千余人迎谒长春宫帝大悦使略地渭南下永丰仓从平京师为大丞相谘议参军稽胡贼掠宜春诏轨讨之斩首千级获男女二万赤排羌与钟俱仇冦汉中拜秦州总管连战有功余党悉降迁益州道行台左仆射党项吐谷浑防松州轨进军临洮击走其众屯田松州明年还蜀轨既贵益严酷然能自勤苦每出师临敌身未尝解甲其下有不用命即诛由是蜀盗悉平行台废授益州都督贞观元年诏授右卫大将军洛州刺史周洛间因隋乱人不土著轨下令诸县有防手末作者按之由是威信大行民皆趋本弟琮有武干大业末犯法亡命太原依髙祖大将军府建引为统军从平西河破霍邑授紫金光禄大夫从刘文静击屈突通于潼闗败其将桑显和通遁去琮以轻骑追获于稠桑进兵下陜县拔太原仓迁左领军大将军武徳初为右屯卫大将军时将圗洛阳诏琮留守陜防饷道王世充将罗士信数以兵钞絶琮使人说降东都平检校晋州总管从隠太子平刘黒闼以功封谯国公卒諡曰敬【唐书窦威传】
　　丘行恭【和子郿人】善骑射大业末与师利聚兵万人保郿城人多依之羣盗不敢窥境后原州奴贼围扶风行恭率五百人诣营奴帅长揖行恭手斩之乃率其众与师利迎秦王于渭北拜光禄大夫累从战伐功多迁左一府骠骑锡劳甚厚隠太子诛以功擢左卫将军贞观中从侯君集平髙昌封天水郡公进右武侯将军髙宗立迁大将军冀陜二州刺史致仕卒諡曰襄陪葬昭陵初从讨王世充太宗与诸骑相失惟行恭从贼骑追及流矢着太宗马行恭囘射之发无虚镞贼不敢前遂下拔箭以已马进太宗歩执长刀大呼导之斩数人突阵而还贞观中诏凿石为人马象拔箭状立昭陵阙前以旌武功云【唐书本传】
　　李子和蒲城人本郭氏为隋左翊卫以罪徙榆林大业末自称永乐王有骑兵二千南连梁师都北事突厥武徳元年献欵授灵州总管袭师都宁朔城克之又伺突厥虚实隂以章闻为敌逻骑所获于是子和危畏南徙诏内延州故城五年从平刘黒闼有功赐姓拜右武卫将军显庆初转黔州都督乞骸骨许之进光禄大夫卒【唐书本传】
　　厐玉泾阳人事隋为监门直阁李宻据洛口玉以关中锐兵属王世充击之百战不防世充归东都秦王东徇洛玉率万骑降髙祖以隋旧臣礼之玉魁梧有力明军法授领军武卫二大将军出为梁州总管巴山獠叛玉枭其首余党四奔属县玉下令军中曰非尽贼不反贼营斩渠长以降召为监门大将军太宗以耆厚令主东宫兵虽老不怠小大之务无不亲卒帝为废朝【唐书厐坚传】
　　薛万均本炖煌人后徙咸阳大业末以材武为罗艺所厚善与艺归欵髙祖授上柱国永安郡公窦建徳防范阳万均教艺羸兵阻水以诱之自以精骑匿城左建徳师度水邀半度击之大败其众明年建徳以二十万骑来攻万均率死士百人出地道掩击其背众惊溃去柴绍讨梁师都以万均为副斩其骁将敌阵讙乗之俘杀相借突厥走遂围师都贼斩师都降从李靖讨吐谷浑军次青海万均以百骑行前与敌遇单骑驰突斩数千级追奔至积石山大风折旗万均曰敌且来乃勒兵俄而敌至万均直前斩其将众遂溃追至圗伦碛乃还迁本卫大将军又副侯君集击髙昌进潞国公弟万淑以战功歴畅武道行军总管万备以尚辇奉御从伐髙丽将军契苾何力中槊万备单马进救何力获免歴左卫将军【唐书本传】
　　刘世让字元钦醴泉人仕隋为征仕郎髙祖入长安以湋川归授通议大夫时唐弼余党冦扶风世让自请安辑得其众数千因授安定道行军总管率兵二万拒薛举举平授彭州刺史俄领陜东道行军总管独孤懐恩有逆谋世让亡归白发之封农郡公窦建徳援王世充世让率骑出黄沙岭袭洛州突厥入防诏以兵屯鴈门世让驰骑八百赴之保武州城坏立栅完拒可汗来説世让叱之敌引去授广州总管帝问备邉防答曰突厥数南防恃有马邑如使勇将屯崞城厚储金帛以招降者数出竒兵畧城下践禾稼不逾嵗马邑可圗帝乃使驰驿经畧世让至马邑髙满政以地来降突厥纵反间帝不察因诛之贞观初突厥降者言世让无逆谋乃原其妻子【唐书本传】
　　韦云起万年人隋开皇中以明经补符玺直长大业初改谒者契丹冦营州诏云起防突厥兵讨之启民可汗以二万骑受节度云起离为二十屯既入境使突厥绐契丹引而南过贼营百里夜还阵掩击之获契丹男女四万拜治书御史髙祖入闗授司农卿阳城县公武徳初进上开府仪同三司判农圃监突厥入防诏总宁以北九州兵御之得一切便宜改益州行台兵部尚书时仆射窦轨奏生獠反兾得集兵以威众云起数持掣由是始隙云起弟事隠太子太子死轨疑云起有变隂设备遂杀之孙方质光宅初为地官尚书尝属疾武承嗣兄弟往方质据床自若或曰倨见权贵且速祸答曰吉凶命也丈夫岂能折节近戚以茍免耶俄为酷吏所防流死【唐书本传】
　　苏烈字定方武邑人后徙始平父邕当隋季率里人为本郡讨贼定方骁悍有气决从父战数先登防阵邕卒代领其众破剧贼张金称杨公卿追北数十里自是贼不舎境乡党赖之贞观初为匡道府折冲从李靖袭突厥颉利为前锋去贼一里许见牙帐驰杀数百人颉利遁去余党悉降再迁左卫中郎将与程名振讨髙丽破之拜右屯卫将军从程知节征贺鲁定方驰贼营贼众大溃擢伊丽道行军大总管复征贺鲁斩首数万级贼大奔明日振兵后进贺鲁西走定方领新附兵絶其后防大雪吏请少休定方曰敌恃雪方止舎谓我不能进若纵使逺遁则莫能禽遂勒兵进至双河距贺鲁所百里下令阵而行薄金牙山定方縦击破其牙下数万人防贺鲁以还由是修亭障列蹊隧定疆畛问疾收胔唐之州县极西海矣髙宗临轩定方戎服奉贺鲁以献防功拜左骁卫大将军邢国公防都曼叛诏定方为安抚大使定方选精卒袭之都曼惊战遂大败走马保城师进攻之都曼计穷遂面防降防岭以西遂定迁左武卫大将军出为神丘道大总管率师讨百济自城山济海直趋真都城王义慈降定方所灭三国皆生执其王未几为辽东道行军大总管破髙丽围平壤拜凉州安集大使定吐蕃吐谷浑干封二年卒諡曰庄【唐书本传】
　　崔敦礼字安上祖仲方隋礼部尚书其先博陵着姓魏末徙咸阳敦礼博渉书传以节义自将武徳中官通事舎人善辞令进止尝持节召庐江王瑗瑗已举兵执之胁问朝廷事敦礼不为言太宗壮之除左卫郎擢中书舎人迁兵部尚书诏抚辑囬纥铁勒部姓防薛延陀防邉与李勣合兵破之置祁连州处其余众囘纥吐迷度为下所杀诏往绥定立其嗣而还敦礼通知四夷情伪少慕苏武为人屡使突厥前后建明允防事机永徽四年拜侍中进中书令以乆疾不任事更拜同中书门下三品卒諡曰昭弟余庆位亦至兵部尚书【唐书本传】
　　杨礼字履庄华隂人隋尚书令素弟之子髙祖即位以素有功于隋诏礼袭清河郡公除太子通事舎人太宗征辽东拜兵部侍郎驻驆之役领歩骑二十四军跳出贼背所向摧靡帝自山下望其众谓许敬宗曰越公儿郎故有家风还拜中书侍郎迁司农卿为昆丘道副大总管破处宻杀焉耆王降馺支部获兹于阗王凯旋防帝崩大臣疾之下迁泾州刺史永徽初追论其功迁胜州都督改太府卿卒諡曰质【唐书本传】
　　和逢尧岐山人武后时举进士髙第擢监察御史突厥黙啜请尚公主逢尧以御史中丞摄鸿胪卿报可黙啜遣贵近颉利来曰诏送金镂鞍具乃涂金使者不可信虽得公主犹非实请罢和亲欲驰去左右色动逢尧呼其人谓曰送鞍具欲安且久不以金为贵可汗贵金不贵信耶黙啜闻因备礼以见逢尧説曰天子思与可汗通旧好可汗当向风慕义袭冠冕取重诸蕃黙啜信之为敛发紫衣南面再拜称臣遣子入朝逢尧擢户部侍郎唐兴奉使者称逢尧【唐书本传】
　　杜希望【佑父万年人】重然诺所交防皆一时俊杰为安陆令都督宋庆礼表其异政开元中署灵州别驾闗内道度支判官自代州都督召还属吐蕃攻勃律勃律乞归李林甫方领陇西节度拜希望鄯州都督知留后驰传度陇破乌莽众斩千余级进拔新城擢鸿胪卿置镇西军希望引师部分塞下吐蕃惧遗书求和希望报曰受和非臣下所得专敌悉众争坛泉希望大小战数十俘其渠魁至莫门焚积蓄卒城而还时军屡兴府库虚寡希望居数嵗刍粟金帛丰余希望爱重文学门下所引如崔颢等皆名重当时【唐书杜佑传】
　　萧嵩【壦子长安人】开元初擢中书舎人姚崇称其逺到歴宋州刺史迁尚书左丞十四年以兵部尚书领朔方节度使防吐蕃陷州囬纥又杀凉州守将王君防河陇大震徙嵩河西节度使判凉州事嵩表裴寛郭虚已牛仙客置幕府以建康军使张守珪为州刺史完树陴坞懐保边人于时悉诺逻恭禄威憺诸部吐蕃倚其健噬边嵩乃纵反间示疑端賛普果诛之使悉末明攻州守珪拒甚力虏引却防鄯州都督张志亮破贼青海西嵩又遣副将杜賔客与吐蕃战祁连城下斩一将虏哭震山谷露布至帝大悦授嵩同中书门下三品十七年进兼中书令遥领河西节度在公慎宻人莫见其际久之进太子太师固请老见许天寳八载卒子华谨重方雅有家法嗣爵天寳末为兵部侍郎禄山乱防贼逼守魏州华间道奉表欲举魏以应为贼所执防崔光逺得魏州破械出之有诏即授刺史擢河中晋绛节度使上元初同平章事李辅国用事求宰相华拒之辅国怨贬华为峡州司马卒【唐书萧瑀传】
　　贾师顺【岐人】悉诺逻并兵攻城使早降师顺不可贼数日又説师顺曰明府不降吾众且还宜有以赠我师顺请脱士卒衣悉诺逻知无有乃夜撤营去毁瓜州师顺开门收器械复完守备吐蕃果使精骑还袭见有备乃去以功迁鄯州都督陇右节度使师顺岐州人终左领军将军【唐书王君防传】
　　郭晞华州人善骑射从征伐有功复两京战最力出竒兵破贼累进鸿胪卿河中军乱子仪召首恶诛之支党犹反仄晞选亲兵昼夜警以备非常奸人不得发以功拜殿中监吐蕃囘纥入防加御史中丞领朔方军援邠州与马璘合军击敌破之敌复来阵泾水北子仪遣晞率徒兵五千骑五百袭敌晞以兵寡不进须暮贼半济乃击斩首五千级加御史大夫子仪固让乃止居父丧值朱泚乱南走山谷贼舁致之欲污以官佯瘖不答贼露兵胁之不动数以城中事贻书李晟既而奔奉天天子还改太子賔客累封赵国公卒【唐书郭子仪传】
　　马璘扶风人少孤读汉马援传至丈夫当死边野以马革褁尸归慨然曰使吾祖勲业坠地乎开元末挟防从安西节度府以竒劳累迁金吾卫将军至徳初王室多难统精甲三千赴鳯翔肃宗委以东讨初战渭南以百骑破贼五千众从李光弼攻洛阳史朝义众十万阵北邙山璘率部士五百薄贼屯出入三反众披靡贼遂溃明年吐蕃冦边诏璘移军援河西懐恩之叛璘间闗转鬭至鳯翔敌围已合璘突入县门不解甲出战背城阵敌溃率轻骑追之斩数千级擢御史大夫永泰初拜四镇行营节度南道和蕃使俄检校工部尚书北庭行营邠宁节度使大厯八年吐蕃内防浑瑊战宜禄不利璘设伏潘原与瑊合击破之俘级数万进检校尚书右仆射明年入朝进扶风郡王十一年卒于军諡曰武【唐书本传】
　　李抱玉本安兴贵孙世居河西为人沈毅有谋尤忠谨禄山乱守南阳斩贼使至徳二载上言耻与逆臣同姓诏赐姓徙籍京兆擢陈郑颍亳节度使史思明已破东都自谓无前李光弼壁河阳拒之使抱玉守南城贼急攻抱玉纵竒兵表里俘杀甚众贼乃舍去封栾城公代宗立徙凉国公进司徒吐蕃入冦帝次陜羣盗徧南山五谷间诏抱玉讨贼不阅旬五谷平诏抱玉权鳯翔陇右节度使乆之加山南西道副元帅节度使屯盩厔抱玉在镇禁暴安人为将臣之良卒諡昭武从父弟抱真沈虑而断抱玉属以军事授汾州别驾仆固懐恩反陷焉挺身归京师迁陈郑泽潞留后徳宗嗣位领昭义节度使田悦反围邢洺诏抱真救之败悦于双冈又破之临洺进围魏悦大败防朱滔王武俊救悦抱真退保魏兴元初进义阳郡王朱滔围贝州抱真遣客説武俊武俊犹豫抱真自造其壁约为昆弟旦日合战大破滔进检校司空贞元初卒子缄匿丧其属元仲经诡抱真令请已节付缄天子遣使者驰入军诏以事属大将王延贵防缄赴东都赠抱真太保【唐书本传】
　　来瑱永夀人父曜著名西边终右领军大将军瑱畧知书尚名节崖然有大志天寳初充招讨使安禄山反拜汝南太守未行改颍川贼攻颍川瑱手射贼皆应仆前后俘杀甚众以功加防御使徙山南东道节度使瑱能抚训士举动安重贼不得侵改淮南西道节度两京平封颍国公上元二年春破史思明余党于鲁山俘贼渠又战汝州获马牛槖驼凡两战斩首万级入朝拜兵部尚书同平章事时程元振疾瑱告与巫祝言不顺帝怒下诏赐死籍其家广徳元年追复官爵【唐书本传】
　　辛云京金城人客籍京兆世为将家云京有胆决积功迁特进太常卿史思明屯相州云京以鋭兵四千袭防阳追破其众授开府仪同三司加代州都督镇北兵马使授太原尹进封金城郡王云京治谨于法下有犯虽丝毫不贷及赏功亦如之故军中畏而信囘纥恃旧勲每入朝所在暴钞至太原畏不敢惕息数年太原大治加检校尚书右仆射同平章事大厯三年检校左仆射卒諡忠献从弟京杲信安王祎节度朔方京杲与弟旻以防干祎评咨加异后从李光弼出井陉督趫荡先驱战嘉山尤力肃宗异之召见曰黥彭闗张之流乎累迁鸿胪卿代宗立封庸国公迁左金吾大将军进晋昌郡王厯湖南观察使后为工部尚书致仕朱泚盗京师以老病不能从西向恸而卒赠太子少保旻亦从光弼定恒赵后署太原三城使史思明屯相军及滏阳旻逆击走之东都防退守河阳卒于屯【唐书本传】
　　杨朝晟字叔明夏州朔方人兴行间以先锋功授甘泉府果毅建中初从李懐光讨刘文喜泾州斩获多加骠骑大将军李纳防徐州从唐朝臣往讨常冠军懐光赴难奉天属朝晟兵千人下咸阳赐实封百五十户懐光反贼党张昕守邠州大索军实多募士欲潜归之朝晟父懐賔夜以数十骑斩昕及同谋者朝晟泣见懐光懐光絷之怀光平帝原朝晟为防瓌都虞吐蕃犯邉防瓌自将守宁州军乱朝晟谋诛首恶二百余人加御史大夫贞元九年城盐州发卒防境朝晟屯木波堡为邠宁节度使朝晟请城方渠合道木波以遏吐蕃路帝纳其防已城吐蕃悉众至度不能害乃引去复城马岭而归开地三百里十七年卒于屯【唐书本传】
　　韦臯字城武万年人擢监察御史张镒节度鳯翔以侍御史知陇州行营留事徳宗狩奉天朱泚部将牛云光谋刼以臣泚遇泚奴使臯所以御史中丞授臯臯伪受泚诏明日置酒大防奴云光至伏甲尽杀之泚复使他奴拜臯节度使臯亦斩之纵一人使报泚帝闻授臯陇州刺史置奉义军拜节度使宠其功士气益壮又驰使吐蕃与连和陇坻遂安贞元初为剑南西川节度使初云南蛮羁附吐蕃臯计得云南则斩吐蕃右支乃间使招徕之稍稍通西南夷又明年云南欵边求内属絶吐蕃盟五年臯与蛮共破吐蕃于台登屯栅以次降定九年天子城盐州防吐蕃且来挠诏臯出师牵之以为检校尚书右仆射于是西山八国部长皆因臯请入朝乃遣幕府崔佐时由石门趣云南南诏复通诏臯统押近界诸蛮西山八国云南安抚使俄进同平章事十三年复嶲州吐蕃扰邉臯辄破却之賛普怒遂北掠灵朔破麟州帝诏臯深入以挠虏十月大破吐蕃遂围维州吐蕃释灵朔兵使论莽热率众十万来救师伏以待生禽莽热献诸朝帝悦进检校司徒兼中书令南康郡王制纪功碑褒赐之顺宗立王叔文等干政臯上表请皇太子监国又上牋太子暴叔文伾之奸且劝进防大臣继请太子遂受禅是嵗卒諡忠武臯治蜀二十一年其功烈为西南剧善拊士臯没蜀人徳之见其遗像必拜弟平与臯斩朱泚使者间走奉天上功擢万年尉【唐书本传】
　　赵植【隠祖奉天人】徳宗出狩变仓卒羽卫单寡朱泚攻城急植率家人奴客以死拒守献家财劳军帝嘉之贼平浑瑊引在幕府累擢郑州刺史郑滑节度使李融奏以自副融疾病委以军政大将宋朝晏火其营夜为乱植列卒不动顷之迟明而溃捕斩皆尽优诏嘉慰累擢岭南节度使终于官【唐书赵隠传】
　　孙惟最【徳昭父五原人】有才略黄巢防长安惟最率乡里子弟得义兵千人南攻巢于咸阳州将壮其所为益以兵二千以破贼功拜右金吾大将军朱玫乱京师僖宗幸兴元惟最率兵击贼累迁鄜州节度使留京师宿卫鄜州将吏诣阙请惟最之镇京师民数万与神防军复遮留不得行改荆南节度使卒【五代史孙徳昭传】陜西通志巻五十八
&lt;史部,地理类,都会郡县之属,陕西通志&gt;
　　钦定四库全书
　　陜西通志巻五十九
　　人物五
　　勇畧下
　　五代
　　王防字众美京兆人少事梁太祖为小校尚让攻梁战尉氏门檀勇出诸将太祖竒之迁踏白副指挥使从太祖破魏内黄复从朱珍攻徐州获其将一人攻王师范以一军破其宻州拜宻州刺史太祖即位迁保义军节度使潞州东北面招讨使晋兵围邢州太祖欲自将救之檀止太祖请拒敌力战卒全邢州以功加同平章事进封琅琊郡王贞明元年徙匡国是时庄宗取魏博檀谓晋兵悉在河北檀以竒兵西出隂地袭太原不克而还徙镇天平檀尝招纳亡盗居帐下帐下兵乱入杀檀諡曰忠毅【五代史本传】
　　孙徳昭五原人为神防军指挥使光化三年刘季述废昭宗幽之东宫宰相崔谋反正隂使人求义士可共成事者徳昭乃与孙承诲董从实应天复元年正月朔季述将朝徳昭伏甲士道旁邀其舆斩之分索余党皆尽昭宗反正以功拜静海军节度使号扶倾济难忠烈功臣与承诲等皆同平章事图形凌烟阁留京师号三使相恩宠无比时崔欲诛宦官外交梁以为恃冬十月宦者韩全诲刼昭宗幸鳯翔承诲从实皆从徳昭独率兵衞及百官保东街趋梁兵西梁太祖至京师表同州留后梁兵围鳯翔徳昭以兵八千属太祖昭宗东迁拜左衞上将军以疾免太祖即位以乌银带袍笏名马赐之疾少间以为左衞大将军末帝立拜左金吾大将军卒【五代史本传】
　　袁建丰不知其世家晋王讨黄巢至华隂阑得之时方九嵗爱其俊爽收养之长习骑射为铁林都虞以功迁突阵指挥使从庄宗破夹城战柏乡入魏取衞磁洺三州拜洺州刺史击梁将王千斩首千余级获其将校七十余人迁相州刺史从战胡栁指挥使孟谦据相州叛建丰还讨平之徙隰州刺史病风废明宗即位以旧恩召还京师亲幸其第抚慰甚厚卒赠太尉【五代史本传】
　　宋
　　张保续字嗣光万年人父洪唐左武衞上将军保续梁贞明中补临济尉后唐天成初改赞善晋天福中领通事舍人契丹入冦杜重威李守贞等连兵御之命保续驰骑往来军中论机事大破敌于阳城使还充西上閤门副使周祖革命诏为东上閤门副使从平慕容彦超世宗即位从征淮南夀州纳欵遣保续先往抚慰以功迁判四方馆事从平瓦桥关奉使吴越宋初迁衞尉卿保续性介直好俭素善宣赞辞令累使蕃国不辱命从征李筠以足疾归京师卒【宋史本传】
　　杜汉徽长安人父阿孙为太原威胜军使汉徽有膂力善骑射年十七仕后唐武皇为直队长晋开运二年戍深州破契丹于乐夀杀获甚众汉初从髙行周讨杜重威于邺屡为流矢所中身被重创犹力战观者壮之周世宗征刘崇汉徽有战功补都虞候宋初领茂州刺史从平李筠又从平李重进录功居多建隆三年出为雄武军使知屯田事是冬被病即以符印授通判宋鸾请告归卒【宋史本传】
　　崔翰字仲文万年人少有大志风姿伟秀太祖见而竒之以麾下从周世宗征淮南平夀春取关南以功补军使开宝九年领端州刺史太平兴国四年从征太原总马步诸军攻城流矢中其颊神色不变督战益急太原平命知定州契丹兵数万冦满城防李汉琼兵于徐河河阳节度崔彦进兵自髙阳关继至因合击之俘馘数万所获他物又十倍焉以功擢武泰军节度使明年出为感徳军节度时盗贼充斥翰戒以祸福羣盗感悟归农雍熙四年移镇镇安军淳化三年召还以疾留京师稍间入见上曰臣既以身许国愿得以马革裹尸上壮之复令赴镇月余卒翰骁勇有谋轻财好施死之日家无余赀子继颙虞部员外郎孙承业阁门祗候承祐内殿崇班【宋史本传】
　　梁延嗣长安人少事髙季兴颇见委任表授检校司空充衙内马步军都指挥使歴事四帅人称忠荩继冲之纳土也延嗣尝劝之复率荆州水军从慕容延钊趋战太祖嘉之授复州防御使充前军都指挥使自复州入朝太祖慰抚之曰使髙氏不失富贵尔之力也改濠州防御使有善政诏书褒美延嗣颇知书好贤接士开宝九年卒【宋史本传】
　　雷有终字道成【徳骧子郃阳人】以防补司户参军淳化初迁知江陵李顺之乱命为峡路转运使同知兵马事调发兵食规画戎事皆有节制行至峡中遇盗且行且战进至广安军贼众奄至有终引竒兵出其后击之贼惊扰赴水死者无算就拜谏议大夫知益州贼平改知许州咸平三年益州戍卒拥都虞候王均为乱陷汉州进攻绵州即日拜有终泸州观察使知益州兼川岐两路招安捉贼使有终至收复泸州进壁升仙桥贼出攻砦有终击走之进攻弥牟砦斩首千余级贼由升仙桥分路来冦有终逆击大败之均撤桥塞门官军进至清逺江为梁而渡克城北羊马城设鴈翅敌棚覆洞屋以进遂入城均突围遁有终遣军追之均穷蹙缢死加保信军节度观察留后改知永兴军府景徳初契丹入冦上幸澶渊有终赴援威声甚振还拜宣徽北院使检校太保卒子孝若为閤门祗候孝杰为内殿崇班孝绪为供奉官孝恭为侍中禁有终倜傥自任能抚士卒丰于宴犒官用不足则倾私帑以给之家无财身没之日宿负犹不啻十万【宋史雷徳骧传】
　　雷孝先字子思【有终兄子】举进士试大理评事王均反益州随季父有终进讨孝先帅先锋与贼战升仙桥斩首数百改将作监丞李继迁陷灵州朝廷调兵军费多出于民关内大扰孝先请募商人入粟塞下偿以茶盐诏对称防后多施行迁屯田员外郎尝建置三司拘收司以掌天下财利出入之数诏如其请迁领军衞大将军分司西京卒子简夫字太简隠居不仕枢宻使杜衍荐以秘书省校书郎签书秦州观察判官知坊州徙简州用张方平荐知雅州辰州蛮酋彭仕义内冦命简夫督诸将进兵筑明溪上下二砦据其险要拓地石马崖五百余里仕义内附擢三司盐铁判官累迁尚书职方员外郎卒录其子爵臣为郊社斋郎【宋史雷徳骧传】
　　种古字大质【世衡子京兆人】少慕从祖放为人不事科举当任官辞以与弟时称小隠君世衡卒录为天兴尉累知原州羌人犯塞古御之斩级数百筑城镇戎北以据要害神宗诏对迁通事舍人与弟珍破环州折姜防斩首二千级迁西上閤门副使民有损直鬻田于熟羌以避役者古按其状得良田三千顷丁四千悉刺为民兵歴环庆永兴军路钤辖坐讼范纯仁夺官知宁州徙镇戎军熙河师十万道境上须刍粮僚佐以他路为言古曰均王师也命给之徙鄜隰二州卒【宋史种世衡传】
　　王嵩【清涧僧】种世衡在清涧元昊未臣其贵人野利刚浪防遇乞亲信用事边臣欲以谋间之有僧王光信者趫勇善骑射习知蕃部山川道路世衡出常使为乡导数荡族帐奏以为三班借职改名嵩世衡为蜡书遣嵩遗刚浪防言朝廷知王有向汉心刚浪防得书大惧执嵩归元昊昊疑刚浪防贰已锢嵩穽中使其臣李文贵以刚浪防防报世衡世衡召文贵至谕以国家寛大开纳意纵使还报元昊得报出嵩礼之甚厚遂称臣如旧世衡闻野利已诛为文越境祭之厐籍疏嵩劳具言元昊未通时世衡画防遣嵩冐艰险间其君臣遂成猜贰因此与中国通请优进嵩官迁三班奉职后又进侍禁閤门祗候【宋史种世衡传】
　　种谊字夀翁【世衡子】熙宁中从髙遵裕复洮岷平山后羌为都监自兰州渡河讨贼斩首六百元祐初知岷州鬼章入冦结属羌为内应谊与姚兕合兵出讨羌迎战击走之追奔至洮州亟进攻晨雾蔽野谊曰吾军逺来乗此可一鼓下也雾霁先登者已得城鬼章就执拜西上閤门使康州刺史徙知鄜州夏人犯延安赵卨使谊统诸将敌闻谊至皆溃去延人谓得谊胜精兵二十万进熙河钤辖知兰州兰与通逺皆絶塞保障不相接谊请城李诺坪以扼冲要迁保州团练使卒谊倜傥有气节莅军严整每战未尝负败【宋史种世衡传】
　　李浩字直夫本绥州人务学通兵法以父定廕从军破侬智髙韩绛城啰兀领兵战赏堡岭川杀其首领讹革多移斩首千三百余级积官广西都监着安边防从章惇讨舒光贵破盈口栅蛮贼田元猛元喆合狤狑拒官军浩分兵击之杀狤狑降元猛元喆城懿州进破黔江蛮复城黔江擢熙河钤辖李宪讨山后羌浩将右军至合龙岭防战遣降羌乞嘊轻骑突敌帐俘获冷鸡朴李宻斩馘三千迁副总管知河州安抚洮西五路大举浩将前军复兰州迁知兰州兼熙河泾源安抚副使哲宗即位拜忠州防御使卒【宋史本传】
　　张岊府谷人为牙将有胆畧善骑射天圣中西夏观察使阿遇有子来归阿遇冦麟州虏边户约还子归所虏麟州还其子而阿遇背约安抚使遣岊诘问岊径造帐中以逆顺谕阿遇悉归所虏州将补为来逺砦主手杀伪首领夺其甲马时年十八名动一军元昊犯鄜延岊从折继闵破浪黄党儿两族斩伪军主敖保时赐军衣至麟州不得前岊往防之至者睂浪遇贼接战流矢贯双颊岊拔矢鬬愈力夺马十二匹而还贼攻府州城西南隅卑下贼将登岊乗陴大呼搏贼飞矢中右目下身被三创昼夜督守围解以劳迁右班殿直为麟州府道路巡检至深栢堰遇贼分兵追击斩首百余级近郊民田秋成未敢获岊以步卒九百人防之大败贼于龙门川通麟州粮道破贼于栢子砦改左班殿直内侍宋永诚传诏砦下岊护永诚遇贼三松岭贼矢中岊臂犹跃马左右驰射诸将乗胜而进贼将弃溃改西头供奉官累迁洛苑使前后数中流矢创发臂间卒【宋史本传】
　　王凯字胜之【全斌曽孙】祖审钧尝为永兴军驻泊都监遂家京兆饶于财凯散施结客日驰猎南山下以践蹂民田捕至府时冦准守长安见其状貌竒之为言全斌取蜀有劳而审钧以忠义死当录其孤遂以为三班奉职元昊反徙麟州都监尝出双烽桥遇夏人破之又破厐青黄罗部再战于伺候峰迁麟州路缘边都巡检使入兎毛川贼众三万凯以兵六千陷围矢中面鬬不解斩首百余级贼自蹂践死者以千数后为并代钤辖夏人二万防青塞堡凯出鞋邪谷转战四十里至杜川大败之前后斩首三百余级获马牛器械以数千计经畧使明镐言凯在河外九年有功遂领资州刺史累迁泾州观察使又徙秦鳯路帝谕以唃氏木征交易阻絶颇有入冦之萌宜安静以处之凯至以恩信抚接遂复常贡召拜侍衞亲军马军副都指挥使卒諡庄恪子缄缄子诜字晋卿能诗善画官至留后【宋史王全斌传】
　　延安老校宝元元年西虏围延安七日邻于危者数矣范雍为帅忧形于色有老军校出自言曰某边人遭围城者数次其势有迫于今日者虏不善攻卒不能拔今日万万无虞若有不测某甘斩首范嘉其言壮人心亦为之小安事平此校大防赏拔言知兵善料敌者首称之或谓之曰敢肆妄言万一言不应须伏法老校笑曰君未思也若城果陷何暇杀我聊欲安众心耳【梦溪笔谈】
　　李庠字彭年唐郇王裔万年人性纯厚长于吏事父尚书在真定断狱有令名庠多助焉佐政万年善窒讼源赵元昊反陈御敌之防甚备仁宗嘉纳之在河东自分诸将占地总兵使应机制敌各专其责籍戍兵以时更代人皆便之泾原嵗饥主计者以乏军储不蠲民租庠请减边兵就食内地租遂得蠲人服其达环庆羌众逼境四路都帅遣使促兵击贼庠请坚壁清野以困之帅用庠言贼果去其临事应变类此【贾志】
　　姚兕字武之五原人补右班殿直为环庆巡检与夏人战一矢毙其酋众溃因乗之遂破兰浪敌大举防边兕驻荔原堡据险张疑兵伺便辄出有悍酋临阵兕射中其目斩首还明日来攻益急兕手射百人遣子雄引壮骑掩其后所向必克敌度不可破乃退攻大顺城兕复往救转鬬三日斩级数千卒全二城庆军叛兕以亲军守西关下马与语皆感泣誓无复叛迁为路都监攻河州飞矢贯耳战益力河州既得又为鬼章所围兕乃往击陇宗围遂解累迁皇城使从攻交阯破乞弟迁东上閤门使徙熙河与种谊合兵讨鬼章于洮州破六逋宗城夜断浮桥援兵不得渡遂擒鬼章拜通州团练使卒于鄜延总管【宋史本传】
　　姚麟字君瑞兄兕攻河州时俱在兵间中矢透骨镞留不去以彊弩出之笑语自若积功至皇城使为秦鳯副总管从李宪讨生羌擒冷鸡朴转英州刺史元丰西讨以泾原副总管从刘昌祚出战胜于磨隘督诸将讨堪哥坪经畧卢秉上其功擢威州团练使歴都指挥使节度建雄定武军检校司徒卒赠开府仪同三司麟为将沈毅持重不少纵舍宿衞士尝犯法诏释之麟杖之于庭而后请拒诏之罪故所至肃然【宋史姚兕传】
　　王文郁字周卿新秦人为府州巡检韩琦荐其才加都监熙宁讨夏国文郁败之吐浑河其将香崖夜遣使欲举众降旦至众情忽变噪以出文郁击之追奔二十里据险大战矢下如雨文郁渡河谓吏士曰前强敌后天险韩信驱市人且破赵况尔曹皆骁勇耶士感奋进击夏人大溃迁通事舍人夏人逾屈野河掠塞上文郁追至长城坂尽夺所掠而还神宗召见知文郁善左射阅肄殿庭文郁九发八中迁知麟州夏众践稼袭败之未几为熙河将李宪讨灵武文郁得羌户万余迁钤辖夏人围兰州已夺两关门文郁募死士持短兵突贼即扫营去擢知兰州夏人大入文郁乗城御之杀伤如积围解加荣州团练使知河州筑安西城金城关进秦州防御使冀州观察使卒【宋史本传】
　　游师雄字景叔武功人学于张载第进士赵禹师延安辟为属时夏人扰边诸城兵力咸弱卨患之师雄请发义勇以守多聚石城上夏人知有备不敢入嵗饥行诸垒赈贷计口受粮人无殍亡元祐初吐蕃冦边构夏人为乱诏师雄行聴便宜从事师雄分兵为二姚兕将左种谊将右兕破六逋宗城斩首千五百级谊破洮州擒鬼章及大首领九人斩首千七百级后迁陜西转运判官夏人侵泾原复入熙河师雄言宜于定西通渭之间建三栅以固藩篱诏付范育皆如议拜祠部员外郎召诣阙哲宗数访边防利病师雄具绍圣安边防上之出知邠州徙知陜州卒师雄慷慨豪迈有志事功议者以用不尽其材为恨【宋史本传】
　　姚雄字毅夫【兕子五原人】少勇鸷有谋年十八佐父征伐从讨金汤以百骑先登夺隘官累左骐骥使绍圣中章楶城平夏雄部熙河兵防援夏人倾国来与之鏖鬬流矢注肩战罙厉贼引却追蹑大破之斩首三千级俘虏数万城成擢秦州刺史明年虏攻平夏势鋭甚雄与弟古合兵却之徙知防州迁熙河钤辖羌人攻湟鄯诏雄援之自鄯至湟四战皆防遂筑安乡关通湟水漕运商旅负贩入湟者始络绎于道加复州防御使进左金吾衞上将军以检校司空奉宁节度使致仕卒諡武宪【宋史姚兕传】
　　种师道字彛叔【世衡孙】以廕补三班奉职知西安州夏人侵定边筑佛口城率师夷之迁防御使知渭州督诸道兵城席苇土赋工敌至坚壁葫芦河师道阵于河浒隂遣偏将曲克径出横岭言援兵至敌方骇顾杨可世潜军军其后姚平仲以精甲冲击之敌大溃卒城而还诏帅兵征臧府城期旬日必克敌守备甚固列校有自休者立斩之众股栗噪而登城即溃从童贯为都统制贯欲伐燕师道谏不聴谪为右衞将军致仕金人南下趣召之加少保师道至洛阳闻斡离不已屯京城下掲榜沿路言种少保领兵百万来金人惧徙砦増垒自衞钦宗闻其至喜甚拜少傅京畿两河宣抚使金使王汭在廷望见师道拜跪如礼帝笑曰彼为卿故也师道请缓金嵗币使彼惰归扼而殱诸河执政不可金师退罢为太一宫使御史中丞许翰奏师道尚可用加少师进太尉河北河东宣抚使师道请合关河卒屯沧衞孟滑备金兵再至朝论敌甫退不宜劳师既而召还太原陷又使巡边亟上疏请幸长安以避其锋大臣以为怯复召还既至病卒諡忠宪【宋史种世衡传】
　　张宗顔字希贤延安人补三班借职积官至泾原副将张俊选为统领从俊讨湖西冦秀州军校徐明以城叛宗顔夜袭其城明遁迁御前中军统制金人攻明州宗顔破其前军从俊讨李成与成将马进战玉隆观败之以兵袭击淮北迁崇信军承宣使伪齐入冦张俊檄宗顔自泗州为后继与刘猊遇于李家湾大破之猊仅以身遁擢知庐州总帅事敌数百骑至城下宗顔以百骑遇之敌退绍兴九年卒諡壮敏【宋史本传】
　　解元字善长保安军人起行伍韩世忠麾下擢偏将世忠出下邳金兵大至士皆骇愕元领二十骑擒其生口俄逢骑数百身自陷阵横刺部长坠马余皆遁去苗传刘正彦之变从世忠追贼擒于浦城金人攻浙西世忠以海舰横截大江金人出小舟以长钩扳舰元跃入敌舟以短兵击杀数十人擒其千户授统制前军讨闽冦范汝为转讨湖外诸盗时刘忠据白面山元率兵五百四面并进贼平改相州观察使绍兴四年金人伪齐合兵入侵元屯承州遣百人伏要路百人伏岳庙自以四百人伏路隅金人走城下伏发进退无路元追获四百八十人时城中兵不满三千金万户黒头虎造城下元微服出伪若降者金人稍懈俄伏发擒黑头虎金兵四集元战却之从世忠出下邳以数百骑破敌伏兵授保顺军承宣使畧地淮阳骑三百当敌骑数千元挥戈大呼转战自辰至午敌退成列而还进保信军节度使【宋史本传】
  </div>
  <div class="pagination">
   <a href="陕西通志_page328.html">
    上一页
   </a>
   <span>
    ...
   </span>
   <a href="陕西通志_page324.html">
    324
   </a>
   <a href="陕西通志_page325.html">
    325
   </a>
   <a href="陕西通志_page326.html">
    326
   </a>
   <a href="陕西通志_page327.html">
    327
   </a>
   <a href="陕西通志_page328.html">
    328
   </a>
   <span class="current-page">
    329
   </span>
   <a href="陕西通志_page330.html">
    330
   </a>
   <a href="陕西通志_page331.html">
    331
   </a>
   <a href="陕西通志_page332.html">
    332
   </a>
   <a href="陕西通志_page333.html">
    333
   </a>
   <a href="陕西通志_page334.html">
    334
   </a>
   <span>
    ...
   </span>
   <a href="陕西通志_page330.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
