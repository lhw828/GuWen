<!DOCTYPE html>
<html>
 <head>
  <meta charset="utf-8"/>
  <title>
   续修台湾县志 - 第 56 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   续修台湾县志 - 第 56 页/共 77 页
  </h1>
  <div class="content">
   查自故明时，原住澎湖百姓有五、六千人，原在台湾者有二、三万，俱系耕渔为生。至顺治十八年，郑成功挈去水陆伪官兵并眷口，共计三万有奇；为伍操戈者不满二万。又康熙三年间，郑经复挈去伪官兵并眷口，约有六、七千；为伍操戈者不过四千。此数年，彼处不服水土，病故及伤亡者五、六千；历年渡海窥伺，被我水师擒杀，亦有数千；相继投诚者，计有数百。今虽称三十余镇，并系新拔，俱非夙练之才。或辖五、六百兵，或辖二、三百兵不等。计贼兵不满二万之众，船只大小不及二百号，散在南北二路，垦耕而食，上下相去，千有余里。郑经承父余业，智勇不足，战争匪长。其各伪镇，亦皆碌碌之流，又且不相联属。贼众耕凿自给，失于操练，终属参差不齐；内中无家口者十有五、六，岂甘作一世鳏独，宁无故土之思？但贼多系闽地之人，其间纵使有心投诚者，既无陆路可通，又乏舟楫可渡，故不得不相依为命。郑经得驭数万之众，非有威德制服，实赖汪洋大海，为之禁锢。如专一意差官往招，则操纵之权在乎郑经一人，恐无率众归诚之日。若用大师压境，则去就之机在乎贼众，郑经安能自主。是为因剿寓抚之法。大师进剿，先取澎湖以扼其吭，则形势可见，声息可通，其利在我。仍先遣干员往宣朝廷德意。若郑经势穷向化，可收全绩。倘顽梗不悔，俟风信调顺，即率舟师，连■〈舟宗〉直抵台湾，抛泊港口，以牵制之。发轻快船只，一往南路打鼓港口，一往北路蛟港海翁窟港口，或用招诱，或图袭取，使其首尾不得相顾，自相疑惑。疑则其中有变，贼若分则力薄，合则势蹙，于以用正用奇，相机调度登岸，次第攻击。臣知己知彼，料敌颇审；率节制之师，贾勇用命，可取万全之胜。倘贼踞城固守，则先清剿其村落党羽，抚辑其各社土番。狭隘孤城，仅容二千余众；用得胜之兵，而攻无援之城，使不即破，将有垓下之变，贼可计日而平矣。

　　夫兴师所虑，募兵措饷。今沿边防守经制，及驻札投诚闲旷官兵，皆为台湾而设；听臣会同督提诸臣，挑选习熟精锐，用充征旅，无事征募动费之烦。此等兵饷，征亦用，守亦用；与其束手坐食于本汛，孰若简练东征于行间？至修整船只，就于应给大修银两领收，可无额外动支。船未足用，则浙、粤二省水师亦为防海设立，均可选用。仍行该省督提选配官兵，各举总兵一员，领驾协剿。每船用惯熟澎湖、台湾港路柁梢数人，即于福建投诚官兵内挑选分配。不足则将投诚兵，汰其老弱，别募熟于海道之人补额。因此，见在额给粮饷，不须分外加增；无烦夫役挽输安配。定妥以候风期，毋论时日，风信可渡，立即长驱。利便之举，诚莫过于此者。但水路行兵，出海水深，利用大船；进港水浅，利用小哨。今当新造小快哨一百只，以为载兵进港及差拨哨探之用。又当新造小八桨二百只，每大船各配一只，到台湾临敌登岸之时，可以盘载官兵，峰拥而上。其小快哨每只新造，只用价银四十两。小八桨每只新造，只用价银一十五两。二项共该用银七千两，为费不多。若台湾一平，则边疆宁靖，防兵可减，百姓得享升平，国家获增饷税，沿边文武将吏，得安心供职，可无意外罪累。一时之劳，万世之逸也。

　　密陈航海进剿机宜疏施琅

　　臣荷皇上特恩起用，以臣深知水性贼情，专畀进剿海逆之责。受事以来，练兵整船，靡敢刻懈。然用兵之法，不得不熟审详慎。古者行兵，多用奇计，声东击西，兵不厌诈，非可直道而行。去冬具疏，请以今年三、四月微北风进兵，盖为郑逆奸细颇多，使贼知我舟师必用北风而进，然后出其不意而收之。臣在在密用间谍，乱其党羽，自相猜忌。自去年逆艘纠集澎湖，欲抗我师，据险以逸待劳。设我舟师到彼，必由澎湖西屿头，然后转帆向东北而进；正值春夏之交，东北风为多，我船尽是顶风顶流，断难逆进；贼已先站立外堑内堑，接连娘妈宫，俱居我上风上流，其势难以冲击取胜，故不可不虑及此也。所以前议微北风之候，犹恐未能万全。且水道行兵，专赖风信潮水，非比陆路任意驰驱，可以计定进止。臣日夜抚心熟筹，莫如就夏至南风成信，连旬盛发，从铜山开驾，顺风平浪，船得联■〈舟宗〉齐行，兵无晕眩之患。逆贼纵有狡谋，斯时反居下风下流，贼进不得战，退不能守。澎湖一得，更知贼势虚实，直取台湾，便可克奏肤功。倘逆孽退守台湾，死据要口，我师暂屯澎湖，扼其吭、拊其背，逼近巢穴，使其不战自溃，内谋自应。不然，俟至十月乘小阳春时候，大举进剿，立见荡平。此乃料敌制胜、所当详细一一披陈者也。

　　然臣切有请者，督臣姚启圣，调兵制器，奖励士卒，精敏整暇，咄嗟立办；捐造船只，无所不备，矢志灭贼，国尔忘身。坚图报称，非臣所能力止。惟是生长北方，虽有经纬全才，汪洋巨浪之中，恐非所长。矧抚臣吴兴祚见在升任，即有新抚臣初到视事，恐未识闽疆情形。臣之鳃鳃，谓督臣宜驻厦门居中节制，别有调遣，臣得端统前进。行间将士，知有督臣后趱粮运策应，则粮无匮乏之患，兵有争先之勇，壮志胜于数万甲兵。今若与臣偕行，征粮何以催趱？封疆何所仰赖？安内攘外，非督臣断难弹压缓急。臣故密疏入告。使督臣闻知，必以臣阻其满腔忠荩。仰冀皇上密行温谕督臣，免其躬亲偕行。臣同督臣操练水陆精锐，官兵充足三万，分配战舰，尽可破贼。但臣仅掌有水师提督印信，未奉有征剿台湾之敕谕，伏望迅赐颁发，以副转睫师期，俾得申严号令，用以节制调度。所有督臣题定功罪赏格，赐臣循例而行，则大小将士，咸皆凛遵。至于师中参酌，见有同安总兵官臣吴英，智勇兼优，竭忠自许，可以为臣之副，尤望恩加奖励。又有兴化总兵官臣林承、金门总兵官臣陈龙、平阳总兵官臣朱天贵、海坛总兵官臣林贤、留闽候补总兵官臣陈昌、江东副将臣詹六奇、随征左都督臣李日■〈火呈〉等，俱堪冲风破浪，勇敢克敌，共勷捣巢。藉我皇上天威丕着，丑类游魂，何难珍歼。航剿灭贼，关系臣之一身，承当责任，何等綦重。以故凡贼之形势、风之顺逆、事之区昼，亟当十分详审，以图万全。况出汪洋大海之外，非敢轻举妄动、苟且从事，致负眷顾之隆。臣当会将军合词具题；而将军海务情形，非所谙晓。又恐奸细窥探漏泄，是以自将战略师期，密疏上闻。

　　又请决计进剿疏施琅

　　郑逆抗拒颜行，深费皇上宵旰南顾之忧。臣兹复荷圣恩起用，非重臣以水师提督之任，实用臣进平台湾之逆患，兼面奉天语温谕，剿灭台湾，以免生灵涂炭。衔命以来，兼程疾趋，即于去岁十月初六日抵厦门视事，点验船兵，全无头绪，焉敢妄举进剿。时欲具疏入告，恐伤寅恭和衷，故日以继夜，废忘寝食，一面整船、一面练兵，兼制造器械、躬亲挑选整搠，至今年四月终，方称船坚兵练，事事全备，移请宁海将军臣喇哈达、侍郎臣吴努春，到厦门看阅。此时将士人人思奋。臣即于五月初五日，会同督臣姚启圣，统率舟师，开驾至铜山，以俟夏至后南风成信，联■〈舟宗〉进发。

　　第督臣以五月初一日准部咨，进剿海贼，关系重大之旨，随转意不前；而三军侧听，并尽解体。臣自初七日起，日与督臣决计进取，力争十余日。至十六日，将军二臣抵铜山，到臣营所，臣面恳将军，转劝督臣乘南风进剿，以成摧枯拉朽之势。奈督臣终执旨意，以督提同心合意为辞。臣故不便违抗，姑听督臣主疏展期，实非臣之本意。此二将军臣亲到铜山所目击，而共悉臣衷也。

　　本月初九日，承准兵部札付内开：宁海将军喇哈达疏称，总督提督称南风不如北风。臣深为骇异。切思臣当日在铜山，与将军二臣，并无言及南风不如北风之语。日与督臣争执南风进剿，不惟三军皆悉其情，即通省士庶，亦皆共晓。且督臣日遣各总兵，劝臣权依督臣之议。今将军二臣具疏，竟不分晰明白，陷臣推托不前。若非皇上宽置不究，则臣先后疏章，自相矛盾，欺诳君父，罪当万死矣。

　　夫南风之信，风轻浪平，将士无晕眩之患，且居上风上流，势如破竹，岂不一鼓而收全胜？臣见督臣坚意难以挽回，故聊遣赶■〈舟曾〉快船二十三只，令随征总兵臣董义、投试总兵臣曾成、提标署左营游击事臣阮钦为，并各镇营千把等官，领驾前往澎湖，瞭探贼息。据其回称：义等奉令，遵于六月初四日午刻，从古雷洲开船，至初五日未时到澎湖猫屿。时各船未便轻进，湾泊花屿。初六日黎明，率各船由虎井过西屿头，瞭见刘国轩贼艘尽泊于妈宫澳。贼见我船，大船概起头帆，小船尽起大帆，贼遂出赶■〈舟曾〉二十余只，驾出西屿头。又有八罩贼船十余只，由南面而来。我船恐众寡不敌，本日未时，传炮收回各船，于初七日到大境，初八日到厦门港归汛等情。据此，则此行遣发巡哨船只，来去无阻，见有明据矣。乃坐塘笔帖式谭木哈图具题：大兵水面度日，逆贼窥望空隙之疏，殊非真知灼见，臣全不解其故。以臣生长海滨，总角从戒，风波险阻，素所经历。且荷简命，前任水师提督，阅历至今；岂有海面形势、风信水性，犹不畅熟胸中？而笔帖式乃更胜于臣乎？

　　盖贼中情形，臣屡得旧时部曲密信，称台湾人心惶惑，兼以刘国轩恃威妄杀，稍有隙缝，全家屠戮，人人芒刺在背；间有心欲向义，奈隔绝汪洋，难以朝呼夕应，未敢轻举此端，便是可剿可破之机。又此六月二十八日，据守口兵丁递送澎湖长发贼柳胜、林斗二人，赴臣军前投诚。询据柳胜等供称：原坐三板头船过来投诚，澎湖新旧熕船、鸟船、赶■〈舟曾〉、双帆艍各船，有一百一、二十只，刘国轩、林升、江钦等贼众六千余，内有家口旧贼约二千，其余俱系无眷口新附之众，私相偶语，提督不嗜杀人，俟大军到，便瓦解归顺。有伪萧一镇下将领，谋议候出娘妈宫操船，乘势驾船投诚；被其知觉，立杀头目九人。因探问我兵船自铜山撤回归汛，彼故调贼二千余，回台湾耕种。今仅留贼四千，在澎湖配船防守等语。据此，则贼中虚实，又已得其详矣。

　　且臣更以贼中之情形言之，昔之伪镇营蚁附胁从，皆受郑成功、郑经父子结恩旧人，笼络相依。今刘国轩暴戾操权，动辄杀戮，以威制人，谁肯甘为几肉。是我舟师未到澎湖，权犹在刘国轩一人之主持。我舟师若抵澎湖，势难遏各伪镇伪卒之变乱。则踞守澎湖逆贼纵有万余，内多思叛。驱万贼万心之众，以抗我精练勇往之师，何足比数？虽刘国轩轻命死敌，于人心猜忌之际，靡不自溃，则可破可剿之机，又无加于是。今我皇上若以俟有可破可剿之机，温旨下颁，则汪洋巨浸之中，谁肯效命七尺之躯，而殚力三窟之险；势必藉旨意为居奇，迁延岁月，虚糜浩费。所谓筑室道旁，三年不成；是贼终无可破可剿之日矣。矧夫按兵不动，善以抚谕，刘国轩沐猴鸱张，操纵自如，志得意满，断无输诚向化之念。其中有伪镇营贼，纵有心归正，而迩来台湾各港，禁锢严密，一船不许出港，虽有谋叛隐情，亦难通报。故非联船进发，疾行扑击，安肯自甘献俘？坐待贼亡，竟在何时！

　　在督臣，灭贼之念甚切，惜乎生长北方，水性海务非其所长；登舟之际，心摇呕吐，所以前疏恳留督臣居中调度，盖为此也。中有一、二视此畏途，未免低徊，致督臣疑惑不决。臣虽庸愚，料敌颇效。前于康熙二年间，海逆猖獗，皇上特差兵部郎中党古里到闽，问臣机宜，当即决意进攻厦门。时督臣李率泰亦以臣过于担当。然两岛竟为臣克平。旋于康熙六年十一月为边患宜靖、逆贼难容等事具题，未奉俞旨，乃使逆孽于甲寅年有燎原之变。郑经虽死，留此余党，负踞绝岛。臣丁年六十有二，血气未衰，尚堪报称。今不使臣乘机扑灭，再加数年，将老无能为，后恐更无担当之臣，敢肩渡海灭贼之任。是以臣鳃鳃，必灭此朝食。惟是台湾残孽未歼，故溢设镇营官兵，糜费钱粮，贻累民生未苏。况所设水师镇营，原为航海捣巢之用，今就中挑选精兵二万有奇，大小战船三百号，尽堪破贼，可以无用陆师，徒相牵制，卒难成功。若陆师中间有勇敢效忠、熟练海务能将，容臣调选一、二，以为臂指，共勷大举之需。

　　伏思臣累受国恩，奉调进京，即宠擢内大臣之列，豢养十余年，今复谬荷起用，寸功未效，又叨更晋宫衔，特赐御膳；亘古臣子，未有受君恩如是也。即赴汤蹈火，臣志所不辞。倘荷皇上信臣愚忠，独任臣以讨贼，令督抚二臣摧趱粮饷接应，俾臣整搠官兵，时常在海操演，勿限时日。风利可行，臣即督发进取，出其不意，攻其无备，何难一鼓而下。事若不效，治臣之罪。臣朴质武夫，一片图报微诚，惟知钦遵，天语煌煌，责臣必破台湾，克奏肤功。臣以君命为重，故当克尽臣职，不禁烦琐，激切沥陈，断不敢以浮言饰辞，冒昧陈于君父之前，伏乞皇上睿鉴。

　　澎湖报捷疏施琅

　　臣自去年六月，同督臣姚启圣在铜山停师回汛，刘国轩侦知，自回台湾，留拨伪镇营等船兵，扼守澎湖，不时来往调度。今年四、五月，知臣乘南风决计进剿，就台湾贼伙，选拨精壮敢死者；又抽调草地佃丁民兵，将洋船改为战船。凡各伪文武等官所有私船，尽行修整，调集来澎湖大小炮船、鸟船、赶■〈舟曾〉船、洋船、双帆艍船，合计二百余号，贼伙二万余众。官兵各眷口，监羁台湾红毛、赤嵌二城，坚其死战。刘国轩亲统倾巢之众，复来澎湖。将妈宫屿头上下，添筑炮城二座，风柜尾炮城一座，四角山炮城一座，鸡笼山炮城一座，东南嵵内一列炮台四座，西面内外堑、西屿头一列炮台四座，牛心湾、山头顶炮台一座。凡沿海之处，小船可以登岸者，尽行筑造短墙，安置腰铳，环绕二十余里，分遣贼众死守，星罗棋布，坚如铁桶。臣总统镇营舟师，将各大小战船风篷上，大书将弁姓名，以便备知进退先后，分别赏罚。于六月十四日辰时，由铜山开驾进发；十五日申时到猫屿、花屿。有守汛贼哨数十余只，见臣舟师将到，即奔回澎湖。时值天晚，将船湾泊八罩水埯澳，遣官坐小哨，到将军澳、南天屿等岛，安抚岛民。十六日早进攻澎湖，逆贼排列船只迎敌。臣标署右营游击蓝理等官兵，配坐鸟船一只；署后营游击曾成等官兵，配坐鸟船一只；署左营游击张胜等官兵，配坐鸟船一只；二等侍卫吴启爵等官兵，配坐鸟船一只；同安城守右营游击赵邦试等官兵，配坐鸟船一只；海坛镇标中营游击许英等官兵，配坐鸟船一只；铜山镇标右营游击阮钦为等官兵，配坐鸟船一只。此数船首先冲锋破敌，直入贼■〈舟宗〉，攻杀贼炮船二只、赶■〈舟曾〉船六只，贼伙斩杀殆尽。其船放火烧毁。又用炮火攻击，立刻沉坏贼鸟船一只、赶■〈舟曾〉船二只。副锋臣标右营千总邓高匀配水陆等官兵，坐鸟船一只；烽火营游击王祚昌匀配水陆等官兵，坐鸟船一只；臣标署右营守备方却等官兵，配坐鸟船一只；金门镇标中营游击许应麟等官兵，配坐鸟船一只；金门镇标右营守备林芳等官兵，配坐鸟船一只；臣标随标功加守备李光琅等官兵，配坐鸟船一只；用炮火攻击，打沉贼鸟船一只、赶■〈舟曾〉船二只，贼伙溺死殆尽。时值南潮正发，前锋数船，逼近炮城。贼艘齐出合围，臣恐数船深入难出，自将坐驾船直冲入贼■〈舟宗〉。兴化镇臣吴英继后夹攻，焚杀伪扬威将军、援剿左镇沈诚，统辖前锋镇姚朝玉，义武镇陈侃，戒旗五镇陈时雨，伪协将弁大小贼目计七十余员。伪水师总督林升中箭三枝，中鹿铳二门，左腿被大炮打折，立即载回台湾。贼众焚杀溺死计二千余众，遂救出数船。臣右眼被铳击伤，眼睛未坏。因天色将晚，收出西屿头洋中抛泊。

　　十七日早，将全■〈舟宗〉舟师，复收泊八罩水埯澳，严申军令，查定功罪，赏罚官兵。十八日进取虎井、桶盘屿。十九日臣坐小赶■〈舟曾〉船，往澎湖内外堑、嵵内细观形势。二十、二十一两日，故用老弱骄兵之计，用赶■〈舟曾〉、双帆艍船分二股，假攻嵵内、内外堑，以分贼势。臣于二十二日再申军令，分股进发。遣臣标随征都督陈蟒、魏明，副将郑元堂，领赶■〈舟曾〉船双帆艍船五十只为一股，从东畔嵵内直入鸡笼屿、四角山，为奇兵夹攻。又遣臣标随征总兵董义、康玉，外委守备洪天锡，领赶■〈舟曾〉双帆艍船五十只为一股，从西畔内堑，直入牛心湾，作疑兵牵制。将大鸟船五十六只居中，分为八股。每股七只各作三迭。臣居中为一股，兴化镇臣吴英领一股居左，平阳镇臣朱天贵、臣标前营游击何应元合领一股居右。金门镇臣陈龙，领一股在次左；臣标署中营参将罗士鉁、署右营游击蓝理、署后营游击曾成，合领一股在次右之右；署铜山镇臣陈昌，领一股在次左之左；海坛镇臣林贤领一股在末右；厦门镇臣杨嘉瑞领一股在末左。尚有船八十余只，留为后援。臣督率严阵指挥，直向娘妈宫扑剿。贼各处炮城及迎敌炮船、鸟船、赶■〈舟曾〉大小各船，四面齐出迎敌。每贼炮船安红衣大铜炮一位，重三、四千觔，在船头；两边安发熕二十余门不等，鹿铳一、二百门不等。炮火矢石交攻，有如雨点，烟焰蔽天，咫尺莫辨。首冲破敌陷阵，乃海坛镇臣林贤、平阳镇臣朱天贵、前营游击何应元、海坛镇标左营游击吴辉、千总蔡奇凤、海坛镇标右营守备林正春、副锋臣标前营千总林鹏、海坛镇标右营游击江新、围头营游击陈义、平海营游击郑桂、海坛镇标中营游击许英等。其分遣东西二股之官兵船只，继进夹击互攻，自辰至申，我师奋不顾身，抵死击杀。贼被我师用火桶火礶焚毁大炮船十八只，击沉大炮船八只，焚毁大鸟船三十六只、赶■〈舟曾〉船六十七只、洋船改战船五只。又被我师火船乘风烧毁鸟船一只、赶■〈舟曾〉船二只。逆贼并力死斗，势穷难支，用火药藏于船舱，发冲心炮自焚炮船九只、鸟船一十三只。贼惊危势，急跳水，得获鸟船二只、赶■〈舟曾〉船八只、双帆艍船二十五只，焚者焚，杀者杀。伪征北将军曾瑞、定北将军王顺、水师副总督左虎卫江钦、统领右先锋陈谅、戎旗二镇吴潜、援剿右镇郑仁、援剿后镇陈启明、宣毅左镇邱辉、护卫镇黄联、后劲镇刘明、折冲左镇林顺、斗宿镇施廷、亲军水师三镇薛冲、水师一镇萧武、水师二镇陈政、水师四镇陈立、中提督中镇洪邦柱、中提督右镇尤俊、中提督后镇杨文炳、中提督亲随一镇陈士勋、左龙骧中协黄国助、右龙骧左协庄用、侍卫中镇黄德、侍卫右协蔡智、侍卫骁翊协蔡添、侍卫领旗协林亮、侍卫左总辖毛兴、勇衔中协张显、勇卫左协林德、勇卫右协陈士勋、勇卫前协曾遂、中提督领兵协吴略、中提督左协林德、中提督前协曾瑞、中提督领旗协吴福、中提督前锋协陈升、中提督总理协陈国俊、右武卫右协吴逊、右武卫随征二营梁麟、水师二镇前锋副将李富、水师二镇左营副将张钦、水师三镇左营副将许端、水师三镇右营副将林耀、援剿右镇右营廖义、援剿前镇前锋营庄超、折冲镇左营陈勇、左提督后镇左营王受等四十七员，其余伪协营领兵监督翼将正副总班总理监营候缺将小头目焚杀溺死，约计三百余员。焚杀、自焚、跳水溺死贼伙，约计一万二千有奇。尸浮满海。总兵朱天贵被炮穿胁立死，游击赵邦试亦被炮击脑立死，总兵林贤被箭轻伤左臂，总兵吴英被鹿铳轻伤右耳。贼止剩有小炮船三只、小鸟船二只、赶■〈舟曾〉船十一只、双帆艍船十五只，脱出北面吼门遁走。讯知刘国轩乘小快船亦从吼门而逃。时值黄昏，难以追杀。在山伪将军果毅中镇杨德、游兵镇陈明、果毅后镇吴禄、中提督前镇黄球、璧宿镇杨章、侍卫后镇颜国祥、中提督中协副总兵张显、骁翊营副将洪良佐、统领右先锋领兵副总兵李锡、右先锋营副总兵黄显、右虎卫领兵副总兵江高、果毅镇下左营林新、左虎卫随征营副将黄豹、左虎卫副将江篇、游兵镇中营周烈、前营副将刘隆、果毅后镇右营副将林好、旗皷中军严泽、亲随营正总班阮恢、中提督下副将李芳、管理大炮副将林武、前镇下随征副将汤兴、前镇下左营副将蔡穆、戎旗二镇右营副将吴升、果毅中镇正领兵副将曾胜、中营副将杨杰、左营副将吴振、右营副将陈李、随征营副将黄桂、前锋营副将张佐春、参将杨彬、伪提督后镇领兵中军徐其昌、果毅后镇左营林和、左翼将廖冬、神威营林启、后镇左营杨壮、璧宿镇随征参将洪存光、候缺亲随营参将王建、游兵镇亲随标参将郑泗、随标参将何正、前镇正领班参将林兴、冲锋正总班参将黄峨、左虎卫正领游击林尾、副领都司邱升、璧宿镇旗皷正中军游击林朝晖、宣毅左镇左营邱睿、果毅中镇下游击王寿、吴旋、赖淑、郑应，一正领游击黄寿、二正领游击林明、三正领游击林畅、陈贤、王招、四正领游击陈胜、游兵镇中营游击陈恕、前营游击薛勇、随标营游击施辰、果毅后镇领兵洪升、坐营中军刘斌、翼将杨胜、亲随营将徐秋、随征营将曾春、游击郑先庚、前镇随征游击颜潜、左翼游击钱孟乔、左副领游击方胜、右副领游击林盛、掌标游击陈奕、小监营游击戴耀、左副总班都司黄升、右副总班都司黄义、侍卫监营林仕、领旗营陈寅、旗皷中军林赞、果毅中镇下都司郑辛、王友顺、何荣、黄桂、李升、吴麟、管炮都司陈凤、璧宿镇下正总理候缺都司林英、杨劝、宣令守备林玉、监营守备陈和、副总班守备林麟、副总班守备杨瑞、周明、黄登、中提督下二领林辉明、三领梁三老、果毅中镇下守备沈云隆、许福、柯伟、陈仕、陈定、郑兴、陈銮、林长、陈德完、蔡兴、洪禄、林凤、林甫、陈万、蒋凤、谢吉、康顺、张福、王麟、曾良、陈月、陈尾、游兵镇中营守备李忠、前营守备朱义、随标营守备黄二、林彩、许伍、林泰、管炮守备林换、李受、前镇下守备吴传、胡哲、龚耀、陈新、提督后镇冲锋总班陈斌、候缺亲随营王飞龙、正总班曾道兴、副总班欧兴、都司高升、陈进、果毅后镇下司总陈贵、杨美、陈桂、总班周虎、中提督下司总林爱、都司林三、侍卫下副领陈祺、游兵镇下亲标营千总胡进、黄琏、随征千总李四、朱都、王雄、果毅后镇下都司杨龙、蔡珀、监营林龙、璧宿镇下都司刘明、许佐、总班程雄、赵和、红旗官沈冬、陈胜、果毅后镇下司总谢里、蔡明、正总班洪忠柳、赐正总理黄三、副总理许攀、随征正总班张猛、红旗官许卯、何煌、陈胜、董兴、总司黄推等，共一百六十五员，带贼众四千八百五十三名，倒戈投降。臣仰体皇上好生之德，宥其自新，俱已发令剃发；伪镇营赏以袍帽，贼众给以银米，用彰我朝廷不嗜杀鸿恩，以策后效。

　　是役也，逆贼盘踞海岛四十余载，荼毒生灵，蹂躏版图，致廑皇上宵旰之忧。臣体圣衷，誓必灭此净尽；故虽带伤负创，贾勇扑剿。舟师自十四日深入汪洋巨浸之中，水天相连，稽古以来，六月时序，澎湖无五日和风，怒涛山高，变幻莫测。今抵澎旬余日，海不扬波，俾臣得以调度，七日夜破贼。二十二日进师，午刻潮涨较多四尺，莫非上天垂佑，皇上弥天之福，故使扼守澎湖巨魁巨镇精锐、逆贼巨舰，不数日而全军覆没。虽各镇将弁目士卒，戮力用命，实赖皇上天威丕振。督臣姚启圣捐造船只，捐养水兵，与臣共勷大举，又亲来厦门弹压，殚心催趱粮饷，挽运不匮；加以厚资犒赏将弁，三军莫不激励思奋。今日克取澎湖之大捷，皆督臣赏赉鼓舞之功，乃有此成效也。拟即乘胜进剿。但台湾港道纡回，南风狂涌，深浅莫辨，似应少待。八月或十月利在北风，进取万全。倘有机会可破，臣立即进师。三军关系綦重，尤当倍加慎毖，不敢轻举妄动。澎湖为台湾咽喉，今澎湖既已克取，台湾残贼，必自惊溃胆落，可以相机扫荡矣。但二穴既克扫之后，或去或留，臣不敢自专，合请皇上睿夺。或遴差内大臣一员来闽，与督臣商酌主裁；或谕督抚二臣会议，俾臣得以遵行。更有请者，臣奉有钦颁功罪格例，赏罚期必严明。行间将士，首先冲锋破敌，自当题叙；如逡巡不前，法岂容宽？必宜分别依格究处。惟赏功一项，臣前题明暂取二万五千两，布政司纔发一万六千两，尚少九千两。此番，官兵用命血战者多，必须从优奖励，仰候银两，遵照格例赏赉。又见在进剿台湾，尤切需赏功银两，以昭信赏，用鼓士气。伏祈敕部移咨督臣，迅行酌给。如投诚官兵中有自愿归农者，臣查其原籍，即行该府县安插。老弱者亦在点汰。苦欲入伍者，粮饷在所必需，应动何项钱粮，并乞敕部咨会督臣，拨给策应，使投诚之众，各得其所，而无流离之叹。台湾逆孽，势必望风归附。荡平之后，仍遵旨裁汰。此十六、二十二等日，水陆官兵攻杀贼众，死亡者计三百二十九员名，带伤者计一千八百余员名，悉被炮火攻击，以致伤亡甚多。臣将被伤官兵，按其轻重，一等伤每名给银三两，二等伤每名给银二两，三等伤每名给银给银一两，以资药费。死亡者酌给银两，以备殡殓。此项银两，臣暂为挪应，容备造发给数目细册，送部稽核发给还项。至于格外优恤，出自皇仁。其重伤官兵，不能荷戈者，臣俱已拨船载回厦门，延医调治。其所少兵额，另咨督臣，就于陆师挑选，前来补足精兵实数，时常操演，克期合■〈舟宗〉进发。至于分派冲锋、副冲锋镇营将弁，配坐鸟船、赶■〈舟曾〉船。鸟船每船或配大小将弁闲员及外委员弁二、三十员不等；赶■〈舟曾〉船每船或配十员、八员不等。又如镇将所领一股，每股鸟船七只，其中分配水陆将弁，首先跳船、焚船者尚多。其人疏内未得逐一概列，容臣荡平台湾奏凯之日，拟定功罪，胪列在事文武官兵员名，备造清册开报请叙。其投诚伪镇营缴到伪防牌札，与夫得获船只、大炮、甲器、旗帜等项：查所获红衣大铜炮十二位，每位重有四、五千觔，炮子大者二十二、三觔，中者十七、八觔，次者十四、五觔。鉎铁大炮二位，每位重七千余觔，用炮子三十余觔。尚有焚毁炮船所配之炮，俱已沉落在海，见在寻捞。其余大小发炮火甲器等物，容查明一并造册缴部，以听查察。

　　陈台湾弃留利害疏施琅

　　台湾北连吴会，南接越峤，延袤数千里；山川峻峭，港道迂回，乃江、浙、闽、粤四省之左护。隔澎湖一大洋，水道四更。明季设水师标于金门所，出汛至澎湖而止，水道亦有七更。台湾一地，原属化外，土番杂处，未入版图也。然其时中国之民潜至，生聚于其间者，已不下万人。郑芝龙为海寇时，以为巢穴。及崇祯元年，郑芝龙就抚，将此地税与红毛，为互市之所。红毛遂联络土番，招纳内地人民，成一海外之国，渐作边患。至顺治十八年，为海逆郑成功所攻破，盘踞其地，纠集亡命，挟诱土番，荼毒海疆，窥伺南北，侵犯江浙；传其孙克塽，六十余年间，无时不仰廑宸衷。臣奉旨征讨，亲历其地，备见野沃土膏，物产利溥；耕桑并耦，渔盐滋生，满山皆成茂树，遍处俱植修竹，硫磺水藤，糖蔗鹿皮，以及一切日用之需，无所不有。向之所少者布帛耳。兹则木棉盛出，经织不乏。且舟帆四达，丝缕踵至，饬禁虽严，终难杜绝，实肥饶之区，险阻之域。逆孽乃一旦凛天威，怀圣德，纳土归命，此诚天以未辟之方舆，资皇上东南之保障，永绝边海之祸患，岂人力所能致？

　　夫地方既入版图，土番人民，均属赤子。善后之计，尤宜周详。此地若弃为荒陬，复置度外，则今台湾人民稠密，户口繁息，农工商贾，各遂其生，一行徙弃，安土重迁，失业流离，殊费经营，实非长策。况以有限之船，渡无限之民，非阅数年，难以报竣。使渡载不尽，苟且塞责，则该地之深山穷谷，窜伏潜匿者，实繁有徒；和同土番，从而啸聚，假以内地之逃军流民，急则走险，纠党为祟，造舟制器，剽掠滨海。此所谓藉寇兵而赍盗粮，固昭然较著者。甚至此地原为红毛住处，无时不在涎贪，亦必乘隙以图。一为红毛所有，则彼性狡黠，所到之处，善为蛊惑人心。重以夹板船只，制作精坚，从来无敌于海外。未有土地可以托足，尚无技俩；若既得数千里之膏腴，有以依泊，必倡合党伙，窃窥边疆，逼近门庭，此乃种祸。后来沿边诸省，断难晏然无虞。至时复勤师远征，两涉大洋，波涛不测，恐未易再建成效。如仅守澎湖，而弃台湾，则澎湖孤悬汪洋之中，土地单薄，界于台湾，远隔金、厦，岂不受制于彼？是守台湾即所以固澎湖，台湾、澎湖，连为臂指，沿边水师，汛防严密，各相犄角，声气关通，应援易及，可以宁息。况昔日伪郑所以得负抗逋诛者，以台湾为老巢，以澎湖为门户，四通八达，游移肆虐，任其所之，我之舟师，往来有阻。今地方既为我得，在在官兵，星罗碁布，风期顺利，片帆可至，虽有奸萌，不敢复发。臣业与部臣抚臣会议。部臣抚臣未履其地，去留未敢悬决。臣阅历周详，不敢遽议轻弃者也。

　　伏思我皇上建极以来，仁风遐畅，威声远播，四海宾贡，万国咸宁；日月所照，霜露所队。凡有血气者，莫不臣服；以斯方拓之土，奚难设守以为东南数省之藩篱。且海氛既靖，内地溢设之官兵，尽可陆续汰减，以之分防台、澎两处。台湾设总兵一员，水师副将一员，陆师参将二员，兵八千名。澎湖设水师副将一员，兵二千名。通计兵一万名，足以固守，又无添兵增饷之费。其防守总兵、副、参、游等官，定以三年或二年转升内地，无致久任，永为成例。在我皇上优爵重禄、推心置腹，大小将弁，谁不勉励竭忠！然当此地方初辟，该地正赋杂饷，殊宜蠲豁。现在一万之兵食，权行全给；三年后开征，可以佐需。抑且寓兵于农，亦能济用，可以减省，无庸尽资内地之转输也。

　　盖筹天下之形势，必求万全。台湾一地，虽属外岛，实关四省之要害。无论彼中耕种，犹能少资兵食，固当议留；即为不毛荒壤，必藉内地挽运，亦断断乎其不可弃。惟去留之际，利害攸系。我朝兵力，比于前代，何等强盛。当时封疆大臣，狃于目前苟安，为计划迁五省边地，以备寇患，致贼势愈炽，而民生颠沛。往事不臧，祸延及今，致遗朝廷宵旰之忧。臣仰荷洪恩，天高地厚，行年六十有余，衰老浮生，频虞报称末由，熟审该地形势，而不敢不言。盖臣今日知而不言，至于后来万或滋蔓难图，窃恐皇上责臣以缄默之罪，臣又焉所自逭。故当此地方削平，定计去留，莫敢担承；臣思弃之必酿成大祸，留之诚永固边圉。会议之际，臣虽谆谆极道，难尽其词。在部臣抚臣等，耳目未经，又不能尽悉其概，是以臣会议具疏之外，不避冒渎，以其利害，自行详细披陈。伏祈睿鉴！

　　请蠲减租赋疏施琅

　　台湾沃野千里，则壤成赋，因地为粮，宜称富足。但地处汪洋之中，化阻声教之外；弥山遍谷，多属土番；虽知怀服，习性未驯，射猎是事，征供无几。所安于耕渔，可得按户而问赋者，皆中国之人，于数十年前，生聚乎其间。及郑逆拥众盘踞，兵即为农，农即为兵，兼沿海数省之地方人民，有为其所掠而去者，有趋而附者，非习于渔，则与为佃。自臣去岁奉旨荡平伪藩，伪文武官员丁卒与各省难民，相率还籍，近有其半。人去业荒，势所必有。今部臣苏拜等所议钱粮数目，较伪藩郑克塽所报之额，相去不远。在郑逆当日，僭称一国，自为一国之用度。因其人地，取其饷赋，未免重科。兹部臣等奉有再议之旨，不得不就此数目议覆。

　　臣窃见此地，自天地开辟以来，未入版图。今其人民既归天朝，均属赤子。以我皇上视民如伤，率土咸被，伏乞沛以格外之泽，蠲减租赋。恩出自皇上，不在臣下，使海外诸国，向闻天威而慑服；兹轻赋薄敛，益慕圣德而引领。如以会议既定，当按数而征；在道府县，责成所系，必奉行催科。兼以郑逆向时所征者乃时银，我之所定者乃纹银，纹之与时，更有加等。兹刘国轩、冯锡范见在京师，乞敕部就近讯询而知。彼夫遐陬初化之人，非孝子顺孙，苟或以繁重为苦，输将不前，保无酿成地方之祸阶乎？至时蠢动，为费更甚，何惜减此一、二万之钱粮哉？且臣前之所以议守此土者，非以其地而可以加赋也。盖熟察该地，属在东南险远海外之区，关系数省地方安危，既设官分治，拨兵汛防，则善后之计，宜加周详。今所调守兵一万，乃就闽省经制水陆兵丁六万五千七百五十名数内抽调。兵无广额，饷无加增。就此议定钱粮数目，蠲减于寇虐之后，使有司得以仰体皇上德意，留心安集抚绥，俾四民乐业，亿兆欢戴。至数年后，人户盛繁，田畴悉易，赋税自尔充益。斯时有增无减，岂待按数而征哉？至于兴贩东洋白糖一项，岁定二万石；不足之数，听其在本省之内采买。夫本省之去台湾，已隔两重汪洋。以台湾所产白糖，配台湾兴贩船数，固为妥便；若就本省凑买白糖，涉重洋而至台湾，方兴贩东洋；则今四方荡定，六合为一，在台湾可以兴贩东洋；何本省而不可兴贩，必藉台湾之名买白糖赴彼兴贩？此皆部臣苏拜等虑彼中之钱粮不敷，婉为筹度凑足良法。可知台湾钱粮，一时未能裕足故也。

　　然在部臣及督抚二臣，未至其地，不知该地情形。虽留心区画，难以曲尽。以臣躬亲履历，其于民风土俗、安危利害，无不详悉。天下事言之于已然之后，不若言之于未然之前。臣荷恩深重，知无不言，言无不尽。如今不言，至于后来或有祸患。咎臣以缄默之罪，臣又安所自逭？况臣叨有会议之旨，故不得不尽披陈。

　　论开海禁疏施琅

　　臣闻虑事必计其久远，防患在图于未然。我皇上深念海宇既靖，生灵涂炭多年，故大开四省海禁，特设关差定税，听商民贸捕。群生感霈泽之均沾；国家获泉流之至计。顾臣思前因海禁森严，堤防易于画一。兹海禁既展，沿海内外，多造船只飘洋，贸易采捕，纷纷往来，水师汛防，无从稽察。窃见在昔明朝，滨海奸徒出没纠■〈舟宗〉肆害，延至我朝四十余年，江、浙、闽、粤数省，民靡有宁。今德威远播，四海归心；惟南之柬埔寨，尚有伪镇杨彦迪下余孽黄进，聚艘百余号；北之浙江乌洋，尚有房锡鹏残党及抚而复叛之刘会集艘数十只，游移海洋。迩来贸易船只，给有关臣照票而往；采捕船只，给有道府县由单而出；业杂无统，兼数省内地积年贫穷，游手奸宄，实繁有徒；乘此开海，公行出入汛口。若严于盘查，则以抗旨之罪相加；恐至海外诱结党类，蓄毒酿祸。况见准浙江抚臣赵士麟咨称：闽省有等渔船，越境荼毒渔民，亟宜禁止等语。臣以为展禁开海，固以恤民裕课，尤须审弊立规，以垂永久。如今贩洋贸易船只，无分大小，络绎而发；只数繁多，赀本有限，饷税无几；不惟启外域之慢，非大国之风；且藉公行私，多载人民，深有可虑。如近者臣在省会议，据中军参将张旺报称：船户刘仕明赶缯船一只，给关票出口，往吕宋经纪。其船甚小，所载货无多，附搭人数，共一百三十三名。臣据报，旋即行查；而该船已开去矣。一船如此，余概可知。此时内地人民、奸徒，贫乏不少，弗为设法立规，节次搭载而往，恐内地渐见日稀。夫以台湾难民，尚荷皇上德意，移入内地安插。今内地之人，反听其相引而之外国，殊非善固邦本之法。

　　窃观外国进贡之船，人数来往有限，岂肯遗留一人，在我中土？更考历代以来，备防外国，甚为严密。今虽许其贸易，亦须有制，不可过纵。以臣愚见，此飘洋贸易一项，当行之督、抚、提，各将通省之内，凡可兴贩外国港门，议定洋船只数，听官民之有根脚身家，不至生奸者，或一人自造一般，或数人合造一船，听四方客商货物附搭；庶人数少而赀本多，饷税有征，稽查尤易。至于外国见我制度有方，行法慎密，自生畏服而遏机端。其欲赴南北各省贸易并采捕渔船，亦行督、抚、提，作何设法画定，互察牵制良规，以杜泛逸海外滋奸。则民可以遂其生，国可以佐其用，祸患无自而萌，疆圉永以宁谧，诚为图治长久之至计。

　　夫安不忘危，利当思害。苟视为已安已治，无事防范，窃恐前此海疆之患，复见不远。矧兼水师船只，例限三年小修，五年大修。自征剿及渡载投诚伪官兵眷口难民之后，多属朽坏，搁泊少当于用。穷弁不能拮据，整葺请修，犹迟时日；而沿海新造贸捕之船，皆轻快牢固，炮械全备，倍于水师战舰。倘或奸徒窃发，藉其舟楫，攘其赀本，恐至蔓延。盖天下东南之形势，在海而不在陆。陆地之为患也有形，易于消弭；海外之藏奸也莫测，当思杜渐。更以台湾、澎湖新辟，远隔汪洋，设有藏机叵测，生心突犯，虽有镇营官兵汛守，间或阻截往来，声息难通，为患抑又不可言矣。至时禁止贸捕之议复行，宁惟负我皇上子养亿兆之德意，将东南环海地方，不又仰廑宸衷顾虑哉？

　　盖自我朝定鼎以来，凡有梗化，精骑一到，率土咸服；独此海氛，积年负抗，调发劳费，动关亿万，未获削平。乃干断航剿，甫尔荡定，而四省开洋船只，出入无禁。思患预防，不可一日废弛。

　　臣谬膺职任，在闽言闽。当此未然，深知情弊，鳃鳃上陈。使臣年力方壮，皇上不以臣为驽骀，尚可竭蹶绸缪；惟年已六十有五，衰老渐及，意在乞休。祇荷恩深重，思皇上有千万世之洪基，臣子孙有千万世之爵禄，故不能缄默，而言人之所不敢言者。

　　请收拾遗弃人才疏施琅

　　窃惟我朝定鼎以来，凡属投诚，荷恩录用，在在竭忠。或膺提镇，或授副参游守千把等，殊典过优。近准部咨：康熙十三年以后，凡投诚功加未至入等者，追札归农，奉旨钦遵在案。此就功分别用舍，亦慎名器之要端。然此等不无抱抑之叹。盖用人之道，用之不可以拘例，弃之尤不可以骤促。臣思闽省投诚，有系康熙十三年以前在外省垦荒，为题调从征效力者；有康熙十三年以后，在本省效劳，见补经制游守千总员缺，着有功绩者；至于台湾新附人员，亦有勇敢历练者；一旦弃置之，未免屈某已效之力，而辜其归命之心。以臣愚见，不若洪开格外隆恩，敕下督抚提，将新旧投诚各官，见在闽省者，亲行考验。其中果老弱病废，无一技之长，原系经任游守千把者，准其原品致仕；未经任事者，听其原籍安播归农。果系年力精壮，胆气勇敢，历练战斗者，酌定衔札，量给俸饷，令随督抚标下效劳，许以遇缺保题一、二补用。此中名数，旧者如垦荒题调及本省效劳，见补经制员缺，航剿效力者，验选约计不过百余员。如台湾投诚验选，不过数十员，计朝廷之动给无几。从前海疆未靖，年年调发飞挽，费用不计。今四方式宁，各省溢额官兵，概经裁汰，俸饷从此减省，一年之中，何惜一、二万金，以养有用之人，使新旧投诚老弱者，遂安处之荣，精锐者有功名之望？若以功加未至入等，循例而弃之；已至入等，循例而用之；是徒循资格以待人。

　　臣伏见未至入等者，其才略未必皆逊于已至入等之员。已至入等者，其才略未必能胜于未至入等之员。惟择其精练勇敢者而蓄之，则凡巨擘，皆得遂其愿效之怀；自壮而老，老而死，安心于覆帱。彼懦弱无长者，亦恬然而自安。不宁惟是，见今裁兵之际，更多游手游食，穷窘无藉之辈，负戴营生，非其素志；不能尽保其无异念。视此巨擘，皆为我罗而养之，则若辈之碌碌因人成事者，终无足有为，即为亦无济。此实笼络人材，罗其尤而众心自戢者也。且夫朝廷尚三年一试武场，不过欲广搜天下人才。然其中式者，虽弓马略谙，而未历戎伍，未经战攻，何若此等之赳赳武夫，惯精于疆场，用之较有实效也。昔汉祖当天下既定，犹思壮士以守四方。此深鉴用舍之得失。

　　兹万国献琛，群黎遍德，各省亦有投诚不同，而臣在闽言闽，特举此投诚之用舍。盖措置得宜，其于国家，未必无少裨也。况乎郑克塽见蒙优加公爵，冯锡范、刘国轩见授伯爵。国轩见叨天津总兵之任。皇上之推心垂仁，诚冠于万古帝王，又谁不倾心仰答者乎？臣为封疆筹奠安至计，非敢为投诚人员自市私恩也。

　　请采买米榖按丰歉酌价疏巡台御史书山、张湄

　　榖价以丰歉为低昂，采买视岁时为损益，未有守以前之成例，而不务变通者也。台湾虽素称产米之区，而生齿日繁，地不加广；兼之比岁雨旸不时，收成歉薄，盖藏空虚。荷蒙皇上圣明远照，洞悉情形于重洋万里之外，历奉谕旨，台民无不感激。惟是内地臣工，身未亲履其境，徒执传闻之丰裕，未晓今昔之不同。即如御史陈大玠，生长泉州，尚疑台郡有岐视漳、泉之见。殊不知台湾固为东南数省乏藩篱、八闽全省之门户，而于漳、泉所系，尤非浅鲜也。台郡宁谧，则漳、泉安。漳、泉安而全闽俱安矣。

　　夫地以民为本，民以食为天。台湾四面俱海，其舟楫通者，惟泉、厦耳。而泉、厦又山多地少，仰藉台谷。是台湾之米，有出无入，猝有水旱，非同他郡有邻省通融商贾接济也。臣等蒙皇上畀以巡视重任，岂不知春秋严遏籴之戒，况同隶闽省版图，原无分于此疆彼界；而于海口之米谷，不得不责成官吏严其出入者，实由事势使然他。若任其运载透越，则台谷指日可竭，而地方不能宁谧。日后之漳、泉，亦无从而仰藉矣。此臣工之籍隶漳、泉者，亦宜为久远计，而毋徒务争目前之利为汲汲也。盖台地之所出，每岁止有此数；而流民渐多，已耗台谷之半。复有兵米、眷米，及拨运福、兴、漳、泉平粜之谷，以及商船定例所带之米。通计不下八、九十万。此即岁岁丰收，亦断难望其如从前之价值平减也。是以臣张湄同前任满御史臣舒辂，有请建府仓以裕民食之请；工科给事中杨二酉有先实台仓之奏；臣等于上年十月，亦有请禁透越私渡之折。即近今闽省督抚二臣议覆科道杨二酉等条奏，亦以台仓之积贮不充，则内地之转输易竭；海外设有缓急，他处难以接济为虑。但督抚所议，今台湾四县贮粟四十万石，恐一时买足，为数太多，为期太迫，应定三年之限，照数购买；而部臣以采买仓榖定例，年岁丰稔，应全数采买，并无逾限三年之期议覆。臣等伏思，台湾上年收成，实止七分。既非丰稔，似不得全数采买。且杨二酉原奏，请先实台仓，然后买运内地。该督抚等以内地兵糈民食，无从措办，关系非小，仍请照旧拨运。部议既准其奏，而本处贮榖，又不宽其限期，未免米价更昂，转于民食有碍。是不若督抚所请三年之议为得也。再杨二酉所称，内地发买谷价，仅三钱六分，或三钱不等，装运脚费俱从此出。在从前榖贱之年，原足敷用，今则不免赔累。嗣后必依时价运费发买为得。该督抚亦议请：以后按年岁丰歉，酌量增减；所见相同。而部臣拘于成例，谓从前并无以年岁不齐，稍议加增。又台湾素称产米，迥与内地不同，倏增倏减，恐启浮冒捏饰之端，宜仍循旧例。是犹以从前之台湾，视今日之台湾也。

　　臣等查上年台湾于收成之际，米价每石尚至一两五钱不等，则榖价亦在七钱上下。

　　续又准闽省水陆提督及金门镇等，各移咨督抚，赴台采买兵米，俱不下数千余石。目下各属米价自一两七、八钱至二两不等；则与从前大相悬殊。可知原议之谷价，即不论装运脚费，已不抵时值之半。倘仍不议增，必致因循岁月，互相观望，采买无期。若勒以严限，迫之使趋，非县令赔偿之累，即闾阎罹短价之苦。小民终岁勤动，至秋成而贱买之，既失皇上爱民重农之意；若使有司赔垫，势必那移亏空，亦非皇上体恤臣下之心。况贤愚不等，或思因他事取偿，是其累仍归于民也。至因倏增倏减，恐启浮冒捏饰之端，则终岁晴雨，榖价低昂，每属每十日，必通报督抚提镇。而臣等现驻其地，贵贱俱循例奏闻。倘有不实，定即指参，何能浮冒？夫浮冒之弊小，累民之事大。即果不能尽绝，犹当权其重轻。况本无从捏饰乎？臣等仰荷恩命，巡视台湾，身处局中，不敢以既经部覆之案，瞻顾隐默，有负委任之至意。谨将现在榖价之情形，据实奏明；伏祈皇上天恩，准照闽省督抚所议，俾得按年岁丰歉，酌量价值，及时采买；庶于海外地方，实有裨益。至将来闽省提镇等采买台榖，亦乞敕谕，令其预为咨商台地官员，俟果有盈余，然后委员赴买。臣等仰体圣心，自必随时斟酌变通，使中外有无相济，断不敢稍存尔我畛域之私，违协恭和衷之道也。

　　题准台民搬眷过台疏巡抚吴士功

　　按台湾府属，一厅四县，归隶版图，将及百年。居其地者，均系闽、粤二省滨海州、县之民，从前俱于春时往耕，西成回籍；只身去来，习以为常。迨后海禁渐严，一归不能复往。其立业在台湾者，既不能弃其田园，又不能搬移眷属；另娶番女，恐滋扰害。经升任广东抚臣鄂弥达具奏，于雍正十年五月，经大学士鄂尔泰等议奏，以台地开垦，承佃雇工贸易，均系闽、粤民人，不啻数十万之众。其中淳顽不等。若终岁群居，皆无家室，则其心不靖，难以久安。鄂弥达陈奏，亦安辑台地之策。臣等公同酌议，查明有田产生业，平日守分循良之人，情愿携眷来台入籍者，地方官申详该管道府，查实给照，令其渡海回籍。一面移明原籍地方官，查明本人眷口，填给路引，准其搬携入台等因；遵行在案。嗣于乾隆四年前，督臣郝玉麟以流寓民眷，均已搬取。请定于乾隆五年停止给照，不准搬移。续于乾隆九年，巡视台湾给事中六十七等具奏，以内地民人，或闻台地亲年衰老，欲来侍奉；或因内地孤独无依，欲来就养；原图天伦聚顺，永远相亲；无如格于成例，甘蹈偷渡之愆。不肖客头奸梢，将船驶至外洋；如遇荒岛，诡称到台，促客登岸。荒岛人烟断绝，坐而饥毙。俄而洲上潮至，群命尽归鱼腹。因碍请照之难，致有亡身之事。请仍准搬眷等因；经部议，令该督抚确查定议。经前臣马尔泰等会议具题，经户部议覆，应如该督所议。嗣后台民，如有祖父母、父母及妻子，欲赴台侍奉就养者，仍准其给照搬养等因。于乾隆十一年四月十九日，奉旨依议，钦此。钦遵在案。后于乾隆十二年五月内，闽督臣喀尔吉普请定限一年之后，不准给照。自此停止以来，迄今十有余年，凡有渡台民人，禁绝往来，不能搬移。

　　现在台地汉民，已逾数十万。其父母妻子之身居内地者，正复不少。十年长养，凡向之孑身飘流过台者，今已垦辟田园，足供俯仰。向之童稚无知者，今已少壮成立，置有产业。若弃之而归，则失谋生之路；若置父母妻子于不顾，又非人情所安。故其思念父母，系恋妻拿，冀图完聚之隐衷，实有不能自已之苦情；以致急不择音，甘受奸梢之愚弄，冒险偷渡，百弊丛生。臣一载以来，留心察访，缘事在汪洋巨浸，人迹罕到之地。被害者既已没于巨波；幸免者亦缘有干禁令，莫敢控诉。故例禁虽严，而偷渡者接踵。臣与督臣俱令先后查拿。或偷渡未成而被害，或出港遇风而追回。计自乾隆二十三年十二月起，至二十四年十月止，一载之中，共盘获偷渡民人二十五案，老幼男妇九百九十九名口。内溺毙者男妇三十四名口。其余均经讯明分别递回原籍。其已经发觉者如此。其私自过台，在海洋被害者，恐不知凡几。伏念内外民人，均属朝廷赤子，向之在台为匪者，悉出只身之无赖。若安分良民，既已报垦立业，有父母妻子之系恋，有仰事俯育之辛勤，自必顾惜身家，各思保聚。此从前督抚诸臣所以迭有给照搬眷之请。及奉准行过台之后，亦未有在台眷口滋衅生事者。盖民鲜土著，则有轻去之思；人有室家，各谋久安之计。乃因良民之搬眷，禁以奸民之偷渡；致今在台者身同羁旅，常怀内顾之忧；在籍者怅望天涯，不免向隅之泣；以故内地老幼男妇，茕独无依之人，迫欲就养，竟至挺而走险，毕命波涛，非所以仰体我皇上如天之覆，一视之仁也。

　　臣既深知台民之搬眷，事非得已；而奸梢之偷渡，贻害无穷。合无仰恳敕部定议：嗣后除只身无业之民，及无嫡属在台者，一切男妇，仍遵例不许过台，有犯即行查拿递回外；其在台有业良民，果有祖父母、父母、妻妾、子女、子妇、孙男女，及同胞兄弟在内地者，许先赴台地该管厅县报明，将本籍住处暨眷口姓氏年岁，开造清册，移明内地原籍查对相符；俟覆到之日，总报明该管道府，给与路照，各回原籍，搬接过台。其内地居住之祖父母、父母、妻妾、子女、子妇、孙男女及同胞兄弟等，如欲过台探视，相依完聚者，即先由内地该管州县报明造册，移明台地查确覆到，再行报明督抚给照过台。仍责成厦门、台防两同知，并守汛武员，凡遇过台眷口出入，均须验明，人照相符，方准放行。如人照不符，及不先行确查，滥行给照者，将该管官查参议处。汛口文武失察徇隐，一并分别处分。其只身无业之民，并无亲属可依；客头船户包揽偷渡者，仍照例严行查拿，毋得少有宽纵。似与台地之海防民生，均有裨益。

　　檄文

　　檄诸将弁大搜罗汉门诸山（代）蓝鼎元

　　台民以倡乱为嬉，岂真不知刑戮之可畏？由大山深险而逋逃之薮多也。成则出为民害，败则去为山狙。人迹不至，莫穷其底，彼何惮而不为哉？夏季大乱削平，渠魁咸缚；秋间尚有阿猴林、盐水港、六加甸、旧社、红毛藔诸孽后先啸聚，屡经擒捕竿街。旧逃之伪国公陈福寿、杜君英、江国论等十数贼目，亦俱招纳归降。新旧根株，殆将悉绝。不意近日复有匪类，坚旗于南路石壁藔，随拨弁兵追剿，立获苏清、高三二贼，供称莿瓜成为首，共党伙二十八人；旦暮当尽缚之，不足烦师徒也。但逋薮不清，萌蘖终发。诸贼往来南路阿猴林、下淡水间，其窠总在罗汉门。乘此隆冬涧涸，茅干士燥之候，大举围搜，扫荡穴窟。诸将其各砺刃裹糇，遵吾军令，刻日进兵，为一劳永逸之计。

　　今遣提标游击王良骏、金门镇标游击薄有成、南澳守备吕瑞麟，共带领征兵六百，以土番五十名为乡导，从角宿、岗山、刈兰坡岭一路，搜入罗汉门。署南路营守备闫威，带领南路兵四百、乡壮一百、土番五十，由仁武庄、土地公崎、阿猴林、板臂桥、搭楼一路，搜入罗汉门。金门守备李燕、烽火门守备蔡勇，共带领征兵四百、土番五十，由卓猴、木岗社一路，搜入罗汉门。的于是月十二日午刻，咸会内门中埔庄，毋敢后至。违者按以军法。另遣台镇左营把总林三、中营把总陈云奇、共带领汛兵二百、乡壮八十、土番五十，前往大武垄，分路堵截，以防贼窜。北路营把总游宽、下加冬把总郑荣才，亦带汛兵二百，往大武垄，堵截搜捕。俱的于十二日午刻，咸会大武垄之礁巴哖，毋敢后至。违者按以军法。翼日黎明，俱各分兵搜捕罗汉内门。诸将备分搜银锭山、内门岭、内埔、佳白藔、打鹿埔、霞美林、东方木、小乌川、南马仙、龟潭、乌山尾等处，逢人执讯，遇窠烧毁，焚山烈泽，穷极幽深。大武垄诸弁目，分搜礁巴哖、鹿驼庄、望朗明、即包米、茭拔埔、大湖、大龟佛、内即包、乌山内等处。凡有岩谷，无不遍寻。直使蠢尔奸顽，更无藏身之地；骈首就戮，绝无窜逸之区。倘有悔罪求生，束身归命，仍贷其死，开乃更新之路。乱后余孽，自古蔓延，必有一番震荡，方能扫涤净尽，可从此困鼓戢戈，无死灰复燃之患也。其师旅所过庄社地方，秋毫无犯。敢有擅动民间蔬菜鸡犬、一草一木，即按军法。领兵官约束不严，飞禀参革治罪。
  </div>
  <div class="pagination">
   <a href="续修台湾县志_page55.html">
    上一页
   </a>
   <span>
    ...
   </span>
   <a href="续修台湾县志_page51.html">
    51
   </a>
   <a href="续修台湾县志_page52.html">
    52
   </a>
   <a href="续修台湾县志_page53.html">
    53
   </a>
   <a href="续修台湾县志_page54.html">
    54
   </a>
   <a href="续修台湾县志_page55.html">
    55
   </a>
   <span class="current-page">
    56
   </span>
   <a href="续修台湾县志_page57.html">
    57
   </a>
   <a href="续修台湾县志_page58.html">
    58
   </a>
   <a href="续修台湾县志_page59.html">
    59
   </a>
   <a href="续修台湾县志_page60.html">
    60
   </a>
   <a href="续修台湾县志_page61.html">
    61
   </a>
   <span>
    ...
   </span>
   <a href="续修台湾县志_page57.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
