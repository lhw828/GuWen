<!DOCTYPE html>
<html>
<head>
    <meta charset="UTF-8">
    <title>江南通志 - 第 31 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 31 页/共 731 页</h1>
    <div class="content">　　旌徳县东四十里至嗣溪山宁国县界西六十里至黄华岭太平县界南十五里至古塘山徽州府绩溪县界北四十里至龙首山泾县界
　　太平县东三十里至黄华铺旌徳县界西六十里至长夀乡凌滩头河岸路口池州府石埭县界南六十里至道泰乡箬岭铺徽州府歙县界北五十里至大坞山泾县界
　　形势阻以重山縁以大江【唐陈简甫良吏记】土控呉兼越州连歙与池【唐白居易诗】作藩南夏据呉上游【陈势大宁塔记作藩南夏据吴上游地产气序之平夷江汉冈峦之滨带】
　　池州府由府治上至
　　帝京二千八百里东至宁国府南陵县界一百五十里西至江西彭泽县界二百四十里南至徽州府祁门县界二百二十里北江口至安庆府桐城县界一十五里东西广三百九十里南北袤二百三十五里
　　辖县六附郭为贵池东八十里为青阳东北一百二十里为铜陵东南一百六十里为石埭西南一百八十里为建徳西一百八十里为东流
　　贵池县东六十里至五溪桥青阳县界西一百一十里至佛王铺东流县界南二百四十里至举公泛徽州府祁门县界北十五里至大江中安庆府桐城县界
　　青阳县东六十五里至社桥宁国府南陵县界西二十五里至五溪界牌石贵池县界南七十里至琉璃岭脚下石埭县界北四十里至界山铺铜陵县界
　　铜陵县东八十里至界潭湖宁国府南陵县界西二十里至大江中庐州府无为州界南七十里至赵岭青阳县界北七十里至荻港镇太平府繁昌县界
　　石埭县东三里至董家桥河干宁国府太平县界西一百六十里至黄石岭贵池县界南四十里至鸭脚岭宁国府太平县界北十里至彭祖坟青阳县界
　　建徳县东六十里至沈坑岭贵池县界西二十里至严塘东流县界南一百二十里至石门江西鄱阳县界北四十里至古港东流县界
　　东流县东六十五里至佛王铺狮子桥贵池县界西七十里至马当江西彭泽县界南八里至冰石建徳县界北九十里至鴈防大江安庆府怀宁县界
　　形势依贵池之美据石城之固【唐裴晋公度防壁记】九峯竞秀神采竒异【唐刘禹锡九华山歌序】浸以秋浦镇以齐山【南唐徐天庆观纪浸之以秋浦镇之以齐山北望陵阳窦真人飞升之地南瞻孙子费徴君栖隠之乡】江山千里襟带六朝【宋曾会池州门楼记】清溪南来九华东引【宋盛约中和堂记清溪南来九华东引洪流环绕沃野弥望】
　　太平府由府治上至
　　帝京二千四百六十五里东至江宁府溧水县界八十里西至大江和州界一十里南至宁国府南陵县界一百六十里北至江宁府界五十里东西广九十里南北袤二百一十里
　　辖县三附郭为当涂西南六十里为芜湖一百三十里为繁昌
　　当涂县东八十里至石臼湖中江宁府溧水县界西十里至大江中流和州界南三十里至大圣铺芜湖县界北五十里至慈湖葛冈铺江宁府江宁县界
　　芜湖县东四十里至黄池当涂县界西七里至大江中流和州界南四十里至石硊河中流宁国府南陵县界北三十里至延福乡当涂县界
　　繁昌县东四十里至石硊芜湖县界西五十里至荻港大江中流庐州府无为州界南二十五里至麻桥宁国府南陵县界北六十里至瀂港河中流芜湖县界
　　形势左天门右牛渚铁瓮直其东石头枕其北【宋洪遵壁记】采石之险甲于东南【姑孰志序】
　　庐州府由府治上至
　　帝京二千四百六十里东至和州含山县界一百九十里西至六安州界一百二十里南至安庆府桐城县界二百四十里北至鳯阳府定逺县界一百二十里东西广三百一十里南北袤三百六十里旧辖州二县六今析六安州为直以英山霍山二县属焉辖州一县四附郭为合肥南一百六十里为庐江西南一百二十里为舒城东南二百六十里为无为州东一百八十里为巢县
　　合肥县东九十里至东山口巢县界西一百二十里至王小店六安州界南八十里至舒王墩舒城县界北一百三十里至麻埠桥定逺县界
　　庐江县东八十里至石塘巢县界西四十里至界牌舒城县界南五十里至分水岭安庆府桐城县界北七十里至三河镇合肥县界
　　舒城县东六十里至三河余家湾巢县界西二十五里至界河六安州界南六十里至小闗安庆府桐城县界北四十里至舒王墩合肥县界
　　无为州东一百二十五里至大江中蟂矶山大平府芜湖县界西五十里至都投山庐江县界南九十里至石灰河安庆府桐城县界北五十里至芙蓉岭巢县界
　　巢县东二十五里至清溪和州含山县界西九十里至巢湖中合肥庐江二县界南三十八里至芙蓉岭无为州界北八十里至东山口合肥县界
　　形势南临江湖北达夀春【魏满宠云】淮西重镇【宋郑集文庐为淮西重镇封疆三百里户口亦数万计】淮右襟喉之地江北视为唇齿【同上】腹巢湖控涡颍膺濡须枕潜皖【宋韩元吉风鹤亭记】濡水上源淮江津要【寰宇记】
　　鳯阳府由府治上至
　　帝京一千九百八十五里东至泗州盱眙县界一百八十里西至颍州府颍上县界二百四十八里南至庐州府巢县界一百五十里北至徐州府萧县界三百二十三里东西广四百二十八里南北袤四百八十里
　　旧辖五州十三县今析泗州为直以盱眙天长五河三县属之析颍州为府以颍上霍丘亳州太和防城属之旧州二县六新设县一共辖州二县七附郭为鳯阳东二十里为临淮西七十里为怀逺南九十里为定逺东北一百六十里为虹县西南一百八十里为夀州为鳯台西北二百四十里为宿州北二百里为灵璧
　　鳯阳县东十里至宋家湾临淮县界西五十里至陶家店怀逺县界南五十里至缷甲店定逺县界北七十里至濠冈铺灵璧县界
　　临淮县东五十里至上店铺泗州盱眙县界西一里至西土坝濠水鳯阳县界南五十五里至沙涧定逺县界北至北闗淮水河中流鳯阳县界
　　怀逺县东三十里至蚌埠鳯阳县界西九十里至寨头铺西泼村颍州府防城县界南九十里至黑河南陈家冈夀州界北七十里至澥河中流宿州界
　　定逺县东七十里至岱山铺滁州界西九十里至北炉镇夀州界南六十里至高乡庐州府合肥县界北四十五里至湛涧铺临淮县界
　　虹县东四十里至上塘集泗州界西四十里至长直沟灵璧县界南三十里至界沟集泗州五河县界北六十里至许家庄徐州府睢宁县界
　　夀州东接新分鳯台县界西六十里至正阳镇颍州府颍上霍丘二县界南一百三十里至桑科庐州府合肥县界北接新分鳯台县界
　　鳯台县东五十里至陈家岗怀逺县界西六十里至杨家脑颍州府颍上县界南与夀州同城北九十里至界沟集颍州府防城县界
　　宿州东六十里至徐园铺灵璧县界西一百里至新安铺河南永城县界南八十里至淝河怀逺县界北九十里至胡辛庄徐州府萧县界
　　灵璧县东三十里至长直沟虹县界西六十里至葛家店宿州界南一百三十里至淮河中流鳯阳县界北一百三十里至双沟集黄河涯徐州府界
　　形势钟离天险【元魏邢峦表】建邺肩髀【隋书】淮海内屏东南枢辖【唐罗珦徳政碑】长淮引桐柏之源横其北石梁会众水之流环其西【宋连南夫修城记】阻淮带山为淮南之险【元史地理志】
　　頴州府由府治上至
　　帝京一千八百二十里东自颍上至鳯阳府夀州界一百六十五里西至河南省沈丘县界一百二十里南过淮接河南固始县界一百二十里北至河南省商丘县界二百六十里东西广二百八十五里南北袤三百八十里
　　旧鳯阳府新改州为阜阳县析颍上霍丘亳州太和防城之陞为府辖州一县五附郭为阜阳东南一百二十里为颍上一百八十里为霍丘北一百二十里为亳州北二十五里为太和东北一百八十里为防城
　　阜阳县东六十里至彞陵沟颍上县界西二百一十里至鲖阳城铺河南省汝阳县界南九十里至朱臯镇河南省固始县界北一百里至白鱼港铺亳州界
　　颍上县东四十五里至刘家楼鳯阳府寿州界西六十里至六十里铺阜阳县界南二十五里至庙台集过淮接霍丘县界北八十里至江北店阜阳及夀州界
　　霍丘县东七十里至隠贤集大河中流鳯阳府夀州界西九十里至芙蓉山岭河南固始县界南一百八十里至三尖山岭六安州界北四十五里至庙台淮河中流颍上县界
　　亳州东一百二十里至防城县界西三十里至河南省鹿邑县界南八十里至阜阳县界北三十里至河南省商丘县界
　　太和县东三十里至三塔集防城县界西六十里至界首集河南沈丘县界南二十五里至界牌集阜阳县界北九十里至淝河口亳州界
　　防城县东六十里至寨头铺鳯阳府怀逺县界西九十里至江家集亳州界南九十里至大兴铺鳯阳府夀州界北五十里至赵家铺鳯阳府宿州界
　　形势襟带长淮控扼陈蔡【风土记】东连三呉南引荆汝【晋王淮论】梁宋呉楚之冲齐鲁汴洛之道【陶景信州记】平原旷野土沃壤饶水陆四通八达　豫在九州之中其风土常安逸也【文献通考】
　　滁州由州治上至
　　帝京二千二百五里东至江宁府六合县界一百二十里西至鳯阳府定逺县界七十里南至和州界一百八十里北至泗州盱眙县界一百九十里东西广一百九十里南北袤三百七十里
　　辖县二南五十里为全椒东北四十里为来安全椒县东二十里至界首江宁府江浦县界西九十里至沙河庐州府合肥县界南三十里至后河中流和州界北二十五里至清塘本州界
　　来安县东三十里至施官集桥江宁府六合县界西五十里至嘉山泗州盱眙县界南五十里至乌衣河北本州界北七十里至长店集泗州盱眙县界
　　形势环滁皆山【宋欧阳修醉翁亭记】淮北胜地【宋吕元中紫薇泉记】清淮灌其北乌江荡其南【宋林希逸白鹤观记】形势深秀【庆厯前集跋羣峯环于西南清溪注于东北形势深秀实甲淮海】
　　和州由州治上至
　　帝京二千二百八十里东至江宁府江浦县界六十里西至庐州府巢县界一百二十里南至庐州府无为州界九十里北至滁州全椒县界一百一十里东西广一百八十里南北袤二百里
　　辖县一州西六十里为含山
　　含山县东三十里至司基桥本州界西四十里至界首铺庐州府巢县界南八十里至新涧圩庐州府无为州界北六十里至后河本州界
　　形势镇曰梁山浸曰歴湖濒江画中流为水疆【俱唐刘禹防壁记】当江淮水陆之冲【宋郭祥正含山县记方用兵时含山为内险之地当江淮水陆之冲故锐师宿将尝屯营于此】为姑孰金陵藩蔽【宋地理志】广徳州由州治上至
　　帝京二千七百八十里东至浙江湖州府长兴县界三十里西至宁国府宣城县界一百里南至湖州府孝丰县界六十里北至镇江府溧阳县界七十里东西广一百三十里南北袤一百三十里
　　辖县一州西九十里为建平
　　建平县东四十五里至白茅岭本州界西五十里至南碕湖湖中宁国府宣城县界南九十里至鸦山保唐枧岭宁国宣城二县界北四十五里至定埠镇江宁府高淳县界
　　形势呉之西疆故鄣之墟【宋曾巩鼔角楼记】灵山泉石甲于一郡【旧志】三峯拱其前溪流枕其后【桐汭志】负山为郡【郡志】
　　六安州由州治上至
　　帝京二千九百五十里东至庐州府合肥县界五十里西至颍州府霍丘县界七十里南至安庆府潜山县界一百八十里北至镇江府溧阳县界七十里东西广一百二十里南北袤二百五十里
　　旧庐州府今以英山霍山二县陞直州辖县二州西南三百六十里为英山九十里为霍山英山县东三十五里至隘口岭安庆府太湖县界西一十五里至落棃河湖广罗田县界南四十里至鸡儿河湖广蕲水县界北一百二十里至分水中界岭霍山县界
　　霍山县东四十里至山王河本州界西一百八十里至界岭英山县界南一百八十里至界岭安庆府潜山县界北三十里至小七畈本州界
　　形势东有龙穴西有武陟霍岳镇乎南沙河萦其北万山叠嶂逺控荆湖千里平途直连梁宋实金陵之屏障英霍之本原也
　　泗州由州治上至
　　帝京二千一百九十九里东至淮安府清河县界四十里西至鳯阳府虹县界一百二十里南至龙窝集合盱眙县界一百二十里北至淮安府桃源徐州府宿迁二县界一百五十里东西广一百六十里南北袤二百七十里
　　旧鳯阳府今以盱眙天长五河三县陞直州辖县三州南一里为盱眙东南一百五十七里为天长西一百三十里为五河
　　盱眙县东九十里至蒋家集天长县界西一百二十里至爱棠集鳯阳府临淮县界南一百二十里至自来桥滁州来安县界北一里至淮河中本州界
　　天长县东四十五里至泰栏镇州府江都县界西四十五里至汊涧镇盱眙县界南四十五里至蒌铺江宁府六合县界北四十五里至铜城镇州府宝应县界
　　五河县东三十里至浮山本州及盱眙县界西七十里至顺河集鳯阳府灵璧县界南七十里至
　　浮桥鳯阳府临淮二县界北四十里至界沟集鳯阳府虹县界
　　形势北枕清口南带濠梁东达维西通宿夀江淮险扼徐邳要冲水陆都会之地【伏滔北征记】



　　江南通志卷十
<史部,地理类,都会郡县之属,江南通志>
　　钦定四库全书
　　江南通志卷十一
　　舆地志
　　山川【一　江宁一府】
　　自昆仑南干以江为限其分而趋北之攴自浙之仙霞岭北为黄山为九华并江而东为钟山中干以河为限其岐分中支自河南之桐柏山东南为大蜀小蜀为天柱而诸山在江南北者又从分支缕析翔伏蜿蟺大抵复嶂抱流双渠环阜而人文物产之兴此其脉络也归有光论区宇混一修书宜仿禹贡周官序山川必先其原委此又以山川之原委明然后备御疏浚可得而详也若夫海涌地肺之峰笠泽通波之水我
　　朝徳教光华倍増灵秀
　　圣祖仁皇帝翠华临幸
　　天章神翰藻采辉贲山川奠宁万世长新矣
　　江宁府
　　钟山在府东北十五里朝阳门外本名金陵山据庾阐扬都赋云山时有紫气故又名紫金山髙一百五十八丈周廻六十里东连青龙北接雉亭诸葛亮云秣陵地形钟阜龙蟠是也汉秣陵尉蒋子文吴为立庙此山因改为蒋山又曰圣游山又曰北山即南齐周颙隠处明嘉靖中诏改为神烈山两峰秀起北一峰最髙其上为太子岩即昭明读书台八功徳水在其下【一清二泠三香四柔五甘六浄七不饐八蠲疴】梁以后取供御案南有冈曰独龙峰曰玩珠山半有井曰应潮或云其水与江潮为盈缩麓有霹沟有曲水晋海西公疏以宴百僚宋时三月三日祓除于此通鉴胡三省注自山趾筑道坡陀以登山名曰龙尾一名龙广山北五里为苍山挺秀殊众唐地理志云江南道其名山衡庐茅蒋朱子亦云天下山皆发源于岷山蒋山实其脉之尽者自六朝以来最称佳丽琳宫梵宇计七十余所功徳水南曰半山墩半山者王安石旧宅所谓报宁禅院也自城中上钟山此为半途故曰半山夹道皆长松髯甲夭矫如蛟龙往往数百年物太子岩西曰栽松岘舆地志云蒋山本少林木东晋令刺史罢还栽松百株宋时令刺史栽松三千株郡守以下各有差至今为盛山后有洞曰朝阳上有商飇馆九日台【附】元胡炳文钟山游记【江以南形胜无如升钟山又升最胜处予至升首过上元谒明道先生祠礼毕即度关游山夹路松阴亘八九里清风时来寒涛吼空斯须寂然如故路左入半山先是谢太傅园池荆公宅之捐为寺至今祠公与传法沙门等出行三四里又入一寺丽视半山百倍龛镂壁绘光彩夺日诡状万千两庑级石而升四五十丈始至寳公塔塔边有轩名木末履舄之下天籁徐鸣浮岚防翠可俯而挹下有羲之墨池投以小石逺闻声出丛苇间其径荒芜游客罕至独拜塔者累累不絶长老云寳公巢生里人朱氏取而子之后成佛凡祷水旱疾疫如响语多不经由塔后循山而左过安石读书所山石崛垒忽敞平原脩篁老桧万緑相扶风鸣交加犹作当时晤吚声又行数里休于观音亭其旁八功徳泉有声锵然汩汩至亭下则囦然以涵或谓病者饮此立瘳众相饮予以无疾不饮遂回塔后攀松升磴六七里至山椒钜石人立予登石以坐鳯台鹭洲渺不知在何许但觉缭白萦青隠见烟雾间城中数万家楼阁如画其间旷无人处六朝故宫也北视子江头一舟如叶行移时不翅浪楫风帆想数十里遥蟠龙踞虎亘以长江其险也如此黄旗紫盖有时而终令人凄然久之下山至七佛庵白云凄润嚣不来一僧嘘石炉灰防茶须眉如雪一僧蓬跣岸边拾松子以归语客质木絶不与前寺僧类闻其下有猛公庵子文庙山水稍奇丽率为事神若佛者家焉欲访猿鹤山堂莫得其处遂朗吟小山招隠循故道御天风而下两袂如飞亟入关复至明道精舍少憇而归因唶唶曰升自紫髯翁以来几兴衰矣眼前花草无复当时光景伯子春风干年犹将见之至若熙寜相业非不焯焯然人耳目迄不如主上元簿者复祠于学何哉】
　　国朝李兰钟山赋【粤稽望秋之典载考职方之书维名山之峻极乃作镇于雄都越江表而遐观览钟阜兮盘纡映斗宿之灵曜跨金陵之奥区拟崇隆于嵩霍齐名胜于匡庐洵瑰奇之所宅实神异之攸居尔乃观其形势伟丽雄秀万壑奔腾千岩辐辏牛首峙其前鸡笼居其右温泉涌其左元武带其后水淙淙以赴涧云容容而出岫湍流可枕砺石堪潄俯临城郭近接田庐朝烟倐变暮景全殊晴云掩映阴霭浓敷或见或隠或卷或舒腾幻质于俄顷极异态于须臾至若石星罗奇峰阵列凌跨霄汉蔽亏日月鸟道逶迤羊肠曲折路欹侧而可通迳盘旋而忽絶﨑岖百叠宛转千回既嵯峨而嶻嶪复巃嵸而崔嵬履险途而趦趄陟磴道而徘徊循岳之麓傍山之隈近瞩心怡逺眺懐间意眇八纮志狭九垓慿髙峰而极日对天际之长江观波涛之澎湃覩洲渚之苍茫泛估舟与官舫尽楚舶与吴樯当其乘风而破浪俨若夫飞隼之翺翔迨夫风恬而浪静又似乎游鳬之颉颃阅层波之渺渺叹逝水之汤汤亘终古其如斯缅水徳之灵长此乃川渎之壮观而与兹山并着于岩疆者也乃有茂林阴翳灌木成丛丸丸翠柏落落青松春深緑树秋尽丹枫曲水流觞遡晋朝之盛事游山射雉仰齐代之遗踪沈仆射之郊园但余渌水萧徳施之书邸只对秋风灵谷之寺建于山侧梁帝之所游豫志公之所驻锡梵宇煇煌琳宫崒嵂街号琵琶泉名功徳入门而松迳十里仰瞻而塔光五色洵净域之伟观实香城之絶特若夫春日载阳风融景和游人杂遝士女骈罗逍遥乎林之薮放荡乎山之阿以偃以息载啸载歌又有髙士携笻幽人命驾或踞乎山之巅或立乎云之下怅景物之递新感时序之代谢聊登山而临水庶写心而销暇于是移髙就下越陌度阡离离坂隰每每原田农夫荷臿于陇畔稚子馌饷而往旋咸含哺而煦煦尽鼔腹以便便歌咏太平之福优游丰稔之年耕食凿饮以安于熙皞之化出作入息而忘于知识之天盖盛世之徳周而仁溥斯山川之祥集而瑞全故记有之天不爱其道而降甘露地不爱其寳而出醴泉也伊斯山之奇特匪笔墨之能究惟仁者之是乐实广大而博厚体既立静效亦宜寿保不亏而永固表纲纪于宇宙维登髙之作赋羡古昔之名贤兹搦管以敷陈希追踪而比肩彼夫玉树青葱子云贻讥于往论卢橘夏熟长卿见笑于前编要体宏而用大原无事于侈言撰斯文以志胜任评隲之媸妍】覆舟山在府东北太平门内形如覆舟故名方与胜览云覆舟山东连钟山北临武湖一名龙山宋元嘉中尝改名武山陈大建中又改为龙舟山旧有甘露亭瑶台阆风亭藏冰井
　　鸡鸣山在府东北覆舟山之西其北临武湖寰宇记云西接落星涧北临培元塘本名鸡笼山宋元嘉十六年征庐山隠士雷次宗至建康开馆于鸡笼山使聚徒教授南齐竟陵王子良于鸡笼山西邸集学士抄五经百家依皇览例为四部要略千卷即此府志云明初于山巅建观星台赐名钦天山左右列十庙缭以朱垣其东麓为鸡鸣寺有普济墖
　　国朝康熙二十三年
　　圣祖南廵幸鸡鸣山登北极阁
　　御书旷观二字
　　雉亭山在府东北二十五里石迈古迹编云齐武帝东游钟山射雉因名旧志云吴大帝时蒋山神执白扇乘马见于此义呼为骑亭山
　　祗阇山在府东北旧有祗阇寺
</div>
    <div class="pagination">
<a href="江南通志_page30.html">上一页</a><span>...</span><a href="江南通志_page26.html">26</a><a href="江南通志_page27.html">27</a><a href="江南通志_page28.html">28</a><a href="江南通志_page29.html">29</a><a href="江南通志_page30.html">30</a><span class="current-page">31</span><a href="江南通志_page32.html">32</a><a href="江南通志_page33.html">33</a><a href="江南通志_page34.html">34</a><a href="江南通志_page35.html">35</a><a href="江南通志_page36.html">36</a><span>...</span><a href="江南通志_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
