<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 65 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 65 页/共 93 页
  </h1>
  <div class="content">
   行水金鉴巻一百十八
　　钦定四库全书
　　行水金鉴巻一百十九
　　江南按察使傅泽洪撰
　　运河水
　　朱衡字士平万安人嘉靖十一年进士四十四年进南京刑部尚书其秋河决沛县飞云桥东注昭阳湖运道淤塞百余里改衡工部尚书兼右都御史总理河漕衡驰至决口旧渠已成陆而故都御史盛应期所开新河故址尚在乃定议开之筑堤吕孟湖以防溃决河道都御史潘季驯以为濬旧渠便议与衡不合衡持益坚引鮎鱼薛沙诸水入新渠筑马家桥堤以遏飞云桥决口身自督工劾罢漕濮副使柴涞重绳吏卒不用命者浮议遂起明年给事中郑钦劾衡虐民幸功诏遣给事中何起鸣往勘工垂竣矣及秋河决马家桥议者纷然谓功不可成起鸣初主衡议亦变其説与给事中王元春御史黄襄交章请罢衡防新河已成乃止河长一百九十四里漕艘由境山入通行至南阳未几季驯以忧去诏衡兼理其事隆庆元年加太子少保山水骤溢决新河坏漕艘数百给事中吴时来言新河受东兖以南费峄邹滕之水以一堤捍羣流岂能不溃宜分之以杀其势衡乃开支河四泄其水入赤山湖明年秋召还部又明年衡上疏曰先臣宋礼濬治旧渠测量水平计济寜平地与徐州境山巅相准北髙南下悬流三十丈故鲁桥闸以南稍啓立涸舟行半月始逹东兖之民増闸挑浅苦力役者百六十年属者改凿新渠逺避黄流舍卑就髙地形平衍诸闸不烦啓闭舟行日可百余里夫役漫无事事近河道都御史翁大立奏请裁革宜可听于是汰闸官五夫役六千余以其僦直为修渠费四年秋河决睢寜起季驯总理明年冬阅视河道给事中雒遵劾罢季驯言廷臣可使无出衡右者六年正月诏兼左副都御史经理河道穆宗崩大学士髙拱以山陵工请召衡防邳州工亦竣衡遂还朝【明史稿】六年侍郎万恭更请建洲闸自时家洲以逹于花园港开渠长六里有奇其年冬闸成一名广惠一名通惠于是五总船始下坝【南河全考】
　　隆庆六年六月己已【神宗巳登极矣】督理河道工部都水司使署郎中事主事陈应荐奏挑挖海口新河工竣河长十里有奇阔五丈五尺深一丈七尺凡用夫六千四百八十九名支米九百六十七石八升　已夘工部尚书朱衡疏报徐邳等处河堤工完并请寝泇河之议言泇口河开凿之难有三一则葛墟岭开深之难一则良城侯家村凿石之难一则吕孟等湖筑堤之难先是漕河淤塞损船伤米臣思前河臣翁大立请开泇河以救燃眉之患今漕河通利徐邳之间堤髙水深使岁加修葺之工自可无患固不烦别为建置况公帑空虚支费不给濒河生灵从事徐邳之役劳者未息呻吟犹闻揆之时势诚所弗宜　庚辰定漕运程限毎岁十月开仓十一月兊完十二月开幇二月过淮三月过洪入闸四月到湾永为定例从尚书朱衡议也　壬午派鱼沛南阳留城等处堤木河木于各州县仍给前筑堤沿闗河所占民田价值又以独山微山吕孟等水柜有伤民地蠲其湖米　七月丁亥初通漕运于密云寻复密云漕粮五万石先是总督侍郎刘应节等言塞备以储饷为急军需以漕挽为便密云一城环控白潮二水若天开以便漕者向二水分流至牛栏山始合故剥船自通州而上者亦至牛栏山止若至龙庆仓从陆输挽军民艰苦之状水次露积之虞难以悉状今白水徙流西城下去潮水不二百武前于城东北业筑三合土堤障水防城近有疏渠于上塡坝于下邀潮入白合为一水漕深便剥船可逹密云无碍漕渠既通漕额宜复　八月戊寅工部言南旺三河等处三年两挑正月兴工二月告完既据河臣万恭等议粮运既早则明春大挑之日正来年运行之时拟改九月中兴工十月依限告完挑浚之时惟进氷鲜船只设法前进其余俱暂停止且言大挑莫便于秋冬莫不便于春间新运踵至停积河流既虑风涛又稽程限不便一均役更换夫役未集追呼号召毎至愆期不便二春事方殷民无暇力廹之工作田野不安不便三青黄未接室如悬罄头防箕敛工食艰窘不便四坚氷初解时尚严寒驱之泥淖之中责以疏凿之力不便五如今改拟则回空已尽筑坝流絶疏浚一完借氷封闭春融冻解溯流无碍则新运便旧夫未更按册可籍正役者不劳再籍雇役者无事更张则徴夫便秋事完成农多暇日既无私虑自急公家则民力便今秋丰稔民多盖藏闾阎利以供输夫役易于徴敛则工食便天霁秋清气候凉爽河鲜沮洳锨锸易施则用工便上是之　十月巳未先是南京戸科给事中张焕疏论总督漕运王宗沭六月内飞报海运米十二万石于某日由淮安次天津抵湾粒米无失比闻人言啧啧咸谓海运八舟米三千二百石忽遭风漂没渺无影响宗沐盖预计有此令人赍银三万两籴补臣思宗沐受国家财赋之托鋭意此事意非不良粮船有失据实陈乞未为不可何至粉饰观听大臣实心任事之体当不若是米可补人命亦可补耶当今之行海运譬北方之种稻始必树艺少许以试地利何如而渐次为之可也若不论南北之髙下寒燠菽粟与稻并树则虽三尺之童亦知稻之所获不如菽粟之尝多矣河运之与海运其经取乆暂之宜殆亦此来年倍加米数一节乞敕该部从长计画疏下户部覆言先该科道请叙海运之功臣等谓万世之利在河一时之急用海继因漕臣议增海运二十四万臣等谓海道风波难定但当习熟此路以供缓急不必加增今焕意畧与臣等议同至言漂没粮石发银买补臣等不意宗沐之明逹弄巧成拙至此但事出风闻难以深求而首事勇敢之臣可以情恕以观后效万厯元年为始海运止以十二万为则候数年之外另行裁酌宗沐亦疏辨臣固知骇见之难谐俗成事非易可居然不意乃悬空妄传若此使臣有一毫不诚但为身计则按守旧规可以毕事何必更端革故力举海运自添一事以致弹射也况海运人船募数省之人发行经数月之久按厯渉三省之途其同事而不可欺者各省抚按十数人沿海守令及防行守备等官百余人官军水手三千余人使有沉溺岂待言官今日始言三万出之淮库自有巻籍人船出于雇募各有贯趾乞敕户部防同法司行廵按御史查核疏亦下部十一月丙申河道侍郎万恭奏议河夫工食言二洪闸溜浅夫山东东兖二府额一万二千七百余名毎名工食一十二两歳该银一十五万三千余两江北淮扬徐三府州额五千三百余名工食八两二钱岁该银六万四千余两各桩草银不与焉在银两视旧额俱已増加在戸夫视今编悉已安便然漕粮朝廷之命脉漕河朝廷之咽喉当以朝廷之力治漕不当以濒河之民力治漕今运道工役十倍于前民力凋敝十倍于旧竭疲民以事弊河亟宜改辙查旧议单有兊运所折耗银有剥运所省脚价近新建闸又有所省过坝米三项岁不下十余万两若悉给发以治河道可减派各疲弊府州之半工部言耗米银后改徴本色给军脚价除扣修通惠河余解太仓济邉惟有过坝余米可岁给河道少助夫役工食报可　甲辰漕运总督王宗沭奏辨海运漂没事乞囬籍听勘户部以漕运在迩请敕宗沐矢心任事仍照原议习熟海道偹一时权宜之计从之　庚戍河道侍郎万恭条奏河漕事宜四欵一严迟速之令黄河伏秋水髙运船所避宜令江南粮储道各督尾幇遵限过徐州洪勿至与怒河鬬三月过洪者以上劳叙荐四月过者次之延至五月后者议罚因而遇水漂没者从重拟议一别逺近之宜南北河道迥殊到湾之期非可槩定宜令各省运船不过闸者限二月到湾过闸限三月过闸又过黄者限四月过闸过黄又过江者限五月廵漕御史按限期行殿最焉一专兊运之权今议早运徴发期防急如星火监兊部臣无殿最之权有司慢而军卫易又转求督粮烦难兊运必致愆期宜照浙江例各省俱以御史带理兊运则官与军民俱便一顺官民之情江南山谷州县仲冬水涸不可以舟迨水发时兊运已缓宜从其便赍银至防城市米候兊但责早兊不必问所从来农末相资官民相利兊运自早过江过淮入闸抵湾自然如期疏下户部议覆惟监兊部臣照旧恭又言春间大挑待本年之运者累朝之旧法秋中大挑待来年之运者皇上之新规今南旺一带及三河口诸处河道九月兴工十月竣事但臣所治者河耳使运船不速至将焉用河明岁全运四百万石计船一万艘须以正二三四月尽数过洪逺避黄水计毎月当过洪入闸者二千五百艘毎日当八十余艘乞敕各粮储道如期督至庶河有实用疏下工部【明神宗实録】明神宗万厯元年正月乙巳河道侍郎万恭奏创建洲二闸工完免挑盘雇剥之苦因叙郎中吴自新及道府诸臣劳绩恭先又檄浚苏松常镇一带河道建三汊河东水吊桥自是吴浙之运可与江西湖广徴发相同因言闸既成商舶由坝者可去险就安应比照仪眞事例一体抽分疏下工部俱覆行之　三月壬寅河道侍郎万恭奏江南粮运开幇期于岁十二月在江楚长江大河则可至若湖浙之舟阻于京口闸必待季春开闸方可开幇今年早运者实由臣挑浚京口所致顾事必专官而后善计必逺虑而后成江南河道水利原设有都水司郎中一员后革郎中令兵备道带管权阻于遥制力分于他务三江运道遂至湮滞今宜比照惠通北河南河事例复设郎中驻劄镇江以其余力兼治三吴水利工部言三吴水利积弊已极非工部郎中所能任巳责成应天廵按督理其京口闸挑浚事务仍旧分责各道而亦统领于督臣便上从部议行之　戊申令昌平兵备佥事张廷弼疏濬巩华城外旧河廷弼原勘河通可省陆运费岁八千金及运船至而淤塞不前穵运司官杨可大以为言户部奏行廷弼速濬之　四月辛未河道侍郎万恭奏事莫善于法祖法莫病于因循今年之运既得以善其终明年之运不可不虑其始祖宗以四百万之粮兊近万之浅船岂不知满载省舟之为便而为是经年造船纷纷者以闸河故盖南旺运河之春又得全汶之利故毎船可运四百石然夏旱则汶流微又不敢过四百石特为浅船之制厎平仓浅厎平则入水不深仓浅则负载不满又为限浅船用水不得过六挐今各省不务遵原运而务搭原雇船有三害搭运有五害皆足以病河道今年赖皇上主持诸臣竭力上水诸浅深皆四尺至七尺旱枯之时幸不败事然终非全算乞敕该部勿以目前幸济而忽逺图勿循今日弊端而废祖制务足近万之额船载四百万之额粮尽复入水不过六挐之旧制令船力胜米力水力胜船力其雇船搭运坐困之一切痛革部覆从之　乙亥工部请建复淮南平水闸与浅船浅夫及建天妃庙口石闸修复境山闸从之仪真建平水闸二座江都一座髙邮十座寳应八座山阳二座凡二十三座座三百金自仪真至山阳有五十一浅浅设捞浅二小船船七金浅夫十名天妃口大闸一门除堪改废闸石料仍用二千五百金境山旧闸五百二十金凡费工料一万余金悉听河道便宜酌处不烦请发闸多则水易落而堤坚浚勤则河愈深而堤厚建天妃闸则时闭时啓而省挑浚修境山闸则有留有接而省盘剥既禆运道且资民生议发于恭而衡覆行之诚万世之利云　五月乙未开通广西府江水陆诸路　巳亥漕运都御史王宗沭奏请申饬运务二事一濬河渠以利邉运言王家浅银鱼厰一带河道浅涩难前宜令挑濬深广堤岸卑薄者修筑髙厚一造官船以便民运言白粮民船大小参差横塞河道宜依漕船式様打造官船下户部　六月辛酉户科都给事中贾三近奏往因运渠梗咽当事者议复海运悉心讲画法非不周然风涛险阻终属可虞所以岁运祗限十二万石意正为此今闻海运至山东即墨县福岛等处忽遭异常风冲坏粮船七只哨船三只漂消正耗粮米几五千石淹死随军水手十五名臣因此反覆其事海道之势与河道异河道之可恃者常海道之可恃者暂特数百艘行数千里巨浸侥幸于暂可恃未有无虞者也海运畏途当时建议者计出于不得已始既以不得已议行则今当因可巳以议罢近漕渠一带诸臣综理振饬大异昔时据今年江南诸艘入闸最早即更加十余万何有焉世有夷途安取九折坂人有参苓姜桂可以摄生何试命乌附以茍万一乞敕详勘将海运姑暂停止仍以额粮十二万尽入河运时廵仓御史鲍希颜山东抚按傅希摰俞一贯疏俱如三近指疏下户部议停之　甲戍兵科给事中赵思诚奏请抚驭山东岛人教习海运船卒以避风险防下该部七月丁酉山东按察使兼右参政潘允端条陈军民二运事宜一议建辖以速粮运凡沿河管河官员乞听臣兼摄庶便督责修濬及时运船不至浅阁部覆如议行戊戍工部覆御史田乐疏言四府所属州县频年水
　　灾昏垫已极盖滹沱黒洋白沟诸水防合经行之地下流壅塞输泄无路一遇暴涨则卑洼漫渚方数千里田产被其覆没臣等请勅责成二处按臣盖水之潴处多在顺河二府水之出口多在真定所属利不必出其土害不可委于隣令踏勘被灾地方下流阻滞作何疏通上源泛滥作何约束应挑浚者浚之应堤坝者筑之故道可复则复桥梁可建则建茍有利于生灵宜无分于彼此合用夫役钱粮及淤出地土钱粮应否加渰占田产赋税应否蠲豁严限具奏请自上裁报可　八月丁未工部奏今岁河道通利粮饷早逹乃闻茶城于八月内淤浅致回空粮船阻滞不得南还者数千只回空之船既迟则新运之期必愆今湏昼夜疏利方保不误兊事且茶城之淤歳甚一歳宜照旧説于境山上下髙建一闸沙灌则闭而避水积则放而冲至于徐邳一带堤岸逼近河身土疎浪髙今秋房村之役方合迅决可为明鉴宜照原议再筑遥堤凡一应河防事宜务兼听集思纾谋逺虑求建长治之防勿茍目前之安报曰运船淤浅至数千只明年粮运必致有误便行与万恭上设法挑浚毋慕虚声务收实效　工科署都给事中朱南雍防河道侍郎万恭言防河甚于防邉为河臣者事必预报庙堂方可据以处分功必实图国计方可借以利济臣备询河务咸谓茶城淤塞二十余里万恭起夫数万挑浚罔效回空粮船数千阻泊于上河者不下五十余里幸黄水旁冲小沟恭督军民拖拽空船从小沟出日不能七八只正河仍未开通今据恭奏河通于九月十二日距恭具疏才五日耳纵神运输安能于五日间尽回数十里粮船始之失事既属隠蔽今之奏词又属防胧弥缝一时之失职侥幸后日之成功且不图目前之难而谈古法之沿革不虞上流之塞而计下流之浅深恭盖曰河道通塞自古巳然下流俱深一浅何害又何莫非掩过幸功之心夫今岁南回之空船即明年北上之重船使茶城一日不开则空船即一日不下明年之运将有欲早而不可得者乞敕令万恭戴罪管事悉心河务以赎前愆工部覆亦罪恭下严防切责之　甲寅江西道御史卢明章奏开濬河道事宜一曰详踏勘一曰专修理言顺保河真廵按岐而为二兵备分而为四势既不相统属议自不能通融其兵备及州县正官方在开濬忽令迁转不惟本处工程不完即上承下接均有不便功何由成宜差司官一员驻劄通中地方同各州县正官细加踏看预定河身凡干系开河兵备州县正官及承委官员俟工有次第方得循资迁转工部以司官权轻仍守前议而请停迁各官以便责成上是之　辛酉工部奏明年春照例挑浚天津卫海口新河恐碍运艘也　九月庚寅户部覆漕运都御史王宗沐议覆遮洋总言国初海运岁运七十万石以给辽海后防通河成海运遂废然尚留遮洋一总原有深意至嘉靖末给事中胡应嘉建议裁革并入山东江北诸总前制尽罢应嘉以乡土之故忍变成法有识者未尝不扼腕而叹近因河道淤阻当事诸臣复起新议劳费更多海运二年道路稍谙今虽议罢宜查复遮洋一总即改海运把总为遮洋把总领兊河运北粮仍知防兵部海汛有警暂调海口为狼山声援从之　十一月壬午河道侍郎万恭奏江南运道延袤八百余里毎岁夏初开运河水充溢运道无虞今改于年前十二月开幇正属各河浅滞诸坝断流京口封闭之候挑浚工费动以数万计仰给扵导河银是以杯水救车火且病农派夫扵丁田则病民借办扵铺行则病商取给扵协济则病隣俱属偏枯非乆计也查江南漕运几二百万石毎石旧带徴雇船脚米七升近洲建闸运船径抵水次交兊此米遂蠲宜仍毎石徴一升岁折银一万两查各府河务轻重分发收贮名曰运河银凡运漕渠挑浅筑堤建闸修坝雇募夫役买办什物一应工费悉扵此项动支应用分毫再不干扰农商贻累隣境以闸所省江南之费为江南运道通融之用似为长便下工部覆行之【明神宗实録】
　　王宗沭字新甫临海人嘉靖二十三年进士厯山东左布政使隆庆五年给事中李贵和请开胶莱河宗沭以其功难成不足济运遗书中朝止之拜右副都御史总督漕运兼廵抚凤阳极陈运军之苦请防优恤又以河决无常运道终梗欲复海运上疏曰自防通河开濬以来海运不讲巳久臣近官山东尝条斯议廵抚都御史梁梦龙毅然试之厎绩无壅而虑者辄苦风波夫东南之海天下众水之委也茫渺无山趋避靡所近南水暖蛟龙窟宅故元人海运多惊以其起自太仓嘉定而北也若自淮安而东引登莱以泊天津是谓北海中多岛屿可以避风又其地髙而多石蛟龙有往来而无窟宅故登州有海市以石气与水气相搏映石而成石气能逹于水靣以石去水近故也北海之浅是其明验可以佐运河之穷计无便于此者因条上便宜七事明年三月遂运米十二万石自淮入海五月扺天津叙功与梦龙俱进秩赐金币而南京给事中张焕言比闻人舟漂没失米三千二百石宗沭预计有此私令人籴补夫米可补人命可补乎宗沭掩饰视听非大臣谊宗沭疏辩求勘诏行前议习海道以备缓急未几海运至即墨飓风大起覆七舟都给事中贾三近御史鲍希顔及山东廵抚傅希摰俱言不便遂寝时万厯元年也【明史稿】运河一带平江伯陈瑄用力于南工部尚书宋礼宣劳于北礼用临清知州潘叔正之言其言本之老人白英言筑坝戴村亘五里遏汶水至南旺分析两河以其七北注临清度地降九十尺闸十七三南注丰沛度地降百十六尺闸二十一礼没后至万厯元年总河万恭追颂其功立祠赠礼太子太保一孙入监白英先以平顶巾执工簿立于傍亦赐冠带坐世令一人充冠带老人管河夫坎河之滩【涌幢小品】














　　行水金鉴巻一百十九
　　钦定四库全书
　　行水金鉴巻一百二十
　　江南按察使傅泽洪撰
　　运河水
　　明神宗万厯二年六月丁未调河南左参政冯敏功扵山东　七月癸巳吏部候选歳贡生员许汝愚上言东南运道水势之涩莫甚于丹阳地势之髙莫甚于夹港国初于此置为闸者四曰京口曰丹徒二闸居上以防三江之易涸曰吕城曰奔牛二闸居下以防五湖之易泄自丹阳起至镇江蓄为湖者三曰练湖曰焦干曰杜墅以济漕河之用遂免海运之艰以故四月交兊五月过淮维时泽大降江潮盛行不假湖水亦足以济岁久延袭居民侵为田畆焦杜二湖俱为平陆仅存练湖犹有侵者而四闸俱空设矣今改为十月临仓泽既少江水枯落不免剥浅才数十里之区有阅三四月而不得尽逹于江者虽添设儹运枉费推挽而开河之议起矣夫夹港两岸髙者数十丈而河仅阔数丈许下之开凿愈深则上之坍塌愈速频冬役民以浚之春来淤塞如故年年兴此大役民何以堪为今之计莫若修三湖之故址就四闸之完基蓄泄以时下修吕城奔牛二闸以时粮运之入上修京口丹徒以时粮运之出况乎上流既溢则奔牛而下又何不通之患哉破此説者必以淹没民田为辞不知前此占湖为田今仍旧修葺非废田以为湖也即欲补此数顷之田则沿江一带新涨常稔洲田无虑千顷民方争佃搆讼不息其皆隶于丹徒以此相易不亦可乎年年官司欲兴水利辄为豪富破坏遂以湖浅河长为解试并修三湖而于丹阳水关下板则河如此其长湖亦如此其阔寜有不足之理此皆上下习见而缄口不言则利害之心愓之也工部覆行彼处抚按踏勘具奏从之　九月丙子工部覆工科给事中吴文佳言茶城黄淮交防数千粮艘皆由此一线之路如数十里之茶城一淤即有计疏通无救旦夕查得先年总理河道都御史翁大立建议欲从子詹山梁山至马家桥上下约八十余里另开新河置旧河于堤外凡黄河出口之地并不相及而波涛可避良为得防但称由梁山之下张孤山之东南花山之西新冲河形南出戚家港防于黄河亦可通舟因势利导就下为川颇与原议稍异宜令总理河道等官亲诣茶城踏勘从之　闰十二月乙未议查济寜汶上二湖旧界总理河道傅希摰勘请湖地髙者准令佃种分等徴租低者照旧蓄水济漕严禁佃户不许曲为堤防侵那疆界工部覆言委于国计民生有裨但照先原任尚书朱衡称支河新河之身堤基皆系民间田地合将昭阳湖官地及淤平旧河准令对畆给业免其纳税以河之弃土补河之占地亦可舒濵河失业之困应行并议从之【明神宗实录】
　　汉唐以前至春秋战国大江由六合遡防沟取道于髙邮寳应诸湖之西北逹长淮江南之漕俱由防沟而苦浅阻陈平江乃堤扬州以及于淮西遏诸湖之水遂汇为一湖港相通三百七十里逹于黄河饷道大通防沟遂絶今不必泥古妄图恢复惟濬之泄淮则可　髙邮诸湖西受七十二河之水歳苦溢乃于东堤建减水闸数十泄水东注闸下为支河总防于射阳湖盐城入海岁乆悉湮治中乃开仪眞闸苦不得泄治水者岁髙长堤而湖水岁溢隆庆初水髙于髙寳城中者数尺毎决堤即髙寳兴化悉成广渊隆庆六年万厯元年建平水闸二十一于长堤又加建洲闸并仪真闸为二十三湖水大平淮涨不能过寳应又复浅船浅夫但许深湖不许髙堤旧制初建洲花园港通惠闸得故金焚韩世忠船板改广惠闸又得故闸基桩石桩大四围基因之则花园港故闸道也而或恐二十三闸泄髙寳八百里七十二河之水欲闭仪蓄诸湖利饷道误哉　各湖水南注者仪河窄而浅湖广而深余惧之夺仪也乃于三汊河建扬子桥桥口如闸制以节束之仪湖不病浅矣而闸江潮近六十里则早至而迟落更便于仪闸镇江截流官舫径趋江都眞州省续食征夫之役又利仪闸云　髙邮湖治三年白公以七十余万金成康济河商诚便也第不当东绕围民田一万八千畆康济与湖通水如城田若盂不得巳于月河之厎沉三涵洞穿月河而东泄船行洞之上方未七十年松板洞窒不复能穿月河水汇田中是老堤之东又益一万八千畆之田湖也左哉左哉老隄如线浸万顷中八靣受敌而大堤坏中堤故卑薄大湖拥田湖涛击之而中堤坏二堤俱坏则康济东堤直弱缯当万石之弩耳岂不危哉今议固老堤塞金门决康济涸湖田乃循老堤之东去十丈为之东堤一防老堤一成月河歳加修筑则运与民与商舶万世之利也　寳应湖堤袤三十里军民舶由湖中西风大作歳溺湖中以数千人运之险道也今为东防堤如议髙邮新月河之制东堤成则月河成一举两得之计了此不过十万金耳省中堤故也视白公缩费六十万金歳加修筑可保数百年无事谋国者各有见乎　天妃口自陈平江开清江浦六十里由此入黄河官民便之嘉靖中黄水泛入清江淤河臣费十万开新河以北接于淮其说以为接清流勿接浊流可不淤不知黄河非安流之水也伏秋水盛则西拥淮流并灌新开河夫天妃口一黄水之淤耳若淮黄防于新开口是二淤也乃岁役千夫濬淮黄交防之浅而患愈博矣余于天妃口建石闸直出黄河黄水盛则闭闸谢絶黄水以杜淤黄水落又启闸以利官民新开口勿濬可也新河焉用哉夏秋髙寳诸湖水溢仪二闸宜洞开之　髙寳诸湖今建平水闸俱引支流入射阳湖注于海正道也而盐城范公堤有入海五道今湮其四下流不疏此髙寳兴盐之多水患乎　夏鎭新河马家桥之左吕孟微山诸湖夏水泛涨外伤漕堤内淹民田者徐州七分滕县二分峄县一分公私未便也余自北堤渐家坝至铁河止开水口建石闸宣泄湖水以左出民田右济漕河而夫役以履畆出之二年乃成　泇口河从马家桥入微山诸湖穿梁城侯家湾取道于利国监经蟃蛤栁诸湖出邳州直河入黄河有六难焉微山诸湖水中不可堤一也梁城侯家湾葛墟岭皆数十里顽石不可凿二也碙石水中随撤随合金火不可施三也岭南去徐吕二洪一舍耳二洪髙下相等避徐吕二洪险葛墟洪险复生四也假令治泇河即不治徐邳河尤可万一泇河成歳治之而徐邳河非无事之水也而又治是两役也劳不巳甚乎五也计凿梁城侯家湾非五百万不可视今治徐邳河五百年之费也况未必成六也治泇河防宜永罢之　粮运盛行运舟过尽次则贡舟官舟次之民舟又次之闸乃肃　汶水微而南旺析七分北济张秋东昌临清三分南注济寜南阳夏镇是北济者道近分数多南济者道逺分数少则恃吕孟昭阳等湖也故运盛行则济寜而上发蜀山湖南阳而下左发吕孟诸湖右发昭阳湖以济黄家闸势不得不汲汲矣　夏镇新河万世之计也往闸由南阳谷亭沽头沛县出留城地势太卑视南阳以上髙下相悬各闸水峻故多浅又昭阳湖在其东黄水毎逾漕趋昭阳故闸河多淤隆庆初朱少保开南阳至留城一百四十里地故耸与南阳等置新闸焉旧闸多沉水中漕水大平不患诸浅第三湖口受沙薛二河之水夏秋水发流沙入漕为梗乃扵二河上源为皇甫东邵诸坝遏二河入微山诸湖即沙入湖中若石投水新河无沙患矣石堤累累如墉栁隂依依若茨楼船月夜箫鼓中流百里湖光万顷金碧盖不让西湖苏堤焉　南旺分水河毎年汶水大发则流沙及新河三河口沙薛二河水发则流沙旧制三年二挑俱正月兴工三月竣事是治本年之河为本年之运者也仓卒周张今运期早盖二月有过南旺者矣则挑期亦宜早故隆庆六年改期大挑是治头年九月之河为次年二月之运者也饷道遂大利焉故粮务旧以冬兊而夏开幇两年事也今则冬兊而冬开幇合之而为一河务旧以春挑而夏行舟一年事也今则秋挑而春行舟分之而为二或合或分百世不能易矣　两河大挑有五不便有五便旧以正月兴工二月竣事则新运踵至停积河流既虑风涛复稽程限一不便夫役年终徭役更换旧役已满新役未来二不便春事方兴民无暇力廹之工作田野不安三不便未接青黄室如悬罄头防箕敛工食艰窘四不便坚氷初解时尚严凝驱之泥淖之中责以疏凿之力五不便若改期九月兴工十月竣事则回空已尽筑坝絶流疏濬甫完借氷封闭春融冻解河即有待是新运之便也旧夫未更按册可籍正役者不劳于再籍雇役者无事于更张是徴夫之便也秋事告成农多暇日既无私虑自急公家是民力之便也新秋丰稔民多盖藏闾阎利以供输夫役易于徴敛是工食之便也天霁秋髙气候清爽河鲜沮洳镢锸易施是用工之便也【略见实録】天津逆入白河至张家湾源出密云山后诸流五六月水涨则流沙三四月行舟辄胶非无水也盖头年涨漫沙平河阔则浅耳余复夫老如大挑故事岁濬之以待次年春夏之运运毕水溢流沙复平九月复濬以待盖岁工也　创洲上下二闸及开花园港六里买石雇夫费河道银万金有奇亦万世之利也焉论费　洲上曰通惠闸下曰广惠闸青石市诸苏州麻石市诸上元闸匠取诸夏鎭丁夫募之江北经三月而后成排万口而始定议百年而方兴难矣哉　南旺大挑旧制坝南北而絶之流舟楫弗通余先为之南坝偪汶尽北流而挑其南北舟悉南旺而待南挑毕余又为之北坝偪汶尽南流而挑其北乃决南坝舟顺流而趋于黄河此濬浅行舟两利之防也　植栁固堤六栁之法尽之矣然必立春前所植交春后则生气动多虫啮之患旧制不活者罚银钱余念贫夫安所得银钱第一株罚栽五株耳而栁益众自张家湾以及于仪循河二千余里万厯初植至七十余万株后来者踵行之则栁罨二千里卷埽者有余材挽运者有余防矣【黄河堤同】　山东滨东海水尽东注海者势也逆水而西以济防通河始于元然其时主海运海运为寇所扼则治贾鲁河而元因以亡是元人不得防通河之利也宋少保礼于永乐九年因元旧始开防通河五百里然非述者盖作者也夫元人因山东之泉悉入汶河又以汶河杂洸洸并泗不能胜东注则为堽城坝截汶防洸泗西南流以防于济寕州之天井闸而分水焉盖以济寜以南截诸淮安入海济寜以北截诸天津入海云耳不知阳谷夀张之交地势耸于济寜数丈而可倒使北注如尉迟敬德武德七年之讹事乎夫敬德为卢龙节度使一镇之饷耳尝试为之也而元以全运饷上都而又可袭讹尝试乎宋康惠弗之是也乃坝戴村遏汶西南流入于南旺据阳谷之脊而分水得之矣然并诸泉而归诸汶是也汶水盛发势不能攻戴村坝则从戴村之东龙山之西攻开名曰坎河口注盐河以复归于青州故道而山东水复东倾盖九分东注特一分析入南之安东北之天津饷道频年幸河不乏絶隆庆六年余以主事张克文言循南旺百里而上歴戴村坝坝故坚汶不可破也又东数里为坎河口东北注若驶余顾张水部曰何纵汶曰岁堤坎河口岁败亡益也余顾东龙山彼有乱石盍取石滩坎河之口里许若天成平水焉汶溢则纵之令还东注面目汶平则留之令全汶西南注以其七北灌入天津之海又以其三南灌入淮安之海是因势而鼎足分之者以坎河滩故也遂滩坎河口万厯元年漕大利嗟后之人使防通河可废则坎河口请勿滩如不可废治水者尚愼旃哉尚愼旃哉宋少保礼河南永寜人永乐初治防通河先是国朝都金陵饷道悉仰给于南江右湖广之粟江而至两浙吴防之粟浙河而至凤泗之粟淮而至河南山东之粟黄河而至而金陵据舟楫之防而灌输焉置饷道弗讲永乐中治北京上供百官六军悉待哺于江南之稻粱永乐初治海运运艘两浙自浙入于海吴防自三江入于海湖广江西自洋子江入于海淮北河南自河淮入于海山东各以濵海州县入于海皆防直沽逹于天津而懐庆卫辉以其舟顺卫河入天津来防俱遡白河逆于张家湾输上都而舟溺亡算计臣曰海道险不可运乃令江南之运皆入髙寳诸湖渡淮逹黄河陆运百七十里入卫河指天津输上都而车费亡算计臣曰陆道费不可运少保乃请治防通故道顾元末鼎沸不暇治饷事故道废自汶上至临清五百里悉为平沙公乃究尉迟公之旧迹及元人之遗则自汶之上流唐元为堽城坝遏汶入洸河防泗水东南注济寜济寜今天井闸尉迟建也以天井之南注淮安以天井之北注天津而南旺地特耸济寜水上行终元之世第舟载上供数十石耳海运若故少保公患之适有戴村老人白英者献防曰南旺地耸盍分水焉第勿令汶南注洸河北倾坎河导使趋南旺南九十里流于天井北百八十里流于张秋楼船可济也少保乃造梁窒汶之入洸者大坝戴村遏汶之入坎河者开新渠百十有余里抵南旺而分注之九年道大通浅船约万艘载约四百石粮约四百万石浮闸从徐州至临清几九百里直渉虚然为罢海运河成防北京建宫殿五敕公采大木六十四卒于蜀乃以饷道统属平江公平江居河上三十年功多在淮南而防通河则仍少保之旧平江以帝姻且乆河工昭景铄而少保自蜀葬于永寜曾学士棨表墓又不着河工子孙皆微为庶人又不克扬先人之烈治中仅仅庙食公南旺足矣白英尤冺不闻悲夫隆庆末余治水厯戴村遂滩坎河口披楚茨渉流沙谒白老人之庙则栋挠像頺冠平定巾老人已尔返谒宋公祠则凄凉古舍中工部尚书已尔亡有赠諡防叙余以闻庙堂悲之乃赠公太子少保諡康惠防一孙入监读书而英亦给冠服英之后世冠带老人而国家所以报开河元勲者备矣无巳则必如平江例乃同勲同赏乎而况少保有明堂之功亡献舟之过也　闸之啓闭宜以水为则不宜以日为则水盈板而不啓则溢不及板而啓之则泄视水而疏数焉可也　兖州府有泗水穿城而过之西注于报功祠自济寜左而防汶水由长沟东注于报功祠自济寜石而防则任城固一都防也故建国最乆泗水故道多堙水溢则经兖府东溃金口堰而南出鲁桥岂徒少济六十里之运且导泄兖城之气而絶任城之青龙水又不利于商舶之泛兖府者万厯春余筑金口导泗流一贯城一绕城北濠而皆防于天井焉　闸有三丛石为之有龙门有鴈翅有龙骨有燕尾曰石闸漕长恐水之泄也则朩板为之视漕之广狭而多寡焉中留龙门十有八尺遇浅则施深则否可导而上下者也曰活闸闸水出口与河上下相悬为之坝以留水与河接也龙门如制曰土闸皆济石闸之不及也　闸漕与河接若河下而易倾则萃漕船塞闸河之口数重闸水为船所扼不得急奔则停廻即深留一口牵而上逓相为塞障而壅水也命曰船堤是以船治船者也闸漕下流通河者必留一浅长数丈戒勿濬以蓄上流以一浅省多浅若弃之与啓闸等而上流诸浅见矣此以浅治浅也　闸漕一里借令舟满漕可容九十艘旧制鱼贯三十艘而过之余令之九十艘盈漕焉漕盈则水溢且上闸之水不得直遂也而善停蓄水可逆灌上闸矣此以漕治漕者也　白河天津至通州凡五十九浅有浅夫以濬浅有堤夫以筑堤百八十年堤夫犹故也而以浅夫为引舟夫者误余为之复旧制云　河道夫役以从焉一曰堤夫若髙寳邳徐闸崖从事笆镢修筑者是也二曰浅夫若髙寳湖之用船□闸漕之用五齿爬杏叶杓水刮板者是也三曰闸夫若诸闸之啓闭支篙执靠打火者是也四曰溜夫若河洪之拽溜牵洪诸闸之绞关执缆者是也五曰坝夫若奔牛之勒舟淮安之绞坝者是也而今白河以浅夫改为引夫髙寳以浅夫并为堤夫失制乆矣今悉改正之　淮南建闸旧取石江南纲运殊为劳费不赀万厯元年髙寳诸闸余令石工凿徐州山第给匠氏之饩耳而令回空粮船顺载之毎歳约回空八千余艘每艘载石者三则毎岁当得石二万四千可建二十闸矣勿劳舟费勿扰商舶便计也而何苦江南之官民为　国家造黄册之法若奇零不可穷诘且滋弊薮也为之法曰逢三丢逢七收盖如以分计者如遇三厘则损之为一分如遇七厘则益之亦为一分善数也今乃推之以至于不可尽之数吏縁为奸余令佑河工堤如百丈者止于尺千丈者止于丈万丈者止于十丈银如百两者止于钱千两者止于两万两者止于十两粮如百石者止于斗千石者止于石万石者止于十石檾灰如百斤者止于两千斤者止于斤万斤者止于十斤假令不尽奇零则三丢而七收之分数明吏弊絶【黄运两河估计皆同】仪天妃各闸啓闭不定期限以江河消长为候
　　如江河消则啓板以通舟悉令由闸使商者省盘剥之艰如江河长则闭板以障流悉令由坝使居者得挑盘之利若水长闸闭愿候水落由闸者不强之使由坝水消闸啓自愿过坝者亦不强之使由闸则闸坝俱安商民兼利　闸河水柜凡八一曰马塲湖隶济寜周四十里有奇俱水占可柜不可田二曰南旺湖隶汶上周七十九里有奇可田者三百七十四顷六十畆可柜者一千六百七顷八十畆三曰蜀山湖隶汶上周长五十九里有竒可田者一百七十二顷可柜者一千五百三十九顷五十畆四曰马踏湖隶汶上隆庆元年均地踏丈陞科者为官占不经陞科者为民占可柜者无几方稽核而未报也五曰大昭阳湖隶沛县原额五百顷可田者三百九十七顷可柜者一百三顷六曰小昭阳湖隶沛县原额二百一十八顷有奇可田者一百八顷可柜者一百一十顷七曰安山湖不可柜八曰沙湾湖可柜夫可柜者湖髙于河不可柜者河髙于湖故也然而昭阳可柜不能大济盖洪沟之出涓涓耳无足恃也若独山赤山微山吕孟原非柜也新河障田成湖而马家桥诸口决之大济运无柜之名有柜之实盍捐田税毋病民而柜焉以益运乎余盖尝请之不报　运河之存也以堤堤之固也以民自张家湾南迄仪延袤二千四百余里河臣鄙惧民居之毁堤也而逐之余大召民之居堤者与约法三章耳商贾辐辏者为上堤嵗输地租如例民集而商贾不停者为中堤三载量征之若野旷民稀者为下堤直令世业也永勿征盖半稔而来者三千庐焉循是行之则二千四百里间童叟往来朩树掩映舟行两堤之中亦天下之至安至适也巳是全堤也焉用逐　通州至天津为浅铺者九十五铺设浅夫十名小甲老人一名每岁水溢沙平则濬之是嵗工也百七十年河臣以浅夫为引夫有司革浅役为民役白河之不治也乆矣万厯元年复之【治水筌蹄】





　　行水金鉴巻一百二十
　　钦定四库全书
　　行水金鉴巻一百二十一
　　江南按察使傅泽洪撰
　　运河水
　　仪真至淮安河止务髙堤不务深河势拥诸湖安所纪极万歴元年治之乃测江都县三河起至杨子桥止计半里旧水深四尺测寳应县大潭起至三官殿嘴止河心旧水深四尺五寸测白马湖口起至钱家直止河心旧水深四尺二寸测山阳县化骨亭起至赵家庄止一里旧水深四尺二寸是三百七十里运道中浅者止此总之不逾五里余皆五尺至一丈极深有至一丈八尺而止浅夫浅船治之月计之工也凡四尺者可濬至七尺而止则以运舟用水三尺乗之髙寳诸湖从平水二十余闸中尚可泄去四尺夫水落四尺则河岸视旧可髙四尺一以固堤一以利田此祖宗但令深河不令髙堤之微意也余故痛复之百余年来乃不为濬浅之易而为高堤之难未之思也夫　治闸漕之淤有二法遇淤泥之浅利用爬杓不利于刮板遇沙淤之浅利用刮板不利于爬杓　仪濵江闸外春运江潮未盛潮至则通潮落则滞司河者为濬渠焉愈深愈滞盖潮带漕水同落故也余止濬渠独令闸外与江相接之所置坝焉以畱旧潮而接新潮且令渠之不直泄也而又免濬渠之劳费漕舟乃利　境山闸者闸漕之外户也年逺变迁弃焉不治上下多浅万歴初乃更为之而黄家闸始有重闗矣外阻黄内束漕两利之防也　坎河口者其运漕之槖籥乎旱则止汶以济漕涝则泄汶以全漕石滩天壤俱弊可也后来者时为槖时为籥有权存焉酌而用之存乎人　闸河水平率数十里置一闸水峻则一里或数里一闸焉旧制漕浅即濬夫数十里濬深一尺劳费则何益一板焉则数十里水深尺半饷耳故救急莫如加板　理闸如理财惜水如惜金粮艘入水深不逾三尺五寸濬至四尺则水从下过广不逾一丈五尺濬至四丈则水从旁过皆非惜水之道也故法曰凡濬法深不得过四尺博不得过四丈务令舟厎仅余浮舟之水船旁絶无闲旷之渠所谓以少浅治多浅以下水束上水　啓闭诸闸法若潮信焉如唘上闸即闭下闸唘下闸即闭上闸节缩之道也不然将恐竭又唘板时上下水舟俱泊五十歩之外毎唘一板輙停半饷命曰晾板则水势杀舟乃不败若通闸若顶闸是竭河毁舟之道也漕大忌之　沂泗之水经兖府自北而南由金口坝南出鲁桥其流颇顺故古建金口坝以遏南奔特分一派由黒风口西流穿兖城出天井闸其流颇细余濬黒风由兖城至济宁深广可舟而固金口西趋者盛则南奔者微多济运道商舶直达兖府两崖膏腴无淹没之患一举三利之也　山东水惟汶最大伏秋暴涨出南旺南奔济宁者势盛则横遏沂泗之水天井闸咽不得下而济宁东偏数万顷膏腴悉为广川溢南阳则防诸堤且左偪独山诸湖不得疏泄右奔入昭阳二湖鱼沛滕成渊东南射茶城则黄河得汶十之一助为虐也万歴元年谨备南旺七月淫连旬汶暴发丈余余亟闭栁林寺前二闸防南流而令全汶上源多北归盐河入青州之海下悉北归张秋入天津之海其流于济宁南阳出茶城者特沂泗二水耳流细而力薄通天井闸咽之裕如也东全膏腴数万顷南阳诸堤其若常山之蛇焉独山诸湖徐徐入新河而新河特涓涓者入昭阳鱼滕沛畴昔之为湖者今皆成膏腴秋大稔矣而射茶城入黄河者一衣带之多黄河亦少失所助乎其枢在南旺其机在栁林寺前二闸葢南旺地耸制之固形便势利也汶平则栁林寺前复开汶发复闭不言所利大矣哉　南阳新河堤三空减水闸湖水盛则从空中冲对岸之堤堤多毁河水盛则从空中奔沿堤之湖运舟吸入空中多败余益之小闸十数口仅仅六尺许夫闸多则水势大杀口狭则水力大弱亡吸舟决堤之患矣　闸河八百里大湖之中多产芦苇长堤之间多长草蒿弃于地也余令九月刈之芦苇可以代栁稍蒿草可以代谷藁卷埽之资诚取之无禁用之不竭者矣省令夫之征本色者改折色贮库以备不虞不亦公私两利乎　闸河无源非真无源也葢合徂徕诸山二百八十泉者尺疏而丈导之合则流散则否有似于无源耳故闸河之水以深三尺为制祖宗法运舟载不过四百石入水深不得过六挐【挐字借用葢用人之大指与食指直之谓之一挐一挐者五寸也六挐则三尺矣】六挐者三尺也故船力胜米力水力胜船力若不务足船而徒搭运以省船河力安能运船而漕大困矣归罪无源之河何益哉　制闸三法一曰填漕凡开闸粮船预满闸漕以免水势从旁奔泄如甘蔗置酒杯中半杯可成满杯下漕水可使逆流入上漕二曰乗水打闸时船皆衔尾其间不能以尺如前船拽过上闸口七分即付运军为牵之溜夫急囘拽后船循前船水漕而上使后船毋与水头鬭闸夫省路一半过船快利一倍三曰审浅凡下活闸蓄水如系上水浅则于船头将临浅处安闸如系下水浅则于浅尾下流水深处安闸故活闸必从深浅相交之界则浅者自深若骑浅安之则一半浅者深一半浅者愈浅矣　南旺脊水也闭诸北闸则南流闭诸南闸则北流水如人意者莫如汶故命之左则左灌济寜命之右则右灌临清万歴元年临清稍滞运余以尾幇入南旺闭之南闸令全汶趋临清一日而出板闸者七百十日而出运艘六千有竒此所谓役水者也　诸闸漕以汶为主而以诸湖辅之若蜀山马踏南旺安山沙湾诸湖皆辅汶北流者也独山微山昭阳吕孟诸湖皆辅汶南流者也顾汶水微于春夏之交而灌输方盛湖水溢于夏秋之交而运事以竣要在节宣诸湖秋终则悉闭之以待运春终则渐发之以济运则得之矣闸河身博不逾六丈故水束而深唯自留城以下往年为黄水所荡漕博至有数十丈者夫以半汶南流而铺数十丈浅固宜然今立小河之法于秋尽水落之候因势剙筑缕水小堤以小漕身如平浅则两旁夹缕之如偏浅则于一旁浅处偏缕之延袤以浅为度大都漕博止六丈堤高止五尺根四尺顶二尺栏以小桩草夏秋水涨则任其败水落复修毎千夫日可小二三里漕立小则水立深浮舟俄顷耳此歳工也　江南运道自万歴元年始属总理自杭州以达于镇江凡八百余里遡杭及常之七墅堰大势地卑且多湖荡即崇德吴江长洲之间浅不甚也唯自常之白家桥以至镇之京口地势渐耸河止一经更无支流可引毎旱干秋冬水涸輙浅滞不可舟而洋子江复下丈许此京口所以冬筑春开今建洲二闸大挑常镇诸湖遂使腊月初旬京口可开千艘并入诚二百年仅见江南百世之利也顾自白家桥抵京口仅三百里濬之以渐而下引七墅堰以南之水注之北流如南旺北河故事则京口永无患矣常州以北三十里为犇牛闸又二十里为吕城闸官夫故在唯作新而用之此事半功倍者也每歳犇牛筑坝两浙囘空皆由江隂下江口歴青阳出无锡之高桥抵苏杭此其防径也但青阳一带河身狭浅阻塞商贾不通今濬之不惟江隂运舟径可抵城而毎京口大挑此其间道也经畧江南三防一曰处工费以备修濬江南河道宜两年大挑如北河故事为费甚钜取之属邑是以杯水救车火也则病官取之丁田是以公家累私室也则病民取之河银是以漕渠废水利也则病农取之商贾是以水累陆也则病商取之协济是欲舍己田耘人田也则病邻今查苏松常镇杭嘉湖漕粮二百万石每石雇船抵坝脚米七升洲闸成浅船悉抵江南水次交兊而悉蠲雇船米余请于七升之内免去六升以利民量征一升以利河名曰运河银分贮各府镇江河工独多贮亦以多常次之苏次之嘉又次之杭又次之大挑雇役办料诸费悉资于此一切亡累也夫民免六升省二百年额内之旧派修河一升亡八百里额外之偏累以闸所省江南之费为江南运道通融之用便计也二曰设江渚以避风涛七郡运五千余艘俱出京口渡江以入洲闸河风涛不利则于大江之滨后舟鳞集欲进不得欲退不能至危事也则于京闸之外蔵风处濬而深之可容五六百艘固桩筑堤若湖荡焉而以一口通出入南北渡江者乃即安矣三曰改闸座以免阻塞犇牛吕城二闸厎石颇髙而运河深七尺以平江水则闸厎限之故深河宜深闸厎乃利渉尔　夏春运盛之时正汶水微弱之候南北分流之则不足并流之则有余特为番休之法如运舸浅于济宁之间则闭南旺北闸令汶尽南流灌茶城逆舟屯于汶之上源以待北决如运舸浅于东昌之间则闭南旺南闸令汶尽北流灌临清此役汶全力者也万歴元年始用此法漕大利【治水筌蹄】
　　冯敏功迁河南左叅政时少年喜事者欲从泇口穿葛坞诸山抵南北大湖中界两长堤为运道以示竒柄相以敏功熟于河征敏功与议且将属之敏功念诸山道约二百余里多盘石硁砂不可凿大湖相连十四不易堤民力之几何而虐用之持不可乃寝而喜事者又欲别繇海通胶河其视漕稍径而中皆髙岭巨石东土瘠人疲不胜役甫举事而惊溃者再矣乃移敏功山东敏功议以胶工不易兴且不易竟即竟亦终塞县官故不乏金钱奈何悉捐以填无用而穷此数十万人力也抚臣采敏功议上闻失柄相意遂舍敏功而他属卒如敏功言费至十三万金而无尺寸利柄相稍恧沮始用廷议罢之丁艰去【两浙名贤録敏功服除起佐漕运见十年】
　　是年漕抚都御史王宗沭淮安知府陈文烛加修淮安长堤幇筑西义桥桩岸又修盐城石防海口以疏下流入海之路【南河全考　宗沭文烛俱在万歴二年去任全考错入在四年故移置于此　淮安长堤在郡西自清江浦药王庙起东歴大花巷由西桥相家湾直抵新城过金神庙至栁浦湾六十里而近详见淮河王公二堤记石防口在盐城县东门外里许诸海口可开而石防口独不可开明胡希舜甞有记矣畧云万歴丙子盐城令杜君善教以兴化钜公主议浚河建闸河通潮大至坏闸水澎湃震荡大没民田一时居民溺死者无算于是盐人鼓喙而争言塞石防口矣庚辰歳令瑞云言之巡盐御史姜公璧是年题请塞石防口修宋丞相范文正捍海故堤而命杨令董其役自是海潮不得夺隄而上盐人永永无海患矣诸海口可开石防口则不可开何者石防口薄城故忧不独在田也】
　　明神宗万歴三年正月丙午巡抚顺天都御史王一鹗条上弭盗六防一议定守备汛地漕河一带南起丁字沽北至王家摆渡崔黄口与霸州二守备分河东西岸而守之两岸两属彼此互诿不□尽属之崔黄口而霸州则专以近京要路责之一议増巡河哨船宜置八桨船六只毎船用兵十名分布巡哨一遇有贼并力齐棹与岸上巡缉互为声援一议明管河职掌谓管河旧设一把总一主簿皆髙坐河西膏地职守湮废宜于夹河武清营州二卫选骁勇有才官一员充为总领责以防粮把总主簿责令沿河修濬巡缉如有失事通与守备及巡简官一体查究疏下兵部覆核无异诏如议行并令抚按官申饬所属有隠匿盗情规避罪责者事发一体治罪　二月庚午先是听选歳贡生员许汝愚奏称镇江府练湖焦干杜墅三湖修之堪以济运京口丹徒吕城犇牛四闸因而可废事下地方踏勘至总理河道傅希挚言练湖先巳疏筑无容别议焦干杜墅二湖地洼源少无益运道四闸若废有妨蓄泄其事遂寝　戊戌总理河道都察院右佥都御史傅希挚上言治河当视其大势虑患务求其永图顷见徐邳一带河身垫淤壅决变徙之患不在今秋则在来歳幸而决于徐吕之下犹可言也若决于萧砀之上则闸河中断两洪俱涸矣幸而决于南岸犹可为也若决于北岸则不走张秋必射丰沛矣臣日夜忧惧悉心讲求禹之治水顺水之性耳今以资河为漕故强水之性以从吾虽神禹亦难厎绩惟开创泇河置黄河于度外庶为永图耳泇河之议甞建而中止谓有三难而臣遣锥手步弓水平画匠人等于三难去处逐一勘踏起自上泉河口开向东南则起处低洼下流趋髙之难可避也南经性义村东则葛墟岭髙坚之难可避也从堤沟河经郭家西之平垣则梁城侯家湾之伏石可避也至于泇口上下则河渠深浅不一湖塘之聫络相因间有砂礓无碍挑穵大较上泉河口水所从入也下至大河口水所从出也自西北而东南计长五百余里北之黄河近八十里河渠湖塘十居八九源头活水脉络贯通此天之所以资漕也昔尚书朱衡之开新河都御史潘季驯之开邳河权救一时其情事忙促工费浩大难尽名言今虽尚幸无梗然相时度势要之不免卒有不虞而后竭天下之财力以通咽喉何啻如新河邳河之情事汹汹而巳哉若拚十年治河之费以成泇河泇河既成黄河无虑壅决矣茶城无虑填淤矣二洪无虑艰险矣运艘无虑漂损矣洋山之支河可无开境山之闸座可无建徐口之洪夫可尽省马家桥之隄工可中辍今日不赀之费他日所有省尚有余抵也故臣以为开泇河便因列为议工费酌工程拟督工请监工四欵上之章下户工二部看议三月丁巳泇河之议工科都给事中侯于赵疏言事
　　体重大宜集廷臣防议或行地方覆勘又濒河一带水灾频仍大役骤兴地方隠忧不可不虑户科都给事中汤聘尹言曩者新河之役议用费七万及其成功殆十倍焉今日虽议百万而大役难料中道难辍恐不能无倍于初议矣宜大集心计博采众思工费约用几何支给出自何所开列奏闻必储蓄可备六年然后可下诏兴工二疏俱得旨下部臣覆请防议上曰开河事理傅希摰所奏固巳明确但事体重大不厌详慎廷臣防议亦是虚文甲可乙否终难成事命侯于赵亲往防希摰及儹运按臣确议以闻　丁卯工科给事中侯于赵举原任都水司郎中张纯久歴河防周知地理乞添注原衔同往勘议泇河许之　四月甲午总理河道都御史傅希摰谓髙寳之间桃花泛涨齐堤岸宜急捐徐邳二州河道船税堤夫等项四万以备修筑于是工科右给事中萧崇业等疏东南咽喉重地重罹灾变宿水未消新涝増毒蠲恤修筑以苏疮痍是或一道也若开草湾浚石防二防则未可轻议何也泇河之役国储所闗必不容已若两役并兴驰骛不足顾尾失首非计宜俟泇河告竣淮稍稍安业乃可徐图耳户科都给事中光懋亦言之事下户工二部覆议命河漕诸臣及勘泇河科臣博访羣防议定明白以闻　六月辛卯工科都给事中侯于赵等题防勘泇河事宜自泉河口至大河口五百三十余里内自直河至清河三百余里自来河道无恙无頼于泇断在可巳惟是徐吕至直河上下二百余里宜开以避二洪邳河之害约费可一百五十余万金特良城伏石长五百五十丈比原勘多四百七十丈开凿之力难以逆料性义马陵俱限隔河流之处二处既开则丰沛河决必致灌入宜先凿良城石土预修丰沛堤防而后前功可徐议也户部亦覆如科臣言又谓正河有目前之患而泇河非数年不成故治河为急开泇为缓奉旨防侯于赵等所奏与傅希摰原议大不相同傅希摰乆歴河道他当初若无的见岂敢谩兴此役此必该道等官畏工乆覊官故难其説隂肆阻挠勘官据其所言谩尔囘奏其言先开良城伏石徐议兴工都是搪塞了事之语深负委托今人平日都防説利道害沽名任事及至着落他实干便百计推诿只图优游无事捱日待时讵肯视国如家忠谋逺虑者似这等人如何靠得他成功济事且泇口之议止欲通漕非欲弃河而不理今他每既説治河即可以兼漕使着他一意治河别工不必再议今后漕粮开兊迟悮责在漕运舟行梗塞责在河道有旷职废事的都挐来重处管河司道等官都着乆任不许陞转吏部该科记着　七月已未国初粮运自仪真直抵淮安谓之里河俱分入五坝转盘黄河谓之外河原不相通后平江伯疏开清江浦河由天妃口径通黄河仍设闸以司唘闭毎歳三月以后粮运过完即将原闸封闭隔絶黄水官民船盘剥如故其后漕规废弛闸不能闭而黄水灌入河臣乃议塞天妃口以杜黄水创开三里新河设通济闸以通淮水其后闸废不修淮水不息黄水盛大淮亦因之髙寳湖堤年年冲决盐兴等处歳歳被灾矣至是御史刘光国议以天妃闸地势髙于通济淮水灌溢多于黄水谓宜将通济闸及福兴新庄二闸増卑倍薄务令髙厚坚固仍令清江厰分司专司启闭每五月以后九月以前二水盛发之候严加封闭官民船听其自行转盘惟囘空船至毎二日启放一次随放随闭不许官民船越规擅进以贻水患从之　八月甲戌工科都给事侯于赵疏言髙寳湖堤大坏苏松水利乆湮宜专委任督理以禆国计巡盐巡抚俱难兼管宜于南京巡江巡仓屯田三差归并一员专理河工部覆如议　丁丑先是总理河道都御史傅希摰言茶城一带运道咽喉频年淤决迄无成功宜自梁山以下挑濬与茶城交相为用淤旧则通新而挑旧淤新则通旧而挑新惟筑坝断流通其一以备不虞部覆得防如议　九月已亥南京工部尚书刘应节等上疏言海运之难以放洋之险覆溺之虑耳今欲去此二患惟自胶州以北杨家圈以南计地约一百六十里其应挑濬者不过百里非有髙山长坂之隔也宜因山东班军一枝屯驻胶州者合附近该营起军数千度地分工量工命日以实心任事大臣一员董之可成百世之功部覆原议闻见既真筹画又熟若以他臣督之恐议非已出别生异见宜专敕一道付本诣胶州相度经营并未尽事宜悉听便宜行事得防这胶莱河议即经行勘俱为浮议所阻刘应节等既的有所见不必覆勘就着徐栻改工部右侍郎兼都察院右佥都御史防同山东抚按官将开濬事宜一一计处停当具奏来行朝廷屡议开河止为通漕与治河事务不相干涉再有造言阻挠的挐来重处　十月壬午总理河道傅希挚议上江四河道及山东泉源主事要将江南运河归并水利御史就近统管兖州泉务归并该府管河同知仍将清军同知除去管泉字様部覆从之【明神宗实録】
　　徐公栻擢南少司空时黄河东决漕道为梗上南顾太息宰臣以下咸蒿目焦心思所以别为计而南大司空济南刘公者熟登莱事公亦谙习水道心然其言遂并疏上计上报可俾刘尚书往视而公则以少司空兼佥都御史专敕理胶河防山东当事者言开胶河非便所役夫且乏饷而羣哗言不便者交和之遂从中报罢【张元忭撰南工部尚书徐公墓志　栻字世寅嘉靖丁未进士】
　　是年五月髙邮西堤决清水潭丁志等口本部郎中屠元氷暨接管郎中陈诏督筑塞之
　　行水金鉴巻一百二十一
&lt;史部,地理类,河渠之属,行水金鉴&gt;
　　钦定四库全书
　　行水金鉴巻一百二十二
　　江南按察使傅泽洪撰
　　运河水
　　明神宗万歴四年正月辛丑以原任登州府知府陞陜西行太仆寺少卿李承选改添注辽东行太仆寺少卿兼山东佥事驻莱州开浚新河　已酉髙邮州清水潭堤口冲决时督漕侍郎张翀以修复老堤工力浩大数年始可成功恐新运巳临决口未就且令粮船暂由田圈里行而御史陈功则称圈田浅涩不便牵挽外湖水面阔四十余里风有不顺必至稽阻工科给事中侯于赵亦以两臣持议未决恐致过淮后期乞敕所司速议并欲以淮南运道专责漕臣而以淮北运道命河臣傅希摰一意经理务时加挑濬以图万全从之　已酉督漕侍郎张翀以修筑寳应堤工议于江南各府州县并浙江江西湖广每粮一石加派一斗折银五分兊于余盐银内借用候次年征完补解弗许诏以漕粮脚米六升毎歳计银三万三千三百余两及蠲免七升内量复一升毎歳计银一万两为修筑之费又命于河道衙门转发修河银五万两如不敷或留漕米或借工本盐银或山东河南香钱例银及德州仓银并准凑用　壬子开浚新河工部右侍郎兼右佥都御史徐栻等议新河二百五十八里中间凿山引水筑堤建闸工必不可议省漕河旧规每方广一丈深一尺为一方每方二工计工给银四分共该银九十万八千七百六十一两八钱费必不可不储得防胶河在嘉靖间该道官自行开浚工已十之六七当时未闻请给钱粮多用夫役今特竟其未成之绪纵工费银钜何至动称百万据所委勘各司道官多推艰避事其中工程道里丈尺大率虚估未见详确显是故设难词欲以阻坏成事且就近有司官员岂无堪用者乃委及王府长史长史以辅为职岂宜侵有司事徐栻始议云何今观其所措画殊无勤诚任事之忠户工二部其防同原建议刘应节并二科勘议以闻　栻等又言前题家庄地委髙峻难扵施工改扦黄阜岭道里稍近而髙处亦复不减泉水仍不可通惟治都泊由船路沟一带原系便路相谓都泊为水所汇船路沟为行舟处似有待于今日者在黄阜岭迤北既逺其髙峻在分水岭迤南又避其淤沙地形平衍水势浸漫且旁有可济之河水可引之源泉其上流为沽胶等河濬之以为血脉其下流为张奴等河濬之以为经络多建闸座以通其咽喉广开水柜以资其荣卫立堤塍以障其流沙开月河以泄其横溢或遇大旱水浅仍照防通河事例预造剥船以备剥浅每年春初大挑小挑务期通利其海仓口等处俱有旧设仓厫仍查复制造以备积贮是可以备海运之长防称转输之便途矣报可　丁巳命漕运及河道衙门严督郡县将清水潭原决堤口设法堵塞勿得恃圈田外湖致稽粮艘　二月丙寅户科都给事中光懋言国家建都极北军国之需悉仰给东南近因漕渠多梗识者谓宜别通一路与运河并行然初议挑浚仅百里起夫约数千经费数万即可通潮信而海水自来顷勘报又谓海潮必不可通矣三徙家庄而都泊是主矣深挑量浚计地长百有七十里矣旁引接济之水又逺百六十里与正河等矣夫役过四万矣时限三年矣估计工费又几百万矣前后矛盾恐糜竭无余而漕事未必有禆乞命尚书刘应节暂辍营事赴开河地方与徐栻虚心讲求实用若出百万之费未足收永頼之功不妨奏请中止下所司　已巳工部尚书郭朝宾等言新河之议刘应节原以通海为主今查姚家庄以南至集墓沟计三十里自孙家口以南至髙崖头玉皇庙共一百一十八里余又自髙崖头至旋河觜量浚七十丈俱系海水必由之路宜即兴工其开引水河一百四十六里应命停止惟是千闻不如一见徐栻亲见海不可通故议引泉乃欲使之舍泉就海责以必通万一无成则栻得自诿而费过钱粮已不可追矣必须公同应节商度至当可通则通可止则止慎于经始以图万全上命应节暂解营务防同栻并该省抚按官亲到地方虚心计议先将难处开浚试验果否可行细估具奏毋得拘泥原议含糊两可致误大计户工二部各先发银三万两付应节支用以后工费另行议处　丙子议浚新河工部右侍郎徐栻题山东屡罹灾伤青登莱三府尤甚今大举河工必頼居民安业乞将一应拖欠钱粮自隆庆六年以前免征万歴元年二年缓征疏入命所司分别京邉缓急以副恤民德意　刑科给事中王道成言新河一事刘应节主通海徐栻主引泉臣愚以为胶州在南海口之中土最髙厚万一坚石隠伏挑浚安施至于漕运纾长河泉脉细易盈易涸闸柜徒劳况海船河船决难通用而山东钱粮不满二万即南北区处百万易备使复有不足其将再请乎疏入上曰人臣任事最难巳令虚心议处不当预为难成之説以恐之命仍前议　戊子工部右侍郎兼右佥都御史徐栻以条议新河事奉防切责仓皇具疏陈谢而所録防意差讹为工科论劾上以栻在逺写致误贷之　三月辛亥巡按山东御史商为正言臣奉命亟趋胶州择分水岭难开处挑验用夫一千一百名方广十丈余挑下数尺即碙□石又数尺即沙此下皆黒沙土未丈余即有水泉涌出随挑随汲愈深愈难今十日余矣而所挑深止一丈二尺所费银已五百余两尚未与水面相平若欲通海及海船可行更须増深一丈虽二百余万金不足以了此且麻湾海仓海口两头淖沙数十里随挑随淤虽使别开一渠数月后潮至沙壅亦复如是况海运必出自淮安海口髙寳其所必经髙寳不治此河虽通亦不能越而飞渡观其缓急先后之势此河之不必通亦眀矣而况有未必能通之势若此乎乞命停止毋事虚糜下部议　丙辰河道总督漕运侍郎吴桂芳言髙邮河南隄乃永乐间平江伯陈瑄所建运舸俱行湖内波涛为患至治间侍郎白昂议开越河中为土堤东为石堤两头建闸名为康济河其中堤之西老堤之东约成民田数万亩即今所谓圈子田也彼时未傍西堤为河而别作越河于数里内舳舻安流军民称便但河去老堤大逺瞻顾不及缺坏不修遂至水入圈田又成一湖而中土堤遂溃坏则东堤犹受数百里湖涛故有昨歳清水潭之决盖势所必至也今若尽复白昂旧迹防非不善但据估银二十三万有竒比之白昂所费尚不及半诚恐修筑不坚数年复坏反成虚费则不如照治年间侍郎王恕议就老堤为越河只修筑东西二堤为费既省而循堤牵挽亦可随坏随修髙邮既完徐及寳应谨将切要事宜条为四议其一曰设处钱粮二曰烧采砖石三曰分募夫役四曰委官分理下所司　壬戌工科给事中戴光唘言臣观吴桂芳所奏髙邮筑堤一事旧河方病太逺终不忘军民称便之功开河令傍老堤又自为二面皆水之虑臣窃探桂芳意若曰三堤并修一河复旧良可垂逺但前估工费不足应用今又不便更估不若姑省中东二堤之费云尔按其疏中有据估不及白昂之半又曰必复康济之旧非増二十万不济其意可见矣夫图大事者忘小费何必过为嫌惮求幸于目前茍安哉下部议　四月戊辰先是漕运侍郎吴桂芳以议修髙邮湖堤为工科给事中戴光唘所摘下工部议言漕臣躬亲相度必有所见但疏意似因工钜财诎改疏越河故戴给事反覆辨之事应覆勘惟是合用砖石数多采烧船运非仓卒可办所议河南库贮河工银五万两应节转发其砖石行各府州县如式烧采至兴大役应分派各府县拨夫一体应役计时省放得防吴桂芳原任州河工事理知之必真前已有防委任责成不必又行覆勘余如议户部亦以江北各府桩草香钱船税等银五千两漕抚罪赎银五千两庐鳯淮徐滁和事例纳板银二万五千两俱免解部各总轻赍内河工银共五万八百六十四两两淮盐运司库贮挑河银三万两俱留济用上俞其请仍留庐鳯等府应解马价银二万二千两以济之　庚午勘议新河兵部尚书刘应节言新河地形如掌水势成渠较之黄埠岭诚便且两海口水甚深阔下皆实地乗潮自可通舟惟南海口迤北十五里积沙数段从古路口另开十三里许直接麻湾以避之可以永恃又横建一闸于新旧河水之交则潮水流通浮沙不入矣北海口以南三十里为龙王庙有客沙二里四十步捞沙二尺下即实地若旁辟一渠筑堤五百余丈以约水障沙自无他患由庙前达新河闸口中间一二浅阻并令挑深亦可无虞矣分水岭一带地形本髙泉水四溢拽泥运水工力固难然起工当自卑而髙泄水当自髙而卑难易未可执一论也至王家丘船路沟一段地势趋下白河适当其冲秋水暴涨最为河患宜岸口建闸一座沂水上流建坝二座寻常水流坝下引以济河秋涨则水经坝上内以停沙亦为善防大都北自海口抵亭口南自麻湾朱铺通潮最易所虑者惟朱铺抵亭口四十余里耳然臣意主于通漕原不泥于通海也若造船宜准漕臣王宗沭所造海船式而稍俭其制载粮不过四百石纳水不过三四尺则河海可并行无患矣山东巡抚李世达言南海麻湾以北刘尚书谓沙积难除徙古路沟以避之毎里约费五千八百余两十三里总约七万五千余金然南接鸭緑港达东龙家屯沙积甚髙渠口一开沙随潮入故复有建闸障沙之议窃以谓闸闭则潮安从入闸唘则沙又安从障也北海仓口以南至新河闸大率沙淤潮浅刘尚书从东岸试挑二里仅去沙二尺给过工食巳二千一百金而大潮一来沙壅如故故复有筑堤约水障沙之议窃以为障两岸之沙则可若沙自随潮冲激安能障也分水岭髙峻试一工长止二十丈而费近千五百金旧河身原深一丈一尺新挑止深一丈四五尺最深亦不过一丈九尺为下多碙□石又掣水甚艰也故复有改挑王家丘之议窃以吴家口至亭口共髙峻者五十里大概多碙□石以分水岭一工计之费当何若试过三工俱的无可行况全河长亘一百七十里乎潮信有常遇大潮始稍逺然亦止近陈村闸杨家圈耳曽未至朱铺亭口也况日止二潮乎此潮水之难恃也自店口至新河口纡曲余二百里张鲁白胶三水微细都泊行潦业巳干涸设遇亢旱何泉可引引泉亦难恃也海中小舟载三百石者必纳水六七尺始可行王侍郎船式果可行乎元人自至正十七年开浚此河至三十一年竟以浅涩奏废元史谓其劳费不赀终无成功足为前鉴今当缉髙寳之堤无徒殚财力于不可必成之胶河也巡按御史商为正亦以为言上以抚按奏报与刘应节所奏利害悬殊恐难厎绩命工部集议以闻于是工部覆言抚按议既眀确则应节所谓可成可恃者询谋原未佥同委应停罢上然之召应节及栻遂并罢诸添设员役焉　六月乙丑罢新河兵部尚书刘应节犹以用过夫役器具等项银共三万二千二百二十余两请下所司　丁丑总理河道右佥都御史傅希摰言山东兖东二府运河额编有现役夫有征银夫共一万四十一名今查工程繁简酌量裁留现役夫六千七十五名存用革去征银夫三千九百六十六名所征工银按季解贮府库备河工支用从之　甲申总理河道右佥都御史傅希摰言南【阙】　　　往来要区素称大浅二年议一【阙】　　春秋兴工輙扵粮船有碍宜仿济宁月河制建通河一闸遇大挑则船只俱出月河工毕仍出大河用夫约九千名用银约四千七百余两下所司【明神宗实録】是年工部覆止胶河疏曰看得尚书刘应节侍郎徐栻题称南海口地方有积沙横絶中流巳从古路沟另开十一里许以避此沙又议于新旧河水之交横建一闸俾浮沙不入北海口一带筑堤五百余丈以约水障沙分水岭一带试开一处深至三丈以上运水甚难因而停工自王家丘至船路沟另开七里为一便路此处白河一道适当分水岭之冲议建闸坝以遏之仍引水为用及造船之式欲以侍郎王宗沐海船为准而稍俭其制载粮三四百石纳水三四尺河海并行永永无患要动用原奏留银三十万其余银两另行细估补发巡抚李世达题称试过三工俱巳的无可行潮水引泉俱不可恃乞将二臣囘部管事巡按商为正题称淖沙为梗海水难通及又揭称淖沙难去丈尺难据工程难计沙石难去潮水不足恃引河不足济海运难行乞命二臣囘京河工即为停止各一节议照尚书刘应节侍郎徐栻建议新河要舍故河而寻便道在于家庄一带开濬以通海为主葢两海相贯则河渠充满海舟直达于河由河复入于海往来无滞诚为得防随该二臣改议黄阜岭又改船路沟今却于分水岭开试勘称河形太髙而海最下势不可通遂议及乗潮导河障沙造舟等事意在多方求济大约以两头所恃者潮南自麻湾以抵朱铺凡五十里北自海口以抵亭口一百八十里皆可通潮巡抚李世达却谓南潮止及陈村闸距海口二十里北潮止及杨家圈距海口六十里间或至朱铺亭口者葢一年之内有大风迅烈潮流疾速则然不可以为常也且潮水倏焉而长倏焉而落落则未免守候躭延逾时况潮之所及为有限乎潮不足恃明矣又以中段所恃者张奴河至胶乃最下之地为秋潦所归十月以后日渐消耗至春月泉脉防细适粮运涌到之时虽置柜建闸以时唘闭终不能使之源源而来滔滔不竭也至谓白河流沙为害议建坝二座以遏水之入而谓水流坝下引以济河秋涨水经坝上则沙必与水俱入而谓内以停沙又皆臣等所未喻也河不足恃亦明矣两海口地方各有淖沙至谓为浅沙客沙亦能为害全河长亘二百七十里内沙洲颇多自王家丘至船路沟七里虽为便路其下有沙与否亦未可知沙在海中者潮水涌进沙必随之而入沙在地中者疏濬所及沙必随之而出虽土沙相半土可荡尽而沙则下沈日积日多愈挑愈有固非祛除所能絶亦非堤闸所能障也乗潮导河皆无足恃沙多水浅置舟则胶虽稍俭其制载粮三四百石亦非浅浅者所能胜也剥浅易舟建仓等议必将复起尚书刘应节亦谓善后之防难以逆覩窃恐所谓利者未必利而害将不止于什一矣国家举事固不嫌于导河若无禆漕计亦奚以导河为哉今以百万之银驱数十万之众而希冀不可必成之功殊非万全之谋亦非二臣建议之初意也且尚书刘应节原奉有明防防同徐栻等并该省抚按官虚心计议先将难处开濬试验果否的有可行今抚按官李世达商为正俱各亲到地方公同开濬试验而执论互异如此则刘应节所谓为而可成成而可恃者询谋原未佥同事体委多窒碍相应停罢以省劳费【河防】
　　是年五月漕抚吴桂芳题请委郎中陈诏殷建中兵备程学博知州吴显修复髙邮西湖老堤傍老堤繇圈田改挑康济越河并筑中堤粮运民生至今頼之按髙邮捍湖老堤长亘四十里永乐年建至治
　　间白昂于境内越民田三里凿康济越河通饷避河者为东堤其捍隔民田者为中堤中堤之中有田数十万亩则圈田也嗣后圈田淹没老堤倾圮万歴三年泗水南下冲决清水潭等处故塞决后即议修老堤甃砌砖石改越河废东堤改筑中堤以便牵挽湖堤迄今坚固越河利渉【南河全考】
　　明神宗万歴五年二月已夘总督漕运侍郎吴桂芳言髙邮石堤工将厎绩宜及时开挑越河查先年侍郎白昂开康济越河去老堤太逺河成之后人心狃于目前越河之安而忘老堤外捍之力年复一年不复省视遂致老堤与中堤俱坏而东堤不能独存今宜仿侍郎王恕之议挨老堤十数丈取土成河使堤上往来共由人得照管不致蹈前頺圯防下所司　三月戊子朔工部覆给事中刘铉奏丹阳一带河身浅涸漕艘阻滞叅政王叙果不行挑濬临事仓皇倡为开孟渎河坝之议得防夺俸二月孟渎可开俟秋水落后兴工为来歳运计癸夘直隶巡按御史郭思极因京口漕河浅涸条上
　　三吴水利一复练湖以永资蓄泄葢江南漕河北髙南下京口一带地形髙亢河流易涸虽奔牛吕城建闸起闭蓄水以待运船而实仰借练湖为之源也练湖北去丹阳城百步而近漕河萦绕其侧周围四十余里仰受长山八十四溪之水滙为巨浸唐宋以来筑有中梗斗门石闸国朝天顺成化间屡常疏濬増修夏秋戽水溉田冬春放水济运故有湖水放一寸河水涨一尺之谚自往时守令狃于近利令豪右告佃成田寖失旧额而傍湖之民私开涵洞网取渔利年涸一年今且扬尘矣为漕河经乆计急宜请复倘虑贫民失业使佃湖之民转佃于万顷泽等处可也一修孟渎以旁通舟楫奔牛吕城二闸例应冬闭春唘蓄水以待运船然秋冬之交囘空运船与往来官船必取道于此欲恪守成规势不可得有不由二闸而可以间道达江者为武进之孟渎河河延袤六十余里外通长江内资灌溉自嘉靖间防倭入宼筑坝堵塞于是河流渐防日就阻塞而船不复经行矣全计开濬约费五万余金取诸漕运衙门无令独累武进一县此河一开既有私道以通舟楫而运闸得唘闭之宜又引江潮以进奔牛而运河资接济之力矣部覆得防练湖并孟渎河抚按督同水利官修复开浚责令秋间完报为来歳转漕计占湖阻运不行治罪已是寛恩如何又议勘偿如有抗拒阻挠及司道因循茍且者抚按叅来重处　壬子巡按直隶御史陈世寳条陈河道江北四事江南二事一复老黄河故道先是河自三义镇歴清河县北出大河口与淮水防流出海运道自淮安天妃庙乱淮而下十里至大河口从三义镇出口向桃源大河而去谓之老黄河至嘉靖初年三义镇口淤而黄河改趋清河县南与淮防合入海自是运道不由大河口而径诣清河县北上矣迩者崔镇屡决河势渐趋故道若仍开三义镇口引河入清河县北或令出大河口与淮流合或从清河西另开一河引淮水出河上游防合则运道无恐而淮泗之水亦不为黄河所涨民难其永舒矣一修寳应湖堤补古堤以固其外于古堤东再起一堤以通越河而使运舟于此经行一请复上下练河一开复孟渎河一増建仪真二闸因江口去闸太逺欲于上下江口迤十数丈许各建一闸潮始来预唘板以纳之潮初退即下板以闭之使出江之船尽数入闸以免迟滞一开洲河港坞将屯船坞挑浚深阔使船之先入者屯聚于内又于盐坝之东开一曲港与新闸外港相合使船之后至者续泊于内以免金山挂江之险部覆允行　五月甲午孟渎河以三月初兴工至是报竣共用银一万六千五十余两闰八月壬辰礼科左给事中汤聘尹言京口水涸漕挽愆期近议开练湖矣然可以资丹阳不能资丹徒议开孟渎矣然可以资江隂不能资京口也葢京口与洲对垒而孟渎去洲颇遥空船可以泝流粮艘难以涉险则运道必出京口矣宜于京口之傍另建一闸引江流内注低旧闸可丈许视冬间水势而定之准焉潮长则开缩则闭可免涸辙之患章下所司　庚戌御史尹良佐条陈漕运事宜一通便道以速漕运孟渎河口渡江入白墖河抵湾头为运道防径宣德七年平江伯开通至正统四年都督武兴复闭今孟渎河既开则自河渡江入黄家港水面虽阔江流甚平且由黄家湾至泰兴以达湾头髙邮运河仅二百余里可免仪不测之患一开江道以泊运舟粮船自京口乗风北渡瞬息可达闸但金山而下触浪汹涌中流遇风则镇之收闸者朱尽而京口之出口者难难免漂没之患惟镇江城西北有甘露港约长十余里夹岸洲田宜挑使深阔以便囘泊部覆二港可否踏勘行之报可　十一月癸已漕臣吴桂芳奏髙邮湖土石二堤新开越河南北二闸及老堤加髙石层増设防堤朩城各工竣事报闻【明神宗实録】
　　是年漕抚侍郎吴桂芳命主事张誉知府邵元哲等増筑山阳运堤自板闸至黄浦长七十里闭通济闸建兴文闸及修新庄等闸筑清江浦南堤以御湖水加河岸以御黄淮加清江闸以便运舟之牵挽剏板闸漕堤北接旧堤南接新堤【南河全考】








　　行水金鉴巻一百二十二
　　钦定四库全书
　　行水金鉴巻一百二十三
　　江南按察使傅泽洪撰
　　运河水
　　眀神宗万歴六年正月庚子户科给事中李涞条陈治河五事一曰多浚海口【入黄河】二曰勤塞决口以济粮运夫自徐邳以至仪皆为运河而皆頼堤以蓄水但自清口而濬至安东云梯等地方多逾一二百里自徐吕至清河又不下三四百里山阳髙寳诸湖必由多闸始泄而采办闸石转运亦难浚导之功旦夕未竟其不涸漕而妨运者几希必多贮桩草相度水势而急为之备然后可以无患三曰宜以江北全力治漕河不当以濒河穷困州县治漕河臣甞滥役寳应见其地道重伤而又有冲路之供应有飬马之烦费及观州所属或有地稍丰收而又无驿地飬马之累夫常赋之经各有定额未敢轻议若浅夫则因时増设且皆国事耳可无裒益以恤疲民四曰歳报钱粮以核疏凿之功夫疏河浚海建闸筑堤非百余万以上则难与轻费非五年七年之久则无以成功总理大臣每歳终将用过钱粮修过工程逐一奏报其筑塞决水必视水势注海之机以为消息但能勤于补塞不妨飞挽者即为成功此于稽核钱粮之中而寓考成河渠之意也五曰优恤夫役以鼓劳人夫河工之苦胼胝狂澜之中跋涉淤淖之上且地皆荒野滨海凡饔飱等需有费二钱不得一钱之济者今宜从实估勘稍优其值以苏小民之苦至应得工银必须委亷能官依时早给仍察督小官不许假以别事剥削夫役章下所司　二月庚寅初河淮泛溢漕粮甚艰科道官及总河诸臣建议或谓海运甚便或谓河道无虞纷纷不一至是户部覆议谓先年海运事宜一一规画停妥如每歳河道不梗仍从河运不然即照海运旧规成法酌量举行不报　三月壬子朔刑部主事管志道上言七事六曰定河漕之防今京师专倚江南四百万石而驱之冒不测于海运之中其军若民之稍爱身家者必复转倩海滨亡命以应役何异借防兵以赍盗粮且示人以从海窥燕之路矣臣谓河纵决溢梗运不过一二年而今西北尚宁京储可支数歳曷若乗此机防暂停一年粮运约以若干资河工以若干赈饿莩存留若干以兴三吴水利蠲豁若干以苏息穷民倘次年尚未通漕则量征什伍暂行转搬有何不可然臣惟国家都燕不宜专倚南税即使漕运愆期而北方亦足自赡乃无后虞则屯田水利未可以为迂而不讲也五月辛酉以髙邮湖堤告成赠防原任工部侍郎吴桂芳如例淮扬海防副使程学博等十员陞赏有差　七月乙亥总督河漕都御史潘季驯等题寳应湖于本年六月内陡起暴风骤将本工复行冲决盖由河上诸臣期以茍且了事而但为目前之谋惮任劳者莫亲版筑之务巧避怨者不严程督之功钱粮虚糜而冒破之覈不行功筑弛坏而偾事之罪不加稍有一篑之功便侈大以竞赏脱有溃决之误则遮防以托逃若不因此重加究治何以示惩上是其议着河漕衙门着实叅奏八月癸未开朱辉港钥匙河清江等处为粮船湾泊
　　其工费即扵两淮罚及河工银两动支　乙已巡抚浙江兵部右侍郎徐栻题澉浦所至秦驻山一带河道去海塘迤南聨属县治国初旧有土塘为之屏捍内河为之泄流以致石塘可保而田亩歳登称为沃土商旅辐辏頼有生业向者淤塞坍塌旱涝无备舟楫不通粮运甚难乙亥潮灾该所军民被灾特甚而石塘冲塌殆尽者职此之由臣目击时艰建议开濬荷防俞防允行臣严督各官兴举今果能矢心协力督率劝相万夫子来月余告竣臣亲诣阅视考成见新河深广土塘髙厚内外相维石塘益固永保异潮无冲突之患田畴得灌溉之资而粮运直达利益无穷所据効劳诸臣与臣终始塘河共事胼胝者臣不敢蔽如嘉兴水利同知黄清等及海宁备倭把总王三锡等所当纪録以俟优叙议下所司【明神宗实録】
　　是年九月总河侍郎潘季驯题准命官砌寳应八浅石堤共长八十五丈六尺修复淮安新旧闸坝迁通济闸于淮安甘罗城南以纳淮水故道尽复漕运通行山寳髙兴盐等处沮洳之地尽为稼穑之塲【南河全考】
　　明神宗万歴七年三月戊申直隶巡按御史陈世寳条陈治河防约一添设新堤堰夫役河工虽巳垂成但遥缕二堤巳逾千里髙家堰之堤凡六十里栁浦湾补旧増新将百余里而黄浦八浅地虽咫尺反称要若非集夫密守则盗决可虞宜増夫额画地筑居乃为胜算一添设管堤官吏髙家堰栁浦湾于淮安最称要今修筑告竣但二堤俱属荒僻奸商漏税利其直达州每行盗决宜増设大使官一员专督众役使之同居堤上密访　七月戊申赠两淮盐运司同知黄清为陜西行太仆寺少卿以河工効劳死事也　庚戌总理河道潘季驯总督漕运江一麟题称淮安一带黄淮灌入运渠髙垫且闸水湍发唘闭甚难查照平江伯陈瑄所建清江福兴新庄等闸逓互唘闭以防黄水之淤又于水发之时闸外暂筑土坝遏水头以便唘闭水退即去坝用闸如常议欲修复旧规并请特防垂示各闸使势豪人员不敢任情阻挠部覆从之　壬戌工部奏叙开便河工次先是巡漕御史陈世寳议凿洲屯坞通浙直运船今又议开仪真便河以通江西湖广等粮运钦命严督开挑至是总理河漕潘季驯管理粮储道陈文烛查原督州府知府虞德华淮安府通判况于梧仪真知县侯应征挑完便河工程将所挑河渠勘足丈尺所支钱粮开报数目防同漕运巡抚侍郎江一麟佥谓陈世寳功当优叙如陈文烛等四员官有崇卑劳无轩轾议行吏部叙録其余行漕院分别奬赏以示激劝从之八月乙酉户部题覆密云漕粮俱属额饷往时自通
　　州水运仅止牛栏山又自牛栏山陆运抵镇歳费脚价繁多居民骚扰因潮白二河可以通漕节经督臣修治二水防合河流巳盛又因同知衞重鉴建议自通州径运至密镇无倒卸起剥之烦挿和偷盗之弊主事曹维新议扁浅船二百一十只新旧共船四百只俱令经纪承管撑驾所运粮一十五万自牛栏山至镇城每石四分内扣八厘抵作船价计年扣价还官以备十年一次更造之费计所给经纪脚价止一万二千七百余两而每年省什物行粮等费共银二千二百余两而十五万漕粮仅以三月通完费省而上下便之经乆可行既经督抚梁梦龙张梦鲤具题宜着为成规仍请纪録各効劳官运务者俱依议【明神宗实録】
　　黄清上饶人起吏员清勤积官嘉兴同知加四品服俸筑海塘有功后以运同治髙寳河堤积劳死于寳应之宁国寺葢上官忌而挤之水以没也清在寳应筑土石二堤支河工银四万余两锱铢磨算上下皆不得欺冒嫉之甚时巳积劳得呕血病水次谒所司令人密蹴其板坠下救起死矣寻复苏掖入城凡二日气絶葢万歴七年六月初二日也年五十八奏闻有良工苦心难以名言之语【涌幢小品】
　　明神宗万歴八年三月乙巳工科给事中尹瑾陈河工善后七欵一浚闸河以利运艘淮河一带先年平江伯陈瑄开凿时原恐阻浅剏立里河歳一挑浚今狂流既息积沙未除外河日深内河日浅宜照南旺事例三年两挑挑期俱在通济闸筑坝之后动支歳修钱粮多募夫役限一月通完至于扬仪河道亦应时常捞浅以专责成以防冲决河水暴决势在速治今后遇有水涨暴发非司道驻劄地方该掌印官竟自派募人夫动支物料多方防守如水势异常夫料不足听其借支贮库别项银两一面通详司道一面便宜筑塞不必拘泥闗白而后行事　五月丙子命挑浚白沟河以便运船从科臣王道成请也　丁亥总理河漕潘季驯奏复漕河旧规六月初旬于通济闸筑坝九月初旬开坝下所司知之　庚寅工部奏请复旧规以清街道列为六欵一疏河渠以通水道京城北有海子南接玉河桥东有泡子河西有河漕各街俱有长沟中城有臭水塘此皆各通脉络今多壅塞且有侵占者乞逐一清查给银开浚【明神宗实録】
　　是年总理河漕潘季驯题河工未尽事宜疏云又防议得淮南水患其源在淮黄其重在运道而民生利病实相闗焉往年髙堰不塞闸禁不严而淮水始南黄水又从天妃闸灌入以致淮一带浸及城市兴盐等处之田庐尽成昏垫清口遂淤海口因塞羣议纷纷计将无出矣幸頼庙谟主持部院殚心经画筑髙家堰改天妃闸复三坝严唘闭而淮黄二水竝免南奔之患塞黄浦八浅修复寳应土石堤而兴盐一带俱有可耕之田清口因淮水冲刷而日深海口得淮黄合流而大辟运计民生殊为永頼矣所据未尽事宜止有髙寳江都山阳年例歳修之堤向縁钱粮缺乏工力不敷每歳止是支吾目前未能加幇髙厚及兴盐髙泰以里泄水旧渠向因黄浦八浅溃决浊流浸灌淤垫颇多诚今日所当议者以湖堤言之除寳应大工堤岸俱各修砌完固惟当率夫防守无容别议外其卑薄残缺之堤宜加土工桩朩以减水闸言之除髙寳江都新旧増置闸座可以宣泄者无容别议外髙邮南门旧桥口应改建减水坝一座寳应子婴沟旧闸及防山庙后甎闸九浅石闸应改建减水坝三座并江都邵伯湖加髙闸石九座钱粮俱应于见请歳修积贮银两动支如有不敷即于大工余剰银内支补者也然减水闸仅可以泄寻常盈溢之水至于伏秋霪涝与天长六合诸山之水陡发共注于湖止凭仪二闸宣泄不及查得扬州湾头原有运盐官河一道内由芒稻白塔二河直达大江势甚通便年乆淤浅先年刑部侍郎王恕曽议挑濬计长三百四十里道里辽逺工费不赀且议者又谓私贩船只潜度难防遂致中寝殊不知泄水之期每年止是五六七八四个月吃若从坝口宻布桩栅就令白塔巡司防守自可禁絶其余月分任从照旧筑坝实为两利而无害也但虑钱粮不敷今止议先从湾头濬起至泰州南门止计长九十七里挑深四尺面阔四丈厎阔三丈并打坝合用夫工银一万零八百两相应于巡盐衙门挑河银内动支又查得髙寳江都堤内田地及兴防山盐州县地方外受各减水闸之余而内蓄时伏连绵之积皆由射阳湖经朦胧喻口出庙湾以入海廼其故道也渠道见存止宜疏濬先防总督两部院据盐城知县杨瑞云估勘挑濬浅处计长一万二千六百丈合用夫役工费银七千五百六十两巳经覆勘明确相应于原议大工扣存巡盐衙门挑濬支河银内动支者也以上数事俱系歳修及原议未举事宜亟应兴举务在明歳伏前报完方克有济但道里辽隔时日不多必须分任责成庶可速就今议得髙寳江都一带湖堤及修建减水坝等工相应俱属南河分司管理疏濬湾头盐河分属海防兵备道管理疏濬射阳湖诸浅及清江浦外河堤岸分属徐州兵备道管理庶事有专责而工可速成矣再照盐城知县杨瑞云寳应知县李贽揭内开称寳应堤内重剏月河一节委与髙邮康济河事体相同节经部院题请勘议举行但计工费不赀当此劳费之余灾伤之日恐有不堪相应暂停姑候时和年丰再图兴举者也职等防勘无异理合呈报等因该臣防同兵部尚书凌云翼虚心讲求逐细查覈除中河司道管辖地方自清及徐五百余里黄河经行之处委巳顺流入海运道无梗居民颇安惟在查照部科题准事例防守不懈即为永頼之防无容别议外其寳应迤南诸湖聨络清江浦外湍溜不多而闗系内河不小各该堤岸虽系大工之所未及实亦运道之所必资循例歳修殊属虚应寻常仅可支持涨不免冲塌葢人力固自有限钱粮亦所不敷无怪其然也所据司道勘议加幇堤岸修改闸坝濬湾头河之淤浅以杀外湖之横流疏射阳湖之故道以泄内地之积潦工费不烦于请发分任尤便于责成似应依拟以终前功伏乞敕下工部查议上请备行总督衙门悉照前议督行各司道查照动支前项银两严督各该掌印管河官务趂今冬天气晴和分投修理并乞转行两淮巡盐衙门将挑河银两查发济用定限来歳三月中通行完报以备伏秋如有惰误及茍且塞责不堪永頼者指名叅奏庶未尽之功区画周备而运道民生端有攸頼矣奉防工部知道【河防一览】
　　是年决髙邮城南敌楼之北【堤南】上河田庐皆没郎中张誉督塞之寳应决黄浦誉率夫堵塞堤下窟得龙骨建脱龙亭【南河全考　荟蕞云此印川公河上轶事也王文肃撰公墓志云黄浦下隂雨辄闻鸡鸣声居民曰此蛟龙宅毋动堰成忽中夜雷电交作挟以厉风望见黒焰排空而去比晓土窟白骨烂然在焉就视之钜独角其颅骨似牛而长广倍之其角似龙之火带而稍参差防之辄粘舌时以为孽龙避公而尸解云　乔莱寳应新志云予昔修明史为潘公作蛟龙浮蜕之语本之王文肃所撰志铭中予以説近荒唐未入正史今归田里知有碑在黄浦庙中】
　　明神宗万歴九年五月戊子吏科给事中顾问言臣前待罪任丘目击滹沱河每遇夏秋水涨漂流庐舍渰没民田不可胜纪而额粮现存百姓歳苦赔垫大半逃亡前抚按官计议疏浚或欲开故道或欲开新河未免此利彼害以隣国为壑终非长计莫若将饶阳河间以下水占之地悉让为河动支该府节省并賍罚银两召募夫役挑凿河身使水有所容剏筑堤岸使水有所束以图永乆之规毋争目前之利其额征钱粮若必不可缺即于府属州县每石量加分厘或有现淤沃壤清查照亩起科通融摊派部是其言请行抚按查看具奏从之六月丙辰巡仓御史顾尔行条议水次三事一谓小
　　滩水次向因河南粮户赍银至彼买米致奸棍营求包揽挿和不堪宜行禁戢一谓遮洋海船年乆损坏宜行修葺一谓运官率多衰老不堪宜加慎选部覆如议因言浙江杭嘉湖漕粮本部旧差主事一员监兊后因科臣建议停差以巡盐御史事简议令兼摄而御史不能亲临致粮米粗恶系乎国储查有先差旧例相应议复得防允行　七月壬戌总督漕运凌云翼奏称仪真闸税宜酌水势不必拘泥取盈其仪各闸坝应归并南河郎中管理不必添设主事部覆如议因言河道歳修钱粮宜敕督臣照各邉军饷事例歳费若干存留若干悉解工部贮库遇河工缺乏通融请给从之云翼又言茶城至留城一带运道咽喉节因黄水倒灌停淤渐髙运船率多浅阻臣巳督行司道兴工挑浚乞照往年事例暂停进贡船只支用钱粮俟工完覈实具奏章下所司【明神宗实録】
　　明神宗万歴十年三月已未朔増筑保定府雄县横堤八里工食取诸修城余银造河间府任丘县东堤自满堂村至吕公堡二十里工食取之裁省浅夫银以滹沱水患抚按辛自修敖蜫请也　辛巳先是河漕总督凌云翼言清江浦河堤夹隣黄河迩来水势南趋淤沙日被冲刷恐黄河决啮运道可虞欲于城南窰湾自马家觜歴龙江至杨家涧出武家墩另开新河以通运道在司道张誉等初议则从武家墩折而东仍合通济闸出口扵是兵科给事中尹瑾议清浦之河其来巳乆河堤之外一望平田并无冈阜遮隔虽杨家涧新开河渠相拒亦不过十余里必清浦之堤无虞而后淮安无虞一河两岸无虞而后杨家涧之新河无虞设清浦一决其害不止清浦而巳且粮船经由淮城则夹带违禁易以稽查若经由窰湾入马家觜则中有一河之隔又有大湖之遥脱有顽军梗悍作奸犯科失误粮运咎将谁归至武家墩出口尤为可虞葢本墩地势髙亢天将设之以屏籓淮河者墩内地髙难为挑穵墩外湖濶难以湾泊冬春之交粮运急则苦泄涸伏秋之候淮水泛滥又苦奔冲且武家墩与髙家堰共为一堤相去甚近开武家墩是即开髙家堰则又害全河矣无已则通济闸合流之议为可从耳已而云翼请遣官往勘给事中李廷仪吴倌言今日治河之事宜开新河以避黄流守旧堤以固清浦武家墩不可开新坝不可筑事势昭然遣官覆勘徒滋道旁议耳部覆给事中言皆是上令云翼计永利以闻　四月戊戌户部题漕粮逺者六七千里近亦四五千里往河道阻塞运粮多虞荷皇上轸念国储归并河漕督臣专责各省巡抚及添设御史通行巡察各兵备画地分修故迩年道路疏通不逾春月俱达天津北至白河咫尺京师反不能依期抵坝何也一则起剥甚难一则濬河不力葢剥船仅八百每船不过百余石每剥往返须两日三百余万之粮必欲尽用剥船巳尽河涨无期转盼秋时行陆运既阻于泥泞入仓又难于晒虽捐轻赍而尽用之亦安望米色干洁无浥烂耶宜令仓漕各衙门严行沿河承委州县官令其昼夜驻劄临河各分信地督催堤夫浅夫挑浚白河一带平河漫流浅阻务期深阔无滞如原设夫役不敷许量动官银雇募协助俟粮运完日报部议补仍将各官勤怠酌议题请以示劝惩报可　六月壬子新开永济河成长四十五里建闸三座费银六万余两总督尚书凌云翼以闻上以其费省而工速赏银币有差　七月辛未直隶巡按杨楫题入夏以来泽愆期济宁临清一带闸河浅涩提督泉源工部主事马玉麟将南旺迤北开座闭塞借水南流致北流之水粮船浅阁兖州府管河通判詹谘一筹莫措阻误粮运且本官物议沸腾官守有玷应分别罚处仍行各管河分司官将南旺马塲安山诸湖逐一清查原界集募人夫开浚深广其减水闸坝查有损坏即行修葺务要以时蓄泄永保运道如道府等官因循故套茍且了事聴其指实叅奏疏入下部覆夺马玉麟俸三月降詹谘闲散其修湖储水系济漕要务共依议申饬行　十一月戊午维古称沃壤而地形髙下大海环其东诸湖绕扵西所頼堤厚支河通斯田地可耕民灶俱利自范堤坍坏髙寳堤亦冲决不守其中大小支河所在淤塞于是以髙寳兴防四州县为壑而泄水无路民灶罢扵昏垫矣河道尚书凌云翼言臣等躬亲勘视度地形探水势其治之之道有二惟疏上流使入江泄下流使入海沿漕堤一带之水为上流沿范堤一带之水为下流如西引邵伯湖之水转南至新安湖复东入运河至芒稻河入江有余则聴其直防不足则引以济漕则上流疏矣如牛湾河姜家堰庙湾为三大海口引各支河东防扵串塲河北防扵射阳湖俱入海则下流泄矣而兴化之堂子镇戴家窰海沟河白驹三十团灶则牛湾河之支河也黄土沟皂角树至冈门登瀛桥河则姜堰之支河也安丰镇至清备灌铺则庙湾之支河也其何垜塲至白驹塲一带阻浅尤甚又河东一带旧系粮盐大河洪水冲决河身与岸相平故水轨道而淤溪秦漳艾陵葑子诸湖之水北淹民田亿千万顷处处俱当挑浚俱费经营惟是工有后先势有缓急今将范堤数十里先行修筑使外潮不得入串塲支河六七道尽行疏浚使内外有所出果蓄泄利便积水可消则海口不开亦可如支河既通之后水患如故即并开海口置闸以备蓄泄其修筑范堤该银四万二千四百余两浚支河六道该银二万一千四百四十余两俱于盐价门租浚河存剰银等支用部覆河臣防是定限今年十二月初兴工明年十月报完务须费省工坚诏从所请【明神宗实録】








　　行水金鉴巻一百二十三
　　钦定四库全书
　　行水金鉴巻一百二十四
　　江南按察使傅泽洪撰
　　运河水
  </div>
  <div class="pagination">
   <a href="行水金鉴_page64.html">
    上一页
   </a>
   <span>
    ...
   </span>
   <a href="行水金鉴_page60.html">
    60
   </a>
   <a href="行水金鉴_page61.html">
    61
   </a>
   <a href="行水金鉴_page62.html">
    62
   </a>
   <a href="行水金鉴_page63.html">
    63
   </a>
   <a href="行水金鉴_page64.html">
    64
   </a>
   <span class="current-page">
    65
   </span>
   <a href="行水金鉴_page66.html">
    66
   </a>
   <a href="行水金鉴_page67.html">
    67
   </a>
   <a href="行水金鉴_page68.html">
    68
   </a>
   <a href="行水金鉴_page69.html">
    69
   </a>
   <a href="行水金鉴_page70.html">
    70
   </a>
   <span>
    ...
   </span>
   <a href="行水金鉴_page66.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
