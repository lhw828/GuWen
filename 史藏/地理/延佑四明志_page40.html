<!DOCTYPE html>
<html>
<head>
    <meta charset="UTF-8">
    <title>延佑四明志 - 第 40 页/共 72 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>延佑四明志 - 第 40 页/共 72 页</h1>
    <div class="content">东渡门城东左门
和义门城北东门俗曰盐仓门
永丰门城北西门旧曰郑堰门
鄞江门来安门渔浦门达信门今皆废
　　　奉化州
州城周围六百四十八丈
城门无名
　　　昌国州
州城周广五里
东江门　西门　　南门
上荣门　舟山门　艮门
　　　慈溪县
县城周围五百六十丈
　　　定海县
县城周环四百五十丈
静安门　迎恩门　航济门
　　　象山县
县城周围一百五丈
东门曰登瀛　西门曰登台
　　公宇
　　　浙东道都元帅府
元帅廉希哲因郡治重建教授卓（王火）为记云
　　　重建都元帅府记
浙东为海右巨镇一道七郡职此其统即古之方伯连率自唐宋以来部使名称不一唐置观察使绍兴年闲立沿海制置司以镇之所隶者温台明越皇元混一宇内置浙东道宣慰使治于越迁于婺大德六年十月旨升都元帅府凡军翼戍于东浙者咸隶焉树旄秉钺职高而权重七年秋移治古明州明三垂际海扶桑在其东瓯粤在其南且控扼日本诸蕃厥惟喉襟之地圣天子临轩册命当选用重臣非御史耳目之官则宰执股肱之寄重其地则重其人也视事之所军民具瞻率仍总府旧廨历年多栋挠屋腐将撤其旧而新之属至大二年正月郡城火延燎更楼由厅及序俱为瓦砾因陋就简尚惟草创是循四年十月帝命中奉大夫廉希哲为宣慰使都元帅公家世将相材也至之日旗帜精明官府整肃慨然锐意有所兴作乃率僚佐谓之曰东浙为今北门牙幢茸纛植焉万马貔貅立焉非壮严则无以崇体势而肃仪型也佥曰然命殚拖绎旧椟官为给料起盖乃手昼口授盈尺而尽其制征材鸠工百堵交作十二月正奉大夫宣慰使都元帅郑佑中奉大夫同知元帅马合谋符节相望而至爰始爰谋爰契我龟同寅和（口十）是谓大同由是梓人僝功圬者展力群工具举邦人咸辅其劳而不省其为役可谓使民以时矣计屋凡若于楹崇栋高闳华榱藻梲翼以廊庑缭以垣墉听事有厅扁曰帅正退食有堂扁曰敬简有幙有馆吏事有舍大其门闾巍其墙仞非但朱甍翚飞碧瓦鳞次其宏大靓深气象雄特可超越畴昔十倍而玉帐森严之居于是乎称焉经始于至大四年二月越明年皇庆改元七月荣禄大夫宣慰使都元帅阿塔脱因来镇是邦用集厥成是年讫功命郡文学掾卓（王火）记之愚窃谓公卿大夫出而为天下用字宙闲事即吾已分内事扶巅持危兴堕补弊随其职守皆足以究勋业明自建大府以来毋虑数政坐阅十稔殆类筑室于道视不过邮传是以不朽之功留以俟今日若有数然乘可为之时持竟成之志一时肇新千古作镇不其伟欤虽然明公皆社稷臣也今之同心治是室异时同心治天下是或一道也谨书以识皇庆元年三月十八日记
前帅府大门次为仪门翼以两庑东西为长廊皆吏舍也正厅曰帅正西室曰思无邪东室曰公生明经历司治焉后堂曰敬简西北则筑阁库以贮案牍
　　　浙东海右道肃政廉访司分司
旧在录事司西北隅州西门里即宋通判西厅至大二年毁今以鄞县旧治为之在东北隅开明桥之北
　　　万户府
在录事司西北隅永济坊即宋佥判厅至大二年毁至大四年重建
　　　总管府
旧以宋府治为之大德七年元帅府迁于庆元乃移治四明驿即宋通判厅故址也四明驿元有厅事廊庑后堂有楼外有重门悉皆草创中门毁于至大二年之火延佑五年同知张伯延重建如帅府制
　　　推官厅　经历司
推官厅在府厅之西经历司在府厅之东
　　　司狱司
在元帅府桥之南即宋司理院故址
　　　录事司
在西南隅迎凤坊宋府院故址
　　　鄞县治
在西北隅宋通判西厅故址旧治改为廉访司分司皇庆二年重建于此
　　　奉化州治
宋为奉化县归附后仍为县元贞元年升为州即县治为之皇庆元年本州岛达鲁花赤木八刺率州人重建
　　　昌国州治
宋为昌国县皇元至元十五年升为州即县治为之
　　　慈溪县治
即宋旧县治为之
　　　定海县治
即宋旧县治为之皇朝至元十三年毁于兵至元二十九年达鲁花赤马合沙刺重建未克就绪三十一年县尹李辉完之
　　　象山县治
即宋旧县治为之
　　　捕盗司 
奉化州捕盗司就厅署事未建公宇
昌国州捕盗司
鄞县尉司在县甬东隅皇朝至元十三年毁于兵迨今未建署事每僦民居
　　　尉司
慈溪县县尉司
定海县县尉司
象山县县尉司
　　　巡检司 
鄞县小溪巡检司在县南四十五里句章乡镇都
大嵩巡检司在县东六十里阳堂乡十一都
奉化州公棠巡检司在州西四十里剡源乡五十二都
鲒埼巡检司在州南六十里松林乡十七都
连山巡检司在州南一十五里连山乡五都
田下巡检司在州东南百里忠义乡二十五都
坍墟巡检司在州南二十五里松林乡十五都
东宿巡检司在州东七十里忠义乡二十四都
昌国州螺头巡检司在州西七里
岑江巡检司在州金塘乡三都
三姑巡检司在金塘乡烈港
岱山巡检司在蓬莱乡一二都
北界巡检司在蓬莱乡五都
慈溪县丈亭巡检司 【夏侯曾先地志云丈亭是老尉廨宇筑方丈室故曰丈亭乃古之军尉今馆北有老尉浦是其迹矣吴越武肃王改上亭】 
鸣鹤巡检司
定海县管界巡检司在灵绪二都
施公山巡检司在灵绪四都
海内巡检司旧于埼头置司归附后移就太邱三都
白峰巡检司旧于海宴三都置司归附后移海晏一都续迁灵岩一都
象山县莆门巡检司
东门巡检司
　　　平准行用交钞库 
庆元路平准行用交钞库在录事司西北隅纯孝坊宋节推厅故基皇朝至元十四年刱
　　　市舶库
在录事司东南隅灵桥门里宋旧市舶务遇有舶商到港官为抽分其物皆贮于此不常设官
　　　永丰库
在录事司西北隅奉国楼里平准库之后
　　　在城务
在录事司东北隅东渡门里即宋都税院皇朝至元十三年置都税使司
　　　奉化重修县治记
王应麟
越之东境为鄞汉属会稽唐合鄞于鄮开元中州以四明山名始建县曰奉化其地则汉之鄞也古鄞城在焉鄞有大里黄公列于四皓卓乎千载人物之冠冕先贤流风所被其俗纯如其士份如在九域志是谓望县迪简墨绶长吏保绥受命民非才足以拨烦廉足以砥俗伫足以摩拊疲瘵不轻以百里畀也县治毁于丙子师旅饥馑相仍道驰蒿莱黎民困悴令长迫期会急茧丝虑弗及远王尹宗信仅克刱听事三楹李尹天益纔缮吏舍襄贲丁君济宰兹邑维武城之室单父之堂所以疏视瀹听清应物之原若昔董安于治晋阳一墙一柱犹不苟匪贲轮奂以为华壮栋宇以自奉也爰契我龟经之营之任城王君泽为丞比善协志而新是谋邑士大夫咸劝趋之庶工丕作民不知劳始事辛卯之冬考成壬辰之秋丁君以书来曰一日必葺古有明训百堵皆兴诗人咏焉听事东西吾名以节爱清安两庑翼焉吾名以一清四畏堂曰得初以息以燕亭曰清斯有沼有荷挹爽西山扁以高清殖殖其楹（车献）（车献）其门胥吏攸处下逮圜扉粲然一新曷敢视官舍如蘧传而怠厥事愿谂后之人俾勿坏余病耄不能文尝谓君子为政其本自相在尔室始千室之邑易治也一室之自治为难子程子之视民如伤子张子之训民善俗以一邑为天下之式其本焉在惟暗室之不欺而已岩谷深窈欲其疾痛必闻如接几席胥徒嚣悍欲其隐微必察如在户庭堂上之一笑嚬堂下之万休戚系焉若保赤子心诚求之推是心达于政蒲密中牟之化可复也诗曰无已太康职思其居然则居此室可不敬欤闻丁君律已守公爱民束吏日莅庠序惠训不倦多士欣欣诵子产之诲我子弟是能知本矣耆寿俊相与言曰兹不可不书乃不敢固辞书其事诏永久用勉夫字民者至元二十九年八月前进士王应麟记
　　　奉化升州记
陈着
黄唐疆理天下至周之职方而大备降而秦而郡县之随时沿革势也元贞改元朝廷以诸县地广民稠者升而州中下其等明之奉化为户五万而赢州为下官视州设员七明年月正元日宣授达鲁花赤察罕公知州事李公柄敕授同知星公灿判官赵公秉李公居安河授吏目臧涓郑元均各以其职视事既而以记属余谓吾夫子之言为政道之以德齐之以礼有耻且格孟子曰善政不如善教之得民也圣贤格言如日月如金石断断乎其不可易也教化者本狱讼徭赋末也盖教化行习俗美狱讼将自简而徭赋又易易耳夫然则吾事毕矣况仕也以义方六七十如五六十皆可行志蕞尔之鲁有周礼在虽齐之大莫能抗蜀虽僻远文翁以经学化之当时至以齐鲁比谓地小不足回旋儒术近于迂阔可乎况兹邑之旧诸老先生典刑之遗章甫逢掖甲于一路皆傃分而自重农工商贾之家畏法而专业循循然惟长民者所休戚熏之以诗书浃之以礼义教亦政也和平而不流于弱简易而不失于疏政亦教也三代而上之化民亦若是而已此谓知本于从政乎何有咸曰善是吾心也其以是刻之石大德元年六月日前太学博士陈着记
　　　奉化州重建公宇记
陈观
奉化于明为望山海风物之殊衣冠阀阅之盛自为县时前人纪述备矣然土瘠而民俭食于耕地阻而四方不甚通于货治者虽谓其难而亦存乎其人也比年民数登进为州官吏品秩以次俱升独莅事所因循犹旧岁久渐弗支皇庆壬子达鲁花赤木八剌公之来顾而叹曰县之为州虽征赋所不增土地所不辟而今之视昔难以概论司存不壮丽难以示观瞻既而耆年士民不谋同辞乃谂诸同僚上之统府上下胥悦鸠坚搜良凡木植之可致者必厚直以□星庐之愿售者必倍价以偿工匠之劳夫丁之募皆日有给始于癸丑三月为厅为轩为佐幕为宾荣画诺有堂宴息有室不日皆成谯门吏庑犴狴垣墉次第具举体制宏敞轮奂翚飞俨然千里之郡矣邦人欲颂公之德纪公之绩舍儒者其谁与余不获辞窃谓天下之事有志者竟成而事有非一朝一夕之可集亦非一手一足之能为其事岂易易惟公于民得之也有素使之也有道平时律已廉持心恕牍不轻署卒不辄发不施鞭而赋自办不假棰而辞自服两造在庭事轻者释之以理使不戾其和气重者得其情而勿喜凡此皆所以作其逊让之风道其君子长者之归故是役也人之趋之如子弟之从其父兄闻者乐于劝役者忘其劳猗欤美哉今在仕也耳目聪明不能周于簿书期会何暇他及亦有苟焉岁月视为传舍不能一日葺宁有不愧于公若公之材试于一州者特出其绪余吾知其去是而黼黻帝室柱石明堂有非此邦之士民所得私者矣同寅协恭实相斯举敬书于石前进士陈观记
　　　重修定海县治记 【[按曰]以下三记皆在成志之后当系续刻】
袁桷 
定海为县自昔号重地镇遏戍守异于他所南受诸蕃绝域之帆舶东控岛夷不庭之邦商贾舟楫喷薄出没据会济胜实东南之奇观也皇元考图受贡益倍于异代信使香币渡海岁不绝县令将迎日疲于供事视公宇若传舍岁益圯剥至治二年忻都君始莅事曰吾受天子命长邑于是失抚字则奚以仕岁适大歉征租于民将不胜逋负计岁所入一万有奇遂核其实止输奇于官盐赋岁不登民益以困卒请而蠲若干严饬官驿置隶人以候过客而复其役久而曰吾将治所居以耸民视瞻一撤以新为楹五十余瓴甓木石丹漆箭铁皆坚致可永久未几教谕蒋君昭先列其行事俾为记余谓治县莫先于宜民承上意而不鸣其疾苦甚者增羡以求媚善誉乎何有县当水陆之冲辄默计岁月得解职即谢去植仆举弊终其身未能也若是则忻都君之行事汲汲慕古将有以大其所为夫岂苟计目前之功效者哉余特记其兴造使来者有考蒋君所述多善政不复着推其所为举纲以遗目盖可知矣是役也尹曹敏中主簿薛炳悉力赞治故迄用有成泰定二年二月□日郡人翰林侍讲学士奉政大夫知制诰同修国史袁桷记
　　　慈溪县兴造记
</div>
    <div class="pagination">
<a href="延佑四明志_page39.html">上一页</a><span>...</span><a href="延佑四明志_page35.html">35</a><a href="延佑四明志_page36.html">36</a><a href="延佑四明志_page37.html">37</a><a href="延佑四明志_page38.html">38</a><a href="延佑四明志_page39.html">39</a><span class="current-page">40</span><a href="延佑四明志_page41.html">41</a><a href="延佑四明志_page42.html">42</a><a href="延佑四明志_page43.html">43</a><a href="延佑四明志_page44.html">44</a><a href="延佑四明志_page45.html">45</a><span>...</span><a href="延佑四明志_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
