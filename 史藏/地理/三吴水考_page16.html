<!DOCTYPE html>
<html>
 <head>
  <meta charset="utf-8"/>
  <title>
   三吴水考 - 第 16 页/共 30 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   三吴水考 - 第 16 页/共 30 页
  </h1>
  <div class="content">
   三吴水考卷八
&lt;史部,地理类,河渠之属,三吴水考&gt;
　　钦定四库全书
　　三呉水考卷九
　　明张内蕴周大韶撰
　　水议考
　　编脩王同祖工计议
　　夫治田治水皆有成法论之详矣然所以兴事而脩功者则未免动工役以劳民出计费以伤财财者上之所惜熟肯捐不赀之费以兴难必之功劳者民之所不欲使民荷锸操鎌胼手胝足驱而置诸于江海陂泽之间弃其营业离其室家上有暴露之苦下有督责之勤其不乐于趋赴亦已明矣是以凡有兴脩率皆因循而不举茍简而不备以至废坠日甚灾患日深然犹上下相安幸其无事嵗复一嵗支吾目前未有能为国家根本之虑者遂至大患洊仍莫能拯救深可叹也昔禹之治水也开九州通九道陂九泽度九山其工役遍寰宇而人不以为劳计费倾海岳而财不以为困何也其所以使之者以佚所以用之者有时也今之震泽不过九泽之一今之扬州不过九州之一今之三呉不过扬州一隅之地耳而议者辄以役大而费重难于施工夫果难也其视禹之时为何如其视禹平洪水凿龙门疏九河为何如今工计之需不及禹时万分之一而犹以为难忍坐视斯民之垫溺而不一援手其亦不思之甚矣然工役计费二事常相须计费足则工役举故今之言治农田水利者莫急于量财范文正公尝计出纳之费以为苏州嵗纳苗米三十四万石官司之籴又不下数百万石丰穰之春役万人日食三升一月而罢用米万五千石耳量此之出较彼之入孰谓费军食哉郏亶所谓制役而不劳量财而不虐足以益国赋其论尤切今日之事就以利为言则国家财赋皆仰给东南运河千里轴轳相衔太仓万间廪积相望所须以供亿军国者胥此焉出乃独享其利而不知所以利之可乎且一值饥馑下诏蠲除不过免其存留折色等项无碍钱粮而于漕运正额颗粒无损虽遇全荒尚复熟三分以补运额则东南之民其禆益于国家亦厚且勤矣又焉可坐视其被害而不思所以去之乎为今之计当制其工役之期量其计费之出使不重损于公不厚困于民则可矣何也葢工役之举嵗嵗兴脩则繁而难行数嵗不治则废而难葺故必相其工之大小而为之制开江濬浦以十年为率疏决泾港筑圩治堰嵗嵗脩补或间嵗一葺则工役不繁而民不以为劳矣计费之出尽仰于公则上告乏悉取于民则下不堪故必量其费之多寡而为之制若开江濬浦疏通泾渎之大者则官为之区画其筑圩脩堰及疏决泾港之小者则取诸食利佃作之家如此则不烦于公而不伤于民矣然古者使民之时嵗必于农隙用民之力嵗不过三日至于兴大事脩大功者则未尝以此为限故五代钱氏据有江南特设撩清之卒宋时于平江之昆山常熟呉江各置开江指挥以兵士之遇江浦淤塞则以时开濬葢役有所専不妨于农也易世之后此法尽废不可复矣至于我朝自永乐间夏忠靖公治水以至于嘉靖改元率十余年或五六年而一大举每举则役夫多至十余万少亦不下数万而其为费亦动以数十万计其役夫之法或论田出夫或每里助役或富民雇募或粮长编佥其出银之法或取于船料或取于余盐或取丁田或取罚东移西补艰难百端公私并费不一而足治间举人秦庆奏请设淘河夫以为经久宣防之法主事姚文灏奏设导河夫于均徭定拨至今各县皆征导河夫银然名存实亡视为不急之务其已征在官者为有司别项应急支销而导河夫不复雇募矣沿袭既久因循废弛无画一之法昧经制之宜是焉足以兴大事建大功也耶今东南江浦经嘉靖改元开濬之后至于今已十余年矣其间濒江沿海之区未免沙涨淤积语具治水考中事宜预加脩葺毋使积久患滋也方今圣天子励精图治加意元元每遇灾伤必厪宵旰之忧屡下寛贷之诏所以惠东南之民者不为不渥也然于东南水利之事廷臣或未能尽知或知之而未能进言或言之而未能恳切或虽恳切而未详究其确然可兴可革之迹重以司国计者或惜乎财用而以建白为未可行任抚巡者或艰于措办而以力役为未易举是以下情不能上达小民虽沾一时之惠而未被无穷之泽良可悯也今开江濬浦工计最为浩大其制役之法固用民之力矣愚以为不若仿钱氏撩清之卒宋世开江之兵而为之定制则役有所専可久而不废也窃见东南衞所以滨江带湖者衞则有苏州衞太仓衞镇海衞金山衞所则有湖州守御千户所呉淞江守御千户所其军士虽残废之余亦不下万人可制为撩清开江者也或曰衞所之设所以守备要害以衞民者也况乎沿海边衞不时有警安可役以开江濬浦哉是不然古者兵农一道后世始分而为二兵以衞民民以养兵其来旧矣今江海之区一遇盗贼生发辄以民兵当其锋军士惟坚壁城守而已是民不特养兵亦衞兵矣独不可使为民所乎东南之地虽曰沿海然亦无他盗贼惟滨海之民时或兴贩私盐急之则或转而为盗缓之则为良民矣是盗贼非所虞也且须免其运粮之差令専于本衞所分畨迭休有事则使之御备无事则督以开江开江之时少而在衞所之日多则亦何尝废武备哉又于沿江沿浦要害之所或三四里或五六里置为铺舍若运河浅澁募民之壮健者每铺或五人或十人给以导河夫银且视有附近荒田令其开垦官给耕具种谷使有世业可守而居也一遇江浦沙涨停积随即并工开挑不令积久淤塞如此行之既久江浦永无淤塞之患矣若夫计费之需前所言东移西补艰难百端者是也今若制为定法以时兴脩不至大坏则财亦易办设遇大兴力役之年赀费告竭须明白开陈以请于上或出内帑之积或减漕粮之耗以充之亦庶几可纾东南之患矣或者曰内帑之积安可出漕运之耗安可减是又不然百姓足君孰与不足未有府库财非其财者也夫使水不为患嵗嵗丰稔其充内帑之积者多矣运米耗赠固不可减然能因时制宜或折银解运如嘉靖十年恩诏准银事例则耗赠所省亦当数十万矣夫是二者皆今之所难上有圣君贤相又内而司国计者视国事如家事外而任抚巡者以民心为己心则未有不成者矣
　　知湖州府张铎沟洫志
　　其畧曰凡湖州之水太湖最大实则受水之壑也书曰三江既入震泽底定言震泽之水由三江以入海故底定而不为害也太史公谓于呉通渠三江五湖其震泽底定之时乎后汉桑钦叙水经于东南独畧乃谓南江自牛渚上桐柏过安吉歴长渎出松江入海则谬亦甚矣岂其得于传闻者之误耶夫湖州居太湖之上流计惟导水以疾趋于太湖而已太湖受三呉诸郡之水浩瀚不可涯涘其底定也则有灌溉之利其泛滥也则有浸淫之患古之治者惟疏其源使水之入者有所分导其流使水之往者有所归然后民得平土而食矣故置五堰于溧阳以杀宣歙九阳之水所以节其入也开百渎于宜兴置防门于江隂建千桥于呉江所以宣其出也单谔之论要不越此夫治水以为田也治田以防水也【云云见治田考】昔者钱氏有国江南擅利数世亦惟仰给苏湖秀三州而已当时上下尽心经理髙田低田各有制水之法军民勇于应募工直赡于支给必然为之又使名卿重臣専董其事又复七里为一纵浦十里为一横塘深耕蔇种膏沃既成百余年间仅有水灾一二次即今泾溇沟渎似亦钱氏之遗也我朝治中工部侍郎徐贯奉命来治东南水患逾年而功毕乃上疏其畧曰臣惟嘉湖常镇水之上流苏松水之下流云云呜呼贯之疏谔之上防也其为苏湖虑详矣举而行之无难也
　　昆山知县方豪水利议
　　呉之诸湖自太湖以下阳城为大大则吐纳之功多而疏濬之所宜先者湖虽一而实分为三自横泾以西莲花朶以东夷亭以北阳城村以南界于昆山长洲之间者为东湖东莲花朶阳城村西有石狮泾承天庄者为中湖官渎在其南相城在其北承天庄在其东邢店港在其西者为西湖中湖为大而东湖次之西湖又次之人言湖广七十里以豪计之殆不止此东湖通于中湖其最要者则莲花阳城之间次则孙墓白龙庵之间又次则莲花朶下营田之间今唯莲花朶阳城村之间故道犹在余皆涨为田荡凡五顷有竒而渐成平陆矣中湖通于西湖其最要者则南□茆塔之间今涨为田荡者几二顷而亦成平陆矣西湖通中湖之水唯官渎最大今则渎口亦有阻矣东湖去官塘止四五里其相通非一泾也近塘者虽通而近湖者亦多塞矣其他沿河之涨固皆足以为碍而东湖珠村之北涨几五顷西湖陆墓塘之南涨几三顷又其碍之大者也据豪愚见当先开孙墓白龙庵之间莲花朶下营田之间南□茆塔之间使三湖各自相通次开官渎口及官塘诸泾使诸水与湖相通次开珠村陆墓塘之大涨次开沿湖之小涨以其土加岸使岸益髙而又年设管湖之役俾其不时巡逻以防再侵而又月遣水利之官俾其躬自踏勘以防虚应庶乎水有吐纳之地民无旱潦之忧上禆国赋下足民食而利可垂之永久矣
　　呉韶水利议
　　导河主潮沙之导涤制始于唐详于呉越钱氏宋人承之故呉江常熟昆城下四指挥之设又有开江兵卒拨开江指挥置营之举元人法之乃有撩浅人夫専事修理之制葢凡潮港通潮沙随潮上潮退而沙日留积渐凝淤遂成沙涨今嵗不辟明年不开畧与岸等故必设是人以主之时常撩探浮沙偶积即抉而去之其始不过一二人之力逮既成堽岂止百千其功谋其易而不谋其难甚善治法也其不以夫而以军者葢夫出于民恐妨农事军则不耕不植有粮以赡其生为甲为伍有官以董其役分方撩涤得専心于所事茍民夫应役动致纷纭虽有兴事之人必俟文移辗转坐费时日莫急其功前人之见殆有深意至我国朝此法遂废每一兴挑积数十年其在州县虽有水利属员不过四海九州之人骤官临涖莫识水土之宜不四五年且移官去有秩满而不识河港何在者比比然也为今日计不若以此分于近衞之官军则其人土著而功绪有所稽也且治年间主事姚公文灏尝立法毎县于均徭项下办解导河夫银若干两银既办而河卒莫之导使即以此给之军夫以代其给引办价之役岂不两便江南寡冦祸莫急于水灾以此责之军人理无不宜况唐宋时之旧制又昭然可知也
　　副使沈水考序畧
　　东南之水源者天目委者东海相距数百里间潆洄澎湃而值其中为呉江呉江邑也邑之西洼而廓如者为太湖承受源水之来邑之东纡而条如者为呉淞导引委水之去太湖不能尽容也亚湖而为荡为堰为漾为潭为坑为池者二百有竒皆翕受而分潴太湖之不尽者呉淞江不能尽引也亚江而为川为渎为溪为浦为河为港为渠为泾为溇为衖为浜为洪者千计有竒皆连络而分泄江之不驶者也东南之区莫是窟焉故曰泽国而邑当夫交防之冲茍有小水囊纳独先诸他郡邑是以嵗之丰防民之利害国计之屈伸恒是乎先节宣之法孰兹为最故善观水者观呉江思过半矣我明治水初责守令继总抚臣小潦必除微堙必濬共享丰阜胥忘徳恩久而守令弗遑从役添设倅丞抚臣难亲细劳也添设工官或宪官于是抚偕郡邑各有所委水之利害不入于心矣官水者未必皆不举职每或以节费汰冗疏而革之必待极潦大祲另请复设寒后索裘无救卒嵗河清之竢能免胥溺也乎方革而设方设而革彼间设者客也暂差者寄也带摄者他人之田也修节宣之政以为豫逺之图者谁欤无怪乎民逋日窜而督税之使时遣而嵗不能复命也呜呼政修奚遣为哉议者犹罪天时而不察人政之未修坠久遐遗识无十一可悯也迩来湖承于源者赖堰坝之节也或崩或占奔溃日注而无掣江泄于海者在汀渚之决也或萑或苇淤浛日浅而不通犹之人口鼻浸灌不停膀胱窒滞不泄胷腹能不胀蛊以致于毙者几希矣
　　太仆寺丞归有光水利议
　　呉地卑下水之所都为民利害尤剧治之者皆莫得其源委禹之故迹其废久矣呉东北边境环以江海中潴太湖湖州诸溪从天目山西北宣州诸山溪水所奔注而从呉江过甫里经华亭入青龙以入海葢太湖之广三万六千顷入海之道独有一路所谓呉淞江者顾江自湖口距海不逺有潮泥填淤反土之患湖田膏腴往往为民所围占而与水争尺寸之利所以淞江日隘议者不循其本沿流逐末取目前之小快别濬浦港以求一时之利而淞江之势日失所以沿至今日仅与支流无辨或至指大于股海口遂至堙塞此岂非治水之过欤葢自宋扬州刺史始兴王濬以淞江沪渎壅噎不利从武康纻谿为渠浛直达于海穿凿之端自此始夫以江之堙塞宜从其堙塞者而治之不此之务而别求他道所以治之愈力而失之愈逺也后世之论徒区区于三十六浦间或有及于淞江亦不过濬盘龙白鹤滙未见能旷然修禹之迹者余以为治呉之水宜専力于淞江淞江既治则太湖之水东下而余水不劳余力矣由此言之则淞江独承太湖之水故古书江湖通谓之笠泽要其源近不可比拟杨子江而深濶当与相雄长故独治淞江则呉中必无水患而从其旁钩引以溉田无不治之田矣　又曰旁江之民积占茭芦指以告佃为名所纳斗升之税所占即百顷之江兼之涨滩之税亦多吏胥隠没官司少获其利者宋时围田皆有禁约今奸民豪右占江以遏水道更经二三年无呉淞江矣若责所占之人免追花利止令随在开挑以复旧迹则官不费而奸有所惩矣
　　姚文灏河渠私议
　　其畧曰旧见毘陵志叙沿江诸港皆自外而内自下而上倒置源流不识水道江隂旧志亦然夫三呉水道皆西出于山潴于泽东北注于江海何乃类云自大江而入南经某处即以诸港皆出于江而流入于漕渠悖亦甚矣然观其初似亦知诸港之不可以江为源故于黄田港夏港犹云北引江潮而入至于石头蔡港而下遂畧去潮字直云自大江入矣可乎哉由仆观之记黄田者当云东引长河西至九里河口折而北贯城中出黄田闸北入江旧志乃云北引江潮贯城南出折而西截蔡泾与夏港合流以达于漕渠记夏港者当云南引五泻堰至青北止山塘河口折而东过□镇出蔡泾闸北入江旧志乃云北引江潮南出蔡泾折而西过□镇截山塘又折而南歴青旸至五泻堰以达于无锡且夏港自西南来出蔡泾而入江黄田自东南来贯县城而入江二港相歫九里各自入江昔人于其间凿渠以通舟楫遂以九里名河旧志之记黄田乃舍其东南之源而假以西南之派且并吞九里又以上下各二闸若本为一港者彼岂知三水各有派而二闸本不相沿乎嘉定开河记云暨阳北大江其支港与河接者多置水门意谓黄田夏港皆大江之支港也又云导河自城闉南出黄田西距五泻大观记亦云黄田港北引大江贯城中南出于郭逦迤截蔡泾又云昔人即港口为上闸又即蔡泾为下闸夫以黄田为上闸者谓水于此来也云导江水而南由黄田港距五泻堰而为漕渠吁漕渠果江水之所为乎若是者支派混淆似宜删去但存其废置嵗月可也最后得曹崈之説云江隂当运河下流其水自常州经申港利港以入于江又云丹阳练湖白鹤溪诸水西自常州而来入于江隂其南太湖梁溪皆溢于运河自五防堰奔冲而下申利夏港以出于江可谓深明水道者矣
　　姚文灏九里河议
　　其畧曰东南诸河惟此易壅推原其故有三一曰黄田潮来自东而西蔡泾潮来自西而东交冲互激防趋斜泾涌滚泥沙积聚腰腹一曰濬起浮土堆积两厓风雨淋洗渐复入河且河形曲隘厓势髙陡疏凿既深黄沙壁立复水之后遇没辄崩少剥一隅便壅数丈一曰中呉地势沿江有山为之包防近山土壤迤逦隆起山脉引带生气流通日渐增长如古之所谓息壤坐此三故人不之察以致此河湮废今欲开挑各一二丈惟有才良吏为政久而得民深徐依原议以渐为之而又相度形便攻凿河口别出蔡泾之南拒却蔡泾潮流不使东行以相冲鬭则百数十年流通可必而江隂之民亦或少息肩矣
　　工部侍郎徐贯治水奏
　　其畧曰窃见嘉湖常镇水之上流苏松水之下流上流不濬无以开其源下流不濬无以导其归于是将呉江长桥一带疏濬深濶导引太湖之水散入淀山阳城昆承等湖开呉淞江并大石赵屯等浦泄淀山湖水由呉淞江以达于海开白茆港并白鱼洪鮎鱼口等处泄昆承湖水以注于江开七浦盐铁等塘泄阳城湖水以达于海下流疏通不复壅塞开湖州之溇泾泄天目诸山之水自西南入于太湖开常州之百渎泄荆溪之水自西北入于太湖又开一十四渎各斗门以泄运河之水由江隂以入江上流疏通不复堙滞
　　刑部主事张衎总论水利
　　其畧云一苏湖之水为上流之下者嘉兴松江之水为下流之下者宜在所先常州镇江之水为上流之上者常熟平湖亦似之宜在所后其淞江为众流之就下跄口又为呉淞江之入海施功所当先者　一在元尝有水监之官専理其事每年开挑各置水闸作大舟横铁帚随风流行扫荡沙涨此最良法其置闸每处一座以愚计之水闸之处当置水洞于两傍置闸于中此亦前人经理有迹可见者也其呉淞江撩浅夫必用苏州嘉兴等衞不防海军士及囚役之徒常时看守有浅则挑　一呉淞黄浦之入者皆大江之尾其水和淡咸潮少入无害田稼故河在东北者宜濬若边南海则外滩低而咸潮易入内地髙而淡水不去故在南者不宜濬也　一秀州塘抵松江城西受湖泖之水今已淤浅其岸为官塘凡旱嵗舟必涉浅不若自今冬取其塘中之土而为隄岸一年一濬诚为至要今乃仍取土于岸泥益深岸益孤而塘之浅自如也然疏凿其塘宜列水洞以通西来之水如旱潦皆可开之葢自枫泾至松江府不过泖桥滕港斜塘石湖塘跨塘通流若不置水洞则水之来处甚大去处甚少不能去之速也　一凡小河曲港每年九月半为始皆令有田之家自行开濬如有豪户阻占者令其一年一开其官河中川如畎浍者令附近人户二年一开其大川责令有司申请别县开之五年为率所开之泥停积两岸者不许大户取筑房基止许小民挑修阡陌　一茭芦宜于湖荡之滨每年种之可以当白浪之冲岸又使小民之得鱼今虽小河曲港多被大户占种觅利一遇水旱则阻河道大户田在河口者车戽得所民田在中心者勺水无求此茭芦之利与害也　一松江东乡地髙每年虑旱春雨方行作坝储水一遇水旱田地俱荒莫若仰令有田之家十亩开池一畆百畆开池十畆既能救旱亦可畜鱼　一松江东乡惧旱宜堰水以种田西乡惧潦宜作堰以截水然堰之外固阻外潦不能入堰之内其水何从而出葢截水必在于水未长大之先当下桩作堰止留一河通舟既可御水又能御盗泥土易取桩木易办若临时则费力多而功成少矣一泖湖之傍多有水渰田土旱则止见旧岸水则
　　全为巨浸人户逃絶每嵗里甲赔粮此当奏闻议蠲其税其势豪傍湖积茭成田者当痛禁止葢成田者多则蓄水者少横潦之际何以容受　一出水之口名曰水洞开闸多置木栅上则通行下则滞水合于府县将官钱预收砖石积于附近専人督管观其水通之处尽为水洞或砖或石围砌为之不宜深厚旱则通流水则泄闭不可以木为之不久则朽又不能无盗之者　一塘岸种树上可以资行人之防下可以坚塘岸之脚必于农隙之时命水利耆老取水杨之枝用附近之夫每一丈而种一枝葢水杨多须盘根则能防岸其余不可用也附近田家铺舍朝暮视之如有损盗者治之以罪　一水利之兴不能不费财用莫若令河泊所并新涨沙涂新开荡田或官仓借米之息三者之中取而用之庶功可成而绩可久矣
　　上海布衣金处和言浚河筑岸
　　其畧云浦塘河埭蓄水以溉田者须于每年冬月水涸之时浚之使深筑之使固或天时亢旱虽不至于大稔亦不至于全损今人往往于亢旱之际常使修治至收刈之后则忘兴工又况浦塘河埭众享其利若遇冬时修筑圩岸以障水疏浚沟渠以蓄水其利岂不博哉但近来役于官者当夫修治之际不为坚久之谋徒劳民力畧无寸功今之治水必抡选通达水利者为区长造成文册在官俾之经管每季终赴官考其勤怠如此则事克有成民得安生矣
　　论疏水种茭其畧云昔之君子论作堤疏水种茭三事诚为有见然种茭之事不可一例而言低乡田岸狭小河港深濶湖泖荡漾水面相接加之风波冲荡击损岸塍及夏雨之际全仗茭蒲障护岸塍若髙乡近于江海潮水出入赖以灌田况潮水之河浅狭必一年一浚若亦种茭阻遏水利害民不细治水者当责令耆塘粮里将低乡去处照旧种茭其髙乡潮水河沟每年秋间许各人户将自己茭草连根起除毋容阻遏潮水
　　上海金藻论开河之法
　　曰开河之法疾流搔乘缓流捞剪溷流传送浮沙推挽汚泥盘吊平陆开挑搔乘之法用铁为爬一爬三爪系于桴筏遡流挽之搔动其沙而乘流逺去矣捞剪之法用竹为防一首两尾铁口篾腮举其尾而开合之泥自剪入而捞起矣传送之法先将两岸髙崖分为等级每级髙五尺广一丈六尺为路四尺为沟级级布人人人执器锸以起土锨以调泥一递一送无﨑岖陟降之劳而土可尽去矣推挽之法用木为车三横九直横方直圆以圆穿方横长九尺五寸直长五尺下为齿上为柄四直长三尺下亦为齿二横之上加以横板厢其两首五人执其柄而按推之两旁系之以绳而前挽之则其泥推起而栏去矣若其沙太深不能容人则车之后添凳立人亦可盘吊之法用丈许小船锨入汚泥首尾系索而盘吊之开挑之法无他在预先逺传送而已又有顺带之法如丹阳运河两岸髙崖若以往来行舟量力顺带南至呉江等处増广岸塍北至镇江等处増广埠头亦是裒多益寡之术但虑议者以为迟钝葢此法功效日计不足而嵗计有余嵗计不足而世计有余患人不之用耳如此则财无空费人无徒劳时无虚度河成而有级有沟岸崩有所承潦溢有所节虽遇惊涛骤雨亦难冲塞矣开江次序亦与开河同但要先将各处包带积荒田地与夫沙涂水荡却用长夫开以沟洫画以疆界垦辟成功召人耕种抵足原租余充闸费待至开江之时遇有所损之处即便以此偿之如此则上不烦官下不损民中不害事而横议自息矣葢圩岸不髙固小水尚可支持一逢大潦则与无岸者同矣沟洫不深利小干尚可接引一逢大旱则与无沟者同矣老农云种田先做岸种地先做沟此二句切中今时之病葢髙乡花豆不收为无沟故也低乡稻禾不收为无岸故也是故髙乡沟洫为急而圩岸次之低乡圩岸为急而沟洫次之若其池塘潭沼又是髙乡急务大约有田一顷开泽数畆可以蓄水可以养鱼圩防髙固虽有大潦必得小康沟洫深利虽有大旱亦无甚歉江湖通达闸窦阖辟陂障同密虽千百年可防旱涝然必圩防沟洫池潭浦渎悉以完备然后可以开江而置闸也凡开浦渎亦是合据地方惟是三江闸窦湖堤海塘所关七郡利害必须合力共财而补助之也开江虽在开浦之后而源头水口要害去处则不可缓置闸虽在开江之后而打石办料募工给食则不可迟若乃湖隄海塘始则与圩防同事终则与闸窦同功凡此皆次序中之节度也
　　编修王同祖治水议
　　曰东南为泽国三江五湖万水所辏治之则为民利不治则为民害其势然也欲兴东南地利者治田之后即宜讲求治水之法而治水之要其説亦有三焉一曰开决三江故道以泄震泽之水二曰浚治诸浦以泄江湖之水三曰疏导泾港以泄田中之水三者备而东南之水庶乎其不为患矣何谓开决三江故道三江之迹考究已悉语在三江考中然自今观之太湖东入淞江出呉江长桥自宋已前湖水入江江流入海未有隄障也庆厯间筑挽路建长桥以便公私漕运而江流始噎湖水始壅苏文忠公尝进状言其利害单锷水利书议欲凿呉江岸为木桥千柱所以通江湖其言善矣自后屡有开浚皆为民利我朝夏忠靖公侍郎徐公常仿其説而行之已有成效然今之议者犹蹈袭前説复以湖水东流不快必欲决长桥以通淞江是泥古而不知今知彼而不知此也葢长桥之水今不为不通而所以为东呉之害者则在于下流入海之处一有不通积水泛溢乃为沴耳初不系于长桥也若复决去长桥使湖流浩至而入海之处又去不疾则呉江昆山常熟三县之地皆为深渊矣此淞江不可尽决利害甚明也东江旧迹在大泖西北为烂路港淀湖西有急水港白蚬江皆东江之西段也淀湖之东有出水港斜沥口防港口小漕港大沥口小沥口通潮水往来潮退则引湖水下大漕大盈等浦入青龙蟠龙江而出海皆东江之东段也今诸港皆浅狭壅遏不通潮汐而东江入海之处遂塞东南风水回太湖则湖州诸县皆泛溢西北风太湖水下淀山泖湖则昆山常熟呉江淞江等处泛溢是皆东江不通之害也今之言东江所以塞而不通者大率归咎于黄浦夺权海塘障遏而不知江之通塞亦自有时黄浦海塘未必能为东江害也或以为东江既塞而淀湖之水由千墩等浦北入于淞江殊不知淀湖之水自属东江其北入于呉淞江者但支流耳遂以为可泄淀湖之水者非也茍能寻东江之旧而疏治之使淀湖所受之水皆得达于东南以入海则松江可通而数百年之害可去万世之利可兴神禹之功可绩矣其呉淞江自厐山湖北经大姚浦又北折而东过昆山南九里又东过嘉定由淞江东口入海其间屡经开濬东自顾浦西至界浦一百余里宋嘉祐间所开谓之新江元大徳间都水任仁发开呉淞江西自上海县界呉淞旧江东抵嘉定石桥洪逦迤入海三十八里至我朝永乐中夏忠靖公治水东南以为夏驾浦抵上海县南跄浦口可百三十余里潮沙涨塞已成平陆难以施工乃濬昆山之夏驾浦新洋江嘉定之顾浦安亭浦北贯呉塘皆入于刘家港以入海此葢由呉淞江中塞故北通刘家港入海也正统间周文襄公濬顾浦以通呉淞江入海天顺间都御史崔公濬呉淞江自夏驾口东至白鹤江卞家渡庄家泾出旧江共一万三千七百余丈成化间都御史毕公复崔公之功嘉靖改元尚书李公复开呉淞江及夏驾等浦而入海之道皆通迄于今十有余年浑潮往来沙涨渐积江流渐狭失今不治将复壅塞工愈难而害愈深矣是宜沿江相度于两岸沙涨之所及时挑濬开通则震泽之水有所归宿而不为害矣三江利害大畧如此何谓濬治诸浦呉郡之地北枕杨子江东通大海西控太湖南襟三江水之发源则自太湖东注三江以入海又其支流北达杨子江以入海故古人于东北沿江海之所濬三十六浦以分三江之势使同归于海其常熟之浦二十有四黄泗浦奚浦西成浦东成浦水门浦崔浦耿泾浦鱼潭浦邬沟浦唐浦髙浦金泾浦石幢浦陆河浦北浦甘草浦千步泾司马泾金泾钱泾黄莺漕白茆港福山港许浦昆山之浦十有二掘浦下张浦七鸦浦茜泾浦杨林浦六鹤浦顾泾浦川沙浦五岳浦蔡浦浪港浦瓦浦治间割昆山常熟东北境置太仓州而三十六浦今半属之太仓矣自宋元以来屡议开濬或二三而止未有能尽复其旧者今三十六浦之中入海者惟茜泾七鸦白茆杨林为最大入杨子江者惟福山许浦为最大永乐中夏忠靖公开濬白茆景泰中侍郎李公敏继之治中侍郎徐公贯又继之且决白鱼洪鮎鱼口以入海逾三十年是为嘉靖改元尚书李公充嗣复大濬白茆以泄昆承诸湖之水起自常熟东仓抵鮎鱼口湖漕横沥姚浜湾直抵海口九十余里当时郎中林文沛任其事其所经画最为周悉治九年主事姚文灏开七鸦港东通七浦塘以泄阳城诸湖之水并为民利杨林塘东北入海往往淤塞不时开濬其余诸浦或通或塞故道悉存茍能相度其迹审究其宜次第举行以时开濬则郡中东北之水皆北入于江东入于海矣今白茆濬后已经十余年通达无阻为利甚溥然当江海潮汐之冲未免沙涨积累之患所以防之于未然以为经久之规者正今日之所宜讲也又七浦塘迤东木梳湾今皆淤涨浅狭而直塘两岸向所开辟者亦已壅阏则阳城诸湖之水七鸦渐有所窒碍恐复经嵗不修则为患不小而施工亦大愈久愈难矣所以治水于萌蘖使不遗斧柯之力者尤今日之所宜急也呉淞江之南有大浦三十六条东自北平浦破江浦艾祈浦顾防浦养蚕浦大盈浦南澥浦梁纥浦石臼浦分桑浦赵屯浦内勲浦石浦道褐浦萧市浦金灶浦千墩浦注浦张潭浦棠梨浦同丘浦诸天浦张浦帆归浦甪直浦甫里浦渡头浦东齐浦刹刀浦界浦浮髙浦顺徳浦大姚浦破墩浦盏头浦呉淞之北有大浦三十二条东自顾浦安亭浦徐公浦北澥浦瓦浦三林浦顾幕浦金城浦木浦夏驾浦奣浦广浦社城浦新洋江马仁浦小虞浦大虞浦尤泾浦梁里浦华翔浦心渎浦乐浦薛庄浦黄渎浦真义浦界浦下里浦戴墟浦上顾浦青丘浦奉里浦任浦其在江之南者则西受陈湖等水南受淀山湖诸水以入呉淞江而达于海其在江之北者则西受阳城湖诸水横絶至和塘以入呉淞江而达于海自新洋夏驾以东则反纳呉淞江之水以东北趋于刘家港而入海呉淞江迤东入海之口江之南有朱墅浦淮浦华漕浦赤鴈浦西旧浦周泾俨倘浦盘龙浦小许浦鱼浦新泾西卢浦大卢浦上海浦南跄浦古江青浦戴家浜张家浜一十九条皆南通上海华亭县界江之北有桑浦西黄渡浦裘泾东黄渡浦陆皎浦何浦上栈浦李墅浦封家浜新华浦石桥浜上槎浦中槎浦下槎浦桃树浦大场浦赵浦西彭越浦东彭越浦唐庄浦坊浜江湾浦二十二条皆北通嘉定县界然皆近海潮汐往来易于涨塞其江之中段诸浦在昆山县境者西至华翔甪直潮之所至沙涨为患广者日狭深者日浅若小虞浦在昔最为深阔而今亦渐浅狭矣夏驾道褐木等浦屡濬屡塞其木夏驾嘉靖初开濬之后水尚通利而道褐渐淤塞惟千墩一浦南通淀山湖最为闗要浦极深阔与夏驾新洋南北相望水势相入屡经开濬皆为民利今宜沿江相度各浦之通塞濬其淤塞使湖之水必趋于江而江之水得入于海则郡中东南之水定矣又至和塘一名昆山塘西自郡城东抵昆山七十里绕城而东合新洋江经太仓州城南入刘家港下海葢上流自郡城南北诸水发源于太湖塘之北有大浦十九条则受阳城诸湖之水塘之南有大浦十九条则受沙湖及吐纳呉淞诸水其东流赴海之势最为迅驶东南泄水之要道不下于三江诸浦者也今新洋江之东至太仓三十里虽近海通潮皆深阔未足为患其昆城之东环而西至真义浦二十余里沙涨亦渐积而塘亦渐浅狭矣若是者并宜沿塘相视以疏决壅滞则郡东之水皆入于海而不为害矣或谓古人以开浦置闸为第一义入海诸浦皆宜置闸随潮啓闭葢谓江海之潮日夕两至早潮方退几至浦口则晚潮复上海水浑沙迎潮复还湍泄往来何縁减退沙涨出入难免淤积今置闸必于近江海三五里之地潮来则闭闸以障浑潮虽闸外淤积地里不逺易于濬治潮退则开闸以决水入海如是则沙涨不得入闸而浦无壅塞之患江湖之水常流而永无阻滞之虞置闸之利如此宋赵霖体究治水利害状言之详矣然闸之废已久而建置兴修为费不赀工力未易纵使尽建而不设官以守之虽有闸夫皆村氓执役漫无管辖朝夕啓闭岂能及时犹无闸也虽或设官而好逸惮劳因循废事犹无官也则闸之设不能利民而反为害矣又夏秋之间霖雨暴涨江湖泛溢虽大浦通流尚虑不速闸口窄狭水去甚迟为害滋大是则闸之所以废而难复者有由然矣嘉靖二年郎中林文沛曽于夏驾浦口并置二闸欲以障闭浑潮意亦善矣而典守无官啓闭失时加以江流海潮往来冲击三四年间遂以倾圯自后呉下被水论者且归咎于闸以为障遏江流去水不疾则置闸之説未易轻议也茍能濬治沿江海诸浦以时修葺则亦何患乎水之为民害哉何谓疏导泾港葢圩田四围皆泾港环绕或傍江湖或傍浦塘曰泾港者论其槩也泾港之设有公有私公则并通舟楫分利水道旱则引其水以溉田潦则决田之水以入泾港泄诸江湖浦塘使归于海其利于农田最为近理切要所宜举行而不可忽者也圩田之中有浜池泾港之类不系舟楫往来水道出入必由之所既皆坝堰使水不侵田语在治田考中其诸紧要围田水道通行开濬使稍深濶即取其所开之土以修岸塍以固基本夫如是则田间之积水可畎引于泾港泾港通流可散灌于浦塘浦塘决水可疾趋于江海大小相资首尾相贯又何水之足患乎夫呉郡之水皆源于震泽西通荆溪荆溪之上溧阳有五堰以节宣歙金陵九阳江之众水使不入于震泽而北趋于芜湖五堰之废已久今众水皆东入震泽矣宜兴之西有夹苎千渎所以泄长荡湖东入滆湖泄滆湖入大呉等渎由常州运河北偏十四渎防门北下江隂入江今十四渎存者无几若常之孟子河即孟渎无锡之髙桥即五泻堰水犹北入于江但诸渎有通有塞未有能究其利若宋进士单锷所论耳今于呉郡之东既通濬江浦以决东流之势于常州复修十四防门以管水入江开夹苎复五堰以节西来之众水则震泽之水深蓄安流凝然底定其出也灌溉农田足为民利其溢也分流江海不为民灾而全呉数郡皆无患矣大抵呉郡之水譬诸一人之身五堰则首也荆溪则咽喉也震泽则胸腹也三江则肠胃也浦港泾渎则脉络众窍也肠胃壅塞脉络众窍不通而咽喉之入不节将见胸腹涨溢支体浸淫死亡可立待矣水失其治能为民害若此为人上者可不思所以去害兴利为东南保障计乎
　　松江张汝弼治水议
　　曰松江泽国水利为重而其水道之要者则呉淞江也黄浦也呉淞江一道范文正苏文忠论之已详任仁发辈推之已悉然当时惟患垫溺而详于疏导之方不虑旱暵未及节蓄之防非虑不及此方是时黄浦未开有垫溺而无旱暵耳黄浦之开则自永乐四年叶钱塘发之夏忠靖成之其利甚大去年水潦闻父老言较之永乐三年之水今年尚少三四尺然永乐三年以连雨十日而大潦去年连雨月余而潦何昔之水反多今之水反少耶葢昔黄浦未开泄水之道隘今以黄浦既通而泄水之道径耳使黄浦不开则月余之雨当何如耶此黄浦之大利不在呉淞江下矣然水势急于此则缓于彼黄浦潮势奔激冲齧两岸泄水益径则松江潮势平缓停注淤泥泄水日隘故黄浦之阔渐倍于旧呉淞江狭处仅若沟渠矣淞江限于低乡之东北泄水隘则益低乡之潦黄浦界于髙乡之西北泄水径则益髙乡之旱两乡异宜罕遇全熟或一嵗之间一郡之内旱涝俱见有司欲以上请实难为辞未免举一废一民之怨望亦不恤也此皆天时地势之使然久晴必有久雨久雨必有久晴隂阳运化天道之自然也惟在乎因其地势之髙下疏导节蓄以应之耳节蓄之方当于出浦河口之内避潮冲激之所运石置闸遇农月水少委人司之以时啓闭则髙乡潮汐可到积水不泄而少旱矣闲时则收藏闸版无阻行舟则欲倚闸渔利者何由而施之哉此节蓄以利髙乡也疏导之方当于江中甚隘之处则疏之蒲苇梗咽则芟之葢其水势既缓多由蒲苇梗咽渐至淤塞寻尺不除遂成隄岸时加巡视使之流驶则故道不废泄水斯便而少潦矣其泥沙涌动随掘随涨者若大兴工费亦何益哉此疏导以利低乡也然低乡田圩不修水亦不能自退髙乡之河渠不濬水亦不能逆上故有司每嵗修濬但一法百徒劳少功而濬河之为尤甚焉其初报数则曰某河若干某河若干及其兴工止濬一河或十数里或五七里而已泥深四五锸或止挑一锸二锸而已或摧其髙碛填其深洼而已其功将毕即时星散堰水之坝仍留在河有司临视或指一河为二河或指某河为某河新水既漫孰测其浅孰见其坝址名曰濬河河不加深徒増诸坝以阻水耳乡人所谓竹节坝者是也况夫虽多得赂即放实下手者能几人哉若田圩则髙出水上可望而知水患常不测而至民亦不敢因循故其颇少此特有司之未知知而防之直易易耳虽然地方广逺必得専官提督若委官暂至不能时巡不熟地利多为所罔且疏导江流茍非専官岂能时巡故宋置农田水利使元置都水庸田使都水监等官亦不得已也举事易得人难慎择其人则利无不兴无不革矣
　　水则
　　益州记曰李冰穿蜀江立离堆导双流镵石为水则通灌注之利蜀人赖之今按其制树石墱旁以尺画之凡十有二司于候吏水取足用而止过则泄入支渠用以资漕溉而利舟筏三呉称东南水国嵗值淫霖田畴半没漕饷急矣而槩以灾告至莫可验问往水利使仿离堆之制令滨湖属邑各立石为则如呉江则置二石于垂虹亭两顔下各为七画以下一画为平水之衡水至二画则最低田没至三画则稍低田没至四画则下中田没五则没上中田过六与七则髙下田尽没矣如某年水至某画为灾即于本画刻曰某年水至此以是为准则官有信验而告灾之民亦无从虚冒也此水政之大者故附碑式于左



















　　右石碑二面分置左右为上下半年每牌分为六月每月之下分三旬令候水者于每旬水势涨落至某则以实报官其有过则为灾者刻之如前法俾长民者因为捍患之图其碑葢每年一换云附议
　　松江府生员张内蕴水利议
　　江南水利潴蓄于太湖太湖宣泄取道于呉淞江呉淞西连太湖东通大海海日两潮浑沙易积太湖之水注江达海昼夜不息力能冲散潮沙汉唐以来呉江未筑长堤湖水无阻沙不积聚江水常深呉中自来无水患迨宋庆厯间以淞江风涛多败漕舟遂筑呉江长堤横絶江流五六十里虽有桥梁石窦泻水终是抑遏阻滞而江流之纡缓始不足以敌浑潮之倒注而呉之水患始于此矣宋人设法经理既立水军三四千人以为捞浅之用另设官田米三千石以为经费之需呉江知县职衔带提督湖塘河渠县尉职衔带巡视湖塘河渠如遇水路浅隘桥道倾頽本县径自支米应用即时修理赖此仅保无虞由此言之太湖诸口只宜常通不宜畧塞水利职员只宜特设不宜兼官前元不知逺畧军散营废官田米归之朝廷所惜者止于三千石卒之湖口湮塞无官督治贻害三州六郡之民不知几倍我朝列圣留心农政各处设有水利佥事各府州县设有治农佐贰等官亦既勤矣又恐迁转不常虚文塞责故又时遣大臣经理承平日久成法渐弛驯至水口堙塞年复一年沿江占据成田日甚一日湖流愈加隔絶江水不复流通非惟通潮去处无复能冲散潮沙即以湖水发源处所亦往往停滞浑泥涨滩一望极目沿至嘉靖二十年以后呉淞江日就湮塞而呉之水患始不可复救矣太湖泛溢泄放无门低乡田畆方患全淹沿江髙仰之区则又不能引潮灌溉荒弃田地万万畆亏损钱粮万万石即今江道西自慢水港口东距徐公浦口四十余里几成平陆至于太湖泄水诸口如呉江之长桥长洲之宝带桥沿塘三十六座桥道及一百三十余处泄水石窦内中多有浮泥浮秽涨塞者所当急为相视急为疏濬者也此须动支官银或起集官夫非止一劳永逸实为正本清源然此特其大纲耳非其节目也求其节目之最急者则又在乎河渠堤岸之交修葢河渠者蓄水以资灌溉堤岸者御水不得入民田古者河渠深广堤岸髙厚非止为治田之计正欲约束水道使江之水常髙于海浦之水常髙于江湖之水又常髙于浦葢顺其就下之性引而导之然后湖之水自入于浦浦之水自入于江江之水自入于海沙不阻塞旱潦皆宜国计民生永永有赖茍无隄防以约束水道则散溢妄行悉假低田以为容受之地矣欲借其建瓴之势以荡涤潮沙胡可得哉夫有田无岸水平入之一年堕工前功尽弃一家堕工诸家之功尽弃则河渠隄防之役每嵗当举此工不继安用开江为哉夫以河渠隄防之闗紧甚急者民间反忽而慢之皆因水利官杂委兼摄未暇専心巡视之故其不曾巡视又皆因未有特设宪臣提督之故葢上司之赏罚不行于水利衙门则水利衙门之赏罚不行于塘长等役上下相因循茍简若此不已其害不独在于民生而且移之国计矣然则方今救时之急务舍水利之外奚以哉水利之急务舍堤防河渠开江之外又奚以哉夫治水天下之大事也而足国裕民全在乎此又天下之大功也任天下之大事以成天下之大功非有天下之大智秉匡时之大忠者其孰能与于此
　　又
　　凡水势聚则力専而流迅散则力分而势缓故浑潮倒注之处宜于分而江流顺行之处则又宜于聚殆不可以一槩论也古者河渠深广堤防髙厚非止为治田之计正欲驾水归海使浑潮永不积聚江可常通耳以故近江髙仰之地常要多濬枝河而通江近水低田须要坚筑隄防何则浑潮出没必由海口入江方其潮来之时有此支河可以分其脉络而杀其汹涌之势潮退之时有此支河则百川众流并泻入江方能并力冲散潮沙故欲江之常通莫先于兼濬傍江之支河者此一防也水乡低田赖其隄岸髙厚方可拦截水势使之尽入于江不得散溢妄行江流乃可迅速若隄岸单薄不行修筑则浩渺无涯之水悉从无岸低田散入水势愈加纡缓安望其涤去浑沙故欲江之常通尤莫先于急修隄岸者此又一防也若其上源要害尤在太湖泄水诸口现今沿湖诸口悉被民间围裹成田筑为芦埂茭荡水脉全然不通呉淞江夷为平陆实由于此应委风裁有司备查沿湖通江泄水诸口及石窦古迹港凡有浅隘涨塞工程重大官为措置工程小者着各専利豪家自备人夫悉从自己田限所对桥门石窦通行开濬不如式者罚追歴年花利以备河工之用而防里胥因而索诈扰民其水利官分地程功定劝课为殿最另再查照银渚东坝禁约事例题请严为禁约夫旱地有支河则海潮倒注之处常分而不聚水田有堤岸则江流顺行之处常聚而不分沿湖泄水口子又有厉禁而时常修濬则上源之宣泄益无阻滞三防并行虽有浑潮决不能深入纵有沙泥停蓄江流随辄涤去如此则呉淞江可以常通太湖积水可以常泄呉中可以永无水患
　　又
　　为政有体操得其柄则已不劳而事毕举功在万世矣今欲兴修水政垂惠三呉不须别项劳神只须采集众议立为成规以传示永久如旱乡支河限定每年一开干河则五年一开低乡围防限定每年一筑界岸则三年一筑克定程期永为遵守一家之工役不完责在业户一圩之工役不完责在圩甲一图之工役不完责在该年总甲一区之工役不完责在塘长一县之围岸界防支河干河俱不及期修濬责在水利官水利官自十一月起至二三月止并不许杂委亦不许取具粮塘里老结状一纸以塞责须令出舍乡镇巡行阡陌问其疾苦省其勤惰相其原隰酌其浅深髙下孰为利所当兴害所当除各处荒弃田地用何调度方可转荒为熟凡切于民生国计通要留心经理申详酌处虽上司或有别委掌印官不必闗牒本官径自另议一员申请朦胧不行申请致令杂管他事堕悮水利大政责在掌印官水利官怠惰偷安不为出舍巡行责在该府水利防该府水利防不严加督察不按季临视其责亦有所归大约巡视一年二年圩岸可成巡视三年四年沟洫可深巡视五年六年浦渎可通巡视七年八年三江可入十年之外流民可以尽归荒田可以悉治户口渐饶国计日裕矣
　　按浑潮内注虽自海之东北而来然三江之内幸不闻醎潮之为害者则以崇明沙一带横截海中足为障蔽迤北杨子江吞吐万流直冲入海适当崇明沙之内畔故凡此返注之潮仍是长江之去水复还所以醎淡不甚相逺灌田俱可无虞自是而南若川沙若南滙所若柘林青村金山衞等处凡属松江地方则纯是醎潮矣窃攷东江入海故道当在亭林闸港间此其泄放泖湖之水虽似切近然勾引醎潮入内为患则害亦非细古人塞断东江海口未为无意后人寻究东江入海故道欲从金山衞侧近开濬卢沥小官浦以便宣泄者不知醎潮入内损坏苗田又将何以御之甚哉其説之不可行也
　　委查昆山嘉定荒田掲　　　　周大韶
　　其畧曰积荒田土惟昆山之十二十三保嘉定之十六十七都为尤甚究其所以始由水利不通加以积逋为累小民无所控诉故相率而去以为缓死之计耳兹欲区处流民使之归垦其説有五一曰减重赋葢此处地广人稀粮多租少不足以偿所出当役者往往问罪破家故不得已而为之逃亡今虽不能如周文襄称地之赋亦当于三斗三升之内量减一斗或八升而又轻其徭役免其重派则斯民莫不乐归而愿耕故土矣二曰开河渠葢此地髙阜太甚沟洫难通一涝则积水为害一旱则车戽无资赋负民逃皆由于此但今呉淞江虽开而内河如徐公浦瓦浦顾浦鸡鸣塘等处尚多淤塞所通者亦不满二三尺岂能灌溉伏望将此数条大干河动支官银开濬以此垦荒荒可熟矣三曰复轻赍葢此地土产绵布纺织为活昔周文襄将本县官布一匹作米八斗尽派本区找纳折银民赖轻省之惠近今悉征银贮库另防解户别处收买夫土产之物弃而不用反要易银输纳官府收银复又托人收买滥恶侵克反滋端伏乞查照前例派纳本布不惟钱粮易完侵尅之亦可革矣四曰寛宿逋葢此地逃民每年拖欠钱粮家产荡尽难以清楚上畏官府刑法下为里胥追求只得逃去他乡茍全性命伏望将此积荒宿逋悉行停止或设法处补招徕之术孰有逾于此哉五曰核荒数葢踏勘荒田奸易作伏望差委亷能官一员亲临踏勘眼同彼处公正人役挨坵挨段逐一丈量明白并查人户现在逃亡造册申报以凭酌处庶真伪不淆荒田既有定额则移熟作荒之自无所容矣此外又当查新涨以补坍荒稽县总大以补减额禁告变卖以抚安居民之流离禁告回赎以鼓舞佃户之开垦此皆荒政之所宜先者也
　　呉江县荡价掲　　　　　　　周大韶
　　其畧曰今之议涂田者佥谓享利甚厚价值甚髙故加其赋也重其价使入于官亦可也殊不知享利厚由于天时晴霁耳霪潦一加率多渰没价值髙由于税粮轻省耳赋额一重谁肯承当故今区处涂田窃以为加其赋不若清查旧佃册籍使粮之颗粒皆有归着重其价使入于官不若加意于丈量之际使田之隠漏一无所容况今议价入官不为急济河工之用与其议多而难不若减少而易与其尽法而得虚名不若量情而收实用为今计者合行委官将此新涨旧涨涂田排字定圩挨坵编号通行丈步尽数报官除荒荡茭荡另议外其余熟田列为上中下三等逐一注明于册聴候覆勘上等熟田兼种菜麦每畆征银六钱或七钱中等熟田止种稻禾难种菜麦每畆征银三钱或四钱下等熟田虽种稻禾亦难保其常稔毎畆征银二钱于税粮则随其所纳以为定额永不加增茭荡荒田则并其田之价银亦通行免派以示寛恤惟有不经告佃私垦成田栽种稻禾者免其追花问罪每畆罚银一两至于水阁桥棚查其有碍于水利者拆之可也如无碍于水利者存之可也或每丈纳银一钱二钱亦无不可如此则既不轻纵之而示之以法亦不重苦之而权之以情是虽价从轻减在民间不无遗利也
　　呉江县河工议　　　　　　　周大韶
　　其畧曰窃惟水利之所需者莫急于财力财力之所赖者莫大于涂田涂田之最多者莫过于呉江计田征银计夫给食人皆谓河工之费可取办于呉江矣而卒大缪不然者韶反覆思维惟以俯顺人情姑聴贫民自用其力为从长之计葢以呉江之贫民就开呉江之河道其便有九鞭朴不施而夫之所在即银之所在其便一也田多价多者即为之长不必另报夫头以生事端其便二也虽用其力实以勾销其应纳之银仍用银名色取具领状在官事干钱粮易于责成其便三也上无出纳给散之劳止须临视课功其便四也下无守候领支之苦而工食尽足毫无挂欠其便五也各食其食即各居其居夫厰不必葢造其便六也桩笆竹木富家各愿自备工完各自领回无烦官府措办其便七也况今贫民尽收是国家不费一粟兼寓救荒之意其便八也河工取诸其力省出一粟一布皆易银以供正额民得存生其便九也夫天下之可患者止为有银而无夫耳一用贫民遂可以不劳而集事较之始焉追呼拘迫以责民之所无既而旷日持久散而聚聚而复散以求济乃事者相去不亦逺哉然欲得民之财当先服其心而欲服民之心其防有三一曰预给宪票以絶加赋之疑夫涂田纳价本为粮轻许以粮轻而无凭据何以示信今当刋布帖文示以纳价之后聴其永为世业永不加赋先领该县用印候具领状之日戸给一纸以歆动其心俟其工完之日仍复送县类解请给宪印以民之力治民之田以永逺之轻科易现今之实用大令一布翕然欢腾鼓舞民心此一防也二曰候查低荒以杜混征之累夫低田年常渰没九年三熟钱粮累赔此田俱属贫民大戸絶无较之湖口涂田利厚粮轻者大不相侔耆民混报葢亦有之槩行征价既以不可即与开豁人将效尤合行出示如有此等许具区图圩号步口开报聴候吊取先年丈田经纬册覆查生情告扰希求漏价者尽法重处通计册内混报十中不过一二所议之价当必在于下田得赐准查价之所蠲虽甚不多恩之所及则非小补鼓舞民心此二防也三曰明立限期以纾并征之忧夫涂田价银乡宦动经千两富户百两或数十两涂田银如此则正赋可知一时并征势难两办合无将荡银明立程期定限今年先完一半明年通完庶几数少则民易于供办官易于比征鼓舞人心此三防也以此三防出示晓谕民虽疲癃自当感激奋励一坐而筹呉江之河工可以指日计矣
　　委勘横塘横泖河工掲　　把总陈王道
　　呈为俯察舆情以兴水利以救荒民事切闻树艺者久旱必思甘霖行旅者一雨便愁泥淖人情不一古今同然防台命道探量横塘之浅深与酌计车水工夫之难易沿途探视因而咨访土人熟得其情敢为台下陈之勘得青浦县有大塘横贯其东者名曰横泖自东门起至北干山前共长一十八里河身濶约十丈深处水见六七尺浅者不减五尺两边田形极低禾苗俱先栽揷民闻此塘亦在开濬之数无不戚容皆言此处低乡所患者水潦之为灾所急者圩岸之为重防县躬行督率纵横经纬防塍俱已修筑余无别虑艴然之意从可知矣自此干山前以至陆家坟两边田地颇髙近河稍见成熟内多芦荡河水较亦渐浅通只有四尺上下其民佥谓此塘为一乡灌溉之资遇旱不通舟楫甚乐开濬但因此处田圩广大内少支河以致荒弃皆成草莱近塘田禾新揷若坝截日久不免枯槁耳喜此塘之开又悲兴工之晚也至于地名楼下以至张干山寺直出横塘东口共长一十二里河身之阔狭不齐而水流如线深者不过三尺浅者只二尺矣即今雨多水涨舟尚难行况两岸所植不过花豆其分段车水工夫亦甚简易民情愿开急于水火有如大旱之望虹霓矣因得民情之同异如此而窃为斟酌其宜焉则知横塘之工乃树艺者之思霖也横泖之工尤行旅者之厌雨也合无以横泖之役记工秋成横塘之役刻期兴事然修浚之政不能不动众而病农若以利害之大小较之岂因一时之未便而顿忘久大之利耶况利之所在人必趋之给民工食为民开河兴利救荒一举两得法令可以齐民至诚足以动物府佐董事提调有方县令亲民抚字素着此役虽曰违时然以谆谆晓谕之明切民知趋事无不乐从其管工员役能如上海县主簿某董筑宝城海塘二役夙兴夜寐身必先之虽在赤日暴雨之时不离工所故夫役不得早散民甚感激遂竣其功此又在事者所当知悉以分台下孜孜汲汲之忧勤可也因条掲其宜伏候裁夺
　　再论开挑河道勿以工钜而致详勿以工小而致忽必须如浚呉淞白茆二江分段作坝逐段车戽其段数不必拘定长短俱于有支河去处分作一段随其长短以派车工以分夫役夜则车戽日则挑掘作速完工以便农作如短浜不通外河者不可车入积满以致崩漏妨工近如瓦浦之鉴不可无虑也
　　委勘太仓州水利掲　　　　　陈王道
　　考得太仓州水源自呉淞江引太湖之水从新洋江而来北与至和塘引郡东诸湖之水两相防合绕太仓州城之外以入刘家河而入海言其形势抱若天虹环如腰带即堪舆家所谓之员晕是也言其方位南盐铁在巽戚虞泾在丙应冈门在丁北盐铁在亥至和塘从庚而入横贯城中所谓催官得六秀之水是也形势环抱以故英才继发甲第相仍官禄峻要财赋充腴为东南重镇良由此也然以所辖之地言之西逺诸湖东滨大海其乡髙阜地接冈身厥土沙硗田少畎浍是以每遇雨愆期涝则泄放无门旱则灌溉无恃以故民多逐末虽有树艺亦皆花豆焉耳今幸台下兴修水利万姓懽呼引领以动来苏之望然其滨海之地每多堽身以致积土如山者皆縁海潮错入浑沙填淤屡经开浚而渐积以成若不为区画使河水常浊潮沙之淀年浚年加究其所竟宁不为夹冈之势乎故民田之灌溉必借海潮大汛方可车引防养田禾一遇小汛虽有河渠涓滴无入束手待焉故古人开二十四浦于常熟开十二浦于太仓为沿海泄放涝水之计固为救灾之急务意善功着矣然以三十六浦论之如三丈福山奚浦许浦白茆七浦杨林呉川盐铁横沥诸塘之外余如大钱铛脚双鸣鹿鸣六尺东杨林大舍桃源泾之类杂引潮沙内多淤壅者虽有形存欲假之以泄放湖水之溢殆非所赖也葢阳城昆尚诸湖之水必由白茆七浦杨林湖川等塘而泄入于海计其经行之路各七八十里行至近海之处其涓涓趋赴之势孰能御之乃开三十六浦以分泄焉不于湖口多开以杀其怒乃于海岸多凿浦港以分其流所假六浦引湖水以冲涤三十浦之潮沙其多寡强弱灼然可知若开三十六浦于上流则湖水并入白茆七浦等塘则湖水强而潮水弱湖水不患其不泄而六浦日以深今开三十六浦于下流则海潮亦互入于白茆七浦等塘湖水少而海水多故六浦不能不淤而日以塞譬诸白茆七浦等塘之势井陉栈道然车不方轨骑不成列之兵也三十六浦之浑潮平原旷野东冲西突之冦也以井陉栈道之兵欲制胜于东冲西突之冦岂不难哉为今之计将常熟之二十四浦如白茆福山三丈奚浦许浦之外太仓之十二浦七浦湖川杨林经河之外盐铁横沥小塘子花浦北瀂漕杨家浜漕头塘顾堽门六尺等浦纬河之外或为市镇之通渠或为民运之要道必宜开濬以利往来余如张泾洋子泾东杨林茜泾双鸣鹿鸣浪港大钱等泾俱着民力开濬之后各于两头或作土坝或建闸防以潴清水以节浑潮不论大小潮汛使民田均得以资灌溉而于七浦湖川杨林等大塘亦无诸浦杂引潮沙以致填淤也例如华亭上海二县之西亦有三湖四十八荡及三泖之水其泄泻出海之路止借一黄浦其东入海之处未闻有三十六浦之多也更有海塘以为障蔽故无海潮冲入而河道皆通其乡支河若非舟楫必由之道俱于两头作坝潴水以灌田禾并获畜鱼之利例可见矣此虽末见一得之愚亦博访佥同之论惟台下以旁烛之明而采刍荛之见造无疆之利以宏久大之谟地方幸甚斯民幸甚
　　宜兴西氿水利议　　　　　　周大韶
　　该县之水上接金坛溧阳及广徳分界山与长兴张渚之水并会于此氿之中一从县治前后泻出东氿以入太湖一从长富张师等河分入西滆湖支流分散故西乡一带之水虽甚积雨不至久淹既又问之居民云西氿之水虽有大风不过少阻程途而无覆舟之患复询溧阳运道云此氿每嵗冬间顺风驾帆顷刻可至数十里况溧阳从七里庄可径出丹阳但桥梁低下增髙数尺则不必更出常州此又至便之事也又至成塘桥咨土人以复河之防云北有宋渎前人所开以避氿中风波之险后人趋便俱从西氿出入畧加修濬则巨舸重载亦可无虞循至宋渎见两岸古堤原系旧路中间一河既深且阔独梅春渰稍阔须当作堤成路然亦不过半里许其余浅淤小者少事疏濬而已其道里之逺近亦与氿相当纵迂逺亦不过一里于各支河上横布木桥则至成塘率皆縴路每河置桥不过八九条无甚巨费不知当时委勘府县官何不访其旧迹以图便易假使台下见之必将乐其功之易成而亟图之矣议者又欲近氿芦滩草防民田开进一河算来该开畆数约二百有余价银与所费桩木不相上下无山堑庐墓所阻两防竖土可免波浪冲激况实地用功民易为力但工计繁剧姑置之后着可也即今芦洲与无滩者尚皆水淹不知冬水落否否则车戽甚难与其重费以图其难孰若省费以图其易且可以御风波可以避盗贼可以过粮运可以便商贾而百世永利矣
　　一论治水有古今之异宜
　　葢水之在天地间每随气候以为盈虚犹人之鼻息然也古今言水患者必先于呉江及归咎于长桥挽路也然考之宋元以来其变迁之故有不尽然者葢挽路筑于宋庆厯八年长桥建于元泰定元年宋时郏乔言曰禹以三江决震泽之水今之二江已絶惟呉淞一江犹存元时任仁发复曰三江引太湖之水以入于海二江俱塞仅有呉淞江存焉则自宋迄元虽有挽路长桥而呉淞江固无恙也其二江之本源不假于呉江以为咽喉初无挽路长桥之阻已先亡之矣后因江流湍急激成大滙路渐迂逺民罹水患后人乃开新洋夏驾二水以泄其流而江之势始分矣张士诚又北开白茆港以杀上流之势迨至国朝而呉淞江乃塞今南之黄浦北之刘河即古之东江娄江也二江今既深阔疾流则呉淞又焉得与二江俱存而无恙乎犹人以一身之大其气不能兼通于鼻息然也今之议者咸按昔人之言曰尽从呉江沙村之民开而为水并凿呉江之隄而为木桥千所然长桥与石隄于呉江上流之势不能无阻若云尽徙呉江之民又凿为木桥千所未必皆然且如呉江之南九里有阜名牛毛墩其四下即东湖乃汪洋之水也自嘉靖二年之后迄今成田民居之矣则湖水之盈涸亦自有时昔湖今田则呉江之地奚必尽徙其民乎又如长桥里许为谼六十有一石塘九里为桥三十六座由此以达太湖不过三四里之程今视其水之流行不及十余处桥门之内外水势亦不甚见其髙低湍涌虽屡经开浚而湖水不能冲涤诸桥之淤然则又奚必凿为木桥千所乎则湖水本枯又可见矣自今言之宜于长桥之南北以及呉家港口等处宜相度形势急于开浚以资其上流之源使太湖之水必趋于呉淞江而后已今已开矣第湖中西北风起吹浑泥入港至南滩又为长桥锁住不无淀积故南北两滩三五年当一捞浅也又于新洋江口之两岸各筑短坝六丈则减十二丈之力所存者十丈而已自不足以夺呉淞江十八丈之势使此江之水必趋于海而后已其如昆山塘之东西龙溇界牌泾陆泾等坝金鸡黄昌清水等港凡可以决阳城湖水以补娄江上流之源者尽宜疏而通之则三江之势秩然不乱可复大禹三江之迹潦固可泄涸亦可潴矣
　　一论治水有为谋之异臧
　　葢治水之法必先明其来歴之源然后导其归宿之路其序不可乱行其功不可逆施也尝考常州之水下至无锡以达苏州自运河之水无不西南行以注于太湖直至胥口方引太湖之水由横塘以出胥门城濠自苏州以至无锡常州未闻有出太湖之水也惟运河以东之水入太湖不迭者乃东下长荡鹅肫等荡而分潴为阳城等湖故自娄门以达昆山城由阳城湖而南皆出塘之水未闻有水自太湖北入于娄门塘下注于阳城昆尚诸湖而泄入于江也此其迹之显然有不可诬者然此沿江诸浦所泄者乃不及入太湖之水谓之杀其上流之怒而分太湖之势可也何论者咸谓震泽之水北注于阳城昆尚诸湖指福山许浦等塘为震泽之尾闾茜泾诸浦为震泽之后门乃谓浚三十六浦以泄太湖之水同归于海然则以三江为震泽之咽喉乎为震泽之胷腹乎此不经考索之故也宋时黄震亦尝论及之曰昔人开茜泾诸浦亦主一时一方之利而然今闸浦尽废而海沙壅塞为患又前日之所无观此可见矣又如沿海一带地形颇髙于内田而湖水因之不能急泄故呼为堈身然开三十六浦之后沿河积土髙出丈外而腹内之田旱则无路引水以为灌溉之资潦则无门出水以为泄放之计故沿海旧有一带之堈身形如仰盂水不能泄人皆知之矣而三十六浦之沿河随处皆成堈身形如围墙田地荒弃人所不知也故郏亶言水利之六失首先及之矣又如沿江开浦本为泄水之计而于浦口置闸亦欲拒絶浑潮意亦善矣然以土地之宜否理势之非便有不必然也且以一日两至之潮其在昏夜加以疾风暴雨冰冻霜雪之时虽欲以时啓闭谁为司守况一嵗之内春夏则潦水常多更且海潮汹涌闸一上板则力有不支秋冬则雨泽少降而水势枯涸又不必有闸此人情必然之理也自常州以上地连山土脉理坚实又无潮水之交冲故可筑闸以获宣泄之利吕城孟渎等闸是也苏州边海地皆浮沙海潮湖水内外冲齧闸底桩木之处一有罅隙渐次流空而易崩损白茆七浦斜堰等闸是也故闸虽十设而九废耳且如桥梁之有便于民者为地方之利随坏随修众咸捐财以助之矣闸果有闗于宣泄之具可为旱潦之资公私曷敢坐视倾頽曾无一人留心于此乎若必欲置之须于近浦实田之中开深倍于河底纯用砖石不用木桩贯以灰沙筑成之后仍实以土如田使无虚处积水灰沙自然胶融年余之后乃开通引水由闸而行将旧河坝作平地则闸可永久无虞又省作坝车水桩木之费此乃造闸之要法也其如三十六浦之中惟七浦白茆为最次则杨林湖川福山三丈等浦但宜相时开浚不可坝截余如茜泾东杨林双鸣鹿鸣大钱周泾浒浦等河各于开浚之后须于两头作坝以节清水以拒浑潮旱则潴而蓄之潦则决而放之则官不劳于开濬工力之艰民不病于田地抛弃之苦实为两便也






　　三呉水考卷九
&lt;史部,地理类,河渠之属,三吴水考&gt;
　　钦定四库全书
　　三呉水考卷十
　　明张内蕴周大韶撰
　　奏疏考【小序】
　　夫水利下奠民生上关国计水利兴则民安而国计盈水利不兴则民病而国计绌斯劳臣志士之所为日夕经营而不已者也岩穴之贤私议于田野搢绅之士公言于朝宁私议者防成功公言者有显效诚使章朝入而命夕下即方寸之牍可以活亿万之生灵而垂千百年之长防是经世者之所大快然非老成卓识平生得于父老之所讲求而耳目之所覩记即防水政之成败利害如烛照而数计恶可形之章奏闻之庙堂不然空谈臆度郢书燕説岂可以民生国计尝试而漫言之哉书载禹贡郦道元注水经司马迁作河渠书班固作沟洫志今其形势经制班班可考而用之三呉或不尽合故知古知今识时务者为俊杰慎无轻疏水哉
  </div>
  <div class="pagination">
   <a href="三吴水考_page15.html">
    上一页
   </a>
   <span>
    ...
   </span>
   <a href="三吴水考_page11.html">
    11
   </a>
   <a href="三吴水考_page12.html">
    12
   </a>
   <a href="三吴水考_page13.html">
    13
   </a>
   <a href="三吴水考_page14.html">
    14
   </a>
   <a href="三吴水考_page15.html">
    15
   </a>
   <span class="current-page">
    16
   </span>
   <a href="三吴水考_page17.html">
    17
   </a>
   <a href="三吴水考_page18.html">
    18
   </a>
   <a href="三吴水考_page19.html">
    19
   </a>
   <a href="三吴水考_page20.html">
    20
   </a>
   <a href="三吴水考_page21.html">
    21
   </a>
   <span>
    ...
   </span>
   <a href="三吴水考_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
