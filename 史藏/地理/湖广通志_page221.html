<!DOCTYPE html>
<html>
<head>
    <meta charset="UTF-8">
    <title>湖广通志 - 第 221 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 221 页/共 373 页</h1>
    <div class="content">　　王佐南阳人永乐中任孝感主簿立心慈祥政教明达超拜监察御史【旧通志】
　　潘文奎字景昭永嘉人明一统志宣徳初由左春坊出为汉阳府同知清慎寛厚有恺悌之徳
　　朱祐楚纪字逢吉邵武人宣徳中守汉阳府旧无廪庾军民输于武昌奏请立仓府城民甚便之
　　孙字丽中山阳人明一统志宣徳间以江西佥事左迁汉阳同知公平亷慎虽当繁剧而裁处雍容务从寛恵吏不忍欺民懐其徳
　　赵弼蜀巴人号雪航永乐中授汉阳县教谕学问渊博善训诲着有通鉴肤见郡志等书【旧通志】
　　何淡顺徳人明一统志成化中守汉阳恺悌亷平明于决狱哲于知人在任九年清白如一日
　　林堪莆田人明一统志成化中由进士令汉川纯厚近民亷介不茍暇与诸生讲诲不倦
　　李恒仪封人成化初令黄陂教民植桑枣民受其利嵗饥设法赈济多所全活
　　张鋭秦州人治中与扶风张文质皆由进士前后任汉阳守鋭谙于刑名劳于荒政质张弛有序操履不茍郡人俱称为好官【以上旧通志】
　　何亮字文眀登州人明一统志正徳中守汉阳清谨亷介丝毫不取于民折狱如流无不悦服卒于官徐弼漳浦人明一统志正徳中通判汉阳简黙恺悌尤慎操守时大盗刘六等来冦舟泊城下郡无里城势危迫弼倚城架木人得哨守郡頼以安
　　樊景麟新繁人明一统志嘉靖初守汉阳鲠介不阿政尚纲纪尤加意穷民勤恤备至水囓城址于词讼役计日借工随城敛石时与家僮移巨石于署前转运江岸以身先民节省财费至今称颂其徳邓镛丰城举人嘉靖间令汉阳检律详密吏事精纯其处置山阳三图抛荒田地裁减重支应付及多设民壮卓然可行【旧通志】
　　昌应防莆田人明一统志嘉靖中令汉川邑嵗被渰没民不聊生乃极意拊循轻摇缓赋时羣盗啸聚夜刦民舎闻之即徃驰逐盗截其耳去己得盗尽杀之景王出封安陆奏讨庄田滥及汉川中珰暴横倍索防固持之珰怒奏逮击按察司狱累月当道承景府意坐调去
　　刘本用安福进士嘉靖间守汉阳建谯门南纪楼民不知劳兴学校表节孝尤善摘发胥吏无敢舞文者【旧通志】
　　贾应春字东阳正定进士嘉靖中任汉阳守兴废举坠着有成绩纂修郡志人称善本
　　杨枢字细休华亭举人嘉靖中任汉阳司理修建刑署文章政事卓然称最
　　梅继勲宣城举人嘉靖间令汉阳兴学育材政先首务多所裨益
　　谢廷富顺进士嘉靖间令黄陂正色绳人勤事爱民旧多滞狱剖决如流虽穉子贫妇皆得以情自逹暇即与诸生课讲
　　苏景和泸州人以给谏忤权相谪丞陞黄陂令安静爱民优士以礼常率众论学于程祠定大中祀典郭斗字应宿昆明人嘉靖癸丑进士令孝感政尚寛厚而秉介介不可夺褒节义重养老酌民利害约法不爽
　　陈辂南充举人隆庆间令孝感庭无滞牍赋无蠧孔入计当行干糗羸马朝京师
　　叶修南昌进士万厯时任汉阳司理性刚正常面折人过藩臬皆惮之汉阳学废赖以兴复汉川田为潞藩奏割三之一民甚苦之查衡州有嵗额解徳安仓者申允移抵民为立祠
　　马御丙绥徳举人万厯间守汉阳练吏事善折狱餽遗悉不受慨郡乗漫灭鋭意脩辑
　　张纶音朝邑进士万厯间守汉阳已未剧盗蠭起江洋舣舟绐客攟其资而委人水中号为淤泥牌贾舶戒不敢前乃捕得数十人徧置通衢立杖毙逺迩以安
　　朱珏休宁人万厯间任黄陂尉洁己执法力锄豪右中以飞语亦不少变尝自谓我要钱便是典史不要钱便可比御史黄安耿司徒嘉之曰人而无欲岂直一御史哉
　　冯有为武进贡士万厯间任黄陂丞布袍羸马命家僮灌围自给署邑篆清约如故邑人张涛抚辽调官经歴去
　　李应先字伊蒿南安举人万厯中令黄陂性直爱民折狱不惮彊黠曲直立辨理事常夜分不倦笃于课士所防多名隽延之署中同其子讲艺不间寒暑王眀举字浙臬海阳举人万厯间令黄陂耿介不阿邑有宿猾素磨洗钱粮簿立烛其奸遂服罪又豪姓某以盗中伤平民捕之邑赖以安捐俸修葺二程祠及养济院三年以病去
　　赵嘉焕巴陵人万厯间补黄陂谕训迪诸生谆复不厌见有一善扬之惟恐不至
　　祝世禄字无功徳兴人弱冠即慕二程于书无所不窥万歴间授黄陂学博见登台望鲁处与诸生讲习学礼其间低徊不去
　　蒋以化字仲学常熟举人万厯间令孝感崇节孝重师儒片言折狱咸服不寃时于郭外召父老问民疾苦嵗大祲躬为糜粥以餔道有胔骼輙给蓆瘗之余桂蕚字毓蟾上饶举人万厯癸夘令孝感防疫择医施药多所全活复买向家湾地十余亩为漏泽园置学田修县志完圯城数十丈
　　周三锡濬县举人天启元年守汉阳操守亷洁每嵗俸不给别取家租佐之旧城孤悬无内墙捐资伐禹梁山石周砌坚固后贼至登陴乗守民归徳焉张大治字望平保县人天启间令汉川始至侗然若无能奸胥健讼辈多欺之阅月悉得其姓氏始歴数其奸状各置诸法有豪家计夺邻地乗邻人酣醉坠墙诬以盗缚送于官治厉色曰何不献以地而解之时惊以为神后卒于官仅余帛数尺
　　孙光祚字懐龙石屏州举人令汉川献贼犯刘家隔率众直前抵杨子港与贼战贼走鲤鱼滩乗其半渡击之贼溺水死者甚众汉川旧无城池祚筑城七里有竒壬午左兵南奔逼城下七日始去杀掳酷于贼民赖城以安
　　刘养贞大足人懐宗丙子任汉阳府推官刚方自持居恒止一葛一裘尝云素与酒肉无缘郡中豪强尽为之敛迹【以上旧通志】
　　赵元有
　　夏綂春
　　薛闻礼【以上详忠臣志】
　　皇清金渐臯仁和举人顺治十四年令汉阳性仁慈不轻用峻法绳人遇嵗歉捐俸赈恤修学课士给以膏火士民徳之祀名宦
　　黄州府
　　唐员半千唐书列传字荣期全节人中宗时出为蕲州刺史不颛任吏常以文雅粉泽礼化大行
　　左震泾县人明一统志乾元间以赞善大夫出为黄州刺史岂弟刚决黄人歌曰我欲逃乡里我欲去坟墓左公今既来谁忍弃之去唐书王璵传肃宗尝不豫太卜建言崇在山川璵遣女巫乗传分祷天下名山大川中人防送一巫美而蛊以恶少年数十日随尤憸狡不法驰入黄州震晨至馆请事门鐍不启震怒破鐍入取巫斩庭下悉诛所随少年籍其赃得十余万因遣还中人既以闻璵不能诘帝亦不加罪吕元膺唐书列传字景夫郓州东平人徳宗时为蕲州刺史颇着恩信尝嵗终阅郡狱囚有自告者曰某有父母在眀日元正不得相见因泣下元膺悯焉尽脱其械纵之与为期守吏曰贼不可纵元膺曰吾以忠信待之及期无后到者由是羣盗感义相引去后除鄂岳观察使
　　杜牧唐书杜佑传牧字牧之樊川人第进士泰和间为黄州刺史刚直有竒节吏民懐之
　　五代陈起南唐书列传蕲州人升元中进士为黄梅令时县境独木村妖人诸佑挟左道惑人俚民稍稍从之积数年至数百人男女无别号曰忍辱夜行昼伏取资于盗倡言佑有神术能升虚空入水火州县惮不敢问起到官按户籍取佑为里正不服嫚言且断令头起告巡检周邺出兵捕获之捜其家得乗舆器物遂斩佑邺欲宥其妻子起曰此皆渎乱人伦不可使有遗育乃并斩之由是知名迁监察御史宋王眀宋史列传字如晦成安人干徳初为荆湖转运使开宝七年将用师南唐以眀为黄州刺史帝宻授成算眀既视事即完葺城垒训练士卒众莫解其意俄而王师自荆渚乗战舰而下即以眀为池州至岳州江路廵检战櫂都部署所向克防遂平金陵钱易宋史钱惟演传易字希白吴越王孙第进士太宗时通判蕲州上言今四方长吏竞为残暴非法之刑非所以助治请除之帝嘉纳焉
　　王禹偁宋史列传字元之钜野人咸平初知黄州闻濮州盗夜入城畧知州监军因疏江淮诸郡宜并置守捉军士阅习弓马葺城壁完甲胄为御侮之备上嘉纳之州境二虎鬭其一死食之殆半羣鸡夜鸣经月不止冬雷暴作偁疏引洪范陈戒且自劾上遣内侍劳问醮禳之日官云守土者当其咎上惜其才命徙蕲州未逾月而卒
　　李宥宋史列传字仲严青州人举进士歴知蕲州嵗凶人散委婴孩者相属于道宥命吏收取计口给谷俾营妇均养之每旬阅视所活甚众或杀人以米十石给佣者使就狱曰我重贿吏尔必不死宥得其情论如法
　　韩琚明一统志韩琦之兄仁宗时知黄州琦诗曰予兄天圣中尚摄齐安守兄才无不宜吏治孰可偶公庭常寂然所乐在文酒
　　马正卿明一统志元丰间知黄州爱民下士广学舎禁妖巫人咸感之
　　徐君猷神宗时知黄州崇儒重道下士爱民时苏轼谪居与子由书曰举目无亲君猷一见如骨肉【旧通志】
　　苏轼宋史列传字子瞻眉山人嘉祐二年试礼部第二殿试中乙科神宗朝知湖州上表以谢又以事不便民者不敢言以诗托讽庶有禆于国御史李定舒亶何正言摭其表语并媒蘖所为诗以为讪谤逮赴台狱欲寘之死鍜链久之不决神宗独怜之以黄州练副使安置轼与田父野老相从溪山间筑室于东坡自号东坡居士
　　孟震享元祐间通判黄州有令徳时称其庭为君子庭庭中有泉苏轼名曰君子泉【旧通志】
　　范纯仁宋史列传字尧夫吴人元祐时因论濮王典礼不聴家居待罪寻诏就职请出不己遂通判安州改知蕲州
　　陈轼明一统志元祐间知黄州时苏轼谪黄人皆畏避惧其累己轼独愿交游期共忧患
　　刘摰宋史列传字莘老东光人绍圣初知黄州再贬蕲州居住将行语诸子曰上用章惇吾且得罪若惇顾国事不迁怒百姓但责吾曹死无所恨正虑意在报复法令益峻奈天下何忧形于色无一言及迁谪意
　　洪刍字驹父乐平人宣和间为黄州酒正以亷洁自持酤有法
　　余童眀徽宗时知蕲州时嵗饥赈济有方尽括境内人户第为二等量口贷之又度五邑城均粟置塲立法伺察民以为便
　　江安行龙溪人髙宗时任蕲州教授学政严肃孝宗称为朴直做家老子迁知澧州【以上旧通志】
　　莫蒙宋史列传字子蒙归安人以祖廕累官大理寺正时黄州倅奏亲擒盗五十余人上命蒙穷竟既至咸以寃告蒙命去囚桎梏引倅至庭询窃发之由鬭敌之所逺近时日悉皆抵牾折之语塞蒙具正犯数人奏上余释之上谕辅臣曰莫蒙非独晓刑狱可俾理金谷除户部员外郎后除湖北转运判官复知鄂州卒于官
　　任汲宋史任伯禹传汲字师中眉山人通判黄州负气节与兄孜齐名当时称大任小任
　　赵令【详忠臣志】
　　家愿宋史列传字处厚眉山人大观间以愿曾入党籍谪英州酒税量移黄州数年始乞祠
　　朱晞字子渊休宁人孝宗初知永安民立生祠改知广济请更合肥之兵从之徙知靖州上言襄汉通吴蜀宜移武昌大军戍襄阳以控汉沔孝宗嘉纳章焘字彦博宜城人孝宗时知蕲州为政寛平不扰蕲产竹簟例充苞苴焘悉斥去之【以上旧通志】李诚之
　　秦　钜
　　甯时鳯
　　何大节
　　米　立【以上详忠臣志】
　　陈仲微宋史列传字致广髙安人嘉泰二年进士为黄州通判兼饷馈以身律下随事检柅军兴赖以不乏制置使欲上其最辞曰此职分也何最之有杨掞宋史列传字纯父临川人登进士第调麻城尉向士璧守黄州檄入幕寻以战功升三官
　　韩世清明一统志知蕲州州人请为兵马铃辖有贼刘忠入境清设方略破之
　　王玠【详忠臣志】
　　王益明一统志景定间知蕲州治尚寛和开麒麟山立郡治见古墓石刻云本有千年地姑借五百年感谢王刺史移我过西园
　　王彦明【详忠臣志】
　　元伊逊特穆尔元史李黼传至正中伊逊特穆尔任黄梅主簿时贼防武昌舳舻蔽江而下伊逊特穆尔愿出击贼江州路总管李黼大喜沥酒与之誓急檄诸乡落聚木石于险塞处遏贼归路仓卒无号乃墨士卒面綂之出战黼先大呼防阵伊逊特穆尔继进贼大败逐北六十里
　　张好古
　　吴汝【以上详忠臣志】
　　明陶安字主敬当涂人明一统志洪武初知黄州剪荆棘建廨宇辟田野均赋役逋民相率归附
　　徐谊字宜叔寿昌人髙祖征陈理于武昌命谊知黄冈乃作诗送使者曰红旗招飐压沧溟画舸长驱上洞庭百万生灵新抚纳九重天语自丁寕猿啼山月滩声咽鼍吼江风水气腥好语湖湘诸帅将汉家信誓重丹青太祖见而壮之加授承务郎时兵燹后邑里残破谊抚绥流氓百废俱举
　　左安善洪武间知蕲州创衙署兴学校公勤亷洁恵政及人
　　何晚龄漳州人洪武中同知黄州有政声擢守本府亷明果断才能益着九载考满去行李萧然【以上旧通志】
　　安贞楚纪洪武中同知黄州守法不挠为奸吏讦奏被逮成狱事闻上谕湖广提刑官曰律在法司守法固宜贞佐郡所为朕访之非其私也猾吏汚蔑以报忿耳此风一长则有司无官矣遂复其官吏反坐叶宗字承允永嘉人洪武间知黄州志量宏大决事如神治行称为第一
　　李仁字守道洪武中知黄州性端谨言行不茍谦以下士慈以抚民凡廨宇坛庙学校仓库皆竭力创建与陶安嫓美【以上旧通志】
　　钱敏楚纪舒城人永乐初知黄州首兴学校劝课农桑脩城池葺公宇文章政事为诸郡最
　　盛璞楚纪字玉夫宣城人永乐丁亥由国子生知黄州不携妻孥惟匹马一仆警敏有才剖决无滞势豪敛避
　　滕霄楚纪字九臯汝州人永乐中知黄州亷能谨慎政绩显著
　　严迪聪宜春人永乐间任黄州推官法纪森严鞫狱详慎民以无寃
　　杜遇春霍丘人永乐间以人材任黄冈尉清节特着入觐不能具冠服緼袍拜阙下上见亲擢为御史未防以他御史悮军粮事并坐极刑后上命给葬求尸莫得乃葬其衣冠于县东七里螺蛳湖子名贵遂家于黄
　　厐敬嘉兴人正统间知罗田涖政严明律己亷介坛壝铺舍祠庙捐赀建置不惮经营【以上旧通志】余清楚纪巴县人正綂中知黄州持亷秉公政平讼简军民畏服比卒囊无余金人赙之乃归
　　王坦楚纪字子平郓城人正綂中知蕲州政尚寛平兴学敬贤勤慎有守始终如一
　　庄辙字中舆上元进士明一统志正綂间知蕲州亷介仁恵百务俱兴民乐于趋役剧盗逼境有被戕害者极为忧恤咸爱戴之
　　胡奎鄱阳举人正綂间令蕲水性寛厚与民兴利邑有回风矶港通蕲湖达大江常为民患奎筑万工隄分障之立庙矶上以安江神患乃息【旧通志】
　　徐泰字士亨江阴人明一统志景泰间知罗田清白仁恕教民务农桑四郊创便民仓以备凶荒邑粮转运水次甚艰泰买蕲水巴河地建仓厫防舎数十间竝置附近田数十亩为嵗时修仓费民颇称便杨斑临海人景泰中以福建按察使左迁知黄州公勤直谅勤于抚字因逺奸佞卒罹谤诬士民惜之【旧通志】
　　王霁楚纪字景明上海人天顺中知黄州崇正辟邪兴利去害绰有能声九载考绩陞佥都御史
　　林宗字存敬莆田人明一统志天顺中授蕲州学正课诸生晨夕察其勤惰谆谆诱掖咸出至诚士人建祠于学宫祀之
　　陈兴许州人成化初知蕲水在任九年公平端慎始终如一吏咸畏法民不忍欺【旧通志】
　　戴中新淦人明一统志成化中知黄梅持身清洁莅政眀敏学校公署废坠者皆为葺治一时文物焕然改观
　　谢泰字文安休宁人成化已丑进士知黄州学问宏博居官清苦举废坠兴学校士民爱戴
　　卢濬天台人治间由进士守黄州亷直多恵政观风各邑所过名山水輙为题咏右文礼贤修府署毁诸淫祠常泛舟江上风起舟子频呼楠木大王问故以妖对濬归撰文牒水府限期以木至妖遂灭【以上旧通志】
　　汪倬贵溪人明一统志治间令广济时乡民流徙田为蕲人所侵倬请于朝凡得田者即编焉民免赔累
　　刘规字应干巴县进士治间令麻城优礼耆旧政尚徳化有蒲鞭示辱之风二子相继登第致仕归余贵绵州人明一统志正徳中知黄州为政寛猛适宜军民安堵学校公署修饰焕然浚井二十余处民用利之名曰余公井
　　叶溥龙泉人明一统志正徳中令广济洞察民隐以诚心莅政无赫赫之威而吏不敢欺尤加意学校賔礼韦布有长者风
　　李纯字在诚莆田人正徳中知蕲州清慎律己恺悌爱民善剖决豪猾无敢肆逞者【旧通志】
　　王世禄南直广徳州进士明一统志正徳间令麻城平直刚简视民如伤开新河建县署民不知劳以调任去
　　胡锭字希曾长垣进士明一统志正徳间知黄州时值盗警督兵防守保障有功嵗饥设赈恤死者具棺瘗之尽心民事如理家然
　　罗翰丰城人正徳中任黄州推官抗直有清操谳狱善求隐防多所平反
　　朱节山阴进士正徳间任黄州推官性明敏不受私谒遇文士雅敬重之
</div>
    <div class="pagination">
<a href="湖广通志_page220.html">上一页</a><span>...</span><a href="湖广通志_page216.html">216</a><a href="湖广通志_page217.html">217</a><a href="湖广通志_page218.html">218</a><a href="湖广通志_page219.html">219</a><a href="湖广通志_page220.html">220</a><span class="current-page">221</span><a href="湖广通志_page222.html">222</a><a href="湖广通志_page223.html">223</a><a href="湖广通志_page224.html">224</a><a href="湖广通志_page225.html">225</a><a href="湖广通志_page226.html">226</a><span>...</span><a href="湖广通志_page222.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
