<!DOCTYPE html>
<html>
<head>
    <meta charset="UTF-8">
    <title>山西通志 - 第 509 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 509 页/共 700 页</h1>
    <div class="content">



　　山西通志卷一百五十六
<史部,地理类,都会郡县之属,山西通志>
　　钦定四库全书
　　山西通志卷一百五十七
　　列女【九】
　　代州
　　周
　　代王妻赵襄子姊襄子欲并代约与代王遇于勾注之塞乃令工人作为金斗长其尾令可以击人与代王饮隂告防人曰即酒酣乐进热啜反斗以击之于是酒酣乐进热啜防人进斟因反斗以击代王杀之王脑涂地其姊闻之因摩防以自刺故至今有摩防山
　　汉
　　王霸妻广武人霸少立髙节光武时连征不仕妻亦美志行初霸与同郡令狐子伯为友后子伯为楚相而其子为郡功曹子伯乃令子奉书于霸车马服从雍容如也霸子时方耕于野闻賔至投耒而归见令狐子沮怍不能仰视霸目之有愧容客去而久卧不起妻怪问其故始不肯告妻请罪而后言曰吾与子伯素不相若向见其子容服甚光举措有适而我儿曹蓬发歴齿未知礼则见客而有惭色父子恩深不觉自失耳妻曰君少修清节不顾荣禄今子伯之贵孰与君之高奈何忘宿志而惭儿女子乎霸屈起而笑曰有是哉遂共终身隠遯
　　明
　　御史戈福妻王氏福初家贫甚氏奉姑虽薄物必致精洁成化末福登进士授御史氏以姑老独留侍养姑齿落不能食氏哺以乳姑疾甞粪以试甘苦后福卒于任姑亦忧死氏殡殓成礼乡人啧啧称孝事闻朝廷赐诰命褒赠之
　　杜广妻张氏年二十一夫卒遗子幼氏矢志抚孤长娶妇王氏数年子亦卒王氏与姑相继守节姑年八十王年五十而终人称一门双节
　　王才妻刘氏年十九才死孤镇在抱氏抚训成立举于乡虽年老不轻出户庭御史齐上闻旌表
　　赵温妻刘氏年十七适温越二载而寡继姑劝曰家贫甚新妇少何不自为计氏泣曰妇即饥死死作赵氏鬼不复向他氏求活剪发垢面励志弥笃卒年八十二
　　戈之屏妻马氏之屏为名诸生勤读遘危疾向氏时颂古昔节义妇氏泣曰夫命妾妾死无二心之屏卒遗子女各一无何子死女适人氏零丁独处苦志以殁
　　王维垣妻贺氏处室时父病割股疗之适维垣事翁姑益谨年二十五维垣卒剪发纳棺以代殉砥志抚孤饥寒无变志其女弟适崞县程子朝年十九而孀节如其姊为难兄弟云
　　生员李栋妻任氏年二十栋死氏不甚哭泣越三月遗腹生子氏泣曰往夫死宜即死少隠忍者恐伤遗腹耳今幸举子为李生后吾愿毕矣因嘱孤于舅遂不食而死
　　冀廷威妻王氏住雁门都堡有姿容性激烈北部破堡被执氏大骂曰我良家子岂为汝辱耶兵怒攅杀之且裂其尸
　　呉芹妻丁氏年十六芹死夜缢垂毙姑解之屛居守节对妯姒未甞露齿
　　张尧卿妻陈氏年二十尧卿应试太原卒讣闻痛絶自决齿去其四示必不他适宗党推重其节
　　陜西总师孙傅廷妻张氏傅廷兵防自刎时张驻任西安闻讣托幼子于老仆率三妾二女胥赴井死
　　金世文妻贾氏赵彦妻管氏生员冯盛世妻李氏振武卫举人冯明期妻任氏以上俱守志节
　　国朝
　　蔡贵妻王氏年十五归贵肃雍和睦家无间言越十载贵贸易逺方遘疾卒客邸讣闻氏矢殉时方抱妊家人慰止之已果举男甫弥月防归柩抵里氏即乘间自缢康熙二十六年建坊旌表
　　五台县
　　金
　　聂孝女字舜英尚书左右司员外郎天骥女适进士张伯豪豪死依父母居崔立反哀宗迁归德天骥留汴立劫杀宰相天骥被创甚女日夜涕泣疗治弗效乃刲其股杂他肉以进天骥竟死时京城围久食尽重以喋血之变剽夺凌暴无复人纪舜英读书知礼义思以自完葬其父之明日絶脰而死一时士女贤之其家以舜英合葬伯豪之墓元好问铭其墓曰嗟惟孝女之死自遂死而有知乃父子之聚以子则孝以妇则义以断则勇以守则智于今之人麟鳯之瑞
　　明
　　刘寿贞举人刘复初女幼聪慧甞读古今烈女传籍诸书许字卢春未婚春役于京卒寿贞年十八泣曰礼烈女不事二夫妾虽未及举案即其妻也变服被发犇号榇前葬如礼遂往事舅姑终身尽孝有司闻其事诏旌佥事章为之传其婢感其贞节亦不适人寿贞死削髪为尼
　　庠生徐光明妻康氏娶甫三月光明卒父母令改适氏曰腹有遗娠得男可继徐氏且夫肉未寒何忍议此生子康不育氏曰吾所不死者欲存徐君一脉耳孤已死何生为遂自缢事闻旌表
　　陈福朝妻田氏年十九夫亡誓与俱死竟自缢
　　刘烈女名玉许聘崞士人子张某为妻未婚张氏子亡讣至女欲临其丧父母不许女誓死父母不得已偕往吊焉女私藏匕首以去既至拜舅姑毕抚棺三匝自刎柩前有司上其事诏旌
　　陈女名淑英许字刘氏子刘早卒女誓曰妇人从一而终亲以名许妾以心从虽未婚勿可二也易服奔丧事舅姑克尽孝道年六十余奉诏旌表
　　曲女名秋叶大同灵丘人嵗防父大保挈家就食台邑僦居林泉村庠生安崇德家崇德见其美屡欲私之女峻拒不从哭诉于父母父母去不决女愤恚自缢死时年十有七嵗有司以事闻诏旌安生寘法万厯三十五年巡按康为买地改葬刻石于墓立传以志之
　　生员王奇中妻陈氏年二十三夫故守节五十年奉旌陈纪妻孙氏年二十而寡守节四十余成化初旌表陈俊妻师氏陈价妻王氏皆其孙妇也早孀无子嫓节祖姑王嗣侄正学读书列明经具以事闻并诏旌表嘉靖间知县杨启春为整旧坊题曰一门节义三世恩荣
　　生员解雯妻贺氏雯以孝行闻闾里雯故氏年二十矢志不二抚子汝淮读书成名邑人颂之曰夫为孝子妻为节妇
　　髙相儒妻郑氏生子岑未周相儒卒氏年二十四或劝之改嫁氏正色曰吾父翁皆诗礼家妇人从一而终自幼习闻岂肯事二姓耶守节抚孤卒年七十有二万厯间诏旌
　　庠生曲致化妻杨氏致化以秋闱被放抑鬰而卒氏痛夫矢殉宻缢于柩侧事闻建节烈坊以表之
　　庠生孙嗣芳妻王氏别驾茂才女嗣芳省试卒于客邸氏闻悼痛防絶柩归缢以殉有司闻其事诏旌
　　贡生王玉业妻李氏玉业任叶县丞卒于官讣至矢殉诸姑慰之曰若夫无子若为守孝俟服阕死未晩也氏素善属文尤工于诗从兹不操笔砚惟读列女传女训诸书形毁骨立三年服除夫殡毕投缳于寝次
　　段鳯妻张氏贡生张如伦妻武氏胡彦賔妻安氏王实妻张氏以上俱守志节
　　国朝
　　杜青云妻王氏青云家五台山下素贫税居喇嘛僧舎一日青云他出喇嘛锁呐木元旦过其家见氏独处曰是可刼而致也命徒萨木住守门身先入犯氏怒喊持刃格御喇嘛惊遁青云归诉之遂投缳死雍正二年事闻旌表
　　白时兴妻党氏时兴故无子姑老家贫氏织絍办生事菽水承欢县令贤之嵗周以粟
　　王则尧妻安氏则尧家贫佣工他郡氏采田蓟于野遇族翁王伏髙逼汚之氏怒骂奔逸诉于县引刀刺颈未死复自经邑令夏大廷有赞
　　陈五伦妻李氏五伦故无子家甚窘氏矢志不嫁夏秋拾遗穗余则力役以供姑锱积铢累豫为备棺衾姑至大耋卒氏亦埀老隣有吕氏者怜之留养以终
　　罗清妻沈氏年二十余清病剧命其妻别适氏泣曰妾事君有年宁不谅妾耶君死妾请从之清卒殓毕投柩侧死
　　吏部郎中王维妻杨氏明流冦乱乡里窜匿氏与夫相失度不免遂自杀后以夫贵赠淑人
　　任氏适夏县柴云龙寄居五台云龙商于外被刼身死讣闻氏痛哭不食自经以殉
　　刘性妻张氏年十五适刘阅三载生女甫期性卒氏痛絶复苏忍死襄事既殡依父居茹荼终老
　　吕珩妻曲氏曲致和妻徐氏张瑛妻韩氏生员王之桂妻张氏子王公瑞妻马氏庠生曲文晶妻薄氏庠生张素蕴妻王氏杨盛基妻胡氏庠生曲佐辰妻薄氏庠生王星五妻白氏张登阁妻白氏张景元妻徐氏以上俱守志节
　　繁峙县
　　明
　　糜岩妻侯氏生子麟甫四嵗岩病剧嘱氏曰亲老失养不孝滋大愿终吾志死亦瞑目氏泣誓曰有不践斯言者天必殛之孀居五十余年养姑育幼歴百折不磨天顺间旌表
　　髙山妻张氏年二十而寡父母以无子欲嫁之氏不从抚侄文豸为嗣课读成名
　　李敏妻姚氏马珽妻陈氏师禄妻杨氏张九成妻宋氏牛樊元妻范氏陈鳯梧妻孙氏张九职妻郑氏郑文魁妻张氏张皇师妻呉氏王曰是妻侯氏王杰妻郑氏陈登与妻李氏妾贾氏以上俱守志节
　　崞县
　　元
　　吉彦亨妻马氏彦亨早卒人劝之他适氏誓死不二至顺三年诏旌其门
　　谭君泽妻张氏君泽卒誓不再适事姑育子奉诏旌表
　　辛氏汴梁路总管王德素妻德素居汴卒氏年少三女皆在室子九龄甫六嵗氏躬自教育各底于成扶榇归葬故里有司以闻诏旌
　　明
　　谭子信妻靳氏夫亡年少子甫三嵗矢志守节洪武七年旌表
　　要二烈女要聚刚女正统间北部入冦二女被执犯之不从以善言绐至崖边相继投崖死后人名其崖曰烈女崖都御史李楠颂以诗邑令陆寿先为之传
　　任彪妻贺氏年十九夫亡有遗娠继毋欲夺其志氏流涕誓死继母疾事汤药无倦及卒鬻产营葬抚子任惠业儒授官寿八十而终嘉靖二十四年旌表
　　李钦妻赵氏年二十夫亡誓守勿二织絍治生姑两目失明氏祝天舌防左目复见
　　李林妻王氏年十八夫亡一女甫嵗誓死守节王女李氏后适生员髙贤早孀励志如其母李女髙氏适秦养民复孀励志亦如其母三世一辙时人贤之
　　义官石锦妻田氏御史田益女少割股疗父疾适锦早孀欲从死益以抚孤劝氏截耳殉葬年七十而终
　　武本妻李氏本亡誓不欲生得间缢以殉有司表其门苏奈妻皇甫氏奈卒营殓具氏谓匠曰斵棺令可容二人家人惊愕防綦严既而渐弛潜自缢
　　生员石怀宝妻李氏苑马卿瓒之女于归三月怀宝病氏侍奉年余形神劳悴洎卒矢节静黙谨饬终身不闻叱咤声卒年八十嵗
　　程子朝妻贺氏年十五适子朝越三载子朝卒氏欲自尽舅姑以抱娠止之旋生子俭性至孝母病割股甞粪时人以节母孝子称
　　陈光先妻张氏年二十一光先忽弃家从黄冠游临别嘱曰我行矣家无以养汝其嫁氏涕泣以誓曰妾不能挽君之行侍巾栉终身命也岂更辱身于人以为吾君羞光先去数载知无归志防有以改嫁劝氏抚膺大恸絶食十一日而死具题旌表邑令陆寿先立传
　　弓子仁妻李氏结褵甫三月子仁卒氏年十有八嵗或劝之嫁氏曰幸怀娠得男则守子以存祀不男则守身以从夫复奚适耶弥月生子国贤抚养成立孀居七十而卒
　　生员郝良田妻张氏年二十嵗夫亡二子俱幼励节抚孤长桂芳登乡荐官郡丞卒年七十有八
　　杨三烈女杨茂女也长曰小许儿次曰小舍儿次曰小乞儿生而淑婉不类贫家女富民吕廷要闻其美聘长女为妾女心耻之遂缢而死其次与季以父受廷要财盟不可败姊死必于我二人是求亦相继缢死巡院旌奬立祠邑令刘寿先撰三烈女传
　　生员陈可九妻杨氏年二十一夫亡遗腹生子三元尽瘁抚孤有司旌其门
　　李三戒妻靳氏年少夫亡断发矢志寿八十三嵗卒刘思汉妻亢氏年十九生子甫数月夫卒氏剪发殉夫示无二志孀居五十余载有司旌之
　　张计妻贺氏年十八适计生女甫嵗夫病笃诀曰汝死我必不生少孀无倚恐家人之挠我志也夫卒随自缢
　　王桐妻刘氏年二十三夫故抚子乔林寻亦殁遗幼孙二氏鞠育备至胥底于成
　　张兰继妻施氏归兰时前子时亨未嵗后亨与氏子泰俱患痘疮势甚笃氏焚香祝天愿毙泰以存亨二子胥保无恙衣服饮食亨视泰有加且不令泰知也亨事母亦孝人以母贤子孝称
　　生员李昌时妻王氏昌时卒五日不食死于柩侧生员冦良政妻张氏崇祯七年流冦肆掠氏抱幼子投井死
　　王綉妻常氏王贯母张氏生员贺贤妻禇氏张昊妻郝氏【通志作贺氏】以上俱守志节
　　国朝
　　狄贞女幼字张梦麟将嫁而夫卒女欲奔丧守志父母善之通其意于张张喜卜吉迎归登堂拜舅姑毕易衰绖行未亡人礼事舅姑尤极谨顺邑令张奇其节谋于族众嗣以二子康熙五十九年疏请旌表
　　贺烈女郝琪聘妻及笄将归琪坠崖死女闻讣单车过门易缟持服哭尽哀其侍婢安氏女欣然从之琪既葬女曰我事已了夜与婢安栉沐整饬女左婢右相望雉经雍正六年疏请旌表
　　张允中继妻封氏允中任铨曹遘疾笃氏忧惨时形允中防其意嘱曰慎勿以二柩苦累长途氏然之逾时旋里即自缢
　　保德州
　　宋
　　赵宁妻马氏十世同居勅封配德夫人
　　杨文广杨业之孙妻慕容氏州南慕塔村人雄勇善战明
　　呉馨继妻张氏年二十夫卒遗前妻子相七嵗爵五嵗氏子梅朴在襁褓氏一体抚育内外无间有司旌其门
　　检讨王邵妻郭氏嘉印之乱邵同州人死守氏脱簮珥佐军
　　张廷学妻曹氏通书史早寡二子希载希良俱幼矢守抚孤巡按仇给帖复其家
　　刘希明妻张氏生子二夫被冦杀氏哀痛不食而死御史宋緟旌曰贞烈月给衣粮于其子
　　袁汝椿妻张氏年二十二生子林秀甫两月夫亡哀毁防絶茹苦抚孤卒年七十有司旌之复其家
</div>
    <div class="pagination">
<a href="山西通志_page508.html">上一页</a><span>...</span><a href="山西通志_page504.html">504</a><a href="山西通志_page505.html">505</a><a href="山西通志_page506.html">506</a><a href="山西通志_page507.html">507</a><a href="山西通志_page508.html">508</a><span class="current-page">509</span><a href="山西通志_page510.html">510</a><a href="山西通志_page511.html">511</a><a href="山西通志_page512.html">512</a><a href="山西通志_page513.html">513</a><a href="山西通志_page514.html">514</a><span>...</span><a href="山西通志_page510.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
