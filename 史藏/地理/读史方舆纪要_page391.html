<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 391 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 391 页/共 479 页</h1>
    <div class="content">
　　曹幕山县西北二十里。上有犭人，垦山为。今详见东莞县。○茂山，县西南三十里，一名天台山。《志》云：县西三十里有将军山，山势雄峻，其脉蜿蜒而南，至此突起数峰，东尽于海。又西南二十里有石径山，石岩如屋，容数十人。

　　山县南百里大海中。延袤八十余里，高四十二丈，与奇石山相对，立如两扉，潮汐所出入也。亦曰门山。故有镇戍。宋末，帝立于州，张世杰以山为天险，可扼以自固，乃奉帝移驻于此，遣人入山伐木，造行宫及军屋三千余间。未几，元将张弘范来攻。或谓世杰曰：北兵以舟师塞海口，则我不能进退，盍往据之？幸而胜，国之福也；不胜，犹可西走。世杰为必死计，不听，结大舶千余，作一字阵碇水中，以拒元军。山北浅，舟胶不可进，弘范由山东转而南入大洋，与世杰师相遇，薄之，且出骑兵断官军汲路，又以舟师据海口，世杰遂困。既而元将李恒自广州来会，守山北，与弘范合击，宋军遂溃，陆秀夫负帝沉海，杨太后及诸嫔御从死者以万数。宋遂亡。《志》云：山对峙有汤瓶嘴山，以形似名，最高峻，文禽异木多出其中。又南有双壁山，高百余丈。又南十里曰九曲山。

　　○海县南二十一里。一名熊海，以旁有鼠熊、马鞍熊、东熊、长熊四山也，统名曰熊子山。熊，音那。三足鳖曰熊，山形似之，其下皆曰熊海。东径香山县为小梁海，西经蚬冈，自北而东至山，为门海，通谓之南海。《海防考》：滨海有望峒澳，系广海卫军巡哨。

　　西江在县东北。《志》云：江水至番禺西分流，至县东为江门，江门又分为二水：左径石觜至东莞县虎头门入于海，右径县入于熊海。○锣鼓潭，在县西四十里。山溪之水，汇流经此，水石冲激，声如锣鼓，南流入海。

　　○沙村镇在县南长沙村。有沙村巡司。《志》云：旧置司于长珠大神冈，洪武三年改置于此。又县东潮莲村有潮莲巡司，旧置寨，洪武二年改。又药径巡司，在曹幕山药径口，旧置寨，亦洪武二年改。○沙冈巡司，在县西。旧为乐里寨，置于余村。洪武二十年，徙于沙冈村，改置巡司。又松柏巡司，嘉靖中增设，在县西松柏山，旧为贼巢。又县西河村有牛肚湾巡司，旧置寨，俱洪武二年创设巡司。又西有大瓦巡司，亦洪武初置。

　　利径营在县西北。近昆仑、曹幕二山，通高明、新兴，山岭险阻，多贼。相近又有汾水江营。又赤水口营，在县西，有五坑垌、检蚬凹山贼。又西为蚬冈营，有罗汉山浪贼。○鬼子窟营，在县西，防鬼子窟、良金、云永山贼。又西有五坑径营，防甜水坑、良金、云永三山贼，径道多岐，接新宁、恩平二县界。

　　长沙塘营在县西南。有北腊山、船金坑、雷公岩、斩头等山贼。又西有游鱼山营，防石岩头、金良二山贼。相近为金钗营，防牛仔兰、北腊、王坑、王牯岭、罗汉等山浪贼，通新宁、恩平二县界。又有寨濠径营，亦防罗汉大山诸贼，接新兴、高明、恩平、新宁诸县界。○临江台堡，在县东南滨海。又东为良村营。俱接顺德县界。《志》云：县有白虎头、官来径等关五，又有把截所八：曰长沙，在县南海滨；曰企官，曰双烟整，曰潭，曰企头，曰横山，皆在县西南滨海；曰仰船冈，在县东南；曰寨门，在县西，亦滨海。

　　新宁县府西南三百三十里。西北至肇庆府阳江县百二十里。本新会县地。自元季以来，诸犭煽乱，屡征不服。明弘治十一年，讨平之，因析置今县。初筑砖城，正德六年改筑，周三里有奇。编户六十里。

　　○三台山县北一里。一名上坑山，县之主山也。迤东一里曰连珠山，有三冈如连珠。其西曰宝鸭山，与三台并峙。○百峰山，在县东五十里。峰峦百计，兽多獐鹿，木多松梧，蛮獠之所出没也。其相连者曰古兜山。其地水陆四达，蛮獠结寨于此，有峰曰汤瓶嘴。

　　大隆山县西南百二十里。有犭寨，旧为盗薮。又县南百六十里曰龙溪山，山险峻，上有石室。○上川山，在县南二百三十里海中。山多香腊材木，居民煮盐者多取木于此。又下川山，在县南三百里海中，亦有香腊竹藤之利。《一统志》：上川石山，下川土山，居民旧以贾海为业。下川相近者曰海晏村。洪武四年，海寇钟福泉等挟倭船寇海晏，下川官兵追讨至阳江，平之。于是徙二山居民入内地，遂为荒壤。其后生齿渐众，然豪贵夺其利，民日益贫矣。

　　○海在县南。《志》云：县西七里有紫霞山，其下为紫霞海。又有矬洞水，源出大隆山，山南为大牌海。又南二百里径铜鼓山，众水合焉，风涛触石，如铜鼓声，是为铜鼓海。至上川山左右为大、小金门，又西南二百里为番舶往来之冲，是曰寨门海。

　　半塘水在县南。源出县西北冯村坑，流入海。○雷公潭，在县西一里。源出百峰山，有龙潜焉，龙兴则风雷迅烈。下流亦注于海。

　　○城冈峒在县西南七十里城冈堡，有巡司。又望高巡司，在县南。旧为褥州巡司，洪武二十七年以其地立广海卫，移司于望高村，因改今名。○那银堡，在县西南九十里。又河木堡，在县西南百二十里河木径，南去广海卫十五里。

　　仓步营县东四十里，东北至新会县之赤水口营三十里。相近者又有水流径营。《志》云：旧防新宁上朗、张边，恩平交径等山贼。○甘村营，在县东南，接顺德县界。《志》云：营去仓步营三十里，去城冈堡二十里。似误。

　　石鼓寨县东三十里石鼓山上。犭寨也。县北八里有石人犭寨，在石人山上。《志》云：县境诸犭寨，大者如石鼓、茅舍、苔村、石人、{刑山}峒、横岭、莲塘、羊公径、仓下、那西、东瓜冲、上峒、万罗冈、鸡头、怀宁等寨。嘉靖三十年，讨叛犭，一自南海抵新会壁山寨，一自石门抵苦草径，又分左右翼：一略百锋十二寨，一略石鼓十五寨。旁午，移兵攻黄沙泥、仓下寨，夜进茅舍、梅树峒等寨，贼突围走牛角{刑山}。又进剿盈峒、大塘诸寨，又克那西、上桥诸寨，又分兵自牛眠沙进剿苔村、怀宁诸寨。贼平，乃设更鼓、那西、三合水、金鸡头诸营。

　　从化县府东北三百四十二里。西北至韶州府英德县百八十里。本增城县地。弘治元年，峒獠谭观福恃险为乱，讨平之。三年，析置今县，治横潭。七年，改治马场田，筑城。十一年，以砖石。嘉靖中，重修，周三里有奇。编户十八里。

　　○龙潭山县北二十里。上有龙湫。又云台山，在县东北二十里，山巅平衍如台，常有云气覆之，旁有洞穴，容数十人。又北山，在县东北八十里，三峰峻拔，山半有兰和谷，下为龙潭，上有瀑布悬流注于其中。又五指山，在县东北九十里，五峰相连，如笔格然。

　　围脑山县西十三里。其上有仰天湖，又西为三将军山。又蜈蚣山，在县西五十里，麓有铁场坑，相传旧尝于此煮铁。县西北四十里又有百丈带山，上有泉注为流杯池。○石鼓楼山，在县南三里，其石层叠，下有潭。又鹧鸪山，在县南四十里。其脉自庾岭而来，有峰高百余丈，傍一峰差小，俗呼为大、小鹧鸪。旧《志》云：山在增城县西南九十里。盖本增城地也。又武台山，在县南五十里，亦有两峰相对。

　　○流溪在县南。源出韶州府乳源县流溪山，流经县前，合于曲水，又西流至南海县石门山，入于北江。○曲水，在县东，有三源：一出增城县界监瀵山，一出县东六十三里之中心山，一出县东概洞，流五十里，至白芒潭，又五十里，抵县前与流溪水合。水甚清浅，不通舟楫。

　　犁塘水在城西。源出县东三十里狮子岭，有石磕水流会焉，曲折流五十里，至县西三里之风门岭合于流溪。《志》云：风门岭多积水之，山半有水盂，积水常不竭。

　　○流溪镇左县北石潭村。旧置寨，洪武三年改设巡司。《志》云：县有上塘营，防十八山、苦菜塘、松子等处巢峒。《志》云：县境有山犭巢穴凡三十五处。

　　清远县府北二百五十里。西南至肇庆府四会县百七十里，东北至韶州府英德县二百七十里。汉南海郡中宿县地。梁析置清远县，为清远郡治。隋平陈，郡废，县属广州。大业初，属南海郡。唐仍属广州。宋因之。《城邑考》：元至正中，筑土城。明洪武二十二年，始砌砖城。天顺七年，为犭贼所陷。成化中修筑，以后又尝增修。城周八里有奇，编户十七里。

　　○中宿废县县东北六十里。汉置县，属南海郡。后汉因之。三国吴改属始兴郡，仍曰中宿县。宋、齐因之。梁析置清远县，又改置政宾县，移东官郡治焉。隋平陈，郡废，县属广州。唐武德六年，并入清远县。《志》云：今县东十二里有中宿山，中宿县以此名。

　　○峡山县东三十里。一名中宿峡。崇山挺峙，中通江流。旧《记》：黄帝二庶子曰禺阳，曰禺号，南采阮俞之竹，为黄钟之管。今山上小竹节间长九寸，圆径三分，疑此山即阮俞也。亦曰禺山，亦曰二禺。有两峰穹窿对峙，束隘江流，故曰峡也。道家以为第十九福地，有和光洞，甚深窈。又有票幡岭，在山顶南。唐大历间，哥舒晃叛广州，命将讨平之，还见二幡于山顶。盖二禺神之所赐云。又观亭山，在县东三十五里，一名观峡山，或云即峡山之支麓也。或谓之寻峡。姚氏云：汉楼船将军杨仆出寻峡，峡去始兴三百里，近连口，即此峡矣。○观音山，在县东二百五十里，高出诸山，峰峦层叠。

　　大罗山县西二百五十里。其脉自阳山来，西抵广西梧州府怀集县界。犭獠多居其间，中有龙潭，贼巢也，嘉靖三十六年讨平之。又溱源山，在县西百二十五里，连山交枕，绝峰壁竦，溱水出焉，俗讹为秦王山，溱水亦曰秦王水。○回岐山，在县西南八十里，古名观岐，高耸数十仞，逶迤环抱，有回顾县治之状。下有岐水，回岐驿设于此。又临汉峡，在县西北五十里，两崖壁立，延袤九十里。

　　○浈水在县东北。源出大庾岭，径韶州府英德县界，又南过废中宿县，至县东会于氵匡水。汉杨仆下浈水，是也。经县南八十里有黄巢矶，相传黄巢尝覆舟于此。又南入三水县界。

　　氵匡水在县东。自英德县流入界。《汉志》注，中宿县有氵匡浦，是也。又东南流四十二里，至县东与浈水合。或谓之湟水，或谓之水。汉路博德下湟水即此。又氵匡水合浈水之处，谓之氵匡口。陈大建二年，广州刺史欧阳纥以州叛，陈将韦昭达破之于氵匡口。亦谓之口。宋乾德二年，潘美克南汉之郴州，刘惧，使邵廷屯口是也。《志》云：浈水，亦曰洌江、湟水，曰氵琶江。今县东有氵琶江乡及氵琶江巡司。

　　溱水在县南。源出溱源山，东流合于浈水。《水经》云：溱水源出湖广临武县西南境，经曲江县西北，流合武水，《山海经》谓之肄水。又南合浈水，又西南径中宿县，会一里水。其厄处名为观峡，春水氵存至，鼓怒沸腾，流水沦没，必无出者，称为至险。盖讹今之浈水为溱水，而又以今之溱水为浈水矣。

　　○横石寨在县东。洪武二年，改置横石矶巡司。其相近有高田营、金斗角营，皆设兵戍守。又氵琶江寨，亦在县东，洪武二年改置氵琶江巡司。其相近者有鼓楼冈、黄峒水二营，俱为戍守处。○滨江寨，在县西北。又有回岐寨，在县西南，近回岐山。洪武二年，俱改置巡司。

　　枫坑营在县西南，接三水县界，西防四会之犭。其相近有塘角、蚊虫石、大庙峡、黄流寨、石角河村等营。又龙镇营，在县北。相近有石川径口、鸭春径、三木坑等营，皆僻在万山中，接英德、阳山二县黎峒贼寨。○清远峡营，在县东峡山下，亦曰峡口营。又南有正江口、头巾滩、山塘、大燕水等营，又西南有界排营。《志》云：县境江道，北接英德，南达三水，多盗贼及黎犭水{疋旦}之患，因设金斗角、高田、黄峒水及峡口诸营，拨兵防戍。又有锣鼓滩、板潭、禾云、合头、白泡潭、了矶水等营，皆近江道。县西北又有老虎峒、黄柏径、黄冈径、秦王径等营，则西北一带山径防卫处也。

　　独石寨在县境。《志》云：县有独石、黄田、田心、洋子、莲梗、双石水、西乱、白湾、牛挨石、羊坑、雷坑、石阁、老虎峒、桃枝、横石、企石、三木坑等十七寨，又有三坑等犭巢一百有六。

　　安远驿在县城西。县东北九十里为横石矶驿，县西南八十里为回岐驿。《志》云：县东又有官庄驿。

　　附见：

　　广州左卫在府治北。又有广州右卫，在左卫之西。俱洪武八年建。又广州前卫，在府治西，其北为广州后卫。俱洪武二十三年建。

　　南海卫在东莞县治南。洪武十四年建。○东莞守御千户所，在县南东莞县旧城内，洪武二十七年置，有砖城，周三里有奇，环城为池。一名南头城，备倭指挥亦驻于此。又大鹏守御千户所，在东莞县东三百五十里，以相近有大鹏岭而名。岭脉自罗浮来，状如飞鹏也。洪武二十七年置所，有城，周二里有奇，环城为池。俱隶南海卫。

　　广海卫在新会县南一百五十里。旧为褥洲巡司，洪武二十七年改建卫，有城。三十年，以砖石，周五里有奇，环城有池。○香山守御千户所，在县治东，洪武二十六年建，隶都司。二十八年，改隶广海卫。又新会守御千户所，在县治东，洪武十七年建。又新宁守御千户所，在县城内，嘉靖十年建。俱隶广海卫。

　　清远卫在县治东。洪武二十二年建。

　　增城守御千户所在县治南。洪武二十七年建，直隶都司。又从化守御千户所，在县城内，嘉靖十四年建，隶南海卫。

　　连州府西北五百六十里。东北至湖广郴州三百五十里，西北至湖广道州五百五十五里，东至韶州府四百里，西至广西贺县二百六十七里。

　　春秋时楚地。秦为长沙郡之南境。两汉属桂阳郡。三国吴改属始兴郡。晋因之。宋泰始中，置宋安郡。大豫初，省入广兴郡。齐仍属始兴郡。梁置阳山郡。隋平陈，郡废，改置连州。大业初，改为熙平郡。唐武德四年，复曰连州。天宝初，改为连山郡。乾元初，复故。五代时属湖南，汉乾三年入于南汉。宋仍为连州亦曰连山郡。元至元十七年，曰连州路属湖南道，十九年降为州隶广东道，以州治桂阳县省入。明洪武初省，十四年复置州编户十七里，属广州府，领县二。今因之。

　　州北接九疑，西通桂岭，控郴、永之噤喉，为广州之肩背。汉平南越，一军出湟水。宋伐南汉，自连州进克韶州。明初，陆仲亨以赣州之师，由韶州出连州捣肇庆以西。盖介五岭之口，为四出之途。岭南形胜，斯为最矣。

　　○桂阳废县今州治。汉置县，属桂阳郡。元鼎四年，伏波将军路博德将军屯桂阳，待使者。既又出桂阳，下湟水，即此也。后汉亦曰桂阳县。孙吴属始兴郡。晋因之。宋泰始中，分属宋安郡，寻还属始兴。齐仍属始兴郡。梁为阳山郡治。隋为连州治。唐、宋因之。元省县入州。《舆地志》云：连州桂阳县，汉属桂阳郡，因谓之小桂。西魏围江陵，王琳自广州入援，将兵自小桂北下至蒸城。蒸城，见湖广衡阳县。姚思廉曰：小桂，岭名，或即今之桂阳山。《城邑考》：桂阳城，刘宋元徽中，湘州刺史邓曾创筑。宋皇四年，因旧址增拓。元、绍兴及宝庆中，皆尝增修。明洪武二十八年，复以砖石。正德四年修葺。有门三，城周三里有奇。

　　冈溪废县在州西北。沈约《宋志》：泰始六年，立冈溪县，割始兴之桂阳、阳山、含氵匡四县立宋安郡，属湘州。大豫元年，县与郡俱废。

　　○顺山州东四里。刘禹锡《记》：邑东之望曰顺山，由顺以降，无名而相依者以万数，回环郁绕，叠高争秀，西北朝拱于九疑，乃州之第一山也。又东一里曰巾山，一名翠巾峰，平地耸起，凡百余丈，崔嵬冠于群峰，其木多楠柘之属。九疑，见湖广名山。

　　桂阳山州西北二十五里。上有石洞，广三百一十步，藤萝蔽之。洞内之泉流出，东入于韶州。旧县名桂阳，以此。又西北五里曰白鹤山，石峰四面如掌，相传有陈真人者骑白鹤上升而名。○方山，在州北二十八里。《志》云：山远与九疑对峙，凡数百里，其东南有水出焉，下流达于湟水。又北十二里曰北山，上有磨崖。《志》云：州南五里有白罗山，峭拔壁立。

　　冠峰州北十三里。高耸冠于群山，或曰以山形如冠也。又北里许有五峰，状如芙蓉，亦名芙蓉峰。或曰即莲花峰也，宋潘美破南汉之兵于此。又圭峰，在州西北十里，泉山环绕，惟此峰端立如执圭。○天际岭，在州西北十五里。一名昆湖山，以下瞰昆湖而名。连延而西，入连山县界。又秀岩，在州西北五里，山有悬石，如滴翠乳，一名大云岩。

　　楞伽峡州东十五里。双崖壁立，垂石飞瀑，下注深潭，即湟水所经也。唐显庆四年，连州山水暴出，漂七百余家，即峡中水矣。宋嘉泰二年，崩水壅，溪谷倒注，舟楫不通，田庐垫溺，患及城邑。州刺史杨等疏凿之，三载底平。叶适《记》曰，湟水会流而东南出，束两崖间，湍怒激跃，势倾百里，舟行必逾峡始可无患，是也。下有贞女石，相传贞女化石处，亦名贞女峡，

　　○湟水在城东。自阳山县流入界，又南入韶州府英德县境。刘禹锡曰，城下之浸曰湟水，由湟之外，交流而合输者以百数，是也。今详见大川北江。

　　桂水州东北十五里。《志》云：源出湖广宜章县黄岑山，南流入境，俗名奉化水，流合五溪水。《寰宇记》：五溪者，沧浪水、昆湖水、横溪水、叶腐溪水、相思水也。一云五溪源出方山，五派合流，注于湟水。

　　卢溪水州西北二十里。源出湖广蓝山县，有卢龙水流合焉，亦名上下卢水。经州西二十五里，汇为龙潭，东流历楞伽峡，注于湟水。○双溪水，在州西南三里。其上流为乐簪溪，古名斟水。一出连山县界，亦名获水。径县西九里，合高良水，又东为双溪水，注于湟水。又连口水，旧《志》云：源出桂阳县西北百十里石塘村，亦曰涟水，东南流，注于氵匡水。或谓之郁连水。
</div>
    <div class="pagination">
<a href="读史方舆纪要_page390.html">上一页</a><span>...</span><a href="读史方舆纪要_page386.html">386</a><a href="读史方舆纪要_page387.html">387</a><a href="读史方舆纪要_page388.html">388</a><a href="读史方舆纪要_page389.html">389</a><a href="读史方舆纪要_page390.html">390</a><span class="current-page">391</span><a href="读史方舆纪要_page392.html">392</a><a href="读史方舆纪要_page393.html">393</a><a href="读史方舆纪要_page394.html">394</a><a href="读史方舆纪要_page395.html">395</a><a href="读史方舆纪要_page396.html">396</a><span>...</span><a href="读史方舆纪要_page392.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
