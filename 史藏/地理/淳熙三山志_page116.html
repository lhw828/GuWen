<!DOCTYPE html>
<html>
<head>
    <meta charset="UTF-8">
    <title>淳熙三山志 - 第 116 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淳熙三山志 - 第 116 页/共 123 页</h1>
    <div class="content">
·岁除 
　　 
　　驱傩　“乡人傩”，古有之，今州人以为“打夜狐”。曾师建云：“《南史》载：曹景宗为人好乐，在扬州日，至腊月，则使人邪呼逐除，遍往人家乞酒食为戏。迄今闽俗，乃曰打夜狐，盖唐敬宗夜捕狐狸为乐，谓之打夜狐。闽俗岂以作邪呼逐除之戏与夜捕狐之戏同，故云；抑亦作邪呼之语，讹而为打夜狐欤？” 
　　馈岁　别岁　守岁　岁晚相馈，酒食相邀，达旦不眠，盖闽、蜀同风。 
　　火爆　《荆楚岁时记》云：“山臊、恶鬼犯人则病，恶爆竹之声。”李彤云：“元日爆竹于庭，避山臊、恶鬼。”今州人除夕以竹著火，烧爆于庭中，儿童当街烧爆相望，戏呼达旦，谓之烧火爆。张丞相浚为帅日，除夕，莆人郑樵客郡中，与观火爆。丞相命赋诗，给“竿”字为韵。樵口占云：“驹隙光阴岁已残，千门竹爆共团栾。烧成焰焰丹砂块，碎尽琅琅碧玉竿。唤转韶光新景燠，辟除恶味旧寒酸。主人从此占佳瑞，再入为霖洒旱干。” 
　　宿岁　《荆楚岁时记》云：“岁暮，家家具肴馔为宿岁之储，以迎新年，相聚酣饮。”闽俗亦然。又于除夕留宿岁饭，谓之隔年饭，为节假内之备。 
　　桃符　钟馗　书桃符置户间，挂钟馗门上，禳厌邪魅。今州人，岁暮，画工市之。 

《三山志》卷第四十终 

●卷第四十一 土俗类三 

　　物产 
　　　　谷 
　　　　货 
　　　　丝麻 
　　　　果实 
　　　　菜蓏 
　　　　花 
　　　　药 

○物产 
　　 
　　地均有所产，然各有所宜。宜非偏得于此，则亦独盛于他郡。马益《福州》诗：“两熟潮田世独无”。陈傅《瓯冶遗事》：“果有荔支，花有末丽，天下所未尝有。”此其所偏得者。而傅又云：“长乐地产，鱼蟹多于牛羊，葛枲溢于丝纩。”是其所独盛也欤？然求之十二邑，又有不能尽宜者：潮田不出倚郭三县，荔支、末丽不能及陀驿以北、汤背以西，鱼、蟹滨海，而葛、枲利于平陆。如是之类，不可以无纪。 

·谷 
　　 

　　稻　《周礼·职方氏》：“扬州谷宜稻。”州，古扬州南境也，故稻之名亦不一。今州倚郭三县两熟：早种曰献台，曰金州，曰秫（底本作“秫”，库本为“林”。）；晚种曰占城，曰白香，曰白芒；通谓之稻。至外县，名色尤多。按《闽清图经》：（底本作“闽青图经”，据库本、崇抄改。）“早稻之种有六：曰早占城、乌羊、赤城、圣林、清甜、半冬，而乌羊最佳；晚稻之种有十：曰晚占城、白茭、金黍、冷水香、栉仓、奈肥、黄矮、银城、黄香、银朱。而白茭、冷水香最甘香；奈肥，独宜卑湿最腴之地。糯米之种十有一：曰金城、白秫、黄秫、魁秫、黄秫、马尾秫、寸秫、腊秫、牛头秫、胭脂秫，而寸秫颗粒最长，盖诸邑亦或通有之。占城，相传其种自占城国来。大中祥符五年，淮浙微旱，遣使福建，取种三万斛分给，令种莳之。今土俗谓之“百日黄”是也。已上名色虽多，不过有二：秫曰糯稻，余皆秔稻。《尔雅》所谓“粘”与“不粘”之异。秔，古名稌；糯，古名黍。 
　　麦　有大麦、小麦。苏恭云：“今南北之人皆能种莳。”凡麦，秋种、冬长、春秀、夏实，具四时中和之气，故为五谷之贵。又有一种，秋花、冬收，名荞麦。 
　　麻　有胡麻，有大麻。胡麻即油麻也，有白、黑二种，相传其种得之大宛，故名胡麻；以其压油，以油麻名之。今长溪者佳。大麻，牝麻之子也，诸邑皆有之。（底本、库本作“诸色”，据崇抄改。） 
　　豆　有黑者、紫者、白者、绿者、红者、羊角者、虎爪者、如钱片者。又有扁豆，种于篱落间。有蚕豆，蚕熟时有之。 
　　粟　粒细者香美。南地以稻灰种之，不必锄治。江东呼粟为粢。粢，稷也，即此。 
　　穄　《瓯冶遗事》：“穄米，与黍米相似而粒大。”《吕氏春秋》：“饭之美者有阳山之穄。” 
　　薏苡　春生苗，茎高三四尺，叶如黍，开红、白花，作穗，五、六月结实，形如珠子而稍长。故名薏珠。（底本作“薏苡”，据库本、崇抄改。） 
　　 
·货　　 

　　盐　《福清盐埕经》其略曰：“海水有咸卤，潮长而过埕地，则卤归土中；潮退，日曝至生白花，取以淋卤。方潮未至，先耕埕地使土虚，而受信既过，刮起堆聚，用车及担，辇致墩头。穴土为窟，名为漏丘，以杵筑实，用茅衬底，满贮土信，取咸水淋之惟实，则取卤必咸。旁用芦管引入卤楻。楻在漏丘之下，掘土为窟以受卤，茅草覆之。取鸡子或桃仁置卤中以候，浮则卤咸可煎。筑土为斛畎在宫灶旁，以竹管接入盐盘，如畎浍之流。盘以竹篾织，用蛎灰涂，复织釜墙以围绕，亦涂以蛎灰，（底本作“亦□以蛎灰”，缺一字，崇抄作“亦坚以蛎灰”，据库本补。）盖益以受卤也。大盘一日夜煎二百斤。小盘一百五十斤。今福清、长乐县现有盐户。连江、罗源、宁德、长溪边海，旧亦各有盐额。 
　　铁　宁德、永福等县有之。其品有三：初炼去矿，用以铸冶器物者（底本作“铸□器”，缺一字，崇抄作“铸锡器”，据库本补。）为生铁；再三销拍，又以作■〈钅某〉者为■〈钅需〉铁，亦谓之熟铁；以生柔相杂和，用以作刀剑锋刃者为刚铁。商贾通贩于浙间，皆生铁□也。（底本作“皆生铁□也”，缺一字，库本、崇抄皆不示缺，仍存之。）庆历三年，发运使杨告乞下福建严行禁法，（底本作“严□禁法”，缺一字，库本作“严禁法”，据崇抄补。）除民间打造农器、锅釜等外，不许私贩下海。（底本作“不许□贩”，缺一字，库本作“不许贩”，据崇抄补。）两浙运司奏：“当路州、军自来不产铁。（底本作“州□□来”，缺二字，库本作“州处自来”，据崇抄补。）并是泉、福等州转海兴贩。逐年商税课利不少，及官中抽纳、折税收买，打造军器。乞下福建运司晓示，许令有物力客人兴贩。仍令召保，出给长引，只得诣浙路去处贩卖。”本州今出给公据。 
　　糖　取竹蔗捣蒸。侯官甘蔗洲最盛。（底本作“暑盛”，据库本、崇抄改。） 
　　红花　闽县、怀安、福清、长乐等县皆有之。花如刺结。（底本作“剩结”，据库本、崇抄改。）秋末种，春末采，可染绛。 
　　紫草　八月末种，二月采根，用密笼收。见海风则烂黑矣。与红花同所出。 
　　蓝澱　诸邑有之，闽县洞江上下尤多，（底本、库本作“桐江”，据崇抄改。）故地有名青布或蓝布者，（底本、库本作“青蓝或青布”，据崇抄改。）为盛出于此。 
　　草席　闽县江南沙洲草熟，织作尤盛，陆贩上四郡，舟运至淮、浙。其至粗者，旧淮、浙盐袋用之。 
　　木筏　罗源、宁德、连江多取木为筏，出南、北洋。 
　　白梅　怀安、侯官乡户园林，种至千万株。盐者为白梅，焙干者为乌梅。贩至江浙。（底本作“□至江浙”，缺一字，库本作“行至江浙”，据崇抄改。） 
　　蜜　有石蜜，岩石间作，色青赤；有木蜜，木枝间作，色青白；及人家窠槛中作者，蜜浓味美。 
　　纸　竹穰、楮皮、薄藤、厚藤，凡柔韧者皆可以造纸。竹纸出古田、宁德、罗源村落间。黄鲁直有《次韵惠玉板诗》（底本作“广鲁直有□韵”，缺一字，库本作“黄鲁直有次韵”，崇抄作“鲁直有次韵”，无“黄”字。）：“古田小笺惠我百，应知溪翁能解玉。”（底本作“知知溪□能解玉”，缺一字，据库本、崇抄改补。）楮纸出连江西乡，薄藤纸出侯官赤岸，（底本作“出侯□”，缺一字，据崇抄补。）厚藤纸出永福辜岭。（底本作“出□福”，缺一字，据崇抄补。） 
　　茶　《旧记》：“旧闽县尉厅名茶山馆”。又县东十五里，有茶园山，亦云石鳖山，出茶。《球场山亭记》有“芳茗原”，今瓯冶山。唐宪宗元和间，诏方山院僧怀恽麟德殿说法，赐之茶。怀恽奏曰：“此茶不及方山茶佳。”则方山茶得名久矣。《唐·地理志》亦载：“福州贡蜡面茶”。盖建茶未盛前也。今古田、长溪近建宁界，（底本作“近□宁界”，缺一字，据库本、崇抄补。）亦能采造，然气味不及。 

·丝麻 
　　 
　　紬　桑叶小，不甚宜蚕，得丝粗，才可为紬。 
　　蕉　《大观本草》：“闽人灰理其皮，织以为布。”旧尝入贡。 
　　紵　其皮可以织布，一科数十茎，宿根至春自生，岁三四收。 
　　麻　诸邑有之。织其皮为布。连江以北皆温之于溪旁，为坑藏火，（各本皆作“为坑藏火”。按：沤麻之法，当是以麻埋于灰坑之中，以水灌之。疑“火”为“灰”字之误。）束麻内其中，石覆而水沃之，良久乃剥。今连江及福清、永福出麻布尤盛。 
　　葛　可缉为布，长溪等县有之。 

·果实　　 

　　荔支　州，北自长溪、宁德、罗源至连江北境，西自古田、闽清，皆不可种，以其性畏高寒。连江之南虽有殖者，其成熟已差晚半月。直过北岭，官舍、民庐及僧、道所居，至连山接谷，（底本、库本皆作“连山接谷”，崇抄作“连江接谷”。）始大蕃盛。大观庚寅冬，大霜，木皆冻死。经一二年，始于旧根复生。淳熙戊戌冬，大雪，亦多枯折。常时，霜雪寡薄，温厚之气盛于东南。故闽中所产，比巴蜀、南海尤为殊绝。（底本作“南为尤为殊绝”，据崇抄、库本改。）蔡公襄谱之“其于果品，卓然第一”，非虚证也。（底本作“□虚证也”，缺一字，崇抄作“非虚语也”，据库本补。） 
　　　江家绿　皮大薄□薄而味少淡。（底本作“薄□薄”，库本只存一“薄”字，不示缺，崇抄作“薄香薄”，皆存疑。）蔡公《荔支谱》云：“福州种植最多，（底本作“租植”，崇抄作“所植”，据库本改。）品目至众，惟江家绿为第一。” 
　　　绿核　颇类“江绿”，色丹而小。荔支皆紫核，此以绿见异。 
　　　圆丁香　它种蒂大、下锐，此独体圆，与味皆胜。（各本皆作“体圆与味皆胜”，疑“与”字前原脱一字。） 
　　　虎皮　红色，绝大。绕腹有青纹类虎斑。 
　　　牛心　以状言之。长二寸余，皮厚肉涩。福州唯有一株。每岁贡乾荔支，皆调于民。主吏常以牛心为准，（底本、崇抄皆作“主叟常以”，据库本改。）民倍直购之以输。（底本作“倍值圆之以输”，崇抄作“倍直偿之以暂”，据库本改。）尝黜而不用。 
　　　玳瑁红　荔支上有黑点，疏密如玳瑁斑。城东有之。 
　　　硫黄　色正黄而刺微红，（底本作“白正黄雨刺微红”，崇抄作“色黄两刺微红”，据库本改。）亦小荔支。以色名之。 
　　　朱柿　色如柿而扁大，亦云朴柿。 
　　　■〈艹滑〉桃　穗生（底本作“■〈艹滑〉桃体生”，崇抄作“蒲桃体生”，据库本改。）一朵至一二百，附枝而生。乐天所谓“朵如蒲桃”者。 
　　　蚶壳　壳为深渠，如屋瓦焉。 
　　　白蜜　纯甘如蜜。 
　　　小丁香　核如小丁香，俗谓之醮核。 
　　　大丁香　出天庆观。蜃壳，（底本作“唇壳”，据库本、崇抄改。）瓤多。 
　　　双髻小红　每朵数十，皆并蒂骈首。 
　　　真珠　剖之，纯瓤圆白如珠。荔支之小者，止于此。 
　　　十八娘红　色深红而絪□，（底本作“絪□”，库本同，崇抄作“细时”。）以少女比之。俚传闽王有女，第十八，好啖此品，因而名之。（崇抄作“因而名之”，崇抄作“因而得名”，小异。） 
　　　将军红　五代间，有为此官者种之，后人以其官号其树，而失其姓名。（底本作“有□□□□种之后人以其□□□□失……”，缺八字，崇抄作“有为此官者种之后人以其官呼呼之失……”，据库本补。） 
　　　钗头　颗红而小，可间簪翘之侧，故名之。（底本作“□间簪翘之□故□之”，缺三字，库本同，据崇抄补。） 
　　　粉红　荔支多深红，（底本、库本作“多深红”，崇抄只作“深红”。）而色浅者为异，故曰粉红。 
　　　中元红　荔支将绝才熟，（底本作“将绝□□”，缺二字，崇抄作“既绝才熟”，据库本补。）以晚重于时。 
　　　已上，蔡公所谱。 
　　　一品红　于荔支为□品。（底本、库本作“为□品”，缺一字，崇抄作“为一品”。）出州宅堂前。 
　　　状元红　于荔支为第一。出东报国院。 
　　　已上，曾公巩所记。 
　　　驼蹄　以其长大而甘柔也。 
　　　金粽　上锐而下方，色深黄。 
　　　栗玉　似金粽而圆实。其□味佳胜。（底本作“其□味□胜”，缺二字，崇抄作“其肉味大胜”，库本作“其味佳胜”，据补一“佳”字。） 
　　　洞中红　出于宿猿洞，因以名之。 
　　　已上，陈傅所传。 
　　　火山　《岭上□□记》：（底本、库本作“岭上□□记”，缺二字，崇抄作“岭表录异云”，仍存疑缺。）“荔支，南中之珍果也。梧州江前有火山，上有荔支，四月内先熟，核大而味酸。谓之火山。”今州为盛，其佳者不减名品。 
　　　星球红　止一木，出灵岫里田间，枝条□□，大三倍。色红而不绛，蒂根于脐。（底本作“带根于脐”，据库本、崇抄改。）锐者如瓜，扁者如桔，圆者如鸡子，颀者如皂荚，形殊状诡，核皆如丁香，亦有绝无者。大者挈不能盈，（底本作“契不能盈”，库本作“器不能盈”，据崇抄改。）细者拳之颇重。甘脆而韵，盖神品也。夺其气者，竟莫能逮焉。 
　　　　已上，近所称。 
　　龙眼　一名益智。叶凌冬不凋，春末夏初，生细白花，七八月实成，壳青黄色，圆如弹，肉白而甘。有大如钱者，人亦珍之，曝乾寄远。亚于荔支。 
　　橄榄　木端直而高。秋实，先苦后甘。脆美者曰碧玉。 
　　柑桔　柑类有朱柑、乳柑、黄柑、罗浮柑、镜柑、石柑、沙柑、洞庭柑。桔类有蜜桔、朱桔、乳桔、踏桔、山桔、黄淡子、金桔、绿桔、宜母子。今怀安黄江多，亦有柚子。 
　　橙子　类极多。佛头橙、蜜橙、青橙、皱橙、栾橙、香绵橙。 
　　香橼子　大者长尺余，香胜柑种。（底本、库本作“香胜柑种”，崇抄作“香胜柑类”。） 
</div>
    <div class="pagination">
<a href="淳熙三山志_page115.html">上一页</a><span>...</span><a href="淳熙三山志_page111.html">111</a><a href="淳熙三山志_page112.html">112</a><a href="淳熙三山志_page113.html">113</a><a href="淳熙三山志_page114.html">114</a><a href="淳熙三山志_page115.html">115</a><span class="current-page">116</span><a href="淳熙三山志_page117.html">117</a><a href="淳熙三山志_page118.html">118</a><a href="淳熙三山志_page119.html">119</a><a href="淳熙三山志_page120.html">120</a><a href="淳熙三山志_page121.html">121</a><span>...</span><a href="淳熙三山志_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
