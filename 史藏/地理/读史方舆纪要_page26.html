<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 26 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 26 页/共 479 页</h1>
    <div class="content">
　　泾州汉曰安定郡。后魏置泾州。隋、唐因之，亦曰安定郡，领安定等县五。今属平凉府。

　　宁州汉为北地等郡地。西魏曰宁州。隋、唐因之，亦曰彭原郡，领定安等县七。今属庆阳府。大中间，又置衍州，治定平县，今宁州南六十里废定平县是也。

　　坊州汉上郡地。唐武德二年置坊州，亦曰中部郡，领中部等县三。今州中部县，即故州治。又天初，置翟州，治城县。朱梁改曰禧州。今州洛川县东南三十里有废城县，盖李茂贞所置州也。

　　州汉上郡地。后周曰敷州。唐改曰州，亦曰洛交郡，领洛交等县五。今属延安府。

　　丹州汉上郡地。西魏曰丹州。隋、唐因之，亦曰咸宁郡，领义川等县五。今延安府宜川县是其治。

　　延州汉上郡地。后魏曰延州。唐因之，亦曰延安郡，领肤施等县九。即今延安府。

　　庆州汉曰北地郡。隋曰庆州。唐因之，亦曰安化郡。至德初，又改顺化郡。领安化等县八。今庆阳府是也。

　　原州汉安定郡地。后魏曰原州。唐因之，亦曰平凉郡，领高平等县三。今平凉府镇原县是其治。又大中五年，增置武州，治萧关县，今平凉府镇原县西北百四十里萧关城是。

　　盐州汉北地郡地。西魏曰盐州。唐因之，亦曰五原郡，领五原等县二。今宁夏后卫是。

　　灵州汉北地郡地。后魏置灵州。隋、唐因之，亦曰灵武郡，领回乐等县五。今宁夏卫灵州所是。又大中三年，置威州，领鸣沙等县二。鸣沙，今宁夏中卫东西百五十里鸣沙故城是。又景福二年，增置警州，治定远城，在今宁夏卫北六十里。

　　会州汉金城等郡地。西魏置会州。唐因之，亦曰会宁郡，领会宁等县二。今靖虏卫是。

　　夏州汉曰朔方郡。后魏曰夏州。隋、唐因之，亦曰朔方郡，领朔方等县四。今榆林镇西北废夏州是。又开元二十六年，增置宥州，亦曰宁朔郡。至德二载，又曰怀德郡，领延恩等县三。今榆林镇西废宥州是。

　　丰州汉五原郡地。隋置丰州。唐因之，亦曰九原郡，领九原等县三。今榆林镇西北有废丰州。

　　胜州汉云中等郡地。隋置胜州。唐因之，亦曰榆林郡，领榆林等县二。今榆林镇东北四百五十里有废胜州。

　　绥州汉曰上郡。西魏置绥州。隋、唐因之，亦曰上郡，领龙泉等县五。今延安府绥德州。

　　银州汉西河郡地。后周置银州。隋、唐因之，亦曰银川郡，领儒林等县四。儒林故城，在今延安府绥德州米脂县西北百八十里。又开元九年，分银、胜二州地置麟州，亦曰新秦郡，领新秦等县二。今延安府葭州神木县北四十里有新秦故城。

　　东尽海，西距函谷函谷，见前，南滨淮，北薄于河，曰河南道统州二十八。

　　洛州汉河南郡。北齐曰洛州。隋、唐因之。开元初，曰河南府，领河南等县二十六。即今河南府。

　　陕州汉弘农郡地。后魏曰陕州。隋、唐因之。天宝初，曰陕府，亦曰陕郡，领陕县等县五。天初迁洛，改为兴唐府。哀帝初复故。今属河南府。

　　虢州汉曰弘农郡。唐置虢州，亦曰弘农郡，领弘农等县六。今陕州灵宝县西南三十里故弘农城是。《唐志》云：开元初，改隶河东道。

　　汝州汉河南等郡地。隋大业初，曰汝州。唐因之，亦曰临汝郡，领梁县等县三，即今汝州。又开元三年，置仙州，领叶县等县五。二十五年，州废。叶县，今属南阳府裕州。

　　郑州汉河南郡地。后周曰郑州。隋、唐因之，亦曰荥阳郡，领管城等县八。今开封府是。

　　汴州汉曰陈留郡。后周曰汴州。隋、唐因之，亦曰陈留郡，领浚仪等县五。今开封府是。

　　豫州汉曰汝南郡。刘宋为豫州治。后魏、后周因之。隋曰蔡州。唐复为豫州，亦曰汝南郡。宝应初，复改蔡州。领汝阳等县十。今汝宁府。

　　许州汉曰颍川郡。后周曰许州。隋、唐因之，亦曰颍川郡，领长社等县九。今属开封府。又建中二年，置氵殷州，治郾城县。长庆三年废。郾城，今许州属县。

　　陈州汉淮阳、汝南郡地。隋曰陈州。唐因之，亦曰淮阳郡，领宛丘等县四。今属开封府。

　　颍州汉汝南郡地。唐武德六年，始曰颍州，亦曰汝阴郡，领汝阴等县三。今属凤阳府。

　　亳州汉沛郡地。后周曰亳州。隋、唐因之，亦曰谯郡，领谯县等县八。今属凤阳府。

　　宋州汉曰梁国。隋置宋州。唐因之，亦曰睢阳郡，领宋城等县七。今归德府。又光启中，增置单州，领单父等县四。光化二年，朱全忠奏改为辉州，移治砀山，以温生于砀山也。后唐复曰单州，仍治单父。单父，今山东单县。砀山，今南直徐州属县。

　　曹州汉曰济阴郡。后周曰曹州。隋、唐因之，亦曰济阴郡，领济阴等县五。今山东巢县西北七十里废济阴县是其治。

　　滑州汉曰东郡。隋曰滑州。唐因之，亦曰灵昌郡，领白马等县七。今为大名府滑县。

　　濮州汉东郡、济阴等郡地。隋曰濮州。唐因之，亦曰濮阳郡，领鄄城等县二。今属东昌府。

　　郓州汉曰东平国。隋曰郓州。唐因之，亦曰东平郡，领须昌等县三。今为兖州府东平州。

　　济州汉济北东平等郡国地。隋曰济州。唐因之，亦曰济阳郡，领卢县等县五。天宝十三年，废济州入郓州。卢县，见汉泰山郡注。

　　齐州汉济南等郡地。后魏曰齐州。隋、唐因之，亦曰济南郡，领历城等县八。即今济南府。

　　淄州汉安乐等国地。隋曰淄州。唐因之，亦曰淄川郡，领淄川等县五。今济南府淄川县是其治。

　　徐州汉楚国沛郡地。晋为徐州治。后魏及隋、唐因之。亦曰彭城郡，领彭城等县六。今仍曰徐州。又元和四年，增置宿州，领符离等县四。今属凤阳府。

　　兖州汉曰鲁郡。刘宋时，兖州治此。隋曰兖州。唐因之，亦曰鲁郡，领瑕丘等县八。今为兖州府。

　　泗州汉临淮等郡地。后周曰泗州。隋、唐因之，亦曰临淮郡，领临淮等县五。今属凤阳府。

　　沂州汉琅邪等郡地。后周曰沂州。隋、唐因之，亦曰琅邪郡，领临沂等县五。今属兖州府。

　　青州汉曰北海郡。东晋为青州治。刘宋因之。隋仍曰青州。唐因之，亦曰北海郡，领益都等县七。即今青州府。

　　莱州汉曰东莱郡。隋曰莱州。唐因之，亦曰东莱郡，领掖县等县六。今莱州府。又如意初，置登州，亦曰东牟郡，初治文登县。神龙三年，移治蓬莱，领县四。今为登州府。

　　棣州汉平原、勃海等郡地。唐武德四年置棣州，亦曰乐安郡，领厌次等县五。今济南府武定州。

　　密州汉高密等郡国地。隋置密州。唐因之，亦曰高密郡，领诸城等县四。诸城县，今属青州府。

　　海州汉曰东海郡。东魏曰海州。隋、唐因之，亦曰东海郡，领朐山等县四。今属淮安府。

　　东距常山常山，即恒山。见前，西据河，南抵首阳、太行首阳山，在今山西蒲州东南十五里。太行山，今怀庆府北。见前，北边匈奴，曰河东道领州十八。

　　并州汉太原郡。后汉为并州治。晋以后因之。唐亦曰并州，又为太原府，领太原等县十四。今太原府太原县是其治。又龙纪初，置宪州，领楼烦等县二。今太原府静乐县西北七十里有故楼烦城，李克用所奏置。

　　潞州汉上党郡。后周曰潞州。唐因之，亦曰上党郡，领上党等县五。今潞安府。

　　泽州汉上党、河东等郡地。隋曰泽州。唐因之，亦曰高平郡，领晋城等县六。即今泽州是。

　　晋州汉河东郡地。后魏曰晋州。后周及隋唐因之，亦曰平阳郡，领临汾等县七。今平阳府。
</div>
    <div class="pagination">
<a href="读史方舆纪要_page25.html">上一页</a><span>...</span><a href="读史方舆纪要_page21.html">21</a><a href="读史方舆纪要_page22.html">22</a><a href="读史方舆纪要_page23.html">23</a><a href="读史方舆纪要_page24.html">24</a><a href="读史方舆纪要_page25.html">25</a><span class="current-page">26</span><a href="读史方舆纪要_page27.html">27</a><a href="读史方舆纪要_page28.html">28</a><a href="读史方舆纪要_page29.html">29</a><a href="读史方舆纪要_page30.html">30</a><a href="读史方舆纪要_page31.html">31</a><span>...</span><a href="读史方舆纪要_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
