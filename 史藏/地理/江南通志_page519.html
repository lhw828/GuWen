<!DOCTYPE html>
<html>
<head>
    <meta charset="UTF-8">
    <title>江南通志 - 第 519 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 519 页/共 731 页</h1>
    <div class="content">　　南北朝梁胡明星黟县人天监初为太学博士贺玚举助修五礼迁太常卿武帝崇尚释氏宗庙以麪为牺牲上疏切諌不聴与朱异不合弃官归
　　宋江致一字得之休寕人从胡瑗防宣和乡举首选靖康中伏阙上书乞斩蔡京童贯等六奸臣复李纲相位声震中外寻授承信郎
　　朱松字乔年婺源人登进士第授建州政和尉调尤溪尉召试馆职除秘书省正字歴司勲吏部郎秦桧决防议和松上章极言不可出知饶州尝自谓性褊急害道因取古人佩韦之义名其斋疾革时语子熹曰胡原仲刘致中刘彦仲此三人学有渊源吾即死徃受学焉元至正间追諡靖献
　　呉儆字益恭休寕人绍兴进士通判邕州张栻称其忠义果断缓急可仗荐于朝召对首陈恢复大计备论帅臣司协济之宜迁广南西路安抚儆文辞峻洁一诸道着有竹洲集諡文肃
　　汪楚材字太初休寕人绍兴进士歴任广西运司干官尝问学于朱子呉儆以儒学名
　　呉防字叔夏歙县人朱子归婺源防先执经馆下安贫守道徴为郡校书弗就学者称友堂先生程洵字允夫婺源人学于朱子初任衡阳主簿调庐陵録参与新使不协台章有云吉州知录程洵亦在伪学之流朱子曰今日始见吾弟行止分眀有克斋集
　　俞易直字平叔歙人元丰登第为彭泽尉歴三任以母老归易直清修苦操临殁郡守曾谔命其属徃视见环堵萧然因问后事易直曰棺已具衣已浣矣方属妻子祔先茔不为斋具此外无所需也曾遣吏赍钱五万供汤药不受吏再至不复视曰吾平生贫不惟今日岂以五万钱变吾志哉是夕卒
　　王炎字晦叔婺源人登乾道乙科授崇阳簿累迁知湖州不畏强御邸第贵价有挠政者炎注于牍曰汝为天子亲乱天子法炎为天子臣正天子法人传诵之初着易解未竟病笃乃夜祝天愿须臾无死以成书卒如其言有双溪类藁
　　滕璘字徳粹婺源人与弟珙俱从朱子防以乙榜尉鄞县改四川制置司干官韩侂胄当国或劝璘一见可得掌政璘不肯屈官至朝奉大夫璘初为论语説朱子见而善之既而语之曰学以变化气质为功而不在于多立说璘然自是不敢轻论著
　　汪安仁绩溪人庆元进士授学录淳熙中率太学生三百二十八人入奏请朝重华宫不报仕终兴国军教官
　　钱时字子是歙人师慈溪杨简以易冠曹试既而絶意科举究眀理学主象山书院讲席以荐入史馆旋以国史宏纲未毕求去五经四书皆有著述学者称融堂先生
　　金朋説字希傅休寕人淳熙丁未进士知鄱阳县时厉伪学之禁凡荐举改官悉令漕帅取状方得擢用朋説应荐上状言素师朱熹讲孔孟及程氏遗书实不知为伪遂解职归
　　詹初字以元休寕人淳熙间荐为太学录韩侂胄用事上辨邪正一疏不报解官归着寒松阁集汪萃字叔耕休寕人屏居读易旁通诸书嘉定间应诏陈言论天变人事民穷吏污之弊不报时朱子召赴经筵未至莘逆通书言财不待先生而富兵不待先生而强惟主上父子之间所不能济者待先生而济朱子深契之所着有栁塘集
　　刘伯谌字谌甫歙人居父防遵古制着理学正传四书讲説弟伯证字证甫以文谒魏了翁真徳秀咸称善为之序有唐史撮要左氏本末三传制度等书真魏二人相继论荐力辞不仕
　　程若庸字达原休寕人从饶鲁防得朱子之学咸淳间登进士累为安定临汝武林三书院山长呉澄程钜夫皆出其门称勿斋先生所着有性理字训讲义太极洪范图説
　　谢璡字公玉祁门人授廸功郎从朱子讲性命之学言行醇正为时名儒
　　程永竒字次卿休寕人受业朱子居家尝仿伊川宗防法以合族人又举行吕氏乡约冠婚防祭悉用朱氏礼乡族化之伪学难作遁于邑之东山平生玩索经传所着有六经四书疑义朱子语粹格斋藁疾革门人问之正衣冠而起曰吾不能多言呼笔大书一敬字而逝学者称格斋先生
　　元汪一龙字逺翔休宁人宋咸淳进士令句容岁大饥仿朱子南康遗规为便民十条行之至元中教授紫阳书院阐朱子之学学者称定斋先生胡一桂字廷芳婺源人父方平精于易宋景定间一桂领乡荐入元退而讲学逺近师之尝入闽博求朱子绪论为周易本义附录纂注十七史纂人伦事鉴歴代编年诸书学者称双湖先生
　　陈栎字夀翁休宁人年十五乡人皆师之致力于圣人之学以为有功圣门者莫若朱子朱子殁而诸説乱真乃着四书发眀礼记集成读易编读诗记尔雅释六典撮要春秋三传节注资治通鉴精节增广通畧论孟训防日议书解数十万言延祐初复科举栎举于乡不赴礼部居家教授呉澄尝称栎有功于朱子凡江东受学者尽遣归栎栎所居堂曰定宇学者称定宇先生
　　程直方字道大婺源人读书十年不下楼尤深于易入元絶意仕进行部至者必造请或延至学宫执礼受教
　　倪士毅字仲宏休宁人祖父三世以经学教授乡里毅世其学以教授于黟二十三年黟人化之学者称道川先生
　　胡炳文字仲虎婺源人尝为信州道一书院山长时余干饶鲁之学本出朱熹而説多抵牾炳文深正其非作四书通以发其未尽之蕴尤以易名家作易本义通释学者称云峯先生门人同邑王偁字伯武著书极博朱升素称该洽凡有疑必曰以问伯武
　　程复心字子见婺源人师朱洪范友胡炳文尝着四书章图又着纂释二十卷以发濓洛诸儒之防至大间行省献其书于朝荐授徽州路教授王埜翁字太古婺源人通经工诗词尤嗜易先儒之论皆谓阳实隂虚埜翁则谓天气运地形停阳虚隂实呉澄善其説扁其室曰行易从学者甚众郑玉字子美歙人笃志圣贤之学四方来受业者众至不能容共构师山书院以居之至正十四年以翰林待制召谢使者不出日以著书为事眀兵至守将欲要致之玉曰吾既不能慷慨杀身以励风俗犹当从容就死以全节义遂自缢死所着有春秋阙疑余力藳学者称师山先生
　　程荣秀字孟敷休宁人幼学于方囘及囘以睦州附元因辞去从许月卿受易延祐中以荐提举浙江儒学于诸经子史悉有记录以家礼出朱子殁后中多未定之论复取朱子言行有渉于礼者为翼礼以传焉
　　汪炎昶字懋逺婺源人幼能诗长而渊源六经发挥朱子之防防而疏之曰四书集疏其教人必使循序渐进其文竒而有法
　　呉霞举字孟阳歙人父龙翰宋迪功郎编国史院实录霞举性孝友尝领歙邑教事所着有易管见筮易太潜虚图説又有文公丧礼考异曹泾称为紫阳功臣
　　程龙字舜俞婺源人宋咸淳进士仕至睦州推官临安归元除永嘉县尹转湘隂知州以徽州路同知致仕所着有尚书毛诗二传释疑礼记春秋辨证及三分易图龙以仕元非本志自号不不翁
　　明赵汸字子常休宁人先学于九江黄泽又从临川虞集防获闻呉澄之学覃思防悟通贯六经尤邃于春秋作春秋属辞以着圣贤笔削之防作春秋集传以眀圣人经世之志着左氏传补注春秋师説以为学者求端用力之阶至正末尝起乡兵保乡井眀兴召修元史学者称东山先生
　　朱升字允升休宁人少师事陈栎复偕赵汸从黄泽学举元乡荐授池州学正士服其教大江南北学者云集防蕲黄冦乱避兵穷谷著述不辍眀太祖召见授翰林学士知制诰升尤邃经学着诸经旁注书传补正学者称枫林先生子同歴官礼部侍郎
　　范凖字平仲休宁人元末束书从朱枫林避地三年防于闽从学益众久之归隠云溪洪武初举本邑训导召为葭川令清苦自甘洞民化服擢工部主事卒于官所着有虀瓮藳西防率藳等书汪克寛字德一祁门人元泰定中举乡荐教授宣歙间着春秋纂疏易程朱传义诗音义防通礼经补逸纲目考异学者称环谷先生明初召修元史书成将授官固辞以老乞归程敏政賛其像称为考亭世嫡第四人史局布衣第一人六经皆有説而春秋独盛平生皆可师而出处尤正
　　谢复字一阳祁门人读书不求仕进闻呉与弼倡道小陂负笈徃从三岁而归所得必见之躬行居家孝友防祭冠婚悉遵古礼或问学曰知行并进邑令问政告以谨辨义利视民如伤两言人称西山先生
　　汪循字进之休宁人防荘防之门与王守仁数相论辨登治丙辰进士为永嘉知县擢判顺天应诏陈内修外攘十事时逆瑾乱政上裁减中官疏不报罢归
　　洪垣字峻之源人嘉靖壬辰进士知永康县擢御史疏请罢巡幸选宫寮革余盐清选法黜贪汚一疏而御史曹郎以下得罪者二十余人出知温州坐事罢归垣初登第受学于湛若水罢官后仍从卒业家居四十余年而卒
　　游震得字汝潜婺源人嘉靖戊戌进士由行人入谏垣世宗好方士言公卿多以祝厘进震得独昌言其失上震怒廷杖外补副使赣州分守辰州省税榷停积逋掣民壮裁调发两地皆尸祝之归创虹东书院讲学其中着有性理纂要谈艺要录汪禔字介夫祁门人刻苦砥砺上友古人事母至孝着有家礼砭俗投壶仪节檗庵遗稿
　　范涞字原易休宁人万厯甲戌进士知南城县累迁浙江按察福建布政所至兴利除害雅尚理学南中为江陵相祝厘涞独不赴海中丞瑞谓南中得个半人涞其一也着休宁理学先贤传范子哤言晞阳文集
　　余懋衡字持国婺源人万厯壬辰进士令永新请通行官解法以纾民困擢御史论罢矿説巡按陜西劾税珰梁永为永所毒防死上为撤永民始靖阅视固延两镇条上十事掌外计列计典七条着为令天启初召为大理卿累陞兵部侍郎魏阉请恩防诸弟侄及保姆客氏子懋衡以妇寺冒滥非典封还两勅陞南吏部尚书引疾归初懋衡于新安紫阳书院倡兴理学后与邹元标冯从吾构首善书院于京师魏阉毁书院懋衡亦坐削夺所着有干惕斋集语録经翼诸书
　　江旭竒字舜升婺源人补诸生入太学奏所着孝经翼孝经疏义请勅儒臣补成孝经大全命题取士诏从之仕为安岳丞所着有续皇眀通记笔花斋集汉魏春秋等书
　　程瞳休宁人不求仕进専务实学着闲辟录辨朱陆之异同着新安学系与朱子合者存背者去又有新安文献紫阳风雅诸书
　　谢显字惟仁祁门人沉慧好学家贫或劝之治生对曰治生孰若治心从湛若水学静坐有得云此学如过独木桥絶无倚靠立脚处督学耿定向檄祀乡贤评之曰迹其所至已在善信之间充其所志不底圣人不已
　　洪德常字常伯歙人少有逺志硏心六籍及宋元眀诸儒之书着中庸要领周程张朱五子学约知行合一录养生格言次子珣贡生授武进训导亦以学行闻
　　汪九漪字紫澜休宁人少娴文词晚年専精邵子易学原本廖氏以声音为理数统宗而参用祝氏异同之防着续皇极经世书七音类集述其孙应铨直　南书房尝以其书进御
　　程智字云庄休寜人深究易理髙攀龙亟称之着有二四一三参两诸説及大易宗防中庸防説诸书
　　国朝施璜字虹玉休宁人日以存何念接何人行何事读何书吐何语五者自勘教人九容以养其外九思以养其内九德以要其成著有五子近思録发明与呉曰慎讲学紫阳还古两书院曰慎字徽仲歙人着易爻徴大学中庸章句翼
　　呉之騄字耳公歙人壬子举人教谕绩溪迁丹阳教授分校己夘湖广乡试置义田设义学以教养族人为文词达理举着有孝经类解桂留堂集
　　宁国府
　　宋孙自修字敬夫宣城人从朱子逰朱子尝贻书商确传训既没自修追记池录一卷载朱子语录汪澥字仲溶旌德人少从胡瑗学易王安石着三经义传澥首传其説登进士第知黟县尝擿伪劵及筑隄障民咸徳之累迁司业祭酒以儒名者三十年人士推之
　　元左继樗字芳逺泾县人任安庆路教授接物和平读康节击壤集叹曰人不见此书则心不通大后陞钱塘令移疾归筑精舍曰隠斋终日危坐手大易性理诸编推究性命之学
　　明董杰字万英泾县人平居端谨无惰容成化丁未进士上疏论经筵忤冢宰出知沔阳州累迁保定知府练兵储粟盗发赖以无恐仕至江西巡抚卒官视其私箧白金不盈两杰潜心理学以圣贤自期着七士辨以眀学术邪正云
　　呉宗周字子旦宣城人少孤笃孝尝被旌于朝以眀正道辟异学为己任登治丙辰进士方观政御史黄山给事中厐泮以言得罪抗疏救之出守临江与士子讲行五礼仪式着有广崇正辨诸书学者称石冈先生
　　张棨字士仪泾县人幼颖异五岁授书即欲循鸡鸣盥潄之礼十岁遍治诸经十七廪诸生究心时务观书独得大防尤长于易欧阳文庄为南祭酒徃从之逰以名节道义相劘切倡建水西精舍延名儒歳主讲防公卿咸折节加礼由是水西之学名天下
　　贡安国字元略宣城人穷究性命由眀经司训湖口尝主白鹿洞书院知东平州力行所志学者咸尊向之
　　汪景字希道南陵人少好读书已而叹曰日记万言适增耳目障耳于是一意于文行交致之功从湛若水逰邹守益钱德洪咸以畏友目之由孝亷司理嘉兴汝宁执法不避豪右甫考绩即乞归见一时学者多宗虚无之教每言圣门之学以实践为功真知为贵作良知辨读陆子集辨等书皆有功斯道云
　　施宏猷字允升宣城人少受业陈履祥得罗旴江之传日聚同人讲学兴起者众叔祖亡嗣遗产千金宏猷捐为义田以赡宗族其先贷于人者亦不下千金悉焚其券而以已资代为营学者称中眀先生
　　查铎字子警泾县人嘉靖末进士隆庆初为给事中忤髙拱出为山西参议迁湖广副使移疾归缮水西书院讲学其中后进多归之
　　徐榜字荐所泾县人万歴选贡廷试神宗御批云天下文章当以徐榜为式成进士仕至浙江右布政榜志在濓洛厌华丽寡笑言脱粟布衾终身儒素
　　汪有源字惟清太平人少闻讲孝弟章輙喜谓孝弟我分内事后师祁门陈九龙在金陵数与焦竑邹元标杨起元髙攀龙徃复防讲词色冲然平易近人学者人人以为坐春风中称为昆一先生
　　国朝沈夀民字眉生宣城人宠曾孙博通经史善古文怀宗末巡抚张国维以贤良方正荐徴赴阙下即抗疏劾大司马杨嗣昌夺情误国总督熊文灿不能制敌不报拂衣归讲学姑山之麓从逰者数百人后党人祸作避地兰溪溧阳相陈名夏以书招之不应足迹不履城市者三十年已而属疾谕门人刘尧枝施閠章等曰以此心还天地以此身还父母以此学还孔孟语毕而卒
　　梅文鼎字定九宣城人贡生博雅善属文尤耽精歴算兼通中西之学自制揆日测算诸器皆独出新意所着歴算八十八种皆发前人所未发李光地以文鼎所着歴学疑问三卷进呈
　　圣祖奨许召见德州舟次者三因年老放归田里御书绩学参微四大字赐之
　　诏光地曰此学今鲜知者当世仅见也文鼎生平留心经济不为无用之学而孜孜好善老而弥笃卒年八十九
　　池州府
　　宋王镃字时可石埭人登绍兴八年进士第授兴国军司户髙宗以时事召对称防累擢监察御史有风力歴中书舍人兼直学士院侍讲镃素通经术善训导向多门徒及髙宗为呉后家置大小教授以磁领其职其所撰戚里元为后家起也又着春秋门例通解易象宝鉴
　　明李呈祥字时龙贵池人年三十九应岁贡赴廷试归筑一轩自署曰尚志日端坐其中研经味道谒王守仁于江西辨析同异深契良知之防转授门徒柯乔丁旦皆其入室弟子郡守屡荐其文行公
　　卿皆敬慕之所着有古源日录知行二论
　　施达字下之青阳人研精理学不应科举隠天柱峯一门之内家人应对起居悉准内则曲礼传经讲学听受者常数百人称天柱先生怀宗九年尚宝卿张玮以隠士荐不赴卒其门人即天柱讲堂祠之所着有读书知易信易序卦图儒行注孝经注诸编
　　太平府
　　唐张惟俭当涂人精左氏谷梁春秋举进士歴和州刺史与侍御栁镇友善镇子宗元作先友记记父诸友皆天下善士惟俭预焉
　　宋王逢字防之当涂人以博洽闻教授姑苏学徒常数百人时胡瑗在湖州学教法盛东南逢防亚之晚登进士乙科歴国子监直讲太常博士所着有易传十卷及干德指説复书诸编
　　元姚和中当涂人世传儒学不应徴召从防甚盛如尚书婺源汪泽民同邑李习李翼兄弟皆出其门
　　明谢理当涂人鶱子成化壬辰进士以亲老不仕着有周易解春秋解诸编
　　庐州府
　　汉许子威庐江合肥人为中大夫光武少时从受尚书
　　宋杨杰字次公无为人少有名于时元丰中举进士数任太常一时礼乐之事皆预讨论尝议禧祖配帝及四后升祔之礼从之与范镇议乐制不合朝廷舍杰而从镇然论者终以杰説为当官终两淛提防刑狱有乐记五卷
　　明孙镇合肥人洪武中诸生以经眀行修除户部主事时以课程事罪部官镇抗言不宜连坐恐伤国体忤防戍滇南荐复职除衞辉知府靖难兵起衞辉当南北之冲镇坚守不下永乐登极谪戍山海宣德初赦囘除上饶丞不就
　　方钦字寅之治举人笃学力行知福山县同官俱为流贼所害钦以好官不要钱独免刘瑾用事监司敛诸属金钱献媚钦独无所输因注下考谪齐河教谕子榘正德癸酉举人知平隂县耿直忤时亦有清操
　　蔡悉字士备合肥人嘉靖进士任常德推官筑六堤以免水患累迁南光禄寺少卿晋尚寳司卿极论矿税之害不从告归平生沉酣六经深探理学清操亮节淮西人宗之所着有先后大学解御制敬一箴解
　　胡铎字君求舒城人孝友直方庐父墓三年当途交荐后开辅仁讲防阐眀正学四方就教者以千数
　　李籛字华仲天启辛酉举人崇禛间庐凤灾荒籛以谒选入都慨然具疏请加轸恤署沂州学正所着有四书讲啸月集
　　国朝葛遇朝字鼎如巢人甲戌进士博极典坟初任莒
　　州调澧州陞户部员外郎晚尤嗜学
　　凤阳府
　　汉召驯字伯春九江夀春人少习韩诗博通书传以志义闻乡里号之曰德行恂恂召伯春肃宗朝拜左中郎将入授诸王帝嘉其义学恩宠甚崇官至光禄勲孙休青州刺史
　　桓荣字春卿沛郡龙亢人少学长安习欧阳尚书十五年不窥家园教授九江徒众数百人世祖拜为议郎使授太子毎朝防輙令荣于公卿前敷奏经书帝称善拜为博士车驾幸太学防诸博士论难于前荣温恭蕴借辨明经义儒者莫及常令止宿太子宫侍讲二十八年拜为少傅赐以辎车乗马荣大防诸生陈其车马印绶曰今日所防稽古之力也显宗即位尊以师礼乗舆尝幸太学令荣坐东面设几杖天子亲自执业三雍初成拜荣为五更赐爵关内侯
　　桓郁字仲恩荣子敦厚笃学传父业以尚书教授门徒常数百人袭父爵悉以租入与兄子泛迁侍中帝自置五家要説令郁较定于宣眀殿授皇太子经歴迁屯骑校尉和帝即位窦宪奏郁白首好礼经行笃备复入侍讲累官太常郁教授二帝恩宠甚笃显于当世有尚书桓君大小太常章句桓焉字叔元郁子眀经笃行有名称永初元年入授安帝三迁为侍中步兵校尉顺帝立为皇太子以焉为太傅即位后授禁中封阳平侯歴官太尉弟子传业者数百人
　　桓彬字彦林焉之兄孙少与蔡邕齐名初举孝亷拜尚书郎时中常侍曹节女壻冯方亦为郎彬厉志操与左丞刘歆右丞杜希同好交善未尝与方共酒食之防方深怨之竟为所论废所着七説及书凡三篇蔡邕等论序其志有过人者四夙志早成岐嶷也学优文丽至通也仕不茍禄絶髙也辞隆从窊洁操也乃共树碑而颂焉父麟字元凤桓帝初为郎侍讲禁中以直道牾左右出为许令桓谭字君山沛国相人博学多通徧习五经能文章尤好古学数从刘歆杨雄辨析疑异以父任为郎王莽居摄咸竞竞褒称德美谭独黙然自守世祖即位大司农宋宏荐拜议郎给事中上书陈时政帝欲以防决疑谭复极言防之非经出为六安郡丞著书言当世行事二十九篇号曰新论元和中肃宗东巡至沛使使者祠谭冡乡里以为荣徐宣沛国铚人为讲学大夫以易教授子宪亦传宣业
　　施延字君予蕲人少为诸生眀五绖星官风角靡有不综家贫母老常诣呉郡海盐取卒月直赁作半路亭父以养母时冯敷为督邮知其贤者下车入亭请与饮食脱衣与之饷钱不受举有道高第为侍中顺帝时为太尉
　　南北朝齐刘瓛字子珪相人笃志好学博通五经聚徒教授屡除官不就以母老阙养拜彭城郡丞儒学冠于当时京师士子贵逰莫不下席受业性谦率通美不以髙名自居有至性祖母病疽经年手持膏药渍指为烂母孔氏谓亲戚曰阿称便是今世曾子阿称瓛小名也梁天监中诏为瓛立碑諡曰贞简先生
　　刘璡瓛弟方轨正直建元初为武陵王冠军征虏叅军与僚佐饮自割鵞炙璡起请退兄瓛夜隔壁呼璡共语璡下牀着衣然后应命瓛问其久璡曰向束带未竟其立操如此
　　宋吕希哲字原眀公着子少从焦千之孙复石介胡瑗学复从程颢程颐张载防闻见由是益广范祖禹荐诏以为崇政殿説书其劝导人主以修身为本修身以正心诚意为主遭崇宁党祸夺职希哲乐易简俭有至行晚年名益重逺近皆师尊之
　　元周桢字子干安丰下蔡人操行端简绖史淹通以儒业任安丰路判官归老手不释卷
　　明石璟字廷用临淮人成化辛夘乡荐见闻该博学有源本
　　刘昺字晋初凤阳人知山隂县歴官山东济南道通经致用以圣贤自期笃于践履尝曰学求诸内而已所着有光化亭稿箧中集
　　杨嘉猷字原忠怀逺人万歴丙子举于乡师事冯少墟杨复所讲艮止之学官冀州守厯镇逺府有异绩与泰州王心斋合肥蔡肖谦称淮南三贤着有清粹録等书
　　郑斐字非文夀州人理学湛深里中无长幼咸称郑先生订正防礼一编尤为简要
　　国朝张介字受兹夀州人岁贡笃志圣贤之学司训潜
　　邑士风丕变
　　陈赤字怀丹夀州人事亲尽孝力学笃行所着有周易解及诗文集
　　颍州府
　　后汉张酺字孟侯汝南细阳人赵王张敖之后少从祖父充受尚书能传其业显宗开四姓小侯学酺以尚书教授论难当上意除为郎赐车马衣服令入侍皇太子讲率有匡正累官至司徒
　　宋尹拙颍州汝隂人性纯谨博通经史显德初拜检校右散骑常侍通判太常礼院事与张昭同修实录又与昭及田敏同详定经典释文周世宗北征命翰林学士作祭白马文学士不知所出访于拙拙厯举郡国祀白马者以十数时服其博子季通有文学以防仕国子博士
</div>
    <div class="pagination">
<a href="江南通志_page518.html">上一页</a><span>...</span><a href="江南通志_page514.html">514</a><a href="江南通志_page515.html">515</a><a href="江南通志_page516.html">516</a><a href="江南通志_page517.html">517</a><a href="江南通志_page518.html">518</a><span class="current-page">519</span><a href="江南通志_page520.html">520</a><a href="江南通志_page521.html">521</a><a href="江南通志_page522.html">522</a><a href="江南通志_page523.html">523</a><a href="江南通志_page524.html">524</a><span>...</span><a href="江南通志_page520.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
