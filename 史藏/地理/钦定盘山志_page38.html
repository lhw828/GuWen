<!DOCTYPE html>
<html>
<head>
    <meta charset="UTF-8">
    <title>钦定盘山志 - 第 38 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定盘山志 - 第 38 页/共 45 页</h1>
    <div class="content">　　石室辟单椒云林寺清迥松风一披拂佳气相与永寒露凋溪毛春意逗红杏试倩倪迂来圗此山中景
　　【臣】梁国治
　　晴晖媚重巗深林秘幽迥盘空黛壑延静睇丹岑永积石动新翠含荑伫芳杏悠然栋牖清契此云松景
　　【臣】刘星炜
　　丹崕蟠空青别馆秘虚迥荦确磴道纡骀宕云光永春风问兰蕙闰律占桃杏山椒企
　　翠华锲石愿留景
　　【臣】钱汝诚
　　架巗筑室幽依磴攀林迥仙源壶峤寛乐味琴书永须睂接苍叟消息迟红杏好鸟时一鸣窓问度云景















　　钦定盘山志巻十一
　　钦定四库全书
　　钦定盘山志巻十二
　　艺文三
　　赋
　　游盘山赋　　　　　　　　　【明】唐顺之
　　惟隂阳之陶治冥颠倒乎两仪天星陨而为石骇满山之置棋搜万象以效珍何殊状而相亚或借草而羊眠谅仙术之幻诈或负嵎而虎蹲诧饮羽之神射或臲臲而欲走灵鞭之叱咤或屹立而不动岂思妇之所化既簇队以纵横亦累卵而髙下纡十步而九曲乃枉矢乎石罅逮磈礧之歴尽忽拔起乎孤峰俯子孙之千亿俨髙峙而称宗倚禅宫而凝睇旷天宇之澄空向之纷纷怪石忽若怀宝而藏弓但见万朩蓊翳而青葱一勺之泉大旱而不竭兮人言其下潜乎蛟龙女萝薜茘纷披而交映兮七十二寺隠见森罗乎其中疑有悲歌慨慷之士不得志而自隠与夫仙灵逸客徃来而相从欲叩之而无路兮时见一二野僧启巗扉而鸣钟侈佛庐之繁伙歴嵗久而不芜饶万树之梨栗以衣食乎其徒何樷朩之岑郁无一鸟之孤栖余边城之杀气警羽镞而遐跻泉触石而鸣筝松受风而响涛时琤琮而乍噎倐悲吟而怒号忆连旬之巡歴餍金鼔之嘈嘈审闻性之不异任羣籁之相遭适戃恍而延伫忽四山之暝色谢耳目于送迎向僧斋而偃息恍梦境之如醒觉余兴之未极晨起歴乎上盘境愈竒而路愈棘方蹐躬而俯穿又缩足而仰扪惊半趾之在外愁欲度之猱猿得平柯于髙顶接云间之飞翼山童秃而无朩响草虫之唧唧岫逺拱而防森冈近绕而弧弯廼下瞰乎城郭曾不盈于一环类黄鹄之再举见纡曲而覩圆方悲人生之局促恒丰蔀以自藏晀溟渤之南滙孑碣石之中巉转秔稻于东吴驶万里之云帆笑卅钟而石致曽不及乎凌波之艬连冈北瞩天设梐枑列营分戍隔限戎虏把都打来孰敢予侮嗤熟夷之桀黠乞哨卒之余爼虽烽火之暂虞嶷金城之永固惟山势之既极俄涌墖之天造显佛牙之光怪腾丽空之砗碯览小道其若斯信精神之为宝胡俯仰而成陈忽徬徨而回步怅中心之有违足屡却而返顾与流泉以偕逝睠巗阿而长忆岂淹留之无心畏简书之偪仄
　　记
　　游盘山舞剑台记　　　　　　【明】李元阳
　　嘉靖甲申有三河县张钦者见访谈孙吴之术语次因问盘山道路渠对甚悉遂偕之行出京东一程至三河宿南禅寺明日至山之西麓时十月朢雪纷纷下急投村舎不能前逆旅主人相留十六日冒雪骑行三十里至一寺樵枯枝炊黍酌酒醉拥落叶而卧晓见日出千峰玉立银色世界絶无纎尘心甚乐之乃舎马策杖媻跚以跻从人引绳牵布助予之不逮路绕东北折而南见掀背如白者愕然凝视久之乃知其为大石也行逼石下见其地洁如埽度其中有人俯首而入则空洞如夏屋中坐一头陀人问之不答旁无炊迹以干糇贻之挥手不受然后知其为避谷隠沦也予因榻其次夜中扪其鼻无息抚其肌防煗衲衣不厚而鬓间津津有汗予谓张曰不食而能生又何求于世乎叹羡而别十八日遍访巗壑思有若人者竟亦不见暮宿灵墖寺有十余僧安禅见客皆起予以禅机投之应不酬问遂过草庵宿欲题名墖石冻不受墨留诗乃去上至一寺去顶不逺一老僧曝背补衲予问舞剑台安在曰不知问僧腊几何曰住此三十年矣予惊曰剑台岂虚传乎薄暮围火不寐初旭即欲登顶莽无人迹张乃腰防握斧与从者二三人斩剔竟日始通一线之迳乃得登顶顶上无土磐石径四丈许有大字刻云唐李从简游李靖舞剑台葢此石即靖舞剑处也字约八寸许予亦随携石工镌题有顷曰此石名白筋虾蟆背此时冻久铁笔不入是日千山消雪四望清莹东指辽海在微茫之间南则泰山邹峄隠隠如培塿与黄河一线相为映带西北则太行蜿蜒自云间而下环拱京畿令人有挟羽翰游八极之意从人篝火煗酒以大觥酌予天风吹衣暝色遥至下未至寺已昏黒不辨人矣召僧问曰舞剑果有台胡云不知曰自出家以来未尝登顶虽有游人亦不知舞剑古迹在也明日题诗壁间迤逦而下剑台在望令人五步一囘首十步一消息
　　游盘山记　　　　　　　　　　王　衡
　　周季良自东来急邀我游盘山曰我且出而里人武生以是赠我武生韵中人也当不误余曰然则徃诸装既办而防余友张汝增余姑夫曹懋锡续至遂不解鞍而之盘山盘山离京师百八十里出公乐十许里而山髻见若黛染赪山头晡乃至广济寺拉寺僧为导走大石涧中水泉寒沁盥濯已而后行崕西一古松顶稠结受日光若絺衣方顾而乐之从东崕得松似更竒朱题曰苍龙乃折中盘下而观所谓苍龙者破石罅中出骈起而中擢怒枝南倾如渇虬之欲攫绕北而西抵环翠亭亭面山松屏之并东西崕者为三望而第其伯仲焉质明复縁石涧下三里许稍上而羣峰相拱揖又上则围山而带林莫可辨其隅面其一峰稍逺对松立者九华峰也峰势峭欲摩天意气渐上而绀宫翠逻又自下以秀色留之杖策竦然不能即行良久穿蔡氏巷西折而陟北冈长城蜿蜒界山半如线白沙浩浩际以浓云猛风意色惨然越数岭倐陡下俯瞰巨谷窅然深黮百谷之缕纷出而缪聚于此又里许而为上方自盘山而至上方下下上上防百千折行者相望于石根朩杪有相去数程而望不盈咫者计山形殆蛇萦而瓣袭山故名盘谷当不虚抑闻太行发脉于此此其为小羊肠耶饭于上方之台览别巘甚胜度松栈而出皆连嶂郁律巨石无根着硗然悬其巅仙人清无影曽巗栖焉就其前亭之曰悬石亭亭立四虚空明崇翠弯环而鬬胜余谓季良此致佳处恨无泉耳而仰视诸山壁间石肤莹白若頽堕而下赴者乃真泉形也惋惜者久之自此上益陡絶石壁左昂而外削顾身出悬石上巳逺足趻趻自战更百寻而至舎利塔塔标峰首其峰肩而随焉葢盘山絶顶也疲甚解衣卧巳乃绕而扪墖巅石磴才容足罡风横搏至厉以两手据石坐而行归甚悔之其西峰为无梁殿殿后稍有余地可纵立覩层沙叠峦回曲萦抱葢盘山之外有若大盘山焉三河宝坻甘泉长城俱在望而泱漭无墟烟井陌薫日被碛上黄云郁然既晚下及僧寮僧数辈呗诵甚精严客有携火爆来者防墖腰光明满山林壑撼动僧惊顾余曰咄舎利放光矣僧不契而罢晨起饭脱粟歴长冈下石阪石齧足甚强舆而至法藏寺翠壁若扆庵前松隂恰施一庭防而休焉又数里双峰墖额隠映树樾如白鸟踏碧浪中登陟既惫对两峰头鼯嗁鹳坐划然长啸而巳是日为端阳所挈酒鎗巳空则破囊中雄黄粉糁苦酒中缩鼻而饮之自双峰下走旱麓忽东转望见沈碧冉冉者曰百草洼至则枣栗萝茘罗苍石而成纹若鳞比然正烈日中顿作朝来爽气想自兹而东愈入荟蔚其稍下而最深者为天城寺寺当谷口巗壑肩背皆蔚蓝绀绿相与因依余谓此乃山之曲室悄然殆非人间使当春泉涨兴有一二厐翁少女弄鸡雏犬子于湍薄之下岂必逊桃花源耶自寺上之三里许为李靖庵又二里许为舞剑台倦不可复陟则东走为东甘涧又西折而为西甘涧巨石纵横偃立泉涩涩附之又五六里许至先师台而止焉台絶无竒而自台东视中盘近不过十里螘之附桔橰上也如登天然庸知其尚在寰中耶因相与品盘山之胜松为最泉当次之而不相遭峻则言上方舎利幽则言天城计两日之程不下二百也且步九而舆一使非山灵不爱宝余两足不与易也论者谓天穷于大漠故收灵郁秀于此理或其然且非独于游眺足也乃其陵谷多纡委阨塞健马愞不敢试而又髙不据风峻不露骨锄花莳果尽足以易农然而李愿以后未闻有隠君子也岂其有之而不吾见欤抑其去长安也近风渐于朝市而是盘中者非所狎欤余慨然有感焉漫次其胜列之山史
　　游盘山记　　　　　　　　　　唐时升
　　万厯癸已余客太原公邸中日与辰玉读古人书如三日新妇足不出户残暑既退风日清朗思一登眺以抒其凝滞意在盘山辰玉适有幽忧之疾谓余言为然乃以重阳前三日集车马戒僮仆出海岱门过通州周览形胜以騐水田之可行否塞外之水从东北来蓟州诸山之泉亦纵横草莽间若疏其沟洫何必不宜稻独患早霜耳未审江南早稻六七月熟者可播种于此否恨无好事者为国家尝试数顷如成非小补也相与东西指顾为之太息九日至广济寺寺在山麓其东有一频婆树大合抱居人云此树嵗可得钱二十千江南橘柚五十树不能及也隠者结庐其下可以卒嵗矣旁有古松盘屈蓊郁昔人题于石曰苍龙方为僧人所伐可惜也从此而北以西道旁皆小栗酸枣行人撷而食之不尽有亭曰环翠其前羣峰拱立九华峰在焉又上为上方台纡青叠碧独占此山之胜自此益峻则所谓阎王鼻矣既在絶壁凸处复临千丈之壑石角仅容趾扪石而度为之心悸自悔以身试险无谓也再上礼舎利塔至无梁殿殿有僧跪诵大藏经期三年乃遍是夕宿僧舎望长城蜿蜒如白龙明旦至法藏寺稍下至天城寺望见卫公舞剑台而不及至东西各有甘涧或云李愿归盘谷在此地也又五六里有仙师台岩壑竒秀颇太山其色绀绿而润是时秋暮崕间树色绚烂如鸡冠如翠羽如蒸栗吴罗越绵不足为丽也塞外诸山若在几下山僧亦不能名然长松离立一一可辨是夕归宿广济寺葢留山中三日矣
　　游盘山记　　　　　　　　　　袁宏道
　　盘山外骨而中肤外骨故峭石危立望之若剑防罴虎之林中肤故果朩繁而松之抉石罅出者嵚虬曲与石争怒其干压雪霜不得伸故旁行侧偃每十余丈其面削不受足其背坦故游者可纡而达其石皆鋭下而丰上故多飞动其叠而上者渐髙则渐出髙者屡数十寻则其出必半仄焉若半圯之桥故登者栗其下皆奔泉夭矫曲折触巨细石皆鬬故鸣声彻昼夜不休其山髙古幽竒无所不极述其最者初入得盘泉次曰悬空石最髙者盘顶也泉莽莽行至是落为小潭白石巻而出底皆金沙纎鱼数头尾鬛可数落花漾而过影彻底忽与之乱游者乐释衣稍以足沁水忽大呼曰竒快则皆跃入没胸稍泝而上逾三四石水益哗语不得达间或取梨李掷以观漩折奔舞而巳悬空石数峰一壁青削到地石黏空而立如有神气性情者亭负壁临絶涧涧声上彻与松韵答其旁为上方精舎盘之絶胜处也盘顶如初抽笋鋭而规上为窣堵波日光横射影落塞外奔岚忽来翻云抹海住足不得久乃下迂而僻且无石级者曰天门开从髻石取道濶似掌山石碍右臂左履虚不见底大石中絶者数先与导僧约遇絶险处当大笑每闻笑声皆胆落扪萝探棘更上下仅得度两岩秀削立太古云岚蚀壁皆翠下得秤石云广可几筵抚松下瞰惊定乃叹世上无判命人恶得有此竒观也面有洞瞰絶壁不甚濶一衲攀而登如猕猴余不能徃谓导僧曰山上险在背肘行可达下则目不谋足殆巳将奈何僧指其凸曰有微径但一壁峭而滑不受履过此虽险可攀至脊迂之即山行道也僧乃跣蛇矫而登下布以缒健儿以手送余足腹贴石石腻且外欹至半体僵良久足缩健儿努以手从遂上迨至脊始咋指相贺且相戒也峰名不甚雅不尽载其洞壑初不名而新其目者曰石雨洞曰慧石亭洞在下盘道聴涧声觅之可得石距上方百步纎瘦丰妍不一态生动如欲语下临飞涧松鬛覆之如亭寐可凭坐可茵闲可侣故慧之也其石泉竒僻而蛇足之者曰红龙池其洞天成可庵者曰瑞云庵之前洞次则中盘之后岭也其山壁窈窕秀出而寺废者曰九华顶不果上其刹宇多不录竒拔者曰千像曰中盘曰上方曰墖院也其日为七月朔得数人偕游者曰苏潜夫小修僧死心宝方寂子也其官于斯而以旧雅来者曰钟刺史君威也其不能来而以书讯且以蔬品至者曰李郎中酉卿也
　　盘山记　　　　　　　　　　　刘　侗
　　山有不可登盘而登之曰盘山盘山丰石而歉于土石也土同泽焉树坼石罅生者根偾棰瘇身载斗瘿柯轮搏而辐引歴录如也山固石矣而石羣起于山者又戴石焉层累之而逾出上若堕不堕下若仆未仆径出其下人至今栗焉其下又多奔泉泉动而触乎石溅鸣日夜与石之鋭下而广额者势相摇倾所为盘泉也泉延十里金沙其底石所洁也鱼鱼影影不可匿亦不可捉石为之窦塞也峰危壁削岚气到地苔湿到天千古一翠有石欲飞欲坠凭空而久住所为悬空石也两巗久立相肃光润相及者天门开也门开得径门容臂径容掌巗肘其右壑虚其左大石阻絶屡缒而登僧所诩传戚将军继光袁吏部宏道登焉凡登天门开者至上方寺望而止则舎之西上二十里登焉所为盘顶也顶为笋为椎又立墖以为之纎颖日过之影落塞外风过之铃振空中雨过之雷奔趾下欲少伫不可得故云罩寺高洁而僧肃如盘有三下盘泉上盘墖中盘寺少林寺也寺旁红龙池水鲜厓老肤寸可惜乃凿龙于壁而朱之因以为譌非所由名也逾四岭而西者李靖庵有峰髙二里顶广四丈而平李靖舞剑台靖徃伐髙丽过此台也台石特坚后之人不可得凿有唐李从简来游数字刻焉字各径五寸岭上一石如人着幞头坐而义腰土人嘲之曰石尉迟东过十里双峰寺有李仙脚迹石则又因形以譌非所由形也而记盘山者曰李愿盘谷也蓟之山矣豫之谷耶益譌矣盘谷在怀庆府之济源县
　　蓟门记【节文】　　　　　　　　　　曹学佺
　　从三河行五十里至盘山之麓仰望其巅青气迥异浮图树石溢于目前既入山有长泉一道从夹壁飞下囓石鸣防防不巳壁上劖盘泉二字沿泉而上至中盘寺东折里许左右峰势拱抱中有亭亭旁松夭矫如虬龙石谽谺磈礧飞走蹲伏坐卧负立树多巻曲至地差衍松势得稍舒者上盘寺也负厓面冈夹以峻壁西有悬石亭其阴巗百仞之上有石悬空势压亭表折而东北蹑岭以登岭将半有石若巨人仰天而卧登岭始见长城又上始见墖山有三盘而此据其上墖前有小圆殿累甎为之
　　国朝
　　游盘山千相寺记　　　　　　　孙廷铨游盘山者陟其东麓有寺曰千相阻九华峰而居前则大壑临之古祐唐寺也初上二三里渐入松石森森苍人心目稍进石涧之水隔树逺闻侧籁凄清半岭而下其过人逺落者松树渐稠不知声在何处尚咨咨未巳过此盘折而行乍上乍下足前却之目左右之身俯仰之森森百状于前仰视耸若楼观下视空谷寂歴林下若有人居视之则屋察之则石凡不可以上不可以足之地松石辄益争之寺縁峻阪而升旁逼中深麄具威仪寺僧之辟地而居者磴道四悬茶烟磬响出于苍崕翠壁之上牵引徐进辄歴碌于巨石若惊若伏若引若拒立者跂跂攅者错错坠者栗栗抗者棱棱时时有藤幕之松覆之客至此者猿升鹄立拊其背而下窥或枕藉之遥相语也其曰摇动石者两石相戴大于车轮试单臂徐引则左右动摇若多人共牵则不复得试刻日验之其动则影为之移不动则刻如故此又何理也按佛氏之説心生种种法生心灭种种法灭岂其动者是心非石耶若是则影曷移岂其见移者亦是心非眼耶抑薰闻动説留于意根将不动而动不移而移者又皆是耳非心耶庄生有云同我异我谁使正之此不可以儒理测明矣
　　赐游盘山记　　　　　　　　　　　　髙士竒
　　康熈二十年三月二十日
　　銮舆东巡臣士竒以职在禁近得从属车越明日道经蓟
　　野盘山翠色落人衣裾
　　上念臣性耽林壑命徃游焉凌晨策马由平谷登大岭缘仄径过双峰寺至李靖庵观舞剑台歴青杨峪猿攀螘附凌髙降深二十余里至峰顶登弥勒殿及舎利墖俯视卢龙古塞黄花白狼三千里外烽台濠堑了然目中真大观也憩云罩寺僧指净业上方白猿洞天门开诸胜人踪稀絶怅然久之循山径游古中盘十余里中巗谷深隠积石趾错泉琤琮流石罅离离蔚蔚屡引清兴入正法院仰瞻
　　御制盘山诗雄浑髙华増辉巗穴夫盘山屹立蓟门逺望之浑然一峰入山则竒峰叠出而九华双峰紫葢挂月自来为尤着盘桓起伏百有余里水石潺潺古松万株郁郁苍苍然山之所以独擅其胜耶至其土人所言除夜圣灯为山中灵迹则臣未之信也臣少怀微尚分当隠约穷岫
　　知遇以来待诏金马门者七年出入于
　　紫宸者又五年早夜兢兢不敢自佚虽遥想灵山有爱嘉名无由欣对岂期豹尾之下遂有闲游之人登临永日亦足以融养淳淑遂其所适之性耶虽遐心之可托实
　　君恩之难忘执笔赋诗明其澹泊之志而已
　　游盘山记　　　　　　　　　　王　煐戊辰四月扈从
　　山陵事毕十九日返辔蓟门宿疾委顿因路近盘山约同人一登览焉是夜微雨明晨从瓌紫峪投祐唐寺看摇动石经感化寺至乱石村入山一路云横半岭松盘涧滨山鸟乱啼野花芳馥骑行而前小憩晾甲石敲石煮茗挹松风聴流泉心旷神逸不复
　　知有尘世矣午余饭古中盘之五松堂仍过少林中盘二寺至净业庵宿焉晨起由庵前陟岭而西旭光初上掩映林峦青紫万状生气鬰葱对此胷中觉有竒趣未易以语言道也自松树峪下白云隖逾峻岭云罩浮图渐入望矣转盼之际浓雾四塞数步之外目无所见众人或步或骑皆有惧色寺僧延入饭登浮图雾气愈重一望茫茫如蓬莱顶上观沧海真絶世竒景也北眺长城杳不可得下至桃园洞看石笋双峙若巨人即俗所传将军石也复度数岭至青沟禅院访拙庵和尚话久雨作供素馔欲留宿众不果住冒雨而行山险路滑虽引骑不能乗也至卫公庵登舞剑台天气渐晴回望絶顶浮图歴歴如画南下抵天城寺共宿僧寮又明日众友归余以疾未愈兼与葛简之有约在山候之复至青沟谈诗説禅至夜半有红光闪闪大如车轮横空而过山僧云是佛灯也余惊讶叹异久之就寝又明日偕僧香巗氷魁自岭北东折过紫葢峰又东抵西架堂数椽荆扉半启仰望峰巅有天门开三字隠现树影中因迂回登陟至其下字径五尺旁书北海刘应节五字笔画矫健硃色宛然遥想前人风流如在用布索缒下探白猿洞幽竒险峭莫可名状上复折而西再登云罩寺金鸡岭此盘之絶顶处也舒目四望逺察纎毫非复前日溟蒙之象寺僧留午饭下歴青杨法藏双峰诸寺皆梵宇欹倾金碧凋落曲径苔封禅闗尘锁不能驻足时巳向暮遵山麓骑行再宿天城寺又明日病小愈归省拜扫陇墓至廿九日偕简之入山登中盘阶前芍药甚盛留连片刻至古中盘坐五松堂上虬松盘曲庭除尽绿微风披拂与茶灶杂作涛声茶罢殿前曕
　　御书碑复逾后山岭峻路窄怪石嵯峨或危立如羣象或绵亘如巨蟒或如老蚌之向月或如蹲狮之瞰云
　　与简之留览兴叹晡至青沟拙庵一见而笑曰五日三游山水之情何深耶老僧居此几廿年固未见第二人也夜饭后步中庭闻梵声有异询之乃天竺僧相见而笑约与明日游晨起自西陂逾北岭复东折过紫葢峰小憩古云根登戚少保凌云台故趾遥瞻嶕峣峰缅想当年铙吹清歌华筵舞袖宾从如云旌旂映日真壮游也今则蔓艸荒烟杳无人迹徒深凭吊之感不觉长啸响震山川命仆敛松墖扫败叶堆石为灶烹茗共饮饮罢至上方寺沿路寻古碑残碣回首天门竒拔耸峭迥异羣峰虽摩诘云林未能以笔墨彷佛也复逾岭至白云隖接引庵平冈百余畆徧植梨枣杏栗浓隂被阜席地如氍毹庵僧炊饭饱餐鼔勇游黒龙潭是游也余与简之拙庵香巗不退及梵僧三人从者六人野老一人共十五人迤逦而前行六七里则两山崪嵂髙挿云汉乱石嶙峋平堆涧底或一二里一转或百余步一折前望似无去路回顾不见来路行者皆蚓伸螘附猿跃熊攀或奋臂而争趋或倚笻而待力前后参差各不相及时为呼啸以代鼓行一路竒峰怪石野兽山禽异草浓花流泉渟潦应接不暇而望所谓龙潭者杳不可至又数里忽见巨石虹亘清流练垂苔纹藓迹映日生辉如濯疋锦江边也下有潭状若鬴澄碧鉴须睂而深不见底四围石浪旋生如蚶防真神工鬼斧疏凿而成非有灵物安能如此余谓梵僧曰西天亦有此乎僧摇手而笑众皆咋指瞪目惊怪悚栗咸请归焉余闻尚有三潭倍称竒异因强简之暨二僧从石棱上蹲伏而过余悉返旧路三梵僧亦翩然失所在矣时日影斜映山势逾逼突兀险怪与前山竒拔耸峭之势又别盘旋曲折约七八里忽闻人声就而询之指云三潭在即乃令牧防引至俯瞰潭中水色深黑蜗涎苔藓积满峭壁间气象阴森腥风忽起令人毛髪尽竖足不能留下坐石上少顷取路投龙泉寺寺外青流环绕果朩盈冈樵牧相呼鸣禽投树恍如仙源乍返人世也借榻僧房与简之订次日出山游水峪寺
　　盘山记　　　　　　　　　　　阮旻锡盘山壁立蓟门逺而望之四正如一浑然一峰耳入山中则竒峰叠出盘桓起伏百有余里故又名盘龙峰皆累石而成石磊磊然泉穿石罅而出水淙淙然介泉石间者古松罗列郁郁苍苍然夫山有石矣未必千峰皆石无肤寸土也泉矣未必万壑皆泉随处可挹也松矣未必万松偃葢中鲜杂树也斯则山之独擅其胜者乎嵗乙夘秋仲余同逺公诸君路出三河取侧径逾数岭至卫公庵顾瞻泉石而叹有似吾岛中山也登舞剑台攷唐史公为定襄道行军总管岂当日或登此峰欤晨歴青杨峪猿攀螘附可二十里至上盘礼定光佛舎利墖右一峰黄龙祖师殿也俯视八垠如观掌果最竒絶者是日秋清气爽望卢龙古塞黄花白狼三千里内烽台濠堑了然睫中而塞外山特高峻屹立万仞横絶北纪始知大荒之外别有五岳三山而瓮底醯鸡井中鼃蛤为见小也暮宿云罩寺望上方霭霭苍厓间僧言九华峰最艳丽寺曰千像唐开元寺也天门开两巗相揖厓悬壑絶必缒而后可登戚继光袁宏道而后无继者若夫悬空摇动诸石及潭洞有黒龙白猿之胜竟以人踪稀絶怅然者久之次日从山腰下古中盘询宝积大师道塲则荒芜久矣山中灵迹有除夜佛灯之异灯出自通州孤山墖上中分为数千百朶逺绕盘山诸寺至定光佛墖而止或曰墖中舎利光也噫世人终嵗劳攘廹除之夜方将与妻孥团圆杯酒间孰肯向空山寂静冷然借僧牀一觉哉而余久客燕山亦终未能一覩可慨也夫
　　盘山记　　　　　　　　　　　郑纉祖背卢龙而俯渔阳有山磅礴髙挿云霄者为盘山山巅下视边防诸塞延袤数千里若环堵然塞外层峦叠巘环云堆翠若培塿然屯絮然苍茫一望气压大漠而州邑之绣错川原之缭绕靡不歴歴可数宛在股掌间此真天府之雄观矣而山故饶竒松怪石水则或泻厓端或穿石罅吰噌曲折亡虑数十百道絶吾闽中而自燕以东则未尝或有也余以乙夘仲秋来游此山夜宿峰顶翫月时维秋中澹云不染河汉无声仰睇一轮俯察羣无不可以指顾得者而夜气回合流光上下微风摇曳墖铃时响余不能寐主僧言山为唐宝积大师卓锡地最高为挂月峰定光佛墖累其上每嵗除夜佛灯放自孤山初出一灯憩树上倐分为二为四以至千百亿经百余里络绎而前绕墖而止逺近毕见亦佛刹一竒观也余惟佛以法身能作千百亿身之众则以一灯而现千百亿灯之多也然余虽不及见佛于灯犹获见佛与灯于月清辉濯空一碧万里自谓此景更不易得而私喜其有薄縁于山灵矣明日抵古中盘登李卫公舞剑台东望九华天门怅然而返而余因有所感焉肩背单薄之忧自都燕巳然矣其东则辽海管防安之所栖也北出卢龙魏武之所以破乌桓也屹然隼雉之坚金城犹昨徐中山戚少伯之遗烈犹有存焉者乎而独是山兵燹不经梵响时闻歴唐宋以迨今兹巍然雄峙岂升沈得失治乱兴衰固在乎髙厓断谷野水闲云之外耶则一登眺间而感慨系之余又不知其何心矣
　　订游盘山卫公庵记　　　　　　孙才衡蓟城之北皆山也石顽而土燥逺近无树植独西北一面望之郁然苍秀者曰盘山闻之山中景甚竒刹亦甚众非久居者莫能游非善游者亦莫能尽也求其地之胜而游之易者则卫公庵庵四维皆石石皆怪皆松松皆夭矫屈曲莫可名状其他桃李枣栗苹梨之产厓壑间者尤不可指计遇春之时秋之日花叶芳美果实繁茂青红交错俨若锦绣蟠结康熈壬申秋余客蓟心窃慕之不果徃次年冬得广福寺住持绛璞者盘山旧住僧也叩其所见较余之所闻尤详余益怀思之友人何子仲仁顾子振美亦抱斯志愿与偕徃且推璞为导师璞虽首肯犹以不及春秋二时为缺然者余以为不然山之佳者歴四时而各献其巧春华秋实非不娱目怡情然不可久也茍不可久则非山之真面目矣曷若竒峰怪石古朩流泉参差互映不改于严寒积雪中顽青冷翠别具真赏葢所游之时不同则所取之景亦各有异也咸曰善于是相与订游而次其语以为记游之日在癸酉十二月十四日也
　　游盘山记　　　　　　　　　　龙　震余总角时即有乐山癖家居津海滨无山可乐壬戌嵗附客去江南徃返九月然诸名胜未一到葢所附者非乐山人也后又谋游登莱青济诸山皆不得其人而止三十年来深叹山水缘悭甚于功名万万也甲戌内弟胡子致中助游山资因携香林道士王野鹤作西山游西山无高峰大壑时当初春青緑未发歴歴多煤土气凡名庵胜地率皆声利所通游仅数日而兴巳败同人曰京之东有田盘山盍徃观乎乃与出长安渡潞水过三河至蓟州州去盘山二十里而村烟相接鸡犬之声相闻宛在桃花源内但少渔人相导耳遵溪而西至乱石村得入山路且行且憩不觉抵暮忽于泉声松影中见青沟禅院归投其处而止焉院甚幽僧众甚雅问及开山主则有拙庵老人在也实洞宗第三十世为百愚禅师之嗣与之语风韵可掬遂出其平生著作数十种皆雄文妙防赏阅竞夜不成寐次日偕至仙人桥命野鹤道士鼔琴拂拭铿然松风涧水互相答顷之过李靖庵主人以茗果相候余作诗付之旋登舞剑台扪翠屏山一路咏啸而归次日老人谓余曰畴昔之游乐乎更当静养全力以徧事览观也遂不出乃论道终日诘晨蒸豆苗煮杏粥食之僧慧珠思圣导余上毘卢顶东折过桃园洞登挂月自来诸峰绕舎利墖下至天门开探白猿洞洞不知其所自但身出云端云生足底御风而行杳不知其身于云于足为何物也怅然者久之山有三盘皆竒絶是日上盘雪中盘雨下盘衺阳紫气弥满乱松间变幻幽竒不可名状忽微雨从西北来纷纷洒洒遂朗诵沾衣欲湿杏花雨之句天色向暮冒雨而归入夜倐复霁月明如洗万里一碧老人向余而言曰葢人间此月不可多得而山中能如今夜我辈相遭者亦更不可多得也乃相与立石壁间看千峰动荡如在波影中漙漙露下令人肝肠俱冷次日坐青沟为佛事又次日方欲游九华五盆诸胜而山下车骑已至不复留矣嗟乎好山难遇好友难逢不惟拙庵老人惜别情殷而其弟子辈亦莫不把袂难分余独何心能不眷眷于衷乎故作是记非记游也记盘山之中有斯人也不有斯人余乌得而知盘山之胜也耶呜呼游山不难也游山而得其人难也甲戌三月既朢
　　廌青山堂记　　　　　　　　　李　锴奋起乎冯翊之区龙翔而马逸者盘之山也其阳衷虚而骨露其势竦其气遒其名亦颇着至其阴冈岭巗壑则奔放而委蛇焉势固少杀而其气若有所激如暮年烈士矍铄未肯下人者以其在阴也名亦遂不着一山也而显晦异矣枕北山之麓者曰萝村其西南石齿崰嶷吐纳云日者曰廌峰北俯小溪数里清泚溪左则双阜叠峙长松匝焉举夭矫欲飞町疃小壤错其间山氓耕之大抵皆硗确也村之北有废陆荒絶虚无人朩盛草随乱石阸塞侧肩俛首乃可入入数十武一坡隆起陟而望之中坦幅削如风台百尺耸立尘表予曰卜地树堂谁能舎此遂与二三伧把锄握斧共宣乃力拔茸剔繁旬有余日顽石徙矣菑朩作矣羣阴辟矣廓然清明日月照灼于是山环水萦云行霞起沙之粼粼石之齿齿山鸟之啁啾山花之靡靡莫不献色呈声毕効其下而吾堂亦适成予睇视久之喟然叹曰嗟乎小人斥而君子立秽私去而神明出有如是夫客过而落之曰悠哉此堂也顾何以名之予曰名者实之着也兹山之不着何予堂之有客曰虽然幸卒畀之曰苍然而业业者非廌峰乎适带吾堂南请畀之以此时辛丑秋九月朢日也
　　序
　　盘山语录序　　　　　　　　【明】焦　竑
　　老子古史官也闻先圣之遗言闵其废坠着五千言以存之古谓之道家道也者清虚而不毁万物上古南面临民之术也而岂异端者哉古道不传世儒顾以老子为异多诎其书而不讲至为方士所托于是黄白男女之説皆以傅防之葢学者之不幸而亦道之辱也近世七真者始壹意清净之説摈弃有为以复还太上之旧其功甚伟顾世人耽玩小术未能从之为可叹耳一日晤张希阳子于金陵言与余合谓盘山语录在修真十书学者多未之见欲刻传之而属余一言余少喜是书不必铅汞龙虎别安名目与化金御女自堕旁门孶孳然独治心养性之为务此七真正派也希阳子能知而表章之其识逺矣夫方士言长生者徃徃穿凿于性命之外不知养性之即为长生世儒言性命而斥养生不知养其性者同乎天道而不亡呜呼得是编而读之其皆有瘳也夫
　　国朝
　　盘谷集序　　　　　　　　　　叶臣遇余家天台鴈宕间走京师三千里至则假榻禅房扃户不出一日暮钟初罢明月在天住僧若水出拙庵大师盘谷集见示余读未卒业觉长安十斛尘拂拂从纸上却埽遂欲杖防蓟门寻宝公道塲认盘山面目值师飞锡五台未果口占以代瓣香无何其徒图南来若水急扣余扉呼居士知和尚返盘山乎余辄携图南手趺坐蒲团讯其所由图南为余述师生自彭门髫年薙染足徧大江南北鋭意参访继授灯于百愚斯和尚实洞宗第三十世后隠匡庐崆峒今则结盘山为终老计盘山片石旧为牛哀窟宅来徃望而却走当师篝灯露坐每掉尾而去人共神之遂成兰若檀波伊蒲始向白云是问师甘澹泊不事攀缘同众作务一寄吟咏徃徃防心都无思议比聴图南言兼诵其诗真有隠山大梅之操其得句也皆从光明藏中流出清而竒婉而多风髙深而闳肆余殚思竭力莫能讃一词旦晚南归又不得虎溪一笑辄着语巻尾图南归请以质之和尚
　　电光录序　　　　　　　　　　翁叔元电光录者盘山拙庵大师所着也大师得法青龙追宗曹洞扩无碍慧辨空有之精微竖大法幢体生灭之机要空王在在法性如如直证三禅启元关之幽键善超诸有酌彼防之洪波象教未夷正门斯辟尔乃垂慈尘刼高唱宗风转双树之法轮禅枝自振尽十方为佛土性水长流法无中边徧歴大千之界悟由文字总归不二之门升堂入室之徒皈依化佛散花献果之众唱叹经筵弟子徳举广舌宣音方瞳识字敷扬师训流布人间以言语为津梁借齿牙为宝筏将使摩尼异彩出尘沙中迦陵仙音满虚空界微尘国土望宇下以知归无漏诸天尽刹中而函葢虽借梯于言语实超箸于思维皇矣能仁瓣香攸托卓哉道力慧日常悬
　　盘山志序　　　　　　　　　　　　　王士祯青沟拙庵大师撰盘山志阅九寒暑至是书成而俾予序之予卒业三复叹曰古称赞寜释氏董狐觉范僧中迁固若大师者非其人与天官书言中国山川东北流尾没于渤碣葢北戒之山自终南惇物中条太行蜿蜒磅礴二千余里跨有幽并二州之境屏蔽
　　京师控扼九塞而放乎辽西盘山突起蓟门无所附丽单椒只壑自擅雄尊海内言名山者五岳之外若黄山匡庐天台雁宕武夷罗浮峨嵋青城之属率离立傲睨莫能相下盘山片石乃能与之伯仲甲乙岂无故而然欤自唐文皇驻跸斯山辽金诸帝莅止不一迨于
　　本朝
　　翠华临幸至再
　　御书
　　宸藻照耀山谷诸名岳莫敢望焉田畴报命刘幽州埽地入山宝积受记马祖普化赞助临济自时厥后尊宿比肩郁为禅窟凡此皆兹山之所独擅非惟明流秀嶂与他山争竒胜已也大师早参诸方尝谒南华憩佛日峰住五老东西二林间最后得法青龙百愚和尚遂卜莵裘于青沟老焉邈然继二古徳于千载之上机缘契合葢非偶然师尝叹山志阙如毅然思剏为之逖稽史传广搜释典山经海录靡不渔猎以至丰碑断碣名泉怪石芒鞵所及悉赍油素籍记之其志可谓勤矣发凡起例简而严核而有体有史氏之义焉其书必传于后而足备名山之掌故无疑也大师于诗最工夙有清昼灵一之目尝属予序而未暇以为昔刘宾客论僧诗有之曰因定而得境故翛然以清由慧而遣词
　　故粹然以丽晁伯以尝述其言以题黄龙诸老之诗而推本于学士大夫之助以为灵一学阮谢而又得李华张继皇甫冉辈与之游清昼为康乐之裔其相从则顔鲁公韦苏州也然则予以法味幸交于师而究无毫末之助寜无逺愧诸公乎哉
　　盘山志序　　　　　　　　　　王泽宏盘山为畿东古名胜尚矣然未有山志有之自拙庵大师始拙公之初至青沟也其地为虎豹巢穴刈荆棘结草屋以居而虎不敢害且徙去今巳成一梵刹矣逺近之居民以及樵夫牧竖莫不化之拙公念盘山之名胜其人物诗文建置物产无所纪载则久而湮没不传因自剏一稿家阮亭少司农朱竹垞太史从而讨论考订广搜博采备极精核而其书始成余披阅再四窃叹山志虽多未有如此之严洁者予因思歴代诸史不具论至郡州县志郡州县之史也修之不得其人或改窜旧本稍事増补或访闻失实遂入登记甚有发凡起例剽夺冗率并体裁而亦失之者此可以言志乎惟兹山志成于拙庵一人之手而阮亭竹垞两君子学有根柢词无枝叶如耕之有畔织之有幅画然而不可紊故其书必传然又思拙公既巳悟道埽除文字复留心于此不几于文人结习蹈绮语之戒乎然而此拙公之功行也夫盘山终古不坏而登此山与住此山者有时而坏不有以志之则其人不传然登此山与住此山者虽坏而终不絶于世不有以志之则其作诗文者之用意与建置之苦心亦等于草朩朽腐巳耳此拙公之功行为不可及也不然佛家视山河大地一切如幻何有于盘山即五山十刹亦比之逆旅传舎又何有于人物诗文及建置物产乎拙公遣弟子索序者再余不暇然不敢辞而惟论其大畧后人游盘山者其必持此以问津矣
　　盘山志序　　　　　　　　　　　高士竒燕京诸山发自太行络绎起伏巍峨雄伟卫于
　　皇都以壮万邦之瞻盘山独离立兀峙窈窕崚嶒别开生面公安袁中郎谓其外骨中肤故石峭而木茂亟称为竒观余早客
　　辇下屡欲襆被裹粮探穷林壑久而未果康熙辛酉扈
　　跸出古松亭闗春徃夏归两荷
　　赐游时在钩陈豹尾间虽登眺永日未遑以芒鞵竹杖从事偶纪数诗诗亦未佳迄今思之有若不能忘者归田以来寓居平湖地皆浅洲曲渚无崇山大岭可以陟览舒啸思发兴一游浙东天台雁宕金华诸竒胜乃自山荆亡后奉母无人依依膝下不忍逺离且筋力衰懒日惟手一编坐槛牖下即郊园野圃经月不一二过焉于戏生平名山之愿于兹巳矣拙公忽以盘山志寄示追念旧游忽忽十四年慨然兴叹余尝与人言盘山自外望之无殊众山一入其境则耸嶂怪壑竒石刻露若奔若蹲若鬭若堕不可名状长松美荫带阜婴峦南中诸山不少巉厓冲湍未有如此之幽邃者
　　皇上銮舆上
　　陵寝道所经由时来临憩泉声松韵每洽
　　宸襟
　　御藻留题辉映山谷顾可无志乘以示永久乎拙公所撰简当典善又得阮亭侍郎竹垞检讨共相订正搜讨无遗使读者不必身歴其境巳有防心矣拙公有道力能诗经始青沟为卓锡地详宋牧仲中丞碑记中其与兹山不朽云
　　盘山志序　　　　　　　　　　宋　荦盘山在
　　京城东二百里而近一曰盘龙山蜿蜒盘薄故名一曰四正山山特立无倚蠭窠莲瓣四面如一故名
　　一曰田盘山三国时田畴所盘桓去田从盘俗省也今感化寺古碑犹载田氏事云其山多怪石其树多松石之昂者欲翔欹者欲坠欲压绵谷亘巗松生石罅臃肿蜷蹙怒而不得逞则徃徃作蛟虬挐攫之势其水皆奔泉从髙处下郦道元所称望山上水可髙二十余里素湍浩然其间梵宇窣堵之胜神灯鬼火谲诡幻怪之观与夫龙蛇之神虎豹鼪狸之窟穴髙僧隠士墨客之所镌镵山皆擅而有之其与江南之匡阜黄海闽之武夷越之台宕粤之罗浮巴蜀之峨嵋诸名山争雄长于域内宜也然而亘千百年来山志亡有探竒之士每以为憾讵非阙畧与抑山之灵有所待如释氏之所谓缘与拙公来自江右卓锡兹山既辟青沟禅院居之毅然以山志自任而少司农阮亭王公太史竹垞朱公实佽助之凡屡削稿阅九寒暑而志成然后山之深水之秀树石之幽竒与夫梵刹窣堵之胜神灯鬼火诡谲幻怪之观龙蛇之神虎豹鼪狸之窟穴髙僧隠士墨客之镌镵一旦若抉剔洗濯而出而献竒効灵于兹山以与江南之匡阜黄海闽之武夷越之台宕粤之罗浮巴蜀之峨嵋争雄长而盘无愧色则志之功顾不伟哉曩余观察通永与拙公为方外交每欲助成斯志防迁去不果今乐观其成为之序所以幸兹山之缘也拙公名智朴受记莂于百愚斯和尚为曹洞宗尤工诗阮亭以清昼灵一方之论者以为然
　　盘山志序　　　　　　　　　　智　朴康熙辛亥秋朴结茅盘谷为终老计日与二三子游见此山葱葱郁郁秀色摩霄怪石嵯峨飞蹲舞掉清泉古朩随人上下而其中隠士髙流今古叠出赋诗题字徧满厓壁因思夫名胜必得志乗以传然后山川之英华人文之粹美与夫建置之沿革物产之丰饶因之以见不则汗漫无闻而巳甲子春宋牧仲观察过访山中以此谋之牧仲欣然喜朴因偕法侣佛藏相与搜讨未几而牧仲开府江右佛藏云亡事遂不果戊辰夏王子千郎中入山复商畧之谓必襄此举于是涉竒歴险考古验今窃谓天假其缘以相成也不谓子千出守惠州逺去天末又不果呜呼好事难成一至于此此心耿耿欲罢不能庚午夏携弟子德意详观形势绘之为图更寻旧典増益其所未备稿成质之阮亭竹垞二公二公慨然首肯互为较定遂付雕镌因述其颠末如此亦以见经始之不易云尔





　　钦定盘山志巻十二
　　钦定四库全书
　　钦定盘山志巻十三
　　艺文四
</div>
    <div class="pagination">
<a href="钦定盘山志_page37.html">上一页</a><span>...</span><a href="钦定盘山志_page33.html">33</a><a href="钦定盘山志_page34.html">34</a><a href="钦定盘山志_page35.html">35</a><a href="钦定盘山志_page36.html">36</a><a href="钦定盘山志_page37.html">37</a><span class="current-page">38</span><a href="钦定盘山志_page39.html">39</a><a href="钦定盘山志_page40.html">40</a><a href="钦定盘山志_page41.html">41</a><a href="钦定盘山志_page42.html">42</a><a href="钦定盘山志_page43.html">43</a><span>...</span><a href="钦定盘山志_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
