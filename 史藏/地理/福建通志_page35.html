<!DOCTYPE html>
<html>
<head>
    <meta charset="UTF-8">
    <title>福建通志 - 第 35 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 35 页/共 239 页</h1>
    <div class="content">　　熙朝欣逢
　　圣诞【或正旦长至】身羁职业心恋
　　阙廷伏愿
　　玉烛长调庆雍熙于九牧
　　金瓯永固登仁寿于万年【臣】等无任瞻
　　天仰
　　圣踊跃懽忭之至谨奉
　　表称
　　贺以
　　闻
　　接
　　诏礼
　　诏书所至地方官员具龙亭防舆仪仗鼓乐出郭迎接
　　【福州在西关外接官亭】朝使下马捧
　　诏书置龙亭中南向朝使立于亭东地方官员具朝服北向跪迎鼓乐前导朝使上马同各官随亭后行至明伦堂
　　龙亭擡放堂上文武各官分东西序立朝使东立西向赞礼生赞排班地方官员排班乐作行三跪九叩头礼朝使奉
　　诏授展读官展读官跪受诣开读案前宣读众官皆跪
　　宣读毕展读官捧
　　诏书授朝使朝使捧置龙亭中众官行三跪九叩头礼
　　毕皆退朝使复将
　　诏书捧交总督转交布政司誊黄呈送总督颁行文武
　　各衙门
　　迎春礼
　　土牛式
　　土牛胎骨用桑柘木身髙四尺【按四时】长三尺六寸【按三百六十日】头至尾长八尺【按八节】尾长一尺二寸【按十二月】鞭子用栁枝长二尺四寸【按二十四气】牛色以本年为法头角耳用年天干身用年地支蹄尾肚用纳音【天干甲乙属木色青丙丁属火色红戊己属土色黄庚辛属金色白壬癸属水色黒地支亥子属水色黑寅夘属木色青巳午属火色红申酉属金色白辰戌丑未属土色黄纳音如甲子年立春纳音属金用白色余仿此】笼头构索以立春日日干为笼头色【说见上】构用桑柘木索孟日用麻【谓寅申己亥日】仲日用苎【谓子午夘酉日】季日用丝【谓辰戌丑未日】造牛以冬至节后辰日于嵗徳方取水土【甲年东方甲位乙年西方庚位丙年南方丙位丁年北方壬位戊年东南方戊位己年东方甲位庚年西方庚位辛年南方丙位壬年北方壬位癸年东南方戊位今福州府造牛兼取忠懿王座下土少许】
　　芒神式
　　芒神服色用立春日支辰受尅为衣色尅衣辰为系腰色【如立春子日属水衣取土尅水用黄色系腰取木尅土用青色余日仿此】头髻用立春日纳音为法【金日平梳两髻在耳前木日平梳两髻在耳后水日平梳两髻右髻在耳后左髻在耳前火日平梳两髻右髻在耳前左髻在耳后土日平梳两髻在顶直上】罨耳用立春时为法【从夘至戌八时罨耳用手提阳时左手提隂时右手提从亥至寅四时罨耳或揭或掩寅时揭从左边亥时掲从右边子丑二时全戴盖寅亥时为通气故揭一边子丑时为严凝故全戴】鞋袴行纒以立春纳音为法【逢金木系行纒鞋袴金行纒左阙悬在腰左木行纒右阙系在腰右水日俱全火日俱无土日着袴无行纒鞋子】老少以立春年为法【寅申己亥老子午夘酉壮辰戌丑未幼身高三尺六寸按一年三百六十日】
　　迎春仪注
　　有司预期塑造春牛并芒神于东郊外春牛亭立春前一日府州县率属俱穿蟒袍补服至春牛亭通赞导至拜位唱就位【各官俱就拜位】上香鞠躬拜兴拜兴初献爵再献爵三献爵读祝文读毕通赞又赞两拜礼毕簪花【各官俱簪花】上席酒三巡属官先行长官次之春牛随后迎至府州县头门外土牛南向芒神西向
　　鞭春仪注
　　本日清晨备牲醴果品府州县率属俱朝服通赞导至拜位唱就位鞠躬拜兴拜兴初献爵再献爵三献爵读祝文读毕通赞又赞两拜兴导至土牛前各官俱执防仗排立两傍通赞赞长官击鼓【凡三系】遂擂鼔【鼔手自擂】赞鞭春各官击牛者三揖平身通赞导至芒神前揖平身礼毕
　　耕耤礼【照雍正五年颁行】
　　耤田坛位
　　礼记祭统云天子亲耕于南郊诸侯耕于东郊今耤田四亩九分在东郊外田后即
　　先农坛按春秋文义云天子之社广五丈诸侯半之今京师
　　先农坛髙四尺二寸寛五丈福建坛制髙二尺一寸宽
　　二丈五尺
　　先农牌位髙二尺四寸寛六寸座髙五寸寛九寸五分
　　红牌金字填写
　　先农之神坛后正房三间配房各一间正房中间供奉先农神牌东间收贮祭器农具西间收贮耤田米谷配房东间置办祭品西间令看守农民居住坛庙耤田之外周围筑土为墙开门南向
　　耕耤日期
　　每年十月初一礼部颁厯预择日期奏
　　闻行文各省督抚转饬所属同日一体遵行前期致斋
　　二日
　　祭品
　　帛一【青色】羊一　豕一　铏一　簠二　簋二　笾四　豆四
　　器具
　　农具赤色牛黑色耔种箱青色所盛耔种照本省土宜择勤谨农夫二名免其差役给以口粮令看守
　　坛宇灌溉耤田敬谨收贮所收米粟以供各该处祭祀之粢盛
　　仪注
　　祭日督抚率所属俱穿朝服到坛通赞生导诣盥洗所盥手净巾毕通赞唱执事者各司其事主祭官就位【就拜位】陪祭官各就位【照官衔品级就拜位】瘗毛血迎神通赞生导主祭官陞　坛就位【就神位前】唱上香又上三块香通赞唱跪陪祭官皆跪行三叩礼兴复位【复拜位】安神行三跪九叩礼兴进帛进爵行初献礼通赞唱诣酒尊所主祭官诣酒尊所通赞唱司尊者举幂酌酒诣
　　先农神位前就位跪通赞唱陪祭官皆跪献帛献爵叩首兴诣读祝位跪读祝文【读毕】三叩首兴复位行亚献礼通赞唱诣酒尊所主祭官诣酒尊所通赞唱司尊者举幂酌酒诣
　　先农神位前就位跪通赞唱陪祭官皆跪献爵叩首兴复位行终献礼【仪同亚献】彻馔送神行三跪九叩礼兴读祝者捧祝司帛者捧帛通赞生导诣燎所焚祝帛复位一揖礼毕
　　午时行耕耤礼督抚并所属俱换蟒袍补服省城督抚秉耒知县执青箱知府播种府城知府秉耒佐贰执青箱知县播种外州县正印官秉耒佐贰执青箱播种专城卫所亦用正印官秉耒如无所属之员即选择耆老执箱播种行耕时耆老一人牵牛农夫二人扶犁九推九返农夫终亩耕毕各官率属暨耆老农夫望
　　阙谢
　　恩行三跪九叩礼
　　救防礼
　　凡日月薄蚀钦天监推算分秒及圆复时刻颁行到省转行各府州县行救防礼防日督抚提镇在本衙门救防外府州县在正印官衙门救防省城各属分赴藩臬两衙门救防【福州府暨闽县属在藩司处府佐贰暨侯官县属在臬司处】前期结防于大堂及仪门设香案于露台上设金鼔于仪门内两旁设乐人于露台下设各官拜位于露台上下俱向日传集僧道至期隂阳官报日初食各官具朝服通赞唱排班班齐唱跪叩乐作各官行三跪九叩礼毕乐止班首官上香毕通赞唱跪各官俱跪班首官击鼓三声众鼓齐鸣再上香乐作各官俱暂起立隂阳官报食甚【食及所推分秒】各官仍排班乐作行三跪九叩礼如前仪隂阳官报复圆鼔声止通赞唱跪叩乐作各官又行三跪九叩礼乐止礼毕【月食救防仪同】
　　乡饮酒礼
　　顺治初令京府及直省府州县每嵗举行乡饮酒礼设賔僎介主酒席于存留钱粮内支办凡以申明
　　朝廷之法敦叙长幼之节遂为定制云
　　乡饮酒仪注
　　京府及直省府州县每嵗正月十五日十月初一日于儒学行乡饮酒礼前一日执事者于儒学之讲堂依图陈设坐次司正率执事习礼至日黎明执事者宰牲具馔主席及僚属司正先诣学遣人速賔僎以下比至执事者先报曰賔至主席率僚属出迎于庠门之外以入主居东賔居西三让三揖而后升堂东西相向立赞两拜賔坐执事又报曰僎至主席又率僚属出迎揖让升堂拜坐如前仪賔僎介至既就位执事者唱司正扬觯执事者引司正由西阶升诣堂中北向立执事者唱賔僎以下皆立唱揖司正揖賔僎以下皆揖执事者以觯酌酒授司正司正举酒曰恭惟
　　朝廷率由旧章敦崇礼教举行乡饮非为饮食凡我长幼各相劝勉为臣尽忠为子尽孝长幼有序兄友弟恭内睦宗族外和乡里无或废坠以忝所生读毕执事者唱司正饮酒饮毕以觯授执事执事者唱揖司正揖賔僎以下皆揖司正复位賔僎以下皆坐唱读律令执事者举律令案于堂之中引礼引读律令者诣案前北向立唱賔僎以下皆立行揖礼如前读毕复位执事者唱供馔案执事者举馔案至賔前次僎次介次主三賔以下各以次举讫执事者唱献賔主起席北面立执事者斟酒以授主主受爵诣賔前置于席稍退赞两拜賔答拜讫执事者又斟酒以授主主受爵诣僎前置于席交拜如前仪毕主退复位执事者唱賔酬酒賔起僎从之执事者斟酒授賔賔受爵诣主前置于席稍退赞两拜賔僎主交拜讫各就位坐执事者分左右立介三賔众賔以下以次斟酒于席讫执事者唱饮酒或三行或五行供汤又唱斟酒饮酒供汤三品毕执事者唱彻馔彻饮案讫唱賔僎以下皆行礼僎主僚属居东賔介三賔众賔居西赞两拜讫唱送賔以次下堂分东西行仍三揖出庠门而退凡乡饮酒礼髙年有徳者坐席居上余以次序齿而列其有违犯科条者不许干良善之席违者罪以违制敢有喧哗失礼者扬觯者以礼责之
　　主府知府州知州县知县如无正印官佐贰官代位于东南
　　大賔以致仕官为之位于西北
　　僎賔择乡里年髙有徳之人位于东北
　　介以次长位于西南
　　三賔以賔之次者为之位于賔主介僎之后除賔僎外众賔序齿列坐其僚属则序爵
　　司正以教职为之主扬觯以罚
　　赞礼者以老成生员为之
　　乡饮酒方位图见下












　　乡约讲读
　　圣谕
　　顺治九年颁行六谕卧碑文于八旗直各省十六年议准译书六谕令五城各设公所择善讲人员讲解开谕以广教化直省府州县亦皆举行乡约该城司及各地方官责成乡约人等于每月朔望日聚集公所宣讲
　　康熙九年
　　上谕十六条通行晓谕八旗佐领并直各省督抚转
　　行府州县乡村人等切实遵行
　　一孰孝弟以重人伦　一笃宗族以昭雍睦一和乡党以息争讼　一重农桑以足衣食一尚节俭以惜财用　一隆学校以端士习一黜异端以崇正学　一讲法律以儆愚顽一明礼让以厚风俗　一务本业以定民志一训子弟以禁非为　一息诬告以全良善一诫窝逃以免株连　一完钱粮以省催科一聨保甲以弭盗贼　一解讐忿以重身命二十五年覆准
　　上谕十六条令直省督抚转行提镇等官晓谕各该营伍将弁兵丁并颁发土司各官通行讲读雍正元年
　　钦定
　　圣谕广训十六章共计万言刋刻颁行分发府州县乡村令生童诵读每月朔望地方官聚集公所逐条宣讲兵民皆得恭听俾
　　圣教覃敷云
　　祭社稷礼
　　凡府州县皆有社稷坛今省城坛在郊之北春秋二祭俱用仲月上戊日主祭官福建布政使司祭前三日斋戒将祭之前一日省牲治祭物洁笾豆扫除坛上下及设幕次中门外【是夕献官以下就幕次宿】本日献官以下俱夙兴执事者陈设其坛坐南向北设社位于稷之东设稷位于社之西每位羊一【用匣盛贮未啓盖居左在笾之北】豕一【用匣盛贮未啓盖居右在豆之北】笾四盛枣栗形盐薧鱼【居左在羊之南】豆四盛韭菹菁菹醓醢鹿醢【居右在豕之南】簠二盛黍稷【居笾之左】簋二盛稻梁【居豆之右】铏一盛和羮【居中在笾豆之南】帛一【黒色长一丈八尺用篚装贮未上】别设一小案【阁祝版香炉居坛正中】献官具祭服执事者捧祝版至幕次佥名【佥毕捧置案上】执事者取毛血盘置神位前牲案下实酒于尊加幂【在坛下东北】置水于盆加帨【在坛下西北】焚香燃烛明炬通赞唱执事者各就位陪祭官各就位献官就位【引赞引献官就拜位】通赞唱瘗毛血执事者以毛血瘗于坎【在西北隅】啓牲匝盖通赞唱迎神跪叩首叩首叩首兴平身【献官以下俱一跪三叩兴平身】又唱奠帛行初献礼【司帛者捧帛司爵者捧爵各立以俟】引赞赞诣盥洗所【献官诣盥洗所】执事酌水进巾【献官盥手帨巾】赞诣酒尊所【献官诣酒尊所】司尊者举幂酌酒【注酒于爵】赞诣社神位前【献官陞自左阶至神位前】赞奠帛【捧帛者自右进于献官献官受而举之仍自左授于执爵者奠于神位前】赞俯伏兴平身【献官俯伏兴平身】赞诣稷神位前【仪同前】赞诣读祝位【献官诣读祝位】赞跪【献官跪】赞众官皆跪赞读祝【读祝者取祝跪读于献官之左】读毕通赞唱俯伏兴平身【献官以下俱平身】唱复位【引赞引献官降自右阶复原位】通赞唱行亚献礼【仪同初献但不奠帛不读祝】通赞唱行终献礼【仪同亚献】通赞唱饮福受胙执事者设饮福位【在坛中稍北】执事者先于社位前割取羊左脚置于盘及于酒尊所酌酒于爵同立于饮福位之右以俟引赞引献官诣饮福位赞跪【献官跪】赞饮福酒【一人自右跪进爵于献官献官饮毕一人自左受虚爵以退】赞受胙【一人自右跪进胙于献官献官受讫一人自左跪接捧由中门以退】赞俯伏兴平身【献官俯伏兴平身】通赞唱复位【献官降自右阶复位】唱跪叩首叩首叩首兴平身【献官以下俱一跪三叩兴平身】通赞唱彻馔【执事者各诣神位前稍移动笾豆】通赞唱送神唱跪叩首叩首叩首兴平身【献官以下俱一跪三叩兴平身】通赞唱读祝者捧祝进帛者捧帛各诣瘗所献官陪祭官离位分东西班立【俟捧祝帛者由中道而过】通赞唱望瘗引赞赞诣望瘗位【引献官至望瘗位】执事者以帛焚于坎中焚毕以土实坎通赞唱礼毕
　　雍正十年三月初七日奉
　　上谕申饬各直省督抚转饬各府州县卫所其社稷坛暨风云雷雨山川城隍坛俱依定例脩建如式一体遵行以崇报享
　　陈设祭物图见下
</div>
    <div class="pagination">
<a href="福建通志_page34.html">上一页</a><span>...</span><a href="福建通志_page30.html">30</a><a href="福建通志_page31.html">31</a><a href="福建通志_page32.html">32</a><a href="福建通志_page33.html">33</a><a href="福建通志_page34.html">34</a><span class="current-page">35</span><a href="福建通志_page36.html">36</a><a href="福建通志_page37.html">37</a><a href="福建通志_page38.html">38</a><a href="福建通志_page39.html">39</a><a href="福建通志_page40.html">40</a><span>...</span><a href="福建通志_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
