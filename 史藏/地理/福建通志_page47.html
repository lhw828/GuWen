<!DOCTYPE html>
<html>
<head>
    <meta charset="UTF-8">
    <title>福建通志 - 第 47 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 47 页/共 239 页</h1>
    <div class="content">　　闽僻界南服非战争之地自驺无诸及揺以夏肄之余助汉蹙项酧勲启封遂有南土不数传而江淮徙戸闽地为墟延及孙呉以讫于唐代有胙封是不一姓然皆末运人微无足述者陈元光父子三世徳造于闽至今漳湖之民犹歌舞之他如王审知之绥辑敉宁庙食人祖留从効陈洪进之不忘起家顺天归命莫不息兵宁人一方芘頼由此观之爵位何常惟忠贞不渝威惠兼著者始克保世承家盟于带砺至于后嗣弗率黠帅怙权覆坠之机有如影报废兴之际盖有土若斯之难也我
　　国家混一区防式遏乱畧
　　圣祖仁皇帝神圣英武削平三藩出闽人于汤火之内数十年来海疆宁谧民不知兵闲访钓龙逸事骑马
　　雄图穆然但见山丹而水碧盖天下之平乆矣列纪瓯越开宗以及
　　本朝爵邑亦如齐晋燕赵列于世家为胙土命氏者之法戒云志封爵
　　福州府
　　汉闽越王无诸越东海王揺【越王勾践之后也姓驺氏秦并天下废为君长以其地为闽中郡及诸侯叛秦无诸与揺率越归番君呉芮从诸侯灭秦当是时项羽主命不王之汉击项籍无诸与揺率越人佐汉伐楚髙帝五年复立无诸为闽越王王闽中故地都东冶无诸卒郢继立　孝惠三年举髙帝时功曰闽君揺功多其民便服乃立揺为东海王都东瓯世号曰东瓯王】
　　郢【无诸之子初孝景三年呉王濞反欲从闽越闽越未肯行独东瓯从及呉破东瓯受汉购杀呉王丹徒呉王子子驹亡入闽越怨东瓯杀其父屡请击之建元三年闽越发兵围东瓯东瓯使人告急天子天子遣中大夫严助发防稽兵救之未至闽越引兵去六年闽越兴兵击南粤南粤守天子约不敢擅发兵而以闻汉多南粤义遣大行王恢出豫章大司农韩安国出防稽两道击之兵未□岭郢发兵距险其弟余善与宗族谋曰汉兵众强即幸胜之后来益多灭国乃止今杀王以谢天子天子罢兵国完不听乃力战不胜即入海皆曰善即杀郢遣使者奉王头上符玺请所立恢等便宜案兵告大司农使使奉王头驰报天子诏罢两将军兵以繇君丑独不与谋乃使中郎将立丑为越繇王奉无诸祭祀】
　　丑【无诸孙闽越别封于繇曰繇君既立为王余善以杀郢威行国中民多属遂窃自立为王繇王不能制上闻之曰余善首诛郢师得不劳因立余善为东越王与繇王并处】
　　余善【郢之弟元鼎五年南粤反余善上书请以卒八千从楼船将军击南粤相吕嘉等兵至掲阳以海风波为解不行持两端隂使南粤及汉破番禺楼船将军杨仆请引兵便击东越上不许令屯豫章梅岭以待命明年秋余善闻杨仆请诛之汉兵留境遂发兵距汉道号将军驺力等为吞汉将军入白沙武林梅岭杀汉三校尉自称武帝退保泉山既更徙处南行去泉山五百里居大泽中朱买臣言于帝请发兵浮海直指泉山陈舟列兵席卷南行可破灭也上遣横海将军韩説出句章浮海从东方徃楼船将军杨仆出武林中尉王温舒出梅岭越侯为戈船下濑将军出若邪白沙击之元封元年冬入东越繇王居股杀余善以其众降】
　　居股【繇王既杀余善以降上以闽地阻悍数反覆改封居股东成侯万戸诏军吏皆将其民徙处江淮间东越地遂虚】
　　粤衍侯呉阳【阳前在汉汉使归谕余善余善不听及横海军至阳以其邑七百人反攻越军于汉阳余善诛封阳为卯石侯】
　　粤建成侯敖【敖与居股谋杀余善余善诛封敖为开陵侯】
　　呉孙亮【永安三年黜为侯官侯夫人随之国居侯官】
　　东晋孔坦【咸和中封晋安男】
　　刘宋栁元景　沈庆之【孝建中俱封晋安郡公】
　　晋安王子勋【孝武第三子大明四年封食邑二千戸泰始二年伏诛】
　　周盘龙【泰始三年封晋安郡晋安县开国子食邑四百戸】
　　晋平王休佑【文帝第十三子初封山阳王泰始四年改封六年以休佑贪虐不可涖民留京邑卒諡曰刺七年追免为庶人凡十三子并徙晋平郡元徽元年听还都】
　　原丰县侯宣彦【休佑次子泰始末封寻免】
　　齐晋安王子懋【武帝第七子初封江陵公建元四年进封】
　　晋安王寳义【字智勇明帝长子建武元年封梁受禅封巴陵郡王諡曰】
　　晋安郡王寳寅【字智亮明帝第六子建武初封后改封鄱阳王中兴二年谋反奔魏】晋安王纲【武帝第三子天监五年封大寳元年入即位是为简文帝】
　　晋安郡王方智【元帝子承圣元年封绍泰元年自浔阳入即位是为敬帝】
　　陈寳应【侯官人父羽为郡雄豪梁时晋安数反累杀郡将羽初煽惑成其事后复为官军乡导破之由是郡兵权由已出侯景之乱晋安太守賔化侯萧云以郡让羽羽令寳应典兵侯景平元帝以羽为晋安太守陈武帝辅政羽请归老求传郡于寳应武帝许之绍泰三年封侯官县侯武帝受禅授闽州刺史领会稽太守文帝即位加其父光禄大夫仍命宗正録其本系编为宗室寳应娶留异女为妻侯安都之讨异寳应遣兵助之又资周迪兵粮出冦临川及都督章昭达破迪文帝因命讨寳应诏宗正絶其属籍寳应据建安湖际逆拒昭达昭达深沟髙垒不与战但命为篺俄而水盛乘流放之突其水栅寳应众溃执送京师斩建康市】
　　陈晋安王伯恭【字肃之文帝第六子天嘉六年封】
　　唐福王绾【顺宗第五子永贞元年封】
　　王潮【字信臣光州固始人父恁世业农潮为县史唐末僖宗入蜀羣盗起夀春人王绪刘行全攻防固始闻潮及弟审邽审知俱材勇召从军中以潮为军正是时蔡州秦宗权方募士以益兵绪以光夀二州籍附焉乃以绪为光州刺史他日责租赋于光州绪不能应宗权怒发兵攻绪绪惧与行全防众南走悉举二州兵渡江转掠江洪防州光启元年防汀漳有众数万绪以道阻粮少令军中无得以老弱自随犯者斩时潮足弟扶其母以从绪切责潮曰吾闻军行有法无不法之军对曰人皆有母不闻有无母之人绪怒命斩其母潮曰潮等事母如事将军既杀其母安用其子请先母死将士皆为之请乃止防母死不敢哭夜殡道左有望气者谓绪军中当有暴兴者绪潜视部将有勇畧及气质魁岸者多因事杀之众惧军次南安潮説前锋将刘行全曰吾属弃坟墓妻子而为盗者为绪所胁耳今绪雄猜将吏之材能者必死吾属不自保朝夕况欲图成事哉行全大悟与潮相持而泣乃选壮士伏篁竹间擒绪绪自杀众推行全为将军辞曰我不及潮请以为主潮固辞不克乃除地剚剑祝曰拜而剑三动者奉以为主至其弟审知拜剑跃于地众以为神罗拜之审知让潮自为副潮令于军曰今天子防难当出交广入巴蜀以奨王室遂引兵将还光州戒其属所过秋毫无犯行及沙县泉州人张延鲁等以刺史廖彦若贪暴帅老奉牛酒迎潮潮围泉逾年克之遂有其地福建观察使陈岩表潮为泉州刺史大顺二年岩病召潮欲授以军政未至而岩卒其壻范晖自称留后潮遣从弟彦复为都统审知为都监攻之经年不下白潮罢兵潮报曰兵尽益兵将尽益将兵将尽吾当自往彦复等惧亲犯矢石破之晖弃城走为将士所杀潮入城自称留后素服岩以女妻其子延诲厚抚其家汀建二州皆举听命潮尽有五州地是嵗唐即以潮为福建观察使黄连洞蛮围汀州潮遣兵击破之闽地畧定乃遣僚佐巡州县还流亡劝农桑定租税交好邻封保境息民闽人安之干宁三年唐以福州为威武军拜潮为节度使检校尚书左仆射四年卒赠司空弟审知嗣为节度】
　　王审邽【字次都唐干宁元年权泉州事三年实授四年加工部尚书五年加金紫光禄大夫检校戸部尚书光化二年加兵部尚书琅琊郡开国男三年加左仆射进封开国侯寻授威武军节度副使天复二年加司空三年加司徒进封开国伯食邑七百戸在政十二年为人喜儒术通春秋善吏治流民还者假以牛犁兴完庐舍中原乱公卿多来依审邽如右省常侍李洵翰林承防知制诰兵部侍郎韩偓中书舍人王涤右补阙崔道融大司农王标吏部郎中夏侯淑司勲员外郎王拯刑部员外郎杨承休文馆直学士杨賛图王倜集贤殿较理归傅懿等皆入闽赖以免祸因遣子延彬作招贤院礼之寻卒諡曰武肃长子延彬唐天祐初审知为琅琊王奉诏三品以下得自除授乃墨勅延彬权知泉州军州事二年实授梁开平三年加金紫光禄大夫转右仆射封琅琊郡开国男寻转司空四年加云麾将军干化二年授特进阶加检校太保进封开国伯五年加检校太傅开国侯贞明四年闽王简授管内三司发运副使次子延钧后唐天成元年以节度行军司马检校太傅权泉州刺史后杀延翰而自立僭号改元三子延美闽龙启二年刺泉州四子延武闽永和元年刺泉州寻加太傅进开国伯至闽王昶通文元年移刺建州延彬子继崇后唐长兴元年闽王墨勅权判泉州事三年加检校司空闽龙启元年加检校太保进封琅琊郡开国男又有继严继业继勲皆王氏羣从先后皆刺泉州继勲延钧仲子后为留从効所迎立者也】
　　王审知【字信通状貌雄伟隆准方口出入常乘白马军中望之披靡号白马三郎初唐以王潮为福建观察使潮以审知为副使有过失犹加棰挞审知无怨愠色及潮寝疾舍其子命审知权节度事让于审邽不许诏审知检校刑部尚书节度观察使留后始潮未入闽闽人謡曰潮水来岩头没潮水去矢口出岩谓陈岩也矢口知也审知既为观察留后厚事朱全忠光化元年全忠荐审知为节度使同中书门下平章事昭宗在鳯翔赐审知朱诏自三品皆得承制除授天祐初进封琅琊郡王唐亡梁开平三年加中书令进封琅琊王寻封闽王升福州为大都督府是时杨行宻据有江淮审知嵗遣使泛海自登莱朝贡于梁审知虽起盗贼而居身俭约好礼下士常蹑麻屦府舍卑陋未尝营葺寛刑薄赋公私富实境内以安一时知名士如唐相王溥子淡杨渉从弟沂唐进士徐寅辈皆依审知仕宦建学四门以教闽士之秀者招来海中蛮夷商贾海上黄﨑波涛为阻一夕风雨雷电震击遂成为港闽人以为审知徳政所致号为甘棠港梁亡或劝其自建国审知曰宁为开门节度不作闭门天子后唐同光三年卒年六十四諡忠懿】
　　五代王延翰【字子逸审知长子审知卒后唐同光四年拜延翰节度使是嵗荘宗遇弑中国多故延翰取史记闽越王无诸传示其将吏曰闽自古王国也不王何待于是军府将吏上书劝进延翰遂自称大闽国王宫殿百官皆仿天子之制而犹禀唐正朔延翰为人壮伟美晳如玉妻崔氏而悍延翰不能制审知丧未期已彻几筵多选良家子为妾崔氏性妬良家子之美者辄幽之别室系以大械刻木为人手击其颊又以铁锥刺之一嵗死者八十余人崔氏病见祟而死初延翰立骄淫残暴蔑弃兄弟出其弟延钧为泉州刺史延翰选良家子时延钧上书极谏不悦由是有隙建州刺史延禀本姓周审知养子也自审知时与延翰不协因与谋作乱十二月合兵袭福州延禀先至梯城而入执延翰暴其罪恶斩于门外延钧至延禀纳之推为威武留后】
　　王延钧【审邽次子也既立更名鏻后唐天成二年拜鏻节度使累加检校太师中书令三年封闽王初延禀与鏻之谋袭福州也延禀先执延翰而杀之明日鏻兵始至延禀自以养子推鏻而立之延禀还建州鏻饯于郊临诀谓鏻曰善继先志无烦老兄复来鏻啣之长兴二年延禀为奉国节度使闻鏻有疾遂率兵攻其西门使其子继雄将水军袭南门鏻遣楼船指挥使王仁达拒之仁达伏甲舟中伪立白帜请降继雄喜登舟伏发刺杀继雄枭首西门延禀众溃见执鏻曰予不能继先志果烦老兄复来遂杀之延禀子继升守建州闻败奔钱塘鏻乃遣其弟都教练使延政如建州慰抚吏民后唐即拜延政为建州刺史长兴三年上书请授尚书令不报遂絶朝贡鏻好鬼神道家之説道士陈守元巫者徐彦林兴盛韬等以左道见信诱鏻建寳皇宫极土木之盛以居守元守元谓鏻曰寳皇命王少避其位后当为六十年天子鏻欣然逊位命其子继鹏权主府事既而复位遣守元问寳皇六十年后将安归也守元传寳皇语曰当为大罗仙人四年有言真封宅龙见者鏻更命其宅曰龙跃宫遂诣寳皇宫受册备仪卫入府即皇帝位国号闽改元龙启追諡审知为昭武孝皇帝庙号太祖立五庙置百官以福州为长乐府闽地狭小国用不足以中军使薛文杰为国计使文杰多察民间隂事致富人罪而籍没其资以佐用榜棰之外至用铜斗火熨又説鏻抑挫宗室犯者辄杀之闽人及宗室子皆重足而立从子继图不胜愤恚谋反坐诛连坐千余人文杰又言于鏻曰陛下左右多奸臣非质诸鬼神不能知也荐妖巫徐彦辈察之文杰与内枢宻使呉英有隙英病在告文杰省之曰主上以公乆疾欲罢公近宻适闻仆言公但小苦头痛行将愈矣上或遣使来问慎勿以他疾对也明日使巫视英疾巫言于鏻曰适见北庙崇顺王讯呉英曰汝何故谋反以金锤击其首鏻以语文杰文杰曰未可信也宜问其疾何如英果以头痛对即收下狱命文杰劾治英自诬服并其妻子杀之英尝典闽兵得军士心闻英死皆怒先是建州有呉光者文杰利其财将治之光率众万人叛入呉至是光请兵于呉呉信州刺史蒋延徽引兵攻建州鏻遣其将王延宗救之兵在道不肯进曰不得文杰不能讨贼鏻惜不与太后及福王继鹏请与之以纾难乃以槛车送文杰军中文杰善术数自占过三日可无患送者闻之故疾驰二日而至军士磔文杰于市闽人争投以瓦石脔食立尽明日鏻使赦之已不及初文杰为鏻造槛车谓古制疎濶乃更其制形如木柜攅以铁芒内向动辄触之既成而首被其毒云龙启三年改元永和王仁达有擒延禀之功典亲兵鏻心忌之尝问仁达曰赵髙指鹿为马以愚二世果有之耶仁达曰秦二世愚故髙指鹿为马非髙能愚二世也今陛下聪明朝廷官不满百起居动静陛下皆知敢有作威福者族灭之而已鏻慙赐以金帛退谓人曰仁达智畧在吾世犹可用不可遗后世患卒诬以罪而杀之鏻妻早卒继室金氏贤而不见答审知有婢金鳯姓陈氏鏻嬖之遂立为后作九龙帐以居之初鏻嬖吏归守明以色见幸号归郎鏻后得风疾金鳯与归郎通百工院使李可殷者又因归郎以进国人歌曰谁谓九龙帐惟贮一归郎鏻婢李春燕有色其子继鹏烝之鏻病继鹏因金凤以求春燕鏻怏怏与之次子继韬怒谋杀继鹏继鹏惧与皇城使李仿图之永和元年十月鏻飨军大酺殿坐中昏然言见延禀来仿以鏻病已甚乃令壮士先杀李可殷于家明晨鏻力疾视朝诘可殷死状仿出与继鹏率皇城卫士鼓噪而入鏻匿九龙帐中乱兵刺杀之未殊宫人不忍其苦为絶之遂杀继韬及金鳯归郎鏻在位十年见杀諡曰惠皇帝庙号太宗】
　　王继鹏【鏻长子既立更名昶改元通文以李仿判六军诸卫事仿自念有弑君之罪而专制朝政心常自疑隂养死士以为备昶患之因大飨军伏甲擒仿杀之枭首朝门诏暴仿罪告谕中外仿部曲千人烧启圣门夺仿首奔呉越钱氏晋天福二年昶遣使朝贡京师髙祖遣散骑常侍卢损册封昶为闽王拜其弟继恭临海郡王昶以已既袭为帝不受册称疾不见令弟继恭主之损还昶无所答继恭遣其佐郑元弼随损贡方物致书晋大臣述昶意求以敌国礼相往来髙祖怒下诏暴其罪归其贡物兵部员外郎李知损上书请籍没其物而禁锢其使者于是下元弼狱狱具引见元弼俯伏曰昶处荒徼不知礼义陛下方示大信以来逺人臣将命无状愿伏斧锧以赎昶罪髙祖乃赦元弼遣归昶亦好巫拜道士谭紫霄为正一先生又拜陈守元为天师信重之更易将相刑罚选举皆与之议受赂请托其门如市尝教昶作三清台三层于禁中以黄金数千斤铸寳皇及元始天尊太上老君像昼夜作乐焚香祷祝冀得大还丹妖人林兴以巫见幸事无大小兴辄以寳皇语命之而后行昶忌其叔延武延望三年夏虹见宫中兴托神语曰宗室将为乱乃命兴率壮士杀延武延望及其子五人后兴事败亦被杀昶愈惑乱立父婢春鷰为淑妃寻立为后百役繁兴用度不足有司除官皆令纳赂籍而献之以货多寡为差又遣毉人陈究以空名堂牒卖官于外民有隠年者杖背隠口者死迯亡者族果菜鸡豚皆重征之昶弟继严判六军诸卫事疑而罢之以季弟继镛代闽初以太祖元从为拱宸控鹤二都昶更募壮士为腹心号宸卫都赐予独厚于他军控鹤都将连重遇拱宸都将朱文进皆以此怒激其军昶好为长夜饮强羣臣酒醉则令左右伺其过失从弟继隆醉失礼斩之叔父延羲阳为狂愚以避祸昶衣以道服幽于私第数侮拱宸控鹤二军将天福四年北宫火昶疑重遇军士所为内学士陈郯素以便佞为昶所亲信昶语以火事郯以告重遇重遇惧夜率卫士纵火焚南宫昶挟爱姬子弟黄门卫士斩闗而出宿于野次重遇迎延羲立之延羲令其子继业率兵袭昶及之射杀数人昶知不免掷弓于地继业执而杀之并其妻子皆死无遗諡昶曰康宗】
　　王延羲【审知少子既立更名曦改元永隆遣使朝贡于晋铸大铁钱以一当十曦自昶世倔强难制昶相王倓每抑折之曦亦惮倓不敢有所发新罗遣使聘闽以寳剑昶举以示倓曰此将何为倓曰不忠不孝者斩之羲居旁色变曦既立新罗复献剑曦思倓前言而倓已死命发塜戮其尸倓面色如生血流被体是年秋曦自称大闽皇冬复称帝泉州刺史余廷英尝矫曦命掠取良家子曦怒下御史劾之廷英进买宴钱千万曦曰皇后贡物安在廷英又献皇后钱千万乃得不劾曦尝嫁女朝士有不贺者笞之御史中丞刘赞坐不纠举将加笞谏议大夫郑元弼切谏曦谓元弼曰卿何如魏郑公乃敢强谏元弼曰陛下似唐太宗臣为魏郑公可矣曦喜乃释赞曦弟延政为建州节度使封富沙王与曦不协数举兵相攻曦由此恶其宗室多以事诛之曦妻李氏捍而酗酒贤妃尚氏有色而宠李仁遇曦甥也以色嬖之用以为相国计使陈匡范増算商之法以献曦曰匡范人中寳也已而嵗入不豋其数乃借于民以足之匡范以忧死其后知其借于民也剖棺断尸弃之水中曦常为牛饮羣臣侍酒醉而不胜有诉其私弃酒者辄杀之诸子继柔弃酒杀其赞者一人他日又宴侍臣皆以醉去独翰林学士周维岳在曦曰维岳身甚小何饮之多左右曰酒有别肠曦欣然命剖视之左右曰杀维岳无人复能侍陛下剧饮者乃止谏议大夫黄峻舁榇诣朝堂极谏曦怒贬峻漳州司户叅军校书郎陈光逸上书疏曦过恶五十余事曦命卫士鞭之百不死以绳系颈挂于木乆乃絶连重遇弑昶惧为国人所讨与朱文进连姻以自固曦心疑之常以语诮重遇等重遇等流涕自辩李氏妬尚氏之宠欲图曦而立其子亚澄乃使人隂谓重遇等曰上心不平于二公柰何重遇等惧六年三月曦出游醉归重遇遣马步使钱达拉于马上杀之諡曰景宗】
　　王延政【审知子晋天福六年延政请于曦欲以建州为威武军自为节度使曦以建州为镇安军延政为节度使封富沙王延政改镇安为镇武数以书谏曦滛虐曦怒遣杜建崇监其军延政逐之曦乃起兵攻延政为延政所败镇武判官潘承祐屡请息兵脩好延政不从曦使者至延政语悖慢承祐长跪切谏延政怒顾左右曰判官之肉可食乎承祐声色愈厉延政即于建州建国称殷改元天徳以承祐为吏部尚书杨思恭为兵部尚书同平章事时国小民贫军旅不息思恭増山泽田畆之税鱼盐蔬果皆倍征之承祐复上书言十事甚切直延政削其官爵勒归私第连重遇既杀曦集闽羣臣告曰昔太祖武皇帝亲冐矢石遂启有闽及其子孙滛虐不道天厌王氏百姓与能当求有徳以安兹土羣臣皆莫敢言乃掖朱文进升殿率百官北面而臣之文进以重遇判六军诸卫事王氏子弟在福州者无少长皆杀之以黄绍颇守泉州程赟守漳州许文缜守汀州称晋年号时开运元年也泉州军将留从効因州人共杀绍颇送首建州迎王继勲为刺史漳州人闻之亦杀赟迎王继成为刺史以归延政文缜惧举汀州降延政遂得三州地福州禆将林仁翰杀重遇并斩文进传首建州二年闽之故臣共谋迎延政归福州南唐李景闻闽乱发兵攻之延政以方有唐兵未暇徙都遣其从子继昌守福州令指挥使王仁讽将兵卫之赏仁翰甚薄仁翰不自言其功发两军甲士万五千人诣建州以拒唐兵初光州人李仁达浦城人陈继珣俱叛延政奔福州二人至是不自安説仁讽杀继昌仁达欲自立惧众不附以雪峰寺僧卓严明示众曰此非常人也被以衮冕率诸将吏北面臣之延政闻之族仁讽家命统军使张汉真将水军防漳泉兵讨之汉真至福州严明无他方畧但于殿上噀水散豆作诸法事而已仁讽闻其家诛灭开门力战执汉真斩之仁达自判六军诸卫事使仁讽屯西门继珣屯北门仁讽从容谓继珣曰吾叛富沙非忠人以从子托我而与人杀之非信与建兵战所杀皆乡曲故人非仁弃妻子使人鱼肉之非义因拊膺恸哭仁达闻而杀之由是兵权尽归仁达乃大阅战士令军士突前刺杀严明众共推仁达使居严明之坐自称威武留后奉表称藩于李景亦遣使入贡于晋景以仁达为威武军节度使更其名曰义及景兵攻破建州延政遂降景景迁其族于金陵以为饶州节度使进封鄱阳王是嵗南唐保大四年也南唐将查文徽与枢密使陈觉劝景乘胜并取仁达觉曰臣能不兵而致之景以觉为宣谕使召仁达入朝仁达不从觉还至建州矫发汀建信抚州兵攻之时枢宻使魏岑安抚漳泉闻觉起兵亦发兵应觉景怒翰林学士冯延已等言兵已行不可止乃以王崇文为招讨使王建封为副使益兵防之以中书舍人冯延鲁与魏岑陈觉监其军仁达惧遂送欵于呉越钱氏时呉越王钱佐镠之孙元瓘之子也立时年十三诸将皆少之佐乃立黜其大将之不法者由是慑服防仁达求救于佐佐召诸将与计皆不欲行佐奋然曰吾为元帅乃不能举兵耶诸公皆吾家所蓄士敢有异议者斩乃遣统军使张筠赵承泰等率兵三万水陆赴援遣将誓军号令整肃大败景兵延鲁等遁去获其将杨业蔡遇等遂取福州而还遣兵戍之佐立七年卒赠忠献王国人立佐弟悰寻被废乃立俶俶使佐子昱守福州后归于宋】
　　宋福王与芮【理宗弟咸淳三年由荣王进封】
　　益王昰【度宗长子母杨淑妃封为吉王徳祐二年正月元兵逼临安进封益王判福州陈宜中等奉为天下兵马都元帅广王昺副之开府福州发兵除吏以秀王与檡为福建察访使先入闽中抚吏民谕同姓檄召诸路忠义同奨王室五月朔即位于福州改元景炎是为端宗】
　　兴化府
　　泉州府
　　陈南安王叔俭【宣帝子】
　　五代防从効【永春人防孤事母兄以孝悌闻颇知书好兵法晋天福末朱文进杀闽王曦据位署其党黄绍颇为泉州刺史从効时为泉州散指挥使与王忠顺董思安等议曰吾属世臣王氏令其子孙为文进鱼肉我等坐视可谓忠乎乃置酒从効家募死士陈洪进等五十二人持白梃乘夜入城刼库兵擒绍颇斩之立审邽孙继勲为刺史从効等三人自署为统帅洪进等皆为指挥使继勲令洪进送绍颇首于建州奉延政为主文进来攻从効大破之防李景兵至延政降南唐从効亦以兵刼继勲送之金陵自领泉漳二州防后景即建泉州为清源军授从効节度泉漳等州观察使累迁同平章事兼侍中中书令封鄂国公晋江王从効在郡専以勤俭养民知人疾苦恒衣布素置公服中门侧出乃服之尝言我世贫贱不可忘本郡人爱之部内安治王氏有二女适人从効奉之甚谨资给丰饶每嵗取进士明经谓之秋堂周世宗征淮南李景以兵十万保紫金山从効累表言顿兵老师形势非便既而果败江北之地尽为周有因遣牙将蔡仲赟为商人以帛书表置革带中自鄂路送欵于周又遣别驾黄禹间道表贡世宗嘉纳从効又乞置邸京师世宗以其素附江南虑非便且是时与李景画江为界遂不纳从効臣景如故防景迁洪州从効疑其徙地近闽且图已颇惧遣从子绍錤赍厚币献景宋初上表称藩遣使假道呉越入贡太祖特命使者入闽赐抚之使未至从効疽发背卒景赠从効大尉灵州大都督】
　　谢图南【同安人以才兼文武举歴官封开国男食邑本县】
　　宋陈洪进【仙游人防有壮节颇读书习兵法及长以材勇闻兵籍从攻汀州先登补副兵马使从防从効杀黄绍颇王继勲使麾下送绍颇首于建州众以道阻贼盛惮不敢行洪进独请徃至尤溪贼众数千遮道洪进绐贼曰福泉二州已为义师所袭尔辈复为何人戍守即持绍颇首示之曰我送此建州迎嗣君归国尔辈将安归乎贼遂溃渠帅数人皆听命洪进至建州延政大悦以为本州马歩行军都校既而遣归泉州及延政入江南景以从効为清源军节度使洪进为统军使与副使张汉思同领兵柄累立战功从効卒少子绍镃典防务月余洪进诬绍镃将召呉越人以叛执送江南推汉思为防后自为副使汉思年老醇谨不能治军事事皆决于洪进汉思病其専因大飨将吏伏甲谋杀之酒数行地忽大震栋宇垂倾坐立皆不自持同谋者以告洪进洪进急起众惊悸散汉思见事不成虑洪进先发常严备之洪进子文显文颢皆为指挥使勒所部欲击汉思洪进不许一日从二子常服安歩入府叱散直府兵时汉思方处内斋洪进即出袖中巨钥反闭之使呼于邸门曰郡中军吏皆欲陈君知防务众情不可违当以印见授汉思猝不知所为出印门隙与之洪进即召将校吏士告之曰张公老矣授我以印使我领郡事众皆贺洪进迁汉思别墅以兵守之请命于江南李煜煜以洪进为清源军节度泉南等州观察使时宋太祖平泽潞下扬州取荆湖威震四海洪进心惧遣衙将魏仁济间道奉表自称清源节度副使权知泉南等州军府事且言张汉思年老不能御众请臣领之恭听朝防太祖遣通事舍人王班赍诏抚谕建隆四年遣使两入朝贡干徳二年制改清源军为平海军授洪进节度泉漳等州观察使检校太傅赐号推诚顺化功臣铸印赐之以文显为节度副使文颢为漳州刺史及江南平呉越王入朝洪进不自安遣文颢入贡太祖因诏召之遂入觐至南剑州闻太祖崩归镇发哀太宗即位加检校太师明年入朝朝廷遣翰林使程徳元至宿州迎劳之既至赐钱千万白金万两绢万疋増其食邑洪进遂上言愿以所管泉漳永郡献于有司太宗优诏嘉纳以洪进为武宁军节度使同平章事防京师奉朝请诸子皆授近郡赐白金万两各令市宅六年封杞国公雍熙元年进封岐国公洪进年老富贵且极上言求致仕优诏免其朝请二年以疾卒赠中书令諡曰忠顺】
　　广王昺【度宗第三子初为信王徳祐二年进封广王判泉州寻进封卫王端宗崩陆秀夫奉帝嗣位时年八嵗改元祥兴既而徙居厓山陆秀夫负之投海是为帝昺】
　　国朝郑鸣骏【遵义侯】郑缵绪【慕思伯】施琅【靖海侯世袭事详泉州人物传】
　　漳州府
　　明陈秀【字文昆海澄人崇祯末封武刚伯顺治初归顺正黄旗世袭阿达哈哈番】
　　国朝陈辉【字灿珠海澄人明崇祯末封忠靖伯明亡后遂率所部归诚总督李率泰请于朝封慕仁伯】黄梧【一等海澄公世袭一十二次详人物传】黄芳度【梧长子袭封一等公以死事追封王爵諡忠勇】黄芳世【梧从子袭一等海澄公详人物传】黄芳泰【芳世胞弟承袭一等海澄公加太子太保】黄应缵【芳度子袭封一等海澄公】黄廷【慕义伯】周全斌【承恩伯】
　　延平府
　　刘宋南平王休元【文帝第二子元嘉十六年封】
　　齐南平王鋭【髙帝第十五子】南平郡王寳修【字智宣明帝第九子建武元年封二年改封邵陵王中兴二年谋反赐死】
　　建宁府
　　刘宋建安王休仁【文帝第十二子元嘉二十九年封】
　　齐建安王子真【武帝第九子】
　　陈建安王叔卿【宣帝第五子大建四年封】
　　宋建王眘【太祖六世孙秀王偁之子绍兴五年封建国公三十年进封建王髙宗禅位是为孝宗】建安郡王禥【太祖十一世孙福王与芮之子初赐名孜淳祐十一年封建安郡王理宗立为皇太子后即位是为度宗】
　　邵武府
　　汀州府
　　宋彭孙【连城人封陇西郡开国侯食邑千六百戸】
　　元罗良【长汀人元至正间散资募士捕杀漳州山冦提兵解福州围以功陞福建右丞兼广东道宣慰司都元帅特授资政大夫进封晋国公】
　　国朝刘国轩【长汀人天津总兵封伯赠太子少保】
　　福宁府
　　台湾府
　　永春州
　　国朝林兴珠【建义将军建义侯】
　　龙岩州













　　福建通志巻十七
　　钦定四库全书
　　福建通志卷十八
　　学校
　　学言效也校者教也古者建国君民教学为先盖王化之始基士游其间所由明伦育徳陈艺以底于成胥是道也闽自唐李椅始劝民学常观察继之大兴学校每嵗贡士与中州齿至宋而海濵四先生出杨罗李朱接踵挺生闽南道学匹濓洛而上接洙泗由是观之学校之闗于人才非细尠也我
　　国家
　　列圣相承首重学校颁卧碑饬士子广励学宫意良厚矣
　　我
　　皇上临雍访道崇
　　圣追封前后
　　锡扁立碑光腾庠序比复颁定经书详定礼乐祭器木铎所狥山陬海澨儒风丕振闽士生今宜何如奋励以副作人之化也夫规模大备则徳意旁敷礼器既陈则景行倍切诗有云鼔钟于宫声闻于外言名实之相应也履斯地者尚亦畏神服教而无忝章逢哉志学校
　　福州府
　　福州府儒学【在城南兴贤坊中为　大成殿左右两庑殿之南为防门又南为櫺星门门内左为更衣所为名宦祠右为斋宫为乡贤祠学在庙之东中为明伦堂堂左右为四斋曰志道依仁据徳游艺南为仪门门外为泮池上跨石桥下通三元沟潮汐出入焉桥之南为大门东为宰牲房为奎光阁西为神厨为常衮祠堂之北为尊经阁又北为启圣祠祠路从堂西角门折而入堂东北为米廪为馔堂东为教官宅五所为诸生学舍敬一亭在堂之东南勒明世宗敬一箴并范浚心箴程颐四箴凡六碑射圃在堂之东北有亭额曰观徳云先是唐学宫在今布政司西观察使李椅始移于此宋转运使杨克让郡守范亢许宗夀王祖道教授常濬帅守王镕呉革元宪使赵宏伟教授刘直陈俊屡有増建明洪武四年燬于火七年知府杨士英建后知府唐珣胡有恒巡抚厐尚鹏御史陈永复提学熊尚文相继修葺　国朝康熙十一年重建　大成殿三十年明伦堂为风折壊三十二年总督兴永朝巡抚卞永誉重建三十八年督抚司道府县绅士重建尊经阁教官宅今仅存二所诸生学舍俱废雍正元年奉文府州县学启圣祠俱改为崇圣祠八年布政使潘体丰申请督抚重修　大成殿　泮额嵗试取进文武童各二十名科试取进文童二十名雍正元年　特恩加泮额一次府学及大县学俱七名中县学俱五名小县学俱三名乾隆元年　特恩加泮额一次大学中学小学名数如前　学租顺治五年派定一十七两八钱康熙二十一年总督姚启圣捐置学田五十七畆六分五十六年巡抚陈璸捐置学田一百一十四畆九分零坐产侯官县六都七都】
　　四旗清书官学【在闽县板平巷雍正六年设立】
　　闽县儒学【在九仙山之麓中为　大成殿殿南为防门又南为櫺星门明伦堂在　大成殿后其门东向左右二斋曰居仁由义教官宅在学宫之后尊经阁在教官宅之北诸生学舍米廪馔堂皆备焉学初创于宋庆厯间后知县方叔完荘谊修之元至元间燬学官丁尧新之其后县尹呉鼎张徳教谕陈振玉学官髙子琳蒋景説明御史陈仲述副使李惟益御史陈永复丁澄顾俨尹仁佥事钟珹知府郑时唐珣相继修葺　国朝顺治十八年县令周雍时移县治于学宫概行毁废仅存　文庙明伦堂嵗乆倾圯康熙二十年知县祖寅亮教谕顾纶赞请于上官合绅士同力捐修并移建文昌阁教谕宅左明伦堂右训导宅在明伦堂左雍正元年奉文建崇圣祠在大成殿右九年知县张堂署县同知杨瑞祥教谕黄呈元训导黄席正申请上官重修　大成殿　泮额原嵗试取进文武童各十五名科试取进文童十五名雍正二年奉文准照府学嵗科两试各取进文童二十名　学田原额一千八百四十八畆一分零坐产鼓山合北二里实徴学租银五百三十三两二钱三分零康熙二十一年总督姚启圣捐置田二十六畆二分零五十六年巡抚陈璸捐置田八十六畆一分零坐产髙恵归善崇贤等里】书院【曰鼇峯书院在左三坊康熙四十八年巡抚张伯行建设捐置田业以供诸生膏火五十年　御赐三山养秀扁额雍正九年巡抚赵国麟重修増设学舍广集生徒亲临讲学雍正十二年奉文给帑金千两以资膏火巡抚卢焯课督实行士习以端】社学【曰振文在旧县前街之北曰河东在南津坊徳贵巷曰普文在易俗里曰昌际在南津坊温泉坊内曰鼇峯在左三坊曰崇正在喜夀坊曰龙台曰长桥曰沙合俱在嘉崇里曰藤山在时升里今俱废雍正二年新设在南闗外文昌铺】正音书院【一在法海寺一在华林寺雍正七年奉文设立】
　　侯官县儒学【在县治东官贤坊内右为　文庙防门外有泮池左为明伦堂堂之北为尊经阁阁下为养贤堂其东又有阁曰奎文斋舍廨宇皆备焉先是学创于宋庆厯间知县方叔完荘谊修之元景定间燬于火县尹邓衍新之割县东地以辟西庑其后县尹魏扬祖明知县姚徳布政使周颐教谕罗伦御史丁澄镇守尚书薛希琏知府唐珣胡有恒提学熊尚文相继修葺　国朝康熙十九年督学孙期昌知县姚震同绅士捐修　文庙雍正元年奉文建崇圣祠在　文庙左八年知县陈克嵩重修　泮额取进名数视闽县　学田原额三百六十五畆九分零实徴学租银六十二两三钱五分零康熙二十一年总督姚启圣捐置田三十八畆六分零五十六年巡抚陈璸捐置田六十三畆七分零坐产闽县崇贤归善二里】书院【曰共学书院在西门街北旧懐安县学明万厯间并入侯官改今名顺治间重修康熙二十四年总督王国安巡抚金鋐改旧制而新之四十五年巡抚李斯义修葺学舍延师课士于其中一时文风称盛焉曰登云书院在登云坊内曰道山书院在乌石山麓曰拙斋书院在三山驿前曰三山书院在西闗外西湖之上曰古灵书院在古灵溪旁曰山义学在十二都以上惟共学书院存余俱废】社学【曰博文曰寳文俱在右三坊曰文林在闽山庙巷曰应文在右一坊曰懐西在保定营曰懐南在善化坊曰懐东在将军山南曰越峯在华林坊今俱废雍正二年新设在文儒坊铺】正音书院【一在共学书院一在文儒坊铺雍正七年奉文设立】
　　长乐县儒学【在县治东兴贤坊内中为　大成殿殿西为明伦堂东为崇圣祠祠前为敬一亭亭前为名宦乡贤祠斋舍廨宇皆备焉射圃在学西南山塔下有观徳堂堂前为正志轩学建于唐干符间至宋元祐始备其制明知县任衡罗叙王涣龙琰以忠夏允彛相继修辟　国朝顺治四年燬于防六年重建教官宅仅存未燬者一所云　泮额取进名数视闽县　学田明知县呉遵括废寺田园六百六十四畆三分输之学随为里胥侵没知县蒋以忠复之　国朝顺治间迁界田荒康熙间复界陆续报垦二百五十一畆四分零实徴学租银五十一两九钱五分零二十一年总督姚启圣捐置田三十一畆三分零】书院【曰徳成书院曰龙峯书院俱在方安里曰蓝田书院在十六都曰南山书院在塔旁曰鳯岐书院在十五都】社学【曰髙隍在县治西曰河阳在平政门曰龙南在十都曰石梁在十五都曰阜林在二十都雍正二年新设二所一在古县乡一在厚福乡】正音书院【在城中雍正七年奉文设立】
　　福清县儒学【在县治东右为　大成殿左为明伦堂殿南为东西庑为防门为櫺星门门左右为名宦乡贤祠堂南为东西序为仪门为泮池堂左为崇圣祠斋舍廨宇皆备焉射圃在明伦堂仓后有亭曰观徳学建于宋元丰初邑人提举游冠卿所捐地也后知县方叔完刘敦曹进副使程文海知州毋逢辰贾思恭州判乃麻歹皆修葺焉至正九年知州林泉生乃更正其制明佥事牟俸知县厐瑽邑人都御史陈仕贤知县督应元叶梦熊许梦熊欧阳劲相继増修　国朝康熙二十一年重葺三十九年邑人封奉政大夫李日爃重建　泮额取进名数视闽县学田原额二百五畆零实徴租银二十二两三钱六分零康熙二十一年总督姚启圣捐置田五十畆五分】书院【曰龙江书院在海口龙山之麓曰闻读书院在县东福唐里曰石塘书院在县西文兴里】社学【曰蒙亨在北隅后坡曰养端在西门曰西塘在官塘边曰崇文曰擢英俱在南隅场前曰永安在南隅郑巷曰文在在县前曰仰髙在南下隅曰玉井在北隅上井曰中峯在光贤里雍正二年新设在城北明徳书院】正音书院【在明伦堂左奎光阁雍正七年奉文设立】
　　连江县儒学【在县治东南东为　文庙名宦祠乡贤祠在防门左右崇圣祠在庙后西为明伦堂为稽古阁堂南为泮池泮池之外为鳯池学宫后有尼山射圃在其西隅学初在县治东宋嘉祐间知县朱定创之绍兴间始移今所淳熙八年邑人郑鉴言于令苏懋改其制南向其后知县赵汝训郑沆元县尹尔佳徳明成和教官徐复平章珠布哈秘书监贡师泰明叅政蔡潮知县欧阳瀚凌玉玑郭轩向镐张贤教官郑嗣善马子騝相继修建万厯间尚书呉文华言于有司大葺之崇祯间燬于火　国朝康熙十一年重建后又圯于风十七年复重修雍正二年署县张兆鳯三年知县刘良璧五年知县彭之昙相继修葺　泮额原嵗试取进文武童各十二名科试取进文童十二名雍正二年奉文准照大学嵗科两试各取进文童十五名　学田原额五十四畆零邑人呉文华捐置嗣因迁移报荒复界后实存田四十五畆二分零年徴租银一十九两三钱一分零康熙二十一年总督姚启圣捐置田一十三畆四分知县王仁灏捐置田三畆八分零教谕富懋业捐置学租六百斛】社学【在县治东雍正二年新设在县学内】正音书院【在县治朱文公书院内雍正七年奉文设立】
　　罗源县儒学【在县治东南西为　大成殿殿南防门左右为名宦乡贤祠殿后为崇圣祠左为明伦堂斋舍廨宇皆备焉射圃在县治右学始于宋庆厯间知县陈偁建旧在四明寺南知县袁符始移今所其后主簿廖睨邑人黄序教谕林兴祖元县尹丁徳孙明教谕黄绶典史谢志保知县汤文端陈琼同知韦济知县麦瑾李南徐珪训导柴琬知县邓公善呉周相继修葺　国朝顺治间知县李彦珂康熙间知县张四维蔡彬王楠教官林岱张升蔡璧郑汧先后修建　泮额嵗试取进文武童各八名科试取进文童八名　学田实在二十九畆八分零年徴租银三两六钱康熙二十一年总督姚启圣捐置田一十一畆二分零】社学【曰县东曰拜井曰梅溪曰善化曰招贤曰临济曰新丰曰徐公曰罗平曰林洋曰黄童俱以里名今废雍正二年新设三所一在笃行铺一在大获铺一在圣坛铺】正音书院【在县城内雍正七年奉文设立】
　　古田县儒学【在县西隅右为　文庙名宦祠在防门东乡贤祠在防门西左为明伦堂斋舍廨宇皆备焉射圃在学旁学始于宋景徳间知县李堪建绍兴中燬于冦知县周邦耀移创西郊其后屡移至寳祐二年知县许鉴始定今所明知县邓恭主簿龚钺御史罗澄教授周瑄知县汪璀县丞呉仪副使杨泽知县屠容御史李如奎胡文靖同知叶符知县周逵刘伦知府胡有恒知县杨存礼教谕叶宗舜知县刘曰相继増建　国朝顺治三年燬于冦后知县呉来仪建之至康熙二十年又加修葺　泮额嵗试取进文武童生各八名科试取进文童生八名　学田原额一百三十一畆七分零实徴学租银二十一两三钱康熙二十一年总督姚启圣捐置田二十六畆六分】书院【曰溪山书院在县北有朱熹扁曰溪山第一曰浣溪书院在八都曰螺峯书院在九都曰崇正书院在南门外以上惟溪山书院存余俱废曰玉泉书院在囦闗国朝运同陈大辇建】社学【在杉洋村雍正二年新设】正音书院【在一保玉堂坊左雍正二年奉文设立】
</div>
    <div class="pagination">
<a href="福建通志_page46.html">上一页</a><span>...</span><a href="福建通志_page42.html">42</a><a href="福建通志_page43.html">43</a><a href="福建通志_page44.html">44</a><a href="福建通志_page45.html">45</a><a href="福建通志_page46.html">46</a><span class="current-page">47</span><a href="福建通志_page48.html">48</a><a href="福建通志_page49.html">49</a><a href="福建通志_page50.html">50</a><a href="福建通志_page51.html">51</a><a href="福建通志_page52.html">52</a><span>...</span><a href="福建通志_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
