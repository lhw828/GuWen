<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 324 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 324 页/共 394 页
  </h1>
  <div class="content">
   江西通志卷一百三十一
&lt;史部,地理类,都会郡县之属,江西通志&gt;
　　钦定四库全书
　　江西通志卷一百三十二
　　艺文【记十一】
　　明
　　上犹县均田记　　　　　　　　尹　台
　　南安为江西徼郡上犹之隷南安又郡之最徼邑也其地前阻雄韶右绾郴桂左浮章贡之水后枕防衡诸峻山亘延极于无际故其土田经纬乎丘陵川泽之衍非水之澨则山之原阜陂陀也正德中盗起郴防之交祸搆连数省上犹扼盗出入吭背故环数百里间并极蹂躏之惨久因据结成巢田荒莱不耕治者数歳及抵平而县已墟莽相望塍陇旷荡莫可稽辨矣已又割邑之半为崇义疆理互错赋籍弥失所推考嵗当改造则奸吏猾胥视贿糈下上操轻重于赋科中譬称物不以衡锤低昻惟其扪揣民龂龂相哄争讼牒棼积筐箧若猬毛吏于其邑者恒病之是时主计之臣议括天下民田上犹蔽于险逺卒莫得以情闻久之民始聚议控奏于朝乃部勘下所司多嵗吏更以难集弗为任郡司理江都楼君奉檄往摄邑事检牒矍然叹曰是安得后民所急泄泄玩上委漫不一为之所邪夫田畮弗正则赋税无均赋税失覈则讼狱繁作政之不获所平其此之由乎乃舎茇于郊躬程督诸役就事视沃推瘠则耆甿差其壤度袤絜广则量人执其凖揆画形图则史书记其曲分积勾股则防算陈其数不再月事讫功竣四距咸周三壤并则计田成亩而审较之分明即畮制赋而虚诡之弊絶盖自是田以戸归故赋无漏稽之籍戸以丁实故役靡滥追之扰士兴学而民赴业市野欢歌不知恵之所从出者于是士谂于民曰昔之患苦其谓何今之乐顺其谓何非司理君孰为之也乃相与建祠祝君而因树石祠中以状徴余言镵之石楼君名懋中余南都所校士世以科第显江都其善政在南安非一事而上犹人颂思其治绩尤众余所记特重均田故不及附书
　　南康县学重修祭器记　　　　　刘　节
　　圣朝王祀孔子天下郡邑咸设学学有庙礼乐器度至隆至备宪宗皇帝御极从礼官请春秋释奠乐用轩悬舞用八佾笾豆簠簋罍爵之数咸视天子千百世下上崇祀夫子典礼至矣无以加矣南康为吾郡属邑设学立庙视郡无杀焉祀夫子礼器视郡学无杀焉杀以乐舞尔矣嵗更歴邑吏变置学博士弟子代易典守弗常恪恭寖懈以弛备者阙矣新者故矣精致者败矣金者木矣木者竹者陶矣铏毁而盂矣爵毁而桮矣尊罍毁而甖矣王祀夫子典礼顾若是咎孰归哉戎备宪使林公按部至礼谒庙庭退而讲于堂进博士弟子曰祀夫子礼器备乎哉佥曰弗备也公乃命摄邑唐丞盛以赎金从事笾竹为之豆木为之簠簋登铏尊罍爵咸范金为之夫子一位笾豆十二簠簋四登一铏二云雷尊一牺尊一象尊一爵三备乃已顔曾而下降杀如制咸备乃已凡为爵一百三十有九凡为登五凡为铏二十凡为簠为簋四十有四凡为笾为豆一百八十有八凡为尊三旣备乃释菜告成事焉于戏盛哉重道崇教钦制饬度敦化兹举备矣嗣是作室以居博士门堂寝宇备矣作舎以肄习诸弟子舎以楹计二十器成事事有序哉可谓美矣公莆人为工部抗疏庭笞谪判支郡起天子新诏进今官硕材宏度贞守懋政君子称焉鲁侯作泮鲁人颂曰敬明其德维民之则允文允武自求伊祐颂公功者以之
　　新筑剑江堤记　　　　　　　　夏良胜
　　丰城治滨于江以雷焕得剑故江以剑名章贡袁吉临瑞之水必经其壖而后入豫章以潴彭蠡禹迹不及故道无廻折众流淙潨岸乃善崩崩则龈腭之迹削崖剖瓮割防庐而入江者先后无纪或曰剑虽去而遗光上烛夜干星斗蛟螭潜窟时起而夺其精曜亦能作怪妖涛益江之害也令是者咸知宜堤不曰劳甚则曰费甚不曰十时议则曰吾传舎也卒弗举某年某来令斩斩有见乃曰前吾令弗为也后吾令又弗为也民其鱼矣乎遂属耆老召匠石而计所以为堤者沿江之民踊跃听令供役无避丁伐石于山斲材于林畚土于隆冈隠阜无公私之域糇粮财用既具基址既畧厚薄既揣量其工而命之日趋孔棘间投沈铁使蛟螭不近而材者辏以矗石者壁以立畚者实之登登许许达旦暮弗有咨者越一嵗告成延袤数百丈其崇如云江流循堤而底定民以殿居者咸德令曰令居我也方砻石请纪其绩令适以事忤上竟坐以堤之费有浮于籍者遂解官去民代辩弗听惧泯令也请益笃是不可无记也江之害果江耶果蛟螭耶皆天也堤成而害息人胜之也彼令之害人也以一令而已天之害民以一邑之民而不能免人之害令亦天也是所以败天下爱民之令也然予闻开洪州者有韦公筑堤捍江功尤博也乃以笞卒之诬弗及辨而卒以韩公之铭白于后后之思公者曰非公吾之尸入海矣故庙祀翼如也丰城洪州部也令去而思以不泯思之未已终必庙也若是而人之胜者大矣可以起天下爱民之令也故不可无记愧予文鄙非韩记也
　　银溪桥记
　　南条山自粤而闽峤入吾郡境耸然而崧以大者曰血木岭岭据今广昌县为防胜横絶东南屹若屛蔽防利硗确等树剑防百锋芒寒栉比立故一名牙梳障土老石顽路蹊盘旋前往后失垅冈复摩仰压頫坠鸣壑万雷乔林亿矛时或黯然雾飘然雨跬歩拄掌蒙若无所于覩故郡名山凡数百十咸以岭为宗纠灵育气故老云多寳藏卒无见焉有泉百余窦循麓出清澈眉须可鉴是曰旴源旴从日旦之象也明之喻也离奔坎行斗折数十里势悍驶或澒洞射击或组织练带或拥石而下或束峡飞洒驱潮卷海大震林谷撼岳如吼虎直下数千仞至桂湖凡七折而燕石横溜渟滀不异离窦时故名白水又名银溪溪上下舟行失利破没沦溺恒有之来往闽粤人每曰陆便宋李君士邦跨溪桥之是大义举纪其事凡数家元末桥圮记无传遂失桥故处治间揭嫠妇乐氏于汊溪与银溪防流处作桥广若干尺砻石维砥櫽金维实逾年乃成费凡数百金乡人义之沿袭故名亦曰银溪桥云比余载笔志馆黄生选李生宏与焉为余道乐事且速余记余颔之旣而免丧访亲问故旧馆谷广昌再信宿探幽索奇道银溪立马导从桥上若夷途舒望岭障奇秀在目睫遂不欲往歩而殊胜纳为已有者八九二生申请若初余亟诺之曰宜有记也且曰乐先于是学宫作青云楼费与桥称近斥资营司马公墓封倍初焉余益赏之曰有是哉有是哉是可谓善用其财者矣余尝谓血木岭峻而为郡宗风土神气所防非竒物能独当而又无见焉必有见于人者而旴源之感实多隂秀是宜有女贤如乐也哉昔太史公传巴寡妇谓其能殖余记乐事善其能用乐选贤嗣曰璵祈以传乐者靡不至桥斯毋坏不然故桥安在哉独余记足恃以传若巴妇乎哉
　　石门书院记　　　　　　　　　张　春
　　髙皇帝初定天下亟徴召四方文学之儒分局校定纎钜礼仪法制以成大典与是选者吾邑梁石门先生其一也先生讳寅字孟敬居渝北蒙山之阳值元政昏乱雅不欲仕敦行实以先乡里严模范以率生徒防绎经传潜心理学笔之于书易曰参考书曰纂义诗曰演义春秋曰考义礼曰集畧经生宗之故虽布衣韦带而名彻宸衷召至亰师命典礼局盖诸局之首特畀以繁重云事竣授之官辞弗就归老故山葺理旧业畜养日著述日富从游日众聘司江右文衡者三所得皆知名士年八十有七而终学者称为石门先生祀之于乡贤祠家故贫无田产以庇后人一再传儒业罔克绍者遂尔落寞垂百余年三衢修庵祝侯来宰吾邑独致意焉侯尝语人曰孔孟六艺之道至秦坑焚之祸惨矣微诸老宿分抱遗经窜伏诵习递传世述不失其业则真言奥义有不飘为浮埃散为槁叶莫之可收拾哉当其时诗则申公辕固尚书伏生易田何礼髙堂生春秋胡母生相授守以不坠之数子之有禆圣教不为不厚若梁先生者其斯人之俦欤虽然数子各司一经乃梁先生兼之説本程朱义从简易圣朝之纂修大全颁降学校俾师生遵守者率由于是则羽翼圣经当轶汉儒而上之喻之有先生岂非今古一伟人哉顾今丘垅莫之封植裔莫之省问而又弗克享一室之奠诚小子之所隠也侯之言若此然初下车诸所多阙略未遑轻举比及三载心力殚矣上下孚矣民之所不便者罢矣士之所便者举矣乃始议书院事得隙地于东郭门之右靣官衢背道院前为门题曰石门书院中为仰髙之堂后为寝室奉先生神主栖焉左右为廊庑缭以周垣规制密费皆侯自措处择民之尚义者二人董其役而属典史周伯举督之皆能仰体侯盛心夙夜从事不逾月告成以旁舎先生之裔孙以奉香火设门子一人以司启闭而又治先生之墓所翳者除倾者培侵者归呜呼侯之于先生可谓无所不用其情者矣工甫毕侯以擢任行所未备者不及为而已成者将就圮四明慕云管公借守吾郡命新任秦侯重加修葺刻期完报聚诸生诵习其中且録文之未镌者树石以纪嵗月以垂永久云
　　二贤书院记　　　　　　　　　钱德洪
　　二贤者宋鄱阳程氏端蒙与其从曽孙珙师事晦庵朱门髙弟也程氏世出梁忠壮与河南二程夫子分宗南北在鄱阳者南宗也端蒙字正思号蒙齐珙字仲璧号栁湖家学相承笃志濂洛遗绪淳熙间伪学衅萌朝臣目端士为邪气且言于上曰是属能亡人国端蒙既荐名于朝司文衡者举王苏程之学防士以隂诋晦翁诸生骇愕阁笔端蒙独奋防正言谓绍孔孟之传辟异端息邪説以先圣之道者程学也若夫王氏学杂佛老坏人心术苏氏立朝气节可观特学术未纯不免出入战国之遗智同事者止之曰天下岂有面慢其师而尚可与共事者耶遂投防而归不复出年四十九病革遗书晦庵曰端蒙死不恨特恨不得卒业师门耳文公恸其任道勇而用志专亲为表墓像赞取其遗书性理字训学则等编校阅之且亲为之序跋盖嘉其教足以启来学而振末俗也绍熙五年十一月朱子赴召再过玉山邑令司马迈设师席于学官时珙率诸生罗集坛下质疑义辨异同文公为发孔孟仁义之防使学者各求心悟以孚实行今之玉山讲义是也晦翁往来懐玉鵞湖之间珙周旋侍席所著书有易説九畴防疏行于世宝祐以来副使王佖及原任知县俞玘许公髙相继亢祠以崇教祀曰蒙斋书院曰柳湖书院提学副使王宗沐亦各为题其碑额今年裔孙生员程一麟一龙尚仁等问学于怀玉因闻师门宗教以悟晦庵之学归而寻绎其祖训乃率其宗党谋议邦人之良合二祠而为一名曰二贤书院以便嵗时享祀因以合同志叙睦族之义焉
　　饶州东湖堤记　　　　　　　　周　广
　　郡之城左偏为隍者曰东湖湖故有隄唐刺史李公复筑以捍江为城备嵗久堤圮湖以隄障亦为泥沙阏浅遇水泉涸则可途有患无利公私病焉湖周廽三十里潴芝山崇福云南荐福诸山水西薄郡城西北则鄱阳县学挹其胜永平通衢横亘于南有钓桥画桥德新桥以出入水道顾惟德新桥坽隘口当春夏水溢一泻无障城犹无隍也嘉靖二年春正月郴阳范公以提衙武事至承民绎骚后思与休息越明年秋九月尝登芝山观地势得其槩因谋诸郡守彭辨之命知县徐俊民计财力若干鸠工作石堤一道于德新桥坽髙濶丈尺各若干中为堰口潴水于湖仍留钓桥画桥二坽随时以消其溢令通舟楫逾月告成广廵理学政适以时至郡之士大夫胡司寇俞佥宪軰相与言曰昔隄名李公御外患也今隄名范公兴内利也隄成而民德之不忘广曰因民之所利而利之曰仁仁民善政也范公何心焉范公亦曰隄湖水之泆也易隄民心之泆也难地且利人且和矣尤惧其泆于法而泆于礼也又如之何而隄之广曰公惧之民德之上下相亲曰信信立而政成宜书以记
　　跃龙桥记　　　　　　　　　　范　涞
　　桥以龙名外象也龙以跃名内象也桥当省防西湖间南昌新建二庠之前亘长三百尺蜿蜒隆隠跨于湖波亡论风雨晦明防与心防皆奇观也其东南为徐孺子祠折而北为同仁祠度洪恩桥即东湖为苏云卿祠棘院在焉又度广济桥即北湖其源逶迤浩荡皆西湖为之委而此桥为之锁钥得地之胜得天之中又二庠之西北为郡庠地脉连绵咸抵湖而止盖三庠气运萃防之所也余于去冬月檄濬湖用形家言可聚王气周遭水涯髙卑参差业复旧而湖畔宫墙之饬亦以时成事具载各记中独桥若有待焉桥故石址而两旁栏楯未备往来人如织晓寒夜暝或至堕溺者有之于是南昌何令选以其地属邑治也乃商之新建余令梦鲤协力经画凡前工所缺者行人所欲甃者悉伐石新之自桥北左右防以及桥之南尽去湫隘之陋规制轩豁文础璀璨湖水若増而深黉宫以之华美其平而履者以数千歩计纵而干者以数百柱计横而版者称是徘徊四顾犹龙之脱其泥涂舒其羽翼奋其头角者焉桥南有木坊令因请余改题曰跃龙桥夫龙纯阳者也阳之德为君子跃之则道长其为用九而取数实多是年南昌邑庠之举于乡者十有五人为一省诸邑之冠前此未有嫓美者即南昌而新建渐可知己又是年合郡诸庠共举四十五人得九五之数当一省荐书之半即豫章素冠诸郡前此亦未有若斯盛者且四十五人也其为同气三昆弟并举者两姓相望如刘氏饶氏聨珠辉映比肩齐驱即求之海防士籍未可多屈指况由五九而积之数且骎骎以上猗欤此皆国运之盛也而肇于豫章又适成于题桥之后谓非天时人事相为表里者耶夫运隆者力厚气盎者德全诸龙德应运际时蒸蒸辈出则其风节忠猷旂常彪炳回视诸祠贤哲将卓越后先以仰答国家造士至意而玉题嘉名庶几其副乎王子安之言曰地灵人杰地非人弗灵天非人弗成三才一理惟参赞化育则归之人睹斯桥也兴思逺矣不然徒杠舆梁王政之一事而冠带圜桥门济济盛美辄桴鼔之应如此哉余故为之记以朂夫尽民事者
　　髙书院记　　　　　　　　　徐　问
　　古今言吏治者曰俗吏文吏能吏循吏防吏儒吏簿书期防曰俗明律习令曰文事揆工叙曰能奉官顺治曰循约躬戒取曰防儒则不治名不辟患惟义之为退则修辞以彰道如斯而已然而更数百年人思之以崇其祀复欲持诸恒典何哉夫俗吏可厌也文则对判猾疾善应时哗显能取誉循防亦因资性之近而成名未必纯出于身心以行诸礼义是以若是其殊也予读勉斋黄先生传而知公之儒之笃于道矣公以宋嘉定五年为淦尹疏蠲宿逋纲米赋及平民者数万石有豪右横挟前尹弗能制公劾之逺徙暇于邑东建书院以授经生徒今髙峰书院是也逾年调监门益涵心苦思于新安先生之学新安先生妻以女及疾革授深衣并所著书与诀曰吾道托在此矣攷其宦履终朝奉郎弗大行其志岂援执古义绳趋礼进不狎习于文吏之所为抑时伪学谤兴而陈贾胡纮施康年軰相与党韩倾赵并遏而穷之与呜呼久矣哉儒之难行可以观世矣然论朱门髙弟埒于西山西山卒道州编管而先生独祸不及得非知时隠遁气象深涵者乎淦有祠兵燬建废不常至嘉靖壬午提学古杭邵公锐过而叹曰勉斋得新安正脉有德兹土祀法奚啻名宦所谓髙峰非其地耶予应曰善公乃命知县田邦杰徙淫祠之材复创书院命教谕王辅定祭仪品而迁主于中继尹俞稷及辅皆曰非文不可永也请记刻于石
　　化成岩续记　　　　　　　　　曹　光
　　袁郡西北距城五里许有崇冈平台可寄登眺之胜者曰化成岩僧屋其上名开化院旧有精舎乃唐李卫公德裕谪官时寓居读书处也夫卫公立朝大节固莫能殚述即其陈丹扆排训注荐卢肇逮平泽潞服三镇诸事皆可为后人法程则千百世之下因其地思其人岂徒资游观焉已哉厯宋及元宦游于袁者相继建亭构祠侈传其盛后莫有嗣修之者而嵗久寖废古迹不可复覩戊午秋尚书郎渤海季公来守是郡暇日登览兹岩见岫环如壁岩虚若轩下瞰寒江髙树郁蟠绮如障如竒观竞出而卫公之迹则湮矣乃愀然曰先贤遗矩方将为后人绳武而忍其湮没至此乎是守土者责也遂撤旧税课局之废材卜日命工建屋于其上中为燕堂凡三楹扁曰化成轩傍有庙宇以供香火闲馆以备庖烹经始于己未年七月落成于八月由是舒啸有止燕喜有居荒莽之区蔚乎改观讵非斯岩之幸欤呜呼自有天地则有此岩厯数千百年得卫公而名始显今去卫公又数百年得季公而名复岂偶然哉使后之继守是郡者亦如我公所以追慕卫公之意而益葺其所未备则兹岩之名称雄于袁郡当不朽矣不然安知兹岩不为樵牧之地而亦如今之所以悲昔者耶予以台末谪贰是郡其迹稍同于卫公自愧才德不逮逺甚而窃谓季公之恢复古迹真有以克绍卫公之休者也为称述其事勒石以记俾后之观斯岩者有考焉季公名德甫字仲修别号竹隅苏之太仓人其他政迹赫奕当自有记之者兹弗着
　　峡江儒学记　　　　　　　　　张　芹
　　峡江居新淦上游吾郡之防镇也镇之东西壤地百余里山耸水澂灵秀所钟端人彦士先后相望自昔号为胜地正德己巳以来嵗多荒馑逺近乌合之寇屡为民患久而未靖议者谓宜分地为新邑即峡江为理所増修武备以弭其患嘉靖丙戍部使者上其议于朝俞防旣下诸役并兴峡之东隅有地一区平易爽垲故为驿舎乃撤之而以其地建儒学焉抡材命匠仅数月而成功时嘉靖丁亥三月吉也后七年为嘉靖甲午桂林曽君曙来为邑令谓儒学肇建不可无纪谬以属余余邑人也谊不得辞窃惟为政以人才为先学校人才所由出也自古圣帝明王治天下未有不以崇重学校教育人才为急务者我圣祖稽古定制学校之设遍于天下教养之法至精至备列圣相承益隆作兴圣谕谆谆惟欲学者崇正学迪正道而深恐其或陷于邪僻良德美意无以加矣百六十余年之间人才治化之盛匹休隆古岂偶然哉吾党之士有志于圣贤之道而从事乎圣贤之学主敬以穷其理反躬以践其实孜孜不怠务造其极而后已则学成道立上可以希圣次可以希贤又其次亦不失为善士达则致君而泽民穷则垂训而范俗斯其为有体有用之才而于国家教育之恩为无负矣若徒工文词以取科第谋利禄而立身行已于圣贤不能无愧焉则虽名位之崇髙足为世俗之所歆艳非所望于同志也尚其勗诸
　　泰和修筑破塘口长堤记　　　　陈昌积
　　邑破塘口切城关之西潴一方岩溜溪潨而为归壑首南山趾麂山约十里许而皆腋于贑江也土著耆俊彭守约语予兹塘旧名白石湖往渠侍御太尹两祖佃湖之半为私业广种菱藕于两坻溆嵗时泛船其间采菱觞咏为适一任贫窭撷食里人因呼为菱藕塘前列方土绵亘幅衡尽民干止井牧之所夹塘左右庶姓族居商店骈栉号为閙市横截以四达街衢距江洲二百余丈而遥贑水泯泯顺下犹建瓴然正德初元有股江曰牛吼洄注借潴年久泥沙交淤壅积不逝加以上流之漩涌对岸南涯突滙为一大沙洲袤二里许障水北溃而射齧江岸岸土疎恶善败隄防无施六十年之间日頽月垫向之所谓族居骈肆干止井牧之地尽在江中势将摇撼县隅而荡析两都田土赋税也民汹汹焉懐剥肤之恐故今名曰破塘口云前后辖司良牧目击其患而忧之顾上惮奏请之频仍而寝题覆下则虑工费之艰浩而莫措处竟焉沓阻贻患滋钜旧令今都谏见华王公尝咨究利害临视营度至再防膺内召而辍明年曙台唐公至览之惊叹曰江防頽极矣吾为司牧忍视其垠堮垫沦丧民土物之爱且为鱼乎吾当殚力以捍邑未几以入觐行士民复言其害于抚台潘公廵台赵公符下郡邑时郡倅曽公适署邑篆议请追完税契旧差银两与富戸赔纳虚粮之镪备充修筑工费外发仓储为助已而先生还治力言三项逋负事属年久一旦严催恐生心况望此济需所益几何职忝当事安敢他诿尝临破塘口详观而熟计之矣决溃延演七里尽当河流之冲欲栉筑排塞非万金以上不可欲间濶防补恐罅漏而百溃随之欲派里甲则骚闾阎欲动钱粮则须题请此皆论事而非当事之定计也今惟奠民而不至厉民因土之故筑之使反其宅斯可矣然未行而言徒属孟浪必请而行终忧覆餗今职非敢曰能之愿借便宜姑俟来春毕力报效先生于是首埽窑场禁屛塼埴然后寛除三项逋征以已自理赃罚暨廵道与大府张公符发重犯赎金择召习筑石工而给发之俾转募逺近饥民伐石于山令各运至頽所计块受直饥民懽信担负扛载聚石成坵先生亲冒风雾之毒驱渉登顿商度水势指示石工相极受冲溃之所筥砾砻坚仞深筑基修五矶头纯防槩砌旁设棱蹠似鸡距锯牙横杀水势顶则用三合灰土叠捣屡削平直如原可坐多人矶下各起有泥淤小洲颇能障水南回盖不待竹楗薪属而已像月之规旅石之固矣其当塘口一带夹五矶上下水势悍疾湓溢尤甚寻审财募工缘岸签隄为防仍用石作乗水每堤一丈分作三层每层尺度髙广有差率丰下而杀上务崇基厚址也于凡故防旧径随其低昂缭而合之完隄三百余丈岿然如墉自此以达麂山决河用道府符来金矢之赎羡仍呼授罪徒僦熟手工佣照式依岸掘地筑堤级数髙广如之于是经费既裕庶工林聚心一力齐登登丕作总为堤八百余丈为石矶五座各髙一丈五尺濶一丈二尺长一十二丈外为水府祠碑亭共一所断续頽接支聨涂合绵绵然成十里长虹合邑巩金汤之胜坐享乐利于无穷矣繇始作以迄就工为日六百五十筹较经费为白金若干用人之力计三十余万工然费皆取于罚锾民不知财所从出力皆集于雇募众不见其片役及已谓之恵而不费非耶
　　修筑桑落洲隄后记　　　　　　万　衣
　　余郡德化县桑落洲之有隄也有司者奉廵抚都御史乌程潘公命继封郭隄而筑也隄延亘凡七十余里视封郭三倍有强才五阅月而告成中间经界督劝发廪捐资费约而功倍民乐而子来具载劳右使堪记中兹复有后记者善后之画弥逺安养之念愈深非一书之所能尽也当其告成之时都御史言曰往予在江郡视若洲土田黒壤沙碛杂壤中江水溢辄善溃矧新篑鲜实欲速惟难而可以为成乎复命按察佥事刘公来视按察故恳恳民瘼者即辔行隄上镇日终食不为辍审隄虚实状檄九江知府李君规画方畧同知宋君专领其事率其民卒増髙若干尺广称是又沿隄种柳无虑数十万以防之江之所趋则布桩卷埽以防外冲水之所聚则开渠导引以避内涨分隄而守则德化湖口黄梅宿松四县之民南昌九江蕲州三屯之卒画疆勒石限地以责其成不越月而绩奏甚矣忧深而虑逺也昔禹稷视民饥溺由已伊尹一夫不获若已推而内之沟中岂好劳哉天地万物一体之心也是故先王建都立邑相其丘陵原隰而利其水泉使民日取而不倦安土乐业无来去迁徙之心膏腴贫瘠之区均平齐一皆足以供郡邑之役使而无所困乏诗曰逝彼百泉瞻彼溥原盖谓此也是役也业已成矣又重绎之汲汲焉惟恐一隙之可投而贻其患真诚一念视民如伤所谓禹稷伊尹其心者非耶余于是有感焉为推广其说作后记
　　正学书院记　　　　　　　　　罗洪先
　　督学宪使敬所王公因贡院改复取完壤成材辅以帑币建书院其上于是廵抚吉阳何公廵按五台徐公东泉郑公咸助之成中为崇廸堂广防斩后为退食之轩燕休之馆庖寝圊湢巨细咸具左右为号舎者凡防所堂室门墀各限嚣杂外为夹道缭以周垣总为屋若干可容生徒数百十人扁其门曰正学书院始于嘉靖戊午某月又防月而垂成遣使委记于余未防王公迁参政而宪使沧溪黄公代为督学增其屋而复申往命余未尝得造其门览书与图其爱士良勤而规画至逺矣夫名以正学者所以别其学为圣贤不杂于他道云尔尝考正学之明独在孔孟之时而其后莫盛于宋然夫子方且责原壤恶乡愿而病异端杨墨之辨孟子自谓出于不得已二程朱陆之于佛往往若敌垒之吾侵是当时之人惑于他道亦甚矣夫当极明之时邪正纷纭乃自不免此何说哉凡吾之言学未有不笃于躬行者于躬行之中而议论稍偏意念稍蔽其始止于毫厘而流弊乃或千里之谬初非与圣贤之道背驰而不类则原壤杨墨之类是矣以其偏蔽之流固不得不为之防而躬行所至各有自得又足以易视听而传久逺向非见正于圣贤固莫知察其微而絶其患此他道之辨所以必出于斯道极明之时亦其势使然也濓洛之后至今日讲学之风遍天下其亦可谓盛矣其皆笃于躬行矣乎亦有失之偏蔽者乎抑亦尚不免于空谈而偏蔽之患犹不解乎夫正学不眀圣贤汲汲于奔走者不啻拯饥溺之切也然当极明之时而他道即以参杂其间然则议论之从违意念之轻重其在今日乌可无慎也哉吾方惧求正学者未有躬行之验则亦无以取信而不受变于外也其或窃六经之文以工课试不复知有其他是俗学也彼于人已无算尚何以捄人之偏与蔽哉求正学者自得之
　　峡江练公祠记
　　余往读金川玉屑集不胜慨慕练公之为人嘉靖癸丑登玉笥九仙台道经废穴土人告以练氏先垅徘徊久之不遽信已而入永兴禅刹老僧自述坐累往往以练氏没田言且曰由此南上三里许濒江有地曰三洲即其故居又南一舎至玉峡峡分为县公实今峡人也闻之躩然乃令前导至则荒烟衰草中门堂阶垣遗迹隠隠阶右数冢皆赦归之人姓名犹可歴指遂与赵生子良不觉痛哭流涕近邻黄氏长防聚观者亦皆相向洒泣因道其家世甚悉练本淦东东山人至伯尚徙三洲是生公比及第复居淦城洪熙改元赦其家尽复故业于是东山三洲仍归练而以城居畀陈壻诸黄所言如此练故与黎黄刘三氏着闻黄邻练且世姻受祸独惨其土疆犬牙相入不怨厉已乃洒泣吐所未闻呜呼此岂有所利而为之乎始钱守琦因峡之请祠公凤皇山巅淦之人士哗曰公淦人也何与于峡至为书诟詈之峡不为变当是时故老凋丧惜未有以三洲告者三洲隷淦则淦祀隷峡则峡祀淦与峡皆公故乡何择焉陈乔名系庐陵临有爼豆六一产于吉水庙食恩江神不可度知其在彼乎在此乎祭于庙绎于祊两地交至自古已然淦人又何疑于峡也余独念淦之争者譬之家寳他攘是惧以公在淦则淦重也峡之争者譬之宗庙执事为荣以公在峡则峡重也夫能为淦与峡重者止一死尔夫人孰无死公独以死重淦与峡何哉忠于所事知其不得不然而又即其心之所安故也故知公不得不死之心则知淦与峡不得不祀之心推今日不得不祀之心可以防前日不得不死之心此不得不死与不得不祀之心公不能要之淦与峡之人淦与峡之人亦不能私于公峡之争也淦固有言矣不谓吾可以已也而必祀之其心盖曰彼在淦者何与于我哉虽防诟詈无避也公之难也人固有辞矣不谓吾可以已也而必死之其心盖曰彼在人者何与于我哉虽戮妻孥无避也夫是谓之自靖自靖焉者自尽其心而后能安也夫仁人心也尽乎心则求仁得仁夷齐所以见贤于夫子也夷齐饿而商不亡百世以下闻者莫不兴起宜峡在所必争矣呜呼淦之祀公得所重矣独不思吾身亦有当重者乎峡之祀公得所安矣独不思吾心尤有当安者乎夫心之不得不然不独临难有之自言动食息至于纲常伦理日与吾遇者不知凡防而未有能即所安如峡之争祀者亦又何哉即使安之亦倏忽转移之间耳岂足比于公之一死也哉不是之辨而徒慨慕于公以为重其亦末矣钱之祠曰自靖故事惮登渉率请主祀之行署通判何公坚行县病其非礼始议改迁而知县王君陈防濮君桂相继成之濮移置山腹制颇湫隘何复捐俸辟其麓并仓址与故刹地广之下为求仁书院峻磴纡径直聨之祠朗豁深祀有常度仍亭其巅曰髙山仰止延晀其上三洲烟草尽入指顾呜呼公无身与家矣岂计夫人之祀与祀之去三洲逺与近哉然近三洲不之祀固益无以慰峡人之心也因记其役备论之告后之慨慕于公者
　　石钟山记
　　郦氏水经载石钟山以为风起微波激石有声不详其故东坡夜舣渔舟山下听其所以鸣者本石多窍遂为辨以补遗丙午春余过湖口临渊上下两山皆若钟形而上钟尤竒是时水未涨山麓尽出縁石以登始若伏轼昆阳旌旗矛防森然成列稍深则纵观咸阳千门万戸罗帏绣幕掩映低垂入其中犹佛氏言海若献琛瑚珠贝金光碧彩错出于惊涛巨浪莫可辨择睇而视之垂者磬悬侧者笋茁缺者藕拆环者玦连自吾栖岩穴以来攀危歴险未有若是竒者矣夫音固由窾以出茍实其中亦复喑然故钟之制甬则震弇则郁是石钟者中虚外窾为之也虚者大窾者小故出之有余而应且逺今夫瓮盎罂卣钧虚器也注之水则瓮盎不若罂卣之声此中外小大之验也东坡舣涯未目其麓故犹有遗论呜呼石本无声虚犹足以召之又况人之心乎是石当彭蠡入江处众流迸驶湍廻洑射日刔月消石虽坚不胜其力之久故其形亦备钻研磨刮之工莹白如玉其未入于水者色黯理疏顽悍而轮囷畧不相肖然则风靡波荡其亦有助于石而致虚者固有道耶因记以俟好古者
　　崇仁新建两城记
　　自抚西行九十里为崇仁山谷秀逺中豁衍夷四出履郡境非僻徼要冲四方奇诡鲜至数百年城郭不备莫有急者治临巴水连市错居南北相匝不辨郊野地号三耆北耆列官寺庙学南有东西两耆民辐辏淳朴无他苦嘉靖辛酉夏疆埸不戒闽广寇猝入建抚犯崇者三焚掠靡余其秋都御史胡公松奉命督军入境赴急脱抚于寇残伤用苏拊戢至崇恻然嗟曰匪城曷邑匪人曷城是则在我既得上请防冬季李知县呈英受代公帑遄发工吏劝能伐石于山质坚且方磌石覆甓髙卑色异遂建南北两城北城广为丈八百一十有竒髙逾丈九减尺之五以为厚署门五南近民北拱极东东作西西成当梁水而南者曰通津南城髙厚视北其广増丈之十门五如北署名如其方南北楼橹壮饰冠门在通津为登云阁阁右级石梯连迩学宫象士之升士以奋起民骇且嬉重墉叠雉骈峙夹辅暎带溪岭屹成钜坊载始夏五冬初讫工用力以工计防万防千用财以金计防千防百章程简裕期以不愆君子谓公大造于抚尤厚遗于崇也于是李令思公之功俾久勿壊遣诸生方湖余时越疆请记按三耆为号莫知何始解者曰耆致也老也不烦力役致老夀也或曰耆长也雄邻邑也惟圣人役民先其事必备以待变之未萌故常豫而不至于急惟豫也恒忽视而弗之切惟急也故懐惧而多所惩惩而为之就所欲违所恶其谁忍后崇之两城是矣呜呼今之役民其劳费视两城不知凡防犹且终嵗勤动盻盻然不得休息彼知民之所急何哉吾悲善惩者之难其人数百年未始一遇犹幸崇得遇公将后此数百年无复力役之烦也两生之来也闻歌于北城者曰惟北有闉惟南有邻我饮我食夀考我亲保有聚积敢侮我民南城之歌曰门则有闉郭则有邻载西载东孰戴孰亲不有我公孰恵我民呜呼乃今可永三耆三耆之号验矣是役也邻邑同而崇以两城望比重镇独称雄长皆公主之公之勲畧方兹特余绩耳用书以告后之役民者
　　宜黄新城记　　　　　　　　　谭　纶
　　宜黄县在抚治西南百里居临汝上游当宜水黄水合流之间故名曰宜黄县治旧为黄填镇宋以前分隶不一开寳间升镇为县而易今名其地僻其土腴瘠半其俗男耕女织士服诗书敦行谊人不知商贾末作故无偷盗鬭狠侈靡之习称易治焉顾稍迩汀防接壤崇乐往往切于邻之震正德间遂有斩闗盗库之事嵗辛酉闽粤弗靖有寇五百人道南丰入止马廵司掠县南而西入崇复还县南道棠隂神冈捆载以去若履无人之境迨秋徂冬寇凡五六至众至数万六邑之郊焚掠且尽时惟临川附郭东乡故有城金谿城甫毕工获免崇乐宜三县无城备极惨烈于是天子更置抚臣而以大中丞滁上柏泉胡公松来督军事受命兼程直走临汝申令勑法陈师贾勇驰之贼乃宵遁公因进予幕府问善后计予首以建城固本厉兵逆战为对公嘉纳之即檄下有司城崇仁城乐安城玉山贵溪弋阳诸无城者并为之城而宜黄实首事焉以盗尝从出入也以前守陈君元琰嗣守刘君价总其成县令杨君淮专其事知事潘君重董其役相度则以命予倡众宣力则巨室鸿胪署丞刘君森通判黄君肇知州刘君应明先劳居多于是万杵雷动庶民子来起于凤山之右腋循北山而西至于僊人石遵南丰石南转于岳岭东临于河抵凤山左腋终焉长一千三百有奇广丈又二髙视广倍之为雉二千七百为大门四为小水门二为费仅二万金计工未一载而成屹然天险保障一方盖公既以佚道使民而工力之费又请之于朝以官帑从事故收功之速如此公复命余额其门南曰陟华华山在其南也北曰附凤凤山在其北也东曰通津二水交流可通舟楫也西曰固始其地自西来跨山越岭而城民居希濶使后之君子顾名思义而加之意也城既就寇且复至使人觇知有城而止于是民有宁宇伐石请记杨君乃缄币致辞属记于余逡廵未敢允俞侯嗣至责记益切予曰诸君必予之记非谓予尝陪斯议耶予从公游久知公防深敢请言公之学公之学以万物为一体而以至诚为宗故其从政所至为人兴利除患建长久之业若公所谓诚与才合非耶不然何自有县治以来上下数百年间率事至而仓皇莫办事过辄已此非常之事所以必有待非常之人讵偶然哉后之君子茍因公之功而求公之学则斯城也虽与天地并久可也
　　田公堤记　　　　　　　　　　呉国伦
　　顷余重游南康白鹿洞因过五里桥循紫阳堤入舟所遇行者于途渔者于河颂其郡守田公之贤千万人一口也逾嵗南康诸生尝及余门者数十軰束书以黄生裳来为田公堤乞记盖田公在郡善造士而厚恤其私又尝新徙郡邑两学宫处得善地而贤才相继登用士咸德之其为堤则又为郡学深逺计盖学临南城城当彭蠡湖一靣湖受章贡弋三江之水而成巨浸禹贡所载东滙泽为彭蠡是也扬澜左蠡悬流而下称江湖絶险南康以斗城扼之能保无陵谷之虞乎宋淳熙间水势渐廹城西时晦庵朱子为郡守大治堤以障之至今号紫阳堤不朽迩年水势徙而渐南南城人患之以告田公田公相其地而有隠忧因聚诸僚佐士民坐防之失所不堤狂澜将齧我城址城址一受齧则附城而庐者其沼乎据城而宫者其涂乎夫有司避忌事名坐贻一方大患非智也顾瘠土灾年骤兴大役重为士民困亦不得为仁西顾紫阳堤先贤之遗矩在焉俨然后事师也吾其图之矣按朱子治堤时告王转运得钱百万米五百斛告赵提刑亦得钱百万而徐转运又以千缗佐之此一时也当谁告而可吾闻神依人而行将卜诸明神其济士民之灵也不济则守之弗和于人神也于是斋祓元帝宫请得移其香资之羡数百金奏记两台诸监司佥议以行于是鸠工伐石聚佣操畚锸距城半里许累为长堤由大南门绕文昌阁黄婆矶以下延袤可千余尺广可二十尺公又时时撤轩盖减驺从廵行而劝劳之登登冯冯趋事者日益忘倦未数月堤成坚若垒壁险若天堑外捍风涛内蔽城郭居者安堵舟者鳞集无复昏垫漂溺之患而学宫岿然临其上又若翼而増髙环而増秀士民聚观且悦且叹曰壮哉夫非晦庵先生复出能乎哉遂名之曰田公堤盖与紫阳并称云公名琯字希舜闽之大田人起家进士
　　聂文定公祠记　　　　　　　　朱大器
　　卫国文定公聂先生祠十一世孙北溪君宣偕厥嗣鋐鸠族鼎建以祠公者也公宋人讳子述登绍熙余复榜进士累仕至吏部侍郎出帅西蜀敭歴底绩封国于卫致政归里值邑盗变朝议将屠旴城公闻遂单骑至麾下力陈民寃乃获免郡志载公能活旴城防千万人者可考也卒諡文定敕葬于邑之龙塘里建无极庵以祀焉嘉靖乙未天台石梁王公来守是郡修饬祀典奉公于乡贤祠出公帑以葺墓道歳久庵圮不便瞻省兹北溪君新祠之所由建也祠经始于壬戍至癸亥落成堂三楹内为寝室奉木主左右厢贮祭器堂之下有防事为宴享之所外为廊廊之右为门顔曰文定公祠厥址崇旷可登可眺逺迩环视屹然一伟区也北溪君尝请记于予予久未有以应兹释服北上再申前请予乡人也尝德公者也夫何敢辞载稽之传曰仁必有后观诸聂氏不其然耶昔公之在宋也其仕也有勋庸于国则国封之矣其归也有功德于乡则乡祀之矣优仁渥泽廸将其后五世至元升公以进士隠居不仕清修雅操一时著称学士邵庵虞公曼硕揭公相与倡和遗翰犹存至今人仰慕之迨我国初七世祖思敬公以学行荐举为本县学谕寻登进士迁柱史凡数世至侍御公任之政事翰林公循之文章节推公兴之明允后先相望咸炳炳可述今北溪君防直仁厚严于庭训爰启贤嗣积学好修待魁礼闱方将接武青云以光大文定公之业其诸子姓振振兴起瓞绵延若泉涌出而燎方扬也猗欤盛哉夫积之厚者发必盛然必言之文者而后传斯逺也予不文何足以传逺哉特书以备国史之遗且益以徴聂氏之有后云
　　忠义亭记　　　　　　　　　　胡　直
　　族之社溪蕲州守近湖先生偕从子常州通守济川以书抵族子某曰先祖可山静山二公咸以布衣死宋室子所谙也顷年二公幸从祀台之仙岩又祀郡之螺山咸列配信国丞相左右亦子所韪也然二处皆获名贤纪载传逺独站口故有忠义亭久圮嘉靖丙寅奉督学徐公檄徙金台渡口峙构一亭中树木主祀丞相而二公各以主配享皆其子孙自出力经始出台州通守侄济世而措画则常州侄独殷盖二郡则因丞相逮二公今子孙则因二公崇丞相咸以忠义故歴今二十年矣则子所过而徘徊者也不可无言以纪其事直按省郡邑志与诸载籍及吾家谱可山公讳文可有谋畧擅骑射方丞相辑兵勤王公散家赀起义先夕丞相梦火明日覩公绯衣谒军门喜甚曰殆天以赉我耶更名曰梦炎辟为都廵又尝赞公推蓬一见图有忠肝义膂之称及丞相败公被执间脱归复集兵赴难至迳口马蹶而卒静山公讳文静公弟也丞相尝过龙泉访妹壻彭震龙宿公家静山得并谒署为提督可山公后提兵过贑以诗二首寄勉静山期奋义作竒男子已而元灭宋天下罄为元矣静山公犹亢不服元兵将屠泰和邑何侯曰今不靖者惟胡文静一家尔邑何与焉乃集乡兵入冶峡执文静至站口欲招致之文静仍亢不屈曰吾宁死不负宋遂被杀屠其家数百口一时人悲公昆弟死事呼胡氏为勤王家云苐在元时犹多讳言明兴邑侯余公耀过站口讯故老得其事为建昆弟忠义亭于其地后圮乃移金台渡口即今所建是也静山公事独记于杨文贞王文瑞二老而邑志以向讳言逸之比者邑唐侯复修邑志某数为语静山公事侯固竒之则以当事者庸墨竟格弗入悲夫二公者当时乃心惟在宋举数百口靡之不顾其祀不祀志不志即亭不亭又曷足计哉古之忠义伙矣夫惟懐忠与义也则各有所荷有荷则欲有存弗存则不能不与俱亡故有荷一城死一城者荷一国死一国者未有荷中华死中华如二公者也丞相宋大臣力荷而不能存死固宜尔二公故一匹夫而静山公又当敷天为元之日乃挈钱镈棘矜而欲与亢此予雅谓古今特觏者也今犹幸俎豆布列各方子孙麟麟然诗书缨组乡评官箴咸不诡于先世相与葺亭于既圯之后数百年间如揭日月轰震霆瑰玮□峛足以答人心鼔舞世教安知异时不如夷齐附骥于孔子哉为二公子孙者平时欲效忠义则莫贵于有荷有荷则死不死亦各惟其时尔于是先生又饬其子南宫士某从孙太学生某等来督记敬书以复
　　寳墨亭记　　　　　　　　　　王世贞
　　大江以西山之最胜者曰匡庐匡庐之最胜者曰瀑布泉而开先寺独据山之要以当泉之大观是故寺之最胜者曰开先门之傍刹最胜而髙者曰鸣鹤峰寺由鸣鹤而稍西遂得瀑布诸双剑香炉文殊之胜拱之又最胜而髙曰太子读书台故南唐中主璟贰相时寄迹地也有石砥平而立髙丈余衡三之中刻宋黄文节公庭坚手书七佛偈其左为明新建伯王文成公守仁破宁藩而归勒以纪功者也文成公于八法不能敌黄公而此出其上驷以当黄公之下驷遂稍称雁行观者亦并伟之而文成公之勒在正德之庚辰末云嘉靖我邦国明年辛巳世庙即大位改元嘉靖于是观者益神异其事而又四十载余弟敬美分巡南康居恒自命曰匡庐长防今少保潘公时良以中丞节行部挟敬美偕至其所四望而乐之顾曰是不可以亭乎哉其以庇厥刻而憩游者趾得从容寓目焉敬美曰唯归发其橐得故事饯赠之润笔镪以庀材甓而亭之亭不能觞客则于傍隙地楼之楼不能尽得瀑布则又于傍出而西为阁翼之润笔之镪涸而不足稍稍捐俸廪继之又不足则南康卢守整邑令尧夫亦捐俸益之盖敬美移左臬而后报成事于是名其阁以张曲江语曰紫氛名其楼以李供奉语曰云锦谓亭之庇二公刻也名之曰寳墨而皆手书以署又谓兹亭也潘公之所顾属也归以告余俾为记始末
　　吉水县重修儒学记　　　　　　曽同亨
　　吉水儒学剏自宋天圣四年在县治左稍后百歩而近其始故东面庆元中主簿李恕已谋于邑人改而南向今学宫是也国初因之当是时登进之数防甲宇内名流硕辅勲庸节槩照耀史册者相望而起可谓防盛嘉靖甲寅有司以科第偶间颇采诸博士弟子议尽取前民舎撤之自是敞轩豁巽峰前耸如奔龙跃马为一时规画盖视旧改观矣顾未防长吏遽迁代去其于易朽作新之事未之及也后二十年万歴乙亥楚黄涵斋江侯来为令始至祗谒文庙谓櫺星门卑且陋无以示瞻仰更议新之防时诎不果又二年嵗值大登乃斥赎锾之羡檄少尹漳浦许君贞鼎建如式而大成殿明伦堂尊经阁左右两庑启圣名宦乡贤孝子诸祠亭下至廐库庖湢斋庐公署凡栋宇榱桷覆瓦级甎腐黒挠折者以次缮完既又用形家言改文盛桥东径路使循桥而南复折左由经济坊入以合于孔道又为増髙宫墙西徧洼地凡若干丈而学之制至是始大备复以诸生讲业其中廪饩不时无以明受餐之义更膳以学田若干亩而士之贫甚不能举婚者歳捐其赢优助有差于是文学西安黄君韶偕其僚钟祥毛君炳谓侯兹举有功德于章逢甚盛宜有言以诏来者予惟有司之于学拓其湫隘致其崇峻饬其漫漶所以嘉恵此邦之士者其勤可谓至矣凡役夫若干工费若干侯名沛然楚黄冈人隆庆辛未进士为政笃于爱民而严于绳下赫然负神明之誉人故乐为之役凡有工作其费省而事易集类如此
　　建永丰县社仓记　　　　　　　詹士龙
　　社仓之法自隋始予尝读胡氏赈饥莫要乎近民之说知其便苐厓畧耳及读李侯上当路条刺云社仓之设其益有八官仓之谷有限遇荒尽发则县无余藏气象萧索且恐后荒继之何以为备又恐乱从荒起愈不可支故每稍发以苏众口之枵饥而必多留以培一邑之元气此官仓之体然也今得社谷可济官谷之所不足则邑有不匮之储而人心自壮其益一每发官谷或里长虚报姓名或殷实之民冒为贫戸入饥喉者未及半也今各都有仓本都给谷则殷实饥贫耳目相习欺混县官之弊必不能施之乎社长社副而所领皆饥民矣其益二壮者枵腹负戴不胜若孀嫠在室老弱仆途尤不能逾山越涧从乡至城争领儋石今以都民领本都之谷何近何便其益三每发官谷有奸民以诡名领去者有顽民而强戾不还者虽借犹蠲也今闾井土居之名平日知之已审穷檐公共之谷孰肯容其逋欠其益四官谷止贷于荒歳不贷于平时民间常例凡贷一石加息四五斗今止加一则仓有生息之积民沾轻利之休可以随时应贷其益五盗贼窃刼多从近地知门径也得食则饥荒可度夜警不生是富家出谷既收济人之美名复得卫已之大利其益六里有孝子节妇贫不聊生与夫孤儿未婚亲丧未葬里排从公呈报各行周助则可以敦古俗倡义风其益七嵗久息多可买产收租社租之所入仓息愈饶所济愈广垂之不朽永无荒患其益八此盖发明胡氏未鬯之防霍然令千载而下知是举为救荒硕画也侯非悉心民隠胡烛照而数计若此哉侯名思敬海陵人也负才雄树跞卓慨然有澄清天下之志而上柱国文定公其王父也文定公弼嘉隆两朝凡七稔时朝廷乂安中外禔福青箱可想而见侯绳其学经纶康济之猷已渺弥湠漫于胸中而以一勺治丰胡弗润焉先是开府四明王公檄州县复社仓未有窥左足而先应者侯习其益褎然首事苐旧囷成榛莽之墟则难在鼎剏公帑鲜收籴之金则难在露积欲督之民旣惧其尾闾而易竭不督之民又惧其无米而难炊侯陶心研虑谋所为公私两当者莫若主之以义而辅之以法故议廥则以义募髙资者助而首捐禄稍一百八十金以为帜议稸则以法起科粮不及石者蠲及石者石谷五斗而暂一科后不为例余复借赎锾以广其数文陈两台监司郡守得请遂下令民防然兴曰传舎者且钦钦计我也况土著不自为计乎虑材鸠佣雷动蠭起不旬日都鄙突兀皆囷焉既而囊者槖者任者辇者肩摩而趾错不旬日集谷八千三十二石有竒廪庾皆满元气充然侯盖求宁观成矣惟是科之説似创然社仓肇隋长孙平奏令民间每秋家出粟麦一石以下负富为差唐仿其制韩仲良奏王公以下垦田畆纳二升永徽令户出粟上上户五石余各有差则先民业有宪特以久弛成湮耳自非有侯之学庸有侯之识则信学识之关于治者大也讫今见者靡不颂经国訏谟古云非常之原黎民惧焉及臻厥成天下晏如则侯之谓矣昔朱晦庵先生以常平米六百石赈贷嗣息米三千一百以饫一乡今侯峙以八千余计后自何量社廨六十二所鳞比云聨尤为轶越前代惟异日者念侯经始之艰踵故而勿坠师侯宏逺之意防绎而愈申则八益世在丰矣虽然天菑流行何国蔑有此举即行之天下可也行之万世可也夫合天下万世而举行则侯德且旁魄无隄区区一丰云乎哉是役也徐刺史学伊郑鸿胪钟竒乐助皆先其曹鸣盖好义者也役竣民因与谋岘山一片志侯绩两君遂怂慂而玉之成属予志予敬诺盖匪直志侯且以告天下万世之有救荒责者若夫权仓之分合酌粟之裒益慎筦籥更防徼皆良防详在侯记中不具载
　　诸侯丈量记　　　　　　　　　王懋德
　　东乡旧非县治列属饶豫金汝间至武庙时始以寇乱剏区域户税悉割自列郡民方苦兵燹一旦拆而入新邑嚣然若失乐生之愿其于都啚里畆之界限钱粮赋税之虚实俱不暇计东之新令与司啚籍者不虞其敝而槩受之藩臬监司二千石又安得一一为之清理遂使无寸土者输虚税连阡陌遍郊遂者辄漏赋网东民盖重憔悴矣先是宰是土者每见其粮数防何虚耗逃絶防何输徴逋负防何莫不有隠心焉思一为之均平也然或畏其难钜非吾力量所能与间有一二才智足以办此者又自谓迁转有日不暇为斯民长久计谁复痌身而切轸者区区东邑奈之何不穷且敝哉及嵗庚辰春余同年白川诸公自谏院出令兹土方未下车民望之若神明不可测识谓于东土不一嵗当迁去其于时艰民瘼未必能加轸念焉及综理庶务则民举欣欣然有更生之庆矣东之奸窦公独烛照之东之棬枢桑户流离琐尾者公独若瘝在身而矜恤之时民有余姓者宿逋独多倐一日尽偿所负公防其故则鬻妻之赀也询其所逋则皆赔虚之税也愀然有感为之捐俸输税赎其妻以还余民既更苏公复为之筹曰百里之区万民之众其有粮无田者岂止一余民哉我能赎余民之妻而类余民者安能人人赎之哉于是鋭然举丈量之法或曰是役也昔有行之计三数嵗始竣事而告扰者迄今未息恐非易举公曰不然天下有治人斯有治法耳彼久无成绩而重扰吾民者法不良也吾试行之当不两月可就绪或又曰公以省垣出宰不日将殊擢去恐不能卒业公曰不然朝廷设官凡以为民也即今日行此明日报迁亦必告成而后发公志既决羣议不能入遂具申当道当道嗟呀嘉允乃条其便宜刻为成书以颁布于民先令业主各遵品式纪其广狭造为啚册名曰亲供敢有自隠蔽者坐以罪继命都总区长诸人合各都区之田复计其果无隠匿否造为啚册名曰公丈敢有互相容隠者坐以罪然后亲诣各区照啚而审覈之绳不合者以连坐法通造实册以为总防敢有阿势狥贿不以实闻者坐以罪条约详明纪律具备百役众执事分猷矢念以期不负公公与二三佐领亟董其成曽不一两月间而东之寸土无有遗于丈计之外者由是度田询民均为一额准为徭役彼多疆畆者无复漏赋网而不任尺土者宁复有逋虚变鬻之患耶夫井授法湮均田制废虚粮之祸岂独东土苦之哉江右诸郡邑在在有之可慨也台院重嘉公法颁谕各郡邑各郡邑长俱仿行之江右之民莫不称便昔日赔虚之苦如脱穽释负然是公之泽不惟东乡一邑而且兼被全省矣江右之民何均幸欤是举也公神运四境绩奏朝廷而协心宣力则邑佐郑君时胡君琯邑幕庄君防咸赞厥成者也因并书之万歴十年壬午仲春月日记
　　廵抚江西都察院题名记　　　　夏良心
　　国家所称持纲肃纪提衡大小文武吏恵养元元遏乱畧以保固疆圉则抚臣重大江以西控呉楚闽越之冲弹压诸郡国磐石宗城而襄治安以视他藩省则又重按令甲以工部侍郎廵视自文皇帝十九年始宣成而后或镇或抚率隆其任与廵按御史相错制世宗六年始定设又四十年而始兼军务一切钱谷兵甲讼狱举刺兴除听便宜具闻而权益重今上御世三十一年遡成宣歴二百余载其以御史中丞及部臣镇守者若而人以部臣卿寺廵视者若而人以都御史大夫及御史中丞兼理军务者若而人其邑里仕宦久近官爵赠諡所至详莆田林公碑及姑熟徐公镌记中凡六十六人称重臣等也夫鲁道齐法萧规曹随余滥为之后能不画一奉之窃谓在昔功忠彪炳防内者无如文成王公忠烈孙公夫以死勤事以劳定国人臣事君之上物也然岂两公所欲哉功以廹而后起名以相持而后成周公破斧东征岂其得已彼牖户绸缪固公所为周室奠八百年基业免国家于予侮者也自两公外余不能悉举举所覩记者若韩襄毅以奏夺防卫称林司寇以议减廪禄称韩庄僖以止遣中官罢徴陶器称张襄恵胡庄肃陈恭介以殱缉萑蒲救灾蠲赈称虽人人殊均无失其所为牖户绸缪计提絜两公先后相辉映宁少逊哉何也抚之为言拊也时平政理海内无事为之昭德畜威辑和镇静以消邪萌不幸有大危疑大患害众人相顾矍矍无可奈何为之辛酸百虑呼吸万变而平定其倾两者并重要以因时附众归之拊循譬之抚摩羣儿痒疴疾痛总适于安故诸公文武刚柔不同用其先事而戒临事而任恵养元元而固疆圉用图治安所为国家重一也主上神圣坐理江右诸郡国吏奉职士奉训庶民徴输转饷惟恐后无悍宗强寇狡焉不逞之徒伏衅眉睫不可谓之有事然而中贵人矿金樵木开采税之使十道四出焚林竭泽而意不赡吏民叹息愁苦之气所在而有讵得泄泄然谓天下无事余材能逊中庸竭区区血心拮据从事斤斤酌损之而无救于时事之十一有如值逆藩羣盗之防为文成忠烈力当其冲转揑扤而磐石必退三十里避舎不然仰而视庄僖庄肃恭介诸公或不敢望项背而进则安所为重称天子抚臣后六十人起也语不云乎名者实之宾君子疾没世而不称焉况为天子当一靣其所措置前事之师覆车之戒不啻悬鉴而列眉可畏哉彼卑官小吏一方一职智効力殚犹足免于素餐汗顔之讥吾见重之难为而名下之未易副也余辄不自揆再为勒石以记而缀名其末以志慕也若夫名副其实绍诸公芳矩则俟后之君子
　　袁州袁先生祠记　　　　　　　申时行
　　汉陈仲举为豫章守甫下车而首访徐孺子特设一榻以待至今以为美谈予癸巳承乏袁阳庶防遇其人而不可得进而求之于古有袁先生京亦汉人隠居不仕读书两山中世咸髙之因名郡为袁州山亦为袁山而郡无其祠咎在有司予以初至力不能特创卜地宜春学右得废驿犹存堂一楹门垣渐就圮矣喜其易举将有事焉寻以忧去不果迟之十年予复视学江右行部袁阳而郡刺史髙君以旧谊觞予于宜春台遥望故址并其堂与门垣无之矣予怃然道故髙刺史请以身任之不一年祠成徴予言为记且曰是公故志也予因叹古之王侯将相或有功地方及生长兹土既没而人思之为之立祠以识不忘又未足而即其生平所居所经之山水而艳名之止矣至以之名郡似止吾浙西之严与江右之袁则以子陵与先生故两人皆布衣而两郡之名若増而重余鲜闻者如所称徐孺子苐以悬榻名其里而豫章之郡不改乃袁犹然不敢直斥其名而祗借其姓既以名郡而更以名山尤足重也及欲数其事而称之则寥寥无闻即徐孺子陈义至髙亦慬慬炙鸡絮酒远酧故人一事为可称由此以谈士君子砥行立名而垂芳耀景者岂必名位勲猷哉然而孺子不遇陈仲举亦何所托以不朽千载而下谁知南州之有髙士故闇然自修较然不欺而姓名湮灭泯泯不传者古今亦不少也今豫章有孺子祠嵗祀不絶而袁阳尚未举行非先生之不能为孺子固予之不能为仲举耳顾前此自叹至今莫之举矣而余始欲举之即余欲举矣又不克终而直待今日是亦有数也是役也髙刺史实首倡而陈司马经营尤力即其故山佃金得百余不烦官帑宜春周令又以俸佐之始落成焉为堂五楹奉先生于后而前堂亦五楹为讲堂左右庑各十诸生肄业其中门楼翼然郡城如屛秀江若带学宫踞其东长桥跨其西称大观矣宁不足一当先生乎刺史髙名为表番禺县人司马陈名启孙余姚县人宜春令名应偁呉江县人皆得并书
　　袁州府题名记
　　周官施法于官府必建其正设其贰其职业相参而轻重相得为法甚善郡之有守有佐亦如之夫守大吏也天子侧席而求剖符而命择能而使大者据十数城小者不下数万户一境之内齿类林立守得而存亡休戚之掾吏鳞比守得而臧否废置之阖郡之喜惧系其解顔蹙额之间而大小属邑之吏无问贤不贤在其臂运指使之际其位亦髙而势亦重矣位髙而无辅则孤势重而不分则専故复有材贤者受命于天子而为之佐而守之于佐或心诚相知道诚相和有谋议则就谘有烦剧则听理然后佐之于守亦将志得意附毕智尽力以摅发其材之所能为而辅其守之所不逮于是郡中之治益起而守之誉益尊此交修协赞之道也今之为守者挟尊官据重势以为一郡之政事惟吾操纵弛张可以恣睢而无忌视其佐蔑如也而为佐者亦外受掩抑而内自濶防其礼节不能相下心志不能相孚则必相视漠然如秦越是直守陵其佐佐易其守以蠧政败官已耳呜呼此岂国家张官置吏之意哉袁州江右一大郡也当湖湘之孔道杂呉楚之敝风其民固号难治防天子明圣铨司慎守法郡之守佐皆精择而器使之一时良吏于斯为盛由是郡守李君寅实同知杨君自治通判胡君梦桂推官郭君谏臣先后戾止于袁既协力同心展采错事复慨然曰袁自明兴以来吏于斯者踵接矣而名氏不传艺文不列岂非郡志之阙哉乃相与立石题名而郭君致李君之命属予为记予以为郡县之吏诚循良慈厚长者有大造于民其在位则歌之去则思之没则祠之名垂无穷逾于金石其他暴戾殃民贪墨败官者此其身不获谴则幸矣奚名之足传耶然在诸君有深意焉今天子简任俊良综核名实僝工者膺不次之赏庸违者蒙不测之诛有司羣吏奔走率职而诸君日惕惕焉奉法尤谨若曰某贤守某良佐吾辈之师也不且失职某守而不贤某佐而不良吾辈之监也不且获辜俯仰左右克永观省期在对扬休命以业厥官其亦铭戸牖佩韦之意欤且诸君固东西南北之产也幸生同时仕同寀乃复政同举志同趣不忘前事之鉴以垂后世之则其虑后人也深矣其有利于袁也大矣继是而吏兹土者尚论诸君之际能无惕然而深思趯然而慕效者乎是碑其可以传已兹刻也知府自朱守仁刘伯起而下若干人同知自孙养浩郭铭而下若干人通判自蔡廷琇林暄而下若干人推官自陈谷表陈全而下若干人名氏资歴具载其下若袁之山川风俗详在郡志中兹不复论著云
　　创南昌县正衙记　　　　　　　万　恭
　　南昌古豫章辅邑也汉治东郭一舎故爽垲利居室韦武阳徙治今章江之湄地故卑湿永乐初分封宁献王居藩司乃居藩司于府基而居府于南邑之故基又居南昌治税课司之基与新建南北画土而分焉然衙宇西滨章江巨浸汤汤东压宁藩崇冈言言既又为藩所蚀居其私人危垣重阁迄于今犹未恢复也以其故地极汚下二百年来悬绶者鄙仅构容膝图旦夕安岂复有攸跻攸宁之度哉吏故传舍衙宇衙宇亦复传舍吏以其故室极湫隘居者数不利万歴丙戍姑苏何侯以循良异等调而至于时天久隂雨江涨暴齧而污下湫隘者曽不可蓬累而托膝焉乃白大府范公中丞陈公直指孙公获百金不足乃市公府闲居以益之又不足乃捐俸四十金并益之不三月成之矣正室五楹崇视公堂博称之东为思过轩三楹西为报本轩一楹川堂三架外建礼贤馆三楹景哲堂三楹以祀汉以来贤令者虽新旧杂治之其实皆新创也始事于丙戍十二月落成于丁亥二月而规模逺矣明年水明年戊子又大水侯陆行乗舆泥潦纵横水行乗舟涛浪淜湃疗疾赈饥载粟里圩与我父老苏旦夕之命者逾三载什九在外什一在内而髙明爽垲者又不得久借而托处焉顷之髙亩乃登于是陆之民号侯曰我陆人乐也浒浒而父母何苦水之民号侯曰我水人生也竞竞而父母何病盖至是侯有宁宇矣乃求余文而纪其事余尝读书至治蒲者入其境田野辟入其邑道路平入其郭公宇修明观政者犹以为有三善焉而况仍之以巨浸连之以洊荒县官所为重足而徬徨室家所为反袂而徜徉者也侯固上之将天子休命次之兴举称大吏意指下之弥缝百姓之大难而匡救其灾而又令退食委蛇妇子宁止盖其气浩故能先民而后身其才裕故能时绌而举赢其神定故能形劳而心逸异日者持其中轴将外安有如此邑内宁有如此室矣余着之于珉后来者得览镜焉
　　南昌县田赋考记
　　万歴庚辰春皇帝念天下土田不均苦父老浮税久矣大下核田令与有司徴发期防若曰如令者尊显之不则有让于时南昌当首江省事事大中丞西蜀曹公檄乌程淩侯尽籍畆而履之未就绪去逾二年大中丞东海马公直指姑苏韩公复檄吉安理润州茅君来豫章钥局而从事焉悉取淩籍而稽之田之有畔其若裘之有领明年商丘杨侯以治繁从峡江调南昌令又悉取茅籍而稽之以总例经其纲以散例纪其目以变例一其制以派例轨其法若式鱼鳞式亲供式图册式推收式归户式实徴式十年户票盖十六防举而南昌之田赋无遗算矣令既具乃檄丞富阳周君燮又钥局而次第其制令商丘侯固持其中轴握盈缩之数理裒益之术及臻厥成视旧成赋晏如也而豁浮赋九千有竒损实赋九千有竒视故壤一畆汰米一升有竒明年派兑军视故赋一石汰米七升有竒夫南昌壤非丰于履畆之初也赋非啬于咸则之旧也乃豁浮若彼损实若此则利尽于垦田弊穷于匿税也亡何侯且内命召又外忧行矣虑后来恶害己者去其籍则括为南昌田赋考勒贞珉于臯门余读而叹古传循吏者盖其难哉彼为命固空言耳犹然草创讨论修饰润色必更四贤而后亡败事南昌田赋乌程今裨谌也润州今世叔也商丘今子羽子产也而又东海公姑苏公宰制于其上富阳丞拮据于其下然后六载而成百世之利千虑而贻万姓之安难孰与为命者多语曰不有创者孰与纠之不有守者孰与久之余因表识后来循吏仁人得考镜焉
　　大节祠记
　　余往偕郑司寇谈靖难死事诸臣为之涕泗沾巾彼其时诸臣气贯白虹名与天壤俱敝可也顾骈首去其籍百余载隠泯姓氏故不见嘉靖中句容梵宫栋挠木窍藏靖难死事者得齐公泰而下百十有八人郑公与余居建业八载多所讨论顾摭拾于去籍之余表见又不着不藏挠栋中者又不与益可悲也万歴天子新即位制曰诸臣忠于所事甘蹈刑戮其仰遵圣祖遗意褒表忠魂激励臣节其在江西者檄所司专祀于其乡一时臣工严于将命皇皇焉为设木主假同仁祠杂列靖宁藩功臣中万歴四年夏清戎御史姑苏侯公尧封大惧表扬弗称节义不畅上之不能报上意下之非所以慰忠魂励臣节乃捐所赎金四百五十三两有竒下其议于南昌大府周公良臣少府顾公其志南昌理常公居敬卜豫章城地之幽静庄严者而専祀焉复请于大中丞杨公成潘公季驯皆报曰善再请于御史张公简又报曰善遂择地于髙士坊北掖南昌新建之黉宫而东倚豫章先贤之名祠经始于四年之九月落成于五年之七月据震而临兑基南北若干丈东西若干丈寝三楹堂三楹左右庑各四楹堂列羣忠木主祀逮而论死者太常寺卿分宜黄公子澄御史大夫新淦练公子宁大理寺少卿鄱阳胡公闰大理寺丞万安彭公与明凡四人坐党死者大理寺丞南昌刘公端刑给事中署大理南昌王公髙凡二人自尽死者衡府纪善泰和周公是修沛县知县庐陵顔公伯玮子顔公有为大理寺丞永丰邹公瑾翰林修撰吉水王公艮监察御史永丰魏公冕监察御史庐陵曽公凤韶济阳教谕吉水王公省凡八人守城死者宾州知州南康蔡公运凡一人合之得十有五人事在革除志中论世于当世可以无夷齐不可无尚父论世于万世可以无尚父不可无夷齐上之表忠与下之所以建祠意固有在于斯乎
　　匡山书院记　　　　　　　　　曾　臯
　　匡山之有书院也肇始南唐长兴间是时天下未有兴学之议士大夫亦无讲于学者洞晦罗先生崛起匡山慨然以圣人之学为己任朋来自逺书院筑焉圣殿经阁埓今学宫明宗嘉而赐额于铄哉五季希有事也歴宋而元四百年无恙忽燹于兵我明永乐间裔孙养吾起而载新其子尔辅请记邹学博又二百年为今万歴丙午圮益甚裔孙曰讲者顾瞻太息首倾槖与族之好义士力相佐鸠工庀材为圣殿为经厨为正学堂为两庑书室又撤旧取新为东西耳斋为门廊翼如跂如视昔有加防予借手明学防中传刻名贤录稽先生行实于讲讲因以记见属予惟君所殚力非为名也将衍先生之学传世世不絶也先生生而笃修养淡于声利惠政在郡清节在朝辟地匡山延收四方启愚发覆吐词为经宋儒黄勉斋饶思鲁去先生且三百年犹想慕遗风而来反覆精粗道器之辨若就先生质正于一堂学者得闻遂各有省孰贻之哉故学必明物必察伦必谨于进退出处之节千圣真派孔子得之故言行必顾子臣弟友无歉事去就必审待膰接淅有微权既干七十二君不遇而后退与三千之徒讲德洙泗之上以垂教万世其家法如此孟子推尊愿学亦惟是仕止久速各当其可先生诵法孔子者也始读书匡山岂无意于当世乃长沙决防端明长往此亦必有所谓晏婴武叔之遭义不可苟留者先生其得已耶退筑书院聚徒讲肄出处大节固俨然孔氏家法矣程正叔惓惓天下国家而于去就却不放过一歩陈石斋学宗自然静养端倪而必以名节为藩篱未必非效法先生与黄饶同趋者先生之学岂尽无传哉钱文肃王文端诸前哲咸有咏匡山书院诗尔辅之后为宣令请祀先生瞽宗两台而下并蒙表章兹三乡俎豆名贤先生实正首位夫非学有真得精神长在何以得此于七百年间哉七百年后有孙如讲能使南唐旧物岿然如初则先生又可谓有后矣即世儒志述所不及于匡山何损仰止之思予不敢后于黄饶敬记
　　濬治东湖记　　　　　　　　　刘一焜
　　郡城之浸曰东西湖盖自汉太守张躬宋太守蔡廓为之经始至唐武阳郡公韦公丹者拜洪州观察使其治为元和循吏第一是时吾郡之民竹而居者茅而茇者潦甚则虞垫熯甚则虞火颠连转徙而无固志公至教民笵土为陶因山庀材始变竹居茅茇之俗为瓦屋万八千余间疏东西湖以注江开一门以荡渫污壅为堤径五尺长十二里以谨暴涨于是吾郡康居良食而人文兴自岭以北彭蠡以南声名文物居然一都防矣国朝胡若思氏作吾郡功德碑称许韦两公盖旌阳神而施于政其粲然日可见者皆康功田功之实武阳政而防于神其穆然深虑于人所不及知者皆隂愆阳伏之先微两公吾郡其鱼乎武阳之后东西湖之治代有作者而予耳目暏记则新安范公以嵗之侵民有余于力不足于食公给其所不足者以用其所有余者用能修武阳之业以通九津湖益治民以不饥久之湖政复弛沿湖之民相与私寻尺以自附益编篱葺圃隠湖额以为常即清丈之令下而吏益扰民伪益出湖有鱼课三分其课程一输将作二隷郡以故当事急在课而缓在民每嵗冬则竭流而渔泽若焦矣而沿湖之所弃余率皆湖受之故源壅而委涸湖额日缩不可致诘霖雨暴涨至不能泄两学宫先受其病竭流之日必有眚灾应方数十里瓦砾相望向所谓潦则虞垫熯则虞火复如武阳时矣嵗丙午莆田卢公来守吾郡郡中城郭沟涂先正之所劳作勤施以遗吾民者靡不厘然举矣至是复因博士之请条湖政七事上之两台报可而公身率长吏廵行相度鸠役受直程能覈工而伐石缭以为周堤寛隠额之过于前示画一之政于后且也濬深以实防増髙以受淤物不弃于近力不疲于逺事半而功倍矣复虑竭泽贻民之灾害为之多方节缩郡蠲费七十余金两邑各改编二十余金以抵将作之课申禁请佃以杜方来戊申公晋副观察使而堤成堤长五百五十四丈有竒濬治称是桥西立梅子真祠与苏徐两亭跂峙而三于是两学宫之前其平如砥其环如璧渊然澹然蓄而不溢注而不阏已酉得隽者称盛灾眚不作盖其响应如此郡中嘉成事将刻石志逺而徴词不佞夫不佞盖受防湖上者窃以为武阳之精神与吾郡相终始即一湖之沿革由之则成不由之则圮其来久矣而当事者不求其所自始岂不惑哉夫官不知湖之利而后以矢鱼为利民不知湖之利而后以隠额为利之二者其蔽一也公为吾郡深计长画告以弭菑诏以誉髦务其逺者大者而使后之官民尽舎其近者小者先劳之虑施及奕世即武阳可作何以加诸易有之损上益下民説无疆自上下下其道大光故益之初曰大作五曰惠心惠德此益之实説之符也公业以大作勤吾民而民以惠心惠德相与讴歌颂祷刻石以寄其无疆之説后有徴功德者胡氏之碑又何让焉不佞素不娴于词惟是习知湖政喜其功之成且永也故次第其本末而书之
　　杨忠愍祠记　　　　　　　　　刘曰宁
　　忠愍祠者祠故五官监候杨公也讳源江西丰城大路里人公状貌魁梧目直视少习天文诸书父瑄为御史劾奏石亨曹吉祥论戍亨吉祥诛徙瑄视海道堤决海盐民患之公曰瑄不死铁岭幸而死此予其以身为璧马耶遂赴海防有大木起水上乗之不死顷之堤成赐祠海盐县源初为太仆主簿上书左迁应诏徙五官监候正德初诸宦者用事瑾防幸久之典兵柄元年七月公上言臣备员占候谊得以职事谏春秋谨灾异事应具存臣伏见近者心宿动摇心固明堂天子之象陛下不可不戒不报冬十月晦亰师雾十日公复上言此隂冒阳下叛上之应臣前疏哀吁臣无叩心泣血之忠呼天无效在礼父母有过一谏不听则再谏臣昧死以闻瑾怒矫诏杖公防絶瑾自以多行无忌益务为罗织于是党人议起而少师刘健谢迁尚书刘大夏韩文林瀚张敷华免归杖艾璞戴铣薄彦徽李梦阳崔濬王守仁姚祥张伟徙戍有差中外以目阁学士李东阳拱手而已公发愤上言自正德二年以来一向占候荧惑守太微东西往来太微帝座也应在君侧幸陛下早图之瑾匿不奏矫制杖公数之曰监候乃亦欲为忠臣耶械之肃州及河阳创甚死妻皮氏斩芦荻葬公古城瑾诛御史唐龙上言故五官监候杨源父子以谏显源三谏死道路芦荻掩骨昔刘安世七徙恶州犹获生还至如源者尤可悲涕其请録源后杨氏微议寑嘉靖某年河决古城墓废皇帝二十六年廵河北佥事某议葬公衣冠驿东门都御史御史上书请赐源諡祠春秋制曰忠愍其令有司奉祠祀余读杨公事盖重伤臣职云监候非闲散吏耶位卑罪言髙计免者辞与事去乃又曰不在其位祸也夫夫独不曰致身者忠耶奚言官哉公从容恳切死其职仁矣乎仁矣乎死监候非毅皇帝意帝悟瑾伏诛公后诸臣白所谓官髙者望逺秩薄者名微即身殁且然耶资格业以限人不收效又令自解免斯足悲矣上晓然市骏骨树之风声借令肉食者鄙将何解于忠愍或问河决刘子曰正德诸臣之事难言矣长沙諡芳宇夀死刘忠宣戍公尸人耶天耶孟子曰浩然之气至大至刚则塞乎天地之间
　　按此文自余读杨公事以下文理不可通疑有脱误以其为忠愍祠记应存此文无从得其原集校正姑据旧志采入

　　江西通志卷一百三十二
&lt;史部,地理类,都会郡县之属,江西通志&gt;
　　钦定四库全书
　　江西通志卷一百三十三
　　艺文【记十二】
　　明
　　鳌溪濬河记　　　　　　　　　董　裕
　　鳌治前有小河仅受小舟自昔商贾罕至货贿弗流居民负戴不赖舟楫之利顾匪好劳也以导河于芙蓉汇于圆陂势乏奫浩中由猴查陂抵龙鸣坳水萦纡走石间激以风涛则建瓴括矢又不少喷雪排山之势即欲方之舟之有所不可昔介庵先生有慨于中尝博采众谋献书阙下决防开濬以贻永利时有司视为缓图且夺于兑运之説有力者又从而齮龁之议格不行识者悼焉今上癸未不佞竣滇事过家邑大夫省庵王侯以介庵之议来咨余甚韪之既又以咨养黙詹子养黙益韪之且为之指陈利病擘画事宜筹防财贿一借箸间河流之开濬明于指掌王君勃然曰非养黙无以共此养黙亦曰是诚在我于是偕仲子季庵及好义者何济通相与上下原隰跋歴﨑崄相度地势剂调人情务出百利毋遗一害时有建引水之议者谓水界崇仁凿山可通养黙曰是激之也彼趋而赴壑难与争利有剏建闸之议者谓时其蓄泄舟可通行养黙曰是障之也将壅而溃所伤必多有申请命之议者谓兴除之业惟上制之宜如介庵故事养黙曰是诿之也然茍利于民亦上所不禁于是吉祀河裒赀鸠工经始于本年宾之月而以无射月告成阏者以濬隘者以辟纡回者以径分流而漫衍者以汇以瀹石之可徙者以徙其不可徙者以斧以凿昔之负特齮龁者皆以怿以劝而水之淜湃汹激者亦以洑以徐一时进艇操舟者咸集郭外山僻居民不覩舟楫者日聚观如堵相与举手加额以谓千古剏见即连樯输粲犹然为韩中丞所慨而负担者赖以少息而商之什一居之积滞者亦稍稍迁化王侯之所以遗吾乐者将世世赖之谓为百世之功非耶之役也财不烦官而因之于民力不烦民而因之于水事无废时不扰而集此惟王侯之独断仲子辈之协谋而殚精矢志毅然倡之则养黙之力居多吾是以知士君子欲动众举事者不可不树望也夫河之开濬有利无害人具知之然昔重以明防寝格不行而今举之于士庶介庵挟名位之重欲行之而不得而养黙乃以一章逢倡之而有余借令介庵之时得养黙一二辈则其事必不议格而其功亦且告成而不至托之空言然介庵始之养黙辈成之信乎成事在人而得人之为难也故得养黙而介庵之议不虚王侯谓不佞之言乃可底绩吾乐之利将与河俱存所谓观河洛而思功者不佞于此亦云
　　重修金川书院记　　　　　　　姚　翼
　　金川书院者学使空同李公檄淦尹黎公鏓创建以祀故中丞练公子宁之所也其地在邑治东北二里前为门二重各三楹门之内为堂以妥公之神堂之后为后堂李公扁其门以今名扁其后堂曰浩然公淦之东山人遗址尚在而善政乡有地曰三洲者亦称练氏宅盖公别业也三洲故亦淦土嘉靖间析淦六乡为峡江县三洲遂属于峡故峡请于当路建公祠淦人士以公本世居东山之麓其遇难也东山人以公党坐戍者至数十百而三洲无一逮者左验甚明峡不得诡言以自附峡人请不已当路者嘉其好徳之意许并祠焉书院之建在正徳间歴岁既久栋宇倾仆今尹临川李公乐入供岁事顾而嗟曰此风化之所系也不亟治安用令为遂计财鸠工择人专董其役不再逾月巍然焕然不独祀事克修而往来观者莫不瞻叹以喜余乃为之喟然曰公忠于所事主亡身死惟以自尽其心而已无与于人也官斯土者乃从而崇尚之既建祠以举祀复因其敝而新之乡之人士又从而景慕之此何故哉天理之在人心有固然耳空同公在孝宗朝尝以抗疏逮诏狱临川公心纯而善政他日可勉为国家良臣而淦缙绅自公后复有涂公者义触逆珰以死则继今豪杰辈出当未可量惟予绵力薄才滥司风教既有愧于良有司复有愧于诸人士聊因令君之请推其愧心之言以自警云
　　新建定南县记　　　　　　　　殷从俭
　　贑治以南信丰安逺龙南三邑之间高砂下歴二保与岭东岑冈接壤皆重峦复岭盘谷防洞顽犷之民多负险裂据自相掎角为三巢治以来累叛反侧不定者非其地去诸邑逺政教有不能及欤嘉靖末年督抚吴尧山公深为此虑一日集议戡定诸峒之策将官曰勦有司曰抚乃并用其谋檄叅将蔡汝兰勦灭下歴知府黄扆抚定高砂岑冈二巢随议建县为善后图而尧山以迁去未遑也隆庆改元之明年张鹤楼公继总镇首以此事谋之监司牒下有司议遍召诸父老询之佥曰三巢向与下浰横水为声倚下浰横水之土非建崇义和平二县民得至今安乎三巢地若循二县故事又何足虞焉有司采所言以陈张公疏其事以请制曰可赐县名定南县即龙南高砂下歴横江三保安逺割大小石伯洪三保信丰割南方上里员鱼迳脑及潭庆上保龙头岭内坑诸乡共分为里凡四丁凡六百二十有竒粮凡六百七十石有零适地理之中莲塘之区创立县治缮修城垣凡四百三十余丈公廨学宫铺舎以次举建约费公料七千八百余金设知县典史教谕各一员凡官吏俸薪马丁门皁取诸贑兴等邑之裁减冗员生儒禀粮斋膳其祭祀乡饮之费取诸没官田税一切徭役取诸龙南信丰二县之裁革机兵其残氓散处四方者招复其故土首率其徒听抚者悉令徙居于郭内其子弟之俊秀者抡而羣之于学又疏濬谿河以通惠潮之商贾越三年夏诸务底绪新民稍辑而余亦以转秩行迄今仅岁余余复承简命叨总此镇新民父老率诸子弟稽首辕门具言邑里无复有鸡犬盗俊秀之入学者恂恂然若素习经业之儒生余讶而叹曰朝廷政教能化导人之速有若是哉监司大参施君率有司请为之记余思建县设官非为弭盗安民乎然汉时渤海下里之盗一刺史治之盗息且化卒为善乡何俟分邑分民而专辖之以一令耶况近日郡县往往盗发城市又可诿之政教之所不能及耶然则民之理乱亦视有司何如人耳使有司匪其人县固徒设也此镇旧多盗窟自阳明议建和平崇义鹤楼议建定南则盗窟尽民防矣余今日与监司守令讵复有他议哉惟原二公所以建县之意抚新民而生养之使自乐为渤海之民可也不尔建县之议不将为民厉者耶余故记之与司民牧者共勗焉
　　忠烈祠碑记　　　　　　　　　吕若愚
　　隆庆己巳春一月若愚领檄待罪瑞金乃披图籍考其沿革风俗与夫仕处之贤以时斟酌而师法焉有刘公鹏者登宋元丰二年进士知华亭擢御史朝廷欲相蔡京连章诤之不报京既相首议复王氏学籍元祐党人鹏诤益力遂出知广徳秩满召拜谏议大夫鹏以言不行固辞不就出知寿春其子名举防以恩补北靖州靖康中金人陷州举防不屈被执后以蜡书归泄敌情防秦桧主和议反以其书遗敌遂遇害为之掩卷叹曰大贤哉有一人焉邑斯重矣矧又父子耶以是往来于心思得拜其祠墓礼其子姓以为邑重询之半载无闻乃仅得所居之里于北门外旧井存焉既而晋学宫弟子及公弟刘鹗之子孙始得二公之略如所传不谬噫以公之父子人品即传之天下可也乃桑梓之邦亦几于泯灭无传今佛老之庐一邑且数十而一庐不下千金顾二公不得享一茅之籍臯陶殄而若敖馁人心将谓之何余以为风教所系乃表其故里建坊扁于通衢列其事迹请诸当道创祠于医学之前别置田以为祭祀葺理之需命其族孙一人世守之乃砻石为丽牲之碑而系之曰忠义之在人心也其天地之干也哉而人罕有全此忠义者大都利害之较太深是非之断不早顾虑观望之念重而贞固迫切之诚微于是首鼠喙息自为得计又或言方上而惧诛谏未再而就列其初也奋激于时势之临其既也消輭于回翔之顷不知人臣之分共而不二其言也以尽心也非讦以沽名其死也以致心也非敢以为烈是故言而行也则身与俱荣言而违也则至再至三而后去不忍以其身与奸邪共处非其义不敢轻其生得其所亦不敢爱其死若刘公父子清风劲节其致共毕分而全天地之干者乎是固万古风教之所攸赖踪迹所至皆当特祀而况其乡里宅墓之所在乎此祠之所以由成也工始于隆庆庚午十一月立碑之日则辛未二月望也
　　重建白鹭洲书院记　　　　　　刘应秋
　　洲在郡治之东踞江中流延袤数里状如游龙青原神冈天瑞诸峯左右拱挹入其抱贑江合泸禾二水循涯而西小者洄潏大者澎湃出乎舄履之下居然郡中一形胜也自宋江文忠公万里守郡以吉州为二程夫子过化之地即洲建祠祀六君子创书院以居诸生理宗嘉之赐额置山长于是洲名著称几与金陵埒矣岁久圮于水已又燬于兵递修递废递迁不常有司仅存其名为故事故址日頽半为鲛室残碑断碣时犹隐见于沙碛水区之间论世者悯然太息未有议其兴者诚难之也将山川有待而灵耶太守汪公来治郡之明年政清讼简公庭多暇孳孳以化俗作人为本务乃简十校之士课肄而手校之间者进而与之道古谊称先辈一时文学斌斌自喜以为得师则聚族谋曰有侯若此真千载而旦夕哉夫非白鹭再造之一防乎退而谋诸缙绅韪其议相率以请于公公谛观之跃然若有当也叹曰兴废振敝宁异人任乃考图度基鸠工庀材克日而兴事増垫欹累石为台崇九尺修三十五丈广视修十之六南有重门北为嵬阁有堂有楼有池有亭堂曰道心楼曰风月阁曰云章其下曰山长防亭曰浴沂皆仍宋时故额而总署其门曰白鹭洲书院云阁高五丈翼以栏楯可頫可眺杳嶂环青万顷一碧朝旭夕阴花雨涛雪千姿万态靡不呈竒献秀于櫺栊席几之间书院之大观备矣前乃为楼五筵祀二程夫子而以一峯整庵二罗先生配之又前五筵所谓道心堂也阁之后植竹万竿洲水支流绕出其下可濯可风是为浴沂亭门以外为月池环池左右翼为舎百楹择九邑之髦隽讲学于此当两翼夹路之中为坊者三曰理学忠节名臣断自欧文忠杨忠襄周益国而下若干人皆揭其爵邑姓名以备一郡伟观极台而南聚土筑堤以捍冲决广三十丈有竒周五十丈有竒高称台倚台而东建庵曰净土沙门守之起自壬辰十月落成于甲午三月帑不费公调不程民郡人士莫不色喜以公之命属秋勒石记其事汪公名可受字以虚起家庚辰进士其为守防明而有至惠治状直追古人当别有表着不具论
　　新建钟灵桥记　　　　　　　　蒋如竒
　　信当八省之冲而郡南大江从懐玉诸山水若建瓴下闽越往来自皇华使以迨行旅舆马徒役辐辏于斯向尝设浮桥以济而洪涛激射铁维易蚀蚀则七十余舟遂若漂叶行者淹日碛坐遥相唤一刀抵岸则竞渡争先或不胜载往往覆没伤人为多前守俞公谋易以石阖郡欢踊赞其成计费八千九百有竒而驿传朱公出邮羡给之朱故上饶令易以石其雅念也强半就绪俄江流骤溢商木结筏乗涨而下冲撃尽圮其年冬不佞以民部郎出守信甫莅信询民间之急而僚友贰守邹君通守吴君司李李君佥曰信儌天幸频岁稔民不病饥而病渉郡南之石梁最急也已而询之荐绅以及青衿佥曰信以风气奔泻故贵不再世而富不百年若直郡南而梁之宁惟孔道之不梗将风气攸赖人无不乐趋事者已而复询之耆耉又佥曰疲如信而行李之畱滞者舟楫之摧折者膏血之饱鱼腹者问诸水滨职无梁之故曷若梁之便于是请之中丞房公借驿传支羡若干缗罚锾金若干捐俸若干相与谋经始得址于旧桥基之东数百武土刚而涯迫可以永久起辛酉仲春至癸亥孟冬而告竣厥修若干仭厥广若干轨行者足相踵目相瞚而欢呼相属曰今而后庻几无病渉哉先是淫霖为灾毒蛟乗之漰湃几及于脊人无不为新造危者雨霁水落矻然如故得天也桥未实以土行者絙木而度忽两涯之民不召而畚锸交集坚若励矢矫若垂虹得人也天与之人趋之台藩臬司培溉之左右僚属协赞之县令经营之而僧明通复任事而终始之不佞何功之有焉桥成有欲以蒋名桥者不佞谢之曰昔李冰之桥于蜀蔡襄之桥于闽被以七星万安之名不闻以姓夫岂有意为让乎其心必有不能自居者矣自是而贤哲代兴敬从荐绅多士之期而表之曰钟灵云
  </div>
  <div class="pagination">
   <a href="江西通志_page323.html">
    上一页
   </a>
   <span>
    ...
   </span>
   <a href="江西通志_page319.html">
    319
   </a>
   <a href="江西通志_page320.html">
    320
   </a>
   <a href="江西通志_page321.html">
    321
   </a>
   <a href="江西通志_page322.html">
    322
   </a>
   <a href="江西通志_page323.html">
    323
   </a>
   <span class="current-page">
    324
   </span>
   <a href="江西通志_page325.html">
    325
   </a>
   <a href="江西通志_page326.html">
    326
   </a>
   <a href="江西通志_page327.html">
    327
   </a>
   <a href="江西通志_page328.html">
    328
   </a>
   <a href="江西通志_page329.html">
    329
   </a>
   <span>
    ...
   </span>
   <a href="江西通志_page325.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
