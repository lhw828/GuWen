<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 149 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 149 页/共 698 页</h1>
    <div class="content">请谥曰文节帝曰奨忠所以励臣节也有司其如所议行明景帝实録原苏灵芝行书宝塔颂今在京 
师悯忠寺碑称御史大夫史思明奉为大唐光天大圣文武孝感皇帝敬无垢净光宝塔颂春明梦余 
録曰此碑盖建于思明初归附之时按旧唐书肃宗纪至德二载十二月贼将伪范阳节度使史思明 
以其兵众八万与伪河东节度使高秀岩并表送降三载正月上皇御宣政殿册皇帝尊号曰光天文 
武大圣孝感皇帝二月大赦天下改至德三载为干元元年今此碑建于二载十一月而已称尊号又 
以大圣字移在文武之上与史不合后至燕谛观此碑前行大唐光天大圣文武孝感皇帝及中间唐 
字史思明字类磨去重刻者石皆凹而首行悯忠寺上原只二字今改范阳郡三字盖思明复叛之后 
磨去之及思明诛此地归唐后人重刻者也此碑书丹于石故以左为前金石文字记原苏灵芝儒生 
也尝为易州刺史郭明肃书侯台记在幽燕之地中州患难得故契丹以墨本诣榷场易绢十端方与 
一本其行书有二王法而成就顿放当与徐浩雁行戈脚复类世南体亦善于临仿者宣和书谱朱彛 
尊原按是碑陷文甚多改刻者不特金石文字记所云十八字而巳内如唐绍统三字宅幽都三字命 
启与禅虞及下文继共六字东宅四水西都八川八字唐祚二字除恶务尽四字皆凿去重刻者考思 
明之降在至德二载十二月至明年正月肃宗始加尊号二月乃赦天下改元碑既建于二载十一月 
不应预书尊号又思明初附肃宗授以归义王若碑建于降后宜大书王爵不当祗称御史大夫然则 
是碑之建盖在思明未降唐之先矣禄山僣称范阳为东都范阳郡三字其初必东都二字也文中凡 
唐字其初必燕字也安庆绪僣袭赐思明姓名为安荣国史思明三字其初必安荣国也大唐一行其 
初必禄山父子伪号而其余陷文皆谀伪逆之辞而改刻者也碑文以左为前金石文字记谓书丹于 
石之故疑从禄山俗尚未可定也当日思明降而复叛既诛之后唐人见其碑踣之未恐不力安有反 
勒其名于石者此又事之所必无也臣等谨按朱彛尊之辨详矣然尚有未尽者原碑至德二载四字 
亦系改刻至字微有圣字形载字微有年字形禄山伪建元圣武至德二载字先必圣武某年是也苏 
灵芝署衔经略叅军经略字亦改刻其先或署伪官也又改刻除恶务静句除恶字至行末以二字占 
用四字格务尽字另行以二字占用三字格除务静三字系就文陷刻而恶字则石面平添者疑原文 
谀逆之辞有抬头空格迨后满格填凑故参错若此字形欹斜而长不复成书也其他改刻之字如唐 
绍统兮兮字斗拱字唐祚字镇陲陲字皆朱彛尊所未按又除恶务静静字朱彛尊误钞作尽字髣像 
像字误钞作髴字今一依原碑校正又原碑以首行十六字占用十八字格金石文字记谓改刻者止 
于大唐光天大圣文武孝感皇帝十二字而不知敬无垢浄光五字亦改刻者也以碑末圣武伪元字 
考之则首行必为禄山伪号朱彛尊之说允无疑矣碑在本寺方丈前穿廊东壁上石质坚莹唐碑之 
最完好者又按唐书史思明传史思明尝使耿仁智张不矜上疏请诛李光弼疏入于函辄易去思明 
执二人欲斩之此撰宝塔颂之张不矜殆即其人也原舍利塔建于隋仁寿二年正月幽州节制窦抗 
所造本塔五层扃舍利于其下至唐文宗太和八年塔灾宣宗大中丙寅得石函于古基遂移置于悯 
忠寺多宝塔下僖宗中和壬寅又灾延烧悯忠寺楼台俱烬昭宗景福壬子迁舍利于阁内春明梦余 
録臣等谨按隋舍利塔灾于唐太和八年至会昌六年丙寅始移置于悯忠寺多宝塔下是年宣宗初 
即位尚未改元越明年方改元大中故采师伦所书碑犹纪会昌年号春明梦余録作宣宗大中丙寅 
实会昌六年也及僖宗中和二年悯忠寺塔又灾至昭宗景福元年迁舍利于阁内其阁乃李匡威所 
建之观音阁也今舍利与阁皆无考原采师伦正书重藏舍利记今在京师悯忠寺碑建于会昌六年 
九月此初复佛寺之文也金石文字记原景福元年重藏舍利记今在京师悯忠寺金石文字记原寺 
中一碑下半断裂可读者其上叚字有燕京大悯忠寺观音地宫舍利函记金大安十年沙门善制帝 
京景物略朱彛尊原按是碑文字悉完未尝断裂末云大安十年岁次甲戌闰四月辛未朔二十二日 
壬辰申时功德主燕京观内左右街都僧録崇禄大夫检校大师行鸿胪卿聪辨大师赐紫沙门善制
 门人义中书原悯忠寺经正统七年重修改额崇福有翰林院待诏陈 碑万历三十五年又修有谕德 
公鼐碑帝京景物略臣等谨按法源寺建自有唐为都城古刹本朝以来屡蒙颁赐额联并蒙世宗御 
制碑文恭立殿庭用光梵乗至累朝遗碣如唐苏灵芝书宝塔颂景福元年重藏舍利记及辽大安间 
观音地宫舍利函记金大定间礼部题名记诸碑皆足以资考正若刘侗帝京景物略所称陈 公鼐二 
碑词芜不録增世宗御制法源寺碑文都城宣武门西南有古刹曰悯忠建自唐贞观中迄今千有余 
载历为秉受法戒者所依止我世祖章皇帝命建戒坛圣祖仁皇帝赐御书扁额曰觉路津梁曰存诚 
寺有藏经阁题颜亦宸翰也雍正十一年五月发帑重加修饬至十二年二月工竣梵宇崇闳禅庐周 
备因复赐额为法源寺朕惟如来演说经律论三藏而律居其一又说戒定慧三学而戒居其先亦如 
宗门有衣钵之传焉威仪三千细行八万人以为戒在是即法在是未知其法之源也即谓摄心名戒 
亦祗知心之说而源仍未及知也盖心本无体何者是心法亦假名何者是法则源不可不达矣教不 
云乎识心达本源故号为沙门夫心源本是湛寂虽尘尘悉入而湛寂者自若纵心心不住而湛寂者 
亦自若故曰无生无灭如如不动荀达乎此虽当万法而不见一法不见一法而全摄万法如是持戒 
则成无等戒而达无上觉矣巨而忠国孝亲制行立事细而饮食起居日用常行何一不自此源流出 
自然真实无伪者乎统世间出世间之大源不可名同何况于异宁独沙门释子事哉我皇考推本皇 
祖劝善至意书存诚之颜揭示万古达源之要朕仰体渊旨昭告后学期共达心性之本源亦国家导 
民为善之一助也欤原范阳郡悯忠寺御史大夫史思明奉为大唐光天大圣文武孝感皇帝敬无垢 
净光宝塔颂惟唐绍统兮岁作噩天宅幽都兮镇戎索彼命启与禅虞继凤举而龙跃驭阊阖而朝南 
面服日月而升宝殿在璇衡以正乾坤握金镜兮临宇县东宅四水西都八川天应景福亿万斯年神 
祇肸蠁而丕佑风化洋溢而昭宣凝心姑射既迈黄轩之理端思真境高抚洪崖之肩迥出三界超居 
四禅我御史大夫忠而孝悊而贤裨我唐祚崇斯福田昔在棘城结愿已修于宝塔属兹板荡除恶务 
静于幽燕开柘郡县驰突戈鋋咸荷威力扫逆靖边树兹幢相游刅忘筌割净赀以檀舍施珍俸于慈 
縁爰居爰处载询载度薙金界于祇园择伽蓝之胜托征郢匠稽朴斵具钩绳备丹艧才生明而畚锸 
攸萃月贞(出月)而陶瓬斯作暨竣砌而崛起堂皇聚桢干而上干寥廓尔其庀徒有节力工维时隠 
金槌以雷动走瓴甋以星驰椓之登登斗拱磊落以扶卫筑之阁阁甃甓龢罗而缉熙骈宻石以疏趾 
齐玉珰以镇陲班闲布白九隅八维风伯雨师扣灵坛而请命雷公电女拥仙座以忘疲熠如聚雁赫 
若奔螭岌嶪天假髣像神资千龛栉比以攅构万塔陵兢而护持观其扪重扃披藻井鸿蒙异状(口窋) 
咤灵影霞驳云蔚阳舒阴静游三界而须臾视一刼而俄顷示大方便开大法境闻偈而刀轮折锋承 
风而火穽收猛嶷若蜃楼之孤秀皎类扶桑之映迥莲花吐日攒太华之三峯香炉抱云矗庐岩之一 
顶若乃八部经行万方委辂离火宅启栰喻鱼贯争上雁行齐赴隮穹崇陟回互嗜真如者搏级聚武 
而局行暮释猷者阽虚悉倅而徐歩攀棼橑以失视援井干以增惧龙象翕赫扶欂栌而蓄威鬼神睢 
旴扪頳壁以含怒将以经启万祀永代作固置呪于梵刹之中释网于毗耶之路启招提之胜果祛攀 
笼之缁蠧行善者技痒而争趋为恶者震栗而忧怖逗塔影者洽背而魂悚闻铃音者扣顶而心注是 
用敬我天威保我唐祚彼幢相之邀福荷元疆之率裕也客有叩虚幕府忝椽神州愧三语之黙对归 
八觧之禅流巍然宝塔永赞鸿猷护鹅珠以守戒持鸽珍以精修刻字金版垂芳朔幽云行雨施自公 
乃侯永锡难老厥德允修恭察视之严命敢不拜敡王休范阳府功曹叅军兼节度掌书记张不矜撰 
承奉郎守经略军胄曹叅军苏灵芝书至德二载十一月十五日建原采师伦书重藏舍利记舍利本 
大隋仁寿四年甲子岁幽州刺史陈国公窦抗于智泉寺剏木浮图五级安舍利于其下即子城东门 
东百余歩大衢之北面也原寺后魏元象元年戊午岁幽州刺史尉苌命造遂号尉使君寺后改为智 
泉寺至大唐则天时改为大云寺开元中又改为龙兴寺太和甲寅岁八月二十日夜忽风雨暴至灾 
火延寺浮图灵庙飒为烟烬洎会昌乙丑岁大法沦坠佛寺废毁时节制司空清河张公准勅于封管 
八州内寺留一所僧限十人越明年有制再崇释教僧添二十置胜果寺度尼三十人秋八月二十一 
日因板筑于废寺火烧浮图下得石函宝瓶舍利六粒及异香玉环银扣等物伏遇司空固护释门殷 
诚修敬仍送悯忠寺供养俾士庶瞻礼至九月二十八日藏之多宝塔下会昌六年九月朱彛尊原按 
是碑建自唐会昌六年文称舍利旧藏智泉寺寺经始于元魏幽州刺史尉苌命故又号尉使君寺按
 北史苌命苌作长其曰节制司空清河张公则仲武也当武宗诏毁佛寺地分三等幽州等居上许留 
僧二十人寻又诏诸道留二十人者减其半故碑云勅于封管八州内寺留一所僧限十人至是年宣 
宗即位遂弛其禁先是智泉寺已毁遂以舍利归悯忠寺焉仲武在幽州屡破回鹘郑畋谓会昌时功 
第一方毁寺之岁五台僧多奔幽州仲武封二刀付居庸关曰有游僧入境则斩之及宣宗增置僧寺 
碑称司空固护释门殷诚修敬若是乎前后不相侔者盖仲武功名之士宜其好恶与时移也师伦无 
善书名然犹存王知敬薛稷遗意亦能拔乎俗者臣等谨按采师伦所书重藏舍利记今无考智泉寺 
详后本条下原景福重藏舍利记昔隋文帝潜龙日有梵僧自印土至授舍利一瓶曰此释迦遗形洎 
登宝位至仁寿二年正月勅天下大州一百处建舍利塔时幽州节制窦抗剏造五层大木塔饰以金 
碧扃舍利于其下至大唐文宗皇帝太和八年经二百三十三年天火焚塔尔后五六年间武皇阙释 
教至宣宗初登宝位岁在丙寅勅修废蓝将兴阙得石函于故基下时旌麾清河公晓示人天尊阙供 
施迁藏于悯忠寺多宝塔下复经三十三载中和二年岁在壬寅又值火灾延悯忠寺楼台俱烬旋遇 
阙淘汰空侣不朞年陇西令公大王大庇生灵巨崇象设舍已禄俸造观音阁横壮妙丽逾于旧贯寺 
僧复严陈力化导塑观音像当景福士子年佥欲迁舍利于阁内乃陈辞上渎请发封壤上许之即是 
年六月徒侣云萃各竭其诚尘壒曜灵香坌入手未淹食顷俄逢巨函缝印香泥记镌贞石由是撤其 
盖发其缄舍利光芒异香郁烈诣子东门上献旌幢中权后营皆澡浴瞻礼儭施重沓复还本寺黄金 
瓶如麰麦量内藏一粒仁寿舍利也二粒在塔阙内又二粒在小金合子内又九十粒如银粟状在琉 
璃瓶内玉环二髪七综又有二粒在银结条琉璃瓶内故临台大德明鉴平昔随身供养临终授弟子 
</div>
    <div class="pagination">
<a href="钦定日下旧闻考_page148.html">上一页</a><span>...</span><a href="钦定日下旧闻考_page144.html">144</a><a href="钦定日下旧闻考_page145.html">145</a><a href="钦定日下旧闻考_page146.html">146</a><a href="钦定日下旧闻考_page147.html">147</a><a href="钦定日下旧闻考_page148.html">148</a><span class="current-page">149</span><a href="钦定日下旧闻考_page150.html">150</a><a href="钦定日下旧闻考_page151.html">151</a><a href="钦定日下旧闻考_page152.html">152</a><a href="钦定日下旧闻考_page153.html">153</a><a href="钦定日下旧闻考_page154.html">154</a><span>...</span><a href="钦定日下旧闻考_page150.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
