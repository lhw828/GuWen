<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 238 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 238 页/共 479 页</h1>
    <div class="content">
　　州连络关陇，襟带岐，川谷高深，地形险固。岭北有事，州每当其冲。秦并义渠，渐启榆中之塞；唐保豳宁，卒挫吐蕃之锋。《志》所称易守而难犯者欤？

　　○定安废县今州治。秦义渠县地。汉为北地郡泥阳县地。后汉因之。晋亦为泥阳县地。后魏太平真君二年，始置定安县，属赵兴郡。西魏为宁州治。隋以后，州郡皆治焉。金大定七年，更为安定县。元初因之，至元七年，废。今城周三里有奇，门四。

　　义渠城在州西北。春秋时为义渠国。秦厉公十六年，伐义渠，获其王。惠文君十一年，县义渠。汉置义渠道，属北地郡。后汉建武六年，冯异进军义渠，击破卢芳将贾览及匈奴于此。县寻废。晋咸和四年，刘胤攻长安，石虎驰救，大破胤于义渠。即此城也。《一统志》：州治西为公刘邑，秦时为义渠国云。

　　泥阳城在州东南五十里。本秦邑。汉初，郦商破雍将苏驵军于泥阳。即此。汉亦曰泥阳县，属北地郡。后汉因之。晋为郡治。后魏仍属北地郡，后废。杜佑曰：即今之定平城。是也。

　　襄乐城州东六十里。汉曰襄洛县，属上郡。后汉废。后魏置县曰襄乐，兼置襄乐郡。西魏又置燕州于此。后周州郡俱废，以县属宁州。隋唐因之。宋亦属宁州。建炎二年，金人陷延安，曲端以泾原军驻淳化，而遣其将吴复华州，寻自之三水与会于襄乐。即此。金亦属宁州。元至元七年，废。淳化三水，今州属县。《通志》：今州东北六十里有襄乐巡司。

　　定平城州南六十里。本定安县地。唐武德二年，析置定平县，属州，寻属宁州。贞元中，以神策军分屯京畿。定平其一也，谓之定平镇。大中间，置衍州于此。五代梁开平三年，遣康怀贞等侵李茂贞，克宁州及衍州，降庆州，游兵侵掠至泾州境内，是也。后周显德五年，废衍州为定平镇，隶州。宋初，为定平县，属宁州。政和七年，改属州。金属宁州。元省。又有废归义县，唐武德二年析定安县置。贞观十七年，废入定平县。

　　大城在州城东。，读曰要。汉县，属北地郡。东汉初，邓禹别攻上郡诸县，征兵引谷，归至大要，是也。县寻废。《金志》真宁县有要关镇。或以为即古大要城。○弋居城，在州南。汉县，属北地郡。后汉因之。晋废，寻复置。后魏因之，仍属北地郡。后周废。

　　○横岭州东百里，即子午山之别阜。岭北即真宁县。《汉志》注所云桥山在阳周南也。又安定岩，在州西五十里。岩壑如黛，石可镌砚。○彭池原，在州北。《唐书》：宁州有彭池。《金志》彭原县有彭池原。原盖因地而名。晋太元十一年，苻丕遣邓景据彭池，击姚苌于长安。胡氏曰：此彭池当作氵彪池，非宁州之彭池也。

　　○九龙川州东百二十里。一名九陵川，以川中有堆阜凡九似陵也。自横岭流至州西南，合奢延川，又南流入泾河。其水清莹，即真宁河矣。亦曰宁江，又曰宁河。

　　奢延川州东百里。一名大延川。自横岭流至襄乐故城，又西流，绕至城南，合九龙川。《唐志》：长安三年，宁州大雨，水漂二千余家，溺死千余人。盖即诸川溢流也。○珊瑚川，在州西十五里，下流亦会九龙川。一云珊瑚谷水，东南至邑入洛。邑，今见州三水县。

　　黑水河在州西北。自府境流入，至州南，会于九龙川。复分流而东南出，入州长武县界，合于泾水。○白羊水，在州东百里。一名白谷川。源出白羊溪，流经横岭西北，入奢延川。

　　○政平驿州东南六十里。、宁往来之通道也。又彭原驿，《通志》云在州南。州东又有交城镇，金天德二年置。

　　真宁县州东百里。西北至府城二百里。汉上郡阳周县地。后魏置泥阳、护涉二护军，后为阳周县。隋改为罗川县，属宁州。唐天宝初，获玉真人像于此，因改为真宁。今县城周二里有奇，编户二十一里。

　　○阳周城县北三十五里。本秦县，属上郡。始皇死，胡亥矫诏赐蒙恬死。恬不肯死，使者以属吏，系之阳周。《史记》：陈余与章邯书：蒙恬为秦将，北逐匈奴，开榆中地数千里，竟斩阳周。是也。汉亦为阳周县。后汉废。后魏复置阳周县。太平真君二年，置赵兴郡治焉。西魏又置显州于此。后周州郡俱废。隋开皇中，并入罗川县。《唐史》：会昌以后，回鹘败散。乾符二年，其余众始还至罗川，遣使贡献。此罗川，盖塞外回鹘旧地。胡氏以为即阳周，误也。

　　泥源城在县东北。《汉志》注：泥阳有泥水，出郁郅北蛮中。城盖近泥水上流而名也。魏收曰：阳周有泥阳城。即此矣。晋太元十二年，姚苌攻苻师奴于敷陆，军于泥源。是也。敷陆，见州洛川县。

　　○抚琴山在县治南。山畔有洞，风来作声，仿佛若琴韵，因名。又县东二十里有罗山。《寰宇记》：罗川水出罗山下，隋以此名县。其西南为旧宁阳城，有大陵、小陵二水，至城南合流。《诗》：夹其皇涧。注云：即陵水矣。

　　雕岭县东五十里。绵延高耸，亦即子午山之别阜矣。上有秦时驰道，今有雕岭巡司，在县东百里。

　　○马莲河在县西。自合水县流入，下流会于九龙川。又县南有大陵、小陵二水，即九龙川之上源矣。《通志》：县南十里有真宁河，源出横岭，西流入宁州界。

　　于庄沟在县东二十里。其水南流，入州、淳化县，会于清水。又要册湫，在县东六十里桥山之尾。周围九亩，上有龙祠。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷五十八 

卷五十八
　　◎陕西七

　　◇平凉府东至西安府州三百里，南至凤翔府陇州二百八十里，西南至巩昌府秦州三百四十五里，西北至宁夏中卫四百六十里，东北至庆阳府三百里。自府治至布政司六百五十里，至江南江宁府三千二百八十里，至京师三千四百里。

　　《禹贡》雍州地。春秋时属秦。秦并天下，属北地郡。汉置安定郡。后汉因之汉郡治高平。后汉移治临泾。永初五年，羌乱，郡寄治美阳。永建四年，复旧。美阳，今见乾州武功县，晋亦曰安定郡仍治临泾。后魏为安定、高平诸郡地。后周分属泾、原二州。隋初因之。炀帝时，属平凉、安定二郡。唐初亦属泾州。天宝初，属平凉、安定二郡。元和四年，始置行渭州治此渭州，今巩昌也。时陷于吐蕃，既而行渭州复为吐蕃所陷。中和四年，复置渭州。五代因之。宋亦曰渭州亦曰陇西郡。庆历初，为泾原路经略安抚使治所。政和五年，升为平凉军节度。金为平凉府。元因之。明仍曰平凉府，领州三、县七。今仍曰平凉府。

　　府山川险阻，控扼边陲，屹为要会。汉以安定名郡。说者曰：郡外阻河朔，内当陇口，襟带秦凉，拥卫辅辅。关中安定，系于此也。元魏主修永熙中，时贺拔岳为雍州刺史。宇文泰说岳曰：今灵夏、河西，各拥部众，未知所属。公引军近陇，扼其要害，收其士马，以资吾军。西辑氐羌，北抚沙漠，还军长安，匡辅魏室。此桓文之策也。岳因引兵西屯平凉。诸州镇多附于岳，同会平凉受节度。今府西南平凉故城，是也。既而岳至高平，为秦州刺史侯莫陈悦所贼杀。悦还屯水洛。岳众散还平凉，共迎宇文泰于夏州。泰集宾佐议所向，皆以为水洛去平凉不远，宜且留以观变。泰曰：悦既害元帅，自应乘势直据平凉，而退还水洛，吾知其无能为也。即驰赴平凉，引兵上陇，为岳报仇，抚定关右。盖宇文霸业集于平凉也。唐自广德以后，西陲尽为异域，而泾原之备日棘。贞元七年，诏以平凉当要会之冲，居北地之要，命泾原节度刘昌筑平凉故城，扼弹筝峡口。浃旬而毕，廓地二百里即今郡城。此平凉置州列郡之权舆也。说者曰：陇口之要在平凉，而平凉之要尤在原州今镇原县。《唐史》：大历八年，吐蕃数入寇。元载尝为西州刺史，知河西陇右山川形势，因言于上曰：四镇、北庭既理泾州时马为四镇北庭节度使，治泾州，无险要可守。陇山高峻，南连秦岭，北抵大河。今国家西境尽潘原，而吐蕃戍摧沙堡，原州居其中间，当陇山之口。其西皆监牧故地，草肥水美，平凉在其东，独耕一县，可给军食。故垒尚存，吐蕃弃而不居。每岁盛夏，吐蕃蓄牧青海，去塞甚远。若乘间筑之，二旬可毕。移京西军戍原州，移子仪军戍泾州，为之根本，分守石门、木峡，渐开陇右，稍置鸣沙戍见宁夏中卫丰安军见灵州所为羽翼，北带灵武五城为形势，进达安西，据吐蕃腹心，则朝廷可安枕矣。议格不用时载并图地形以献，会载罢相，不果。建中初，杨炎为相，复议城之，亦不果。贞元三年，吐蕃城故原州而屯之，陇右沦于异域者殆五十年。宋咸平四年，陕西漕臣刘综言：镇戎军为古原州，地沃衍，岁输刍粮四十五万石，请置屯田务。因开田五百余顷。王氏曰：原州当陇道之要，汉光武取陇右，先降高峻，而后可以蹙隗嚣。赫连勃勃据高平，乘间以窥陇东、岭北，得以病姚兴。宇文泰军于高平，因而规定关陇。诚要害之地也。

　　平凉县附郭。汉朝那、泾阳二县地，属安定郡。东汉省泾阳入朝那。晋因之。后魏废为长城县地。后周复置朝那县，又析置平凉县。唐省朝那入平凉，属原州。宋为渭州治。金为平凉府治。今编户二十三里。

　　○平凉故城在府西南四十里。苻秦时所置，兼置平凉郡治焉。晋太元十七年，苻登与姚苌相攻，登保据平凉。十八年，姚兴袭平凉，大获而还。十九年，苻登为姚兴所败，平凉入于后秦。义熙六年，赫连勃勃遣兵攻秦平凉，姚兴击却之。明年，复寇平凉，寻没于勃勃。后魏主焘神元年，夏主昌自上わ屯平凉，与魏争安定，昌败。赫连定复称帝于平凉。三年，魏主焘围平凉，克之。其后置泾州于此。熙平二年，城泾州所，治平凉。即此。正光五年，秦州贼莫折天生陷岐州，使其党卜胡寇泾州，败薛峦于平凉东。永安三年，尔朱天光败高平贼万俟丑奴于安定。丑奴欲趣高平，天光遣贺拔岳等追及于平凉，擒之。永熙三年，侯莫陈悦杀贺拔岳于河曲。岳众散还平凉。众共推夏州刺史宇文泰统岳众，泰因驰入平凉。西魏末，置平凉县，属原州。隋因之。大业初，属平凉郡。唐亦为平凉县。《唐书》：县旧治阳音川。开元五年，移治古塞城。广德以后，没于吐蕃。贞元七年，泾原节度刘昌筑平凉城，移治于此。十九年，以原州移治平凉。元和四年，改置行渭州治焉。自是常为州郡治。《五代史》：后唐清泰三年，以故平凉县之安国、耀武两镇置平凉县，属泾州。似误。今府城周六里，有东西二城。《通志》：元末，李思齐将袁亨分筑南北二城。明朝洪武六年，修复如故。门四：东和阳，南万安，西来远，北定北。周九里有奇。

　　鹑阴城在府西南九十里。本汉安定郡属县，在今靖远卫境。后魏移置于此，为平凉郡治。魏收《志》：鹑阴有故平凉城，即苻秦所置故城也。魏因置平凉郡于此。后周并入平凉县。

　　朝那城在府东南。春秋时地名也，为秦之北境。汉置县，属安定郡。《史记》：汉初，匈奴强，复收蒙恬所夺匈奴故地，南至朝那、肤施。文帝十四年。匈奴入犯朝那萧关，杀北地都尉，遂至彭阳，使奇兵入烧回中宫，侯骑至雍甘泉。孔氏曰：朝那故城，在今百泉县西七十里。曰朝那萧关者，萧关属朝那也。胡氏曰：朝那故城，在原州花石川。后汉仍属安定郡。晋因之。后魏亦属安定郡。后周改置于故城东南二百余里，属泾州。隋因之。大业初，属安定郡。义宁初，废。雍，见前凤翔县。甘泉，见泾阳县。时侯骑或至雍，或至甘泉，故曰雍甘泉。

　　泾阳城在府西南。周宣王时，猃狁内侵，至于泾阳。谓此地也。汉置县，属安定郡。后汉建武二年，隗嚣自陇坻追败赤眉于此，县寻废。灵帝初，段破叛羌，至泾阳。晋元康六年，秦雍氐羌悉反，立氐帅齐万年为帝，围泾阳。即此城也。咸和四年，石赵取长安，分安定郡置陇东郡，治泾阳县。太元十二年，后秦将姚硕德为苻秦故将杨定所逼，自上わ退守泾阳，即此。又姚苌尝侨置天水郡于泾阳。太元十五年，苻登攻故秦天水太守张业生于陇东，不克，是也。后魏亦为陇东郡治，又析汉之咸阳县地，置泾阳县。后周陇东郡及泾阳县俱废，而泾阳遂移于渭北。

　　潘原城在府东四十里。本汉阴盘县，属安定郡。后汉因之。建武七年，隗嚣将步骑侵安定至阴盘，冯异等拒却之。晋时县移治新丰，属京兆郡。宋元嘉六年，夏赫连定保平凉，畋于阴盘。即此。后魏置平原郡，治阴盘。后周因之。隋初，郡废，县属泾州。唐初因之。天宝初，改曰潘原。大历八年，马自泾州袭吐蕃辎重于潘原，败之。贞元二年，吐蕃将劫盟。骆元光先奉诏屯潘原，以潘原距盟所七十里，缓急不相知，因进兵距盟所三十里而屯。《会要》：大历后，以潘原省入良原县，改故县为彰信堡。贞元四年，陇右节度李元谅复筑潘原城。十一年，节度刘昌奏请于临泾界保定城置阴盘县，敕改为潘原。复置于彰信堡，寻又省入良原县。元和中，节度朱忠亮复筑潘原城。王潜又筑归化、潘原二垒，请复城原州，不果。中和四年，武州侨治于潘原，复立为县。五代周显德中，州废，县属渭州。宋因之。金亦曰潘原县，仍属渭州。元省入平凉县。

　　百泉城府西北八十里。本姚秦时之黄石固。赫连夏置长城护军于此。后魏因置长城郡，治黄石县。西魏改黄石为长城县。隋初，郡废，县属原州。大业初，又改长城县为百泉。唐因之，仍属原州。贞元二年，吐蕃诈浑盟于平凉川。韩游瑰奉诏军洛口，遣五百骑伏营侧，令曰：若有变，汝曹西趣百泉以分其势。是也。五代初，县废。

　　安丘城在府东。魏收《志》：阴盘有安丘城。晋太元十四年，姚苌遣将姚崇袭苻登辎重于大界。登邀败崇于安丘。是也。胡氏曰：大界在新平、安定间。又有安武城，在府东北。本汉县，属安定郡。后汉废。晋太元十三年，苻登与姚苌相拒，登军朝那，苌军武都。武都盖因安武而名。后魏亦为安武县，属西北地郡。西魏又置安武郡，治此。隋开皇三年，俱废入朝那。魏收《志》：阴盘有安武城。

　　○可蓝山府西南二十里。一名都卢山，亦曰苛蓝山。刘宋元嘉六年，夏主赫连定保平凉，畋于阴盘，登苛蓝山，望统万城泣曰：先帝若以朕承大业者，岂复有今日之事。盖是时为魏所败也。其相接者，曰大统山，亦高峻。又西接于崆峒山。○天坛山，在府北五里。一名卧虎山，上有朝天宫。山之西，为会盟坛。唐贞元二年，吐蕃诈请盟，因筑坛于此。使浑与吐蕃会盟处也。《志》云：坛在今城西北五里。

　　崆峒山府西三十里。《唐十道志》：陇右名山之一也。相传即广成子所居。黄帝尝学道于此。山之东岩，有广成子洞、皂鹤洞。西岩有西岩泉及琉璃泉，味俱甘冽。峰之最高者曰翠屏峰，顶有圆石，累累若珠。一名垂珠峰，俗名屏风山。峰顶又有青龙洞，雨后将晴，云辄归洞中。亦谓之归云洞。其相对者为香炉峰，亦名香炉台。两峰间有巨石横亘，谓之石桥。山下有撒宝寨，秦始皇游崆峒至此。又汉武帝逾陇西，登崆峒，山下有问道宫，亦以黄帝问道广成子而名。历代皆修葺焉。山之西北为望家山，亦峻耸。《志》云：崆峒西连笄头，东连大统，西北接望家山。是也。

　　头山在府西四十里崆峒山西。亦曰笄头山，以形似名。《史记》：黄帝西至于崆峒，登笄头之山。郦道元曰：头山，大陇之异名也，或谓之鸡头山。秦始皇二十七年，巡陇西北地，至鸡头。后汉建武七年，隗嚣攻来歙于略阳，使其将王孟塞鸡头道。晋咸和七年，后赵石生起兵长安，讨石虎不克，匿于鸡头山。隋开皇二年，突厥入寇，韩增寿破之于鸡头山，是也。亦谓之牵屯山。北魏永安三年，尔知天光讨万俟丑奴于高平。其党万俟道洛帅其众西入牵屯山，据险自守，为天光所败，走入陇，归略阳贼帅王庆云。西魏末，宇文泰北巡，度北河，还至牵屯，是也。班固曰：头山，在泾阳县西。孔颖达曰：笄头山，一名空峒山，在高平西百里。有泾谷，泾水所出。杜佑曰：笄头山，亦讹为屯山。，又讹为牵也。盖山界于泾阳、高平两县间，恃为险阻。

　　雕窠峡府南三十里。两山深险，群雕出入其中，因名。○金佛峡，在府西六十里。峡长二十里，峭壁层峙，不见天日。嘉靖十九年，于峡口筑城，复建清水、红沙二石墩于山上，以增戍守。

　　弹筝峡府西百里。《九域志》：渭州都卢峡即弹筝峡。《水经注》云：都卢山峡之内，常有弹筝声，一名弦歌之山。峡口水流、风吹，榷响如音韵也。宋元嘉五年，魏主焘遣将奚斤击夏。赫连定设伏陇山弹筝谷以邀之。即此。后魏永熙三年，宇文泰在夏州，闻贺拔岳为侯莫陈悦所害，遂驰赴平凉，令杜朔周先据弹筝峡。唐武德八年，突厥入犯，诏李艺屯华亭县及弹筝峡以备之。建中三年，凤翔陇右节度与吐蕃盟，以泾州西至弹筝峡西为唐界。贞元三年，吐蕃入寇华亭及连云堡，陷之，掠人畜万计，置之弹筝峡西。七年，刘昌城平凉，开地三百里，扼弹筝峡口，是也。

　　孙丘谷在府东南。晋太元十一年，苻秦平凉太守金熙，安定都尉没奕干等，与姚秦将姚方成战于孙丘谷，败之。即此。又苟头原，在县东。晋太元十四年，苻登攻后秦平凉城，克之。进据苟头原，逼姚苌于安定，不克，是也。

　　○泾河在府北一里。源出笄头山。经华亭县境，至府西五里，有泾河桥。又东经城北，至府东五里，为利民渠。又东入泾州界。《志》云：利民渠引泾水连亘二百里，至泾州东，分渠六十二，灌田三千余顷。今多堙废。《图经》：泾河自府西南白岩发源，下流入于泾州。详见大川泾水。

　　横河府西三十里。自华亭县流入境，下流注于泾河。又府东三里有湫峪河，又东十里有大坌河，又府南二里有南峪河，俱流入于泾河。

　　依力川在府西。晋义熙五年，赫连勃勃掠后秦平凉，进屯依力川。王氏曰：依力川在平凉故城东南，又东流入于泾河。今涸。○柳湖，在府北三十里，旧时湖畔栽柳数千株，因名。

　　○通梢关在府东五里，有平凉卫军戍守。关盖明初所置。

　　群牧监旧在府西。《唐书》：天宝末，太子自奉天至平凉阅牧马，得数万匹。盖府境宜蓄牧也。明洪武三十年，于府治东建陕西行大仆寺。永乐四年，又于府治东建陕西苑马寺，领长乐、灵武、威远、同川、熙春、顺宁六监，开城、安定、弼隆、广宁、清平、万安、庆阳、定边、武安、陇阳、保川、泰和、天兴、永康、嘉靖、安胜、康乐、凤林、香泉、会宁、云骥、升平、延宁、永昌二十四苑，俱在府境及庆阳、巩昌境内。正统三年，又并甘肃苑马寺入焉。

　　密造堡在府西南。晋太元十四年，苻登攻安定羌密造堡，克之。即此。○敕奇堡，在府西北。晋义熙五年，赫连勃勃攻秦敕奇堡、黄石固、我罗城，皆拔之。黄石固，即百泉废县也。我罗城，又在黄石之东。

　　朝谷堡在府西。《唐志》：在平凉故城西三十五里。贞元七年，泾原节度使刘昌筑平凉故城，又筑朝谷堡。诏更为彰信堡。《实录》：朝谷作胡谷，彰信作彰义。按潘原已为彰信堡，则此当作彰义。○归化堡，亦在府西。唐贞元十四年，归化堡军乱，泾原节度使刘昌讨定之。后堡废。元和中，节度王潜复筑归化垒于此。

</div>
    <div class="pagination">
<a href="读史方舆纪要_page237.html">上一页</a><span>...</span><a href="读史方舆纪要_page233.html">233</a><a href="读史方舆纪要_page234.html">234</a><a href="读史方舆纪要_page235.html">235</a><a href="读史方舆纪要_page236.html">236</a><a href="读史方舆纪要_page237.html">237</a><span class="current-page">238</span><a href="读史方舆纪要_page239.html">239</a><a href="读史方舆纪要_page240.html">240</a><a href="读史方舆纪要_page241.html">241</a><a href="读史方舆纪要_page242.html">242</a><a href="读史方舆纪要_page243.html">243</a><span>...</span><a href="读史方舆纪要_page239.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
