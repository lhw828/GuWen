<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 388 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 388 页/共 388 页</h1>
    <div class="content">　　福州林按察使文秩，泉州黄孝廉日曜，俱年十四举于乡。兴化戴探花大宾，十三岁举弘治辛酉榜。福州林庶常文秸，亦十三岁举永乐甲午榜。《闽小纪》
　　闽县林太守元美，永乐辛丑进士，子泉山瀚，以大司马改南冢宰。泉山九子：庭木昂，大司空；庭机，大宗伯；庭楷，指挥；庭枌，庆远守；庭王步，潮州司理。庭木昂子炫，通参；庭机子燫，大宗伯；烃，大司空。凡三代典成均，一门五尚书。而他荫叙及举孝廉者，又不下数十人，可谓盛矣。庭机以大宗伯晚年归里，与大司马马森、少司农林应亮并舆出，值燫至，拱立舆旁，两公趋下揖，大宗伯曰：“二公吾密友，儿子于礼应侍立，下舆过矣。”拉之升舆去，回视小宗伯尚恭立久之，里人夸为美谈。《闽小纪》
　　永乐壬辰状元马铎，戊戌状元李骐，俱长乐人。《耳谈》谓马母后适李，复生骐。予尝属长乐令吕素岩，询其邑中前辈，俱云：“无之。”而两家后人亦云：世俗谬传，绝无影响，且当时亦无增马为骐之事。乃知《耳谈》所记，类多不经如此。骐即一母所生，方且为母讳，何至以前夫之姓为名，公然暴母之短耶?不辨，明矣?《闽小纪》
　　闽林志避雨，寓染房，得其染账，漫阅之，匆匆而去。越二日，其家回禄，索账者纷然，莫知为计。林复过之，曰：“我能记之。”取笔疾录，不爽一字。此天生之资，非强记可到者。嘉禾周鼎读百韵诗，一遍即诵；又能从末倒诵，亦绝世之资矣，而功名不显，盖有别才也。《五杂俎》
　　林公镠，永乐辛丑进士，抚州知府，有善政。吴康斋大书：“金井玉壶冰”五字褒之。入觐，乞致仕归。其友戴宏龄素方严，慎许可，称公有四知，佥曰：“杨震故事乎?”戴曰：“乃公饶为之，更有进者，知县、知州、知府又知足也。”公为上犹令、山东宁海州守，俱乞归展墓见许，祖制之优恤外官乃尔。《涌幢小品》
　　成化中，侯官吴师禹结屋吴屿。每月夜载酒，呼渔翁十数辈，酣饮高歌。至嘉靖间，吴已物故。士人张君寿者，舟泊吴屿，忽上流一翁荡浆而歌，曰：“蓼香月白醒时稀，潮去潮来自不知。除却醉眠无一事，东西南北任风吹。”君寿刺舟与语，翁曰：“我吴师禹也。”邀君寿至其家，酒行，复赋诗云：“世路无媒君莫悲，倚栏看取牡丹枝。姚黄魏紫俱零落，能得春风有几时。”夜阑就寝，旦觉，乃在丛莽中，所赋诗笺，触手成灰矣。《明诗综》
　　唐澞微时，泊舟永福溪，夜闻二鬼共语。一鬼吟诗曰：“随波逐浪滞孤魂，白骨沉沙漾水痕。几寸柔肠鱼啮断，不关今夜听啼猿。”又一吟曰：“饥乌随我棠梨道，雨打风吹梨树老。寒食何人奠一卮，髑髅戴土生春草。”既复相谓曰：“明日铁帽生至，当得代矣。”越旦，澞候之水浒，果有戴釜而济者，澞苦挽之，且告之故，得止。夜二鬼复语曰：“今日铁帽生，乃为唐参政所救，奈何?”唐闻大喜，遂请道士作章度鬼。数日坐斋中，仿佛见二人来谢，后果官至参政。《闽小纪》
　　闽忠懿王及夫人任氏，初葬于闽县灵岫乡凤池山。后唐长兴三年，改葬永福山，即今之莲花峰是也。后唐赐神道禅，张文宝撰文。宣德四年，有种屯军三十人，将王冢盗发，圹门坚甚，只从上角凿破一孔，以巨绳腰一人先下，忽中绝，呼之不应，众愕然。乃以松脂作把，燃火光，照圹中，用长梯鱼贯而入，见先入者死矣。圹制广如屋，前祀王像，桌列五供，炉瓶烛台皆以金玉为之。后寝红棺一，盖王与夫人也。随将器物珍宝盗出。死者之妻梦其夫泣告，发冢时先入，被大蛇咬死，欲分盗物一半。其妻以梦告群盗，不肯；告于管屯百户王杰，杰受赂不问；复告于怀安县典史朱玉，玉得其金镯、玉带，又不问；遂告于宪司。副使李素鲁、佥事邹穆穷治其事，捕盗系狱，典史大怖，以为匿帝王物，欲自缢，或教其自首，罪可免，尽将金镯、玉带呈官。时有生员王琨，告称系王后裔，认其物，有司未之信。及阅其家谱，圹中物俱载焉，照谱追物，物毕出。举王画像，悬于堂上，只见方面大耳，巨目弓鼻，紫面修髯，俨然可畏。四围朽蠹已尽，中独如故，诸公异之。内一水碗，其底寸许，如橄榄然，莹如金色，不识为何宝。召回回辨之，曰：“此玻璃碗也。”圹中盗物藏库，以什之一并画像与王琨领回，王墓官为修治。后琨仕至松阳知县，王像为县丞刘鉴借去，不还，盖王之女适刘之祖也。琨告宪司追出，并玉带一条，花大如掌。宣德八年进御府。时库役郑浩督修治，亲见圹中悬棺，推之即动。棺盖为盗所开，随即封固，坟前石人、石兽，制极工巧。嗟叹久之，乃为诗曰：“莲花之峰高入云，巍峨下有前王坟。松园翁仲如相语，草暗麒麟似出群。当时卜筑嗟埋玉，春色开残红踯躅。晓雨初晴叫鹧鸪，寒烟欲掩游麋鹿。忆昔朱、连两构凶，层城如昨霸图空。故宫总付苍茫外，羡道都归寂寞中。寝园秘器期千古，宣德初年发行伍。金垆璃碗落人间，玉带真容归御府。吾闻发者三十人，一人坠死其妻嗔。互相告首殒囹圄，无人得脱王憾伸。所幸官司即修缮，旧时茔域皆安奠。富沙派出来中州，苹藻时思致明荐。维王秀挺英雄姿，保障东西建鼓旗。军中王气诚非偶，五百年来德政碑。古松老树多遗爱，濯濯英灵宛如在。后来勿学屯田军，踏破苔花慎勿再。”林谨夫识
　　成化二年，长乐士人陈丰独坐山斋，梁上二鼠相斗，忽坠为二老翁，长可五六寸，对坐剧饮，声如小儿。既而有二女子歌舞劝酬，其歌词曰：“天地小如喉，红轮自吞吐。多少世间人，都被红轮误。”又歌：“去!去!去!此间不是留侬处。侬住三十三天天外天，玉皇为侬养男女。”酒既阑，乃合为一大鼠，向士人作拱揖状而去。《晋安逸志》
　　许天锡在词林，以能诗为李长沙所知，尝题诗车盘驿丹青阁，有：“青山当面似无路，黄犊出林还有村”句。今闽中诸集皆不载黄门此诗，故知先辈名章丽句，湮没不传者多矣，为之三叹。《列朝诗集》
　　黄门奉使安南，却其赆，赋诗云：“菁茅又喜重包贡，薏苡何须满载归。”比归，刘瑾疑其金多，不知其不受馈也。黄门之死，瑾矫诏逮问，潜遣人杀之。而撰《府志》者，或谓其自杀，或谓是夜尚草疏皆谬。当以《世宗实录》为正。郑少谷诗云：“风流不见许黄门，遗字丹青阁上存。却留诗句车盘驿，黄犊青山何处村。”《静志居诗话》
　　正统十三年，沙尤寇邓茂七作乱，僭称王号，伪署官职，攻陷沙、尤二县，八郡为之骚动。方其剧时，福郡城中起编户守城，盛为之备，村落居民皆扶老携幼入城，日以千计，号啼载道。诏遣兵讨之，以都督刘聚为总兵，都督陈某、刘德新为左右参将，佥都御史张楷监军，贼犹未下。十四年，复命宁阳侯蒋懋为总兵，保定伯梁班、平定伯陈懋为副总兵，都督范雄、都督佥事董兴为左右翼总兵，太监曹吉祥、陈梧监军，刑部尚书金濂参赞军务。是年，茂七为乱兵所杀，宁阳侯官军驻郡城中，分处居民，率一家供二军，月余剿其余党，始平。先是有某御史编乡民总甲之法，复有都总甲，家置兵器。茂七颇骁雄，为都总甲，得众甲推服。豪横既久，因谋作乱。夫是法之设，本以御盗，其弊也适以资盗，立法之不可不慎如此。《通志》
　　福建邓茂七反，按察司副使邵其领兵失机，监军金尚书濂为同年，邵私谒求免死，方入，都统太监曹吉祥忽来，急索邵斩之。邵窜入后幕时，周鼎在幕中，视邵之貌，曰“公杀气定矣。”饮之以茶，匿于床下，曹不获而去。金谓邵曰：“可少逗二三日。”盖军中之令，凡违制者，遇见即杀，稍缓则不问，人之死生亦有数矣。记之，以见军中一时之制。《寓圃杂记》
　　林氏门第之盛，甲于三山会城。人常言：“文安公方建屋，梁横于户，侍女骑之而出，匠骂之，女曰：“何异?阁老尚书不此中出耶?”公异其语，召欲私之，女正色曰：“何可草草!公高年，脱孕，后谁明予者，盍书数字为据?”公命取侧理，女入公室，以绛色机缎全端至，公益奇之，遂书举男以机名，女以缎名。后举男，是为大宗伯；复举女，配侍郎郑公。绛缎至今尚藏其家?”《闽小纪》
　　王阳明先生至钱塘，刘瑾遣人随侦，先生度不免，乃托言投江以脱之。因附商船游舟山，偶遇飓风大作，一日夜至闽福州界，比登岸，奔山径数十里，夜扣一寺求宿，僧故不纳，趋野庙，倚香案卧，盖虎穴也。夜半，虎绕廊大吼，不敢入。黎明，僧意必毙于虎，将收其囊，见先生方熟睡，呼始醒，惊曰：“公非常人也，不然得无恙乎?”邀至寺，寺有异人，尝识于铁柱宫，二十年相见海上。至是出诗，有“二十年前会见君，今来消息我先闻”之句，与论出处，且将远遁。其人曰：“汝有亲在，万一瑾怒，逮尔父，诬以北走胡，南走粤，何以应之?”因为蓍得明夷，遂决策返。《虎荟》
　　嘉靖间，闽龚大司成用卿，招诸宾客及其婿林世璧同游鼓山。风日恬朗，分韵赋诗，坐客皆逡巡逊让。林时已醉，奋笔题诗，略不停思，文藻横逸，公及诸客读之，至“眼中沧海小，衣上白云多”句，击节叹曰：“吾不及也。”遂不复题。林诗至今尚存壁间，寺僧宝惜，墨色如新。最后徐孝廉惟和读之，有诗云：“闲寻老衲叩禅堂，墨迹淋漓满上方。一自题诗人去后，白云沧海两茫茫。”盖引林语也。《闽小纪》
　　侯官吴仲和锵，举进士，宰揭阳，流寇陷治，谪南海卫幕。时陈白沙唱道东南，仲和往叩之，适送一阃帅出，遂投刺，陈以其卫幕也，竟拒之。仲和大书厅壁云：“考亭亭下迹荒芜，野鸟庭中独自呼。欲向白沙问真处，越人曾笑楚人愚。”见壁间悬《渔父晒网图》，又题一绝云：“扁舟一叶抵天涯，罢钓归来晒晚霞。莫道水村儿女拙，也曾梳洗插金花。”书毕而去。白沙见诗，怅恨追之，不及。《坚瓠集》
　　郑善夫尝雪中游天台，美髯，白皙，毛褐、笋舆，戒从者勿言姓名，人以为神仙，盛传郡中。太守顾璘闻之，曰：“此必吾继之。”亟使人邀之，善夫答以诗云：“客有飘飘者，闲来湖海游。云端寻雁荡，雪里过台州。白业藏贤达，浮槎近斗牛。丰干谩饶舌，太守是闾邱。”《闽小纪》
　　嘉靖十三年二月十九日，雷震万岁寺定光塔，火光照耀数十里。塔有铁鼎覆之，顶有谶云：“诸天及人，无由见鼎。地摇三日，天雨四花。土田三变，今古同时。屠人握闽，雨衣三拜。梁天监四年书。”相传宦闽中者，上官日，从城西门入，入南门，郡中必有火灾。未火前一日，四明屠侨以左藩来任，从南门入。众谓城中必遭回禄，至是火发。屠冒雨，诣万岁寺拜祷，皇遽不及设毯，以雨衣藉地，三拜，而塔顶铁鼎忽堕地。《林志》
　　嘉靖丙寅，，马大司徒森督漕淮上，一夜梦仪卫葆盖甚盛来迎，公问之，对曰：“扬州城隍来请公耳。”公曰：“我阳官也，冥司何为召我?”对曰：“未也。第请君相见叙次。此中城隍一岁一迁，凡十五迁，始到公耳。”公颔之，声诺而散。至万历庚辰，公谢世，相距十五年也。《马恭敏遗事》
　　日者以干支定人祸福，起于唐兵部员外李子平。然干支生克之外，又有微妙难言者。吾乡先辈按察使王应时，年、月、日、时皆属火，于法当不贵。有精此术者，疑其生于江海之上。公曰：“时雨潦方涨，大水入屋，母夫人架板于水而生耳。”盖干支虽极燥，而适逢大地真水，足以相制，反为显贵。又陈纪官佥都御史，与一水夫，八字皆同。一日者研精兼旬，方请曰：“公生时，当在星斗之下，不然弗贵。”验之，果然太夫人娩公，仓皇露处于园圃中也。以此观之，干支即甚灵，又有别解矣。《槎上老舌》
　　林钅弋，字克相，闽人，与郑善夫同时。钅弋为文好用奇字，令人不识，然字非素习，第临文，检古书，日稍久，或指以问钅弋，钅弋亦不识也。官至御史。《涌幢小品》
　　武宗时，佥宪林文缵赴京谒补，舟抵潞河。适武宗巡幸至，突入舫，文缵俯伏船头。上鞭指之，曰：“汝何从知?”随入舟。时文缵家口咸匿舱下，止一婢抱缵六岁儿立舱中，上问曰：“此何人?”缵奏曰：“臣子。”上抱置膝，曰：“相好，当与朕为子”缵奏曰：“恐臣子无福。”上又指婢，曰：“仍命此女抱携之。”时护跸人至，踉跄促去。儿入宫，思父母，日夜啼，百计诱之，终弗止。文缵亦入都，与素识大珰谋，欲出儿。珰乘机奏曰：“此儿诚薄福，啼既弗止，不如舍之。且收留乞养，祖宗有禁。”上曰：“林某浼汝作说客耶?如再啼，当弃之水。”珰惧，亟与文缵谋，觅善泅者伏河侧。儿啼不止，上果弃之河中。泅者故拉儿入水，伺上回，急出之，儿僵矣。文缵抱哭不已，久之始苏。文缵补官岭南，亟携儿去，不久，又休致归，杜门课子，二十一岁举于乡，又四年成进士，名璧。世宗出武宗朝宫人，前婢亦在列，婢无归，问闽绅姓名，人谓须至福州会馆询乃得，婢至馆，问：“有林绅否?”时璧适在寓，以为询己也，急出应，及见，婢曰：“非公，我所询者，老年人。”问：“何名?”曰：“是林文缵。”璧大惊曰：“此我父也，汝何从知之?”婢语之故。璧又问曰：“所抱之子何名?”婢言乳名，并所生时日。璧泣曰：“我也。”遂与婢抱首哭，养之寓中，携归乡。文缵见之亦泣，从其志奉佛茹素，终其天年。文缵至九十五岁，无疾而没。璧性伉直，与时不合，屡官屡蹶。文缵与分宜为同年，璧体父志，终不附分宜，官亦止佥宪。居无一椽，家于祠堂，小童共炊爨，亦世所仅见者。《闽小纪》
　　马恭敏森之父，年四十诞子，甫四岁，眉目如画，宝若拱璧。偶婢抱出门，失手跌，伤左额死。公呼婢奔避，自抱死儿入，曰：“吾自误跌死。”妇惊痛，撞公倒死者数四，索婢挞之，无有。婢归母家，言其故，感泣吁天，愿公早生贵子。次年，果生恭敏，左额宛然赤痕。《昨非庵日纂》
　　马公森精算术，天下粮饷解部，自千万以至毫忽，但于掌上轮指算之，无或遗失。里中故事，凡九卿官林下，乘明轿出入，公独蔽帏幄，以父母之邦，不可行，避人也。姑某老而寡，每三日一谒见，及出必趋，不敢于姑之门登舆。秀才时，犹姓裴，后复原姓，有祖婶郊居，当公既贵，仍呼“裴五秀才”。元旦坐受公拜，立茶而别，以为常。万历癸酉，公老矣，时乡举门人某在棘闱阅卷，欲物色公诸子，公力却，自矢于天日。江西总兵朱嘉谟、都司贾勇，向皆漕卒也，因公荐拔至显。迨公归，二人于玉山驿，私致馈金三十两，且曰：“谢政家居，不足为清德之累。”公峻拒，二人泣拜以去。噫!以上数事，虽范文正、司马温公岂能上下哉?然公经术与拨乱之才，尚难枚举。《槎上老舌》
　　张大司马经悬车日久，忽有倭乱，起公总督。公行止未决，闻里能以箕召仙者，命卜之。神良久不至，忽然箕旋转如风，食顷乃止，大书曰：“吾关云长也。”留诗曰：“万里纵横事已空，战袍裂尽血犹红。夜来空有思乡梦，雨暗关河路不通。”书毕而去，公殊恶之。然迫于朝命，遂出，破贼后，果为赵文华所谮，弃市。《闽小纪》
　　郑堂，字汝昂，太守珞之子。为诸生，有诗文名，而性滑稽，自号：“雪樵山人”。时正德改元，郡守一日于西湖游宴，堂故冲其前导，守怒，曰：“作一诗可释汝。”命纸笔，堂即书数“苦”字。太守曰：“汝今始知苦乎?”堂即书成之，曰：“苦苦苦苦苦苦天，上皇晏驾未经年。江山草木皆垂泪，太守西湖看画船。”守亟遣之。至今闽人言作戏谑诗者，动曰：“郑堂也。”《闽小纪》
　　郑堂能诗，捷于占对。武庙初，荒游无度，人人有社稷之危。闽僻于一隅，镇抚藩臬诸公，日逐燕游，略无介意。时元夕，大爇鳌山灯，堂题一联云：“鳌山北耸今宵乐；圣驾南巡何日还?”诸当事因感思，曰：“书生有国家之虑，吾侪尚不省乎?”遂屏迹不出。太守唐询惠政及民，人无有不德之者，时丧妻，将殓，而目不瞑，堂自赞能祝之，即高吟一绝云：“夫人懿德玉无瑕，四十年来鬓未华。何事临终两行泪，恐教二子着芦花。”遂瞑。公感恸之，后终身不再娶。《高斋笔记》
　　广陵宗子相为闽督学，岁余卒于官，僚属生儒赴吊，于灵几上得遗诗三首云：“四海相逢尽卧龙，龙江夜夜采芙蓉。我今先跨晴虹去，迟尔崆峒第一峰。”又：“一谪人间四十年，青山万里隔苍烟。于今更返华阳洞，千树桃花待举鞭。”又：“长啸一声归去来，玉龙高驾彩云回。独留明月诗千首，万里寒光烛上台。”《闽小纪》
　　明林双溪锦多权术，当分宪粤西时，黎酋不靖。锦时取所斩贼首，入于谳囚，日命烹熟，进案上，快啖之。贼闻破胆。其实所啖者乃面为之，非人首也。及谢政归，夜宿一驿，有强寇数百人，将为乱。锦知之。时仆御仅二三十人，不敌，乃燎烛端坐，洞开重门，取点军旧籍，命从人戎装听点，回环不绝。寇远侦，闻喧声竟夜，不知虚实，遂不敢发。《连江县志》
　　王十竹德溢按粤东时，入境月余，寂无声息。一日，台前忽榜一联云：“铁印初开，壮士胸中三尺雪；绣衣已到，赃官头上一声雷。”贪墨皆夺魂。乃陈旨，计吏立两木，书“贪、廉”字，令所属自审廉、贪，各就其下。有一县令，初立廉之下，己又向贪而立。问：“何故?”对曰：“职初入官，清操自守，一介不苟，故廉。后上司责赂切，不得已为免罪计，剥民以媚上，故贪。”德溢因诘责赂者，令一一指明，鞠实，皆疏论逮治，一时官方肃然。[HT6SS]《连江县志》
　　福清诸生韩梦云，嘉靖甲子过石湖山，见遗骼，掩之。其夜梦一丽人，自称王秋英，字澹容，楚人也。元至正间，从父之任，遇寇石湖山，投崖而死。今感掩骼之恩，愿谐伉俪。自是数日一至，诗词甚多。明年寒食，梦云携鸡黍，奠其墓，秋英出见，韩作《潇湘逢故人慢》一阙云：“春光将暮，见嫩柳拖烟，娇花带露，顷刻间风雨把堂上深恩，闺中遗爱，钻火留饣易，都付却落花飞絮，又何心挈罍提壶，斗草踏青盈路？子规啼，蝴蝶舞，遍南北山头纸灰绿，醑奠一邱黄土。叹海角飘零，湘阴凄楚，无主泉扃，也能得有情鸡黍。画角声吹落梅花，又带离愁归去。”遂与梦云归，产一子。万历癸巳年，自言：“缘已尽，”挥涕而别。《词苑丛谈》
　　福唐林春元，七岁能诗，师召试之，适有牧羊者，指为题，即应声曰：“三百群中步独先，有时高叫白云天。曾从北海风霜里，伴过苏卿十九年。”又试以对，曰：“风翻白浪舟难进。”即答曰：“雪拥蓝关马不前。”后举于乡，更名章。《闽小纪》
　　林初文尝在扬子江中青山口覆舟，坐皮箱上，见有持红灯二从前过，随木商救之。又尝梦人赠之以扇，上题“茂陵风雨”四字，自以为不佳，后以上书得祸，作《蛾眉篇》，因有“茂陵风雨千秋梦，扬子波涛一夜悲”之句。同上
　　箕仙之卜，不知起于何时，自唐、宋以来，即有紫姑之说矣。今以箕召仙者，里巫俗师，即士人亦或能之，大率其初皆出于游戏幻惑，以欺俗人而行之，既久，似亦有物凭焉，盖游鬼因而附之。吉凶祸福，间有奇中，即作者亦不知其所以然也。余友郑翰卿最工此戏。万历庚寅、辛卯间，吾郡瘟疫大作，家家奉祀五圣甚严。郑知其妄也，乃诈箕降言：“陈真君奉上帝敕，命专管瘟部诸神。令即立庙于五圣之侧，不时有文书下城隍及五圣。”愚民翕然崇奉，请卜无虚日。适闽狱失囚，召箕书曰：“天网固难漏，人寰安可逃?石牛逢铁马，此地可寻牢。”无何，果于石牛驿铁马铺中得之。名遂大噪，远近祈禳云集。时有同事数人者，皆余友也。余笑问之，诸君亦自诧，不知其何以中也。洎数年，诸公倦于应酬，术渐不灵矣。然里中儿至今不知其伪也。《五杂俎》
　　福建税监高寀，荐布政使陈性学，立劾巡抚，居闽十余年，广肆毒害。四十二年四月，万众汹汹欲杀寀，寀率甲士二百余人入巡抚袁一骥署，刃劫之，令谕众退；复挟副使李思诚、佥事吕纯如等，至私署要盟，始释一骥，拘同知陈豸于署者久之。事闻，帝召寀还，令出豸，而一骥由此罢。《明史》
　　马堂初以榷税至临清，鸱张尤甚。出入数百人，皆郡国无赖少年，白昼攫人，井邑骚然，商罢市。州民王朝佐不胜忿，率众噪而攻之，火其居堂，仅以身免，其党三十七人尽毙，煨烬中堂，自此戢矣。高寀至闽数时，屡破盐商之家，后因怒一诸生之父，廷朴之，合学诸生大噪，击之，几不免，火其所建望京亭，寀伏署中，不敢喘。林世卿极力救之，且以软语啖，诸生乃散，而寀虐焰遂大减。曩时所谓小惩而大戒，小人之福也。攻马堂者，王朝佐为首，时议欲宽之，而按臣张大谟、抚臣刘易从、道臣马怡皆与堂善，遂列朝佐罪状，坐弃市。攻高寀者，王武部宇为首，寀廉知之，必欲得而甘心焉。当事者莫之应，王乃入北太学避之，遂登高第。二人者其激于义，奋不顾身一也，而幸不幸乃尔，岂非天哉!《五杂俎》
　　余尝为人作志传矣，一事不备，必请益焉，一字未褒，必祈改焉，不得，则私改之耳。尝预修郡志矣，达官之祖父不入《名贤》，不已也；达官之子孙不尽传其祖父，不已也。至于广纳苞苴，田连阡陌，生负秽名，死污齿颊者，犹娓娓相嬲不置。或远布置以延誉，或强姻戚以祈求，或挟以必从之势，或示以必得之术。哀丐不已，请托行之；争辩不已，怒詈继焉。强者明掣其肘，弱者阴败其事，及未成书之日，本来面目十不得其一二矣。嗟夫!郡乘若此，何有于国史哉!此虽子长复生，亦不能善其策也。《五杂俎》
　　翁正春年四十一及第，是科内阁取进御，第一洪启睿也。未唱第，洪梦清源山神与五虎山神战，不胜。帝竟以翁易洪，而置洪二甲第一，梦之验如此。《科甲录》
　　闽县徐木昂与同里宋姓者，所生年、月、日、时尽同，少同学，同食饩于庠，同无子，至四十九岁而宋卒。徐惧，不敢出户，其后乃相继举三子，即兴公、幔亭兄弟也。以贡士至县令归，年八十余始卒，后事乃大不同。然则星命之说，可尽信哉!《闽小纪》
　　福唐郭造卿建初所为《燕史》，无所不囊括。卷帙甚多，缩其半，而为《永平志》，而世犹不能尽传也，又缩而为《卢龙塞略》二十卷，盖仅存十一于千百耳。而于塞上故实、山川、厄塞、甲兵、钱谷、夷虏情形、诸战守具，靡不胪列。一开卷，而塞事了如指掌，非但有裨掌故，抑亦筹边者所宜知也。《苍霞草》
　　郭建初居卢龙三年，而成《燕史》，甚博，甚辩，又甚核，甚丽，且以渖墨余汁，洒而为《碣石丛谈》十卷，皆孤竹国奇佚事也。《韩求仲集》
　　徐兴公云：“吾乡前辈藏书富者，马恭敏公森、陈方伯公暹。马公季子能读、能守；陈公后昆寝微，则散如云烟矣。又林方伯懋和、王太史应钟，亦喜聚书，捐馆未几，书尽亡矣。邓参知原岳、谢方伯肇淛、曹观察学佺皆有书嗜。邓则装潢齐整，触手如新；谢则锐意搜罗，不施批点；曹则丹铅满案，枕籍沈酣；三君各有其癖。”《闽小纪》
　　[HT]董槐者，万历间人也。能文强记，十七而殁。父母伤之甚，槐遂见形，能为母护汤药，他人间亦见之。后殡于里之龙山，墓上树叶往往虫啮成字，或蚁缘土为字，皆成诗句，末必云：“行仙董郎。”其诗有云：“原南原北绿如烟，万啭千娇鸟可怜。撷得榆钱盈两袖，春风散买自年年。”又云：“垅头流水树头莺，断续声低月又明。谁道泉扃无晓日，阳台能比夜台清。”又云：“薜萝未碍裁衣服，跃冶何曾入梦思。萤乱夜空猿鸟寂，山前长坐月西移。”后三年，蚁于坟上作“董郎升化”字，自是绝无诗矣。《明诗综》
　　万历己丑，谢在杭与徐惟和下第，过杭州六和塔，爱其幽静，各赋一诗，欲题壁间，而寺僧号呼：“奈何浪疥吾壁，吾且取水涤之。”在杭笑不复题。越三载，在杭拜吴兴司理，行部至杭，询之，则寺僧惧罪逸去久矣。在杭大笑，因复题云：“双旌五马绕江城，惊起山僧合掌迎，三载重来浑似梦，终军原是弃繻生。”《闽小纪》
　　福州陈恺，子七人，孙二十八人，曾孙六十五人，元孙一百三十人，世多显仕，亦人伦之极盛也。《闽书》
　　叶广才为诸生，有异才，生平壮健无疾，至老不衰。将终前三月，即绝粒，日惟饮水一杯，颜面如故。一日，忽衣冠诣宗祠展拜，呼子宠公及族子见山交拜，拜毕，谓宠公曰：“举木来，而父将往。”宠公大惊：“大人无恙，何得为此言?”公怒，督之急，侍者曰：“公谬言耳，姑听。”公乃举木，木至，挥手而入卧其中，戒勿敛，敛苦我也。顷之，若将瞑者，已复张目，顾宠公，有一偶句，而为我书之!句云：“辟谷身轻，总把清高还造化；降生任重，尚惭忠孝谢君亲。”语毕，溘然而逝，人皆异之。属纩时，指堂前燕巢，谓见山曰：“汝晚无子，今岁当有子，如此巢矣，子又且贵。”未几，生台山先生，官至大学士、少师。《涌幢小品》
　　万历四十二年甲寅二月初九日，圣母崩逝，令甲命妇四品以上者，遇大丧，当入哭临。时哭临者仅十余人，文职中惟余妻俞夫人，及王大司马夫人。上见人少，甚嗔怪，知余妻在，殊喜。问中官：“坐于何处?”中官言：“无处坐。”即命张布帏，赐茶，赐果盒，慰问甚至。又命皇贵姬使人赐银“万寿”字二百只，又道上意：“阁下先生欲去，皇爷不能留，夫人可为皇爷挽留。”余妻大哭，谓吾年老，夫妻离家已二十余年，今病困不支，若皇爷不放去，则死长安中矣。岂不可怜!万望皇爷开天地之恩，放此残生，使吾夫妻得归骨故山，世世感戴无有穷时。中官以此语奏闻，内中皆感叹，知余乞归之情万分迫切，不可留矣。其后得请，余妻犹骄语余：“此吾为君讲分上耳。”余为一笑。《蘧编》
　　嘉靖之季，闽倭患岁棘，焚劫惨毒，岁岁被人鸟雀，窜归，则无栖，彷徨涕泣，思为妻子一日之托，而不可得。乡绅董见龙自吏部假归，谋于族，请于当事，割橐中冰蘖之余，拓地市田，鸠工伐石，筑龙塘堡，为丈三百，为门五，屹然海滨一金汤云。又为创社仓，立义田，条笔压盐看航海帮之害，而沿海穷民始有宁宇，又有一餐饱饭下喉也。贤者有益于人国，宁独在朝，其在乡亦如此。《学士适用》
　　郑邦祥，一名绂，字孟麟，著述甚富。今其家所藏《玉蝉庵散编》，不过千百中之什一也。先生遇不酬才，年不符志，早岁即以诗名见推。闽俗最重反马，婿娶妇后，择吉日双返，外家治具甚设，卜所以进宾其人者，余兄弟子姓环而观新婿所为。先生娶于谢，谢本著姓，妻兄在杭先生早贵显矣。是日主共事，预使传言曰：“吾辈文人不可学世俗，新亲窠臼，请联名句，以光嘉礼。”先生时年甫十八，慨应曰：“诺。”于是豆登既行，觞酌既设，一人呼韵，则一人操笔墨，就主宾前伸纸请书，书讫即去，循环迭进，不逾晷刻。是日所成至八十韵，执事者奔走，颇以为烦，而主宾之意，常若有余，满堂观者传为盛事。于是先生遂与在杭谢公、能始曹公、惟和、兴公二徐公主持斯文，为骚坛弁冕，口诛笔击，与世之号为眉目者，不能无龃龉。谢、曹既早达，二徐又早谢，诸生独先生尚淹沉黉序。竟陵督学闽南，昌言于众曰：“吾往南中，他无可喜者，惟必将郑孟麟仰置劣等，且痛抶之，亦足以豪矣!”语流闻至闽，先生念弟子员自不宜与学使者抗。在杭先生时方伯粤西，遂往依之，凡所游历，无不于诗焉发之。天启癸亥除日，韶阳溪上忽得句云：“五千归路才过半，四十行年尚待三。”语亦无大沉痛，而不知其为谶也。先生早年著述为曹能始先生采入《十二代诗选》，兵燹后，此书罕觏，即所哗为盛事若八十韵者，亦久已声希响绝。传其轶事如左。一謦一亥欠，正可于冠裳剑佩外求之耳。《剑虹续稿》
　　福州郑天佐为惠州通判，善折狱。民歌之，曰：“县迟延，府一年，但诉郑青天，讼无滞，民不冤。”《明诗综》
　　福清郑翰卿琰客于西宁侯邸第，昼梦黄衣少年邀至庑下共饮。忽有一丽人至，少年起舞，歌春游之曲，曰：“芳草多情，王孙未归。迟我良朋，东风吹衣。”丽人乃作迎风之舞，歌春愁之曲，曰：“金衣公子话春愁，几度留春更不留。昨日漫天吹柳絮，玉人从此懒登楼。”饮正欢，少年骇然，曰：“文羌校尉至矣!”见一人绿袍，张目突至前，罢席而寤。起视庭中，牡丹一花初放，有黄蝶绕之，则少年也。一螳螂集焦叶上，是为文羌校尉，丽人则牡丹花神也。是年，西宁侯死。《明诗综》
　　燕京歌妓刘凤台以艳名一时，宣城沈君与吾乡冯开之俱以公车入燕，与之游。后沈、冯同为丁丑廷会二元，而刘委身于闽中福清人林尚炅。林本贾人，字丙卿，与沈、冯二公俱相善。至戊子，刘死于燕，林方贾于武林，闻讣，星驰以北。冯以谪居在家，为诗送之，曰：“昔年曾醉美人家，却恨花开又落花。司马青衫旧时泪，因风吹不到琵琶。”其感慨甚深，林不以为忤。比入都，迎刘妪厚养之，刻玉为主，书凤台名，而题长短句于背，曰：“入时倒郎怀，出时对郎面。随郎南北复东西，芳草天涯空绕遍。胜写丹青图，胜妆水月殿，玉魄与香魂，都在一片。愿作巫山枕畔云，愿作卢家梁上燕，莫作生前轻别离，教人看作斑姬扇。”因抱玉主自随，昼则供食，夕则附枕，仍携以贾于四方。偶至粤西，为剧盗陈亚三等所戕，而沉其尸于江。会同邑人亦林姓者，为梧州府推官，习闻玉主事，适亚三等以他事捕至，拷掠不服，及搜橐中，得玉主，始骇曰：“此吾里林丙卿物，汝何从得之?”盗始吐实，得林尸于江，而归之，盗尽服辜。时谓非玉主，则林之冤终不白，刘尽得请于冥司以报林，始终之谊也。林之姻家叶少宰已为《丙卿传》记其事，而予又闻于林之侄号经宇者，因记其略如此。《野获编》
　　陈哲，怀安人，笃嗜山水。尝贩酒入永福诸溪，至则登眺歌咏，溢月忘返。岁计折阅，或劝就他利，曰：“吾贩酒，得资此游山，且日可取醉，折阅吾宁也。”小舟往来江上，夏月系柳阴中卧，吹长笛；冬则载酒寻梅，意豁如也。尝有诗云：“家在江南柯屿村，桃花仿佛武陵源。道人不欲通尘迹，词客何劳到荜门。一卷册书浑自解，三千奇字许谁论。年来耕凿应多废，翠柏明霞自可餐。”《潜颖录》
　　古田隐士林春秀，字子实，号云波。性嗜酒，耽诗。家贫不能取酒，有友郑铎多良酝，日往饮焉。醉后，则酒狂不可禁。郑度其量，锡造一壶，刻“云波”二字，至即盛酒饮之，三十年如一日也。林诗奇警不凡，《山居》云：“但住沟西第五村，香粳酿熟少开门。家僮祗自为樵牧，径竹凭他长子孙。雨过晓山泉噪涧，花生春菜蝶穿园。抱琴客到棠梨下，卯酒犹醺藉柳根。”又云：“回巷短垣缘枸杞，古塘枯竹立交鸟青鸟，壁间写遍篱花影，云里崩来水碓声。”又云：“野老眼经门刻字；渔郎亲见水沈碑。”郑归泉下数年，林亦发种种矣。每读其诗，辄诧与人两绝也。《笔精》
　　常熟时敏知海宁县事，夜草爰书，有女子侍侧磨墨，问从何来，曰：“鬼也。”敏既擢给事中，代之者侯官林垐，鬼自是不复至。林令忠臣，以此知邪不胜正，理有然者。《明诗综》
　　侯官陈鸿，字叔度，家贫，无人物色之。能始石仓园在洪塘，中有淼阁，集诸同人为诗。叔度有“一山在水次，终日有泉声。”之句，能始叹赏，为之延誉。因即以石仓为居停，名其诗曰《秋室篇》，取李长吉“秋室之中无俗声”也。丙戍之变，能始徇节，叔度年七十二，不能自存，以贫病死，无子，不能葬。戍子，予入闽时，客以其诗来，予悲其《蒿露》诗，客曰：“予任其葬，子任其诗。”因助以金，浼诸生徐存永督其事，与莆田布衣赵十五名璧，合葬于小西湖之侧。予书碑曰：“明诗人陈叔度、赵十五合墓。”客刻《叔度集》，予为之序，传之闽中，莫不知闽有陈叔度矣。十五不多为诗，无传者。《书影》
　　龙塘董公，尝与陈一斋季立友善，而议论不相下，号为骂友。其《祭季立文》云：“遍交宇宙，无两一斋。自信生平无两骂友，今骂不可得闻矣。人之云亡，如割我肠。”当季立病亟，董尝有诗曰：“平生好争论，好友辄相骂，及其疾病时，皇皇忧日夜。如割一半身，如屋崩其瓦。百物皆可求，好友难再假。久交如薰兰，乍交如佩麝。麝性岂不烈，终不如兰化。吁嗟陈一斋，使我食不暇。”《连江县志》
　　陈季立少豪宕自喜，生平无忧色，尝与沈参戎有容浮黑水击倭，风涛掀天，樯摧柁折，舟胶沃礁，须臾欲碎。人皆失色，独抚髀作歌，曰：“水亦陆乎，舟亦屋乎，与其归于牖之下、山之窟乎，何择于江之中、鱼之腹乎?”歌数阕，大笑不止。须臾风息，人服其雅量。[HT6SS]同上
　　万历中，闽县刘庭兰子筠嵩在比部时，有子十余岁，颖敏特异，日侍母侧。一日，有奴适平子(一作则)门，见儿穿蓝缕衣，同两丐坐地。奴惊问，丐逸去，前挽之归，阖家惊讶。母曰：“适才共食，何故逸去?”儿曰：“两日前，站门首，被两丐持去，换吾好衣，坚留不放，安得与母共食耶?”儿归时，家人见共食，儿狂走入厕，觅之已无踪，唯衣鞋挂僻处耳。此大异事，若两丐者，岂《穆天子传》所称西域化人耶?同年伍宁方载之《漫录》，谅不诬也。《榕海旧闻》
　　福州西关外转华庵壁上有箕仙诗一幅，云：“绿云出洞又入洞，白鹤上山复下山。道人此日归何处，云自无心鹤自还。”字体龙蛇飞动，不类人工。万历辛亥八月晦，与徐兴公出洪江，过而读之。《小草斋诗话》
　　隆庆间，闽连屿有求箕仙者，书一诗云：“赤甲依稀旧战屯，斜阳衰草几家村。千秋壁扫英雄血，万岁堂开忠义魂。成旅未能惭卷土，车书犹喜正中原。平生事业全无补，自信身完天地恩。”问其姓名不答，亦不知其何鬼也。《小草斋诗话》
　　连深山中有异种者，曰畲民，五溪槃瓠之后也。按《桂海虞衡》谓之猺。先是生于广之西南，自为区落，其壤接广右者，静江之兴安、义宁、古县，融州之融水、怀远县界，皆有之。不知何时而连、罗、古田间，多有是种，盖上游诸郡所无也。其民短衫跣足，妇人高髻蒙布，加饰如璎珞状，亦跣而杂作，以其远近为伍，性多淳朴，亦受民田以耕，谓平民曰“百姓”。《连江县志》
　　林子羽妻朱氏，长于诗词，其《勉外》诗云：“玉食叨陪近上方，五云深处列鵷行。经纶树绩从人仰，竹帛流芳与世长。待漏衣沾仙掌露，趋朝身惹御炉香。功成身退归宁日，一榻清风绿野堂。”朱氏年十九卒，子羽终身不娶。按鸿为员外郎，年近四十，此诗即为郎时作，而朱氏年方十九，岂其继室耶?《闽小纪》
　　张红桥，闽县良家女也。居于红桥之西，因自号红桥。聪敏善属文，豪右争欲委禽，红桥不可，语父母，曰：“欲得才如李青莲者事之。”于是操觚之士咸以五七字为媒。邑子王恭自负擅场，一盼而已，都不留意。长乐王偁赁居邻，并窃见其睡起，寄之以诗，怒其轻薄，深居不出，偁悒怏而去。偁之友福清林鸿，道过其居，留宿东邻，适见张焚香庭前，托邻媪投诗：“桂殿焚香酒半醒，露花如水点银屏。含情欲诉心中事，羞见牵牛织女星。”张捧诗为之启齿，援笔而答：“梨花寂寂斗婵娟，银汉斜临绣户前。自爱焚香消永夜，从来无事诉青天。”媪将诗贺鸿，曰：“张娘子案头诗卷堆积，曾未挥毫。今属和君诗，诚所希有。”鸿大喜过望，使媪道殷勤。越月余，始获命。鸿遂舍其家，以外室处之。《定情》诗：“云娥酷似董娇饶，每到春来恨未销。谁道蓬山天样远，画栏咫尺是红桥。”自是唱和推敲，情好日笃。偁盛饰访鸿，求张一见，张愈自匿。偁密贿侍儿，潜窥鸿与张狎，作《酥乳》、《雪鬓》二诗，调之，张愈怒，偁知其意，乃挽鸿游三山，越数日，鸿亡归，夜至所居，张方倚桥而望鸿，赋三绝句：“溶溶春水漾璚瑶，两岸菰蒲长绿苗。几度踏青归去晚，却从灯火认红桥。”“素馨花发暗香飘，一朵斜簪近翠翘。宝马归来新月上，绿杨影里倚红桥。”“玉阶凉露滴芭蕉，独倚屏山望斗杓。为惜碧波明月色，凤头鞋子步红桥。”张倚和焉：“桂轮斜落粉台空，漏子丁丁烛影红。露湿暗香珠翠冷，赤栏桥上待归鸿。”桥外千花照碧空，美人遥隔水云东。数声宝马嘶明月，惊起沙汀几点鸿。”“州香花暖醉春风，郎去西湖妾向东。斜倚石栏频怅望，月明孤影笑飞鸿。”越一年，鸿有金陵之游，唱和《大江东》一阕，留连惜别。又明年，鸿自金陵寄《摸鱼儿》一阕，绝句七首：“女螺江上送兰桡，长忆春纤折柳条。归梦不知江路远，夜深和月到红桥。”“骊歌声断玉人遥，孤馆寒灯伴寂寥。我有相思千点泪，夜深和雨滴红桥。”“残灯暗影别魂消，泪湿鲛人玉线绡。记得云娥相送处，淡烟斜月过红桥。”“春衫初试淡红绡，宝凤搔头玉步摇。长记看灯三五夜，七香车子度红桥。”“一襟离恨怨鬼消，闲却鸣鸾白玉箫。燕子不来春事绿，数株杨柳暗红桥。”“伤春雨泪湿鲛绡，别雁离鸿去影遥。流水落花多少恨，日斜无语立红桥。”绮窗别后玉人遥，浓睡才醒酒未消。日午卷廉风力软，落花飞絮满红桥。”张自鸿去后，独坐小楼，顾影欲绝，及见鸿诗词，感念成疾，不数月而卒。鸿归，遽往访之，及至红桥，闻张已卒，失声号绝。彷徨之际，忽见床头玉珮玦悬一缄，拆之，有《蝶恋花》词及留别七绝句：“床头络纬泣秋风，一盏残灯照药丛。梦吉梦凶都不是，朝朝望断北来鸿。”“井落金瓶信不通，云山渺渺暗彤枫。轻罗露湿鸳鸯冷，闲听长宵嘹唳鸿。”“寂寂香闺枕簟空，满阶秋雨落梧桐。内家不遣园陵去，音信何缘寄塞鸿。”“玉筋双垂满颊红，关山何处寄书筒。绿窗寂寞无人到，海阔天高怨落鸿。”“衾寒悲翠怯秋风，郎在天南妾在东。相见千回都是梦，楼头长日妒双鸿。”“半帘明月影朣朣，照见鸳鸯锦帐中。梦里玉人方下马，恨他天外一声鸿。”“一南一北似飘蓬，妾意君心恨不同。他日归来也无益，夜台应少系书鸿。”鸿哀怨不胜，赋哀词酬之：“柔肠百结泪悬河，瘗玉埋香可奈何。明月也知留珮玦，晓来长想画青娥。”“仙魂已逐梨云梦，人世空传薤露歌。自是忘情惟上智，此生长抱怨情多。”王恭亦和焉。自后鸿每过红桥，辄悒怏累日。《列朝诗集》
　　林娙，字美君，福清人。姓王氏。父雪窗，为番禺尉，生美君于官舍，爱而教之以《孝经》。六岁即能通晓，年及笄，父携入觐于长安，字林初文，以为得婿。初文读书鼓山，每有寄，将必佐以诗。初文举于乡，携上春官，下第，遂居南京。初文十年不归，先后下吏。值万历间岁凶，美君以女红为活，教其二子：君迁、古度，备尝荼苦，无怨尤焉。诗作后，即焚其稿，存者其百一也。《白门感述》二首：“白门连岁值饥荒，十载良人旅朔方。顾影自悲还自笑，妾身赢得是糟糠。”“生平淡饭与黄韭，不道饥荒乏五齐。嫁得文人非薄命，人间多少富儿妻。”咏《凤仙花》：“凤鸟久不至，花枝空复名。何如学葵蕊，开即向阳倾。”[HT6SS]《列朝诗集》
　　林玉衡，字似荆，福清人。林初文孝廉之女，倪方伯之孙延相妻也。幼聪敏、善读书，初文爱而课之。七岁时，初文建小楼落成，值雪后月，命之吟，应口即成一绝：“梅花雪月本三清，雪白梅香月更明。夜半忽登楼上望，不知何处是瑶琼。”长老传诵，皆为惊叹，他诗多不存。《列朝诗集》
　　邓氏女，闽县竹屿人。万历中，嫁琼河邹氏，夫不类，女郁郁不自得，发为诗词，语多凄怨。居二年，竟以怨死。临终，以遗草付其甥，人争传录，有句云：“啼鸟落花春已暮，孤灯残漏夜偏长。”又：“垂帘阻归燕，开户入飞花。”皆可咏也。《列朝诗集》
　　闽进士潘仲徽室人《寄夫》诗：“暮雨沈沈不肯休，知君今夜宿谁楼。遥知楚水吴山外，旅况闺情一样愁。”足以伯仲《水国》、《蒹葭》之什。赵仁甫有二女，皆能诗，而才情不甚合作。《小草斋诗话》
　　遣玉箫者，闽永福人，武人方舆之妾也。舆建议抚红夷，忤大帅旨，系狱七年。遣玉箫，玉箫誓死不去。舆事解，愤时事，诣阙上书，遇国变，又数年不得归，玉萧感慕，病殁。有诗一百三十篇，授其女蕙，女蕙刻而传之。玉箫自言：在孩提日好啼哭，父母以书帙遥示之，即止。舆读书任侠，妻妾皆暗晓书吏。玉箫一弱女子，好谈古今节义事，常采古烈女懿可法，佚可戒者，各为诗一篇，比于彤管。其于名姬、才女瑕疵，虽黠者，往往严酷击排，比于狗彘。诗虽不文，君子旌其志焉。诗《庭中竹梅》：“梅竹萧森露井傍，断猿空叫月如霜。竹从孕节生来苦，梅到飘魂死亦香。”《山杜鹃花》：“千山缭绕杜鹃开，挂纸罍尊满插来。应是空斋兄妹血，年年春雨不能灰。”《虞姬诗》有序：“良人有诗云：‘彭城不似乌江败，尚有虞兮不属人’刺吕雉也。苌宏之血化碧，贞妇之躯化石，姬之节烈岂宜化草?诗人每以虞美人草咏姬，予为正之。”“先刎谢重瞳，差强隆准公。应为松与柏，岂化草芄芄。”《杨太后》诗有序：“宋宁宗后，有宫词五十首，国亡从北狩，年已七十矣。时有能言鸟秦吉了，遇北客买之，鸟云：‘我南鸟，不愿北去，遂以头触笼。堕池溺死。’老媪之舌亦巧，心亦慧，视之有愧多矣。”“词采三朝母，龄遐七十周。何如秦吉了，生死在南州。”[HT6SS]《列朝诗集》
　　侯官林瑛珮，字悬藜，杭州推官林云铭女，适拔贡生郑郯。聪慧能诗，有《诗钞》、《悬藜遗稿》，尝有《秋夜寄夫》诗，云：“独立秋风前，细诉秋风知，一片别离情，尽倩秋风吹。吹与三山客，孤窗梦理时。”又有“千里梦随闽峤落，数行泪趁浙潮生”之句，人竞诵之。《香草斋诗话》
　　张季琬，字宛玉，别号月鹿侍史。闽县人，新安县河厅张洪之女，适江宁府参军朱文炳。能诗，尤工绘事，自题《蛱蝶图》云：“蘧蘧飞出宋东家，春去何心梦落花。描得滕王新粉本，小窗只当写《南华》。”《香草斋诗话》
　　王瑢，字步闻，闽县人。适郑某，少聪慧能诗，诗有唐人风调，尝撰列《古今女史》，分内外编，各系以诗，寓劝惩之意，自为之序，所著有《纺余集》。《香草斋诗话》
　　福州人王寰初，有妖术，明季时，自称无为教主，每说法，冬月降莲花，或有飞剑天书，从空往来，为所狂惑者甚众。一日降金印一颗于座，宝色灿然，上铸螭虎盘龙作钮，篆文云：“宝印八一古佛亲敕普度西游违遭霹雳。”内有一人，瞰所置之处，欲窃以归，俄而印忽不见。寰初对众言曰：“座中必有无良之人，故宝印飞匿耳。”欲窃者跪而自首，伏罪良久，寻至后庭兰花盆中得印，众益神之。寰初盖印于纸，透纸数十重，颜色如一，众皆狂喜。各求一纸，以为供养，自是拜跪施舍，昼夜相继。国朝顺治十三年，事发，伏诛。袁文超《感应篇集解》
　　罗源县百丈龙潭，明景泰三年七月，旱魃为虐，邑人祷雨投疏文于潭，顷之，片纸浮出，乃元至正间祷雨疏也。众取其文诵之，大雨如注。又国朝康熙十四年秋大旱，时耿逆僭乱，宁德乡民祷雨，疏末未写康熙年月，越三日，无验。忽潭中浮出从前祷雨旧疏，填康熙年号者，道士乃易疏，填康熙十四年月日，投入，须臾大雨如注。《罗源县志》
　　[HT]闽中鬼孝子某，事母以孝称。未几，孝子殁，母无所倚，谋别嫁。是夕，孝子在空室作声呜呜然，环榻而泣止其母。母大惊，以无食告，孝子曰：“儿尚能力养吾母也。”母曰：“儿鬼矣，乌能为养。”孝子曰：“母试于市上，语担货者云：尔欲倍平日所担，吾儿能佐之。母如其言，担者难之，其母强而后可，担者果增以倍，孝子阴佐之，担者疾走如平时，因以所获钱，归半于其母，如是者数十年，母得终老焉。此侯官高云客语柴陛升者。《旷园杂志》
　　侯官许不弃，十年前在福州一山寺，同数友于佛殿后轩晚斋，望见殿壁上，灯影摇曳，命僮视之，良久不返，因共起出视，僮仆于地。仰见一巨手，青黑多毛，从殿外檐上，伸至殿中，将长明灯摇曳。閧堂惊唤，手忽不见，不知何怪也。《述异记》
　　福州侯官学廪生杜成锦，家贫，居府学公廨，夙有文名。甲子秋，有泉州父子二生，同来赴试，初八日，其父病，不能入场，其子初十日早出闱，父谓曰：“我今年头场文字甚得意，但可惜为他人作嫁衣裳耳。”子问其故，父口诵七艺，题目无讹，子骇，问曰：“岂父梦中神识所拘，所谓他人者何也?”父曰：“我为一吏引入号舍，与杜名成锦者同坐，杜之七篇，皆我作也。我授汝七破，可觅其人问之，且其人今科应中二十六名，亦可预报之。我穷乏老儒，倘渠能资我归费，且日后富贵，我父子亦有所望矣。”其子果遍觅得之，其穷相等，语之以故，且报名次，杜亦不信，后示以七破，杜乃恍然。及放榜，果二十六名。[HT6SS]《述异记》
　　

　附录旧序
　　

　　　　《三山志》序
　　予领郡暇日，访无诸以来遗迹故俗。闻晋太康既置郡之一百一十三年，太守陶夔始有撰记，又四百五十六年至唐，郡人林谞复增为之，皆散逸无存者。独最后一百九十二年，本朝庆历三年，郡人林世程所作传于世，自言：“视前志颇究悉，然不过地理、山川、人士、物产之大概，裒次亦复缺略。”迄今又一百三十九年，兴废增改，率非其故矣。阙不书者十九。夫追惟往昔之事，不可复记，世常以为恨。至耳目所接谓未遽泯没，则又不急于纪录，岁月因循，忽莫省忆，使来者复恨之，斯古今通病，所为甚惜也。乃约诸里居与任于此者，相与纂集，讨寻断简，援据公牍，采诸老长所传，得诸闾里所记，上穷千载建创之始，中阅累朝因革之由，而益之以今日之所闻见，厥类惟九，靡不论载。岂惟使四方知是邦于是为盛，抑乡古者有考焉。书成，为四十卷，名曰：《三山志》。淳熙九年五月八日丁丑，清源梁克家序。
　　　　正德《福州府志》序
　　志，志吾福也，福郡志昉于唐《闽中记》，宋淳熙有《三山志》，元致和有《三山续志》。三山，古郡名也，故志因之。繄我皇明，治教隆盛，冠裳文物，雄于东南，百五十年来未有萃而志之者，非一郡缺典欤?正德初，吾父泉山翁以留都司马致参赞事于家，郡侯余公祐尝以斯志属笔焉。遂偕致政大司徒林公泮、别驾林公谨夫、郡庠名士周子仕、李子镕辈同事于铅椠者久之。第一郡十邑之广，岁远政繁，劳于搜辑，志未就，而司徒、别驾，后先捐馆，有遗憾焉。又数年，栝苍叶公溥来自谏垣，才识宏远，治郡绰有余力，锐意以毕斯志。谋于同寅贰守陈公镧，通府叶公元晖、莫公惧，节推钱公应福，赞襄允谐，都运黄公阅古、同运盛公龙，胥捐俸以相其役。于是礼延州博士张子孟敬、庶吉士刘子世扬、进士廖子世昭，同事编纂，而吾儿主事炫亦预焉。开局钟山，按旧志，据新编，参之以闻见，五阅月而书成。叶侯躬为评骘，仍请裁于吾翁，且属为序。翁乐睹一郡文献之足徵也，欣然诺之。讵意昊天不吊，吾翁奄逝，而序未就稿。侯入觐，贰守握郡章，经营锓梓，又五阅月而工告成。顾谓不肖曰：“此尊翁之遗意也，其缵成之，毋让!”呜呼!岁月曾几何，而乡邦典刑相继凋谢，手泽犹新，音容何在?抚卷摧咽，执笔不能文，姑述其梗概如此，以塞侯请，以毕先大夫之志，言有尽而情无穷也。悲哉!志凡四十，卷首地理，终外志，其为纲若干，为目若干，条达详明，得志体，易以今名，遵王制也。或曰：“此郡志也，命使藩臬，何以系之郡耶?”曰：“福，首郡也，而公署临焉，有署斯有职，有职斯有政，政之最者曰名宦，名宦固祀于郡庠，则职与政载之郡志，无嫌于僭，敢并及之。正德十五年庚辰春三月，林庭木昂。
　　　　万历己卯《福州府志》序
　　不肖秱，嘉靖巳未赴南官试，幸出闽宫保林文恪公门下，谒见，即谬以国士许。树立无状，逡巡至郎署，归卧山中几三十载。万历壬辰，蒙恩起田间，仅三载，滥竽闽节。甫视事，福诸生以府志进，受而卒业，则公手笔也。诸生复请曰：“林氏世履清德，文恪公行谊学业名一世，遭忌见厄，弗获黼黻皇猷，宣润鸿业，仅此志睹公一斑，为公知爱者，得无意乎?昔欧文忠作《醉翁亭》，苏长公亲为书之亭中石，宝于今不衰。郡志较一亭记谓何，梓成逾一纪，而莫为识其简端。地主门生，两咎具在，惟执事者图之!”秱蹙然曰：“唯!唯!”无何，秱以衰老罢归，公介弟观察公以书来教，曰：“愿以终诸生请，长君副郎、次君太学、继申口先文恪两与礼闱，一典畿试，长成均，贰铨曹，门下士宁无一二厚善至知?先子生平则耽耽于执事，愿有所藉口，以报墓木!”秱凄然不忍违，乃按志而叙之，曰：“国有史，郡邑有志，家有谱，一也。记载欲备，考核欲精，议论欲正，识欲远，心欲虚。是故琐事小物不可遗也；疑传怪习不可因也；诡行僻学不可徇也；短画近利不可纪也；瑕瑜并著不可废也。斯志也，叙物产，则无微不录；辟淫祀，则非制勿存；辨中正，则病新学之淆众，剖肝之非孝；植经常，则慨户口之多伪，兵食之渐销；立朝议论可称者，不以忌贤而并没其善；功名损于治郡者，不以循良而概与其他。繇斯以谭，公之苦心直笔，远虑公心，大略可睹记已。诸生惜钜才之小用，感郡乘之仅存，窃谓当为世道惜，不当为公惜也。所恨生平辱国士之知，而还起还仆，既无韩昌黎之文学以光显敬舆，又乏苏眉山之翰墨以传永叔，徒欲备蒸尝饣亶粥，以安存殁，而犹兀兀未妥也。呜呼，愧矣!万历丙申三月朔日，沈秱秱。
　　　　万历壬子《福州府志》序
　　余惟自古列国有史，《周官》以《小史》掌邦国之志，《外史》掌四方之志，迨司马子长作史，驰聘上下数千百年，旁采百氏，勒成一家言，繇斯以降，郡邑纪载，备国史参考，其来尚矣。明兴，卜世迈周，人文滋盛。自藩司以及郡邑，靡不有志，咸彬彬可睹。斯亦《小史》、《外史》之遗已。余居恒尝叹：史虽繁而力易，志虽简而力难，其说有三：史所扬扢，类皆曩代荐绅，声华已邈，公论犹存。志则岁月非遥，朱门未改，衣冠济济，炫赫当途，莫不欲扬其先世，列迹名贤，则博收之难。史所雌黄，悉四海、九州、秦越之人，刺者无顾恋，美者无回互。志则近在父母之邦，非闾巷之姻女连，则通家之世好也，有所月旦，辄自掣其肘，则任怨之难。一代之史，杂出众手，责可辘轳委也，中秘宥密，外廷罕窥。志则独臧独否，旋草旋真，朝脱梨枣，夕布桑梓，千载荣辱，谁任其咎?则分谤之难。吾郡旧有志，昉自宋、元，或多病其阔略，至先祖文安始加采辑，属草未就，通参伯氏，足而成书。越甲子一周，为万历己卯，先兄文恪又为删定，其文简，其事核，去取严而品骘当，颇为海内所称赏，甫脱稿而即世。余每抚卷，不胜泫然也。又三十余载，洪都喻侯来领郡，振藻词坛，以文学饰吏治。曾直指山阴陆公观风之暇，百度惟贞，加意旧章，首询郡侯曰：“吾闻闽地称海滨邹鲁、衣冠文物，甲于东南，郡乘所辑几何年矣?久不滋湮乎?补其阙略，以徵晋安之文献，斯贤有司责也。”郡侯唯唯受命，乃徵诸文学，而延不佞烃偕都谏林先生董其事。顾予衰老，愦愦何能为役?固辞弗获。幸都谏先生慨然载笔，聊受成焉。开局道山，与诸贤从事铅椠一岁余矣。覃思论次，博采旁诹，以癸丑春月告成，予受而卒业焉。视先兄旧志，因者什一，增者什九，定目有十，列卷七十有六。呜呼，备矣!正疆域，则雄夸海甸；览山川，则秀丽舆图；徵物产，则上需天府；稽建置，则制详古今；肃戎备，则金汤巩固；管食货，则枪櫐充盈；崇祀典，而俎豆馨；定常赋，而输挽办；此立志之大较也。至若蜿蟺扶舆，磅礴郁积，生为英贤、名公、钜卿、忠贞、节孝、艺苑、儒林，炳炳汗简，后先相望，所以风百代而俟采择者，端有在矣。海滨邹鲁，亶其然乎?是志也，直指公始之，郡侯成之，编摩笔削，则都谏任之，独运匠斤，不摇群议，卓为良史之才，信今传后，奚三难之足云?耄夫不能赞一词，徒糜公家之既廪，愧矣!愧矣!若讨论润色，则水部谢君在杭、驾部王君永启，暨诸孝廉、文学、处士咸有成劳。予以支离，攘臂其间，僭缀一言以托不朽，不为厚幸乎!若乃衮钺其笔，以自附于知我罪我，此朝廷事也，史官责也，予何知焉?是为序。万历癸丑春三月之吉，林烃。


　

　　
</div>
    <div class="pagination">
<a href="福州府志乾隆本_page387.html">上一页</a><span>...</span><a href="福州府志乾隆本_page383.html">383</a><a href="福州府志乾隆本_page384.html">384</a><a href="福州府志乾隆本_page385.html">385</a><a href="福州府志乾隆本_page386.html">386</a><a href="福州府志乾隆本_page387.html">387</a><span class="current-page">388</span>
    </div>
    <div class="pagination"><a href="index.html">返回目录</a></div>
</body>
</html>
