<!DOCTYPE html>
<html>
<head>
    <meta charset="UTF-8">
    <title>陕西通志 - 第 488 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 488 页/共 490 页</h1>
    <div class="content">　　元和中令狐楚镇三峯时及秋赋牓云特置五塲试盖诗歌文赋帖经为五卢正独诣华试自谓独步已试两塲马植下解状既而植试登山采珠赋略曰文豹且异于骊龙采斯踈矣白石又殊于老蚌割莫得之楚服其精当遂夺正状头后正自丞郎使判盐铁俄而为植所据正以手札戱植曰昔日华元曾遭毒手今来鹾务又中老拳【太平广记】
　　韦庆本女选为妃诣明堂谢而庆本两耳先巻朝士多呼为巻耳长安令杜松见而贺之曰仆固知足下女得妃庆本曰何以知之松曰巻耳后妃之徳也【羣居解颐】崔沆及第年为主罸録事同年卢彖俯近闗防坚请假往洛下拜庆既而淹缓久之及同年防于曲江亭子彖以雕幰载妓微服□鞚纵观于侧遽为团司所发沆判之略曰深搀席帽密映氊车紫陌寻春便隔同年之面青云得路可知异日之心【摭言】
　　刘行敏令长安有崔生饮酒归犯夜武侯执缚五更初犹未解行敏至街逢之与解缚因戯咏之曰崔生犯夜行武候正严更幞头拳下落髙髻掌中擎杖迹胸前出绳文腕后生愁人不惜夜随意晓参横【全唐诗话】
　　唐三原县令阎元一为人多忘曽至州于主人舍坐州佐史前过以为县典也呼欲杖之典曰某是州佐也一慙谢而止须防县典至一疑其州佐也执手引坐典曰某是县典也又愧而止曽有人传其兄书者止于阶下俄而里胥白録人到一索杖遂鞭送书人数下其人不知所以讯之一曰吾大错顾直典向宅取杯酒防疮良久直典持酒至一既忘其取复忘其被杖者因赐直典饮之【朝野佥载】
　　唐道士程子霄登华山上方偶有颠仆郎中宇文翰致书戯之曰不知上得不得且怪悬之又悬【谐噱録】
　　唐有内大臣学作别纸言语凤翔节度使寄柴数车回书谢云防惠也愚若干【卢氏杂説】
　　防昌毁寺时有苏监察者巡抚两街诸寺见银佛一尺已下者多袖之归人谓之苏揑佛或问温庭筠云将何对好遽曰无过蜜陀僧【尚书故实】
　　长庆四年上欲幸骊山汤泉拾遗张权舆伏紫宸殿下叩头諌曰昔周幽王幸骊山为犬戎所杀秦始皇葬骊山国亡宗宫骊山而禄山乱先帝幸骊山享年不永上曰骊山若此之凶邪我宜一往以验彼言十一月庚寅幸温汤即日还宫谓左右曰彼叩头者之言安足信哉【通鉴】
　　冯翊之东窟谷有隠士赵存者自云父讳君乘尝事兖公陆象先言兖公之量非可测度为冯翊太守小军等多名族子弟以象先性仁厚于是与府寮共约戯赌一人曰我能旋笏于防前硬努眼眶衡揖使君唱喏而出其人便为之象先视之如不见又一叅军曰吾能于使君防前墨涂其面着碧衫子作神舞一曲慢趋而出羣寮皆曰不可其二叅军便为之象先亦如不见其第三叅军又曰吾能于使君防前作女人梳妆学新嫁女拜舅姑四拜则如之何众曰不可其第三叅军遂施粉黛髙髻笄钗女人衣疾入深拜四拜象先乂不以为怪弟景融大怒曰家兄为三辅刺史今乃为天下笑具象先徐语景融曰是渠参军儿等笑具我岂为笑哉【干子】李克助为大理卿昭宗在华州郑县令崔銮有民告举放绢刺史韩建令计以为赃奏下二旬定罪御史台奏罪当绞大理寺数月不奏建问李尚书崔令乃亲情耶何不奏李克助云俾公之政也韩云崔令犯赃奈何言我之过李云闻公举放数将及万矣韩曰我华州节度华民我民也李曰华民乃天子民非公之民若尔即郑县民乃崔令之民也建服其论乃舍崔罪【闻奇録】
　　唐末刘训京师春游赏牡丹训邀客赏花乃系水牛在前指曰此刘氏黑牡丹也【潜确书】
　　冯道镇同州有酒务吏乞以家财修夫子庙道以付判官判官素滑稽书絶句于判后云荆棘森森绕杏坛儒官髙贵尽偷安若教酒务修夫子觉我惭惶也大难道有愧色出俸修之【香祖笔记】
　　向相延州诗云四时常有烟棚合三月犹无菜甲生又有人嘲同州诗云三春花发惟樗树二月莺啼是老鸦【癸辛杂识】
　　李克用破黄巢收复长安时年二十八于诸将最少而功第一诸将皆畏之克用一目微眇时人谓之独眼龙【纲鉴补】
　　陈希亮嘉祐中知凤翔东坡初擢制科签书判官事吏呼苏贤良公弼怒曰府判官何贤良也杖其吏【闻见后録】苏子瞻任凤翔府节度判官章子厚为商州令二人同游南山抵仙游潭下临絶壁万仞岸甚狭横木架桥子厚推子瞻过桥书壁子瞻不敢过子厚平歩以过用索系树蹑之上下神色不动以漆墨濡笔大书石壁上曰章惇苏轼来游子瞻拊其背曰子厚必能杀人子厚曰何也子瞻曰能自拚命者能杀人子厚大笑【漫笑録】石苍舒字叔才雍人也蓄圗书甚富文潞公帅长安借褚遂良圣敎序墨迹一观因令子弟临一本休日宴僚属出二本令坐客别之客盛称公者为真反以叔才所收为伪叔才笑启郑公云今日方知苍舒孤寒【玉照新志】张元【一作源】本华阴布衣尝以诗干韩魏公公不纳遂投西夏迨王师失律于好水川元题诗于界上寺云夏竦何曾耸韩琦未是奇满川龙虎辇犹自说兵机其不逊如此【清波杂志】
　　司马温公为西京留台或不张盖自持扇障日程伊川谓曰公出无从骑市人或不识有未便者公曰某惟求人不识耳【事文聚】
　　同州澄城县有九龙庙然止一妃耳土人云冯瀛王之女也夏县司马才仲戏题诗云身既事十主女亦妃九龙过客读之者无不一笑【嬾真子】
　　程伯淳游终南山山僧云晏元献公来猕猴满山戏为一絶曰闻说猕猴性颇灵相车来便满山迎鞭羸到此何曾见始觉毛虫更世情【明道文集】
　　刘贡父知长安妓有茶娇者以色慧称贡父惑之被召造朝茶逺送之贡父为夜宴痛饮有别诗曰画堂银烛彻宵明白玉佳人唱渭城唱尽一杯须起舞闗河风月不胜情至闗永叔直出道迓贡父贡父适酒病永叔戏之曰非独酒能病人茶亦病人【鸿书】
　　太学生相聚各言物产以相嘲难东鲁生曰一山一水一秀才甲天下矣闗中生曰何山曰泰山曰只有天在上更无山与齐当在华山下矣又何水曰东海曰黄河之水天上来东流到海不复回乃属河之委矣又秀才谁也曰孔子曰文王我师也周公岂欺我哉孔子文王之弟子也相与一笑是称文谭【鸿书】
　　郭文英韩城人明嘉靖中以大匠工师至工部右侍郎赐二品服聪慧善诙谐防诸缙绅谈及发科经书辄笑自谓不佞起家木经众为絶倒【韩城县志】
　　王给事崇为陜西主考出题四罪而天下咸服及考察汪鋐以其指已与罗峰也为罗峰诵之欲去崇罗峰曰彼自出题耳尔非四凶安得即与招认【项瓯东松窓録】
　　李自成据秦府大集士子考试出题曰道得众则得国士子私相谓曰仍不离盗贼二字【延绥志】
　　神异
　　二华之山本一山也当河河水过之而曲行河神巨灵以手擘开其上以足蹈离其下中分为两以利河流今观手迹于华岳上指掌之形迹在脚迹在首阳山下故张衡西京赋称巨灵赑屭髙掌逺蹠以流河曲是也【搜神记】
　　金星之精坠于终南圭峯之西因号为太白山其精化为白石状如美玉时有紫气覆之【録异记】
　　禹凿龙闗之山亦谓之龙门至一空岩深数十里幽暗不可复行有兽状如豕衔夜明之珠其光如烛又见一神蛇身人面禹因与神语即示禹八卦之圗列于金板之上又探玉简授禹长一尺二寸以合十二时之数使量度天地禹即执持此简以平定水土【拾遗记】
　　渭水石柱桥旧有忖留神像此神尝与鲁班语班令其出忖留曰我貌狠丑卿善图物容我不能出班拱手与言曰出头见我忖留乃出首班于是以脚画地忖留觉之便还没水故置其像于水唯背以上立水上【水经注】秦伯出狩至于咸阳天震大雷有火下化为白雀衔箓集于公车【尚书中】
　　武都故道有怒特祠上生梓树文公使人伐之辄有大风雨树创随合有一人伤足不能行卧树下闻有鬼语树神曰秦若使人披发以朱丝绕树赭衣灰坌伐汝汝得不困耶树神无言明日病人语文公如其言伐树断中有一青牛出走入丰水中其后牛出丰水中使骑击之不胜有骑堕地复上发解牛畏之入不出故秦自是置髦头骑【録异传】
　　秦始皇起云明台穷天下之珍木搜四方之巧工有二人腾虚缘木挥斤斧于空中子时起工午时已毕秦人谓之子午台【鸿书】
　　秦始皇大苑中多枉死者横道有鸟状如乌衔草覆死人面当时起坐自活始皇遣使赍草问鬼谷先生答云此东海祖洲不死草生琼田中名为养神芝一株可活一人【十洲记】
　　秦始皇时有王道平长安人少与同村唐叔偕女誓为夫妇寻道平被差征伐九年不归其父母见女长成逼嫁他姓遂悒怏而死经三年道平还询知往墓所悲号女魂自墓出问平何自而来本与君誓为夫妇为父母逼嫁结恨致死然念君夙愿不忘妾身未损可以再生道平乃啓墓门扪看之其女果活随道平归他姓闻之惊怪申诉郡县録状奏上断还王道平为妻【搜神记】春秋后传曰使者郑客入函谷闗至平舒道见华山有素车白马谓郑客安之答曰之咸阳曰吾华山君愿托书致镐池君子之咸阳过镐池见一大梓下有文石取以欵扣梓当有应者客行至镐池取石扣梓应曰喏郑客如睡觉而见宫阙若王者之居焉谒者出受书入【水经注】
　　武帝好微行于长安城西夜见一螭游于路董谒曰昔末喜以金簪贯玉螭腹为戏今螭腹余簪痕得非此耶【洞防记】
　　汉武宴于未央宫忽闻人语云老臣负自诉不见其形良久见架上一老翁长八九寸偻步至前帝问曰叟所诉者何翁仰看屋俯视帝足忽不见帝骇惧问东方朔朔曰其名为藻兼水木之精也陛下顷来频修宫室斩伐其居故来诉耳仰看屋而后视足愿陛下宫室足于此帝乃息役【述异记】
　　秦骊山坟破行者见金鳬向南飞寳鼎元年张善为日南太守郡民有得金鳬以献者善考其年月即始皇墓金鳬【贾志】
　　神仙传曰山中卫叔卿常乘云车驾白鹿见汉武帝帝将臣之叔卿不言而去武帝悔求得其子度世令追其父度世入华山见父与数人博于石上勑度世还【水经注】宣帝以皁盖车赐霍光至夜车辖上金凤凰辄亡去至晓乃还后南郡黄君仲罗鸟得凤凰入手即化成紫金守车人上云夜车辖上凤凰飞去不返恐为人所得光甚异之后数日君仲诣阙上凤凰帝疑之置承露盘上俄而飞去帝使人寻之直入光家止车辖上乃知信然【齐谐记】
　　汉中有鬼神栾侯常在承尘上能知吉凶甘露中蝗大起所经处禾稻辄尽太守遣使告栾侯侯谓吏曰蝗虫小事辄当除之言讫翕然飞出吏髣髴其状鸠声如水鸟吏还具白太守即果有众鸟亿万来食蝗须防皆尽【列异传】
　　刘向校书天禄阁专精覃思夜有老人着黄衣植青藜杖登阁而进见向暗中独坐诵书老人乃吹杖端烟燃向请问姓名云我是太乙之精天帝闻卯金之子有博学者下而观焉乃出懐中竹牒有天文地圗之书授向遂不见【拾遗记】
　　张鲁仕汉为汉中太守隠身学道曹操遣将攻汉中鲁以手板画地成河怒涛汹涌兵不得渡操将复率水兵将至岸鲁又以手版画河中辄耸一峯髙千余丈兵不能进【尚友録】
　　张鲁之女曾浣衣于山下有白雾蒙身因而孕焉耻之自裁将死谓其婢曰我死后可破腹视之婢如其言得龙子一双遂送于汉水既而女殡于山后数有龙至其墓前成豀【道家杂记】
　　汉杨寳年九嵗至华阴山北见一黄雀为鸱枭所搏坠于树下取归置巾箱中百日毛羽成一夕三更有黄衣童子曰我西王母使者为鸱枭所搏君仁爱见拯乃以白环四枚与寳曰令君子孙清白位至三公当如此环【搜神记】
　　汉末闗中乱有发前汉时宫人冢者犹活既出复如旧郭后爱念之常置左右问当时宫内事了了有次第【山陵杂记】
　　魏景初中咸阳县吏王臣家有怪其母夜寝闻灶下有呼声曰文约何以不来头下枕应曰我见枕不能往汝可来就我饮至明乃饭臿也即聚烧之其怪遂絶【捜神记】晋扶风杨道和夏于田中值风雨至桑树下霹雳下击之道和以锄格折其肱遂落地不得去唇如丹目如镜毛角长三尺余状如六畜头似猕猴【搜神记】
　　陇西有辛道度者游学至雍城西见一宅有青衣女子在门道度诣门下求食女子入吿俄出引道度入见一女曰我秦闵王女今日君来愿为夫妇经三宿女曰不可久居乃取金枕送出未逾数歩惟有一塜道度至秦以枕货于市适秦妃出游见枕疑之道度具以实吿妃悲泣遣人发冢啓柩始信之叹曰此是我婿也遂封道度为驸马都尉赐金帛车马令还本国【搜神记　按法苑珠林载王志任女事与此畧同不重载】
　　农邓绍尝八月旦入华山采药见一童子执五防囊子柏叶上露皆如珠满囊绍问曰用此何为答曰赤松先生取以明目言讫便失所在【续齐谐记】
　　郄方囘葬妇于骊山治墓多平夷古坟后坏一冢构制甚伟器物殊盛冢发闻鼓角声【苏颋垅上记】
　　魏兴李宣妻樊氏义熙中过期不孕而额上有创儿穿之以出长为将【幽明録】
　　苻坚为赦与左仆射猛右仆射融密议于露堂有一大苍蝇入自牖间鸣声甚大集于笔端驱而复来久之乃去俄而长安街巷里民相吿曰官今大赦有司以闻坚惊谓融猛曰事从何泄推穷之咸言有一小人衣黑大言于市曰官今大赦须防不见坚叹曰其向苍蝇乎【十六国春秋】
　　南徐一士子从华山畿往云阳见客舍有女子年十八九恱之无因遂感心疾母问其故具以启母母为至华山寻访见女具说女闻感之因脱蔽膝令母密藏于席下卧之当已少日果差忽举席见蔽膝持而泣之气欲絶谓母曰葬时车从华山度母从其意比至女门牛不肯前须防女妆防沐浴竟出歌曰华山畿君既为侬死独活为谁施君若见怜时棺木为侬开棺应声开女入抱之遂活两家相庆配为夫妇【诚斋杂记】
　　王胡长安人叔死数载元嘉二十三年忽形见还家责胡以家事不理罚胡五杖傍人及邻里并闻其语及杖声又见杖瘢而不见其形唯胡独得亲接俄而辞去【太平广记】
　　延州刺史独孤陀有婢曰徐阿尼事猫鬼能使之杀人云每杀人则死家财物潜移于畜猫鬼家隋书陀传云陀尝索酒其妻曰无钱可酤陀因谓阿尼曰可令猫鬼向越公家为我足钱也阿尼咒之猫鬼便向其家【通鉴注】长安懿徳禅院内有大石臼重五百斤隋末鄠县沙门法通自南庄致此法通初极尫劣梦人遗三防筋使噉之适噉一筋遽觉试举大石臼不以为困有寺僧行戡称有力通窃其所服袈裟举堂柱而压之行戡见而惊异尽力莫能取通徐举柱而取众骇为神助【西京记】杜子春周隋间人少落拓徒行长安中一老人与钱三百万一二年间稍稍而尽复来前期处得钱一千万又一二年间贫过旧日复遇老人与三千万子春曰吾得此人间之事可立感叟深惠唯叟所使老人曰吾心也子治生毕来嵗中元见我于老君双桧下子春及期往老人遂与登华山云台峯入四十里余见空屋严洁中有药炉紫熖光发玉女九人环炉而立青龙白虎分据前后老人持白石三丸酒一巵遗子春食之讫戒曰慎勿语虽尊神恶鬼皆非真实但当不动不语一心念吾所言言讫而去道士适去有一人称大将军亲卫数百仗剑张弓直入呵问皆不对怒而去俄而猛虎毒龙哮吼拏攫子春神色不动既而大雨晦暝流电吼雷若山川开破波及坐下子春端坐不顾未顷而将军者复来执其妻令取剉碓妻呌哭竟不顾将军曰此贼妖术已成斩之斩讫见阎罗王苦无不尝心念道士之言亦似可忍王令作女生宋州为哑女有卢进士迎为妻生男聪慧卢抱儿与之言不应卢大怒以儿头扑石而碎血溅数步子春爱生忘约不觉失声云噫嘻声未息身坐故处道士亦在前初五更矣见熖火起屋室俱焚道士叹曰措大悮余向使子无噫声吾药成子亦上仙仙才难得也指路使归【续怪録】
　　髙祖将封东岳华山道士李播淳风父也遣刘仁轨问播播曰待问泰山府君遂令呼之良久府君至拜谒甚恭播曰唐皇帝欲封禅如何对曰合封其后帝遂封禅【稗海】
　　陇西李义琰贞观中为华州县尉县忽失一人莫知所在其父兄疑讐家所害诣县陈情义琰案之不能决夜中执烛委细穷问据案俯首不觉死人即至犹带被伤之状云某乙打杀置于某所井中公可早验不然恐被移向他处不可寻覔义琰即亲往果如所陈而讐家始具欵伏当时闻见者莫不惊叹【法苑珠林】
　　俗说务本坊西门是鬼市或风雨曛晦皆闻其喧聚之声秋冬夜多闻卖干柴云是枯柴精也又或中秋望夜闻鬼吟云六街鼔絶行人歇九衢茫茫空有月有和者云九衢生人何劳劳长安土尽槐根髙【嵗时记】
　　房龄杜如晦微时尝偕之秦宿敷水店夜深对食忽见两黒毛手出灯下乃各以一炙置手中有顷复出若掬又各斟酒与之遂不复见食讫就寝闻街中连呼王文昻忽一人应于灯下呼者曰东村延神酒食甚丰汝去否对曰吾已醉饱被界吏差直二相防赐酒肉故不得去【续怪録】
　　负琴生游长安日在酒市负一琴弄必凄切感人李太白闻之就酒对饮因请作一调弄太白不觉怆然生曰琴音伤人心不知尔亦伤心耶且曰君骨凡肉异非真仙也但一贵人亦贵不久同醉而囘后数日太白复于长安南大树下见之方欣喜欲就问忽然而灭【古今书抄疑仙传】
　　郑又性防率假尉唐兴官罢因入长安褒城逆旅有一童子十余嵗状貌秀而慧谓又曰我与君故人省之乎又曰忘之矣童子曰我太清真人也上帝以尔有道气使我生于人间与汝为友将授汝神仙之诀而汝轻果髙傲终不得道言讫忽不见【神仙感遇传】
　　太宗时李淳风奏北斗七星当化为人明日至西京市饮酒帝使人之有胡僧七人入自金光门至西京酒肆饮酒使者宣勅七人笑曰此必淳风小儿言也忽不见【国史异纂】
　　贞观中玉润山悟真寺僧夜于蓝溪忽闻有诵法华经者声自地中发以标表其所明日穷表下得一颅骨在积壤中其骨槁然独唇吻与舌鲜润遂以石函置于千佛殿下自是后每夕常有诵经声在石函内长安士女观者千数后新罗僧窃石函去【宣室志】
　　孙思邈隠居终南山时大旱西域僧请于昆明池结坛祈雨凡七日缩水数尺池龙化为老人诣宣律和尚求救曰弟子昆明池龙也胡僧利弟子脑将为药命在旦夕宣公曰可求孙先生至思邈石室求救孙谓曰我知昆明池有仙方三千首能与予予将救汝老人曰此方上帝不许妄传今急矣固无所恡有顷捧方至思邈曰尔苐还无虑胡僧也自是池水忽涨溢岸胡僧羞恚而死【酉阳杂俎】
　　仪凤中柳毅于泾阳见妇人牧羊道畔怪而问之曰洞庭龙君小女也问牧羊何用曰非羊也雨工也雷霆之毅后配此女开元中犹在【异闻録】
　　有人游终南山一乳洞洞深数里乳旋滴沥成飞仙状洞中已有数十眉目衣服形制精巧一处至以上其人因手承潄之经年再往见其像已成矣当手承处衣缺三寸不就【酉阳杂俎】
　　汧阳郡有张四郎庙上元中有韦氏子客汧至庙解鞍以憩见庙中有二屐子乃结草而成色白制度极妙生收贮槖中及至郡郡守舍生于馆亭中生以所得屐致于前而寐明日已亡所在食顷乃于馆亭瓦屋上得之如是者三生仆乃窃于隙中伺之夜将半展忽化为白鸟飞于屋上韦生命取焚之乃飞去【宣室志】
　　则天初称周方具告天文有吏人见大周字上有两仙童长二三寸执刀刬削斯须失去周字人知唐必复兴【凤池编】
　　万嵗元年长安道中有羣盗昼伏夜动行人往往遭杀后有道士宿逆旅谓众曰此当是怪深夜持一古镜潜伺之俄有一队少年至兵甲完具齐呵责道士曰何不顾生命道士以镜照之少年弃兵甲奔走逐之约五七里少年尽入一大穴中道士守之至曙却复逆旅召众发掘有大防百余走出遂尽杀之其患乃絶【潇湘録】开元中长安裴氏子于延平门外庄居尝有一老父求浆裴子待之甚谨积数年别去后三年复至裴子愿从学老父遂将西去至太白山下有石壁老父以杖叩之须防开乃一洞天老父引入留宿食以胡麻饮麟脯仙酒裴告归老父送之谓曰后二十年天下当乱此是太白左淹洞至时可来此比至安史乱裴氏全家隠洞中数年复出兄弟数人皆至大官【原化记】
　　开元中吴人陆生贡举在京常自驾其驴驴走生追至终南山下见一径直上生随至一处有人家见驴系树下生叩门一老人延生入见华堂邃宇林亭池沼葢仙境也将辞老人曰君当处此愿之乎生拜谢老人曰授学合献一女今授君一术求之令取一青竹如人长授之曰持此入城中朝官家投竹取女慎勿入权贵家生持杖入城误入户部王侍郎宅入阁见一女临镜晨妆生投杖携女而去比下阶顾见竹已化作女形僵卧在床会侍郎下朝闻女亡时叶天师在朝奔遣邀屈天师至取水喷呪死女立变为竹又持刀禁呪绕宅寻索果于门侧得生生被擒遂被拷讯令锢项领从人至山下生向山恸哭见老人杖策而下以杖画地遂成一水取水噀之黑雾数里食顷而散已失陆生所在【原化记】开元中有士人从洛阳道见一女子容服鲜丽谓云已非人昆明池神之女欲送书一封池西有斜柳树君可叩之若呼阿青当有人出士人入京送书池上果有此树叩之唤阿青俄见防婢从水中出得书甚喜曰久不得小娘子消息延士人入谓曰君后日可暂至此如期果有女子从水中出持真珠一笥以授士人【王铚小名録】开元初有巴人好伐树作板一日百余辈自褒中出至太白庙前松栢百余株各大十数围羣巴见之喜伐至二十余株忽一老人拄杖至前曰此神树不宜伐羣巴不聴老人曰我太白山神也亦不聴又曰不止且有祸当俱死无益也羣巴益不辍作老人登山呼斑子俄数虎踵至噬巴人殆尽仅余五六人老人曰以汝心善故耳宜速去其倒树至天寳末尚存【广异记】
　　宗东封次华阴见岳神迎谒帝问左右莫见遂召诸巫问神安在老巫阿马婆奏云在路左朱鬒紫衣迎陛下帝顾笑之仍勅阿马婆勅神先归帝至庙见神槖鞬俯伏殿庭东南大柏之下又召阿马婆问之对如帝所见帝加礼敬令阿马婆致意而旋寻诏先诸岳封为金天王帝自制碑文以宠异之【开天传信记】
　　钟馗唐武徳中应举不第触阶死后明皇昼寝梦一小鬼盗玉笛上叱之忽有大鬼破帽蓝袍角带提小鬼刳其目擘而啖之上问对曰臣终南进士钟馗不第而死防防赐袍带葬之誓除天下虚耗帝悟感命吴道子圗其像俨然如梦中所见【述异志】
　　明皇召张果赐酒曰臣有弟子能饮俄一小道士自殿檐下年十六七美风姿善谈笑帝赐饮一斗不醉又逼饮之酒忽从顶出仆地化一酒榼乃集贤院中物也【珍珠船】
　　天寳初严安之为万年县捕盗官亭午有中使黄衣乘马自门驰入宣勅曰城南十里某公主墓见被贼刧宣使往捕之安之即领所由并器杖往掩捕见六七人方穴地道才及埏门一时擒获令求中使不得至县乃召贼讯其事贼曰才开墓至第一门有盟器勅使数人黄衣勅使骑马内一人揖状如走势幞头角亦如风吹直竖眉目悉皆飞动安之思前勅使状乃盟器勅使耳【咸宁志】
　　王度至长安程雄家雄新受寄一婢颇端严名曰鹦鹉度疑其精魅引镜逼之化为老狸而死【异闻録】
　　贵妃以水精屏遗杨国忠上刻前代美人可三寸许服玩杂用众寳国忠置之楼上常偃息其下一日屏上诸女悉下各通名【珍珠船】
　　长安有僧卖一小猿虢国夫人闻之问其由僧曰此小猿收养才半年会人言语资用颇乏故鬻之夫人曰留此我当养之后半载贵妃遗夫人芝草夫人唤小猿令看翫小猿倒地化为一小儿容貌端妍年可十四五夫人甚异呵而问之小儿曰我本姓袁随父入山采药一日不觉变为猿我父弃我被此僧收养自受恩育甚欲述懐抱于夫人恨不能言今不期却变人身夫人奇之遂安于小室使侍婢常供饲药食忽一日小儿与婢俱化为猿夫人令人射杀之其小儿乃木人耳【大唐传奇】兴元城固县有韦氏女两嵗能语自然识字好读佛经至五嵗一县所有经悉读遍至八嵗忽清晨薫衣靓妆黙存牖下视之已蜕衣而失竟不知何之【酉阳杂俎】
　　王姥儿犯杀人罪访一行求救一行心计浑天寺中命空其室徙大瓮于中又密选奴二人授以布囊曰某坊有废园从午至昬当有物入来其数七可尽掩之奴悉获而归一行令寘瓮中朱题梵字诘朝召至便殿宗问曰太史奏昨夜北斗不见是何祥也曰天将大警于陛下也莫若大赦天下宗从之又其夕太史奏一星见凡七日而复【酉阳杂俎】
　　处士刘平善吐纳之术能夜中视物安禄山厚币致于门下平见禄山左右常有鬼物数十殊形诡状持鑪持盖以为导从平心异之及禄山朝觐与平俱至辇下行之华阴县值叶天师投龙于西岳平见二青衣童子乘虚而至所衞禄山魑魅皆弃鑪投盖狼狈而行平因知禄山为邪物所辅遂逃入华山【剧谈録】
　　邠公杜悰一日之费皆至万钱西京李容见人牧羊遍满山谷诘自何来曰自鄜夏来供相公食转首并无所睹【五色线】
　　唐天寳末禄山作乱梨园弟子有笛师者窜终南山谷中有兰若因而寓居清宵朗月援笛而吹嘹唳之声满山谷俄有物虎头人形着白袷单衣自外而入笛师惊惧下阶愕眙虎头人曰美哉笛乎可复吹之如是累奏五六曲乃咍嘻大鼾师惧觉乃抽身走出得上髙树枝叶阴宻能蔽人形其物觉后不见笛师因大懊叹曰不早食之被其逸也乃立而长啸须防有虎十余头悉至状如朝谒虎头云适有吹笛小儿乘我之寐因而奔窜可分路四逺取之言讫各散去五更后复来云各行四五里求之不得会月落斜照忽见人影在髙树上虎头视笑曰谓汝云行电灭而乃在兹遂率诸虎攫取既不可及虎头复跳身亦不至遂散去少间天曙行人稍积笛师乃遁去【鸿书】
　　至徳二载安禄山之乱哥舒翰与贼将崔干祐战见黄旗军数百队官军疑为贼贼亦疑为官军相持久之忽不见是日昭陵内石马皆汗流【昭陵志】
　　至徳中有调选同州督邮者姓崔防其名出春明门见一青袍人乗马出因相揖偕行徐问何官青袍云新受同州督邮崔云某新受此官君岂误乎青袍笑而不答去同州数十里至斜路中有官吏拜迎青袍谓崔生曰君为阳道録事我为阴道録事路从此别岂不相送耶崔生异之即与连辔入斜路遂至一署青袍至防与崔生同坐通胥徒僧道等讫次通词讼狱囚崔生大惊谓青袍曰吾妻何得至是青袍即避案后令崔生与妻言妻云被追至此已数日崔生即祈求青袍因令吏促放崔生妻崔生请囘青袍饯送崔生至同州问妻云病七八日都不记阴道见崔生言【怪録】
　　黑髭老君在京左街光天观帐幄严备不知所置年月唐代宗尝梦为二青童所召混元圣祖命皇帝从游海外梦中随二童至老君所帝着綘纱衣平天冠执玉立老君后游洲岛海岳无不备到歴记队从仪卫一无遗忘既觉命画工图之宣示京师求访其像于光天观所验部仗人物与所梦同勑塑御容乘五色云从老君后选髙徳道士七人住持刻石以纪其事【道教灵验记】
　　大厯中进士窦裕下第将之成都至洋州无疾卒尝与吴兴沈生善生调补金堂令至洋州舍于馆亭夜半俄见一丈夫自门歩来吟且嗟曰家依楚水岸身寄洋州馆望月独相思尘襟泪痕满生见甚窦裕特起与语未及遂不见叹曰窦君岂为鬼耶明日行未数里有殡在路前识曰进士窦裕生惊驰问馆吏曰有进士窦自京游蜀至此暴亡道左殡宫是也即致奠拜泣而去【宣室志】
　　大厯中有吕生者自会稽上虞尉调集于京师侨居永崇里一夕就寝俄有一妪容服洁白长二尺许于室之北隅缓步而来渐迫其榻吕生叱之遂退去至北隅乃亡明日又见妪在北隅下将前且退若有所惧生又叱之遂没生黙念曰是必怪也即命剑置其榻下是夕果来生以剑挥之妪忽上榻以臂揕生久之又有一妪上榻复以臂揕生遽觉一身凛然若霜又以剑乱挥俄为十余妪各长寸许环走四垣俱至榻前翕然合为一妪与始见者不异生惧甚妪笑曰吾之来戏君耳非敢害也言毕退于北隅而没明日吕生于北隅发之得一瓶可受斛许贮水银甚多生方悟妪乃水银精也【宣室志】大厯中有士人庄在渭南妻柳氏庄居一子年十二夏夜三更后忽见一老人白衣两牙出吻外渐近床前有婢熟眠因扼其喉咬然有声攫食之须防骨露乃举起饮其五脏见老人口大如箕子方呌一无所见婢已骨矣数月后柳氏露坐有胡蜂绕其首以扇击坠地乃胡桃也取翫之遂长如拳惊顾之际已如盘矣嚗然分为两扇空中轮转声如分蜂忽合于柳氏首碎首齿着于树其物飞去竟不知何怪【酉阳杂俎】
　　李泌兴元五年三月薨是月中使林逺于蓝闗逆旅遇泌单骑常服言暂往衡山话四朝之重遇惨然久之而别逺到长安方闻其薨徳宗闻之尤加怆异【邺侯外传】兴元元年朱泚乱有阎敬立为段秀实告密使潜出凤翔夜抵太平旧馆有二皁衫人控辔至防皁衫人通曰知馆官前凤州河池县尉刘俶敬立见之问曰此馆甚荒芜何也俶云馆卒并散逃此皆某家奴权且应奉耳良久敬立与俶同飡甚饱畜仆等皆如法敬立问俶别假一马至四更俶又具馔令所借马被防而行东方似明有吏迎拜曰前馆无人大使何以宿及问所送仆马俱已不见所防辎重已却廻百歩置路侧馆吏曰昔有河池县尉刘少府殡宫在彼馆后久已頽毁敬立却回验之废馆墙后有古殡宫木马废堠冥器数人而已【博异记】
　　进士杨祯家于渭桥以居处繁杂颇妨肄业乃诣昭应县借石瓮寺文殊院居旬余有红裳既夕而至容色姝丽徐步于帘外歌曰凉风暮起骊山空长生殿鏁霜叶红朝来试入华清宫分明忆得开元中祯曰歌者谁耶红裳又歌曰金殿不胜秋月斜石楼冷谁是相顾人褰帷吊孤影祯拜迎于门既即席问祯之姓氏祯具告祯祖父亲族曾游石瓮寺者无不熟识祯异之曰可闻姓氏乎对曰某燧人氏之苗裔也汉明帝时十四代祖封长明公开元初帝封某为西明夫人昨闻足下有幽阴之志愿一欵顔自是晨去暮还祯乳母潜伏佛榻观之自隙而出入西幢澄澄一灯因扑灭之后遂絶红裳者【纂异记】
　　贞元中韦自东以壮勇闻有道士炼丹于太白山石洞中数有妖魔击散药炉邀自东仗劒相防有巨虺及美女至自东并以剑击退后有道士驾鹤而来劳自东曰妖魔已尽丹将成矣自东释剑礼之俄而突入药炉爆烈无余【全唐诗话】
　　上都务本坊贞元中有掘地遇一石函发之见物如丝满函飞出于外惊视之忽有一人起于函被白发长丈余振衣而起出门失所在盖太阴链形日将满人必露之【酉阳杂俎】
　　贞元中什邡尉申屠澄赴官至真符县东投茅舍中有老父及妪一女年十四五态甚闲丽与之订婚后生一男一女秩满归秦及过妻家不复有人于故衣中见一虎皮妻大笑曰此物尚在耶披之即变为虎哮吼而去【全唐诗话】
　　贞元中望苑驿西有百姓王申构茅屋数椽夏月常馈水浆于人有儿十三令伺客有女子求水衣碧襦白幅巾自言家在此南十余里夫死无子将适马嵬访亲王申妻戏曰既无亲能为我作新妇乎女笑曰愿执井灶王申即日赁衣贳礼为新妇及半夜王申妻梦子披发诉曰食将尽矣还睡复梦如初申与妻秉烛呼其子不应戸牢如键乃壊门阖有物圎目凿齿体如蓝色冲人而去其子惟余骨发【酉阳杂俎】
　　祁凤居长安平康里昼寝梦一美人自西楹来执巻且吟视其首篇曰春阳曲凤即从东庑下几上取彩笺传春阳曲其词曰长安少女玩春阳何处春阳不断肠舞袖弓腰浑忘却罗帏空帯九秋霜凤寻觉昏然无所记及更衣襟袖间得其辞惊视复省所梦事在贞元中【唐任蕃梦游録】
　　贞元中进士独孤遐叔家于长安崇贤里新娶白氏女家贫不第将游剑南与其妻诀曰迟可周嵗归矣逾二年乃归至鄠县西天色已暝路隅有佛堂遐叔止焉忽闻墙外相呼声有公子女郎十数辈步月徐来有一女郎忧伤憔悴风韵若似遐叔之妻窥之大惊乃就堦间扪砖飞击砖才至地俏然一无所有遐叔怅然悲惋谓其妻死矣平明疾走入门妻卧犹未兴良久说梦中聚言语与遐叔所见并同【任蕃梦游録】
　　郑驯贞元中进士擢第调补门下典议第三十五庄居在华阴县南五六里与渭桥判官髙叔让中外相厚丐髙为设脍食其夜暴卒时方暑不及其家人即为具棺椁衾襚敛之题器童背一曰鹰儿一曰鹘子马有青色者题曰撒豆骢十数日柩归华阴别墅时邑客李道古游虢川半月矣未知驯死囘至潼关西永丰仓路忽逢驯自北来车仆甚盛呼二童鹰儿鹘子参李大郎又指所乘马曰兼请看仆撒豆骢乃相与并辔顷到华阴岳庙东驯曰自此径路归矣李曰且相随至县驯固不肯过岳庙须防李至县问吏吏曰郑三十五郎今月初向渭桥亡柩昨夜归庄李曰我适与郑偕自潼闗来一县人吏皆曰不虚李乃大惊后人往往于京城闹处即逢行李仆马不异李之所见而不复有言【河东记】唐故兵戸尚书萧昕为京兆尹京师大旱时天竺僧不空三藏居于静住寺善以持念召龙兴云雨昕于是诣寺谓三藏为结坛致雨三藏乃命其徒取桦木皮尺余钻小龙于上转呪震舌呼祝呪者食顷即以钻龙授昕曰可投曲江中投讫亟还昕如言投之旋有白龙才尺余揺鬛振鳞自水出俄而身长数丈状如曳素倐忽亘天昕鞭马疾驱未及数十步云物凝晦暴雨骤降比及永崇里道中之水已若决渠矣【宣室志】
　　古有豢龙氏长安有豢龙戸观水即知龙色目有无懿皇朝上言龙池中走失两条往闗东寻访于东都魏王池中见之取而归阙经华州时李讷为华州刺史闻得龙来命就公府视之则于一小瓶子中倒于盆内乃二细鳅鱼也讷曰何以为验其人凿穴寸许注水其间收鳅投水内相趂旋转尾触穴四隅随触而陷水亦暴涨逡巡穴已数尺濶其人谘讷曰恐穴更广即难制也遂搦入瓶中携归辇下【鸿书】
　　贞元二年李晟复京师朱泚以千余人西走昏忽迷路问于田父曰岂非朱太尉耶源休止之曰汉皇帝田父曰天不长凶地不生恶蛇不为龙防不为虎天网恢恢去将安适泚怒将杀之忽失所在【杜阳杂编】
　　李生贞元中下第归途次商洛会汉南节度入觐为导骑所迫时日暮马劣见荆棘之深有殡宫在焉生遂投匿其中既而风月澄霁彷佛见一女子妆饰严丽至殡宫南言曰金华夫人奉白崔女郎今夕风月好可以肆目穴中应曰属有贵客寄居吾不忍去其女子乃去生明日至逆旅问之是博陵崔氏女随父宦游而殁遂藁葬焉生感之致奠而去【宣室志】
　　博陵崔书生住长安永乐里先有旧业在渭南贞元中尝因清明节归渭南行至昭应北歇马于古道左见一女似失路于松柏间遂令以仆马送才数百步忽见长年青衣驻立以俟邀郎君至庄取北行一二里到一树林屋室甚盛一青衣出传主母命邀崔入宅既见从容叙言某王氏外甥女欲侍君子巾栉住三日防游欢洽王氏常呼其姨曰王姨忽一家大惊曰有贼至其妻推崔生于后门出才出唯芫花半落松风晚清草露沾衣而已见童仆以锹锸发掘一墓穴已至榇中见铭记曰后周赵王女王姨之墓棺柩俨然崔生感之急为掩瘗【博物志】
　　贞元末渭南县丞卢佩性笃孝其母病脚晓夜痛楚佩即弃官奉母归长安寓长乐里将欲竭产求国医王彦伯日往祈请忽见一白衣妇人姿容絶丽乘骏马从一女僮来谓佩曰观君顔色忧沮似有所待佩具以情告妇人曰妾有薄技庶不减王彦伯佩惊喜入白母遂引至母前妇人才举手侯之母已能自动一家欢跃妇人曰此犹未也当要进一服药非止除痼疾亦永睂夀母曰未知何阶上答妇人曰但许奉九郎巾栉则可遂于女僮手取所持小妆奁中药一刀圭以和进母母入口诸苦顿平佩即纳为妻每十日一归本家唯乘旧马倐忽往来略无踪迹一旦伺其将出佩潜窥之见乘马出延兴门马行空中佩又随至城东墓田中巫者陈设酒殽沥酒祭地即见妇人下马就接而饮之其女僮随后收拾纸钱载于马上即变为铜钱又见妇人以防画地巫者遂指其处为穴事毕即乘马而囘佩心甚恶之归具告母自是妇人不复归佩家使女僮传语佩曰妾以君孝行有感故为若妇今既见疑便当永诀矣佩问今安在女僮曰娘子是地祗管京兆府三百里内人家防葬所在长须在京城中作生人妻娘子终不失所但嗟九郎福祐太薄卢佩第九也【河东记】
　　王维为岐王画一石有天然之致数年益精彩一旦风雨中雷电交作屋宇俱壊不知所以后见轴空乃知画石飞去宪宗朝髙丽遣使言防年月日大风雨中飞一奇石下有王维字印王不敢留遣使奉献上命羣臣以维手迹较之无毫发差谬【酉阳杂俎】
　　长安安业唐昌观旧有玉蘂花其花每发若琼林瑶树唐元和中有女子年可十七八衣緑绣衣垂双髻容色婉婉从以二女而冠三小仆皆丱髻黄衫端丽无比以白角扇障面直造花所异香芬馥闻数十步外观者疑出自宫掖莫敢逼视伫立良久令女仆取花数枚而出将乘马顾谓黄衫者曰曩有玉峰之期自此行矣举辔百余步有轻风拥尘随之而去须防尘灭望之已在半空方悟神仙之游余香不散者经月余时严休复元微之刘禹锡白居易俱作玉蘂院真人降诗【剧谈録】
　　元和中博陵崔防侨居长安延福里尝读书牖下忽见一僮长不尽尺谓曰幸寄君砚席可乎防不应已而上榻拱立于袖中出一小幅文书致防前细字如粟歴然可辨诗曰昔荷防恬惠寻遭仲叔投夫君不指使何处覔银钩览讫笑曰既愿相从无乃后悔耶其僮又出一诗曰学问从君有诗书自我传须知王逸少名价动千年又曰吾无逸少之艺虽得汝安所用俄而又投一篇曰能令音信通千里解致龙蛇运八行惆怅江生不见赏应缘自负好文章防戏曰恨汝非五色者其僮笑趋北垣入一穴中防发其下得一大笔因取书锋锐如新亦无他怪【宣室志】
　　华阴县七级赵村有村正常夜度桥见小儿聚火为戏村正知其魅射之若中木声火即灭闻啾啾曰射着我阿连头村正上县回寻之见破车轮六七片有头杪尚衔其箭【酉阳杂俎】
　　韩侍郎愈有从子侄自江淮来年甚少曰某有一艺恨叔不知因指阶前牡丹曰叔要此花素紫黄赤惟命韩遂给所须试之乃掘窠四面深及其根赍紫鑛轻粉朱红治其根牡丹本紫及花发色红白每朶有一联诗字色紫分明乃是韩出官时诗云横秦岭家何在雪拥蓝关马不前十四字韩大惊异【酉阳杂俎　按仙传拾遗作韩外甥事】僧无可言近传有白将军者尝于曲江洗马忽然惊起前足有物色白如衣带萦绕数匝遽令解之血流数升白异之遂封纸帖中藏于衣箱一日送客至浐水出示诸客客曰盍以水试之白以剑画地成窍置虫于中沃盥其上少顷虫蠕而长窍中泉涌倐忽自盘若一席有黑气如香烟径出檐外众惧曰必龙也遂急归未数里风雨骤至大震数声【酉阳杂俎】
</div>
    <div class="pagination">
<a href="陕西通志_page487.html">上一页</a><span>...</span><a href="陕西通志_page483.html">483</a><a href="陕西通志_page484.html">484</a><a href="陕西通志_page485.html">485</a><a href="陕西通志_page486.html">486</a><a href="陕西通志_page487.html">487</a><span class="current-page">488</span><a href="陕西通志_page489.html">489</a><a href="陕西通志_page490.html">490</a><a href="陕西通志_page489.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
