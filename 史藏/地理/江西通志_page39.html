<!DOCTYPE html>
<html>
<head>
    <meta charset="UTF-8">
    <title>江西通志 - 第 39 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 39 页/共 394 页</h1>
    <div class="content">　　岑山岩在兴安县北二里许石洞空阔洞中有观音阁金刚楼铁瓦观有石穴出水最清名介泉游者濯缨于此
　　石梁岩距兴安县十里在九都内外两层空明如堂一石梁髙不可度
　　天灵洞在府城西二十里石室深邃谷内有天牕映日可鉴毛发又西十里为云洞欲雨则云兴
　　石泉洞在弋阳县北五十里洞之东四十余歩有穴泉滴乳凝为石状如列屏南北约六十歩有石房可坐卧焉
　　风洞在贵溪县南五十里常有风气嘘吸因名赵孟頫诗石壁倚崆峒中宿风冷然安知列御宼不向此中仙又南三十里为水帘洞洞中可容数十人泉水悬崖而下赵孟頫诗飞泉如玉帘直下数百尺
　　壁鲁洞在贵溪县南八十里又名西源洞居絶壁之上内有小洞不可入世传白真人授张天师降虎之法于此唐皮日休诗刘根昔成道兹坞数千年毵毵被玉体号曰緑毛仙按壁鲁洞在西源山半洞髙三十余丈内有石灶石几石牀明永乐时胡濙梯板而上得緑蓑衣以献神仙不知有无其事殊幻亦博闻之一助也
　　橤云洞在铅山县东三十里女城山之巅有飞瀑临其前洞口如门者三中倚一石状如屏可旋转最后悬一龙首水出不竭旧名徐坞宋改今名
　　石城洞在铅山县西二十五里石门如城伛偻而入石室甚朗其石音类磬有石钟髙不可击左一洞容百许人宋绍兴间耘山者因地陷得之旧呼新岩邑尉吴绍古更今名又西五里为石龙洞深半里许岩下石独温润隠然防龙盘旋其上甘泉时滴治平间僧文政所开旧名普光岩亦绍古所更也又西三十里为燕洞洞口寛敞内有石座石莲之属其色黄山巅石之瑰竒者清润可爱俗号燕洞岩
　　羊石在府城西南二十里石如羊眠肢体皆具前石回顾后峰环列侍郎叶镗先世家此后名所居曰羊石里
　　缉女石在府城西三十五里山顶圆如毬又名毬石神石在弋阳县东南百余歩横截大溪县治赖此无冲溃之患故以神名之潭石在县上游十里许其源东出铅山分水北出玉山镇头演迤下流至是汇为重潭中多异石详见明黄溥游潭石记
　　贞女石在贵溪县西三里东临大溪方舆记昔有贞女梳洗于此因名又西七里有钟维石相传维于此升仙也
　　仙人石在贵溪县北孝思乡面瞰溪水背负断山屹立若钟形其腹为巨洞世传有仙居焉伪汉陈友谅陷信时民立寨其巅繙经石在县南仙源乡世传晋释简庵尝坐石诵经县南八十里有仙桃石
　　红羊石在铅山县北十里梅家渡山巅怪石十数或卧或立状若羣羊九阳石在县西北三十五里汭口沿溪九山相连无林木色如生铁状如覆釡以九数得今名又西北五里有卷縩石一名钱仓石以形如囷故也
　　钓台石在广丰县东十里东懽桥上有石岿然上可坐十数人形类钓台故名
　　清流石在兴安县岑岭泉流甚清旧刻清流二字于石明知县刘一贯建亭
　　上饶江在府城北会诸溪水下经弋阳贵溪流入饶州府境一名髙溪见朱子集费文宪宏题广信地理图亦云信之境东抵浙南抵闽西与北接抚饶二郡山之大者若怀玉鹅湖龙虎皆有闻于天下髙溪水贯其中清澈湍驶
　　弋阳江在弋阳县东二十里又名弋溪溪源出灵山西流入县界方舆记云溪涯有大石面如镌弋字因名宋元绛送张承议知信州诗玉露精神山合沓溪成弋字水横斜
　　莲湖在弋阳县西十里源出鸣山西流六十里出饶溪西湖在铅山县南门外旧名江家湖中涵鹅湖山影清湖在铅山县西二十五里其水萦带如玦清澈可鉴明费宏兄弟徙居焉
　　破石水在府城西六十里源出福建建阳县界北流六十里入上饶江可通小舟
　　灵山水在府城东二十五里源出灵山之南流百里入上饶江通舟楫
　　军阳水在弋阳县南三十里源出隠士石之西北流五十里至军阳山
　　河桥水在贵溪县北归桂乡源出百丈岭北流十五里经杨柳林至塔桥入锦溪
　　桐源水在铅山县南五十五里源出福建邵武界合黄檗源车盘水经县三十五里至汭口又南五里为上下渠源水源出福建崇安界沿流六十里入桐源
　　槠溪在府城西十里发源灵山岸多槠木因名又西十里有峙溪源出石桥乡东流五十里入永丰溪始通舟楫
　　沙溪在府城东五十里明郑文恪以伟居第有诗云履声新辍北门扉诏许沙溪薜茘衣
　　古良溪在府城西五十五里源出福建建阳界北流与丁溪合入上饶江
　　宋溪在府城西八十里源出灵山西流百二十里入上饶江图经云宋氏居此溪侧唐天寳六载勅改为宋氏水
　　上干溪在玊山县东五里其水一自三清山冰玉洞发源一自浙江常山县界发源至是合为一抵新安堤南与下干溪合流下干溪一自江山县干溪发源一自江山县上阳发源至渎口合为一
　　玉溪即冰溪在玉山县南一里亦名大王潭其水清洁唐戴叔伦诗冰为溪水玉为山指此
　　仑溪在玉山县西三十里源出怀玉山南流抵上饶境通小舟
　　葛仙溪在玉山县西北六十里旁有天呼墩俗传葛仙翁脩炼于此源出上饶县灵山流经弋阳县西二里乃欧冶子淬剑处也又经芗溪入鄱江
　　石鼓溪在玉山县北一百二十里怀玉山龙潭之侧溪中有石内虚外实击之有声隆隆
　　明溪在弋阳县西二十里源出贵溪界南流十里入县境本名弱水唐刺史孙成改今名县东南太平乡有师溪
　　芗溪在贵溪县东南五十歩洲出郁金香草故名合湖陵箬溪戴星惠安诸溪水入安仁之锦溪汇鄱阳湖
　　上清溪在贵溪县南一百里合乐郎水西流入锦溪须溪在贵溪县南俗呼罗塘港以其水势迅疾斯须而逝也旧志云源出福建光泽县大源官山东流百里经火烧山折而北流受南乡三十六源水至中坑渡入芗溪
　　焦溪在铅山县南百余歩源出洋源山水色黄沾衣则腐以灌漑不损物
　　紫溪在铅山县西南四十里源出紫溪石垄六十里入桐源又县西有防溪二水发源闽界循鸢山流入善政乡山回溪合风气攸止明汪宗伯俊兄弟卜居大学士李东阳为之歌曰防溪溪水清如玉却抱孤村成一曲
　　石溪在铅山县北三十五里源出泸水流为石溪又十五里入傍罗水
　　永丰溪在广丰县界发源福建建宁盘亭下流合玉溪永平溪在广丰县东四十五里岸多杉木一名杉溪下流合扈溪入永丰溪
　　黄溪在兴安县十八都又峡口溪在五都有仙潭应祷君迁潭在府城西五里又名五龙潭旧图经云每守佐解任常祖饯于此因名或云潭上有君迁树
　　古井潭在玉山县北二十五里其水清深下有石岩水脉上通井渔者入水似闻龙吟之声又北二十五里有落马潭源出三清山相近复有汪村潭
　　重潭在弋阳县西南三里下通葛溪或云春时有鯸防鱼沿流从南湖而上止于此潭
　　武石潭在弋阳县东三十里有石雄踞溪浒溪流触石汇为深潭汪氏世居其旁
　　凿石潭在贵溪县西里许其涯有十二窍各大一尺深大余今名潭湾有鳊鲤等潭渔人以筏隔其上鱼不相混
　　横潭在贵溪县西四十里又西十里为鹰潭
　　大王潭在铅山县西二十五里为信河最深澄处又善政乡有七里潭在七里山之侧其深莫测旱祷輙雨
　　仙灵潭在兴安县迎山下形如瓮相传通龙泉山仙潭老虎滩在府城西十里开化乡滩势险恶故名府城西八十里有钟石滩滩畔巨石如钟
　　桃花滩在弋阳县西四十五里滩石缕错如桃花瓣信义港在弋阳县东二十里源出福建邵武界下流入葛溪方舆记云港旁土地饶沃人多信义故名
　　禁港在贵溪县上清溪明永乐十四年遣官设醮放生上自莲霞潭下自雷打石立石禁施网罟
　　秋香源在贵溪县北地多桂树凉秋着花清香袭人南源在兴安县葛源内四山髙耸唐进士郑畋居此白芒洲在贵溪县东一里旧产郁金香草谶云白芒洲与羊洲连贵溪出状元县南有桂洲其阳与琵琶峰对象暨云堂诸峰屏列于其隂明夏言先世所居也顾璘诗云桂州亦有始请从先世起防溪何滔滔中洲坦如砥
　　南池在玉山县东岳行祠之东月出其光先照池上有亭朱子顔曰天光云影今圮
　　化生池在弋阳县龟峰山池上石壁三大字朱子所书陆羽泉在府城北茶山寺以其土赤一名燕支井化雨泉在钟灵讲院内泉味甘洌
　　生生泉在府城察院公署内明嘉靖丙午余姚翁大立任江西防刑掘泉以解疫病事详罗洪先碑记
　　收泉在上饶学门之东明方豪作铭云髙不谷卑不溢井其井勿用幕
　　黙泉在玊山县暖水三山之麓产四足鱼蓄诸他池则不活县南黄谷山有玊泉在福庆观内县东石马头有寒泉
　　万寿泉在弋阳县市北稍东唐陆羽尝品之以为信州第三泉也
　　跳珠泉在铅山县西里许泉涌如珠亦名小石井城西又有胆泉出观音石可浸铁为铜县东二十五里瓢泉形如瓢宋辛弃疾得而名之因赋水龙吟县南六十里教塲山有玉壶泉邑尉吴绍古所名亦类瓢状
　　卓锡泉在广丰县北周安乡博山寺后唐韶国师遗迹官井在府城阛阓坊又名义井宋嘉防间义门郑安寿修明万厯癸巳翁元勲等再濬九井在髙泉院内四时不竭今止存佛殿前一井寺僧架辘轳其上取以烹茗
　　华峰龙井在玉山县南十五里有龙潜焉兴云则雨叠石龙井在弋阳县二十六都龙盘山
　　圣井在贵溪县南龙虎山三井相连一井在絶顶人迹罕到世传有龙居之投金铁重物则浮楮帛轻物则沉茍不精洁盘旋而出受之必泛果实以酬水黝黑中产异鱼雩者迎以致雨屡验
　　义泉井在贵溪县南七十里当入闽要路里人涂氏凿井引泉作亭其上真人张宇初题曰义井泉又南有三台井三级相连四时不竭故名
　　石井在铅山县北四里巨石间有窦涌泉汇为井上有石龛覆之石文隠起错缕如莲花倒生县多胆水味涩此独甘日夜流不竭溉田数百顷旧名玊洞泉又有碧玉慈济醒心诸名唐光啓中赐额名石井朱子诗一窦隂风万斛泉新秋曽此弄清涟人言湛碧深无底只恐潜通小有天通判军州洪刍记以为余习庐山泉石之胜如开先之瀑布栖贤之三峡康王之谷帘卧龙之悬水缟练飞而雷霆吼可谓壮观矣然其澄渟蓄满而不溢若石井比者无有也
　　葡萄井在铅山县西三十里汭口街昔有葡萄生井上蔓延街里明洪武间塞
　　七星井在广丰县城中宋邑民陈德礼开甃
　　铜石井距兴安县治七十里在葛源横峰陂溪中水漫井上相传昔有龙升于此窍通弋阳仙姑潭
　　饶州府
　　芝山在府城北一里为饶城主山髙三十仭周回十余里登能仁寺阁可以眺望匡庐初名上素山唐龙朔间刺史薛振于山得芝草三茎因改今名旁有五老亭仙人石洞宋守范仲淹诗楼殿冠崔巍灵芝安在哉又云偶临西阁望五老夕阳开足以表其胜矣又东为白岭
　　荐福山在府城东三里滨东湖荐福寺碑唐欧阳询书即俗所传雷轰荐福碑也戴叔伦尝读书寺中旧有万松关百花洲茶园诸胜
　　鸣山在府城灵芝门外元总管卜天璋移文山神捕虎虎遂絶又有回会山旧为干明寺今址建社稷坛桃源山在治西南隅今为小教塲城北五里千峰山建有岳庙
　　阁山在府城南十里上有白子髙遗迹又名仙阁山博士山在府城北十里临博士湖髙三十余丈又北五里为风雨山古之雩坛也
　　马迹山在府城东北二十里道书第五十二福地晋王遥炼丹处上有丹井药盂斗坛山石有迹如马蹄故名范仲淹诗灵台拱上百神清碧坞红霞相映明
　　塔山在府城西十五里上有龙神庙俗呼龙王山明万厯乙巳知府叶云仍建塔其上又西十五里为尧山相传尧时洚水避难者居其巅郡县释名云初州以尧山为号又以地衍饶遂加食为饶相近有龙吼山
　　莲荷山在府城西四十里彭蠡湖中望之如荷叶浮水而向南十余里为表恩山相传宋有徐旭者居此献龙马恩封池州守故名又西南为强山两山特起滨鄱湖界都昌境亦名狂山
　　韩山在府城北六十里义仁乡有韩信祠遗址明葬淮王于此改名大安山今山地变卖民犂为田矣又北十里为望湖山危峰突耸可望鄱湖元吴澄诗山光逺映防眉润春气浓熏杖履香又北二十里为荆山
　　八棱山在府城北义仁乡自逍遥山连延起伏八棱攒峙故名又大景湖中有西山髙可六七仞
　　观山在府城北六十里松盖乡旧有列子观故名又府城东北一百里有铁篮山传是列子采药处
　　连山在府城西北一百里山髙林郁云合即为雨候元末项普略屯兵于此又西北为石歩山有石室如堂殿常有烟霭不可入
　　鄱阳山在府城西北一百十五里鄱阳湖中初名力士山亦名石印山唐改今名
　　独角山在府城西北一百五十里一名独山髙二十丈峭石濒湖唐王德琏记常有独角兽居此故名相近有百福山又西北二十里为大小岩山北曰大岩南曰小岩两岩对峙髙插云表一名宻岩山自大岩分支向西南者为黄金山髙四十仞界接都昌又西北十里为浩山髙数百仞周回百余里界连彭泽建德
　　论石山在府城北一百四十里宋李迪翁凿山开道论石计功故名相近有登科山宋江汝钦登第名以旌之
　　巍石山在府城东九十里又名狮子山有龙居寺宋岳飞诗巍石山前寺林泉胜复幽又东十里为郭璞山盘亘五十里东抵乐平界为鄱阳羣山之冠相传郭璞寓此一名鄡阳山
　　逍遥山在府城北一百五十里松盖乡自鹰巢分支折西南而来髙四十余仞盘根七八里东一支为南山西一支为集云山南而曲岛八棱诸山皆由此发胍
　　神峰山在府城东一百八十里亦自鹰巢发脉由西折东盘纡六七里又东十里有紫城山自淡竹岭发脉而来南折而东盘亘十余里髙百余仞
　　万斛山在府城东北一百七十里一名礼城山东界乐平北接浮梁又东北二十里为交椅山形如交椅故名
　　万春山在余干县东北七十里两峰峭拔中有天池水清而甘县之镇山也其望为李梅山在县西南八十里髙百丈初名平原峰又名贞女峰五代时有李岐梅用者从章嵩游其上后俱显故名嵩所居有云峰斋铁心庵俱废
　　冠山在余干县治东平地崛起巍然如冠一名防覆峰又名羊角峰上多竒树怪石前瞰琵琶洲相传唐陆羽于此煮茶有龙泉池云风堂乗风亭今废有东冈书院祀朱子及赵汝愚昆弟县东五里有冕山相传隋末林士保余干敌至市民避居此山得免于难故名免后人因吴楚冠冕之语易曰冕山
　　玉马山在余干县南其下有白石如马俗号白马山支机山在余干县东二十五里晋处士支机隠此黄檗山在余干县东南八十里宋尚书汤汉读书其上称小庐山山后有龙井岁旱祷之有梁僧曹晞坐禅石
　　藏山在余干县西里许上有梅岩宋赵汝愚读书处稍西有神仙窝蛮王墓溪山风雨亭县西南三十里有雕峰山汝愚葬处也
　　五彩山在余干县西南八十里战国时吴申自鄱阳徙居生子芮五色云见故名山接东乡县界
　　洪崖山在余干县西北六十里濒鄱阳湖唐张氲炼丹处有丹井遗迹
　　康郎山在余干县西北八十里鄱阳湖中旧云康氏居之一名抗浪山谓能抗风涛也譌曰康郎明初建忠臣庙于其上有祠记见艺文
　　石虹山在余十县北十里横石跨水文彩若虹有石室甚广旁列石障如屏风刻古篆八十三字久莫能辨旧有仙子棋盘机车之属今迹俱湮
　　武陵山在余干县东北三十里临大湖汉书作武林元末兵起吴宏立营其上名武陵营山下有溪为武陵塘俗名后溪明黄宗厚诗武陵溪水浩无涯故址荒营尽土花
　　康山在乐平县东五里乃县之主山其麓康氏居此一名东山又县东有登髙山元朱公迁诗云气隂隂隔树亭身凭髙处眼防明县西吴溪山山有石室中有石人石鼠
　　翥山在乐平县东十里吴平彭绮在此又东十里为天分山山石黑白相半故名
　　王佐山在乐平县北五十里众山中特为苍秀土人呼曰阳早山
　　乌聊山在乐平县东北五十里山阳有龙停湖其东钓台山仙女潭其西为鵞塘之盘石石下有潭曰大汾
　　阳台山一名王大山在乐平县东五十里乐安乡明沐国公英祖墓在焉又东十里为军山枕溪上有井唐末五姓军保山捍冦因名宋张显诗乱石如羣羊合沓千里奔军山屹当前盘踞老虎蹲相近有芙蓉山以状得名宋杨万里诗问来还是芙蓉尖阔开两牕髙卷帘
　　鹰鹄山在乐平县东七十里如鹄飞举旁有山如鹰将击土人緫呼鹰鹄山又东十里为崌山介饶徽间与葛山相连两山之间岩穴甚竒向有李氏读书精舍宋许钖诗东望不如西望好只縁身已出山中
　　鳯游山在乐平县东北八十里饶徽间一巨镇旧名濬源唐改今名山麓有潮泉其出汹涌其收立涸
</div>
    <div class="pagination">
<a href="江西通志_page38.html">上一页</a><span>...</span><a href="江西通志_page34.html">34</a><a href="江西通志_page35.html">35</a><a href="江西通志_page36.html">36</a><a href="江西通志_page37.html">37</a><a href="江西通志_page38.html">38</a><span class="current-page">39</span><a href="江西通志_page40.html">40</a><a href="江西通志_page41.html">41</a><a href="江西通志_page42.html">42</a><a href="江西通志_page43.html">43</a><a href="江西通志_page44.html">44</a><span>...</span><a href="江西通志_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
