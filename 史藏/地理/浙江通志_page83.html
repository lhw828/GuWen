<!DOCTYPE html>
<html>
<head>
    <meta charset="UTF-8">
    <title>浙江通志 - 第 83 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 83 页/共 787 页</h1>
    <div class="content">　　松水社堂【在金莲墖前】　长兴县志明熊明遇建霞舟书院【在箬溪书院右】　长兴县志明邑诸生为令吴钟峦建吴颇右文学诸生以时执经问字其中
　　徳清县儒学【在县治东】　治湖州府志宋大中祥符庚戍令刘洞创于县之西南隅明道壬申令窦充与邑人沈当徙建于尉防之左绍兴癸丑令杨锬重修【沈与求重修徳清孔子庙碑子少时尝闻诸长老言吾邑初脱五季之乱人乐更生敦朴力穑未知学也大中祥符间予从祖书记始以儒学中进士甲科名称借甚乡党荣之邑之子弟遂风劝于学其后正议大夫卢公父子踵取名第翺翔要途而学者日寖以盛故有孔子庙基下制狭既不足以揭防妥灵而衿佩野逸弗克羣处迨明道壬申河南窦充来是邑以为余不溪来自天目之山注于邑之东南两山挟之秀气横出宜益有缙绅之祥乃作今庙高明亢爽非复旧比而文雅之士班班出焉迄今百有三年而墙屋頽圮草茀于堂庙貌虽存丹青缺落使人喟然有寜不嗣音之叹太末郑如几隠居溪隂率邑子沈良能相与告于邑令杨锬及境内之士大夫士大夫悉劝趋之争出缗钱以佐其费乃尽撤而一新之视昔有加焉经始于绍兴癸丑之仲冬越明年春上丁行释奠之礼落成焉是日也予兄次律摄衣升堂谈春秋大防凡邑之士大夫济济在列咸有肃容邑令请予文以记乃为书其本末而系之以诗曰余不之源来自天目注之两崖其势若东惟邑东南山萦水洑始建庙宫兹焉考卜士也来逰文风载郁更时抢攘园蔬是鞠岂其山川秀气回复厥有吾徒输金委粟载新栋楹工靡程督有神司之不疾而速揭揭元圣端冕衮服羣公从之祀事孔肃嗟我令尹崇化表俗曰兴自躬往继前躅勉我士子荒怠则辱惟以嗣音岂惟干禄祥源洋洋庶来其续】嘉定丙子知县黄耕益学田淳熙三年知县赵汝岿大加兴缮嘉靖浙江通志正统六年知县王敬徙今所【胡濙徳清县重建儒学记徳清县儒学旧在县治之南嵗久頽圮正统六年毘陵王敬来作令下车之初释菜庙庭徘徊周览谓其杂处市防非育才之地退而谋诸县丞崔时雍杨冕敎谕戴冔训导范敏俱慨然有改作意遂相基于县治之东得义民蔡凯隙地高明寛爽堪为学宫时巡抚亚卿周公恂如适来按邑亦甚称许遂奏易之官民捐助市材鸠工经始于壬戍之冬先作礼殿次及两庑以至明伦之堂肄业之斋习射之圃治馔之防储粟之庾及夫祭祀之庖库师生居宿之廨宇凡学之所宜有者罔不毕具宏深靓奥藻饰大备】万歴湖州府志治十年知县王良臣増建嘉靖四年知县方日干修【邵鋭为记】隆庆元年知县陈宜重修【许孚逺为记】徳清县志万歴六年知县史朝録修二十八年知县汤宏重修三十八年知县熊得阳天启四年知县敖荣继修崇祯十年知县丁煌修
　　国朝顺治十二年知县谢延嗣修建十八年知县冯壮重建明伦堂雍正十年知县钱学洙捐俸倡修自大成殿暨两庑防门櫺星门明伦堂及崇圣祠名宦乡贤祠文昌祠整焕一新
　　射圃【在城内市亭山之阳紫阳观之左】名宦祠【祀孔愉以下二十一人】乡贤祠【祀沈麟士以下四十二人】社学【在射圃之南】
　　东莱书院【在慈相寺东】　万歴湖州府志宋嘉熙间令章鉴创建明治九年知县王良臣复即寺之披云阁建嘉靖四年知县方日干重加完缮
　　织帘书院【在吴羌山之阳】　万厯湖州府志南宋时建祠于此祀织帘先生沈麟士嵗久頽落明嘉靖四年知县方日干创立书院【陈霆织书院记初南宋沈先生麟士聚徒受经四方来学者恒数十百人先生于世无所取鬻自给迨年且八十犹手抄故所毁亡书至二三千卷其殁也门人尸而祀之称曰织厘先生葢表其高节清行思以激天下之贪夫鄙人若昔闻伯夷之风者云尔嘉靖二年方侯日干来为徳清考徳问政拜先生遗祠于榛棘中顾见栋倾墁頽鸟防之迹交案乃愀然兴嗟已而眺瞻于元峯则长溪前萦层殿后耸羣峦叠巘环列于烟云杳霭之间侯喜见顔色曰是可以宅先生矣四年秋书院告成作先生之主而奠焉谓霆宜有记传曰虽无老成人尚有典刑先生往矣而书院之作其典刑固在也尝试登山而眺白云在岩明月来岫意先生尚高卧其中思起而从之逰则既不可得矣溪山之间松涛有声猿鹤酬和耳目所接固其流风遗韵也乃援楚骚赋招一章先生有知庶其来妥其辞曰若有人兮云林高风激兮灵襟世诚溷兮孰谐表独立兮秋岑空九州兮朓逺眇齐烟兮九防防芝田兮足粮何百嵗兮修短紫荷裳兮秋匀青萝屋兮夏寒君可乐兮山间乗白麑兮从元虎朝东崦兮夕西坞还夜诵兮虫劳苦澄泉兮在斝采秋英兮盈掬俨嵗时兮奉荐慨千古兮遐躅】徳清县志祠宇废徙主于东莱书院万厯三十二年因故祠旁有尼庵应毁邑诸生请于令改为书院
　　履斋书院【在新市镇】　徳清县志宋丞相吴潜宅淳祐间奉勅建有御书楼【圮】
　　武康县儒学【在县治东】　嘉靖浙江通志旧在今学之西宋天圣中令何湜迁于县东南治湖州府志建中靖国元年令毛滂修建【自为记】乾道三年知县张端友校尉周粹中改筑易向増其旧规淳熙十五年邑巨室闻人观国观时作大成殿造四斋【萧徳藻为记】元至正十六年燬于兵明洪武三年知县李大春重建六年知县张居敬重加修建【张文昱为记】宣徳八年知县华璿重建明伦堂正统十二年知县黄玶复加修缮嘉靖浙江通志治九年知县郭祚徙今所万厯湖州府志正徳七年知县谢珊拓而新之嘉靖十四年知县冯霄建尊经阁【唐枢为记】隆庆三年知县金九臯改建庙庑防门万歴元年知县杨誉修武康县志万厯四十三年知县周宗建更新之崇祯九年知县郑朝彦修饬
　　射圃【在学东】名宦祠【祀贺循以下二十一人】乡贤祠【祀沈劲以下五十一人】社学【一都至十八都南北界并设一所】
　　安吉州儒学【在州治西】　治湖州府志旧学在县东宋建炎中为水所没绍兴初令冯康重建元至正十二年燬于兵嘉靖浙江通志明初知县王津徙今所万厯湖州府志洪武四年知县孔克刚建明伦堂两斋嗣是修治増饰不一正徳二年陞县为州遂为州学嘉靖二十一年知州范敏辟宫墙凿泮池【莫如爵为记】三十四年知州江一麟重建先师庙及神防祭器库文昌土地乡贤名宦诸祠复修两庑启圣祠明伦堂并两斋舍泮池【刘麟为记】
　　国朝顺治八年知州刘道着重修十四年先师庙灾越二年知州杨茂祖重建康熙十年知州曹封祖増建明伦堂
　　射圃【在州治南】名宦祠【祀裴松之以下一十六人】乡贤祠【祀王文殊以下一十一人】社学【在州治南圮】
　　孝丰县儒学【在县治东】　嘉靖浙江通志明治元年知府王珣建万厯湖州府志嘉靖二年知县郭治修孝丰县志嘉靖三十二年邑人吴松捐赀徙建东门【张懋为记】天启三年知县王新政改迁今处
　　国朝初知县田养民又迁东门康熙七年知县杨锡汝
　　仍迁今址
　　射圃【在文庙右】名宦祠【祀王珣以下六人】乡贤祠【祀王麟高冕二人】社学【五所二在县西一在县东一在县南一在县北】














　　浙江通志卷二十六
<史部,地理类,都会郡县之属,浙江通志>
　　钦定四库全书
　　浙江通志卷二十七
　　学校【三　书院附】
　　寜波府
　　寜波府儒学【在府治北】　延祐四明志唐开元二十六年始治州学寳应广徳间燬贞元四年王沐建庙宋天禧二年李夷庚移于城东建炎兵燬圣殿独存郡人林暐捐金至绍兴七年仇愈卒成之十九年徐琛建稽古堂后岳甫守郡置成徳斋养正斋至正四明续志景定三年总管郭郁重修【袁桷为记】成化四明郡志咸淳六年守洪焘更造大成殿【王应麟重建寜波府学大成殿记吏部尚书洪公焘以敷文阁学士来牧四明舍奠于学顾瞻礼殿梁栋陊剥喟然曰职在宣化弗惟道原是崇曷克称明诏若稽郡乗旧夫子庙肇自唐贞元四年至今四百八十余年矣元气回复理若有待明年实咸淳纪号之六年乃鸠工饬材而鼎新之穹栋硕楹焕奕严敞视昔有加焉以某月日防妥用币衿佩云集相与端拜而议曰吾邦自庆厯诸老淑艾后进干淳大儒阐绎正学孝悌修于家而仁逊兴齿徳尚于乡而风俗原理义明于心而贤才盛善信充于已而事业显圣天子立敎于上而夫子之道益尊贤师帅廸敎于下而夫子之道益彰昔鲁僖公能修泮宫威徳所被至于海邦夫子列其诗于颂而先儒传春秋则曰学校为国之先务虽用民力不可废也故不与新作南门槩书之防今公兹举合诗春秋之义丰道扶敎作新数百年防坠之绪盛徳至善百世不忘也应麟世家于鄞幸得从先生长者后升堂闻金石之音入宫墙而见宗庙之羙惟我同志服膺圣训陟降庭止昭假不违上以承天子之休徳下以笃师帅之善敎罔俾克广徳心専羙鲁之多士尚其懋哉】延祐四明志元至元十九年火二十九年亷访副使陈祥立尊经阁至大二年副使赵宏伟劝士重建嘉靖浙江通志明正统二年知府郑珞重建天顺八年知府张瓒成化三年知府方达相继重修嘉靖寜波府志成化间佥事吴璘辟尊经阁甃池筑室治丁巳守伍符嘉靖甲午守郑威丁巳守张正和重修【屠滽王应鹏张时彻各有记】寜波府志万厯四年巡海道刘翾知府周良宾増葺【范钦为记】三十二年知府邹希贤重修文昌阁【自为记】三十六年敎授高明重制神主【沈一贯为记】崇祯九年知府许捷葺庙堂斋庑知府林梦官卒其工【林栋隆为记】十三年巡海道王应华改葺【沈延嘉为记】
　　国朝顺治八年巡海道王尔禄重修【沈延嘉为记】康熙九年知府崔维雅率属重建明伦堂【史大成为记】十一年通判郭一凤重建启圣祠【史大成为记】十五年敎授葛衷钦修先师庙同知殷作霖成之三十一年知府张星耀四十三年知府甘国璧五十二年知府李肃先后继修五十七年知府尚瑶重修先师庙雍正二年学使彭维新重建明伦堂五年知府孙诏重建西庑及名宦乡贤祠六年重建文昌阁知府曹秉仁成之八年秉仁创省牲所
　　射圃【在学西】名官祠【祀文种以下三十八人】乡贤祠【祀黄公以下六十有二人】
　　桃源书院【在府城西】　旧浙江通志旧在鄞县西三十里宋王説家塾也寻废后人复改筑于城西十五里
　　甬东书院【在城东五里】　续文献通考宋郑青之建以祀楼昉理宗御书扁赐之【久圮】
　　东湖书院【在城东三十里】　续文献通考元时邑人陆天祐建【久圯】
　　鄮山书院【在城西五里】　嘉靖寜波府志元大徳三年乡儒赵夀建为祠以祀朱子【久圮】
　　鄞江书院【在府治西】　续文献通考元时邑人张式良建【今改寜波卫】
　　义田书院【在郡治月湖西】　旧浙江通志明广盈仓基
　　国朝顺治十年海道王尔禄建康熙二十五年知府李煦重建改名月湖书院雍正五年知府孙诏修八年知府曹秉仁重修
　　鄞县儒学【在县治西南】　成化四明郡志唐元和九年建庙于县东宋庆歴中王安石宰县因庙为学延祐四明志崇寜二年移于县西南燬于建炎中嘉定十三年邑簿吕康年以寳云寺西创礼殿寳庆二年尚书胡榘守郡经营有成至元十九年儒学提举田希亮増置二斋二十八年亷访副使陈祥撤而新之至大二年燬于火县丞贾思恭以亷访副使赵宏伟之命经营之尹张继祖继之后同知张伯延成之【袁桷重建鄞县学记州郡悉置庙学奠谒讲説循袭条制而职敎之道似若有未修焉者鄞旧有学王文公为宰时延防稽杜先生醇敎之学者辈出至大二年郡大火学燬主邑之学孔文隽董儒金始建讲堂礼殿未完而去皇庆二年三衢姚熙载实来是嵗天子卞科举诏同知郡事吴郡张伯延率郡官而助之邑令梅君遇春丞簿厐君滋范君祐延曰吾长于是兹役曷可缓严工庀程戒肄业者咸输以佐阅二年学宫之制完且具矣姚君乃曰鄞号多士昉杜先生宜作先贤以祀鄞士之兴其自今始乎尝谓学校宫室循行风俗之使者未尝不督厉修缮独敎法未定虽聪明自任独不敢高下以议今明诏四出郡侯首创其原姚君又能推本前人尊师之防庶几吾里之秀士訽考耆哲笃行于显防内外之实乎】成化四明郡志明正统三年知府邹珞徙建明伦堂于殿西左右建二斋东建文昌祠辟射圃成化初守张瓒割寳云寺西隙地以广之嘉靖寜波府志治乙未提学副使赵寛守伍符徙寺逺之而徙明伦堂于寳云寺故址建尊经阁【陈琳为记】后令曽直又复门东侵地【杨守阯为记】嘉靖辛丑守沈恺立聚奎堂【自为记】丁巳令曽承芳立名宦乡贤二祠甲寅令夏儒改创名宦乡贤二祠【周相为记】鄞县志万厯丙申令翁宪祥江秉谦沈犹龙崇祯甲戍诸生钱肃乐先后继修
　　国朝顺治四年知县董大翮修康熙三年知县张幼学重建明伦堂启圣祠五十二年知府李肃修先师庙櫺星门建两庑启圣祠文昌阁【仇兆鼇为记】雍正五年知府孙诏知县杨懿敎谕沈廷桂协绅衿重修八年知府曹秉仁又修
　　射圃【在文昌祠东北】名宦祠【祀陆南金以下五人】乡贤祠【祀黄公以下一百六十二人】社学【六所并在城久圮】
　　菊坡书院【在县治东】　鄞县志宋枢密陈清敏卓建鲁斋书院【在县治西】　成化四明郡志旧在西南隅浙东道都元帅鎻南班建以祀文正公许衡后徙建育才书院【在醋坊桥西】　寜波府志康熙三十六年知府高启桂建
　　义学【在永丰街】　寜波府志雍正七年知县杨懿以前巡道胡承祖生祠改建
　　慈谿县儒学【在县治东南】　成化四明郡志宋雍熙元年令李昭文建于县西延祐四明志庆歴八年令林肇徙县治东南【王安石慈谿县建学记古者井天下之田而党庠遂序国学之法立乎其中后世无井田之法而学亦或存或废大抵所以治天下国家者不复皆出于学而学之士羣居族处为师弟子之任者讲章句课文字而已至其陵迟之久则四方之学一废而为庙以祀孔子于天下防木土如浮屠道士法为王者象州县吏春秋率其属释奠于其堂而学者或不预焉葢庙之作出于学废而近世之法然也今天子即位若干年颇修法度而革近世之不然者当此之时学稍稍立于天下矣犹曰州之士满二百人乃得立学于是慈溪之士不得有学而为孔子庙如故庙又壊不治令刘君在中言于州使民出钱将修而作之未及为而去时庆歴五年也后林君肇至则曰古之所以为学者吾不得而见而法者吾不可以无循也虽然吾有人民于此不可以无敎即因民钱作孔子庙如今之所云而治其四旁为学舍讲堂其中帅县之子弟起先生杜君醇为之师而兴于学噫林君其有道者耶夫吏者无变今之法而不失古之实此有道者之所能也林君之为其防于此矣林君固贤令而慈溪小邑无珍产淫货以来四方游贩之民田桑之羙有以自足无水旱之忧也无游贩之民故其俗一而不杂有以自足故人慎刑而易治而吾所见其邑之士亦多羙茂之材易成也杜君者越之君子其学行宜为人师者也夫以小邑得贤令又得宜为人师者为之师而以修醇一易治之俗而进羙茂易成之材虽拘于法限于势不得尽如古之所为而吾固信其敎化之将行而风俗之成也夫敎化可以羙风俗虽然必久而后至于善而今之吏其势不能以久也吾虽喜且幸其将行而又忧夫来者之不吾继也于是本其意以告来者】建炎四年燬淳祐间节度推官宋南强重建八年令唐仲温落成至正四明续志元元贞二年燬因旧址建至元五年敎谕季仁夀修成化四明郡志明洪武三十一年典史余琯建梯云亭架阁库宣徳六年郡守郑珞推官吕翺重建明伦堂嘉靖寜波府志正统三年丞刘颐重建两庑治庚戍令和鹏复建大成殿【周旋为记】嘉靖癸卯令陈褒广明伦堂改防膳堂为尊经阁丙辰燬于寇丁巳即其址重建庙学同知侯国治令刘子延踵成之天启慈谿县志万歴十六年令何伟修四十六年令陈其柱重修【姚宗文为记】天启二年明伦堂尊经阁燬三年令李逢申重建
　　国朝康熙十年知县吴殿弼重修
　　射圃【在城隍庙西】名宦祠【祀房琯以下一十三人】乡贤祠【祀杨适以下二十人】社学【十五所并在坊隅久圮】
　　慈湖书院【在县治北】　续文献通考宋郡守刘黻建以祀杨文元公设山长主之
　　杜州书院【在县西北】　续文献通考童居易读书之所
　　奉化县儒学【在县治东北】　延祐四明志宋景祐中令于房广庙以立学治平初令裴士尧迁庙学州东久而圮宣和初令周因重建燬于建炎中绍兴九年荣彛复建庆元二年邑士汪伋撤大成殿及门庑新之【楼钥为记】嘉靖寜波府志嘉定七年令冯多福立尚友堂【周勉为记】延祐四明志元至元二十年堂以飓风仆复建明年新两庑仪门主维者令李天益也二十九年丁尹济创养正堂至正四明续志延祐戊午知州马称徳葢尊经阁及讲堂后轩两庑六斋仓厫庖溷咸备二年同知哈扎尔重修成化四明郡志明洪武二十年圮于风二十三年知县章彦淳建讲堂三十一年知县郭麟创防膳堂宣徳八年知县周铨重修大成殿改造明伦堂【陈山为记】嘉靖寜波府志成化丁未令曹澜正徳丁丑县丞黎伸己卯令朱豹嘉靖己丑令陈镐相继重修【陆瑜王应鹏各有记】奉化县志万歴中庙燬令汪应岳重建崇祯己巳明伦堂圮通判林士雅令吴之锦修寜波府志崇祯十二年署令通判蒋中超修
　　国朝康熙十一年知府邱业知县郑愫重修十八年令蔡毓秀修大成殿两庑仪门雍正元年知县魏大徳王纬敎谕陆鹤训导周兆馨等重修
　　射圃【在学宫】名宦祠【祀郑奉以下一十二人】乡贤祠【祀祖域以下二十六人】社学【二所一在连山驿东一在县南久圮】
　　龙津书院【在县治东】　奉化县志宋乾道中朱文公奉使至此士人咸留问道遂立书院后迁于学东元达噜噶齐察罕等兴复于寳化山之阳【久圮】
　　广平书院【在县治东】　续文献通考宋舒璘讲学于此登瀛书院【在县治南松林乡】　成化四明郡志宋咸淳间乡人共建
　　松溪书院【在县治东忠义乡】　成化四明郡志元至正七年邑人李徳説建
　　镇海县儒学【在县治东北】　延祐四明志宋雍熙二年主簿李齐建于县东崇寜中广之绍兴八年令章汝翼改建于县东北嘉靖寜波府志庆元初令韩永徳复建大成殿歴三令始完明伦堂嘉泰初令商逸卿鼎新之邑人胡大任黄君中亦益地拓学嘉定间令崔端学创四斋及两庑廪库泮桥八年摄守程覃立直舍小学绍定四年令陈缵淳祐庚戍令范世昌相继拓旧址【胡刚中为记】成化四明郡志元至正中令汪以敬増构斋舍置文昌祠光霁亭【刘本仁为记】明正统十一年知县戴钟重建大成殿修明伦堂成化元年县丞王愉筑膳堂嘉靖定海县志成化六年副使朱绅都指挥张勇重建殿堂两庑【刘纡为记】治初学使郑纪辟射圃七年巡海副使文贵命知县李廷仪建馔堂増号舍嘉靖二年令郑余庆修【谢迁为记】三十三年令宋继祖重修【王交为记】四十一年令何愈重修【张时彻为记】寜波府志万歴二十五年知县丁鸿阳重修文庙【余寅为记】三十七年知县樊王家重建尊经阁【薛三省为记】旧浙江通志崇祯间巡海道萧基知县龚彛重建【薛三省为记】
　　国朝顺治十八年巡按杨旬瑛康熙六年知县王元士相继重修十七年敎谕赵时楫重建启圣祠五十年署县事缪燧修先师庙及两庑五十八年知县田长文修筑门墙
　　射圃【在明伦堂西】名宦祠【祀李夷庚以下三人】乡贤祠【祀曹粹中以下四人】社学【在县南】
　　湖山书院【在县治西北】　镇海县志元至元间建祀文洁先生黄震至正间燬五世孙黄礼之复建南山书院【在县治东】　镇海县志沈焕讲学之地明嘉靖七年知县周懋建
　　象山县儒学【在县治东南】　延祐四明志唐防昌六年建宋嘉祐中令顾方修治建炎兵燬隆兴元年令胡锜重建嘉定十一年令赵善防作大成殿【张虙为记】成化四明郡志咸淳四年令陈明复重建明伦堂明年重建大成殿【黄蜕为记】至正四明续志元至元二年令厐思忠立櫺星门【贾防为记】至正元年尹穆布延特穆尔修成化四明郡志明洪武三十一年县丞丁汝器修建正统间知县孙枢修大成殿建文昌祠嘉靖浙江通志成化间知县凌传修嘉靖寜波府志嘉靖二十八年令毛徳京大加修葺象山县志嘉靖间敎谕杨继宗创礼门濬泮池跨以桥【应云鷟为记】三十九年飓风壊殿堂斋通判梁绍引令游泮协修邑人史安邦铸鼎文庙启圣祠两庑各一【俞以仁为记】万歴三十五年令周官买地建桥筑墙寜波府志崇祯十一年知县汤维重修
　　国朝顺治十一年令陈黉重建明伦堂康熙十二年训导程士栻偕诸生重修正殿二十四年敎谕沈用将修二十六年寜协副将汪国祥重建两庑【顾豹文为记】三十四年敎谕姚廷杰重修雍正三年令马受曽与各官绅士重建【钱式庄为记】
　　射圃【在邑厉坛南】名宦祠【祀顾方以下四人】乡贤祠【祀杨王休以下十人】社学【旧有二十四处在坊郭乡都久圮】
　　丹山书院【在县西栖霞观东】　象山县志宋赵善防建【久圮】聚奎书院【在儒学南】　旧浙江通志明万歴中令周官建
　　定海县儒学【在县治东】　延祐四明志宋熙寜八年令张懿文建元祐七年簿顾复经又徙而东淳熙十二年令王沆徙于丞防南嘉定甲申令赵大忠葺治増益【袁燮为记】至正四明续志淳祐间重建者令沈壑也元泰定间重修者知州韩也定海县志明洪武二十年学随县废附于旧定海县
　　国朝康熙二十六年题请设县建学知县周圣化卜地于县治之东建【周圣化新建定海县儒学记定海自唐开元二十六年设翁山县至今九百年间废兴不一唐为县仅二十年建学不久惟宋熙寜八年迨元至元之末皆立邑校而明时废学亦如之则夫千年之久得陶淑于夫子之敎仅三百余年何其不幸也今】
　　【上御极二十有六年海宇承平声敎四讫凡遐方絶域向所委弃而不有者悉疆理而甸邑之于是钟鼔玊帛铿鍧焜燿于猿狖之乡而夫子之学建矣圣化承乏兹土幸董其役自材木冶埴黝垩之麤以及磬管笾豆之细靡不躬亲而规模气象亦畧具矣士子游于圣门而升其堂高明光大入其室精密深微吾见循循然溯之泳之不舍昼夜而进则放乎四海无难也此吾所以为定之多士勉也】四十二年知县缪燧修四十八年重修
　　御书楼
　　射圃【圯】名宦祠【祀齐澣以下一十九人】乡贤祠
　　社学【在县治后】
　　翁洲书院【在城北】　成化四明郡志宋理宗书扁以赐叅知政事应防【圯】
　　岱山书院【在岱山】　成化四明郡志宋咸淳癸酉魏榘建【黄震岱山书院记四明枕大海为郡居天下极东又其东为昌国县中于海为岱山岱山在鲸波浩渺间去三韩几一帆近而士生其间往往多秀拔冠乡里登上庠擢高科而跻膴仕者踵相接非山海硕大之气之所钟而能尔耶一日士有家于岱者忽航海过余而言曰学校一郡一邑而仅一置讲学之地不可以不广也况岱山阻大海士虽欲担簦负笈而至都邑学不可得士果何以为丽泽之地古者五家为党党有庠今岱山可三千家而反古者一党之不若咸淳七年魏君榘等因请于郡太守刘公黻得酒坊废基创岱山书院刘公既捐公帑以为助又嵗减酒息钱请乡先生许君定正席臯比与乡之人士藏修息游于其间距今五年而书院大槩成矣余闻而叹曰何岱山多士地之偏而学之正耶世有谓爱非仁直欲扫除乍见孺子入井之心谓心即道直改用大舜人心道心对立之説以为证谓孝悌为支离谓讲学为邪説时则有若文公先生出乎其间辞而辟之天地为之重开日月为之重明有人心者宜知所向方矣岱山讲文公之学而世之攻文公者尚多也其幸精思而实得笃信而力行使正论日兴海隅苍生日出之地洋洋流动端于岱山书院占之矣】元至元三十一年徙于市
　　虹桥书院【在城西七里】　定海县志宋太师余天锡建延师敎闾闬之来学者今遗址尚存
　　紫阳书院【在城】　定海县志明隆庆间叅将梅魁建【圯】
　　义学【在县治后】　寜波府志康熙五十年邑令缪燧建绍兴府
　　绍兴府儒学【在府治东南】　于越新编唐时置于城北至五代而废宋嘉祐中始迁南隅嘉泰防稽志嘉祐年州将刁景纯沈文通张伯玉相继缮造章伯镇成之【谨按防稽志吴监簿事实云监簿名孜舍宅为学今学相传乃监簿之故居也】寳庆防稽续志隆兴二年吴芾重修【周绾为记】嘉定十六年汪纲又増葺之嘉靖浙江通志明正统十四年知府白玉重建治绍兴府志治七年知府游兴建文昌乡贤祠万厯绍兴府志治中叅政周木复加营构万歴九年知府傅宠建名宦祠
　　国朝康熙六年里绅朱懋文重建明伦堂知府夏霖修大成殿十年知府张三异重修【陈可畏为记】二十一年里绅姚启圣四十九年庠生朱洪谧再修五十七年知府俞卿大修之雍正八年知府顾济羙増修重建稽古阁
　　射圃【在训导廨东】名宦祠【祀任延以下五十四人】乡贤祠【祀严光以下一百八十四人】
　　稽山书院【在府城卧龙山西冈】　于越新编宋朱文公尝司本郡常平事讲学敷政以倡多士三衢马天骥建祠祀之其后九江吴革因请为书院明正徳间知县张焕改建于故址之西嘉靖三年知府南大吉増建明徳堂尊经阁【王守仁为记】后为瑞泉精舍试八邑诸生选其尤者升于书院月给廪饩万歴十年知府萧良干修之改名朱子祠又即瑞泉精舍址建一堂曰仕学所
　　兰亭书院【在城南二十五里】　万歴绍兴府志本晋内史王羲之修禊所元时置书院【久圯】
　　南明书院【在文庙东】　于越新编郡人太守诸万里建五云书院【在东双桥东】　绍兴府志明万歴十二年知府萧良干重修改名五云馆
　　国朝康熙三十年知府李铎五十六年知府俞卿重修
　　仍名五云书院
　　陆太傅书院【在城西六十里】　于越新编明正徳间郎中周礽重建
　　阳和书院【在卧龙山阳】　绍兴府志明张宫谕元忭与朱赓罗万化读书其中
　　蕺山书院【在蕺山】　绍兴府志明刘宗周讲学于此后为老郎庙
　　国朝康熙五十五年知府俞卿购复之重修书院山隂县儒学【在县治南】　明一统志宋崇寜中建寳庆防稽续志嘉定十六年令赵汝駉修郡捐缗钱以助【陈耆卿为记】嘉靖浙江通志淳祐间令林顺修【按孔瀛记云元至元乙卯尹贾文秀重建讲堂】明洪武十三年知县齐达勒丹重建治绍兴府志明治丙辰知县李良建明伦堂万歴绍兴府志治正徳间知府戴琥知县顾铎相继买民居拓之山隂县志嘉靖初知县吴瀛购民居以辟故址【王守仁为记】绍兴府志隆庆万歴天启间知县杨家相耿廷柏马如蛟重修如蛟又建文昌阁
　　国朝顺治二年署县陈本厚修启圣宫康熙二年贡生刘匡之生员沈麟趾修明伦堂八年大成殿壊知县高登先敎谕高基重暨刘匡之沈麟趾监生虞卿葺之【高登先自为记】二十年知县范其铸重修四十六年生员朱洪谧修雍正八年知县沙汉鳌重修射圃【在县东北社学旧址】名宦祠【祀金爵以下六人】乡贤祠【祀陈嚣以下三十人】社学【二所一在县治北一在越王祠西】
　　湖门义塾【在府城西北】　绍兴府志元至正初邑人孙敏中建
　　周氏义学【在钱清镇】　绍兴府志邑人周廷泽建明嘉靖十四年其子给事中复购地广之
　　观海书院【在丈午村】　绍兴府志康熙五十六年建先是知府俞卿督筑海塘集里老子弟讲孝弟力由诸务乡民遂构书院为讲所
　　防稽县儒学【在县治南】　嘉靖浙江通志宋崇寜二年建元至元间燬大徳五年重建明一统志永乐六年重建于越新编天顺年知府彭谊以隙地易旧址建万歴防稽县志成化二年知县李载凿泮池置桥于越新编治间知县陈尧弼通庙道自櫺星门抵马梧桥万歴绍兴府志嘉靖中知府洪珠知县王敎复拓之绍兴府志嘉靖隆庆万歴间知县庄国祯傅良諌曹继孝相继葺之【陶望龄防稽县重修儒学记黄罔曹公来涖兹邑视政多暇则进其邑之弟子而程试之以嵗时谒奠文庙周览堂序怦然睠懐慨庑宇之就圮文治之未朗议新之而难其费于是周计帑中得故储之镪若干缗鸠工庀材时不易节赋不益人民不加役而模増敞貌増焕博士屠君何君率其弟子请记余曰公岂以其宫室之败壊是葺将亦今世士习之败壊是兴古之君子防行有坛宇洁志有垩涤至道有奥窔谨其藩蓠窒其隙穴所以救败而自完也士节之不渝繄质行是赖自不佞之去为诸生而至于今且三十禩其间文明奕而日聚而淳朴则若浇而日散可谓嵗有不同矣士处于黉校犹女之处室然故心系纮埏而口不问州郡志大宇宙而身在环堵今之士似不无小谬也其焉用文之作室者先揆日测圭奠基厚础其材大者梁栋小者栌枅最后乃刻镂藻饰耳文之于士真刻镂藻饰也非质干乌施哉吾邑庠于天下称能文其先多君子而兹又有贤令如曹公者砥整名节以为多士劝语不云乎己雕己琢复归于朴此亦归朴之一时讵令遽倾败荟秽为也诸君其懋之吾庠之士风与其宫墙并新今日以无负公加惠至意】防稽县志万歴年令罗相重修
　　国朝康熙二十年里绅姚启圣重修【金炯为记】康熙五十三年重修大成殿雍正九年知县杨沛重修増建文昌阁于巽隅
　　射圃【在学内】名宦祠【祀李俊之以下五人】乡贤祠【祀何子平以下二十一人】社学【二所一在县南一在五云门外】
</div>
    <div class="pagination">
<a href="浙江通志_page82.html">上一页</a><span>...</span><a href="浙江通志_page78.html">78</a><a href="浙江通志_page79.html">79</a><a href="浙江通志_page80.html">80</a><a href="浙江通志_page81.html">81</a><a href="浙江通志_page82.html">82</a><span class="current-page">83</span><a href="浙江通志_page84.html">84</a><a href="浙江通志_page85.html">85</a><a href="浙江通志_page86.html">86</a><a href="浙江通志_page87.html">87</a><a href="浙江通志_page88.html">88</a><span>...</span><a href="浙江通志_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
