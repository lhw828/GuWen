<!DOCTYPE html>
<html>
 <head>
  <meta charset="utf-8"/>
  <title>
   西湖游览志 - 第 24 页/共 25 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   西湖游览志 - 第 24 页/共 25 页
  </h1>
  <div class="content">
   钱氏兼有两淛几百年其人比诸国号为怯弱而俗喜淫侈偷生工巧自镠世常重敛其民以事奢僭下至鸡鱼卵鷇必家至而日取毎笞一人以责其负则诸案吏各持其簿列于庭凡一簿所负唱其多少量为笞数巳则以次唱而笞之少者犹积数十多者至笞百余独其臣顺中国不烦兵革而纳土保家为可取耳
　　西湖开浚之绩古今尤著者白乐天苏子瞻杨温甫三公而巳今考乐天集中无开浚奏状意其时法禁寛洪守土者得以便宜举事不烦陈请而廷议亦不訾之子瞻时既上疏于哲宗复具申于三省凡钱米工役具有成算然其时御史贾易已劾其科骚部内以事游逐虽废格不行而宰臣未免有两罢之请已不及乐天时矣然考其兴工则元祐五年四月二十八日也逾日乃举申奏犹有议事以制先发后闻之体至杨温甫时则又别矣先申巡台藩臬俟其报可然后敢白于朝下工部详议之再俟报可然后兴事终以开除额税未明乃以少京尹再署府事而竟以物议罢官何其危也且乐天子瞻开湖时岂不废坟墓毁田庐而民怨不敢作即作矣而纠察之吏不复以法绳之乃温甫兴久废无穷之利而卒陨其名嗣今谁复有任事之人哉今去温甫又几四十年矣藩臬长官非奉巡台一钱不敢擅发况郡守者而敢云倡议开湖也世变之趋亦可叹矣
　　开浚西湖不惟任怨抑且费财非有防毅之才豁达之度者不能举也惟平日严侵占之禁自可垂利于无穷乃今官府徃徃以傍湖水面标送势豪编竹节水専菱芡之利或有因而渐筑塍埂者宁念前人作者之劳耶杭歌有之十里湖光十里笆编笆都是富豪家待他享尽功名后只见湖光不见笆
　　西湖巨丽唐初未闻也自相里君韩仆射軰继作五亭而灵竺之胜始显白乐天搜竒索隠江山风月咸属品题而佳境弥章苏子瞻昭旷襟追踪遐躅南渡巳后英俊丛集昕夕流连而西湖底蕴表襮殆尽虽其时法禁舒假长民者得以适性徜徉而府库充盈羡余可举闾阎康裕募化有资故寺观日益且髙僧真士又得与达官长者倡和逍遥故妆防湖山愈加繁媚乃今法禁严明动有掣肘为吏兹土者上畏督察下惕诽议汨没簿书修职救愆犹虑不给尚敢盘桓山水之间哉至于道院禅林日就崩废缁黄之流服役追呼与氓等即有募化之资无过升斗葢盛极而衰亦循环之理也
　　西湖虽有山泉而大旱之嵗亦尝坼宋嘉熈庚子西湖水涸茂草生焉官司祈雨无应李霜涯戏作一词云平湖千顷生芳草芙蓉不照红颠倒东坡道波光防灔晴偏好逻者防捕之遁不知所往
　　元至正间西湖冰合故老云六十年前曽有此异张仲举赋诗云西湖雪厚冰彻底行人径度如长川风吹盐地结隂卤日射玉田生暖烟鱼龙穴里寒更缩鸥鹭沙头饥可怜安得长氷通沧海我欲三岛求神僊
　　庆元初京尹赵师请尽以西湖为放生池作亭池上求国子司业髙炳如文虎为记髙故博洽疾时文浮诞痛抑之以此失士子心防记中有鸟兽鱼鼈咸若商厯以兴既巳锓之石本流殆不可掩改商为夏痕刻犹存轻薄子作词以谑之云髙文虎称伶俐万苦千辛作个放生亭记从头无一句説着官家尽把太师归美这老子忒无防耻不知润笔能几夏王却作商王只怕伏生是你噫临文误笔徃徃有之而谑嘲其师如此自来青衿之难驭也今寳石山麓止有王随放生池记一碑而髙文不存
　　湖中物产殷富聴民间自取之故捕鱼搅草之艇扰扰烟水间夜火彻旦濵湖多植莲藕菱芰茭芡之属或蓄鱼鲜日供城市谚云西湖日销寸金日生寸金葢谓此也湖中多杂鱼而鲫鱼最美骨輭肉松不数鲥鳊独无鳜鱼葢地气絶产者正徳中有鱼黄而无鳞肉翅能飞一日防雨飞至洋坝头而坠旧时湖中产蟹林和靖诗云草泥行郭索又云水痕防落蟹螯肥今湖蟹絶无葢宋时禁采捕傍多葑田今直澄波彻底旦旦而搅之亦难乎其生育矣其螺蚌鰕鼈之属生生尤伙网簎交错宋谚云南柴北米东菜西水今改西鱼者葢城中之水不借西湖而鱼产之富嵗嵗不减也藕出西湖者甘脆爽口与防安村同匾眼者尤佳其花有红白二种白者香而结藕红者艶而结莲瞿宗吉诗云画阁东头纳晚凉红莲不及白莲香者是也宋时聚景园中有綉莲红瓣而黄縁结实如饴两角为芰四角为菱红者皮薄而鲜美东坡诗云乌菱白芡不论钱乌菱老而沈泥者颇不佳且非西湖所有不若改为红菱则于望湖楼景更切也芡名鸡壅亦曰鴈头梁渚临平在在咸有而湖产特佳香輭而粒大茭白本秋实惟西湖四时有之茭田之直可十余金利倍禾稼逺湖数里则此种虽植不茂矣湖中蕰藻苹荇诸水草牵风演漾弥蔓不絶土人取之以供鱼食嵗计亦不下数百金也
　　杭州金鱼宋初甚少至南渡始盛有之苏子瞻尝读苏子美六和塔诗有沿桥待金鲫竟日欲迟留不喻此语及倅钱唐从塔后观金鱼以为竒物投饵出之不食而没始悟竟日迟留之意以为难进易退不妄喁食故今去子美四十年而潜泳如故可谓夀矣予谓鱼之夀非以不食致然也数月不食则腹腴尽消头恢尾削块然死矣金鱼有鲫有鲤鲫食淤淀鲤食螺蚬若饼饵之则咸食之苏子之见特偶然耳然鲫稍耐久以土性可伏故也南屛万工池旧有金鱼苏子瞻诗云我爱南屛金鲫鱼重来拊槛散斋余近者西湖金鱼惟玉泉最盛大者长数尺投饵则竞集焉吴山大井中有金鱼数十头父老云巳一二百年自来无施食者兼以寒泉隂窦仰蔽天日而久久不毙殆神物也宣徳间大旱井涸人有取食者肉坚韧若麻筋然邺侯井中亦有五色鱼其源通西湖故孳乳日伙又与吴山井不同也金鱼自有种桯史乃言以红虫饲之而致然非也
　　天竺桂子之説起自唐时然宋慈云式公月桂诗序云天圣丁卯秋八月十五夜月有浓华云无纎迹灵隠寺殿堂左右天降灵实其繁如雨其大如豆其圆如珠其色白者黄者黒者殻如芡实味辛识者曰此月中桂子也拾以封呈好事者余播种林下越数月移植白猿峰凡二十五株遂改回轩亭为月桂亭又张君房为钱唐令夜宿月轮山寺僧报曰桂子下塔遽起望之纷如烟雾回旋成穗散坠如牵牛子黄白相间咀之无味则桂子之落徃往有之但人不识耳汉武洞记云有逺飞鸡朝往夕还尝衔桂子归于南土南土月路固其宜也所以北方无之又本草图经云江东诸处多于衢路拾得桂子北土独无者非月路也
　　天竺桂花秋来特盛非必种出月中葢亦地气使然也苏子瞻中秋分桂赠杨元素诗云月缺霜浓细蘂干此花元属桂堂僊鹫峰子落惊前夜蟾窟枝空记昔年破裓山僧怜耿介练裙溪女鬭清妍愿公采撷纫幽佩莫遣孤芳老涧边
　　桂浆之説起于楚词殆亦今之桂花酿酒法耳而王子年拾遗记云魏有频斯国人来朝壶中有浆如脂乃桂浆也饮则夀千嵗岂非附防之谈乎林可山山家清供有广寒糕韩公望易牙遗意有桂僊汤近日杭人造天香丸可以缄送寄逺吟边酒所咀嚼一粒则香流齿颊之间清妙不可言状
　　桂花有黄红白三种而红者特少宋时四明士人史氏者家有朩樨变大红异香因接本以献髙宗爱之画为扇面仍制诗以赐从臣云防入幽岩桂影团香深粟粟照林丹应随王母瑶池宴染得朝霞下广寒
　　孤山梅花以和靖著名然白乐天去郡有忆杭州梅花因叙旧寄萧协律诗云三年闷闷在余杭曽与梅花醉几塲伍相庙边繁似雪孤山园里丽如妆蹋随游骑心常惜折赠佳人手亦香赏自初开直至落欢因小饮便成狂薛刘【二客】相次埋新陇沈谢【二妓】双飞出故乡歌伴酒徒零散尽唯残头白老萧郎则自唐时巳赏鉴于名公矣苏子瞻有和杨公济梅花三絶亦皆西湖景也诗云春入西湖到处花裙腰芳草抱山斜盈盈解佩临烟浦脉脉当垆卖酒家又云湖面初惊片片飞尊前吹折最繁枝何人防得春风意怕见黄梅细雨时又云北客南来岂是家醉看风月半横斜他年欲识吴姬面秉烛三更对此花更有红梅腊梅两种子瞻红梅诗云怕愁贪睡独开迟自恐氷容不入时故作小红桃杏色尚余孤瘦雪霜姿寒心未肯随春态酒晕无端上玉肌诗老不知梅格在更看绿叶与青枝其种来自闽湘中故有福州红潭州红邵武红等号腊梅又名绿萼梅色黄白酷似蜜脾檀心为上磬口次之花小香淡以子种出不经接者又次之子瞻诗有云万松岭上黄千叶玉蕊檀心两竒絶髙子勉诗云少镕烛泪装应似多爇龙涎臭不如只恐春风有机事夜来开破几丸书
　　林和靖疎影暗香之联欧阳文忠公极赏之而王晋卿顾谓此两句杏与桃李皆可用也苏东坡云可则可但恐杏桃李不敢承当耳黄鲁直云欧阳公极赏林和靖疎影暗香之句而不知和靖更有雪后园林才半树水边篱落忽横枝似胜前句不知文忠公何缘弃此赏彼也苕溪渔隠又云王直方爱林和靖梅诗池水倒窥疎影动屋檐斜入一枝低以为伯仲前句然实非佳者殆犹一蟹不如一蟹耳善乎马鹤浩澜有言林和靖疎影横斜水清浅暗香浮动月黄昏之句写梅之风韵髙侍郎季迪雪满山中髙士卧月明林下美人来之句状梅之精神杨铁崖防夫万花敢向雪中出一树独先天下春之句道梅之气节
　　张泽民梅花诗云和靖风流百世长吟魂依旧化幽芳巳枯半树风烟古才放一花天地香不肯面随春冷暖只将影共月行藏悬知骨法清如许传得僊人服药方又云才有梅花便自清孤山两句一条冰问渠紫陌花间客得似清溪树下僧雅淡久无兰作伴孤髙惟有竹为朋雪天枝上三更月人在瑶台第几层
　　石榴花本名安石榴而亦名海榴白乐天天竺寺诗有云宿因月桂落醉为海榴开又有孤山寺示众僧诗云山榴花似结红巾容艶新妍占防春色相故开行道地香尘拟触坐禅身瞿昙弟子君知否恐是天魔女化身武肃王名镠讳石榴为金樱目茄子为落苏今时民间金樱之讳无存而落苏之称犹有知者
　　宋时府治虚白堂前有紫薇花两株相白乐天所植苏子瞻守郡时神宗尝书乐天紫薇花诗以赐之至是子瞻次钱穆父题诗云虚白堂前合抱花秋风落日照横斜阅人此地知多少物化无涯生有涯又云折得芳防两眼花题诗相赠字倾斜箧中尚有丝纶句坐觉天光照海涯
　　瑞香有黄紫二种有紫瓣而缘金者苏子瞻有次曹子方龙山真觉院瑞香花诗云幽香结浅紫来自孤云岑骨香不自知色浅意殊深移栽青莲宇遂冠薝卜林纫为楚臣佩散落天女襟君持风霜节耳冷歌笑音一逢兰蕙质稍回铁石心置酒要妍暖养花须晏隂及此隂暗间恐致悭啬霖防云知易散鷤防忧先吟明朝便陈迹试着丹青临今马塍种最多大者名锦熏笼
　　辛夷花鲜红似杜防踯躅花俗称红石荞者是也白乐天有灵隠寺红辛夷戏光上人诗云紫粉笔含尖火焰红胭脂染小莲花芳情乡思知多少恼得山僧悔出家又踯躅花诗云玉泉南涧花竒怪不似花丛似火堆今日多情惟我到明年无故为谁开此二诗者乐天咏物一时之作耳岂意遂为湖山故实賔山刘邦彦西湖诗云辛夷坞口春将老踯躅池边雨弄晴尽日无人过湖去黄鹂睍睆不停声葢联白诗而用之也
　　杜防花诸山皆有之而宋时菩提寺南漪堂独盛苏子瞻诗云南漪杜防天下无披香殿上红毺鹤林兵火真一梦不归阆苑归西湖
　　海棠有二种红者贴梗粉红者垂丝钱唐县旧治有吴越时罗江东隠手植海棠一本至宋元祐时犹存王元之诗云江东遗迹在钱唐手植庭花满县香若使当年居显位海棠今日是甘棠
　　七姊妹花似蔷薇而七朶连缀杨孟载诗云红罗鬭结同心小七蕊参差防春晓尽是东风儿女防蛾眉一様青螺扫三妹娉婷四妹娇绿虚度可怜宵八姨秦虢休相妬肠防江东大小乔
　　鳯僊花有红白紫数种宋时谓之金鳯花又曰鳯儿花慈懿李后之生也有鸑鷟下仪之瑞小名鳯娘迨正位坤极六宫避讳称曰好女儿花捣其叶可以染指甲为红色瞿宗吉诗云髙堂不见鳯凰飞招得僊魂慰所思秋露庭除蛩泣处晚风篱落燕归时金盆夜捣声相应银甲春生色更宜好倩良工挥防笔写成竹叶夹桃枝此诗以夹竹桃为鳯僊别名其实夹竹桃自有朩本非草本也其红指甲诗云金盆和露捣僊葩解使纎纎玉有瑕一防愁凝鹦鹉喙十分春上牡丹芽娇弹粉涙抛红豆戏搯花枝镂绛霞女伴相逢频借问几回错认守宫砂
　　石竹草品纎细而青翠花有五色防媚动人杜子美诗云麝香眠石竹又云石竹绣罗衣者是也杭人多植之盆盎间林和靖有石竹诗云麝香眠后露檀菌绣在罗衣色未真斜倚细丛如有恨冷摇疎蘂欲无春阶前红药推辞客篱下黄花重古人今日含毫与题品可怜殊不愧清新又云青帘有酒不妨賖素壁无诗未足夸所重晚芳聊在目可闗防色易为花深枝冉冉妆谿翠碎片英英剪海霞莫管金钱好行市寂寥相对是山家
　　吉祥草苍翠如建兰而无花不借土而自活涉冬不枯杭人多植瓷盎置几案间王元章诗云得名良不恶潇洒在山房生意无休息存心固久长风霜徒自老蜂蝶为谁忙嵗晚何人问山空暮雨荒
　　玫瑰花蔷薇紫艶馥郁宋时宫院多采之杂脑麝以为香囊芬氤袅袅不絶故又名徘徊花其似是而非者名缲丝花
　　朩芙蓉一名朩莲红白二种亦有先白而后红者名醉芙蓉白乐天诗云晚凉思饮两三杯招得江头酒客来莫怕秋无伴醉物水莲花尽木莲开
　　樱桃一名含桃月令仲夏羞以含桃荐寝庙注云即樱桃也然西京杂记载上林果朩列樱桃含桃为二种葢以形味有异而别名之欤白乐天樟亭驿樱桃诗云南馆西轩两树樱春条长足夏隂成素华朱实今虽尽碧叶风来别有情
　　山茶马塍之间多有之有红白二种其花有宝珠楼子千叶单叶之分有一本而接为数色者有早开而晚落者杨廷秀诗云江南池馆厌深红零落山烟山雨中却是北人偏爱惜数枝和雪上屏风
　　兰蕙同臭而异种一榦一花而香有余者为兰一榦数花而香不足者为蕙杭州兰蕙茎叶柔细生幽谷竹林中惟春时取置盆盎间供一时清玩宿根移植腻土多不活即活亦不多开花其茎叶肥大而翠劲可爱者率自闽广移来非富贵之家不能有也自嘉靖已来满城皆植而市防中亦有担荷而鬻之者岂地气之迁易欤苏子瞻在杭时有题杨次公春兰诗云春兰如美人不采羞自献时闻风露香蓬艾深不见丹青写真色欲补离骚对之如灵均冠佩不敢燕其蕙诗云蕙本兰之族依然臭味同曽为水僊佩相识楚词中幻色虽非实真香亦竟空云何起防馥鼻观已先通
　　牡丹唐时杭州无此种长庆间开元寺僧惠澄自都下乍得一本谓之洛花白乐天携酒赏之张处士祜题诗云浓艶初开小药栏人人惆怅出长安风流却是钱唐守不踏红尘看牡丹至宋时渐多而独盛于吉祥寺苏子瞻通判杭州时有牡丹记叙一篇其畧云熈宁五年三月二十三日予从太守沈公观花于吉祥寺僧守璘之圃圃中花千本其品以百数酒酣乐作州人大集金盘防蓝以献于座者五十有三人饮酒乐甚素不饮者皆醉自舆儓皂皆揷花以从观者数万人可谓盛矣近日杭州牡丹黄紫红白咸备而粉红独多有一株百余朶者出昌化富阳者尤大不减洛阳也
　　淳熈间范石湖着吴门菊谱云得目范村者为三十六种史正志着吴门菊谱列二十九种二谱皆以黄为首而白次之其杂色止胭脂桃花孩儿等数名而巳近日杭州品色甚多有千叶大红万钤深紫双绞纯白葺丝鵞黄二色银台者
　　枇杷白者为上黄者次之无核者名椒子苏子瞻同刘景文真觉院赏枇杷诗云绿暗初迎夏红残不及春魏花非老伴卢橘是乡人其叙云院有洛花花时不暇徃故有魏花非伴之句
　　杨梅诸山多有之而烟霞坞东墓岭十八涧皋亭山者肉松核小味尤甜美宋时梵天寺有月廊数百间庭前多杨梅卢橘苏子瞻诗云梦绕吴山却月廊杨梅卢橘觉犹香客有言闽广荔枝无物可对者或对以西凉葡萄予以为未若吴越杨梅也何正平诗云五月杨梅已满林初疑一一价千金味方河朔葡萄重色比泸南荔子深则古人亦有举而方之者矣
　　杭州茶宝云山产者名寳云茶下天竺香林洞者名香林茶上天竺白云峰者名白云茶苏东坡诗云白云山下两旗新又寳严院垂云亭亦产茶东坡有僧怡然以垂云新茶见饷报以大龙团戏作一律云妙供来香积珍烹具大官拣牙分雀舌赐茗出龙团晓日云庵暖春风浴殿寒聊将试道眼莫作两般看又尝游诸寺一日饮酽茶七碗戏书云示病维摩元不病在家灵运巳忘家何须魏帝一丸药且尽卢仝七碗茶又南屏谦师妙于茶事自云得心应手非可以言学到者赠之诗云道人晓出南屏山来试防茶三昧手怒惊午盏毛斑打作春瓮鹅儿酒天台乳花世不见玉川风腋今安有先生有意续茶经防使老谦名不朽葢西湖南北诸山及诸旁邑皆产茶而龙井径山尤驰誉也刘邦彦谢龙井僧献秉中寄茶诗春茗初収谷雨前老僧分惠意勤防也知顾渚无双品须试吴山第一泉竹里细烹清睡思风前小啜悟诸禅相酬拟作长歌赠浅薄何能继玉川刘士亨谢璘上人惠桂花茶诗金粟金芽出焙篝鹤边小试兔丝瓯叶含雷信三春雨花带天香八月秋味美絶胜阳羡产神清疑在广寒游玉川句好无才续我欲逃禅问赵州
　　菌者郁蒸之气所发多生山谷竹树幽润之所白者名玉蕈最贵黒者名茅蕈赤子名竹菰皆下品也苏子瞻与参寥行智果园得黄耳蕈诗云老楮忽生黄耳蕈故人兼致白芽姜别有一种毒蕈形似而味美食之杀人宋乾道初灵隠寺后生一蕈圆径二尺红润可爱寺主惊喜以为珍品不敢食献于杨郡王王亦竒之曰是当为玉食奏进于孝宗诏以美味宜供佛复赐灵隠寺葢朝廷初不知其出于寺也复持至寺盛之以盘经日颇有汁液沾濡两犬争防之一时狂死寺主大惊曰茍入天厨必遭诛戮亟瘗诸地葢万乘所御自有神防而杨王大贵人寺主不私口腹皆得免意外之祸又有圆头而细脚者名为丁蕈元时松阳杨渠南者滑稽士也与僧道元食丁蕈戏作诗云头子光光脚似丁秪宜豆腐与波棱释伽见了呵呵笑煑杀许多行脚僧
　　椶榈树以丝自褁剥之可为雨衣及捆束之用有子生肤毳中葢花之方孕者名为防笋蜜煑酢浸可致千里蜀人以此馔佛苏子瞻以防笋馈仲殊诗云赠君木鱼三百尾中有鵞黄子鱼子夜义割瘿欲分甘箨龙藏头敢言美愿随蔬果得自用勿使山林空老死问君何事食朩鱼烹不能鸣固其理
　　杭州莼菜来自萧山惟湘湖为第一四月初生者嫩而无叶名雉尾莼叶舒长名丝莼至秋则无人采矣刘士亨寄魏文靖公诗有云当代推公独擅塲李唐诗句汉文章湘湖春晚多风味莼菜樱桃次第尝宋时沈文通送施密学守钱唐诗有云湖山满目旧游在何日从公醉紫莼疑其时莼或亦自越中来也闻之渔人曰西湖第三桥近出莼菜不下湘湖者
　　尚书故实云百越人以虾蟆为上味疥皮者最佳名锦袄子范蜀公东斋笔记云沈文通守杭州禁民食虾蟆终三年人不敢食而虾蟆亦絶不生及文通代去禁弛而虾蟆复生傅子翼蠏谱云杭俗嗜虾蟆而鄙食蠏时有农夫田彦升者家于半道江性至孝其母嗜蠏彦升虑其隣比窥笑常逺市于苏湖间熟之以布囊负归巳上载纪舛差皆不可晓虾蟆形虽不典然周礼亦尝羞而荐之宗庙与羔同珍汉武帝欲除畿甸以为上林苑东方朔以为此地土宜姜芋水多蛙鱼贫者家给则食虾蟆者长安亦有之不独越人也至云不脱疥皮以为佳品此又不情蛙皮腥韧非可食者何越人之馋餮至此周时蝈氏焚牡鞠以杀蛙黾其法无验未闻沈文通以何术禁之使三年不生也杭人最重蟹秋时风致惟此为佳而云杭人嗜虾蟆而鄙食蠏此又何説至如欧阳公归田录又云国初通判尝与知州争权有钱昆者杭人也其俗嗜蟹尝求外补人问所欲曰但得有螃蠏无通判处足矣其所载杭俗又与傅子翼不同葢闻见得于外方者徃徃失真非土著者不能辩也
　　宋时陶谷奉使吴越忠懿王宴之因食蝤蛑询其族忠懿命自蝤蛑至蟛凡十余种以进谷曰真所谓一蟹不如一蟹也
　　杭人最重江鱼鱼首有白石二枚又名石首鱼毎嵗孟夏来自海洋绵亘数里其声如雷若有神物驱押之者渔人以竹筩探水底闻其声乃下网截流取之有一网而举千头者泼以淡水则鱼皆圉圉无力或鱼多而力不能举惧覆舟者则截网使去头水取者甚佳二水三水则鱼渐小而味渐减矣瞿宗吉竹枝词云荻芽抽笋棘花开不见河豚石首来早起腥风满城市郎从海口贩鲜回
　　菊庄刘士亨有咏猫絶句云口角风来薄荷香绿隂庭院醉斜阳向人只作狰狞势不管黄昏鼠辈忙语涉讪刺几不能堪不若刘潜夫诗云古人养客乏车鱼今尔何功客不如食有溪鱼眠有毯忍教鼠啮案头书语稍含蓄而督责亦露不若陆放翁诗云裹盐迎得小狸奴尽防山房万巻书惭愧家贫防勲薄寒无毯坐食无鱼庶乎厚施薄责而报者自愧矣又不若刘伯温诗云碧眼乌员食有鱼仰看蝴蝶坐阶除春风漾漾吹花影一任东风鼠化鴽真可谓豁达涵容法禁不张而奸宄自化信乎王佐之才也












　　西湖游览志余巻二十四
&lt;史部,地理类,山水之属,西湖游览志__西湖游览志余&gt;
　　钦定四库全书
　　西湖游览志余巻二十五
　　明　田汝成　撰
　　委巷丛谈
　　石林叶少蕴言刻书以杭州为上蜀本次之福建最下汴京比嵗印板不减杭州但纸不佳蜀建多以柔朩刻之取其易成而速售故不能工然则建本之滥恶葢自宋而巳然矣今杭刻全不佳国初蜀尚有板差胜建刻今建刻益下去永乐宣徳间又不逮矣唯今日苏刻稍工然则技艺工拙岂真为地势所分不过习俗使然耳杭人作事茍简重利而轻名但顾眼底百工皆然而刻书尤甚板之老嫩不均一也燥湿异性二也厚薄异体三也板不宿沤而取办新材易瓦易裂四也刻手工拙淆杂都料借拙者以多尅头家钱五也其他琐碎料理不周则奸伪百出此杭刻所以不佳也知其而经心焉即宋刻亦可得而何分苏杭哉
　　金箔销金之尤者上供之外非严禁不可乃今民间首饰衣袴器用文轴榱题多用涂画嵗靡不赀大中祥符间杭州周承裕私链金为箔郑仁泽市千枚转鬻他州事败全家徒配转运使陈尧佐言仁泽情同罚异不可惩奸乃定转卖者减造者一等着为令此法似可援引而奏行于今日者也
　　杭城多火宋时巳然其一民居稠比灶突连绵其二板壁居多砖垣特少其三奉佛太盛家作佛堂彻夜烧灯幡幢飘引其四夜饮无禁童婢酣倦烛烬乱抛其五妇女娇惰篝笼失检宋朝建都城中大火二十一度其尤烈者五度绍兴二年五月大火顷刻飞燔六七里被灾者一万三千家六年十二月又火被灾者一万余家嘉泰元年辛酉三月二十八日寳莲山下御史台吏杨浩家失火延烧御史台司农寺将作监进奏文思院太史局皇城司法物库及军民五万二千四百家绵亘三十里凡四昼夜乃灭其时术者言年号嘉之文如三十五万口泰之文如三月二十八又都民市语多举红藕二字藕有二十八丝红者火也皆为防云嘉泰四年甲子三月四日粮料院后刘庆家失火延烧粮料院右丞相府尚书省中书省枢密院左右司谏院尚书六部南至清平山万松岭和宁门西及太庙三茅观下及军民七千家二昼夜乃灭绍定二年辛卯大火比辛酉之火加五分之三虽太庙亦不免城市为之一空
　　辛酉之火烈焰满城而吴山上一老翁家独存翁平日诵经乐施火起之夕以老惫不能跬步遣儿与妇令亟走儿妇竟不忍相舍同处烈焰中举家昏睡庭有葡萄架亦不焚灼明为神物防持也其时杭人称积善而免祻者必曰葡萄架云又有马将仕者居坝头亦好施与其时火逼诸丐者争为搬挈家资火息尽以还主马甚喜将厚劳之丐者曰报公平日之恩耳敢重费乎皆不受且罗拜而去
　　绍兴丙子六月临安火先是周必大任和剂局门官适乳媪姚病甚占之其繇云药不蠲疴财伤官磨困于六月盍祈安和未几姚果卒必大深以六月为忧迨晦日以为无恙矣同僚举酒相庆宴毕而火随作所居在漾沙坑与运属王氏者连栋王夜醉奏圊其婢揷灯于壁首焚必大之居仅以身免时临安帅韩仲通知火自王氏而王之妻弟马舜韶方为御史畏不敢问执必大及隣比五十余人皆下狱奏行三省勘防必大问狱吏曰失火延烧在律云何吏曰当徒必大曰我以一身承之以贷隣比罪居何等吏曰防止除籍为民耳必大叹曰人果可救吾何吝一官且财伤官磨占繇定矣遂自诬服竟落职依其妇翁王彦光于广徳彦光前夕梦里人扫雪云迎丞相明日必大至彦光叹曰失职子宁应梦耶顷之彦光强必大赴宏词科必大以未尝经意辞彦光激曰君懐安耳必大不得巳怏怏入行都值秦桧死髙宗更化汤鹏举知贡举试法甚严而必大首捷驯登台辅人谓救人隂徳所致云
　　嘉泰四年火及太庙宁宗避殿下诏自责右丞相陈自强等上表请御正衙曰沴虽作于郁攸咎实由于黎献譆譆出出本防豫告之妖业业兢兢自秉谦光之徳赦百辟瘝官之罪下十行责巳之书万家赐予之有差民无胥怨九庙尊崇之如故神罔时恫顾黼座之犹迁在苍生其何赖愿仍旧贯出视外朝诏不许又上表曰灾降于天应从其类燬西都之白鹤葢因贵近之游爇北寺之黄门乃示极隂之变上帝警具寮之失圣君非逸徳之招与其侧席以焦劳孰若宅尊而废置犹不许又上表曰惟我宋之开基应心星而尚赤阏伯配炎精之祀既主于辰商人测旧衅之生毎由于火在数虽逃于巳定弭灾惟取乎交脩就令入奏延英曷若防朝北禁诏乃许之其词虽谀佞而葩藻骈丽亦可纪也
　　辛卯之火太庙俱灰而韩侂胄府独全葢殿帅冯时力为扑防耳洪舜俞诗云殿前将军猛如虎救得汾阳令公府祖宗神灵飞上天可怜九庙成焦土其时权臣之威加天子一等矣
　　元至正辛巳暮春江淛行省平章政事济尔噶台衣红服入城之任儿童谣曰火殃来矣明年壬午四月一日大火自昔所未闻也数百年浩繁之地一旦凋敝矣
　　东坡仇池笔记云杭人喜食鹅日屠百鵞予自湖上夜归屠者之门百鵞皆号若有所诉鵞能警盗亦能却蛇有二能而不能免死又有祈雨之厄悲夫嘉靖十五年侍御张景按淛中令巡官日报屠鵞之数大约日屠一千三百有竒而官府民家公私燕防皆不与焉较之宋时又加十倍矣
　　古之所谓廋词即今之隠语也而俗谓之谜人皆知其始于黄绢幼妇而不知自汉伍举曼倩时巳有之矣至鲍照集则有井字谜杭人元夕多以此为猜灯任人商略永乐初钱唐杨景言以善谜名成祖时重语禁召景言入直以备顾问今海内佳谜甚多不独杭州有也其用字谜云一月复一月两月共半边上有可耕之田下有长流之川六口共一室两口不团圆又云重山复重山重山向下悬明月复明月明月两相连一字谜云上不在上下不在下不可在上止宜在下贺资二字谜云目字加两防莫作贝字看贝字欠两防莫作目字看门字谜云倚防干东君去也眺花间红日西沈闪多娇情人不见闷淹淹笑语无心木楔谜云我本无名因汝有名汝有不平吾与汝平木楔者翣卓之具杭人市语谓之恰好日谜云画时圆写时方寒时短热时长又云东海有一鱼无头亦无尾除去脊梁骨便是这个子染布霞头谜云身居色界中不染色界尘一朝解纒缚见姓自分明持棋谜云彼亦不敢先此亦不敢先惟其不敢先是以无所争是以能入于不死不生字防谜云寒则重重叠叠热则四散分流四个在县三个在州村里只在村里市头只在市头印章谜云方圆大小随人腹里文章儒雅有时满面红妆常在风前月下金刚谜云立不中门行不履阈俨然人望而畏之斯亦不足畏也巳蜘蛛谜云上不在天下不在田中心藏之之又又云自西自东自南自北无思不服拄杖谜云用之则行舍之则藏惟我与尔危而不持颠而不扶则焉用彼朩屐谜云可以托六尺之孤可以寄百里之命遇刚则铿尔有声遇柔则没齿无怨蹴踘谜云瞻之在前忽然在后乐然后笑人不厌其笑墨斗谜云我有一张琴丝弦长在腹时时马上弹弹尽天下曲打稻耞谜云天下有道则见无道则隠瞻之在前忽然在后夹注书谜云大底不曽説小底小底常是説大底若要知得大的事须去仔细问小底元夕灯毬谜云我有红圆子治赤白带下每服三五丸临夜茶酒下日厯谜云一尺长十二节两头冷中间热手指谜云大者两文小者三文十枚共计二十八文水中石谜云小时大大时小渐渐大不见了或以为小儿门手巾谜云八尺一片四角两面所识是人面不识畜生面接菓谜云斫头便斫头却不教汝死抛却亲生儿却抱过房子又有以今人名藏古人名者云人人皆戴子瞻防【仲长綂】君实新来转一官【司马迁】门状送还王介甫【谢安石】潞公身上不曽寒【温彦博】又有以古诗赋败弓云争帝图王势巳倾【无靶】八千兵散楚歌声【无】乌江不是无船渡【无稍】羞向东吴再起兵【无面】过山龙谜云一曲盘龙初展渴饮寒潭春暖霎时喷雨檐前四海五湖皆满
　　吴歌惟苏州为佳杭人近有作者徃徃得诗人之体如云月子湾湾照几州几人欢乐几人愁几人髙楼行好酒几人飘蓬在外头此赋体也而瞿宗吉往嘉兴聴故妓歌之遂翻以为词云帘卷水西楼一曲新腔唱打油宿雨眠云年少梦休讴且尽生前酒一瓯明日又登舟却指今宵是旧游同是他乡沦落客休愁月子弯弯照几州如云送郎八月到州长夜孤眠在画楼女子拆开不成好秋心合着却成愁此亦赋体也而黄山谷之词先有之你共人女边着子争知我门里挑心是也如云约郎约到月上时看看等到月蹉西不知奴处山低月出早还是郎处山髙月出迟此词虽淫奔然怨而不怒愈于郑风狂童之讪如云髙山顶上鹁鸪啼闻説亲爷娶晚妻爷娶晚妻犹自可前娘儿子好孤凄此兴体也如云画里看人假当真攀桃接李强为亲郎做了三月杨花随处滚奴空想隔年桃核旧时仁此比体也有守一而终之意
　　外方人嘲杭人则曰杭州风葢杭俗浮诞轻誉而茍毁道聴涂説无复裁量如某所有异物某家有怪事某人有丑行一人倡之百人和之身质其疑皎若目覩譬之风焉起无头而过无影不可踪迹故谚云杭州风防撮空好和歹立一宗又云杭州风一把葱花簇簇里头空又其俗喜作伪以邀利目前不顾身后如酒搀灰鸡塞沙鹅羊吹气鱼肉贯水织作刷油粉自宋时巳然载于癸辛杂识者可考也
　　杭人以冬夏二至后数九以纪寒暑云冬至后一九二九招唤不出手三九二十七篱头吹觱栗四九三十六夜眠如露宿五九四十五太阳开门户六九五十四贫儿争意气七九六十三布衲两头担八九七十二猫狗寻隂地九九八十一犂耙一齐出夏至后一九二九扇子不离手三九二十七氷水甜如蜜四九三十六拭汗如出浴五九四十五头戴秋叶舞六九五十四乘凉入佛寺七九六十三牀头寻被单八九七十二思量葢夹被九九八十一家家打炭墼
　　陆放翁尝问髙似孙曰比在都城见防帛铺榜曰翠色真红殊不晓所谓红而曰翠何也似孙曰嵇康琴赋曰新衣翠灿缨徽流芳班媫好自伤赋曰纷翠灿兮纨素声翠灿取鲜明也东坡牡丹诗云一朶妖红翠欲流葢取乡语放翁击节大喜
　　自元丰制尚书省复二十四曹繁简絶异在汴京时有语曰吏勲封考笔头不倒户度金仓日夜穷忙礼祠主膳不识判砚兵职驾库典了袯袴刑都比门总是寃防工屯虞水白日见及驾幸临安丧乱之后士大夫亡失告身批书者多又军赏百倍平时贿赂公行冒滥相乘军饟日滋赋敛愈繁而刑狱亦众故吏户刑三曹吏胥人人富饶它曹寂寞弥甚吏辈又为之语曰吏勲封考三婆两嫂户度金仓细酒肥羊礼祠主膳啖虀吃麫兵职驾库齩姜呷醋刑都比门人肉馄饨工屯虞水生成饿
　　杭州鄼侯祠有三汉书鄼音赞今亳州賛县乃音才何反而字书鄼字亦才何反云邑名作鄼而赞字亦云邑名按班固十八侯铭云文昌四友汉有萧何序功第一受封为鄼唐杨巨源丹鳯楼宣赦上文相公诗云请问汉家功第一麒麟阁上识鄼侯是此字有二音顔注未必是也
　　宋朝王沂公欧阳公登第皆有三元之目沂公自乡而省而廷对皆第一欧阳则自乡而监而省皆第一张伯纪自本州升贡次公试次内舍校定次上舍合格次升补上等上舍皆第一释褐之日徽宗叹曰自来止説三元今张纲五元矣遂除太学博士我朝惟淳安商文毅公辂乡试防试廷试皆第一文锦坊北所建三元坊是也及公秉衡乙未科王文恪公鏊乡试防试皆第一廷试防又冠塲舆议当第一而文毅公顾抑之第三恐其轧已也
　　淳熈间苏州有唐姓者兄妹皆长丈二日防斗余行倦则倚市檐憩坐如堵墙不可出出则倾市观之诏廪之殿前司徳夀欲见之遣诣北宫惧其聚民乃卧而泛之河至望僊桥専舟焉又江山寺有缁童眉长尺余来浄慈寺都人争出视之喧禁中诏给僧牒寺僧日坐之门防以行马士女填沓炷香施资谓之活罗汉皆非践形之正近于人妖矣
　　曹元宠题村学堂图云此老方扪虱众雏争附火想当训诲间都都平丈我语虽调笑而曲尽社师之状杭谚言社师读论语郁郁乎文哉讹为都都平丈我委巷之童习而不悟一日宿儒到社中为正其讹学童皆骇散时人为之语云都都平丈我学生满堂坐郁郁乎文哉学生都不来曹诗葢取此也吴敬夫一联云阑干苜蓿先生饭颠倒天吴稚子衣亦得景况
　　杭人削松朩为小片其薄如纸镕硫黄涂其鋭名曰发烛亦曰焠儿葢以发火代灯烛用也史载周建徳六年齐后妃贫者以发烛为业岂即杭人所制欤陶学士清异录云夜有急苦于作灯之缓批杉染硫黄遇火即焰呼为引光奴今遂有货者其名颇新
　　杭人称四司六局葢宋时官府贵家置四司六局各有所掌筵席排当凡事整齐都下街市每遇礼席以钱倩之四司者帐设司厨司茶酒司台盘司也六局者果子局蜜煎局菜蔬局油烛局香药局排办局也祗应惯熟不烦賔主之心今时虽无此名而礼筵率有包办咄喏而集他如珠冠礼衣方巾花扇防轿盒担帏幙吉防器具皆有置赁者犹行都之遗风也
　　世态炎凉缁流尤甚宋时杭州有丘浚者谒禅师接之殊倨顷之有州将子弟来谒降阶接礼甚恭浚不能平伺子弟去乃问曰和尚接浚甚傲而待州将子弟乃尔恭也曰接是不接不接是接浚勃然起掴数下曰和尚莫怪打是不打不打是打此言殊快人意
　　赵师尹临安时有黠贼毎盗人家必以粉书其壁曰我来也严捕久不获而我来也之名喧都邑一日所属捕至一贼云即是我来也勘鞫不承且无赃证其人久淹狱底谓狱卒曰我固尝为盗却非是我来也今亦自知无脱理但乞稍疏刑具有白金数千藏保叔塔上可徃取之卒疑其绐已贼曰无疑但徃寺作少缘事托防塔灯盘桓其上便可覔矣卒始试徃果得金大喜入狱以酒肉犒贼越数日又曰有酒器一瓮寘侍郎桥下若令家人以篮盛衣洗桥畔取瓮置篮覆以衣可得也卒又试徃所得愈多复以酒肉相犒卒虽喜得财而未测贼意一夜贼谓卒曰欲暂出四更当复来决不尔累卒甚难之贼曰我固不负你设负你不来则我所遗足为尔失囚配罪之费有余矣茍不从恐生悔吝无及也卒惧不得巳遂纵之去坐以俟之忧念间闻檐瓦声贼巳跃下卒甚喜复桎梏之甫旦张循王府告云夜被盗府门上书我来也三字赵尹抚案大惊曰几误此狱宜乎勘鞫不承也遂以犯夜律杖出之狱卒归其妻曰昨半夜后闻叩门声开视之一人以二衣囊掷户内而去卒惊取视皆黄白物也乃悟其夜贼盗张府之物以为赂耳贼竟逃命而赵尹终莫知其奸也
　　宋时都城内有人家土库中被盗絶无踪迹一总辖谓逻卒曰恐是市上防猢孙者试徃脇之不伏则执之又不伏则令唾掌中如其言其人良久觉无唾可吐色变具伏鞫其由乃令猢孙自天而下取物或问总辖何以知之曰吾亦不敢必但人惊惧者多无唾可吐聊以试之幸中尔又一日总辖坐坝头茶房有一卖熟水人持两银杯一客衣服济然若巨商者就买取杯饮之总辖遥见呼语曰我在此汝不得防手段将执汝矣客惭悚谢罪而去人问其故曰此必奸盗之魁也适饮水时以两手捧杯葢隂度其广狭将为伪者以易之尔一日韩王府中失银器数事掌器婢被贼伤手府尹赵从善命总辖捕之乃执掌器婢讯之具伏归以白赵葢婢与仆私乃窃器与之自以刃伤手诈称有贼以掩之赵问何以知自伤其手曰伤在左手必自伤也以此诘婢中其情故不能讳也
　　辍耕录言杭州人好为隠语以欺外方如物不坚致曰憨大暗换易物曰搠包儿麄蠢人曰杓子朴实曰艮头白獭髓言杭俗浇薄语年甲则曰年末语居止则曰只在前面语家口则曰一差牙齿语仕禄则曰小差遣此皆宋时事耳乃今三百六十行各有市语不相通用仓猝聆之竟不知为何等语也有曰四平市语者以一为忆多娇二为耳边风三为散秋香四为思乡马五为误佳期六为栁摇金七为砌花台八为霸陵桥九为救情郎十为舍利子小为消黎花大为朶朶云老为落梅风讳低物为靸以其足下物也复讳靸为撒金钱则又义意全无徒以惑乱观聴耳
　　宋时临安四方辐辏浩穰之区游手游食奸黠繁盛有所谓美人局以倡优姬妾引诱少年有柜坊局以博戏闗扑骗赚财物有水功徳局以打防求覔脱瞒财货有以伪易真者至以纸为衣以铜铅为银以土朩为香药变换如神谓之白日有剪脱衣服环佩荷包者谓之覔贴儿其他穿窬胠箧各有称首至如顽徒拦街虎九条龙之尤为市井之害今之风俗大抵仍之而插号稍异白手骗人谓之打清水网夹剪衫袖以掏财物谓之剪绺撒泼无赖者谓之破落户
　　杭人言宁可曰耐可音如能可汉书杨越之人耐暑注与能同李太白诗耐可乘明月又耐可乘流直上天皆读如能言人胸次不坦夷逞独见以忤人者曰□音如列挈汉书□而无志节言人愚不省事者曰儓魏万诗五方造我语知我非儓痴亦曰憨隋书袁寳儿多憨态得宠怜言人犹与不前猛者曰墨尿音如眉痴蕴借不躁暴者曰眠娗音如缅沗出列子又皮日休反招魂上瞹昧而下墨尿言人进退不果曰佁儗音如炽腻司马相如赋仡以佁儗栁子厚梦归赋纷若倚而佁儗兮言事频烦不易作者曰郑重法王莽非皇天所以郑重符命之意言人无用者曰不中用史记始皇闻卢生窃议亡去怒曰吾将収天下书不中用者尽去之骂人曰老狗汉武故事上尝语栗姬怒弗应又骂上为老狗言纷纭不靖曰海红花葢海红花乃山茶之小者开时最繁閙故借以为喻詈人桀猾不循理者曰杂种晋书前燕载记賛曰蠢兹杂种奕世弥昌见人有不当意者曰嘴鼻金史宋破金泗州守将毕资伦不肯降系狱十四年及盱眙守将纳哈塔迈珠降北望哭拜谓之辞故主资伦见迈珠骂曰国家未尝负汝何所求死不可乃作如此嘴鼻也言人聆言不省曰耳边风杜荀鹤诗百嵗有涯头上雪万般无染耳边风作事助力曰阿癐癐武后时南皮县丞郭胜静每巡乡唤民妇托衣缝补而奸之其夫至缚胜静鞭数十主簿李懋徃救解之胜静羞讳其事但忍痛不禁低声唱云胜静不被打阿癐癐冲寒而饥粟卒起曰□噤韩退之鬬鸡诗磔毛各噤□日光防暖曰温暾王建宫词新晴草色暖温暾白乐天诗池水暖温暾言巳是如此曰隔是元徽之诗隔是身如梦频来不为名问何人曰阿谁讹为兀谁刘先主破成都置酒为乐厐綂谏曰伐人之国而乐之非仁也先主怒曰武王胜商前歌后舞既而悔曰向者之论阿谁为失綂曰君臣皆失言人有病曰不快华佗传体有不快起作一禽之戏又曰不耐烦庾炳之传为人强急而不耐烦俚语又言要不得葢人有病则嗜欲不遂要吃吃不得要行行不得意义虽粗亦有可解迁居而隣友治具过饮曰暖屋亦曰暖房王建宫词太仪前日暖房来言不洁曰鏖糟霍去病鏖皋防下注云尽死杀人为鏖糟葢血汚狼藉之意也诟人佣工曰客作三国志焦光饥则为人客作饱食而巳贱丈夫曰汉子北齐书何物汉子与官不就女子及笄曰上头而娼女初荐寝于人亦曰上头花蕊夫人宫词新赐云鬟使上头呼女子之贱者曰丫头刘賔客诗花面丫头十二三草木穉而初萼者曰始花音如试月令桃始华蝉始鸣注皆去声言戏扰不巳曰嬲音如褭嵇叔夜书嬲之不置称善能营生者曰经纪唐滕王蒋王皆好聚敛太宗尝赐诸王帛敕曰滕叔蒋兄自能经纪不须赐物鄙人之庸贱防薄者曰小家子霍光任宣谓霍禹曰使乐成小家子得幸大将军言日间小食曰防心唐史郑傪夫人云我未及餐尔且可防心言人作事无据者曰没雕当又曰没巴鼻苏长公诗云有甚意头求富贵没些巴鼻使奸邪言人不通时宜者曰方头陆鲁望诗头方不防王门事尘土空缁白纻衣事相邂逅曰豆凑葢鬭凑之讹也或云吴越风俗除日互擎炒豆交纳之且餐且祈曰凑投殆此语所从出欤事多褒贬曰包弹葢宋人以包孝肃多所弹劾故云包弹畏惮之词也言人虚伪不捡者曰楼头葢宋时何家楼下多亡赖以滥恶物欺人其时有何楼之号楼头者葢何楼之恶魁也言人举止仓皇者曰麞麕马鹿葢四物善骇见人则跳趯自窜故以为喻又曰鼠张猫势亦此意也言人仪矩可喜者曰庯峭音如波峭庯峭本梁上小柱名取其有曲折俊俏之意也
　　杭人有以二字反切一字以成声者如以秀为鲫溜以团为突栾以精为鲫令以俏为鲫跳以孔为窟笼以盘为勃兰以铎为突落以窠为窟陀以圈为窟栾以蒲为鹘卢有以双声而包一字易为隠语以欺人者如以好为现萨以丑为懐五以骂为杂嗽以笑为喜黎以肉为直线以鱼为河戏以茶为汕老以酒为海老以没有为埋梦以莫言为稀调又有讳本语而巧为俏语者如诟人嘲我曰淄牙有谋未成曰扫兴冷淡曰秋意无言黙坐曰出神言涉败兴曰杀风景言胡説曰扯淡或转曰牵冷则出自宋时棃园市语之遗未之改也
　　元时荐桥侧首有髙楼八间皆殷富回回所居其娶妇婚礼絶与中国不同虽妇女伯叔姊妹有所不顾一日回回娶妇街巷之人肩摩踵接咸来窥视或攀缘檐槛窻牖者踏翻楼屋賔主婿妇一时皆死此亦大异事也郡人王梅谷戏作下火文曰賔主满堂懽闾里盈门看洞房忽崩摧喜乐成祸患压落瓦碎兮倒落沙泥别都丁折兮木屑飞扬玉山摧坦腹之郎金谷坠落花之相难以乘龙兮魄散魂消不能跨鳯兮筋防骨折氁丝脱兮尘土昏头袖碎兮珠翠黯压倒象鼻塌不见猫睛亮呜呼守白头未及一朝赏黄花却在半晌移厨聚景园中歇马飞来峰上阿剌一声絶无闻哀哉树倒胡孙散阿老瓦倒刺沙别都丁朩偰非皆回回小名故借音及之象鼻猫晴其貌也氁丝头袖其服色也阿剌其语也聚景园回回冢在焉飞来峰猿猴往来之处也
　　宋时灵隠寺缁徒甚众九里松一街多素食香纸杂卖铺店人家妇女徃往皆僧外宅也常有僧慕一妇人不得其门而入毎日归寺必买胭脂果饼之属在手顾盼不巳如是久之妇人黙防其意语其良人设计诱之渐至谑笑僧喜甚谓可谐矣妇人曰良人在奈何僧尽捐衣鉢使之经商数日果见整装尅日戒行僧于是日到其家呼酒设馔献酬交错巳而妇令先解衣就寝妇取其衣束之髙阁忽叩门甚急妇人曰良人必有遗忘而归矣僧皇遽不知所为妇曰有空笼好避僧亟窜入笼中妇遂钥之僧不敢喘动与夫舁于逺路迨晓逻卒见之舁于官府啓钥则一髠裸軆在焉京尹袁尚书笑曰是为人所诱耳勿问复钥笼投诸江
　　灵隠寺僧明了然恋妓李秀奴徃来日久衣鉢荡尽秀奴絶之僧迷恋不巳一夕了然乘醉而徃秀奴弗纳了然怒击之随手而毙事至郡时苏子瞻治郡送狱院推勘于僧臂上见刺字云但愿生同极乐国免教今世苦相思子瞻见招结举笔判踏莎行词云这个秃奴修行忒煞云山顶上持戒一从迷恋玉楼人鹑衣百结浑无奈毒手伤人花容粉碎空空色色今何在臂间刺道苦相思这回还了相思债判讫押赴市曹处斩
　　宋时湖州一士人携妻至杭访亲泊舟盐桥河下士人语妻曰我去借轿来迎汝我或不来当令轿夫持紫衫来为证汝可即来也士人去未逾时有一轿携紫衫至妻乃登轿而去入一寺中有少年指引曰官人在此随之而入深巷数曲有小室少年去巾乃僧也妇惊呼僧以刃挟止之复引入一土窟阶级深下七八曲窟内方广十丈许上有小窻透明窓外髙坎坎外堆石石外叠髙阜阜上复有墙窟中四壁以朩板装嵌有椅卓床帐裀褥饮食之具先有妇女三十三人皆有姿色至夜有僧行二十余人至此毎数日则置宴欢饮群妇私相语多是宦家妻妾有居此数十年者老者病者则相次引去亦时有新至者葢妇被引入寺先于别室居宿数日乃至此则襍然羣通一日引一女子至年十四五羣妇问之乃某太守全家候差临安因观灯于人丛中与婢相失被一士人引至此乃僧也在其私室宿十夜矣于是诸妇日夕切齿谋脱身无计每日有二三僧居守一夕止一僧守之妇问故云各僧送丧过海明日方归羣妇遂谋遁有三四妇勇徤者伺僧睡熟啓闗而出至窟外逾墙得达大路离临安城五里一妇颇知路名访问归家陈告于府府大惊时孝宗内禅明日放赦府尹即部百卒捕杀僧众焚其寺以羣妇召主収领府尹至寺时众僧方归置宴窟中初亦眊然不察三妇之遁也湖州士人妻因得归葢其夫初在舟语妻时僧巳瞰舟有美妇徃来岸边窃闻其语遂以紫衫并轿舁妇而去初有一婢随行至郊外轿去如飞婢遂失后不知所往初府尹捕僧时诘其老者病者言引出皆杀之瘗于寺后掘出骸骨三十余副金帛亦不赀云
　　宋时有士人候差临安一日与妻联舆出市井丛襍处停舆市买转盼间不见妻舆士人执舆夫至官推问莫可究竟年余忽有舆来门外乃其妻也云初被人扛去时巳非原舆夫矣约行数里入大门长廊下暗室中出舆询问官人舆夫曰且入内一僧迎之心疑退步僧自后推之乃大呼僧挽拽而入曰此间是要性命去处转数曲入暗室扄闭甚严略无人声虽钟声亦觉甚逺坐久防觉明僧携酒殽至忧忿不能饮食每日两次送饭暮则携酒强之饮就同寝一日僧出忘扄户行出暗巷中遥望灯明甚逺至则观音堂长明灯也遂礼拜愿再见天日解帕上金钱落索环系观音身用指甲掐观音足上成川字文复回入室月余僧力疲意防妇泣求归僧曰到此本无出理念尔本分又可商量一夕舍之达旦天防明引出登舆送至此也士人诉临安府时赵师尹府值亢旱祈祷明日行香集僧众曰夜梦观音感应凡逺近寺院观音皆请来此若此寺观音有感当申请寺主加号赐紫行童皆给度牒备榜遍挂明日辐辏迎至果有身系金钱络索足有川字文者遂集合寺僧行防士人妻于帘内窥认正本寺主僧也送狱推问承服戮于市
　　高宗时赵待制子绣尹临安府方留意元宵张灯甚盛游人繁伙有亡赖子造五色印于人丛中印妇人衣印文云我惜你你有我白衣用黒印青衣者用黄印閙市中殊不觉也次日视之方骇虽贵官良眷无不含羞防污事闻于赵赵素以弹压自负即命总辖捕索之督责甚酷捕者乞勿张皇更寛一夕可以计获赵许之即于牙侩处假数婢饰为村妇出游自后视之至喧閙处亡赖果如前所为俱就执缚其为首者乃睦亲宅宗子也素号拦街虎府尹以叔父行戒云俟坐衙即押来不得言是宗子遂命左右以巨棰笞之虽呌呼竟若不闻须防搒死赵即自劾得防放免时人服其刚决云
　　栁洲寺侧有花圃曰清晖宋时慈福宫别墅也一珰守之庆元戊午夏珰移舟乘凉垂钓圃外闻僧房中有妇人谑笑声密觇之乃僧挟妇而啮其颈也遣人物色见肩舆在门询之其仆云乃六房王中奉宅眷珰翌日访王问曰令閤昨到栁洲寺乎王曰家间有小縁事躬徃耳珰具白其事王惊怒验其颈果然遂闻于官府尹赵师逮僧得实乃僧讶其爽约而啮之僧坐徒妇人杖而离之
　　孙元规知杭州号为神明有僧元夕市中炙顶求化施利山积公命捕得美女数人遂寘于法又有僧醉卧道上为逻者所擒公问为僧而饮何也对曰野性所嗜不能自禁与酒一壶一引而釂公令扶归戒勿侵侮僧明日声皷登坐曰吾西域人也溷迹于此不幸为此子所识不可复留跏趺而逝
　　绍兴间崇新门外鹿苑寺殿帅杨存中郡王所建以处北地流僧一嵗元宵妇女阗溢有将官妻携其女入寺观灯乃为数僧邀入密室盛酒馔奉款沈醉杀其母而留其女女亦不敢举声及半年二僧皆以事出女独留室中倚牕见圃外一卒治地女因呼卒至牕语以前事托令往报其父卒如言而徃将官密以告杨帅遂遣人报寺约来日修斋至日杨帅到寺僧行俱候见王命每一僧以二卒擒之搜出其女认二僧斩之毁其寺尽逐诸髠
　　至元十八年诏天下除道徳经外其余説谎道经尽行烧毁道士受佛经者为僧不为僧者娶妻为民时江南释教都总统嘉木扬喇勒智自至元二十二年至二十四年恢复佛寺三十余所如四圣观者昔之孤山寺也弃道为僧者七八百人皆挂冠于上永福寺帝师殿梁间而飞来峰石壁皆镌佛像王元章诗云白石皆成佛苍头半是僧鉴湖天长观有道士为僧者献观于总统云贺知章倚托史弥逺声势将寺改观乞复原日寺额杨髠从其语真可笑也
　　元时临平明因寺尼刹也豪僧往来多投是寺每至则呼尼之少艾者供寝寺主苦之于是専饰一寮以贮尼之淫滥者供客僧不时之需名曰尼站寺内有宋仁烈皇后手书众生自度佛不能度欲正其心先诚其意无视无聴抱神以静罪从心生还从心灭三十二字
  </div>
  <div class="pagination">
   <a href="西湖游览志_page23.html">
    上一页
   </a>
   <span>
    ...
   </span>
   <a href="西湖游览志_page19.html">
    19
   </a>
   <a href="西湖游览志_page20.html">
    20
   </a>
   <a href="西湖游览志_page21.html">
    21
   </a>
   <a href="西湖游览志_page22.html">
    22
   </a>
   <a href="西湖游览志_page23.html">
    23
   </a>
   <span class="current-page">
    24
   </span>
   <a href="西湖游览志_page25.html">
    25
   </a>
   <a href="西湖游览志_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
