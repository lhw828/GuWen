<!DOCTYPE html>
<html>
<head>
    <meta charset="UTF-8">
    <title>四川通志 - 第 214 页/共 218 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四川通志 - 第 214 页/共 218 页</h1>
    <div class="content">　　【何景南游资县东岩诗人事何时休纷来如野马相携解镳处去约岩之下清凉二城况值禳禬罢白云醉堪眠青草春可借泉甘蘓醒树好畱闲暇频游我尝惯忽至公成乍徘徊共幽兴静坐絺衣挂中闲五百士阅世知几夏莓苔自成古香火仍同社岩缝更依然莫问丰下话李应元登雅州防山诗振衣万仞冈头路防顶苍苍倚大罗欲向云边看五岳先从天际揖三峩上清风冷开元室甘露泉空照碧萝莫谓天台迷旧处青鞋緑杖拟重过】
　　【刘大谟游资县重龙山诗何年卓锡倚层空楼阁遥联紫极宫曦驾逺驰青海外人家罗列翠烟中虚堂缥缈高僧定小径微茫下界通尽日徘徊浑不厌虬松凤竹霭葱茏】
　　【龙昌期三山即事百货随潮船入市万家沽酒市垂帘苍烟巷陌青榕老白露园林紫蔗甜宋京游资县北岩资州城郭云山里北岩正在云山底翠壁嵌空抱月明飞阁横斜矗天起游人只解看城郭不知山底幽人乐六月全无暑气生三春亦有林花落苍楠卧月影如轮乳泉溅雹波生鳞利名付与百忙者早晚自由无事身红莲幕下青城客五斗畱人归未得衙囬不用展山图直到岩边看秋色】
　　【开县有唐张籍梅溪绝句自爱青梅好行寻一径斜不教人扫石恐损落来花】
　　【宋喩汝砺云安下岩次涪翁四首径向山腰转门从水面开片云岩下宿一鉢朔方来落日鸟冲树轻隂花覆苔惟应荔枝熟时摄白云廽路暗松杉密天空雾开山容依槛转鸟影渡江来汲水僧归寺衔花鹿印苔年年蚕麦熟贫道餟斋来我来二月初荔子花未开僧云此果熟日日公人来自从刘使君树下生莓苔乆欲斫此树为公且迟廽刘郎年三十见事心孔开云安十二郷麦炒相往来市櫩足干柿印窠生緑苔明年当替去谁挽马头廽】
　　【夹江宿进青溪渔隐诗磷磷溪头水盘盘云里松有水须畱月有松须乗风乗风气清爽畱月光璁珑溪水流不去松涛常鏦鏦此境不易得懐哉渔隐翁漹江排律云天地张机轴隂阳散缜纷凤梭流日月龙縠卷霞雯织女无庸巧天工岂在勤源头飞素练流处泄元纁天濶江牵线风清浪皱文花飞明濯锦烟袅暗藏云谁把并州剪今裁阿锡文峡门疑是束江阁若为縜吞日頳红见临崖綷縩闻荇铺青作褉苔衬緑成帬伯禹殊缝补元明亦煗炘】
　　【内江刘五清配汪藻之女有寄五清诗旅食京茟岁月多圣贤事业竟如何明年竚听泥金报闲把关睢独自歌灯夕诗万里玲珑漾水晶满城春色胜蓬瀛君王愿坐光明景四海苍生歌太平赵文肃李夫人舟中诗河水急于箭仙槎去若飞家人应羡我遥自斗边归眉州邓氏适叙州戸部郎金寛亦有寄寛诗镇日多愁屡废飡闭门清坐遣应难庭前别我春犹在月下懐君秋已残几防落花谁着眼一声飞雁独凭栏梦囬湘簟无消息更启前书仔细看】
　　【成都神凤仪字子韶少工文流连女色老成势朽生子俱不全然亦以夀终人谓之异数云客有诵其咏蚊虫辞云两翅轻盈楚腰纎细铿铿一派笙歌沸黄昏人未掩柴扉潜身悄入罗帏里侵怜玉体挨傍香肌嘴痕到处胭脂寄耳邉做就百般声夜深不肯教人眠词义极工致】
　　【天地正大之气随物赋予无处无之故松柏鸿鴈犹完贞介况含灵翕粹号为人者哉嘉靖丙午岁川中大饥川北犹甚有成都一承使自北来过保宁道遇一夫妇馁困待尽者以饼饵之稍稍能起其夫曰愿鬻妇以两全其生妇亦佯许之承使颇悦其姿遂解所携来肉之类给之挈妇去泣别其夫行数里许即投身岩下死承使懊悔骇愕遂防马亟去归语亲党如此云】
　　【张柟汉前将军关公庙议云今天下事将军者极天下之媚矣咸诔刀马誉色须不则列之异端之侧驾诸三界之上或又旒冠赭衣过为仪仗而哔咕家又以道脉心传强防之而将军无如何夫将军汉人也遇昭烈定布衣交与南阳孔明涿鹿翼德出死力以争汉鼎危亦屡矣而卒成其志所谓久要不忘事君致身者真其人也当时多读书能文章如荀彧孔融皆为曹操钓取鱼肉之独公委曲从容以成其节则凡奸宄狐防思输资拜谒以求庇佑岂不谬哉至列为伽蓝者吾不悉其何説第思将军忠义之人于佛氏无父无君自应羞为而谓甘心下之必不然矣明神宗弃人事而重神道滥加封号盖桓灵后身也夫桓灵昭烈之所恨而将军肯受其赐乎据汉书将军好读左氏春秋独不喜士大夫盖摘句寻章不识有汉安足当其一盼耶然则何以事将军哉为臣思忠结友思义以只鸡瓯醪置将军木主前则得之矣】
　　谱
　　宋王宗稷苏东坡年谱【节録　仁宗景祐三年内子十二月十九日乙夘时先生生实仁宗即位之十一年按先生送沈逵诗曰嗟我与君皆丙子又按玉局文云十二月十九日东坡生日置酒赤璧矶上又按志林云退之以磨蝎为身宫而仆以磨蝎为命宫若以磨蝎为命推之则为卯时生议者以先生十二月为辛丑月十九日为癸亥日丙子癸亥水向东流故才气汗漫而澄清子卯相刑晚年多难又志林云韩退之诗我生之辰月宿南斗乃知退之以磨蝎为身宫仆以磨蝎为命宫平生多得谤誉殆同病也　庆厯二年壬午先生七岁知读书　三年癸未先生八岁入小学按先生作范文正公文集序云庆厯三年某始入乡校士有自京师来以鲁人石守道庆厯圣德诗示乡先生某从旁窃观问先生十一人何人也先生曰童子何用知之某曰此天人也耶则不敢知若亦人耳何为其不可　五年乙酉先生年十岁按子由作先生墓志云公生十年而先君宦学四方太夫人亲授以书问古今成败辄能语其要太夫人读东汉史至范滂传慨然太息公侍侧曰某若为滂夫人亦许之否乎夫人曰汝能为滂吾顾不能为滂母耶又按大全集载东坡少时语云秦少章言东坡十来岁老苏令作夏侯太初论有人能碎千金之璧不能无失声于破釡能抟猛虎不能无变色于蜂虿之语又按赵德麟所编侯鲭録云东坡年十岁见老苏诵欧公谢宣召赴学士院仍谢赐对衣金带及马表老苏令坡拟之其间有匪伊垂之而带有余非敢后也而马不进老苏喜曰此子他日当自用之　至和元年甲午先生年十九始娶眉山青神王方女按先生作王氏墓志云生十有六岁而归于某至治平二年而王氏卒　二年乙未先生年二十游成都谒张安道按先生作乐全先生文集序云某年二十以诸生见公成都一见待以国士有鼂美叔是年求交先生按送美叔诗云我生二十无朋俦当时四海一子由君来叩门若有求　嘉祐元年丙申先生年二十一举进士　二年丁酉先生年二十二赴试礼部按先生作兴国六祖昼赞云余嘉祐初举进士馆于兴国寺浴堂院时欧阳文忠公考试得先生刑赏忠厚之至论以为异人欲冠多士疑曾子固所为子固文忠门下士也乃寘第二复以春秋对义居第一及殿试章衡榜中进士乙科始见知于欧阳公又按先生作太息一篇送秦少章归京云昔吾举进士试名于礼部欧阳文忠公见吾文且曰此我辈人也吾当避之是年四月丁太夫人武阳君程氏忧按司马温公作程夫人墓志云夫人以嘉祐二年四月癸丑终于乡里　四年己亥先生年二十四服除十二月侍老苏舟行适楚按先生南行前集序云己亥之岁待行适楚舟中无事杂然有触于中而发于咏叹盖家君之作与弟辙之文皆在焉谓之南行集　五年庚子先生年二十五授河南府福昌县主簿　六年辛丑先生年二十六应中制科入第三等有应制科上两制书及上富丞相书又有谢应中制科启授大理评事凤翔府佥判按先生有感旧诗序云嘉祐中予与子由奉制防寓居懐逺驿时年二十六子由年二十三是年十二月赴鳯翔任与子由别　七年壬寅先生年二十七官于鳯翔二月有诏郡吏分往属县决囚作诗五百言寄子由　八年癸卯先生年二十八官于鳯翔作思治论　英宗治平元年甲辰先生年二十九官于鳯翔　二年乙巳先生年三十自鳯翔罢任按子由作先生墓志铭云治平二年罢还判登闻鼓院英宗在藩邸闻先生名欲以唐故事召入翰林宰相限以近例召试秘阁皆入三等得直史馆是年通义郡君王氏卒于京师　三年丙午先生年三十一在京师直史馆丁父忧扶防归蜀按欧阳文忠公作明允墓志云明允太常因革礼书一百卷书成方奏未报而卒英宗闻而伤之命有司具舟载其丧归葬于蜀四年丁未先生年三十二居服制中以八月壬辰葬老泉于眉州　神宗熙宁元年戊申先生年三十三免丧　二年己酉先生年三十四还朝监官告院　三年庚戌先生年三十五监官告院是年范景仁尝举先生充谏官　四年辛亥先生年三十六任监官告院兼判尚书祠部王荆公欲变科举上使两制三馆议之先生献三言荆公之党不悦命摄开封府推官有奏罢买灯疏御史知杂事诬奏先生过失先生不辩乞外任避之除通判杭州　五年壬子先生年三十七在杭州是岁有牡丹记其序云熙宁五年三月二十三日余从太守沈公观花于吉祥寺是年科塲先生监试八月十七日登望湖楼是日榜出有送杭州进士诗序云熙宁五年钱塘之士贡于礼部者九人十月乙酉宴于中和堂作是诗以勉之十二日运司差先生往湖州相度隄垾利害与湖州太守孙莘老相见有赠莘老七絶　六年癸丑先生年三十八在杭州有八月十五观湖诗冩于安济亭上及作仁宗飞白记其略云熙宁六年冬以事至姑苏安简王公子诲出所赐公端敏二字又有作钱塘六井记其略云熙寜五年太守陈公述古至问民之利病明年春六井毕修故详其语以告后人运司又差先生往润州　七年甲寅先生年三十九在杭州以子由在济南求为东州守按子由超然台赋序云子瞻通守余杭三年不得代以辙之在济南也求为东州守既得请高密五月乃有移知密州之命则通判杭已四载矣　八年乙卯先生年四十到密州任有上韩丞相论灾伤书到任二十余日又论密州盐税　九年丙辰先生年四十一在密州任　十年丁巳先生年四十二在密州任就差知河中府已而改知徐州四月赴徐州任徐州水患大作七月十七日河决澶州曹邨八月二十一日及徐州城下先生治水有功至十月五日水渐退城以全朝廷降诏奬谕作河复诗　元丰元年戊午先生年四十三在徐州任适值春旱徐州城东二十里有石潭置虎头其中可致雷雨作起伏龙行二月有旨赐钱二千四百一十万起夫四千二百三人及发常平钱米改筑徐州外小城创木岸四以奬谕勑记并刻诸石为熈寜防河録云乃即徐州城之东门为大楼垩以黄土名之曰黄楼以土实胜水故也　二年己未先生年四十四在徐州任三月自徐州移知湖州按先生作张氏圉亭记云余自彭城移守呉兴由宋登舟三宿而至是年四月二十九日到湖州任王子立子敏皆从先生作子立墓志云子立子敏皆从余学于吴兴学道日进东南之士称之是嵗言事者以先生湖州到任谢表以为谤七月二十八日中使皇甫遵到湖州追摄按先生上文路公书云某始就建赴狱有一子稍长徒歩相随其余守舍皆妇女幼雅至宿州御史符下就家取书州郡望风遣吏发卒围船搜取长幼几怖死既去妇女恚骂曰是好著书书成何所得而怖我如此悉取焚之十二月二十日闻太皇太后升遐吏以某罪人不许成服欲哭则不可欲泣则不敢作挽诗二首已而狱具十二月二十九日责授黄州团练副使本州安置是年子由闻先生下狱上书乞以见任官职赎先生罪谪筠州酒官出狱再次寄子由二诗韵有百日归期恰及春之句先生自八月下狱至是逾百日矣　三年庚申先生年四十五谪黄州自京师道出陈州子由自南郡来阵相见三日而别乃正月十四日也以二月一日至黄州寓居定惠院按近日黄州东坡图云先生寓居定惠未乆以是年迁临臯亭先生复就临臯亭立南堂至八月先生乳母任氏卒于临臯亭葬于黄冈按先生上文潞公书云到黄州无所用心覃思易论语若有所得由是言之先生到黄定居之后即作易传九卷论语五卷矣　四年辛酉先生年四十六在黄州居临臯亭　五年壬戌先生年四十七在黄州寓居临臯亭就东坡筑雪堂号东坡居士　六年癸亥先生年四十八在黄州　七年甲子先生年四十九在黄州四月乃有量移汝州之命则先生居黄五载矣　八年乙丑先生年五十按大全集杂説骡驮驿试笔云今日离泗州然吾方上书求居常州及到南京有放归阳羡之命遂居常五月内复朝奉郎知登州再过密州到郡五日以礼部郎召到省半月除起居舍人　哲宗元祐元年丙寅先生年五十一以七品服入侍延和改赐银绯寻除中书舍人按志林云元祐元年余为中书舍人复迁翰林学士知制诰任中书舍人日举江宁府司理周穜充学官及除内翰又有举鲁直自代状二年丁夘先生年五十二为翰林学士复除侍读三年戊辰先生年五十三任翰林学士有和子由元日省宿致齐有白髪苍顔五十三之句是年】
　　【省试先生知贡举闻院日有与李方叔诗序云仆与李廌方叔相知乆矣仆领贡举事李不得第愧甚作诗谢之又充馆伴北使按先生与陈传道书云某顷伴虏使颇能诵某文　四年己巳先生年五十四任翰林学士三月内累章请郡除龙图阁学士知杭州按子由作先生墓志云宣仁心善先生辩蔡持正之谤出郊遣内侍赐龙茶银合用前执政恩例先生以七月三日到杭州任谢表云江山故国所至如归父老遗民与臣相问到任有谒文宣王庙祝文云昔自太史通守是邦今由禁林出使浙右又有谒诸庙祝文　五年庚午先生年五十五在杭州任有论西湖状及论髙丽公案六年辛未先生年五十六在杭州被召则在杭不过二载也既到京师除翰林承旨复侍迩英按子由所作颍滨遗老传云先生召还本除吏部尚书复以臣故改翰林承旨臣之私意原不遑安乞寝臣新命与兄同偹从官不报侯鲭録云先生元祐中再召入院作承旨乃益旧拟作衣带马表云枯羸之质匪伊埀之而带有余敛退之心非敢后也而马不进数月以弟嫌请郡复以旧职知颍州按先生懐旧别子由诗云元祐六年予自杭州召还寓居子由东府数月复出领汝隂时予年五十六矣有到颍未几公帑已竭斋厨索然戏作数句侯鲭録云元祐六年冬汝隂乆雪人饥一日天未明先生简召议事曰某一夕不寐念颍人之饥欲出百余金造炊饼救之老妻谓某曰子昨过陈见傅钦之言佥判在阵赈济有功盍问其赈济之法某遂相招令畤面议曰已备矣今细民之困不过食与火耳义仓之积谷数千石便可支散以救下民作院有炭数万秤酒务有柴数十万秤依元价卖之可济众民先生曰吾事济矣遂草放积欠赈济奏又奏乞罢黄河夫万人开本州沟渎从之　七年壬申先生年五十七在颍州任已而改知扬州先生之在颍也与赵徳麟同治西湖未几有维扬之命三月十六日湖成徳麟有诗见懐先生次韵又再和之已而以兵部尚书召复兼侍读是年南郊先生为卤簿使寻迁礼部尚书迁端明侍读学士有读朱晖传题文潜语后及作醉翁操任兵部尚书日有荐赵徳麟状　八年癸酉先生年五十八任端明侍读二学士是年先生继室同安郡君王氏卒于京师按先生作西方阿弥陀赞序云苏某之妻王氏元祐八年八月一日卒于京师谨按先生初娶通义郡君王氏乃同安之堂姊也先生祭王君锡丈人云某始婚姻公之犹子允有令徳天阏莫遂惟公幼女嗣执罍篚由是推之通义为同安之堂姊明矣又有八月二十七日建隆章净馆成一絶有坐待官人画诏回之句复以二学士出知定州九月十四日东府中作示子由云去年秋雨时我在广陵归今年中山去白首归无期盖定州之除在九月内到定州任则有祭韩魏公文　绍圣元年甲戌先生年五十九知定州就任落两职追一官知英州有辞宣圣文行至南康军再贬宁逺军节度副使惠州安置过防州是年十月三日到惠州寓居嘉祐寺　二年乙亥先生年六十在惠州是年迁居于合江亭　三年丙子先生年六十一在惠州有和陶渊明移居诗云余去嵗三月自水东嘉祐寺迁去合江楼迨今一年得归善后隙地数畆父老云古白鹤观基也意欣然居之营白鹤新居始于是矣当年惠州修东西新桥先生助以犀带而子由亦以史夫人顷入内所赐金钱数千为助及桥成日先生有诗落之　四年丁丑先生年六十二在惠州五月先生摘授琼州别驾昌化军安置则五十九歳惠州客至是六十二歳又过海也按志林云余在惠州忽被命谪儋耳太守方子容自擕告身来吊余曰此故前定吾妻沈事僧伽甚诚一夕梦和尚来辞云当与苏子瞻同行后七十二日有命今适七十二日矣岂非前定乎遂寄家惠州独与幼子过渡海到儋州有儋州谢表按子由作先生墓志云绍圣四年先生安置昌化初僦官屋以庇风有司犹谓不可则买地筑室昌化士人畚上运甓以助之为屋三间　元符元年戊寅先生年六十三在儋州　二年己夘先生年六十四在儋州　三年庚辰先生年六十五在儋州五月大赦量移亷州安置先生在儋食芋饮水作书传以推明上古之絶学六月过琼州作惠通泉记遂渡海是岁又有移永州之命按先生谢提举成都府玉局观表云先自昌化贬所移亷州又自亷州移舒州节度副使永州居住行至英州复朝奉郎提举成都府玉局观任使居住经由广州有将至广州用过字韵寄迨迈二子诗盖先生甲戌谪惠州已而过海至是为七年矣次年正月五日过南安军计先生度岭必是岁除　建中靖国元年辛巳先生年六十六度岭北归作南华长老题名记正月到防州有与钱济明书云某已到防州二月十闻方离此及发防州过吉州永和镇清都观有谢道士自言丙子生求诗为赋一首及作赞并写清都台三字中途又为南安军作学记写海外所作天庆观乳泉赋四月舟行至豫章彭蠡之间遇成国程夫人忌日廼冩圆通偈云行当施庐山有道者又有与胡仁修书云旦夕道仪真暂令迈一至常五月行至真州瘴毒大作病暴下中止于常州六月上表请老以本官致仕七月丁亥卒于常州实七月二十八日也是为徽宗登极之元年辛巳云按子由作先生墓志云先生七月被病卒于毘陵吴赵之民相与哭于野其君子相与吊于家讣闻于四方无贤愚皆咨嗟出涕太学之士数百人相率饭僧惠林佛舍呜呼先生文章为百世之师而忠义尤为天下大闲加之好贤乐善常若不及是宜讣闻之日士民惜哲人之萎朝野嗟一鉴之逝皆出于自然不可强而致也以次年闰六月于汝州郏城县钓台乡上瑞里】
　　陆游天彭牡丹谱【牡丹在中州洛阳为第一在蜀天彭为第一天彭之花皆不详其所自出上人云曩时永宁院有僧种花最盛俗谓之牡丹院春时赏花者多集于此其后花稍衰人亦不复至崇寜中州民宋氏张氏蔡氏宣和中石子滩杨氏皆尝买洛中新花以归自是洛花散于人间花户始盛皆以接花为业大家好事者皆竭其力以养花而天彭之花遂冠两川今惟三井李氏刘邨毌氏城中苏氏城西李氏花特盛又有余力治亭馆以故最得名至花户连畛相望莫得其姓氏也天彭三邑皆有花惟城西沙桥上下花尤超絶由沙桥至堋口崇寜之间亦多佳品自城东抵蒙阳则絶少矣大抵花品近百种然著者不过四十而红花最多紫花黄花各不过数品碧花一二而已今自状元红至欧碧以类次第之所未详者姑列其名于后以待好事者】
　　花释名【洛花见纪于欧阳公者天彭往往有之此不载载其着于天彭者彭人谓花之多叶者京花单叶者川花近嵗尤贱川花卖不复售花之旧栽曰祖花其新接头有一春两春者花少而富至三春则花稍多及成树花虽益繁而花叶减矣状元红者重叶深红花其色与轻红潜绯相类而天姿富贵彭人以冠花品多叶者谓之第一架叶少而色稍浅者谓之第二架以其高出众花之上故名状元红或曰旧制进士第一人即赐茜袍此花如其色故以名之祥云者千叶浅红花妖艳多态而花叶最多花户王氏谓此花如朶云状故谓之祥云绍兴春者祥云子花也色淡伫而花尤富大者径尺绍兴中始传大抵花户多种花子以观其变不独祥云耳胭脂楼者深浅相间如胭脂染成重趺累蕚状如楼观色浅者出于新繁勾氏色深者出于花户宋氏又有一种色稍下独勾氏花为冠金腰楼玉腰楼皆粉红花而起楼子黄白间防如金玉色与胭脂楼同类双头红者并蒂骈蕚色尤鲜明出于花户宋氏始秘不传有谢主簿者始得其种今花户往往有之然养之得地则岁岁皆双不尔则间年矣此花之絶异者也富贵红者其花叶圆正而厚色若新染干者他花皆落独此抱枝而槁亦花之异者一尺红者深红颇近紫色花靣大几尺故以一尺名之鹿胎红者鹤顶红子花色红微带黄上有白点如鹿胎极化工之妙欧阳公花品有鹿胎花者乃紫花与此颇异文公红者出于西京潞公园亦花之丽者其种传蜀中遂以文公名之政和春者浅粉红花有丝头政和中始出醉西施者粉白花中间红晕状如酡顔迎日红与醉西施同类浅红花中特出深红花开最早而妖丽夺目故以迎日名之彩霞者其色光丽烂然如霞叠罗者中间琐碎如叠罗文胜叠罗者差大于叠罗此三品皆以形而名之瑞露蝉亦粉红花中抽碧心如合蝉状干花者红粉花而分蝉旋转其花有大千叶小千叶皆粉红花之杰者大千叶无碎花小千叶则花萼琐碎故以大小别之此二十一品皆红花之著者也紫绣毬一名新紫花盖魏花之别品也其花圆正如绣毬状亦有起楼者为天彭紫花之冠乾道紫色稍淡而晕红出未十年泼墨者新紫花之子花也单叶深黒如墨欧公记有叶底紫近之葛巾紫花圆正而富丽如世人所戴葛巾状福严紫亦重叶紫花其叶少于紫绣毬莫详所以得名按欧公所纪有玉版白出于福严院土人云此花亦自西京来谓之旧紫花岂亦出于福严耶禁苑黄盖姚黄之别品也其花闲淡高秀可亚姚黄庆云黄花叶重复郁然轮囷以故得名青心黄者其花心正青一本花往往有两品或正圆如毬或层起成楼子亦异矣黄气毬者淡黄檀心花叶圆正间背相承敷腴可爱玉栖子者白花起楼高标逸韵自然是风尘外物刘帅哥者白花带微红多至数百叶纎妍可爱莫知何以得名玉覆盆者一名玉炊饼盖圆头白花也碧花止一品名曰欧碧其花浅碧而防最晚独出欧氏故以姓着大抵洛中旧品独以姚魏为冠天彭则红花以状元红为第一紫花以紫绣毬为第一黄花以禁苑黄为第一白花以玉楼子为第一然花户岁益培接新特间出将不特此而已好事者尚屡书之天彭号小西京以其俗好花有京洛之遗风大家至千本花时自太守而下往往即花盛处张饮帟幕车马歌吹相属最盛于寒食时在寒食前者谓之火前花其防稍乆火后则易落最喜隂晴相半时谓之养花天栽接剔治各有其法谓之弄花有弄花一年看花十日之语故大家例惜花可就观不敢轻剪盖剪花则次年花絶少惟花户则多植花以牟利双头红初出时一本花最直至三十千祥云初出亦直至七八千今尚两千州家歳常以花饷诸台及旁郡蜡蔕筠篮旁午于道予客成都六年岁常得饷然率不能絶佳淳熈丁酉岁成都帅以善价私售于花户得数百苞驰骑取之至成都露犹未晞其大径尺夜宴西楼下烛焰与花相映影摇酒中繁丽动人嗟乎天彭之花要不可望洛中而其盛已如此使异时复两京王公卿相筑园第以相夸尚予幸得以观焉其动荡心目又宜何如也明年正月十日山阴陆游书】胡元质牡丹谱【大中祥符辛亥春府尹任公正宴客大慈精舍州民王氏献一合欢牡丹公即命图之士庻创观阗咽终日蜀自李唐后未有此花凡图画者唯名洛阳花伪蜀王氏号其苑曰宣华权相勲臣竞起第宅上下穷极奢丽皆无牡丹惟徐延琼闻秦州董成林僧院有牡丹一株遂厚以金帛歴三千里取至蜀植于新宅至孟氏于宣华苑广加栽植名之曰牡丹苑广政五年牡丹双开者十黄者白者三红白相间者四后主宴苑中赏之花至盛矣有深红浅红深紫浅紫淡黄鏂黄洁白正晕例晕金含棱银含棱旁枝副搏合欢重台至五十叶靣径七八寸有檀心如墨者香闻至五十步蜀平花散落民间小东门外有张百花李百花之号皆培子分根种以求利每一本获数万钱宋景文公祁帅蜀彭州守朱君绰始取杨氏囷花凡十品以献公在蜀四年每花时按其名往取彭州送花遂成故事公于十种花尤爱重锦被堆尝为之赋盖他园所无也牡丹之性不利燥湿彭州丘壤既得燥湿之中又土人种莳偏得法花开有至七百叶靣可径尺以上今品类几五十种继又有一种色淡红枝头絶大者中书舍人程公厚倅是州目之为祥云其花结子可种余花多取单叶花本以千叶花接之千叶花来自洛京土人谓之京花单叶时号川花尔景文所作赞别为一编其为朱彭州赋牡丹诗有蹄金点鬓密璋玉镂跗红香惜特来逺春应摘后空之句今西楼花数栏花不甚多而彭州所供率下品范公成大时以钱买之始得名花提刑程公沂预防数曰自离洛阳今始见花尔程公故洛阳人也　牡丹坪在灌县西南八十里大面山自青城岩下扪萝而上由鸟道三十里许乃金华庵前有平阜树高蔽天花开桃红色荚叶十四五瓣状如芙蓉香似牡丹春深花先长后发叶谓之枯枝牡丹谯大授李太素二先生隐居其中范至能有诗十丈牡丹如锦盖人间姚魏敢争春世传谓三十年其花方一防】
　　沈立海棠记序【蜀花称美者有海棠焉然记牒多所不録盖恐近代有之何者古人独弃此而取彼耶尝闻真宗皇帝御制后苑杂花十题以海棠为首章赐近臣唱和则知海棠足与牡丹抗衡而可独步于西州矣因摉择前志惟唐相贾元靖耽着百花谱以海棠为花中神仙诚不虚美耳近世名儒巨贤发于歌咏清辞丽句往往而得至庆厯中为县洪雅春多暇日地富海棠幸得为东道主惜其繁艳为一隅之滞卉为作海棠记叙其大槩及编次诸公诗句于右复率芜拙作五言百韵诗一章四韵诗一章附于卷末】
　　海棠记【棠之称甚众若诗有蔽防甘棠又曰有杕之杜尔雅释木曰杜甘棠也　　　今杜赤棠白者棠又吕氏春秋果之美者棠实又俗説有棣棠棠棃沙棠味如李无核较是数説俱非谓海棠也凡今草木以海为名者酉阳杂俎云唐赞皇李徳裕尝言花名中之带海者悉从海外来故如海椶柳海石榴海木之类俱无闻于记述岂以多而为称耶又非多也诚恐近代得之于海外耳又杜子美海椶行云欲栽北辰不可得惟有西域僧识之若然则赞皇之言不诬矣海棠虽盛称于蜀而蜀人不甚重今京师江淮尤竞植之每一本价不下数十金胜地名园竞为佳致而出江南者复称之曰南海棠大抵相类而花差小色尤深耳棠性多类棃核生者长迟逮十数年方有花都下接花工多以嫩枝附棃而赘之则易茂矣种宜垆壤膏沃之地其根色黄而盘劲其木坚而多节其外白而中赤其枝柔密而修畅其叶　二大者缥緑色而小者浅紫色其红花五出初极红如胭脂点点然及开则渐成缬晕至落则若宿妆淡粉矣其蔕长寸余淡紫于叶间或三蕚至五蕚为藂而生其蕊如金粟蕊中有须三如紫丝其香清酷不兰不麝其实状如棃大熟樱桃至秋可食其味甘而微酸兹棠之大槩也　海棠有色而无香惟嘉州色香竝胜大足治中旧有香霏阁号曰海棠香国谓杜子美讳母乳名诗中不之及恐亦宋人传防成都有名银丝海棠树可尺围枝干扶疎叶与海棠无异花白色若金银花状开时清香袭人　醿花志载惟成都最佳有三种曰白玉碗曰出炉银曰云南红色香俱美　牡丹诸色俱备千叶而大如毬两都所不及也一名鱼血红者独艳　山茶有云南红石榴红谢万定数种朶大胜芍药重瓣如芙蓉上人自能接他处所莫匹也素馨红者白者俱竒品红开于春白开于秋桂之丹者色亦甲于南中茉莉枝如藤花瓣稍大山】
　　【兰四季有花香气袭人又有一种叶稍大红黄白三色而穷冬新正盛开名曰蝉花则尤异也】洪迈糖霜谱【糖霜之名唐以前无所见自古食蔗者始为蔗浆宋玉招魂所谓胹鳖炰羔有蔗浆是也其后为蔗饧孙亮使黄门就中藏吏取交州所献甘蔗饧是也后又为石蜜南中八郡志云榨甘蔗汁曝成饮谓之石蜜本草亦云炼糖和乳为石蜜是也后又为蔗酒唐赤土国用甘蔗作酒杂以紫根是也唐太宗遣使至摩掲陀国取熬糖法即诏扬州上诸蔗榨沈如其剂色味愈于西域逺甚然只是今之沙糖蔗之技尽于此不言作霜然则糖霜非古也歴世诗人模竒写异亦无一章一句言之惟东坡公过金山寺作诗送遂宁僧圆寳云涪江与中冷共此一味水冰盘荐琥珀何似糖霜美黄鲁直在戎州作颂答梓州雍熈长老寄糖霜云逺寄蔗霜知有味胜于崔子水晶盐正宗扫地从谁説我舌犹能及鼻尖则遂宁糖霜见于文字者实始二公甘蔗所在皆植独福唐四明番禺广汉遂宁有糖冰而遂宁为冠四郡所产甚微而颗碎色浅味薄比遂之最下者亦皆起于近世唐大厯中有邹和尚者始来小溪之繖山教民黄氏以造霜之法繖山在县北二十里山前后为蔗田者十之四糖霜户十之三蔗有四色曰杜蔗曰西蔗曰芳蔗本草所谓萩蔗也曰红蔗本草所谓昆仑蔗也红蔗止堪生噉芳蔗可作沙糖西蔗可作霜色浅土不甚贵杜蔗緑嫩味极厚专用作霜凡蔗最困地力今年为蔗田者明年改种五谷以息之霜户器用曰蔗削曰蔗鎌曰蔗凳曰蔗碾曰榨斗曰榨牀曰漆瓮各有制度凡霜一瓮中品色亦自不同堆疉如假山者为上团枝次之瓮鉴次之大颗块次之沙脚为下紫为上深琥珀次之浅黄又次之浅白为下宣和初王黼创应奉司遂寜常贡外岁别进数千斤是时所产益竒墙壁或方寸应奉司罢乃不再见当时因之大扰败本业者居半乆而未复遂宁王灼作糖霜谱谱篇俱载其説】
　　元费着氏族谱【前记凡五载人物不载氏族自今记晋常璩尝记蜀中大姓成都有栁杜张赵郭杨朱郫有何罗郭繁有张新都有杨董沈郑其它不一着列皆可槩见是数十姓果大曽不记人物司马文园遗藁仅得之妻扬子云有子童乌能与文裁九龄天然则人物有其传尤可重矣记今自人物外载氏族不徒以补前之缺亦以表宋朝以来世系之盛凡第次以起家后先而见之今者书其名不书其事皆法也】
　　吴氏【吴氏入蜀以唐左武衞兵曹叅军为始祖四世孙藂伪蜀时最显至衮六世矣仕宋朝至太子舍人赠都官员外郎七世孙季良第端拱二年进士至都官郎中赠中大夫九世诸孙师孟第进士官至左朝议大夫门望始大王公安石当国谓师孟同年生也自鳯州别驾擢为梓州路提举常平仓兼农田水利差役事师孟防力言法不便寜罢归故官后知蜀州又论茶法害民继谢事去苏文忠公轼刺新法书有曰吴某乞免提举如逃垢秽至言茶病民以矫矫六君子称之师孟其一也子缜以世科官至左朝议大夫知邛蜀洋万四州子景知汉州官至朝散大夫景之子璘始迁蜀州今崇庆府惟师孟从兄弟师益三世犹居成都其尝应贤良科科废老死布衣族最旧子孙尤蕃十世皆成都】
　　范氏【范氏自杜温叔奔晋四世食采于范遂为氏世逺谱落唐相履冰下十有一世曰隆广明间入蜀家成都孙绍温处唐季歴王孟伪蜀虽不仕三世已能有立为着姓子曰昌佑有全徳二子曰瑑曰璨瑑赠太保公也太保生二子曰度曰祥度赠太师公也太师生三子长曰镃以进士甲科终陇城令次曰错终衞尉丞赠太尉季子镇是为蜀忠文公子孙曾三世登科曰百揆曰祖淳曰埙埙官至左中大夫歴使蜀移使荆湖北路卒太尉有子曰百禄位至中书侍郎赠荣国公荣公有从子曰祖禹位至翰林学士兼侍讲有从孙曰冲位至翰林学士曰温位至明堂班朔郎有曾孙曰仲芑故为右谏议大夫曰仲艺今为中书舍人曰黼前为著作郎兼礼部郎中皆世其官曰仲较曰仲纶曰仲芸以辞章世其门不克显元孙曰子长曰子垓又世其科子长今为飞乌宰被命召荣公兄曰百祉不但有如祖禹孙如冲如温而诸孙曰洄诸曾孙曰仲圭仲殳仲循仲徽仲南各以文学行义政事名四世诸孙谟故国子监丞孙尝位于朝今知邛州荣公之仲兄曰百朋有子曰祖睿诸孙曰游诸曾孙曰仲恺仲独不第三子后先登科曰子修子奕子庚典州除节矣翁无恙稠人中莫觉有贵子贤徳盖相袭也父子兄弟登科至聨四世诸子登科世掌丝纶人共推范氏】郭氏【郭氏自及为广都令家焉其自叙系出子仪子仪六世孙甫为御史中丞从僖宗幸蜀及其弟也故中丞死因以广都石子山及三孙曰仝介防仝之孙震以诗名号渔舟先生李畋序其诗淳化四年先生诣阙上书言蜀将有变未几顺贼作乱先生畱中原不归无子皆畋云防诸孙早着防生贞时孟氏纳土朝廷谓西州豪右可任檄补贞吏贞称疾不就子仁渥当顺贼乱率卒党保别墅获免均贼继起道遇害赠职方员外郎二子轸辅轸子子定子安皆以赏以恩得官孙衢亨登崇宁上第终宣教郎曾孙南义以诗名终于布衣辅起家登天圣乙科范公仲淹厐公籍韩公琦皆表其丰器可任自鳯州擢知兴元平均房叛卒玺书褒美继二持节后以梓州转运使皇祐二年平淯井夷死赏延三子中子子臯最知名子臯知大邑均三邑灌溉人号为平歴知昌剑利三州子防瑜皆以赏得官瑜独显尝提学京东后知懐州诸孙曰眉夀曰旸诸孙曰僙曰伟曰俟曰亿曰杰眉夀俟亿皆登第余以世赏或以举恩惟杰在介诸孙辚辑轾轼辚生由仪登庆厯第终南浦令由仪生忱登元丰第以博学名通判恭州年五十防蔡京用事忽忽不乐丐祠遂老生时敏终通直郎时敏生晞尝为大金畱豫司干办公事受金人所归疆进二秩佐刘公锜为东京畱守司干办公事顺昌之防不肻上功当时韪之从子垕传皆登第垕终通直郎传今从事郎子防均皆世赏堪终通直郎均今从事郎辑孙纲轾三世诸孙畋国寳惟肖仅畴四世诸孙樗年震湘畋国寳震湘登第余以举恩或以赏铨又有七世孙渐九世孙光选皆登第叔宜今廸功郎光选今丞议郎爰自广都散居双流独成都为多】
　　李氏【李氏唐冑也大唐四十子少郎曹王五子少即武卫大将军偲武氏檀政偲入蜀来眉丹棱伏民间五世孙瑜明皇西幸时抗表言状得通属籍寻拜长江令卒官归塟丹棱瑜四世曰逺逺二世曰同为始建令葬籍县同生全始居华阳又三世曰惟吉惟吉三子曰庄曰允曰毅庄以学行名毅以科第显庄子大厚博学工文辞从兄天章公大临自谓不如大厚及长子陞同登第后三年子降亦登陞五典州号循吏降行义克着范公镇荐之朝为金部郎中宣和间提学秦鳯路列刺史拜宣抚使童贯降独长揖曰我师儒官也遂丐祠去力致仕陪大厚季子也有子时亮伯父陞欲官之辞治命又以遗长官之章已上防陞子从政郎时任卒时亮亟追还以与时任之子识后时亮二子登第三子以恩得官诸孙一以举恩得官一登第去允子大临第进士宋朝仕至天章阁待制事在国史知制诰时缴李定辞头其一也子陶隲陶从司马公光于洛当时大老皆喜之在钱塘苏公轼送之诗忠文文正二大老苏李广平三舍人喜见通家贤子弟因言得邑少风尘其趣逺矣骘通达明敏吏事有能名尤工于书子时雍时敏皆世其学时雍高庙称之弟兄多显者赏延凡二世毅嘉祐二年进士李氏初起家者仕至殿中丞子大昕大昕生公济公济生谟谟生崧凡四世登科大昕有学行谟能文章谟以下徙导江族盛时仕者不能悉书此其槩也曰顼者亦出自逺与同并世孙丞灿三世孙谨修谨交谨微谨思能登进士第谨修位至守三子赏皆传严卿最显官至朝散大夫防又与谨微子椿登第防官至朝议大夫丞炳三世孙彤四世孙观登第丞哲四世诸孙象先厚登第象先应贤良方正科厚位至鸿驴少卿厚五子皆官孙洋亦登进士第族大子孙众多近世有以世科名闻其世一曰自逺而下邵第进士四子樵孙楰孙材父今典州矣凡散居异邑者多不书】
　　张氏【张氏韶州曲江人至唐相九龄显九龄弟九臯九臯子抗抗七子仲方仲孚子孙在蜀可谱仲孚孙奉常博士随扈僖宗幸蜀传三世曰载阳赀产钜万豪待四方士子维崚待士益厚悉散之或相戒止笑曰吾遗子孙者不在是也以子起赠大理寺丞起寳元中登进士第官至太常博士是故族也起家尤难如此三子太初太寜太和太寜登治平四年第知邠汉渭等州四入为尚书郎三持使节迁陜西路为都转运使二子察宇察以大小篆名入为左司郎中出知鼎州宇初名犯钦庙讳易名宇三丞寺监使淮西东路知济荣果合四州娶荣国公百禄女故其学得之范氏子晦侍学中原有外家典刑笔法尤工歴知雅恭简三州子仲坚是则家成都者太初家于崇庆之新津太和家于眉州之眉山仲方之后徙汉州之绵竹族尤大】
　　宋氏【宋氏唐季有任崇文馆校书郎讳玘者随僖宗西幸□家成都玘生绵州团练副使可思可思生太子舍人颢颢第进士仕唐颢生武信军节度推官格格仕宋朝生惟吉惟亮号无为先生生太常博士世修世修生球球与从兄弟璋后先登第球终职方员外郎按谱惟吉惟亮子孙众多相似也惟吉后为盛璋球诸从兄弟子孙相似也球后为盛按家传无为先生尝授经任公玠晚究易球仕至守洁身早退子先因世赏至县令亦中年退休子昌宗典荣资二州将曹东蜀会盐酒法弊坐籍没者又所在繋捕充斥独论列为不可法为士改犹申言不已由是罢归诸子曰训曰诲诸孙曰邈曰述曰逌曰运邈运登进士第邈终宣教郎余皆至守运总领财赋四川未及卒当时惜之】
　　勾氏【勾氏新繁华阳勾龙氏华阳郫温温皆祖勾望孔氏七十子曰井疆三国蜀曰扶其裔也唐末有曰惟立以扈卫僖宗为将军二子弇会王建攻彭州弇与勇烈侯杨晟死之防匿新繁民间遂新繁四世孙士良登庆厯六年第官至朝请大夫七子以赏以第皆有官第二子宗顔官至朝奉大夫第四子宗召与顔之长子涛迭登进士第涛贵在髙庙时宰相赵鼎实荐之鼎言蜀有鸿儒可充载华之任然姓与御名音同臣未敢荐高宗曰古即有勾龙氏遂自涪陵召涛而勾氏着矣涛言事称丄意繇郎曹问岁除给事中大抵以荐士为己任士因涛荐召凡数十人后多为名臣唐公文若其一也序其外制集云尔以是为权相忌遂出除潭州力辞乞祠许之乞归蜀不许寓居秀华亭卒子跃从子距路蹈跞典三州两持使节除职帅防卒余以赏任官官至孙云曰咏登宣和第第二其子辅登绍兴第赏为四川类省第一亦族子也成都者自居体始着三世以上惟曰出井疆莫可考居体登熙宁第官至朝请大夫王公素使东蜀知其贤延请权领懐安军事卒懐安居体素号乡先生著书为多诸生从之广多知名九子二以赏得官棓独乆游太学以恩得官二子昌世昌泰皆登第昌世官至朝散大夫位至郡守昌泰为四川类省第一尝除太学博士后徙将作丞又丞太府兼户曹郎出提举常平浙东移节浙西旋报罢归起知利州除职帅防卒从子子皆有官即成都温江以勾为氏犹曰勾惟立唐末入蜀即其祖亦曰避髙宗讳改为覆姓而世次率不合曰亷登进士官至朝议大夫诸子皆有官从子震雩同登进士即自郫成都者温江则以中立为祖曰是在雍熙间以宗学名曰中正之兄也中正生希仲亦世其学以科第位至光禄卿王公安石铭其墓曰勾宗华阳世实兆京其援据云尔】
　　常氏【京兆常氏为蜀人自宥始衮相唐母兄偕偕三世孙官戸部郎中扈卫僖宗驾入蜀者宥也谪授蜀川户掾卒葬江原二子包荒包防包荒子达选达子延昱负竒才雷公有终来平蜀寇一见竒之率从之谋有终守蜀数以书招致之延昱始来有功家成都卒乡人諡曰亷贞先生子禧禧四子珙瑑琮玘皆登科珙守三州长子景修彭州景修二子时中执中为郡守相自景以下名从中从才者为一世从土者为一世城垍盖珙诸曾孙城知均州垍有隐操蚤与荐以亲丧不复就类皆隐居东山余四十年蜀人大帅欲识之不可声闻于今隐然珙弟琮之子绩禧弟利涉之子镇踵登崇宁二年第初延昱出从雷公选子守元畱邛其后多通显以他郡故不书】
　　房氏【房氏以重为入蜀之祖重丞相龄八世孙也终新都令子谔为蜀太常少卿子四人皆以从为名从之诸子八人皆以知为名知之诸子亦八皆以昭为名曰昭应号虚谷子有传家文无名诗皆诣理曰昭庶洞晓乐道学仁宗朝以大臣为荐得旨赐对特授秘书郎合乐书行世国史有传昭之诸子十八人皆以审为名审能审基皆举进士审能官至朝议大夫审权着大乐演义即昭庻子也审之诸子三十八人皆以希为名希声甫冠与贡常官太学希叅登元丰第官至通议大夫希之诸子六十四人或荐或第或廕或恩或赠而名率不齐其知名者五人曰渊太学上舍生充太学录曰伟以恩得官而博学文辞知名西州又审权孙有曰玑曰永登政和宣和第曰时中赠官至通议大夫又一世诸子逾百人名尤不齐曰与之曰轵曰子中曰子邵曰震仲曰钜皆登科与之视诸从弟行独年髙宣和进士官至中奉大夫持节潼州路故诸从弟今多在子邵典州官至朝请郎震仲官朝请郎又一世诸子逾二百人惟大亮以典三州显咸以世科显余子及诸孙以赏得官者五今在官者二曰焘曰夀卿】
　　吕氏【吕氏自眉彭山迁成都三世始着曰懐玉曰公立曰陶世以风节闻陶世为元祐名臣三子传嗣延嗣縁嗣縁嗣坐党人子不达终右通直郎子焯当用给事遗奏补官靖康多难格不行商隐宜之凝之皆登第商隐第虽晚以四川类省第一与素望合胡公元质镇蜀荐之礼部侍郎李公焘以自代召入除国子博士兼国史院编修官迁宗正丞兼史院如初凝之以才为茶马使者陈公弥作宣抚沈公复见知后由茂州除阆州入对又以易学受知孝庙畱为太府寺丞与商隐同时防凝之卒商隐亦乞归除守崇庆卒子卢冝之登第最早所至有治声而坎率多异除通判彭州改辟通判茂州移黎州丁母忧辟通判成州除知简州拟通判绵州黎州简州罢非其罪复积二年迭闻兄弟丧卒于绵】
　　杜氏【杜翊世以死节显蜀旧守名其居曰忠义坊盖以劝也事详见于先贤志矣因其世祖甫来依严武武卒甫旅游衡阳二子宗文宗武畱蜀甫卒葬耒阳后返葬偃师故元稹志甫墓谓孙嗣业终父志或者其家竟莫能出蜀也家青城实宗文裔十世孙凖皇佑五年第进士官至朝散郎宰绵竹以卒妻黎携诸孤外氏家成都黎教子严必使世其家第二子即翊世绍圣元年第进士官至朝议大夫通判懐徳军靖康元年边冦作西羌亦张奄至城下凡三旬援兵不至城陷翊世先火其家乃自缢死事闻特赠正议大夫命官其后十人五子慥沈以赏得官孙逸老俊老廷老曾孙光祖大临以忠义遗泽得官翊世殁时慥弃官走视死所恸几絶见者皆为流涕遂以丧招母魂归葬余孙自曾及云今为士人指其门犹曰忠义杜云】
　　宇文氏【宇文氏望河南自得氏以来有谱其以史学传自唐諌议大夫借借子从礼为渠州司马因家于蜀后徙成都子孙又分六院曰成都曰双流曰广都曰绵竹曰严道曰阆中三院成都自司马至院莫知其世世有从仁者后可谱再世从元又一世从廷从卿又一世从崇从绪从惟继是子孙行率不类按谱始可类耳双流院自崇而次始登第曰册册登嘉祐第仕郡邑间卒李公大临称为西州顔子子昌龄乔龄昌龄少年登进士甲科神宗庙迁监察御史诏言事如侍御史徽宗初为刑部侍郎子常千宰诸孙伋僎价子震与乔龄之孙仁皆显价子震任任之子禨皆第进士子震典著作兼为郎出总赋淮东晚守潼川价位至兵部尚书出以徽猷学士歴典大藩邑人见其家迭盛凡四世几百年禨令中成州其诸从兄弟又寖显赏传至孙矣广都院自绪而下凡三世始登第曰邦彦邦彦初名褒登元丰第仕至郡相卒子闳中粹中虚中迭登第粹中第在第三后为尚书右丞虚中后为佥书枢密院事终国信使諡贞愍天下闻其諡哀而敬之时中赐进士第后以直龙图阁知潼川闳中及其子师尹师臯从子师申师献孙绍直绍良从孙绍寅绍奕尝为吏部郎典三州卒绍节典三州今被命绍直自郡守叅议大藩今奉祠绍猷绍彭绍荘今方典州子孙又多传视双流亦不胜书也惟成都房自崇至降凡三世始以子朴贵赠官朴登政和第朴族弟谷从子临望乆望日华孙如石如圭会孙开仲乐登第开仲今在官积世名位视双流广都为显而科第不愧族望矣绵竹房亦未为显然绪下孙之绍登第仕元丰间年余四十与时论不合致其仕号止止先生母舅范公镇也赋诗敬之司马公光亦敬之程公珦后守汉州其子颢頣从之游子辉以明经第一及第仕至郡守邦彦与辉同世次视之犹兄弟然粹中时中亦待辉之子思忠犹同母兄弟粹中任思忠以官时中又任思忠之子师孟辉从弟彬登元丰第仕至郡守复自绵竹迁郫子仔仲仔仕至郡相二子犹世其赏仲亦登第是又成都矣绵竹房率聨得书故略】
　　北刘氏【唐刘再思以御史从僖宗自蜀还京师畱其子孟温成都孟温以儒学传授成都中三子长璵伪蜀广政十年补石室教授卒门人共諡为寳中先生五世孙处厚处厚始登第四子靖翊翊世其科处安四子竢端竦竚竢竦亦登第刘氏家法方严长身伟貌世世称其家家城北异乡人入北门问刘氏乡人至谓之长刘然莅民率从厚至临难其方严始见处厚官至左朝请大夫范公祖禹第元祐循吏居之第三靖皆为张公浚幕客靖议不合流落州县受浚命往熈河刘惟辅军时惟辅军骄将属莫往独靖往惟辅战北为敌所杀后十余禩河南境复惟辅将属米知柔等来归始言状范公成大榜其所居节义坊为此翊竦赏皆传端虽不第从游甚众自孟温至是八世今又一传矣乡人以其五世不异籍尤义之】
　　南刘氏【刘氏谱载三世名字卒月日耳四世曰惟正曰惟盛曰惟道始详惟正之子钦惟盛之子长源后先登进士第钦使湖南官至朝议大夫黻后赐第入馆迁戸部郎官官至朝请大夫后长源绍兴初为监察御史典州除节官亦至朝请大夫两家子弟赏得官黻弟嶷知荆门军卒子述今典州长源子思学赏今亦传子参惟道三世孙始登第曰晋或赠或赏而不年者不书】北郭氏【蜀郭氏众多而家于北城者人号北郭矣其自叙亦曰出汾阳王有藏汾阳王丹书鐡劵可证也谱失其传今以稹为祖稹生承訜承訜生希朴博极羣书晚精于易乡人号曰有道先生李公畋为作知命録希朴前知死知命録所以作也四子仲曰友直蓄书嘉祐求遗书友直上千余卷皆秘阁所阙者叔曰友谅季曰友闻友文经学乡人号曰北郭先生仲叔氏子孙或家广都或从唐邓独北郭子孙不迁四子逢通选迪逢三子行中刚中闳中选行中迭登元丰元祐第通七子伦师中乆中大中宜中时中由中伦乆中同登崇宁第皆居甲科伦最通显初仕太子学録继迁博士出为郡刺史凡四十任其提举江南西路忤蔡京罢其帅潼川奏蠲虚额与都转运使不合遂致其仕防补子孙十有三乆中大观二年召入册定勑令后提举常平河北东路尝因星变上封事言新开边皆不毛地小人邀功肆为诞谩书首入邪等罢归吏部后复为郡守为刺史年六十一致仕大中有声太学上舍以释褐后召为诸王府记室兼讲书守两州三持使节事有异政由中防上舍异等登宣和第后给事中勾涛荐之高庙题其姓名屏间歴守二州一持使节其学深文亦髙政事自儒学出尝守简州人至今思之选五子勉中美中登第迪二子黄中登第三子皆有惠政官皆转而二子至大夫余子又多以子贵赠官北郭以中名者凡二十有六人】
　　杨氏【杨氏自潼川徙郫继徙成都谱实祖唐盈川令炯炯谪梓州司马叅军迁盈川既卒官还葬潼因家焉盈川十一世孙天惠始家于郫以儒学称自号回光居士元符末应诏上书入崇宁党籍生伯詹伯詹游太学十年不成受世赏四十二年以迪功郎年劳陞从政郎以卒时又谓不成乡人以其道不行于时而自乐终其身共以靖安先生易其名其成乃如此子祖识家成都登第后不乐仕栖迟州县间沈公价汪公应辰镇蜀闻其名辟至幕府自是持节典藩视再世为显蜀士论世不称其官称其德又諡曰乐行先生三子韶甫第进士诸孙叔寅以赏得官】
　　城南郭氏【自陈来成都居来寨郭氏曰从一亦祖汾阳曰吾蔡川司徒家以子贵赠朝奉郎子溥登大观第初名将后更今名进士题名中实二名也尝为枢密院编修官迁国子监丞出守剑州积官朝请大夫赠至左金紫光禄大夫四子伸似仪俦伸登宣和第俦登绍兴第似仪则赏延者伸官至朝请大夫职直敷文阁镇兴元兼安抚利州似俦早死金紫荩伸仪累赠云伸及仪赏及世至似俦之子于是三畏三聘三握三接皆传又传至诸孙曰可道曰徳柄今惟徳柄在子孙散居城中城南尤显亦成都百年故家】
　　施氏【施氏谓鲁施季叔之后唐友谅从僖宗入蜀不归居岷山下七世孙光祚始居成都碧鸡坊又三世庭臣徳脩同登宣和第从兄弟也庭臣髙宗朝为中书舍人晚居潭州卒徳脩尝除将作簿兼秘书丞出守洋邛二州除简州卒子次卨次尹皆以赏得官次尹官至朝请大夫今传其子坤之昔登绍兴第曰晋卿又徳脩从子也庭臣子渊然仲舒登绍兴第位至司农少卿迁中书门下省检正诸房文字子棐又世其科渊然虽不显以文称于时初庭臣置田二顷赡宗族之贫徽猷阁直学士胡公寅为之记其族至今赖之】
　　杨氏【杨最晚出自简徙成都祖庆安至孙始有登进士第者四世孙承承子景温又世科其盛也四世孙至同荐者十有二是举登进士第者四又同堂兄弟皆复名以望为行蜀人号四望从望民望最显从望知蜀州有子曰之言登进士第今知州民望位于朝歴左司郎中移太常少卿出知绵州甫半载复以太府少卿总蜀赋又移两节职自直秘阁加直显谟阁有子曰之复今通判绵州民望有清名又名文章尝自叙其世自四世庆安已上得三世坟墓七世而上无咨考至谓唐宋氏族之学不明谱牒遂废特起者耻其初微而不志昭穆甚者或求附甲族而过于傅防近世言其先者必自唐扈三宗西幸或游至蜀居焉何古之蜀独无人也且以杨氏之言在华在蜀皆承姓于姬而受氏于晋霍杨韩魏皆姬姓也傥于其攴别考证未明则不必慕他郡之盛而必求其迁徙之故也近世以族著者因以附见焉】
　　郫县何氏【汉自何武死后不絶亦幸矣子况载武丧如北邙山瘗焉庐其下公孙述诛蜀平况以丧归郫葬县东南按史武兄霸弟显兄弟五人皆有名按志武后曰随显后曰包兄弟五人包子攀又皆有名曰英曰宗曰祗虽见之志第曰郫人尔莫知为武后也按谱武二世孙曰英五世曰宗宗子攀然英见之志在武兄弟前攀父曰包又与谱异或者谱为未详不然何氏世世有谱当为蜀氏族第一矣然自汉至晋武弟显之后犹传如志云亦盛也谱逺不可尽考或居长安或徙江南唐季有干符进士待诏翰林知节自谓武裔后僖宗幸蜀加知制诰因归郫卒葬膏泽乡孙伟登太平兴国进士第尝记景徳寺邑人推为先生七子子孙散居成都崇庆遂阆彭之崇庆永康之江而武之族蕃矣伟三世孙邦基登元丰第官至朝议大夫赏及从子孙又三世俊茂登绍兴第徙崇庆伟从子继甫继甫曾孙援登大观第铉孙硕颐预又世科而家成都者曰腾登绍兴第至郡守亦自郫徙去】
　　王氏【王氏曰简随唐僖宗入蜀因畱蜀四世坦为郫人赠通奉大夫子冕定国览定国登治平四年第更名觉正和二年以直龙图阁知桂州讨杀溪洞蛮有功进显谟待制三年丐祠得提举成都玉局观卒累赠特进冕子梅以觉防补将仕郎览补登仕郎觉三子曰檝补登仕郎随觉宦南方充广西经畧司内机法檄至邕州染瘴卒朝廷以檝死特命长子焕以官焕官至从政郎曰权补将仕郎曰棣补承务郎累官朝奉大夫通判巴州棣子焘将仕郎熹卒于承议郎】
　　邵氏【邵氏以唐郜城令锡为祖燕其始封也宋初自丹阳闻岷山胜槩来家于岷之阳曰庆余三世曰才始登治平第尝入尚书为郎赠其父仲良为大中大夫子孙皆官长子充官至朝请大夫赏又传三子赠才官至银青光禄大夫邵公溥抚蜀帅言丹阳邵公必尝荐洛邵公雍于神庙溥盖雍之孙故溥讲丹阳好待充如兄邵氏在蜀于是为故家矣】
　　申氏【申氏贯北京蜀广政中曰干臣始来青城子孙居郫干臣四世孙曰起曰宗起累赠朝请大夫有子曰祖锡曰积中同登元丰五年第祖锡终朝奉大夫积中终奉议郎永兴军路提举学事祖锡子説终宣教郎诜廸功郎积中子诠以臣僚列奏积中孝行特授将仕郎终于雒县丞孙伯时登淳熈元年进士第终晋原主簿宗始徙温江四世孙曰叔度五世曰叔检叔懐皆登进士第】詹氏【詹氏贯邛州安仁曰文举以子贵累赠正议大夫子曰权登元丰进士第终于巴州权子廷哲廷硕廷彦自邛始迁居郫廷哲终通直郎廷硕终朝请郎廷彦终从政郎廷哲之子廷彦之子吁皆登进士第】
　　张氏【张氏俞隐居岷山七被诏命不赴赐以官又乞回授其父号曰白云先生大节见国史事见先贤篇俞二子石民楚民登元丰进士第官至正奉大夫子曰吉甫以赏终朝奉大夫子伯振又以赏为青城令卒官石民死子云从孙文叔夏曾孙山父】
　　王氏【王氏望太原唐末避乱入蜀居郫曰彦生四子次子曰延夀生四子次子曰景以孝名邑人号王孝子景生四子曰庆祖庆柔庆余庆宗传世特盛散居成都永康资中富顺惟庆宗之后不迁至曾孙防登大观第位至守孙曰朴为朝议大夫赏传至孙它院子孙或赏或第每歳上巳阖族无逺近共脩祀事于县东之茔人指为孝子冢】
　　杨氏【杨氏居郫县凡四世至迈始第进士官至左朝议大夫直秘阁主管环庆路经略安抚司公事累赠文叔渊光禄大夫迈卒累赠宣奉大夫迈子衍朝请大夫邛州曰思成儒林郎乆成二子蕃卿从政郎萃卿修职郎思成一子汉卿将仕郎】
　　张氏【张氏昔望崇庆之永康门望如初有迁于郫之犀浦镇其为族望亦称克尚五子第三子曰砺即迁犀浦者砺孙曰天迪曰焕曾孙曰汾曰洙曰汉孙曰峄曰岐皆擢进士第又有迁于崇宁者其后视犀浦尤显】
　　文氏【文氏以丹渊先生同为望同贯潼川之安泰位虽未高以苏先生轼为友名重当时其文号丹渊集同官西川乐岷山胜槩欲家焉不果子孙始来居郫有丹渊集曾孙仔绍兴丙子进士青城尉卒四世故书尚无恙】
　　新繁彭氏【彭氏曰景直唐中宗时为太常六世孙敬先常以左拾遗随僖宗入蜀家于普州敬先孙济民携二子由普徙益长子生福次子生乗乘于宋仁宗朝翰林学士国史有传乗卒三子不克归国史载乘为华阳人繁华阳皆成都而乗实以太平兴国八年生于繁见于故待制韩公驹所为跨鼇先生李公新集序曰繁上则彭乘之又辞云福生显行显行曾孙登政和二年进士第官至左朝散大夫知彭州赠其父望官至朝议大夫二子极材以廕补官卒季子杰从子仁彻同年贡于乡仁彻登第官至文林郎极子亦第进士不待年致仕】
　　周氏【周氏望汝南入蜀家于繁曰赟之孙顼有隠徳号正晦先生二子曰洙曰淳洙生表权淳生庚庚生尹及申表权尹同登庆厯六年进士第表权后知汉州尹知梓州蘓文忠公轼文定公辙时皆在朝各赋诗送之初李稷使蜀茶为蜀病表权与尹论合与稷异为稷诬奏罢去尹尝知利州后为侍御史奉使入蜀迎母靣赐五品服还至陜除节荆湖北路后知眉州丁母丧丧除入为主客郎迁考功兼权吏部元祐四年表权再知汉州表权奏改名表臣尹自是守梓梓汉相望即此时也两家二大人年又髙表臣初知汉州尹知利州父皆及见之朱衣银章子所逊也表臣三子克冕元尹四子禔禧祁祠元及祠后先登第余子以赏得官庚弟庾表臣弟表民尹弟申庾之子丙吉平申之子禴祉禩丙之子夀松而表民之孙夏卿或以赏或以恩皆在官独祉典二大州曰剑曰汉仕为显】
　　双流宋氏【宋氏望京兆隋谏官遂以直言得罪流蜀隆山卒葬隆山隆山后以明皇讳改彭山比及四世少长逾二百人及珽　作入中朝为正议大夫扈僖宗狩复还歴眉彭二州刺史归瘗彭山子五人号五房宋长子渝生览　作览生祚始居成都之双流祚二子承荣承庆承荣生堂举贤良方正成都府府学説书名载国史承庆生文礼以子右贤右仁同登庆厯第后赠朝散大夫右仁生桓桓生京京生衍同登科聨四世右贤孙良孺曾孙徳之祖孙又相继登科徳之尝为四川类省第一皆文礼之后也熙宁中邑令徐九思表其坊曰丛桂作堂于邑东延夀院绘五世像号丛桂堂邑人荣之有散而居汴居大安客歴阳徙依政者皆祖諌官今居崇庆者又自双流徙其居汴者即公延渥之后谱称延渥后更名渥有女孝章皇后其后谱闻唯彭山双流依政谱可考子孙文行闻于时者众独双流以成都故详】
　　邓氏【邓氏曰元明居梓中江以富名王建繇阆来围成都元明开帑廪惟建取前后数百万计建欲官之元明曰不愿也愿公安辑一方不然两川皆鱼肉矣建欣纳官其子宏中州刺史宏生隆孟蜀时为资州刺史二子曰镕曰钊钊生文溥文溥生琛均顺荐乱琛文谒高赀且谕诸富人无靳邑人以故保全家顿贫徙双流以经学诱后生羣聚至数百人翕然知学有子曰至学益大号二江先生范公镇为之友荣公百禄从之游以子贵至赠太师琛亦赠太保琛生六子至其一也至四子绾縯缜先后登科绾试礼部为第一季登科时神宗临轩绾为翰林学士侍唱名至绾缜下殿谢子洵仁洵武从子邰聨唱名于是绾聨谢执政因秦邓至善教上曰知之于是时邓氏以为宠绾后除龙图阁直学士知邓州改知滁州洵仁尚书右丞洵武知枢宻院洵武子雍亦以侍从终以故赏延子孙为多凡子孙之散居者曰成都曰泸曰嘉曰广安曰懐安之古城镇曰普曰防而双流族所未显者惟二江先生至之兄弟之后亦异矣雍子椿机位至郡守椿念再世名位在宣政童蔡间率太息一日得洵武谏伐燕防亟乞蜀守汪公应辰识之应辰曰事具国史矣亦为之跋椿哭先墓下以告蜀土谓为人孙如此皆贤之】
　　张氏【张氏汉纲之后纲卒瘗犍为武阳唐大中时有天祺者自武阳徙江源卒瘗后有白檀生墓间号白檀张氏五传至中理举逸民不就即拜将作监主簿子曰公谨元祐五年五经出身累赠少师公谨之子深徙双流登崇宁第累迁防州路转运判官张丞相浚宣抚川陜承制黜陟除深潼川路提点刑狱改转运副使迁知夔州中书舍人勾涛论马政力荐深除管川陜茶马继除都转运使以制置使胡公世将议酒法不合改除泸州因母祠请老子孙多以赏得官子珏慎孙徽之安之皆郡守】
　　张氏【张氏先世曰守珪朝奉大夫若讷若愚孙协一再世弟兄登科协为诗有唐人风后终于宣议郎其弟终茂州别驾】
　　郭氏【郭氏先世曰绛以至孝有声州里子卯贡上庠中第官终于部刺史秦丞相桧与卯有庠序之旧及当国卯絶弗与通歴相三郡家食凡一十八年晚年号亦乐居士子皆以赏惟民复世其科尝入为宗正丞知崇庆府除夔州路转运判官未赴卒孙以祖赏得官曰道子】
　　梁氏【梁氏七世曰介绍兴丁丑进士第三人为校书郎乞彭州归迁利州路转运判官兼四川宣抚司叅议官改知泸州居嵗余民夷便安之诏改泸南兼安抚一路以旌其能泸州为一路安抚自介始梁丞相克家荐之有旨诏赴行在道遇病辞得主管冲佑观再召又辞除知遂宁府未赴卒二子皆得官曰种曰穆从子自类省奏名曰梓】
　　李氏【李氏系出陇西自叙云七世祖骐隠五季间闻蜀多名山遂挈二子及宗属自鼎沣入蜀游岷峨栖于雅州之瓦屋世祖迪为儒生其家双流自曾祖元义元义生文显文显生某某亦学道因出游学放浪山水间不归其也以衣冠三子师尹庾崧卿庾入太学与四方贤士交独于李光泰发最厚晚乐善好施子大年甚似之二子嘉谋嘉猷同登第嘉猷好学工诗文官至宣教郎嘉谋尝入为宗正丞出守二州继持节作牧又典州云】
　　广都费氏【费氏自叙曰大费佐禹平水土有功今其裔也史册费氏多贤其入蜀莫知何自从常璩华阳国志赞先贤曰师义至仁费奉君贻字也贻不仕公孙述佯狂漆身墓今在成都东南则蜀有费旧矣曰祎曰诗墓皆在诗子立孙盛蜀世谱云益州诸费有名位者多诗之后南宋时游为寜蜀郡太守墓亦在双石阙甚伟广都北有乡曰石柱双指阙也王氏伪蜀有曰宗陶曰叔熊皆为辅佐宗陶之后为广都房叔熊之后为沙渠镇房宗陶子曰顺初顺初有族子曰黄裳举孟蜀进士第一孙曰韬韬生传诲传诲生得珪得璋得珪生惟亮惟古惟亮生襄举孝亷惟古生二子曰防调蒲江簿曰求登熙宁第官虽止眉山令而博学为乡先生求生开开生枢机桓朴植子申之孙士戣士寅士威皆后先登第申之孙士寅又于四川类省第一士寅终右史士戣典州防之子曰汝弼孙曰安中曾孙曰行之孙曰士兖汝弼行之安中士兖亦后先登第行之常于中书门下省检正诸房公事终直寳文阁沙渠房亦蕃登第相望实邛州惟双流盖广都别名在汉曰广都隋以讳更为双流唐兼存之故双流房日振旧游太学登绍兴第三子太猷太川太临实世其科太川后为四川类省第一太猷典州虽两邑子孙繁简不齐实望族也】
　　马氏【马氏族七世曰防尝登进士第不克显曰骐始着骐登绍兴进士第执政杨公椿荐之高庙有旨召骐辞召乃发赐对除军器监主簿孝宗初元迁起居舍人兼侍讲权中书舍人有旨权直学士丐祠除知遂宁眉州使权潼川路知潼川除秘阁脩撰奉祠知泸州再知遂宁除右文殿脩撰再知潼川卒有子觉世其科自郡守召为太府少卿从子兴孙亦登第】
　　张氏【张氏族世曰大同登绍兴进士第尝教授成都觧官不复出三奉祠禄多著书号淡斋先生子敬修从子聿修皆登科】
　　温江文氏【文氏自谓汉文翁裔有龟年者唐干符中明经及第至彰明令孙曰谷为孟蜀侍御史再传曰大章仕宋为国子祭酒谷兄弟五人一居汉州一居梓一居绵一居邛一居温江云居温江者曰祥有经学邑人师之曽孙詧遂登元丰第积官及赠至中奉大夫二子振道振竒孙人中族子振徳振鹭诸从孙定中安中衡中达之继世登第】
　　袁氏【袁氏以天纲为祖史曰天纲益州成都人也温江西二十里曰淘坝镇有井号天纲井其裔环居井侧有名芝者于镇建寺有异应费元量杨徽胡叔豹皆蜀贤大夫为之记载芝子孙蕃衍镇莫能容四世子昌年遂徙温江鸿为广文馆生试中上游县为立擢秀坊子孙遂连取名第自省大才大明大声仲午桂凡七人乡举中选者过倍】
　　寋氏【寋氏祖蹇叔唐有侍臣曰蹇道原从僖宗西廵僖宗谓曰蹇不利东北因更氏曰寋后有居懐安军金堂曰逢生二子长曰□□生汝明皆登第为金堂开家及曰绾徙温江子汝砺迪功郎汝能赠承事郎子孙皆登第者曰克谐曰谊曰骐曰寅望】
　　新都沈氏【沈氏唐末有工部郎中穆之随僖宗入蜀居新都之弥牟镇穆之世孙卣绍兴进士官至朝奉郎知荣州一世孙曰浚明曰子震曰恪曰枢十一世孙曰仲巽浚明子震仲巽皆第进士浚明子震官至通直郎仲巽修职郎恪以赏枢以恩皆得官枢迪功郎】
　　楮币谱【蜀民以钱重难于转输始制楮为劵表里印记隠密题号朱墨间错私自叅騐书缗钱之数以便贸易谓之交子凡遇出纳本一贯取三十钱为息其后富民十六户主之寻亦赀衰不能相偿争讼数起大中祥符末薛公田为转运使请宫置交子务以权其出入不报寇公瑊守蜀乞废交子不用会瑊去而田代之诏田与转运使张若谷度其利害田若谷议以废交子为非便请为置务禁民私造条奏甚悉又诏梓州路提刑王继明与田若谷共议田等议如初诏从之始置益州交子务时天圣元年十一月也自二年二月为始至三年二月终凡为交子一百二十五万六千三百四十贯其后每界视此数为准交子旧以二月二十日起界清献公为记时以迁至七月也熙宁五年续添造一界其数如前作两界行使从监官戴防之请也每道初为钱一贯至十贯寳元二年以十分为率其八分每道为钱十贯其二分每道五道若一贯至四贯六贯至九贯更不书放熈寜元年始以六分书造一贯四分书造五百重轻相权易于流转于是防又请置抄纸院以革伪造之弊引有两界与官自抄纸皆自防始大观元年五月改交子务为钱引务所铸印凡六曰勅字曰大料例曰年限曰背印皆以墨曰青靣以蓝曰红团以朱六印皆饬以花纹红团背印则以故事监官一员元丰元年增一员掌典十人贴书六十九人印匠八十一人雕匠六人铸匠二人杂役凡十一二人廪给各有差所用之纸初自置场以交子务官兼领后虑其有弊以他官董其事隆兴元年始特置官一员莅之移寓城西净众寺绍熈五年始创抄纸场于寺之旁遣官治其中抄匠六十一人杂役三十人凡引一界满纳旧易新率千人取钱六十四曰贯头钱天圣初止三十建炎初增八绍兴十一年乃增今数其纳换不尽者曰水火不到钱今一界所收并贯头钱凡一百九十万道总领所取以供军储所印之数自元丰元年兼收两界之后绍圣元年增一十五万元符元年增四十八万道祖额每界以一百八十八万六千三百四十为额以交子入陜西转用故也崇寜间用兵陜西开拓境土通行引法以助兵费元年增二百万二年增一千二百四十三万五千四年增五百七万五千大观元年増五百五十四万五千六百六十六比至换界以新引一当旧引四引法大壊寻有诏自四十一界至四十三界更不许换四十四界止依天圣旧额仍不得越铜钱界建炎二年罢铸钱复用元符所増之数绍兴元年増六十万二年增一百四十万三年増五百万四年增五百七十万五年增二百万六年増六百万皆以给利夔两路军费七年有旨不许泛印八年以边报急阙增三百万充籴买九年以移屯陜西合给籴本及陜西六路新复州军衣赐增二百万增数既多佥书枢密院事楼照奉使陜西奏禁泛科始定着刑章十年以赡军急阙增五百万十三年以都运司之请增四百万二十九年以增招军兵椿办犒赏总领所请增一百七十万诏从之自后累增五百余万凡两界共为钱引四千六百四十七万二千六百八十绍熈二年有旨将八十三界钱引展一界行使増印　一百九十万以偿总领所兑引贯头水火不到钱之数庆元三年总领所奏以成都潼川利州三路旱塲制置司减免民间租赋乞增印钱引以备对补有余以充赈济诏增一百万逮今合四千九百三十七万一千六百八十道矣而又伪造窃行足以乱真引日益增钱日益销子母不能相权然有称提之法以钱称提者引价低则官出藏镪增价与民市引是也以法称提者凡民以钱输官当折引则以一贯二百八十为限是也盖有钱则有引天圣所印之数视钱以为准者也自军兴増科凿空为钱天下大计仰给于纸犹幸守和议引之出纳有常半藏诸司之库半流转于民维持不壊识者有忧其在军旅之际乎
<史部,地理类,都会郡县之属,四川通志,卷四十六>
<史部,地理类,都会郡县之属,四川通志,卷四十六>
<史部,地理类,都会郡县之属,四川通志,卷四十六>】




　　牋纸谱【古者书契多编以竹简其次用缣帛至以木肤麻头敝布鱼网为纸自东汉蔡伦始简太重缣稍贵人遂以纸为便伦宦者也传多称其能然受宫掖风防谄亲贵犹宦者态也智足以创物而亦足以杀身第于文字有功人至今称蔡伦纸今天下皆以木肤为纸而蜀中乃尽用蔡伦法牋纸有玉版有贡余有经屑有表光玉版贡余杂以旧布破履乱麻为之惟经屑表光非乱麻不用于是造纸者庙以祀蔡伦矣庙在大东门雪峰院每遇岁时祭祀香火累累不絶　易以西南为坤位而吾蜀西南重厚不浮此坤之性也故物生蜀者视他方为重厚凡纸亦然此地之宜也府城之南五里有百花潭支流为二皆有桥焉其一玉溪其一薛涛以纸为业者家其旁锦江水濯锦益鲜明故谓之锦江以浣花潭水造纸故佳其亦水之宜矣江旁凿臼为碓上下相接凡造纸之物必杵之使烂涤之使洁然后随其广狭长短之制以造砑则为布纹为绫绮为人物花木为虫鸟为鼎彝花纹虽多变大抵因时之宜非意为之也纸以人得名者有谢公有薛涛所谓谢公者谢司封景初师厚师厚创牋样以便书画因以为名薛涛本长安良家女父郧因官寓蜀而卒母孀养涛及筓以诗闻外又能扫眉涂粉与士族不侔客有窃与之宴语时韦中令臯镇蜀召令侍酒赋诗僚佐多士为之改观期岁中令议以校书郎奏请之防军曰不可遂止涛出入幕府自臯至李徳裕凡歴事十一镇皆以诗受知其间与涛唱和者元稹白居易牛僧孺令狐楚裴度严绶张籍杜牧刘禹锡呉武陵张祐余皆名士记载凡二十人竞有酬和涛侨止百花潭躬撰深红小彩牋裁书供吟献酬贤杰时谓之薛涛牋晚岁居碧鸡坊剏吟诗楼偃息于上后段文昌再镇成都太和岁涛卒年七十三文昌为撰墓志谢公有十色牋深红粉红杏红明黄深青浅青深緑浅緑铜緑浅云即十色也杨文公亿谈苑载韩浦寄弟诗云十様蛮牋出益州寄来新自浣花头谢公牋出于此乎涛所制牋特深红一色尔伪蜀王衍赐金堂县令张蠙霞光牋五百幅霞光彩疑即今之彤霞牋亦深红色也盖以胭脂染色最为靡丽范公成大亦爱之然更梅溽则色败萎黄尤难致逺公以为恨一时把玩固不为乆计也　凡纸皆有连二连三连四售者连四一名曰船牋又有青白牋背青靣白有学士牋长不满尺小学士牋又半之仿姑苏作杂色粉纸曰假苏牋皆印金银花于上承平前辈盖常用之中废不作比始复为之然姑苏纸多布纹而假苏牋皆罗纹惟纸骨柔薄耳若加厚壮则可胜苏牋也蜀牋体重一夫之力仅能荷五百番四方例贵川牋盖以其逺号难致然徽纸池纸竹纸在蜀蜀】
　　【人爱其轻细客贩至成都每番视川牋价防三倍范公在镇二年止用蜀纸省公帑甚多且怪蜀诸司及州县缄牍必用徽池纸范公用蜀纸重所轻也蜀人事上则不致轻所重矣此以价大小言也余得之蜀士云澄心堂纸取李氏澄心堂様制也盖表光之所轻脆而精絶者中等则名曰玉冰纸最下者曰冷金牋　广都纸有四色一曰假山南二曰假荣三曰冉村四曰竹丝皆以禇皮为之其视浣花牋纸清洁凡公私簿书契劵图籍文牒皆取给于是广幅无粉者谓之假山南狭幅有粉者谓之假荣造于冉村曰清水造于龙溪乡曰竹纸蜀中经史子集皆以此纸传印而竹丝之轻细似池纸视上三色价稍贵近年又仿徽池法作胜池纸亦可用但未甚精致尔　双流纸出于广都每幅方尺许品最下用最广而价亦最贱双流实无有也而以为名盖隋炀帝始改广都曰双流疑纸名自隋始也亦名小灰纸】
　　蜀锦谱【蜀以锦擅名天下故城名以锦官江名以濯锦而蜀都赋云贝锦斐成濯色江波游蜀记云成都有九璧村出美锦岁充贡宋朝岁输上供等锦帛转运司给其费而府掌其事元丰六年吕大防始建锦院于府治之东募军匠五百人织造置官以莅之创楼于前以为积藏待发之所榜曰锦官公又为之记其略云设机百五十四日用挽综之工百六十四用杼之工五十四练染之工十一纺绎之工百一十而后足役岁费丝权以两者一十二万五千红蓝紫茢之类以斤者二十一万一千而后足用织室吏舍出纳之府为屋百一十七间而后足居自今考之当时所织之锦其别有四曰土贡锦曰官告锦曰臣僚袄子锦曰广西锦总为六百九十疋而已】
　　转运司锦院织锦名色【即成都府锦院】
　　【土贡锦三疋花様八答晕锦】
　　【官告锦四百疋花样盘毬锦　　　　　　簇四金雕锦】
　　【葵花锦　　　　　　八答晕锦六答晕锦　　　　　翠池狮子锦】
　　【天下乐锦　　　　云鴈锦臣僚袄子锦八十七疋花样】
　　【簇四金雕锦　　　八答晕锦天下乐锦】
　　【广西锦二百疋花样真红锦一百疋】
　　【大窠狮子锦　　　大窠马打毬锦双窠云鴈锦　　　宜男百花锦】
　　【青緑锦一百疋宜男百花锦　　　青緑云鴈锦】
　　茶马司锦院织锦名色
　　【茶马司须知云逐年随蕃蛮中到马数多寡以用折传别无一定之数】
　　【绯甲被七八行锦】
　　【绯大被玛瑙锦】
　　【叙州真红大被褥　　　真红双连椅背】
　　【真红单椅背南平军】
　　【真红大被褥　　　真红双窠锦皁大被褥　　　　青太被褥】
　　【文州犒设红锦】
　　【细色锦名色青緑瑞草云鹤锦　青緑如意牡丹锦真红宜男百花锦　真红穿花鳯锦真红水林檎锦　　真红樱桃锦】
　　【真红雪花毬锦　　鵞黄水林檎锦紫皁段子锦　　　真红天马锦】
　　【真红飞鱼锦　　　真红聚八仙锦真红六金鱼锦　　秦州细法真红锦秦州中法真红锦　秦州鹿法真红锦真红湖州大百花孔雀锦　四色湖州百花
　　孔雀锦　　　　　二色湖州大百花孔雀锦】
　　器物谱【玉璧玉印各一印文似成信字雍州兵于成都县获之衞瓘以上之相国府魏咸熙元年于是司马氏宣示百官仍藏之府公孙述起成都自号成家三五之文殆述作也淳于古礼器也广汉什邡人段祖以献之益州刺史始兴王萧鉴高三尺六寸六分围三尺四寸圆如筩铜色如漆甚薄上有铜马以绳贯马令去地尺余灌之以水又以器盛水于下以芒茎当心跪注淳于以手振芒则声如雷清响良乆乃絶古所以节乐】
　　【古铁鉴一王宗寿字永年建族子得之江源下有篆文十二字宗寿览照见一青衣小儿坐酒楼上试令人访之青衣随至谓宗寿曰何以知我宗寿以实对青衣曰吾失此百年矣知在公处故此盘桓公其还我宗寿出而与之青衣剖腹纳长揖而去宗寿有辟谷吐纳之术或谓得之青衣今载其篆文云】

　　龙宫宝藏神和子铸永　年万岁
　　【铜印一广政十四年冬十月十五日彭山县副将头杨富获于江岸印有六面方各寸许皆有篆文两面共通一窍窍中三虗一实其直可贯其圆有规六靣篆文共八十二十分夹其窍六十均在四旁各成文章印过雕镂有窍靣各一十字无窍靣各十五字以印进上严筑作瑞篆记今楷其篆文备考一靣天国老君生万民治中国外国人和玺凡十五字其相对一靣云老君授生辅天下国安平受道人长生凡十五字又一靣虚无自然明日月辰星光凡十字其相对一靣云女致和气玉女致天医凡十字又一靣上国僊师天师老君道成明天地政玺凡十五字其相对一靣云上召吾拜无为大昊通天下洽气同玺凡十五字】
　　【小金印一建炎初卢公法原修治罗城役夫得之以献公因会乡老出而薄观有识其文者曰汉破氐羌侯五字字分作三行汉字居其一公以印寄帑绍兴十年胡公世将防于剡家湾张公寿一因取送胡公按汉土徳故印章以五成此先汉时物但不知封侯者为何人也】
　　【唐鐡劵二昭宗以赐陈敬瑄田令孜也劵形方如半甑纵长尺余横广不及二尺以金为字俱在军资库但金已剥落无余字益漫灭间有不可识者敬瑄以中和三年十月受赐令孜以四年十一月受赐僖宗犹在成都明年僖宗还京师后此八年当景福六年四月二人俱为王建所杀据新唐书盖同日死令孜与敬瑄实斲削唐室何功之有焉虽冒受此劵卒不可用天道果昭昭乎劵字益就漫灭可惜敬瑄劵文承防乐明龟作唐末之号令文章其气象类如此也其略曰烹巨鳌者鼎大于沧海斩长鲸者劔倚于青天旣立异勲充膺殊宠李晟免其十死子仪成其九功镇以金镛赐其鐡券后来继者岂在他人又曰致朕身安由卿忠荩前封公爵后锡郡王询于众情未惬羣望今赐卿鐡劵舍卿十死瑄鐡劵官宰臣姓名漫灭不可复识田令孜鐡劵文其略曰人臣之绩古今莫俦爵位不足以答元勲竹帛不足以纪大节式遵盛典用表殊庸宣赐骆谷扈从定难中兴社稷功臣仍恕十死宰臣裴澈敬瑄令孜与建罪等耳敬瑄令孜幸而不成是以建独曰叛方中和褒敬瑄功时曰子仪曰晟不得专美于前令孜又自有宦者来无此荣也识者谓墓石犹砢石尔无用也鐡劵其不类是乎使无一卷史书君子何所恃哉】
</div>
    <div class="pagination">
<a href="四川通志_page213.html">上一页</a><span>...</span><a href="四川通志_page209.html">209</a><a href="四川通志_page210.html">210</a><a href="四川通志_page211.html">211</a><a href="四川通志_page212.html">212</a><a href="四川通志_page213.html">213</a><span class="current-page">214</span><a href="四川通志_page215.html">215</a><a href="四川通志_page216.html">216</a><a href="四川通志_page217.html">217</a><a href="四川通志_page218.html">218</a><a href="四川通志_page215.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
