<!DOCTYPE html>
<html>
<head>
    <meta charset="UTF-8">
    <title>蜀中广记 - 第 36 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>蜀中广记 - 第 36 页/共 91 页</h1>
    <div class="content">
　　（明）曹学佺 撰

　　○人物记第五

　　川东道

　　战国

　　巴蔓子巴之将军也七国称王之时巴方有乱蔓子请师于楚许以三城楚王救巴巴国既宁楚使请城蔓子曰藉楚之灵克弭祸难诚许楚王城将吾头徃谢之城不可得也乃自刎以头授楚使王叹曰使吾得臣若巴蔓子用城何为乃以上卿礼葬其头巴国葬其身亦以上卿礼

　　秦

　　寡妇清史失其氏巴人也其先得丹穴而擅其利数世家亦不赀清寡妇也能守其业用财自卫不见侵犯秦皇帝以为贞妇而客之为筑女怀清台太史公曰清穷乡寡妇礼抗万乘名显天下岂非以富耶按台在古涪陵县

　　西汉

　　扶嘉朐■〈月忍〉人秦始皇时云阳有妇人浣衣于汤溪水上见一物流近岸视之龙也惶骇伏地龙蟠据其身须臾去归而有娠弥月生嘉即能言道人祸福巧发竒中逺近神之及长有智谋沈毅端重汉高祖王于南郑闻其名徃见之因问计焉嘉劝高祖定三秦取闗中以形势制天下高祖以为廷尉刑罚无枉遂封于朐■〈月忍〉赐姓扶以其有匡扶之绩云

　　东汉

　　尹珎牂牁人桓帝时从汝南许愼学受五经还牂牁以教其乡于是南域人始知学仕
　　严尊字王思巴郡人为扬州刺史惠爱每当在民迁官吏民塞路扳辕诏遂留之居官十八年卒百姓若丧考妣义送者赍钱百万欲以赡其家王思子徐州刺史羽不受送吏义崇不忍持还乃散以为食食行客
　　三贞者巴郡马妙祈妻义王元愦妻姬赵募君妻华也咸夙丧夫执共姜之节守一醮之礼郡人号曰三贞永初中广汉汉中羌反虐及巴郡三贞恐见辱同时自沈于西汉水恒有黄鸟鸣其亡处徘徊焉国人哀之乃作诗曰闗闗黄鸟爰集于树窈窕淑女是绣是黼惟彼绣黼其心匪石嗟尔临川邈不可获

　　三国

　　董和字幼宰江州人初仕刘璋为成都令是时蜀主富实俗尚奢侈和躬率以俭所在皆移风迁巴东属国都尉吏民相携乞留璋听留二年迁益州郡太守南土爱而信之先主定蜀征和为掌军中郎将与诸葛亮并署左将军大司马府事献可替否共为驩交自和居官食禄外牧殊域内干机衡二十余年死之日家无儋石之财亮后为丞相教与羣下云董幼宰参署七年事有不至至于十反来相启告其追思之如此子允
　　董允字休昭先主以为太子舍人徙洗马后主即位迁黄门侍郎丞相亮将北征以允秉心公亮欲任以宫省之事上疏曰侍郎董允先帝简拔以遗陛下愚以为宫中之事无大小悉以委之必能禆补阙漏有所广益寻迁侍中领虎贲中郎将允处事为防制甚尽匡救之理后主严惮焉及渐长大爱宦者黄皓皓便僻佞慧欲自容入允上则正色匡主下则数责于皓皓以此不敢为非终允之世皓位不过黄门丞允尝与尚书令费祎中典军胡济等共期游宴严驾已办而郎中董恢诣允修敬恢年少官微见允停出逡巡求去允不许曰本所以出者欲与同好游谈也今君已自屈方展阔积舍此之谈就彼之宴非所谓也乃命解骖其守正下士凡此类

　　晋

　　文立字广休巴郡临江人少游蜀太学治毛诗三礼兼通羣书刺史费祎命为从事入为尚书郎复辟祎大将军东曹掾稍迁尚书蜀并于魏梁州建首为别驾从事咸熙元年举秀才除郎中晋武帝方欲怀纳梁益引致儁彦泰始二年拜立济阴太守武帝立太子以司徒李允为太傅齐王骠骑为少傅选立为中庶子立上疏曰伏惟皇太子春秋美茂盛德日新始建幼志诞陟大繇犹朝日初晖良寳耀璞侍从之臣宜简俊乂妙选贤彦使视观则覩礼容棣棣之则听纳当受嘉话骇耳之言静应道轨动有所采佐清初阳缉熙天光其任至重圣王详择诚非粪朽能可堪任臣闻之人臣之道量力受命其所不谐得以诚闻帝报曰古人称与田苏游非旧德乎立上故蜀大官及尽忠死事者子孙虽仕郡国或有不才同之齐民为剧又上诸葛亮蒋琬费祎等子孙流徙中畿宜见叙用一则以慰巴蜀民之心其次倾东呉士人之望事皆施行十年诏曰太子中庶子立忠贞清实有思理器干前在济阴政事修明后事东宫尽辅导之节昔光武平陇蜀皆收其才秀所以授济殊方伸叙幽滞也其以立为散骑常侍累辞不许上疏臣子之心愿从疏以求昵凡在人情贪从幽以致明斯实物性贤愚所同臣者何人能无此怀诚自审量边荒遗烬犬马老甚非左右机纳之器臣虽至愚处之何颜诏曰常伯之职简才而授何谦虚也立自内侍献可替否多所补纳甄致二州人士诠衡平当为士彦所宗故蜀尚书犍为程琼雅有德望素与立至厚武帝闻其名以问立立对曰臣至知其人但年垂八十禀性谦退无复当时之望不以上闻耳琼闻之曰广休可谓不党矣故吾善夫人也西界献马帝问立马何如对曰乞问太仆帝每善其恭愼迁卫尉犹兼都职中朝服其贤雅为时名卿连上表年老乞求解替还桑梓帝不听咸宁末卒帝縁立有怀旧性乃送葬于蜀使者护丧事郡县修坟茔当时荣之初安乐思公世子早没次子宜嗣而思公立所爱者立亟谏之不纳及爱子立骄暴二州人士皆欲表废立止之曰彼自暴其一门不及百姓当以先公故得尔也后安乐公淫乐无道何攀与上庸太守王崇涪陵太守张寅为书谏责称当思立言凡立章奏集为十篇诗赋论颂亦数十篇同郡毛楚杨崇皆有德美楚■〈牜羊〉牱崇武陵太守
　　母雅江州人忠厚沈晦然其性气凛不可犯以学冠四科贡于朝为夜郎太守威惠并茂殊俗怀畏

　　六朝

　　徐世谱鱼复人有勇力长于水战梁元帝时领水军又有巧性所造器械随机损益出人意表

　　唐

　　李阳冰宗室子合州人为当涂令工于篆书自言斯翁之后至小生曹喜蔡邕不足言尝与李夫人书云古篆于天地山川得方圆流峙之常于日月星辰得经纬昭回之度于云霞草木得霏布滋蔓之容于文物衣冠得揖逊周旋之体于眉目口鼻得喜怒惨舒之态于虫鱼鸟兽得屈伸飞动之理于骨角齿牙得拉撮咀啮之势随身万变任心所成舒元舆玉筯篆志云斯去千年冰生唐时千年有人谁能待之千年无人篆止于斯
　　李逺字求古云阳人也举咸通进士歴杭建二州刺史所至有善政声逺工于诗清婉有风骨省试题桥赋见文苑英华

　　宋

　　王文义大宁人景德中母疾笃割股和药以进母寻愈异日母卒庐墓坟去水逺无以涤奠器夜梦人示以泉源掘之果得泉事闻诏赐以衣其后万县有王相家贫力学父病亦割股和药而愈
　　赵开字应祥安居人登元和进士权辟雍正因买田尉氏与四方贤俊游询知天下利病如是七年慨然有通变救弊之志歴成都转运司判官遂奏罢宣和六年所増上供纲布十万疋减绵州下户支移利水脚钱十分之三又减蒲江六井元符至宣和所増盐额列其次第谓之鼠尾帐揭示乡户岁时所当输折科等实数俾人人具晓乡胥不得隐匿窜寄尝言财利之源当出于一我祖宗朝财计尽归三司诸道利源各归漕计故官省事理今惟并废以还漕司则利害可以参究而无牵掣窒碍之患矣因指陈搉茶买马五害请依嘉佑故事尽罢搉茶仍令转运司买马朝廷是其言即擢开都提举川陜茶马使推行之明年冬茶引取息至一百七十余万缗买马仍余二万疋张浚以枢密院使宣抚川蜀素知开善理财即承制拜开宣抚司随军转运使专一总领四川财赋开见浚曰蜀之民力尽矣锱铢不可加独榷货犹存赢余而贪猾任为己有互相隐匿惟不恤怨断而敢行庶可救一时之急浚遂委任不疑于是大变酒法法既流行民以为便初钱引两料通行纔二百五十万至是添印至四千一百九十余万人亦不厌其多宣司获伪引三十万盗五十人浚欲俱当死开请于伪引上加宣司印即为眞黜其徒使治币是一日获三十万钱而赦五十人之死也浚称善悉如开言最后又变盐法言者奏其不便诏以其章示浚浚不为变时浚欲得士死力费用不赀尽取办于开开算无遗策而财常有余呉玠为四川宣抚副使与开异趣数以饷馈不给诉于朝开亦自劾老惫求去朝廷未许乃特置四川安抚制置大使以席益为之而开复与席益不和朝廷既知开与玠及益有隙乃诏开赴行在以李迨代之会疾作以提举江州太平观寻加右文殿修撰都大主管川陜茶马而开已病累疏求去复提举太平观卒
　　谯定字天授涪陵人少喜学佛折其理归于儒后学易于郭曩氏为象数之学一日至汴闻程伊川讲道于洛即徃见弃其学而学焉遂得闻精义造诣愈至靖康初吕好问荐之钦宗召为崇政殿说书以议论不合辞不肯就金人入忭不知所在高宗渡江许翰复荐之闻定犹在汴因诏留守宗泽遣诣行在至维扬寓邸舍窭甚一中贵人偶与邻馈之食不受馈之衣亦不受委金而去定袖而归之上方欲用定会金兵又至定遂还蜀栖遁于青城山蜀人指其地曰谯岩称定为谯夫子后不知所终樵夫渔父时或见之世传以为仙
　　杨晨达州人宣和初试礼部第一丞相赵鼎荐其才召试馆职论荆蜀形势之说辟督府机宜俾抚谕四川呉玠馈遗过礼晨不欲阻其意及既还悉上都督府以佐军用
　　杨载涪州人尝愤刘豫僭窃因白张浚愿以白刄横行敌中欲手刄豫遂伪降金行反间计豫果被废浚言之于朝赐载从事郎
　　袁沔达州人未冠游太学靖康之难金骑再至上书言当东据成皋西临沔池以鋭士数千出唐邓经武闗以迎西归又自汝间道直走伊洛捣其巢穴则城下之师自解不报沔归汉中乃画利害十六事谒夔帅张上行荐之宣抚张浚以布衣参预谋议沔条十二事力诋谀佞用事者忌之沔度不能用遂拂衣而去
　　度正字周卿合州人绍兴元年歴官国子监丞上疏极言李全必反且进毙全三策进太常少卿适太庙灾为二说以献一则用朱熹之议一则因本朝庙制而参以朱熹之议迁礼部侍郎致仕进尚书所著有性善堂文集
　　赵性合州人当高宗之时秦桧用事性对策其略曰以括囊为深计臣知其人矣主和议者当之以首鼠为圆机臣知其人矣杜言路者当之考官大惊秦桧欲摭拾其罪会卒乃止
　　牟天一达州人幼孤力学作文师韩栁事母至孝母卒啜粥庐墓终丧不忍去与弟天棐义不异居友爱弥笃
　　何光觉昌州人淳熙进士性至孝母病渴値旱泉涸光觉竭诚祝天宅傍忽有一泉涌出进母病愈因甃为井
　　江彦清巴州人德佑初任珍州守元兵陷城彦清巷战而死是时永川有刘霖献计于重庆守张珏请复泸州珏以霖将兵既而元陷重庆霖被执不屈死之重庆有赵立登进士以上书忤贾似道被谪德佑初起为太社令湖北提刑使蜀趣诸将入卫至重庆元兵且至郡守张珏方图城守立无以复命自沈涪水而死
　　赵节妇者达州人婺居有凶人欲犯之胁以白刄不为动既而诱以百端终不可遂刺杀之
　　雍氏昌州人其夫昌化赵夘发也夘发以上舍登第权通判池州元兵渡江池守弃官去夘发摄州事知不可守乃谓雍氏曰城将破矣吾守臣不当去汝先出走雍氏曰君为命官我为命妇君为忠臣我独不能为忠臣妇乎因请先死夘发笑止之及兵薄池夘发晨起书几上曰君不可叛城不可降夫妻同死节义成双与雍盛服同缢死于从容堂张氏重庆人进士胡天启妻也嘉熙元年北兵至刼其母欲杀之
　　张氏哀号愿以身代不听卒杀之天启与妻呼天大骂贼将欲生之谓曰从我当入富贵愈骂不息贼怒同杀之

　　元

　　云山翁壁山人力学博洽而性豪放明玉珍据重庆召翁为万戸侯辞不就去隐五峯山有云山诗集行于世贾长卿长寿人淹贯书史以文书名世凡朝贵使蜀者无不求其文为槖中装

　　蜀中广记卷四十五

　　●钦定四库全书

　　蜀中广记卷四十六

　　（明）曹学佺 撰

　　○人物记第六

　　川南道属

　　宋

　　曹光实百丈县人父畴为静南军使光实少武勇轻财好施不事细行畴卒光实嗣职迁永平军节度使干德中太祖命王全斌平蜀俄而羣盗四起夷人张忠乐者尝行攻刼光实杀其徒党至是忠乐率众数千中夜奄至环其居鼓噪并进光实负其母突围而出贼杀其族三百余口又发其先墓光实诣全斌具以事白誓雪寃愤时蜀中诸郡未下乃图雅州地形要害兼陈攻取之策请先下之全斌乃令率兵先导果克其城获忠乐而甘心焉全斌因署光实义军都指挥使光实以所部尽平残冦知黎雅二州兼都巡检使安集劳来蛮族怀之会全斌遣光实入贡因言于上境内幸已乂安乞罢义军归农太祖喜谓左右曰此蜀中俊杰也诏升殿劳问遂以为黎州刺史累迁银夏绥宁府都巡检使是时李继捧既入朝其弟继迁逃入蕃落数为边患光实乘间掩袭破其族帐获继迁母妻继迁仅免使人绐光实乞降因致情欵期某日降于葭芦川光实信之及期继迁豫设伏兵光实至遂为所害帝闻之惊悼赗赙有加官其三子从子克明
　　曹克明字尧卿夷人之攻其从父光实也克明方生母抱之匿于苇蒲中以免克明既长喜兵法善骑射光实竒之补为衙内都虞候光实见绐李继迁殁于葭芦川克明时护辎重在后闻变惧军乱秘不发丧阳令人西来传光实命还军银州而潜入敌中得光实尸而还初蜀人留京师者禁不得归乡里克明以母老间道归李顺反欲胁克明授以官克明携母遁山谷得免及贼陷雅州克明募众数万人遂复名山等九县分兵嘉眉卭三州立七砦以邀贼遂复雅州蜀平擢西头供奉官黎州兵马监押以余寇未息权卭驻泊巡检明年陜路溃卒复攻雅州克明又平之入朝改内殿崇班为温台等七州都巡检使景德中改供备库副使知邕州谕降左右江三十六蛮峒独如洪峒恃险不至克明攻斩其首领陆木前枭于市与巡抚使曹利用大破澄海叛卒陈进于贵州及代还眞宗问南方事对称旨官其一子累迁知鼎州会交址季公藴寇邕州复改知邕州克明既至遣人入交址谕以利害公藴拜表谢罪迁克明西上阁门使歴知登舒邵鼎四州卒
　　田锡字表圣洪雅人少好读书善属文登太平兴国进士歴左拾遗直史馆上疏献军国要务者一朝廷大体者四其略请赏太原之功为驾驭戎臣之要机交州瘴海得之如获石田愿陛下务修德以来逺毋顿兵以挫鋭此大体之一今谏官不闻廷诤给事中不闻封驳左右史不闻记言动又御史不敢弹奏中书舍人未尝访以政事集贤院有书籍而无职官秘书省有职官而无图籍愿陛下择才任人使各司其局茍职业修举则威仪自严此大体之二迩者佛寺道宫悉皆轮奂又辟西苑广御池而尚书省湫隘尤甚郎曹无本局尚书无厅事九寺三监寓天街之两廊贡院就武成庙是岂太平之制度耶愿陛下别修省寺用列职官此大体之三按狱官枷杻钳锁并载刑书未闻以铁为枷况隆平之时将措刑不用而犹有非法之刑臣以为于法所无去之可矣此大体之四疏奏优诏褒答赐钱五十万时赵普为相令羣臣章奏先白相府锡移书于普责其失至公之体普即引咎谢之眞宗时为银台封驳司赐金紫求出罢知泰州锡耿介寡合未尝一趋权势之门居公庭危坐终日无懈容尝曰吾自立朝章疏五十有余皆谏臣任职之常言获从幸也岂可藏副本示后世以负谤时卖直之名耶悉命其子焚之所著有咸平集五十卷
　　朱台符字拱正眉山人十岁能属辞尝作黄山楼记为当时所称及长善辞赋太宗廷试贡士台符以尺晷成一赋登进士甲科歴京西转运副使时北边为梗台符上疏请择一介之使以修和好利以货财许以闗市如太祖故事使之怀恩畏威可以专力西鄙是一举而两得也台符又自请徃使时论韪之景德初为陜西转运再徙知洪州卒有集三十卷
　　苏洵字明允年二十七始发愤为学岁余举进士又举茂才异等皆不中乃悉燔常所为文闭戸益读书遂通六经百家之说下笔顷刻数千言及二子轼辙举省试蜀守张方平劝洵入京又为轼辙治装洵乃偕二子至京师以所著书二十二篇献于翰林学士欧阳修大竒之即以其书荐于朝并呈韩富诸公洵于是声名籍甚除秘书省校书郎是岁二子皆登高第会太常修纂建隆以来礼书乃以洵食文安县主簿禄同修太常因革礼一百卷书成未报而卒天子赐其家缣二百疋银二百两轼辙辞所赐求赠一官于是特赠光禄寺丞勅有司载其丧归蜀初洵至京王安石方有盛名求交于洵士大夫与欧阳修皆劝洵诣之洵终不答安石母死吊者倾朝洵亦不徃尝言曰凡事之不近人情者鲜不为大奸乃作辨奸论以讥之以为王衍卢杞合为一人后必乱天下闻者大骇及熙丰间人始服其先见
　　苏轼字子瞻嘉佑二年试礼部是时欧阳修知贡举得轼论为之惊喜然疑其客曽巩之作不敢以冠多士但置第二复以春秋对策居第一修尝自谓当避此人出一头地乃荐以才识兼茂科复荐制科对策入异等治平二年入判登闻鼓院英宗素闻其名欲以唐故事召入翰林知制诰宰相韩琦以为宜且培养其才使天下莫不畏慕降服然后取而用之乃无异辞今若骤用则天下未必以为然适足以累之也上曰与修记注琦复不可且请召试上曰试之者未知其能否耳轼岂不能耶及试二论复入异等遂直史馆会其父洵卒归蜀服阕还朝王安石欲变科举兴学校及创行新法轼皆上书论其不便安石怒使御史论奏其过穷治无所得轼遂请外通判杭州徙知密州上表以谢又以事不便于民者不敢言以诗托讽庶有补于国御史李定舒亶何正言摭其表语并诗以为讪谤逮台狱欲置之死久之不决神宗独怜之以黄州团练副使安置上数有意复轼当路者辄阻之一日手札移轼汝州轼未至汝上书自言有田在常愿得居之朝奏入夕报可哲宗立召为礼部郎中元佑元年迁中书舍人初祖宗时行差役法其后编户充役者不习其役又虐使之多至破产乡民至有终岁不得息者王安石改为免役使户差高下出钱雇役行法者过取病民司马光为相欲复差役差官置局轼与焉轼曰差役免役各有利害免役之害掊敛民财十室九空差役之害民尝在官不得专力于农而贪吏猾胥因縁为奸此二害轻重盖略等耳光曰于君何如轼曰三代之法兵农为一至秦始分为二唐之中叶变府兵为长征之卒农出谷帛以养兵兵出性命以卫民天下便之今免役之法实大类此公欲骤罢免役而行差役正如罢长征而复民兵盖未易也光不以为然轼又陈于政事堂光忿然作色轼曰昔韩魏公刺陜西义勇公争之甚力岂今日作相不许轼尽言耶光笑而谢之寻除翰林学士兼侍读尝锁宿禁中召入便殿宣仁太后谓轼曰卿为翰林学士此先帝意也先帝每诵卿文章必叹曰竒才竒才但未及进用卿耳轼不觉哭失声宣仁与哲宗亦泣左右皆泣已而命坐赐茶撤御前金莲烛送归院久之轼积论事当轴者所恨恐不见容乃请外补遂拜龙图阁学士知杭州轼直史馆时通判杭州二十年间再歴旧治兴利除害有德于民家奉画像众立生祠召为吏部尚书以弟辙除尚书右丞乃改翰林院学士承旨居数月复以谗请外乃以龙图阁学士知颖州未阅岁以兵部尚书召兼侍读寻迁礼部兼翰林侍读端明殿两学士礼兵两部尚书宣仁太后崩哲宗亲政复以两学士出知定州绍圣初御史论轼掌内外制日所作词命讥斥先朝遂以本官知英州寻贬宁逺军节度副使惠州安置居惠三年又贬琼州别驾居昌化徽宗立移亷州徙永州更三大赦还提玉局观复朝奉郎卒于常州轼自为举子及出而高科制举内外侍从歴典方州必以爱君为本忠规谠论挺挺大节所著述备列著作记中高宗即位赠资政殿学士又赠太师谥文忠三子迈逅过皆名士过最着
　　苏辙字子由年十九与兄轼同登进士科又同策制举时仁宗春秋高辙虑或倦勤因极言得失而于禁庭之际尤切大略谓今海内穷困而宫中赏赐不为限极国家内有养士养兵之费外有契丹西夏之奉又自为一阱以耗其遗余臣恐陛下以此得谤而民心不归也策入考官以为不逊请黜之仁宗曰以直言召人而以直言弃之天下其谓我何宰相不得已置之下等神宗立辙以丁父忧服除还朝王安石与论青苗之法辙曰以钱贷民使之出息本以救民非以为利也然出纳之际吏縁为奸虽有法不能禁钱入民手虽良民不免妄用及其纳钱虽富民不免踰限如此则恐鞭棰必用州县之事不胜烦矣安石以其言有理为之不言青苗者逾月后竟行之及安石遣八使之四方访求遗利辙以书力诋其非安石怒将加以罪陈升之止之乃以为河南推官元佑初为右司谏初熙宁时神宗以夏国内乱用兵攻讨乃于熙河増兰州于延安増安疆米脂等五砦至是辙言夏累遣使入境初不自言疆场之事然度其狡心有请兰州五砦之意彼若点积兵马屯聚境上而遣使求取五砦许之则畏兵而予不复感恩不许则边隙一开祸难无已惟圣心早赐裁断无使别致猖狂于是朝廷许还五砦夏国遂服进辙戸部侍郎累迁御史中丞自元佑一新庶政而元丰旧党多起邪谋于是吕大防刘挚欲稍引用以平夙怨辙面斥其非又上疏其略曰君子小人势同冰炭同处必争争则小人贪利忍耻击之难去君子洁身重义阻之易退议者乃欲召还元丰用事之臣谓之调停此辈若返必将残害正人渐复旧事惟陛下断自圣心勿使小人一进后有噬脐之悔疏入遂罢调停之议又言黄河北流正得水性而水官乃欲导之使东今回河虽罢减水尚存遂使河北生灵财力俱困今者西夏青唐外皆臣顺而熙河将吏创筑城堡侵其膏腴议纳纯忠夺其节钺若遂养成隙衅闗陜岂复安居又言天下皆思雇役而怨差役宜因弊修法为安民靖国之术拜尚书右丞寻进门下侍郎初辙议先机以五砦地界与夏朝廷虽许竟未决至是夏人遂发兵袭泾原屡为边害每以地界为辞大臣议欲用兵辙言此非西人之罪皆朝廷之不直宜责熙河帅臣不守诚信辄敢生事于是宣仁太后遂从辙议哲宗立李清臣为中书舍人邓润甫为尚书左丞二人稍复言熙丰事会廷试进士清臣撰策题即为邪说辙上书极谏哲宗怒辙书中引汉武以方先朝遂落职居汝州数月元丰诸臣皆会于朝连谪化州别驾循州安置徽宗即位徙永州岳州已而复大中大夫提举太平宫及太平当国再降再复致仕居许号颖滨遗老不复与人相见如是十年卒追复端明殿学士淳熙中谥文定辙性沈静简洁为文汪洋澹泊如其为人所著作亦详记中子三曰迟曰逅曰逊
　　苏过字叔党轼知杭州时过年十九以诗赋入浙江省试擢第一及轼为兵部尚书过任承务郎轼谪英州惠州儋耳后徙亷永过皆随侍凡父生理书夜寒暑所须虽一日百务皆不知难初至海上过为文曰志隐轼览之曰吾可以安于岛夷矣因命作孔子弟子列传及轼卒于常州过携其丧葬于汝州遂家永昌营湖阴水竹数亩名曰小斜川初监太原府税改知偃城县权判中山府皆以善政称
　　苏元老字子廷洵之从曽孙轼辙皆喜其为学黄庭坚以为苏氏之秀举进士歴通判彭州会茂州蛮叛帅司遽令招降元老叹曰威不足以服则恩不足以怀乃移书成都帅周焘曰此蛮跳梁山谷伺间窃发彼之所长我之所短惟施黔两州兵可与为敌若檄数千人倍道徃赴贤于官军十万也其次夔陜兵矣夔兵诱其前陜兵从其后不十日贼必破彼降而我受则威怀两得今不讨贼而先招之还必复叛不免重用兵矣焘得书即召与计事元老献策茂有两道当使正兵阵湿山而阴出竒兵捣刁溪与石泉擒之必矣焘不能用竟得罪后帅至如元老策蛮乃降歴进太常少卿时梁师成方用事自言其母常事轼有娠见逐而生已因縁欲见元老且求其文元老拒之言者遂论元老乃轼辙之孙学术议论皆仿从祖不宜在朝罢为提举明道宫元老笑曰昔颜子以附骥尾显名吾乃为门第所累那未几卒所著有苏元老集
　　李见富顺人父英恪尝诛王均有功擢知富顺监见读易于神龟山着易枢天禧令附驿以闻见不愿仕有诗云一片青山消不得满朝朱紫是何人是时纳溪有萧子云雅善诗文累征不就避迹紫囤谷号石泉子有诗行世卭州有李缯举八行不就以文史自娯着补注唐书二百卷
　　计用章卭州人天禧进士通判延安是时范雍为帅用章劝其修城练兵以备不测雍不听及元昊围城雍召问策用章曰惟有一死报国耳会大雪围解其后用章歴官都官员外郎
　　巢谷初名谷字符修眉山人谷举进士京师见举武艺者心好之遂弃其旧学习骑射久之业成而不中第乃去游于秦鳯泾原之间所至友其秀杰与韩存寳尤相善及存寳得罪将就逮自度必死谓谷曰死非所惜顾妻子不免饥寒槖中数百金非君莫可使遗之谷许诺即变名姓怀金步徃授其子人无知者苏轼与谷同乡幼而识之及轼兄弟在朝谷未尝一见绍圣初轼辙谪岭海平生亲旧无复相闻谷独自眉山徒步访之见辙于循州辙惊喜曰此非今世人古之人也握手相泣已而道平生逾月不厌时谷年七十三瘦瘠多病将复见轼于海南辙愍而止之曰君意则善然由循至儋数千里当复渡海非老人事也谷曰我自视未即死公勿止我遂去会有蛮隶窃其槖装以逃获于新州谷从之至新遂病死辙闻哭之失声恨不用己言而致死又竒其不用己言而行其志也
　　石扬休字昌言眉山人其先江都人也七世祖藏用精于厯数知天下将有变而蜀独安乃令家人来居眉山扬休少孤力学登进士高第歴官工部郎中扬休喜闲放平居养猿鹤玩图书吟咏自适与家人言未尝及朝廷事及卒发楮中得所上封事十余章其大略请増谏官以广言路置五经博士使学者专其业出御史按察诸道以防壅蔽复齿胄之礼以强宗室择守令重农桑禁奢侈皆有补于时者然扬休愼密世未尝知其有言也
　　李绚字公素卭州人少放荡不羁兄绹教之书严其课业绚傲自若比暮绹归绚取书一览辄诵数千言稍长能属文尤工歌诗登进士通判邠州元昊犯延州而邠城陴不完时绚方摄守即发民治城僚吏皆谓当言上待报绚不听帝闻之大喜即诏他州悉治守备歴官纠察在京刑狱出知洪州时五溪蛮寇湖南择可为转运使者帝曰有馆职善饮酒者偶忘其名今安在辅臣未谕帝曰是城邠州不报者其人材辅臣曰蜀人李绚也遂除湖南转运使绚乘驿至邵州戒诸部按兵毋动使人谕蛮以祸福蛮帅罢兵受约束复召修起居注累迁龙图阁直学士起居舍人权知开封府有能名以酒过改提举在京诸司库务权判吏部流内铨出知苏州卒绚疏明乐易少周游四方颇练世务数上书言便宜仁宗未有继嗣绚因祀高禖还献赋大旨言宜逺嬖宠近贤良则神降之福子孙繁衍帝纳之然性嗜酒无时不醉终以此死帝悼惜焉
　　孙忭字梦得眉山人举进士第歴翰林学士兼侍读学士久处显要罕所建明皇佑中以右谏议大夫权御史中丞制下韩绛论忭非纠绳才忭乃上疏曰臣观方今士人趋进者多亷退者少以善求事为精神以能讦人为丰采捷给若啬夫者谓之有议论刻深若酷吏者谓之有政事谏官所谓才无乃谓是臣诚不能也仁宗得其言趣视事且命知审官院忭辞以任言责不当任事局乃止忭在台谏言事不为矫激尤喜称荐人才温成皇后葬以刘沆为监护使汴奏沆为宰相不当为皇妃护丧事时又议为后建陵立庙忭率官属上言非礼固争不能得忭伏地不起帝为改容遣之累迁枢密副使参知政事忭性笃厚寡言久居侍从继居两府泊如也英宗即位告老加太子太傅就第卒赠太子太保
　　陈希亮字公弼青神人希亮幼孤好学年十六其兄使治息钱三十余万希亮悉召取钱者焚其劵而去登天圣八年进士知长沙县僧有海印国师者出入章献皇后家恃势为奸人莫敢谁何希亮捕置诸法一县大耸徙知鄠县民讹言有绯衣三老人行火巫觋岁敛民财致祭否则有火灾希亮禁之火亦不作毁淫祠数百区勒巫为农者七十余家及希亮去父老泣曰公去绯衣人复出矣歴开封府司录司事外戚沈元吉以奸盗杀人希亮一讯得实自惊仆死沈氏诉希亮及诸掾吏希亮曰杀此贼者独我耳遂引罪坐废朞年盗起京西杀守令富弼荐希亮起知房州盗不敢入境殿侍雷甲率兵逐盗所至为暴或以大盗入境告希亮勒兵拒之身居前行命士持满毋发士皆植立如偶人甲射之不动乃知为官军下马请死希亮独治为暴者十余人使甲以捕盗自赎剧贼党军子方张供奉官崔德赟奉命徃捕既失党军子则以兵围竹山民杀向氏父子三人以为党军子希亮发其寃下德赟狱未服而军子获于商州德赟遂抵罪或言华阴人张元走夏州为元昊谋臣诏徙其族百口于房饥寒且死希亮曰元事虚实不可知即有之彼亦终不顾家徒坚其为贼耳乃密以闻诏释之老幼哭庭下曰今当还故乡奈何去父母遂画希亮像而祠之及代还执政欲以为大理少卿希亮愿得一郡乃以为宿州徙知庐州虎翼军士屯寿春者以谋反诛迁其余数百人于庐皆自疑不安一日有窃入府舍将为不利者希亮笑曰此必醉耳贷而流之以其余给左右使令且以守仓库益亲信之于是士皆誓为公死歴京西转运使石塘河役兵叛汝洛震动希亮即日轻骑出按贼见希亮轻出意色闲和不能测度乃相与列诉道周希亮徐问所苦命一老兵押之曰以是付叶县听吾命既至令曰汝已自首皆无罪惟斩为首一人流军校一人其余悉赴役如初累迁太常少卿分司西京致仕卒赠工部侍郎希亮善著书尤长于易子四曰忱曰恪曰恂曰慥
　　陈慥字季常少使酒好剑用财如土闾里之侠皆宗之尝在岐下从两骑挟二矢与苏轼游西山鹊起于前使骑射之不获乃怒马独出一发得之因与轼马上论兵及古今成败自谓一世豪士稍壮折节读书欲以此驰骋当世然终不遇洛阳有园宅壮丽与公侯等河北有田岁得帛千疋晩年皆弃不取遯于光黄间曰岐亭庵居蔬食徒步徃来山中妻子奴婢皆有自得之意不与世相闻人莫识也但见其帽方屋而高以为古方山冠遗制因谓之方山子及轼谪黄州过岐亭识之人始知为慥云
　　程之邵字懿叔眉州人以父荫为新繁主簿熈宁更募役法常平使者欲槩州县民力以羡乏相补之邵曰此乃成周均力遗意当各以一邑之力供一邑之役岂宜以此邑助他邑哉使者媿服乃辟之邵为属惟其所为时熊本察访蜀道言于朝曰役法之行惟成都最详之邵之力也累迁主管茶马市马至万疋茶课四百万缗连加龙图阁集贤殿修撰三进秩为熙河都转运使秦鳯出师命之邵经制遂备十万骑三百日粮以待徽宗大喜擢显谟阁待制俄得疾卒赠龙图阁直学士遣官护丧归眉山
　　常安民字希古卭州人年十四入太学有俊名熙宁间以经学取士学者皆宗王氏独安民不变及入试王安石亟称其文命学者以为则尝欲见之安民不肯徃登熙宁六年进士为成都教授与章惇为同僚常同谒府帅惇辄毁其素所厚善者安民退而责之比于李林甫惇笑曰直道还君富贵输我安民曰处厚富贵天下事可知苐恐累阴德耳安民之妻孙氏与蔡确之妻兄弟也确为相安民絶不相闻调知长洲县以忠信为治人不忍欺县故多盗安民捕获第书其衣揭其门与之约能获他盗者贷之盗遂息追科不下吏第使民自输而输者反先他邑元佑初擢鸿胪丞是时元丰用事之臣虽已罢斥而其党犹分布中外安民独忧之贻书于吕公着以汉之曹节唐之武三思为喻及章惇作相其言遂验绍圣初召对为哲宗言今日之患莫大于士不知耻又言元佑进言以熙丰为非今则反是拜监察御史是时章惇专国安民首言乞收主柄惇遣人语之曰愿少安静当以左右相相处安民正色斥之惇益怒又论蔡京奸足以惑众辩足以饰非巧足以移夺人主之视听力足以顚倒天下之是非又言张商英在元佑时上吕公着诗求进近乃乞毁司马光与公着神道碑周秩为博士亲定光谥为文正近乃乞斵其棺陛下察此辈之言果出于公论乎章疏前后数百上终不能回初曽布意安民素恨章惇欲引助己故屡称于朝而安民亦恶其人徃徃论及布乃与惇及蔡京合力挤之出监滁州酒税安民至滁日亲细务郡守曽肇谓之曰谪官例不治事安民谢曰食焉而怠其事非人臣所安蔡京用事入党籍贬窜流落二十年卒建炎初赠右谏议大夫是时州人有陈宾者亦上书论蔡京之奸号为白衣御史安民之子同
　　常同字子正登政和进士建炎四年有诏録常安民江公望子孙召同为太宗正丞绍兴元年乞郡知栁州三年召还首论朋党之祸恩归私门不知朝廷之尊重报私怨宁复公议之顾臣以为欲破奸党先明是非欲明是非先辩邪正上谓朋党难破同曰朋党之结盖縁邪正不分今但观其言行之实察其朋附之私则邪正分而朋党破矣上又谓君子小人皆有党同曰君子之党协心济国小人之党挟私害公且言向者祸乱未成元佑臣僚不敢自明今则是非定矣愿陛下始终主张善类勿为小人所惑除殿中侍御史时韩世忠刘光世以私忿欲交兵同奏光世等不思待遇之恩而骄狠尚气无所顾忌一旦有急其能相为唇齿乎乞先黜责两军幕属赞画上以章示两军两军肃然吕頥浩再相同论其十事且谓复辟之功非一頥浩纵使有功而宰相亦非可以赏功同又论神哲二史乃章惇蔡抃之徒造谤诋诬宣仁之德岂容异辞而蔡确贪天之功以为己力乞择史官考证修定庶毁誉是非皆得其实上深嘉之遂除同起居郎中书舍人史馆修撰迁集英殿修撰知衢州以疾辞除徽猷阁待制提举江州太平观未几以礼部侍郎召还数日除御史中丞奏遣重臣出按两淮询人情利病察官吏侵扰纵民耕垦勿收租税又言呉玠屯师兴利而西州人力已困玠频年尝讲屯田愿闻其积谷几何减馈运几何赵开李迨先后馈运各几何然后按视讲究以纾民力又奏令枢臣王庶召集各鎭将帅谕以国体无分彼此缓急应援凡所经画帝皆从之屡乞郡以显谟阁直学士知湖州卒曽孙楙
　　常楙字长孺淳佑七年四迁签书临安府判官所至皆以公亷明敏称当路者交荐于朝及为判官会有淮东提举常平者辟楙提管楙知其为人不可与共事笑而却之未几政府强楙就辟楙即拂衣去朝野高之复起主管城南厢听讼严明不避豪右又力拒户部科买民赖以安歴拜监察御史知无不言尝论天变及贾似道家争田又论继皇子竑事度宗怒迁司农卿寻为两浙转运使海盐岁为咸潮害稼楙请于朝修筑新塘三千六百丈是秋风涛大作塘不侵者尺余民得奠居迁刑部侍郎极论检覆之弊及雷雪非常之变帝不说出知平江府悉推故事郡守所当得缗钱以为军饷大寛公私之力旁郡飞蝗为灾毎入平江郡境辄为疾风飘入太湖楙又节浮费修府库余金万楮悉却不受吏惊曰人言常侍郎不爱钱今果然矣改浙东安抚使会有水灾楙捐万缗以赈之又请于朝得米万石多方措处复数万以是民食不乏莫不感楙之德画像祀于其家会稽山阴死者数万楙以十万楮作普惠局造棺葬之又召为刑部侍郎兼给事中封还隆国夫人从子黄观察録黄帝怒楙不为动德佑元年拜吏部尚书明堂礼成进端明殿学士特与执政恩数楙以国步方艰非臣子贪荣之时力辞不受又拜叅知政事不受而归
</div>
    <div class="pagination">
<a href="蜀中广记_page35.html">上一页</a><span>...</span><a href="蜀中广记_page31.html">31</a><a href="蜀中广记_page32.html">32</a><a href="蜀中广记_page33.html">33</a><a href="蜀中广记_page34.html">34</a><a href="蜀中广记_page35.html">35</a><span class="current-page">36</span><a href="蜀中广记_page37.html">37</a><a href="蜀中广记_page38.html">38</a><a href="蜀中广记_page39.html">39</a><a href="蜀中广记_page40.html">40</a><a href="蜀中广记_page41.html">41</a><span>...</span><a href="蜀中广记_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
