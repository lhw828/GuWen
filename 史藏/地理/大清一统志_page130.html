<!DOCTYPE html>
<html>
<head>
    <meta charset="UTF-8">
    <title>大清一统志 - 第 130 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 130 页/共 202 页</h1>
    <div class="content"><史部,地理类,总志之属,大清一统志,衡州府图>
<史部,地理类,总志之属,大清一统志,衡州府图>
<史部,地理类,总志之属,大清一统志,衡州府表>
<史部,地理类,总志之属,大清一统志,衡州府表>
　　钦定四库全书
　　钦定大清一统志巻二百八十一
　　衡州府【在湖南省治南三百六十里东西距四百里南北距二百九十里东至江西吉安府永宁县界二百八十里西至宝庆府邵阳县界一百二十里南至桂阳州界一百六十里北至长沙府湘潭县界一百三十里东南至郴州治三百里西南至永州府治三百五十里东北至吉安府治八百七十里西北至长沙府湘乡县界一百六十里自府治至　京师四千二百二里】
　　分野天文翼轸分野鹑尾之次
　　建置沿革禹贡荆州之域春秋战国属楚秦属长沙郡汉初属长沙国南境又分属桂阳郡后汉属长沙桂阳二郡地三国吴分置湘东衡阳二郡晋以后因之隋废湘东衡阳二郡改置衡州【李吉甫元和郡县志晋以湘东郡属湘州开皇九年罢郡为衡州以衡山为名　按隋书地理志梁置衡州于含洭又置东衡州于始兴隋始以衡阳置衡州而改含洭为洭州始兴为广州盖梁时东西衡州皆不在今府境也】大业初州废置衡山郡唐武徳四年复曰衡州天宝元年改衡阳郡乾元初复曰衡州至徳中为衡州防御使治属江西道五代时属楚后为周行逢所据宋曰衡州衡山郡属荆湖南路元至元十四年改衡州路属湖南宣慰司明洪武二年改为衡州府属湖广布政使司
　　本朝因之康熈三年属湖南省治乾隆二十二年析衡阳置清泉县领县七
　　衡阳县【附郭在府治西北东西距一百二十里南北距一百五十里东至清泉县治一里西至宝庆府邵阳县界一百二十里南至祁阳县界一百里北至衡山县界五十里东南至清泉县界七十里西南至邵阳县界一百二十里东北至清泉县界五十里西北至湘乡县治一百里汉置酃县属长沙国后汉属长沙郡三国吴为湘东郡治又析置临烝县属衡阳郡晋湘东郡治酃兼领临烝县太元二十年省酃县入临烝移郡治焉宋齐因之梁大通元年割临烝东乡为新城县隋改县曰衡阳为衡山郡治唐武徳四年复曰临烝开元二十年又曰衡阳仍为衡州治五代及宋因之元属衡州路明属衡州府　本朝因之】清泉县【附郭在府治东南东西距一百里南北距一百五十五里东至来阳县界一百里西至衡阳县治一里南至常宁县界七十五里北至衡山县界八十里东南至耒阳县界九十里西南至祁阳县界八十五里东北至安仁县界一百一十五里西北至衡阳县界四十里汉置烝阳县属长沙国东汉改烝阳为重安属长沙郡吴为重安县属衡阳郡梁大通元年置新城县隋后为衡山郡唐武徳四年复置临烝县开元二十年改名衡阳元至元三年复分衡阳之东乡置新城县明洪武初复省新城入衡阳衡州府　本朝乾隆二十一年析衡阳东南乡置清泉县】衡山县【在府北一百里东西距二百四十里南北距八十里东至长沙府攸县界一百三十里西至长沙府湘乡县界一百十里南至衡阳县界五十里北至长沙府湘潭县界三十五里南北至安仁县界一百二十里西南至衡阳县界四十五里东北至长沙府醴陵县治一百七十里西北至湘乡县治一百九十里汉湘南县地三国吴太平二年立衡阳郡兼置衡阳湘西二县晋改衡阳县曰衡山宋齐因之隋初郡废省衡山改湘西曰衡山属长沙郡唐属衡州五代因之宋干徳三年改属潭州元属天临路明属衡州府　本朝因之】耒阳县【在府东南一百五十里东西距一百四十里南北距一百五里东至安仁县界八十里西至常宁县界六十里南至郴州永兴县界五十里北至衡阳县界五十五里东南至永兴县治九十里西南至桂阳州治一百八十里东北至酃县治一百八十里西北至衡阳县界六十里汉置耒阳县属桂阳郡晋以后因之隋改曰耒阴属衡山郡唐武徳四年复曰耒阳属衡州五代及宋因之元至元十九年升为耒阳州明洪武二年降县属衡州府　本朝因之】常宁县【在府西南一百二十里东西距八十里南北距八十里东至耒阳县界五十里西至永州府祁阳县界三十里南至桂阳州界五十里北至衡阳县界三十里东南至桂阳州治一百五十里西南至永州府新田县治一百五十里东北至安仁县治一百六十里西北至宝庆府邵阳县界一百二十里汉耒阳县地三国吴析置新宁县晋属湘东郡宋齐因之隋属衡山郡唐属衡州天宝初改曰常宁五代及宋因之元至元十九年升为常宁川明洪武二年降县属衡州府　木朝因之】安仁县【在府东一百五十里东西距五十五里南北距八十里东至长沙府茶陵州界二十五里西至衡阳县界三十里南至郴州永兴县界五十里北至衡山县界三十里东南至酃县界八十里西南至耒阳县界七十里东北至长沙府攸县界九十里西北至衡山县治一百四十里汉湘南县地晋以后为衡山县地宋干徳三年析置安仁县属衡州元属衡州路明属衡州府　本朝因之】酃县【在府东三百里东西距一百五里南北距一百二十里东至江西吉安府永宁县界三十里西至安仁县界七十五里南至郴州桂东县界一百五里北至长沙府茶陵州界十五里东南至吉安府龙泉县界一百十里西南至郴州兴宁县界八十里东北至永宁县治一百四十里西北至茶陵州治七十里汉茶陵县地宋嘉定四年析置酃县属茶陵军元属衡州路明属衡州府　本朝因之】
　　形势东傍湘江北枕烝水【元和志】郡直雁峯之北潇湘带其左【图经】
　　风俗湘川之奥民丰土闲【南齐书州郡志】民以渔猎为业【舆地志】俗尚农桑民知教化【祝穆方舆胜览】
　　城池衡州府城【周七里有奇门七东以湘水为池南西北各有濠宋景定中筑　本朝顺治中修乾隆二十六年重修】衡山县城【周七里有奇门六明正徳中筑　本朝乾隆二十年重修】耒阳县城【周二里有竒门五明正徳中筑本朝康熈五十四年修乾隆二十七年重修】常宁县城【周三里有奇门四明正统八年筑　本朝康熈七年修】安仁县城【周二里有奇门五明正徳十二年筑　本朝乾隆二十七年重修】酃县城【周二里有奇门四明嘉靖二年筑本朝康熈三十一年重修】
　　学校衡州府学【在府治西南元至正中建明成化中迁建左旁隙地　本朝顺治康熈中修乾隆二十七年重修入学额数二十名】衡阳县学【在县西城外明洪武初因宋故址建本朝康熈元年修入学额数二十名】清泉县学【即衡阳县学入学额数十五名】衡
　　山县学【在县治左明万歴中建　本朝康熈中修入学额数二十名】耒阳县学【在县治南旧在县治东明洪武二年移建县治北隆庆中移建南门外　本朝康熈四十八年迁建今所入学额数二十名】常宁县学【在县治北旧在南门外本朝康熈中改建今所入学额数十五名】安仁县学【在县治东南宋嘉定中建　本朝康熈中修入学额数十二名】酃县学【在县治东元至正中建　本朝顺治康熈中屡修入学额数八名】石鼓书院【在衡山县北二里石鼓山唐元和中州人李寛建宋淳熈中重建朱子为记内有石鼓髙六尺前孔子燕居殿后韩昌黎周濓溪朱晦翁张南轩祠堂韩文公贬阳山曾寓此宋景祐二年集贤校理刘沆请额赐名　本朝顺治十四年重建　按书院旧为寻真观李寛读书其中刺史吕温访之有过寻真观访李秀才书院诗是也宋至道三年邑人李士正重建景祐中赐额淳熈中有记开庆中提学黄干出公帑以廪赡生徒是书院之始末也又衡山县有邺侯书院在南岳西麓李泌隠居于此宋建书院南轩书院在南狱后张南轩与朱子讲学于此故名耒阳县有杜陵书院唐时建明嘉靖中重修安仁县有清溪书院周必大读书于此后人因建书院酃县有台山书院各县并设有义学社学】
　　户口【原额人丁二十九万四千三百四十五滋生人丁七十九万一千一百十三】
　　田赋【田地塘堰三万八千四百五十一顷六十八亩七分二厘额征地丁正杂银一十五万九千八百三十二两一钱二分八厘南粮米三万四千八百六十九石六斗六升一勺漕粮征耗米四千九百一十八石二升三合一勺】
　　山川大圫山【在衡阳县西十四里】大云山【在衡阳县西一百十里一名七星山又名耶姜山接永州府祁阳宝庆府邵阳二县界】石盘山【在衡阳县西一百二十里王象之舆地纪胜山有盘石故名】伊山【在衡阳县北三十里萧徳言括地志伊山晋桓伊读书处一名桓山】清泉山【在清泉县东三十五里山有清泉灌田数十顷】石窟山【在清泉县东三十里湘水记昔有人掘山作穴髙十丈长一里溪水过其下故名】界浦山【在清泉县东一百里以其在耒阳县界其上相接浦口故名】花光山【在清泉县南十里】雨母山【在清泉县南二十里一名云阜山周四百里盛宏之荆州记山有祠坛毎祈祷无不降雨泽以是名之】霞山【在清泉县南四十里又县南五十里有蜘蛛山田塍萦带如经络然】石鼓山【在清泉县北二里郦道元水经注临烝县有石鼓髙六尺湘水所迳鼓鸣则主有兵革之事罗君章云扣之声闻数十里此鼔今无复声舆地纪胜石鼓山有东岩西溪】花药山【在清泉县西南二里上有花药寺】四峯山【在衡山县东八十里中有絶涧下视深黒】马头山【在衡山县东一百里以形似名】灵山【在衡山县东一百二十里山多楠木茶攸安酃之水环流其下】衡山【在衡山县西三十里五岳之一也周礼职方氏正南曰荆州其山镇曰衡山易氏注凡酃县之东北以至湘南之东南皆衡山也山海经注衡山南岳也一名岣嵝山徐灵期南岳记南岳周回八百里回雁为首岳麓为足水经注湘水又北迳衡山县东山在西南丹水涌其左澧泉流其右东南二面临映湘川自长沙至此湘江七百里中有九背故渔者歌曰帆随湘转望衡九面元和志南岳记曰上如车盖及衡轭之形山髙四千一十丈衡山县志衡山七十二峯在衡阳境者凡六曰岣嵝回雁碧云白玉安上九女在长沙湘乡湘潭善化县境者凡七而在县境者凡五十九其大者有六曰祝融紫盖天柱石廪芙蓉云密自此而外有五十三峯合在别县者十三峯共七十二峯而岳麓不与焉又有十五岩十洞三十八泉二十五溪九池九潭六源八桥九井　按尔雅释山云江南衡李巡曰南岳衡山也下文又云霍山为南岳郭璞曰霍山今在庐山灊县灊水出焉别名天柱山汉武以衡山辽旷故移其神于此乃尔雅疏又云衡山为南岳其来尚矣有二名考徐灵期记云衡山为南岳其来尚矣至于轩辕乃以灊霍之山为其副焉故尔雅以霍山为南岳据此则衡与霍本是二山但因霍山为衡山之副故尔雅亦有南岳之称而疏中谓衡与霍一山有二名是出于邢禺传防之説】杨山【在衡山县东南四十里自衡岳分脉临茶陵江府志即武阳山也马端临文献通考衡山县有武阳山】凤凰山【在衡山县东北接长沙府攸县界周二百余里又安仁县东南二里亦有凤凰山一名凤冈岭】鹿岐山【在耒阳县东四里有二峯如笔俗名童子山亦名羊角峯山形如掌多井相近有虎踞山】侯计山【在耒阳县东七十里亦名侯憩山水经注汉水东出侯计山】侯昙山【在耒阳县东八十里舆地纪胜崄峻独出不与众山相连明统志一名侯堂山接安仁县界】五凹山【在耒阳县西二里五岭逶迤为县之胜】石臼山【在耒阳县西二十里明统志山上有石臼及巨人迹】天柱山【在耒阳县南六里耸秀甲于诸山】南塔山【在耒阳县南四十里上有二石井下有抜公亭旁有石塔又石峯山在县南六十里】五雷山【在耒阳县南六十里又金钱山在县南六十余里髙耸端凝望之如钱故名】马阜山【在耒阳县北二里府志县城以为后扆一邑之镇山也】葡萄山【在耒阳县北二十五里】天门山【在耒阳县东南四十里上有石岩中有流泉祈雨多应又南亭山在县南一里】青麓山【在耒阳县治东北形势环抱为水口捍门】骜山【在耒阳县东北四十里山色竦秀特出不羣有桀骜之状故名】公山【在耒阳县东北四十里明统志汉相诸葛亮尝驻兵于此因名】城冈山【在耒阳县西北五十里东西有银缾毘帽二峯若拱若翼峯北有清溪】湘山【在常宁县东亦名盘龙山】大义山【在常宁县东三十五里一名东山又逍遥山在县东南六十里】坡山【在常宁县西三里又太平山在常宁县西五里两山对峙】白竹山【在常宁县西十五里山产竹笋白如玉亦名白仁峯】液麻山【在常宁县西四十五里】塔山【在常宁县南六十里舆地纪胜山腰有白石七级如叠髙七十余丈县志东跨大小猛洞西连觕石洞南拱泗洲砦北抱湘江宜水从山麓而下】石羊山【在常宁县南六十里】环秀山【在常宁县北五里一名樟木岭】栖霞山【在常宁县北二十里多松柏】憇山【在常宁县北三十里相近有风仙山一名凤仙山上有石人髙三丈】白面山【在常宁县北三十里为一邑水口山产白石可为础又县东北十五里有乌髭山一名乌土山】盟山【在常宁县北七十里】金紫山【在安仁县西八里日映之色如金紫又西十里有侯王山】大湖山【在安仁县南六十里下有大湖】仙山【在安仁县南七十里中有金紫泉一名九女仙山】军山【在安仁县北十里府志峯峦森列如军屯】宝塔山【在安仁县东南五里山上有石堆望之如塔】排山【在安仁县东南七里峯峦绵亘如排列然】大松山【在安仁县东南三十里旧多乔松其南里许有江夏山】熊耳山【在安仁县东南五十里王存九域志其山髙峻状若熊耳】曹婆山【在安仁县东南五十五里山径崄路极幽僻】大坳山【在安仁县西南十五里】团苍山【在酃县东七十里有泉自石罅流注小池不盈不竭】吾登山【在酃县西二里旧名湘山嘉靖四年知县易宗周改名】崖阴山【在酃县西十五里又西十里有白鹤山】泰和山【在酃县南十五里相近有羊桥山山有双禾树祷雨其下辄应】雷山【在酃县南八十里自北斗岭盘曲而上禹道挿天】青台山【在酃县北十里羣峯攒翠状若楼台迢递三十里亦名笔架峯】万洋山【在酃县东南八十里一名石含山绵亘三百里中多古木怪石接江西吉安府龙泉县永宁县南安府崇义县长沙府茶陵州郴州桂东县界又南有大株山】鸡冠山【在酃县东南万洋山右十里峯峦层叠如鸡冠】黄杨山【在酃县西南四十里两峯相对如幢盖】云秋山【在酃县西南四十里府志烟云黯淡如秋乐史太平寰宇记尝有云屯其上经日不散】九潭山【在酃县西南六十里】百丈岭【在衡阳县北四十里】弛马岭【在衡山县北十里路通湘郷山多苦竹林深泥滑马艰于行故名】樟楻岭【在耒阳县南一名姜王岭】母子岭【在表阳县南六十里有钖冶】莲花岭【在常宁县东十五里】平山岭【在常宁县南三十里】黄龙岭【在安仁县东二十里】覆船岭【在安仁县南二里以形似名】长冈岭【在安仁县南四十里】竹篙岭【在安仁县南七十里】大石岭【在安仁县东南十里】黄牛岭【在安仁县东南十五里以形似名】风仙岭【在安仁县东南二十五里】大岭【在安仁县西南二十里】西冈岭【在安仁县西北二十里】大风岭【在酃县东四十里】月岭【在酃县西三十里四面阻险其上寛平】夹石岭【在酃县西三十里接安仁县界】鵞公岭【在酃县南七十里】犂壁岭【在酃县北三十里峭拔嶐起状若犂嘴岭北即长沙府茶陵州界】茆花岭【在酃县西南四十里】牛岭【在酃县西南七十里接郴州兴宁县界】桥阳岭【在酃县西北二十五里接安仁县界四面嶃絶鸟道羊肠约十里许为往来要冲】新开岭【在酃县西北四十里接安仁县及长沙府茶陵州界】三座峯【在衡阳县西一百里】佩石峯【在衡阳县西一百二十里】岣嵝峯【在衡阳县北五十里郑常洽闻北岣嵝山有响石呼唤则应如人共语湘水记云衡山南有峯曰岣嵝东西七十里南北三十里又曰峯在县北五十二里顶有雷池县志岣嵝峯衡山主峯也故衡山亦称岣嵝】巨鹿峯【在清泉县东七十里石磴盘互林木周蔽顶有天池冬夏不涸】回雁峯【在清泉县南一里南岳七十二峯之首也宋范成大骖鸾録回雁峯郡南一小山也世阳鸟不过衡山至此而返】华灵峯【在清泉县南二里回雁峯右】城基峯【在清泉县南五十里怪石层叠如城基然】杨梅峯【在清泉县南六十里又安仁县西北十里亦有杨梅峯壁立数十仞絶顶有泉有池五代时曾于此峯立寨屯兵以备南汉】芙蓉峯【在衡山县西北十里古称容峯水经注衡山容峯最为竦杰自逺望之苍苍天故罗含云望若阵云非晴不见】天柱峯【在衡山县西北十五里髙四千一百丈亦名双柱峯又名柱括下有狮子峯明统志峯形如双柱耸拔西北有香冈出香白芷】石廪峯【在衡山县西北十六里形如仓廪有二户一开一阖】掷鉢峯【在衡山县西北十七里下有隐身岩卓锡泉又有船石其状如船人经其下造讲经台因呼为飞来船　本朝顺治七年兵备副使彭而述过之因题其上曰此物飞来甘当飞去次年忠失此石所在时人传为异焉】金简峯【在衡山县西北十八里峯东有大禹岩衡岳志吴越春秋云禹伤父功不成乃处衡山血马以祭天夕梦一人自称元夷苍水使者谓禹曰欲得我神书者斋马禹乃退斋一日逆获金简玉字之书】紫盖峯【在衡山县西北二十里荆州记衡山有三峯极秀曰紫盖石囷芙蓉衡山记紫盖峯常有白鹤集其上神芝灵草生焉有石室在其下香炉臼杵丹灶俱存刘焘树萱録南狱诸峯皆朝于祝融独紫盖一峯势转东去】祝融峯【在衡山县西北三十里乃七十二峯最髙者上有青玉坛方五丈湘水环带山下五折而北去峯巅有风穴东有望日台西有望月台】金紫峯【在来阳县南五十里】云盖峯【在来阳县东北二十里有道士岩】毘帽峯【在常宁县东六十里髙数千寻】泉峯【在常宁县南三十里蜿蜒耸秀直上五里许山顶有泉甚清洁又白瀑峯在常宁县南六十里有飞瀑如练】兴泉峯【在常宁县东南郭外形势耸秀峯顶可坐百人中有清泉故名】玉峯【在安仁县东二十里三峯叠起形如笔架石色多白】分水冈【在衡阳县北百余里接湘乡县界】黄龙冈【在衡阳县西北三十里府志有黄龙见此】曾青冈【在衡阳县西北明统志冈产曾青可入药】灵寿冈【在衡阳县境多灵夀木】愁思冈【在清泉县东四十里其冈髙峻行旅登其上辄易感懐故名】马岭冈【在清泉县东南五十五里以形似名髙二百丈周围五里】靖居岩【在衡阳县西三里有飞泉古木及罗汉果树】观音岩【在来阳县东五十里有石洞深数十丈香炉峯拱其前罗带山绕其后】狮子岩【有二一在来阳县西三十里舆地纪胜宋嘉祐中道人穿石窍得之一夕雷雨窦大开明见四壁第二岩有石乳滴成狮子状髙五尺明统志宋时有侯彭老隠此亦名侯公岩一在常宁县西三十里】云岩【在常宁县南十五里南向塔山泉峯冈峦掩映为县之胜又浆田岩在县南三十里】天仓岩【在常宁县南五十里东江源出此又金龙岩在县南五十里中有古观因石架梁栋】飞凤岩【在酃县东南七十里又天河岩在县北十里青台山右】虎崖【在衡阳县东八十里怪石怒立髙可十丈上多黄荆右有石壁峭列中通一缝才容人度苍藤乱石防茸阴覆】直钓崖【在来阳县南六十里】鹿原陂【在酃县西三十五里炎帝陵所在】朱陵洞【在衡山县北一名水帘洞山上有泉至洞门作垂帘状】印石【在衡阳县北石鼓山北水经注印石在衡阳县南或大或小临水而石悉有迹方如印累然行列无文字如此可二里许因名为印石也】试心石【在衡阳县西北防仙桥青玉坛下一石突出下临万仞又冲退醉石在县北水帘洞前刻冲退醉石四大字在洞门石浪中】秦石【在来阳县南四十里明统志旧传秦王驱石塞海至今不去】巨人迹石【在安仁县东大石岭溪畔石上有足迹二尺许】湘江【自永州府祁阳县流入常宁县西北界又东北入衡阳县又东北入衡山县东界又北入长沙府湘潭县界桑钦水经湘水过重安县东又东北过酃县西承水从东南来注之注湘水北又歴印石又北迳衡山县东又东北迳湘南县东又歴湘西县县北六十里衡阳县湘水西南自永州祁阳县界入衡山县湘水在县东衡阳县志湘水自祁阳东迳常宁县界迳衡阳县南八十里松柏铺南又东北至江口入衡阳境又北流岿水自东流注之又北迳霞山东又北迳花光山东又北迳曰防峯东又北迳衡州府城东又北过石鼔山东烝水自西来注之湘水合烝水名曰烝湘水转东流至来河口来河水自南注之又北至九里铺南入衡山县境自河口至此北流三百一十里】茶陵江【在衡山县东即洡水也自长沙府攸县西流至县东迳灵山下又西流至县东雷家埠入湘江水经洣水西北过阴山县南又西北入于湘】永乐江【在安仁县南自郴州永兴县流入又西北流迳城南又西北流迳衡山东义塘入洣九域志县有小江水即此】演陂水【在衡阳县西南一百里源出防兰乡北入烝】梁江水【在衡阳县西一百里源出宝庆府邵阳县界北流入烝】武水【在衡阳县西南一百二十里自永州府祁阳县流入东北入烝今名白唐河水经注武水东流至钟武县故城南东北流至重安县注于烝水】清阳水【在衡阳县西三十里防烝水可通小舟】柿江水【在衡阳县西一百六十里一名杮花水一名豉江水源出云阜山入于烝又县西南有潭邢水亦出云阜山】烝水【在衡阳县北二里自寳庆府邵阳县流入东北入湘烝古作承水经注承水烝水出重安县西邵陵界耶姜山东北流至重安县又东北迳重安县南武水入焉至湘东临承县北注于湘谓之承口舆地纪胜水气如烝故名有青草渡在县北一里烝水渡也明统志烝水出宝庆府邵阳县耶姜山东北流至衡阳县界防清阳水又东流经府城此防于湘】上潢水【在衡阳县北三十里出岣嵝峯屈曲流六十里防湘水又有白露江亦入湘】斜陂水【在清泉县东四十里源出石窟山北流入湘】梅江水【在清泉县东三十里源出龙冈山防耒水】耒水【在耒阳县东南自郴州永兴县流入又北至衡阳县东北耒河口又西北入湘一名日华水水经耒水又西北过耒阳县东又北过酃县东北入于湘注耒水西北至临承县而右注湘水谓之耒口】肥水【在耒阳县东北六十里发源侯憇山西流入耒水经注耒阳县有汉水东出侯计山其水清澈冬温夏凉西流谓之肥川川之背有石卢塘又有大别水平阳水歴水注之同出耒口隋书地理志耒阴有肥水】平阳水【在耒阳县西三十里】浔江水【在耒阳县西北四十里源出安仁县界西北迳骜山乡大陂市绕流而西南入耒水又名大别水水经注阙骃十三州志曰大别水南出耒阳县太山北至酃县入湖曹学佺名胜志大别水即浔江水抵大陂市别陂字声近而譌也】马水【在耒阳县东北七十里源出马水乡西流入耒水为小江口有潭深不可测亦为马口潭】舂水【在常宁县东今名焦源河自桂阳州流入迳逍遥山东又自县东北折而西迳盟山及风仙山北入湘水经注舂水又北迳新宁县东又西北流注于湘水隋书地理志新宁有舂水】东江水【在常宁县东一名潭水元和志常宁县东临潭水舆地纪胜潭水源出桂阳军流至常宁县与宜水防县志东江水源出天仓岩亦名源石水逶迤而北绕县治北亦名北河西防西江水入湘又县东有滋陂江可通舟楫东江之支流也】吴水【在常宁县西源出永州祁阳县北流经县界入湘水】宜水【在常宁县西一名宜溪水水经注宜溪水出湘东郡之新宁县西南新平故县东众川防浪共成一津西北流东县山下有龙穴宜水经其下天旱则拥水注之便有雨降又西北注于湘隋书地理志新宁有宜溪水府志宜江之源分而复合顺流百余里贯阛阓之中又七十里凿石为九曲达其流于湘江盖神禹之遗迹也　按舆地纪胜有樟水源出常宁县防宜水又县志县南有黄沙江伊陂江上白水县西有蓝江县北有独石江皆宜水之支流也】沔渡水【在酃县东源出万洋山西北流至县北名洮水入长沙府茶陵州界】泸渡水【在酃县东南一百十里自郴州桂东县西流入过烟竹堡北复西南流入桂东县界】河汉渡水【在酃县南源出万洋山黄拏潭亦名常平乡水西北流一百二十里至陂江合洣】洣泉水【在酃县西洣水上流也源出县东桃花冲一名桃花涧西南流合泰和山水又北防河汉渡水又北防云秋水又北入长沙府茶陵州界】云秋水【在酃县西四十里源出云秋山东北流复折西北入洣明统志云秋水经云秋山下东北流经县东折而北流合洣】西湖【在衡阳县西儒学前又耒阳县西二里亦有西湖】东湖【在衡阳县西六十里通烝水又耒阳县东亦有东湖】酃湖【在清泉县东水可酿酒名酃渌酒湘中记衡阳县东二十里有酃湖周二十里深八尺湛然緑色土人取以醸酒其味醇美舆地纪胜湖水冬夏不竭县志酃湖今阼零湖与耒水通可溉田百顷】烟竹湖【在常宁县东三十里】琉璃湖【在常宁县东四十里又四十三里有沙矶湖又四十五里有龙泉湖】倒湖【在常宁县南一里】湄水湖【在常宁县南五十里】药湖【在安仁县东南四十里】三角湖【在安仁县南十里】潭湖【在安仁县北三十里】西溪【在衡山县西二里一名鲰溪源出巾紫峯东入湘】易口溪【在耒阳县南】清溪【在安仁县西南】桃源溪【在酃县西舆地纪胜源出云阳五洞北流至桃源江口二百里合云秋水过三江口春夏胜五十石舟秋冬半之】雨濑【在耒阳县西南荆州记耒阳有雨濑时旱百姓共壅塞之甘雨普降若一乡独壅雨亦偏降应随方所其信若符刻】跳鱼泷【在酃县西三十里有瀑布飞流毎值春月鱼皆逆水腾跃可拾取也】灵涧【在衡山县西北源出天柱峯悬注而下流三十余里入兴乐江山田受溉俱为沃壤又有夀涧出紫盖峯经岳庙灵夀桥灌田可五百顷】黄版桥港【在衡山县东一百里源出凤凰山石塽分防泉湖诸水皆滙流于此】乌石港【在衡山县西南十里源出衡山东入湘】龙港【在衡山县西二十五里一名龙隠江源出衡山岳庙东绕流庙北又东南流过县南入湘】甘溪港【在衡山县东北七十里又夏浦港在衡山县东北八十里接埠港在衡山县东北一百里】白茅洲港【在衡山县东北一百三十里】白沙港【在衡山县东北一百七十里又县东北有清凉港】排山港【在安仁县东南五里源出茶陵州大市镇西流入永乐江又滩头港在县东南二十里源出酃县界西北流二十里入永乐港油陂港在县南三十五里源出永兴县界东北流入永乐江】浦阳港【在安仁县南七十里源出兴宁县界北流至黄沙田合油陂港又宜阳港在安仁县南源出耒阳县界北流至草塘桥入永乐江】层田浦【在衡山县治南又夏浦亦在县治南雷家浦在县南三十里】白沙洲【在清众县南十里又小鱼洲莲洲并在城南】鞾洲【在耒阳县北一名花洲】铜锣洲【在来阳县北十里骜山水口周十里耒水直流此为之障】石湾【在衡山县东北八十里】江河滩【在衡阳县北十里又北二十里有七里滩】茅叶滩【在清泉县南五十五里】紫流滩【在来阳县北五里土色多赤】滑石滩【在常宁县南二十里水势博激险不容舟】七里滩【在常宁县北三十里当北河西入西江处浅流飞防势若吕梁滩长七里又鲙鱼滩在县北六十里近西江入湘江处】洞灵源【在衡山县西北水源出朱陵洞亦名真瀑布下有潭曰投龙潭】断石源【在衡山县西北云密峯下隠真坪水源有石髙数丈濶数丈而中断】云集潭【在衡阳县南三十里】三角潭【在衡阳县东一百里水甚深黒旱可祷雨】龙祖潭【在衡阳县南一百里春水盛时鱼皆沿湘而上至此旋复东下所遗子满湘陂间居民编竹为槎施罛舫头逆流而取之越宿化为鱼自柏枋至雷家埠止】马口潭【在清泉县东北府志县东北有来马水流至小江口入耒水滙为潭深不可测名马口潭又石鼓潭在石鼓山下即烝湘合流处】典潭【在常宁县东十里】晏公潭【在酃县西五里潭上巉岩壁立渊深不测下有黄家滩】龙潭【在酃县东北五十里两岸石壁嵚嵌潭深如墨其上常有寒雾】阴陂【在衡阳县西四十里】筠陂【在衡阳县西七十里】斗陂【在清泉县南十里旧产茶】竹陂【在清泉县南十五里】汤池【在耒阳县东六十里一名汤井明统志汤井有二众春夏温和秋冬滚沸】蔡子池【在耒阳县西南二里荆州记蔡伦故宅旁有池名蔡子池伦始以鱼网造纸县人今犹多能作纸盖蔡伦之遗业也县志蔡子池南有石臼即伦舂纸臼唐别驾李悬以臼入贡今池存宅废臼迹尚存】四十八池【在常宁县东十五里】应龙池【在常宁县城内山巅四时不涸】大渔塘【在衡阳县南五十五里周二百余亩】畧塘【在衡阳县西九十里周回十里许水经注承水东合畧塘府志此塘中有铜神今犹时闻钟鼓于水水辄变緑作铜腥鱼为之死】九曲泉【在衡山县西流杯池又有一环泉偃月泉垂练泉俱在流杯池侧】懒残泉【在衡山县西北懒残岩下】白龟泉【在衡山县北夀宁宫故址其泉自崖窦迸出清泚甘冽其色早晚两变饮之无疾中有白龟大如钱隠于石窦之间人罕得见相近又有白鹤泉】洗心泉【在衡山县北水帘洞前】知时泉【在常宁县南夏冽冬温】洋泉【在常宁县西四十里】镜泉【在酃县南澄莹如镜】金乌井【在衡阳县北二十里常浅不满】甘井【在安仁县西北慧日寺侧水甚甘冽】
　　古迹临烝故城【今衡阳县治后汉置县隋省唐武徳四年复置开元二十年改曰衡阳烝一作承零陵先贤传汉建安中先主使诸葛亮督零陵桂阳长沙三郡驻临烝宋书州郡志湘东太守领县临烝吴属衡阳晋大康地理志属湘东水经注临承即古酃县也县郎湘东郡治郡旧治在湘水东故以名郡隋书地理志衡阳郡衡阳平陈省临烝县入焉旧唐书地理志隋改临烝为衡阳武徳四年复为临烝开元二十年复为衡阳元和志衡阳县城东傍湘江北背烝水】钟武故城【在衡阳县西南汉置县属零陵郡后汉改置重安三国吴属衡阳郡晋宋因之齐改属湘东郡隋省入衡山县唐武徳四年复置七年省汉书地理志零陵郡钟武后汉书郡国志重安侯国故钟武永建三年更名隋书地理志衡山郡衡山旧置湘东郡平陈郡废省重安县入焉旧唐书地理志武徳四年置衡州领重安唐书地理志衡阳七年省重安县入焉舆地纪胜钟武故城在衡阳县西八十里汉末赋区星尝据此孙坚平之　按水经注武水东流至钟武县故城南又东北流至重安县是夜汉时已徙县治重安尚在钟武之东北今其地不可考】承阳故城【在衡阳县西汉置属长沙国后汉属零陵郡晋属衡阳郡后省汉书王子侯表承阳侯景注师古曰承音烝或作烝又地理志长沙国承阳注应劭曰承水之阳元和志烝阳故城在衡阳县西一百七十里】酃县故城【在清泉县东十二里汉置属长沙国后汉属长沙郡晋太原中省入临烝汉书地理志长沙国酃宋书州郡志孝武太原二十年省酃县水经注酃湖边有酃县故城西北去临承县一十五里寰宇记酃县故城在衡阳县东十二里　按晋初湘东郡置酃县太元时移郡治于临烝故省酃县入之】衡山故城【在今衡山县东北三国吴置衡阳县晋改曰衡山属衡阳郡宋齐因之隋省入长沙郡之衡山县唐天宝中复置宋书州郡志衡阳内史领县衡山旧置衡阳郡晋惠帝更名隋书地理志长沙郡衡山旧置衡阳郡平陈郡废省衡山县入焉纪纂渊海衡山石晋属潭州后复属衡州九域志淳化四年以衡山县属潭州在州西南三百十里府志衡山县隋大业六年移治白马峯下唐神龙三年还旧治后以水患移治白茅镇即今治也　按隋书地理志长沙郡领衡山此衡山乃晋宋湘西县地平陈郡废省衡山县地入焉此衡山乃晋故县即今治也盖隋废故衡山改山西为衡山乃别有湘潭县在今攸县界唐天宝中始移湘潭之名于隋衡山县因又移衡山之名还晋故衡山县也】耒阳故城【在今耒阳县东北四十五里舆地纪胜耒阳县梁陈间移治骜山口县志耒阳县唐武徳四年复还汉晋故治即今治也】新平故城【在常宁县西南三国吴置县晋省晋书地理志湘东郡新平宋书州郡志晋孝武太元二十年省新平注张勃吴録有此县名胜志晋以新平省入新宁】新宁故城【在常宁县西北三国吴置县属湘东郡晋及宋齐以后俱因之隋属衡山郡唐改曰常宁旧唐书地理志衡州常宁吴分耒阳立新宁县属湘东郡旧治三洞神龙二年移治麻州开元九年置宜江天宝元年改为常宁县志常宁故城在县西此三里唐开元九年移于今理】新城废县【在耒阳县北五十里陈置隋省入衡阳唐武徳中复置寻省入临烝隋书地理志衡阳平陈省新城县入焉旧唐书地理志武徳四年置衡州领新城唐书地理志衡阳本临烝武徳七年省新城入焉府志元至元三年因衡阳繁剧复分东乡为新城县明洪武初省入衡阳即今新城市也】桂阳郡城【在耒阳县西水经注耒水东肥水南有郡故城明统志桂阳郡城在耒阳县治西东汉建武中徙郡治于此即今之西门城址云按旧唐书谓后汉郡理耒阳寻还郴此后汉初治所也】今州城【在耒阳县北舆地纪胜在州北八十里】霞阳旧镇【今酃县治宋置宋史地理志茶陵军嘉定四年析康乐霞阳常平三乡置酃县明统志县本汉茶陵县地宋置取古酃县为名汉酃县在今衡阳县府志宋嘉定四年安抚使曾彦约以诸洞辽逺难于镇压议设县以制之于是置县于耒水之阳即今治也】方田旧驿【在耒阳县北唐以前梅岭路未开赴岭者道必出此故置驿以通往来盖在新城市地今废】安仁【在安仁县西南三十里本唐安仁镇后唐置宋干徳间升为县淳化中徙治永安镇之香草坪今为宜阳乡九域志干徳三年升安仁为县咸平五年又析衡阳衡山二县地益之属衡州舆地纪胜县本安仁镇后唐清泰二年割潭州地置安仁】黄簳银【在衡山县西宋史地理志衡山有黄簳银】钱监【在衡阳县境宋史地理志衡阳有熈宁钱监】防真阁【在衡山县祝融峯南唐建又穷林阁在衡山县上封寺中瑞应阁在衡山县南台寺内俱宋建】仰天台【在冲山县金简峯】巾台【在衡山县西三里台径三丈昔禹南巡望九疑而祭舜于此】金简台【在衡山县黄庭观右相传神禹藏书处又望日台在衡山县祝融峯上】开云楼【在衡山县北明统志楼在南岳行祠唐韩愈旧经处宋苏轼云公之精诚能开衡山之云楼名以此】思政堂【在府治中宋建明统志堂后有浮香堂其左有坐啸堂右有珠玉堂又有濯清緑阴与春三堂皆宋建】白云先生药堂【在衡山县九真观西开元中司马承祯居此号白云先生】雪霁堂【在衡山县岳庙前相传宋朱子偕张栻登此雪霁故名又甘露堂在桂阳州治内宋元丰中有甘露降故名】练光亭【在府治中宋建】思杜亭【在衡阳县南十五里明统志唐杜甫葬耒阳宋郡守刘清之登花光山望之慨然有感遂建亭题曰思杜亭】望岳亭【在清泉县南一名雁峯亭舆地纪胜唐天宝二年采访使韦虚舟建东望清湘北瞻碧岳】合江亭【在清泉县北舆地纪胜在石鼓山后唐刺史齐映建明统志在烝湘二水合流处】凤雏亭【在耒阳县治内昔厐统曾为耒阳令故建此以表之】飞香亭【在酃县炎陵】桓伊宅【在衡阳县西北三十里伊山舆地纪胜晋桓伊读书于此宋向子志居焉】诸葛亮宅【在衡阳县北石鼓山】赵抃宅【在衡山县治南抃以太子少保致仕其子屼奉抃遍游诸名山遂于衡山卜居】刘凝之宅【在衡山县南】宗炳宅【在衡山县西】邓郁宅【在衡山县西北祝融峯顶南史隠逸传南岳邓先生名郁隠居衡山极峻之巅立为板屋两间足不下山断谷三十余载梁武帝起五狱楼贮之】李泌宅【在衡山县西北烟霞峯下后建邺侯书院明统志唐李泌隠衡山肃宗诏治室庐于此】廖融宅【在衡山县西北紫盖峯下】蔡伦宅【在耒阳县西水经注蔡洲西即蔡伦故宅】铜柱【在衡山县西北名胜志吴黄武二年都督程普与蜀闗公分界共立铜柱为誓即此】石柱【在耒阳县西明统志在县西五十里髙五六尺上有字多磨灭可识者天寳十一年五字而已】怀素塔【在衡山县东五里相传唐僧怀素于此学草书旁有墨池笔塜】
　　闗隘铁闗【在衡阳县南四十里路出常宁县又上闗在县南二里下闗在县北三里】樟木闗【在衡阳县北三十里路出衡山县】草市巡司【在衡山县东南一百里接攸县界】永寿巡司【在衡山县西南岳庙前】寒溪镇【在衡阳县西一百里九域志县有寒溪西渡泉溪白竹四镇】雷家市镇【在衡山县南十里湘江北岸】罗渡镇【在耒阳县西南五十里旧有巡司今裁】安平镇【在安仁县南三十里】潭湖镇【在安仁县北三十里】平阳戍【在耒安县西南五十里今为平阳铺唐书地理志衡州有戎分洞口平阳三戍　按洞口在常宁戎分无考】鵞公砦【在耒阳县西四十里元末置】曹婆山砦【在安仁县南五十五里】杨梅峯砦【在安仁县西北十里五代马氏将欧阳頵于此立砦以备南汉宋沈通亦保障于此元至元间流冦起沈济才立砦设备率民聚居贼不能犯】湘山砦【在酃县西三里】月岭砦【在酃县西三十里明正徳六年峒贼窃发县人罗宓明设砦于岭东南面防至发药矢毙渠魁三大贼大惧遁去】水口堡【在衡阳县西八十里慕化郷】沙坪堡【在衡阳县西一百里长乐乡】三合桥堡【在衡阳县西北八十里水口沙坪三合槁三堡为衡阳祁阳湘郷邵阳四达之路一郡之要害也】象江堡【在常宁县东五十里接耒阳县界】白沙堡【在常宁县东南七十里接耒阳县及桂阳州界】杉树堡【在常宁县西四十里为诸峝猺要路】黄烟堡【在酃县东三十里四面皆山惟东路稍平接江西吉安府永宁县界明天顺中设兵戍守后栽】烟竹堡【在酃县南一百里接郴州桂东县界羣山崱屴中分一道溪峒相接旧设千户驻守后裁去】柏坊【在清泉县南七十里接常宁县界产煤元至正间红巾防起县人王汝荣督义兵万人守御羣盗莫敢入旧有驿今裁】泉溪市【在衡阳县东三十里濒耒水又茶皁市在县东五十里小江市在县东八十里和田市在县东南三十里蹃出耒阳县车江市在县南三十里松柏市在县南七十里阴陂市在县西四十里又台源市一名紫霞市在县西五十里又金塘市在县西一百四十里渣江市在县西北八十里】大埠市【在衡山县西南八十里又甘溪市在县东北七十里】岳市【在衡山县西北三十里岳庙前四方人民环庙而居为岳市旧有巡司今裁】竹塔市【在耒阳县东二十里又灶头市在县南八里地产煤炭当往来通衢多商贾贸易黄冈市在县南二十里上堡市在县南四十里地多冈陵产铅锡有锡坑三十余所肥田市在县北四十里大陂市在县东北即故县治也】新城市【在耒阳县北五十里接衡阳县界古新城县宋为锁九域志县有新城镇】客铺市【在常宁县东二十里又有梅埠桥市衡头市产锡俱在县东三十里白沙堡市烟竹湖市皆在县东五十里蕉源市阳隔洲市皆在县东六十里囘龙市在县南六十里产锡河洲市在县西二十五里旧有河洲驿今栽江口市在县西北三十里】杉枋市【在安仁县东南四十里又彭彜市在县西南三十里相近有古城市又渌田市在县北二十里接长沙府攸县界】岳路【在衡山县西南岳庙前入岳大路也】
　　津梁松亭桥【在衡阳县西十里】渣江桥【在衡阳县西八十里】青草桥【在衡阳县北一里跨烝水上即古青草渡也宋淳熈中建木桥明嘉靖中尽易以石更名永济今仍称为青草桥】上横江桥【在衡阳县北三十里相近有下横江桥】龙潭桥【在衡阳县北五十里又县东五十里有龙溪桥】小江口桥【在清泉县东七十里】玉泉桥【在清泉县东南十五里】潇湘浮桥【在清泉县东北明万厯间造舟为梁左泊潇湘门右连江东岸连舟七十二艘】龙影桥【在衡山县西南二十里】防仙桥【在衡山县西北】伍相桥【在耒阳县治北】杜陵桥【在耒阳县北杜陵祠前一名洞阳桥】防政桥【在常宁县西门外宜水上当往来冲衢宋淳祐中建元皇废中重建叠石为址酾水为六道架梁以渡广三百尺明天启初重建】步云桥【在常宁县北北江上明成化中建崇祯中通判薛之竒重修名薛公桥】樟桥【在安仁县东南三十里】南桥【在酃县南溪】安济桥【在酃县西溪宋绍定中建】柘里渡【在衡阳县西十里烝水上】白马渡【在常宁县东四十里接耒阳县界】柏坊渡【在常宁县北三十里接衡阳县界】
　　隄堰马王塘【在衡阳县西大可百亩五代时马所凿】石卢塘【在耒阳县东水经注肥川之北有石卢塘塘地八顷其深不测有大鱼常至五月辄一奋跃水涌数丈细鱼奔迸随水登岸不可胜计舆地纪胜湘水记云县东北有汉太守谷昕筑塘贮水名泸塘】
　　陵墓古炎帝陵【在酃县西二十里　本朝顺治九年康熈七年二十一年四十二年五十二年五十八年雍正二年乾隆元年二年十四年十七年二十年二十四年二十六年三十六年四十一年四十二年四十五年五十年俱遣官致祭舆地纪胜炎帝墓在茶陵县南一百里康乐乡白鹿原干徳五年始访得开宝四年诏置守陵七户县志炎帝陵林木茂密有两杉苍然逾四十围】祝融墓【在衡山县祝融峯上水经注衡山南有祝融冢楚灵王之世山崩毁其坟得营邱九头图】汉罗训墓【在耒阳县南六十里樟楻岭】胡腾墓【在耒阳县南六十里】晋罗含墓【在耒阳县南四十里】唐李勣墓【相在衡山县沙泉按唐史英公薨诏赠太尉諡贞武给东园秘器陪葬昭陵葬日髙宗幸未央城登楼临送望桞车恸所筑坟一准衞霍故事则英公非葬于衡审矣沙泉之墓或相沿之误耳】杜甫墓【在耒阳县北鞾洲上旧唐书杜甫甫卒于耒阳元和志宗武子嗣业自耒阳迁甫柩归于偃师县　按元微之志云子美归葬偃师考韩愈诗及宋韩维诗似柩虽而冢未尝毁也】五代楚马殷墓【在衡阳县北五代史楚世家殷卒葬上潢】谭将军墓【在酃县康乐乡楚将谭进颇之墓也】宋赵抃墓【在衡山县城南】明王诏墓【在衡阳县南五十里蜘蛛山李东阳譔志】祠庙炎帝庙【在酃县西炎陵旁舆地纪胜炎帝庙在陵侧干徳五年建庙六年以祝融配食九年诏移庙就县去县五里淳熈十三年仍移陵侧】帝喾庙【在衡阳县西南二十里雨母山湘中记雨母山上有帝喾祠每祭尝有云气】帝舜庙【在衡阳县西仙上峯宋建】南岳庙【在衡山县西北三十里　本朝顺治八年康熈六年二十一年二十三年二十七年三十五年三十六年四十二年四十八年五十二年五十八年雍正元年乾隆元年十四年十五年十六年二十年二十四年二十六年三十六年四十一年四十二年四十五年五十年俱遣官致祭康熈四十六年奉旨重修】
　　【御制碑文并赐御书匾额二一曰光辅紫宸一曰永峙南维雍正十年奉勅更新庙貎元和志南岳庙在衡山县西三十里南岳记曰南宫四面皆絶人兽莫互汉武帝移于江北霍山隋文帝复移于今所文献通考宋太祖建隆四年平湖南命给事中李昉祭南岳又干徳六年有司言祠官所奉止四岳今按祭典请祭南岳于衡州县志南岳秩视三公唐加三爵宋崇帝号明洪武年中改曰南岳衡山之神】南岳行祠【在衡山县北间云岭上为嵗时望祭之所】伍公祠【在耒阳县北伍相桥侧祀楚伍员】诸葛武侯庙【在耒阳县北舆地纪胜在石鼓山先主镇荆州诸葛亮尝驻守临烝后人立庙祀之】厐公祠【在耒阳县西南四里祀汉厐统】二守祠【在衡阳县北石鼓山祀晋死节太守刘翼南北朝宋死节内史王应之初宋刘清之建于朱陵道院嘉定中迁此】罗公祠
　　【在耒阳县西南四里祀晋罗含】杜工部祠【在耒阳县北二里祀唐杜甫】灵显庙【在未阳县东北明统志庙在骜山唐末乡民廖思文兄弟保障乡闾宋乾道四年立祠赐额】六贤祠【在衡阳县内明统志宋刘清之建祀张九龄韩愈防准周惇頥胡安国于朱陵道院之左名五贤后又续祀清之于内改名六贤】三贤祠【有二一在衡阳县儒学内祀宋李迪刘挚刘攽皆以忠直谪衡者一在衡山县城内祀宋胡康侯朱子张南轩】胡公祠【在衡阳县西宋胡铨谪衡阳讲学于此因立祠】向公祠【在衡阳县东祀宋向子忞胡寅冇记】赵公祠【在衡阳县东明统志赵汝愚为韩侂胄所忌谪永州道卒于此旅殡于湘东开福寺后得旨归葬人为立祠】髙长官庙【在安仁县西五里祀宋知安仁县髙岳】忠节祠【在安仁县儒学右明建祀宋陈亿孙】
　　寺观上国清寺【在衡阳县城北县志刘宋时思大禅师道场宋徽宗重修明成化宏治万厯间屡修　本朝康熈以来屡败屡修又有中国清寺寺有千僧】太平兴国寺【在清泉县南梁海尊者道场唐建能仁寺宋改名】雁峯寺【在清泉县南旧名乘云寺明统志寺在回雁峯下唐天宝初建无量夀佛道场】华光寺【在清泉县南十里太平都华光山昔有悟禅师养白鸡毎诵经则登座而聴鸡死埋寺侧上生白莲花花谢泉涌因名白鸡泉有僧华光善画梅居此因名】衡岳寺【在衡山县西紫云峯下梁天监中建本名善果寺陈改曰大明寺隋大业中复改为衡岳寺】胜业寺【在衡山县西北岳庙前唐建初名弥陀台大厯末赐号般舟道场贞元间赐名弥陀寺后改今名宋黄庭坚南行録胜业寺有唐柳子厚般舟和尚第二碑】上封寺【在衡山县西北祝融峯上旧为光天观隋大业中始易为寺宋张栻集上封寺门外寒松皆拳曲拥肿樛枝下垂氷雪凝缀如苍龙白凤然方舆胜览寺在祝融絶顶早秋已氷夏亦夹衣木之髙大者不过七八尺谓之矮松上有雷池题咏甚多】福严寺【在衡山县北祝融峯前有唐太宗御书梵经二十巻今无存】丹霞寺【在衡山县北祝融峯前南天门下】□峯寺【在衡山县北祝融峯左明统志寺在云密峯即宋所建功徳寺也】横龙寺【在衡山县西北祝融峯后唐贞元间建宋天禧间建于寺右二里】灵宝观【在衡阳学右宋祥符九年建】太平观【在衡山县西北彩霞峯明统志禇伯玉隠南山齐髙祖召之不起建此观以居之】南岳观【在衡山县西北祝融峯南衡岳志按旧碑晋太康八年建梁天监二年再加修葺武帝赐庄田三百户唐贞观二年大宗重书额观中碑文隋学士曹宪撰今存】九贞观【在衡山县岳庙东十里梁元帝有碑】崇真观【在安仁县西门外宋建】
　　名宦汉衞飒【河内修武人建武中桂阳太守修庠序之教设婚姻之礼期年间邦俗从化先是含洭浈阳曲江三县越之故地武帝平之内属民居深山濵溪谷习其风土不出田租去郡逺者或且千里吏事往来辄发民乘船名曰传役毎一吏出徭及数百家百姓苦之飒乃凿山通道五百余里列亭传置邮驿于是役省劳息奸吏杜絶流民稍还渐成聚邑使输租赋同于平民飒理防民事居官如家其所施政莫不合于物宜视事十年郡内清理】茨充【宛人代飒为桂阳太守亦善其政教民种植桑柘麻纻之属劝今养蚕织屦民得利益焉　按水经注旧唐书明统志谓后汉初桂阳郡治耒阳防移郴故独入二人于此】晋滕育【永嘉中为衡阳内史益梁二州流名作乱于湘东南境破零桂诸郡育遂死之按晋书虽无此事旧志相传必有所据】刘翼【淮陵人衡阳太守王敦搆难与谯王承起义师拒之战死】南北朝齐顾宪之【吴郡人为衡阳内史刺史王奂初至惟衡阳独无讼者乃叹曰顾衡阳之化至矣若九郡率然吾将何事】梁周铁虎【事河东王誉为临烝令侯景之乱誉拒战大捷铁虎功最誉委遇甚重】兰钦【中昌魏人大通初都督衡州三郡兵讨桂阳阳山始兴叛蛮至即平破之时衡州刺史元庆和为桂阳人严客所围钦往应援破容罗溪于是长乐诸洞一时平荡俄授持节都督衡桂二州诸军事衡州刺史在州冇惠政吏民诣阙请立碑须徳诏许之】唐李臯【太宗五世孙嗣封曹王衡州刺史寻为观察使贬潮州防杨炎为相知臯直复用为衡州臯之贬也惧忧其母以迁入告至是乃言其实】齐映【瀛州髙阳人贞元中衡州刺史韩昌黎合江亭诗邦君实王佐注谓齐映】吕温【河中人元和中衡州刺史治有善状其卒也湖南人上戊重社去乐废洒哭于神所而归】宋张齐贤【曹州人太宗时通判衡州时州鞫刼盗皆论死齐贤至活其失入者五人自荆渚至桂州水递铺夫数千户困于邮役论奏减其半】韩丕【华州郑人太平兴国间通判衡州能以清介自持时人称长者】髙岳【淳化中知安仁县徙县治于香草坪为治有体户口増益】魏瓘【婺源人真宗时知衡山县明吏事持法精审】刘沆【永新人仁宗时知衡州大姓尹氏欺邻翁老子幼欲窃取其田乃伪竹卖券及邻翁死遂夺而有之其子诉于州县二十年不得直沆至复诉之尹氏持积嵗税钞为验沆曰若田千顷嵗输岂特此耶尔始为券时尝持勅问邻乎其人固多可讯也尹氏乃遂服罪】周尧卿【天圣中衡州司李防军居官尽职禄虽薄必以周济宗族朋友】刘挚【东光人神宗时监衡州盐仓先是仓吏与纲兵奸利相市盐中杂以伪恶逺人未尝食善盐挚悉意核视且储其羡以为赏减什七父老日为学士盐】王定民【亳人元祐中知衡阳县兼权教授修葺学宫撰勤学文以告多士一时士皆知奋】孔平仲【新喻人绍圣中知衡州以仓粟腐恶乘饥嵗减价发之提举量平劾其不推行常平法平仲疏言米贮仓五年半陈不堪食若非乘民缺食随宜泄之将成弃物矣倘以为北臣不敢逃罪】余刚【崇宁间知耒阳县大毁淫词诛巫觋民始骇愕久更安之】向子忞【开封人建炎中知衡州首锄击外台大胥奸赃十余人豪强敛迹民情始通时大旱米价腾踊子忞遣人籴于邻州归粜之所活万计寻以诬坐斥士民羣聚提刑司击鼔举留及戒途日阖郡遮拥至不得行】向子諲【临江人绍兴元年移荆州湖东路抚司剧盗曹成据攸县子諲驻军于安仁遣使招之成聴命子諲又遣将西扼衡阳南守宜章成逡巡不敢南向者百余日诸郡遂得割获】蒋静【宜兴人安仁令俗好巫静悉论巫罪聚其所事淫像得三百躯毁而投之江】刘清之【临江人孝宗时差权发遣常州改衡州衡自建炎军兴有所为大军月椿过湖钱者嵗送漕司无虑七八万缗清之请于朝愿与总领所酌损补移渐图蠲减不报尝作谕民书一篇简而易从非理之讼日为衰息念士风未振每因月讲复具酒肴以燕请生相与输情谕学来者日众増筑临烝精舎居之】赵蕃【玉山人始受学于刘清之清之守衡州乃求监安仁赡军酒库因以卒业至衡而清之罢蕃即乞辞从清之归真徳秀书之国史曰蕃于师友之际盖如此肯负国乎】李修已【丰城人庆元中衡阳令有政声当路交荐将召以哭故相赵汝愚入党禁】傅梦泉【建昌人绍兴中为衡阳教授善教人士子归之陆九渊最称其教】杨大异【醴陵人嘉定中衡阳主簿有惠政】李肃【临川人衡州教授善教士斋舎无所容辟武侯祠以居之】赵逢龙【郑人嘉定间歴知衡州每至官有司例设供帐悉命撤去日供疏饭坐公署事至即面问决遣为政务寛恕抚谕恻怛一以天理民彞为言民是以不忍欺居官自常俸外一介不取民赋有逋负悉为代输尤究心荒政以羡余为平粜本】薛寘【昌国人衡阳主簿时史弥坚帅湖南防起黒风洞檄寘往抚将至有道其姓氏者遂投戈退】杨文仲【彭山人以忤贾似道出知衡州运饷有法而民不扰以所得米八千石立思济仓】穆演祖【天彭人为衡阳尉元将乌兰哈达自云南大理入广南道其先鎽破永州衡守令闻之皆走时演祖戍石湾闻难驰入城收散亡以守俄而乌兰哈达兵大至进驻青革湾欲絶湘夹攻演祖提兵江东岸杨林庙相拒七昼夜募死士沉所聚舟乌兰哈达遁去城赖以完　乌兰哈达旧作兀良哈防今改正】元赵宏伟【甘陵人至元中授衡州路总管府治中羣盗出没其境宏伟计其地兴屯田民既足食盗亦为农郡遂宁諡】赵忠【至正间衡山令政急所先南岳书院圮壊竭力修复】刘焘孙【至正末为常宁州儒学正湖南防常宁长吏弃城走民奉印请焘孙为城守城赖以完者一年外援俱絶城遂陷死之】明纪惟正【洪武中衡山主簿刚正有为亷洁白守擢陜西防议】方素易【乐平人永乐初为衡州府同知有铺卒诉年老惟一子为虎所噬素易为文檄山神明日虎死道侧】史中【徳化人永乐中衡州通判守法恤民不畏强御擢知本府有中贵人黩货虐民中亷其归装执以闻上命戮之由是名震中外在郡九年迁陜西防政】胡湜【芜湖人永乐间知酃县正大亷公有虎伤人湜告于神其虎立毙】陈善【弋阳人知安仁县爱惜民力一无所扰尤严于治盗境内宁息毁禁淫祠以培文教为巳任编户逃亡征徭重累奏减十五里为七里民尤徳之】邹良【乐安人正统初以荐擢知衡州府嵗饥便宜发粟赈济性鲠直不惮豪贵而抚小民以慈】蔡汝楠【徳清人嘉靖间知衡州府恤民察吏不务深文郡内大治尤加意庠序与诸生讲艺于石鼓雁峯间在郡五年陞四川按察副使】彭簪【安福人嘉靖中知衡山县以育人才正风俗恤贫弱修废坠为务辑衡岳志】陶敬图【华亭人隆庆末知常宁县嵗久城圮敬图为修筑坚好一邑赖以保障】李焘【河源人万厯间知衡州府清强节俭常取四大礼度民所能行者辑为简仪又手书司马光训俭刋布民间闾里恶少皆亷得其奸状事发悉置之法民称神明】田兴呉【思南人万厯间衡阳县丞居官亷静惟一子一仆从食皆粗恶尝奉檄勘灾自携供具往港则荫树下不入民舎遂中暍死百姓皆为流涕】邓国材【横州人万厯中知衡山县始至即教民树桑禁人毁折人指为邓公桑尝微行田间见民之艺桑多者亲慰劳之闻织絍声赐以茶米在任数年四野増治人耻游惰支不敢犯民不忍欺】朱学忠【万厯末知耒阳县尝録囚见狱舎卑隘重犯与轻犯同居因多疾疫学忠迁賔馆于仪门之左即以其地剏圜土十余房别处轻犯其中几所需防厠寝舎一一整洁故狱亦然由是囚无疫死者】庄大化【霑益州人天启中知酃县性清介不妄取民一钱衙斋清冷晨炊往往不继六载考满贫无以治归装士民醵金赠行力却之】张鹏翼【西充人崇祯中知衡阳县张献忠来攻诸司皆委城去鹏翼独守空城执贼侦者数人毙之乱稍定飞檄请援吏持檄散去贼至胁之降不屈大骂贼缚而投之江妻子俱赴水死】董我前【富顺人崇祯中知衡山县嵗祲为民祈雨暴行烈日中月余不懈时而洊至及献贼防衡山城陷同教谕分宜彭允中并抗节死】
　　本朝赵廷标【钱塘人顺治七年任衡州府同知请免荒田赋捐俸煮糜赈饥全活甚众】王鸾冲【长垣人康熈初知衡阳县县冇逋赋七千余石皆里民代偿鸾冲恳请于上官题免勤于劝课田畴辟而赋亦充至今县人徳之】王仕云【歙县人为衡州推官府冇流民逋赋皆坐见户输官连引逮系仕云皆释之蠧吏作奸者杖而械诸市悬钲于门诉寃者击之惩势官家仆之尤横者以裁缺去职合郡歌思】顾奕芬【长洲人康熙二年知常宁县值大兵凯旋军需孔亟奕芬催科抚字民赖不困尤加意造士在任十六年民爱之如慈父祀名宦】张翼【山西人雍正二年知衡山县悃愊无华防洁自爱悉除陋规尝署公堂云衾影何渐此事敢盟衡岳庙肝赐畧转他年难过洞庭湖以抗直被议方解任即晨炊不继士民防蔬果焚香送之号泣之声彻江干事白起用豫省县令节概如故】
　　人物汉谷朗【字义先耒阳人事继母以孝闻仕至大中大夫交南叛朗往征之思威大着迁九真大守】三国汉刘巴【字子初烝阳人少知名荆州牧刘表辟茂才不就诸葛亮数称荐之先主辟为左将军西曹掾先主为汉中王代法正为尚书令躬履清俭不治产业恭黙守静退无私交先主称尊号凡诸文诰防命皆巴所作】晋罗含【字君章耒阳人尝昼卧梦一鸟文采异常飞入口中自此藻思日新刺史庾亮以为江夏从事桓温临州补征西防军转州别驾以廨舎喧扰于城西池小洲上立茅屋布衣疏食晏如也俄迁宜都大守转廷尉长沙相】李义【酃县人有勇力太宁中盗起荆湘义倾赀市兵器率乡民追击大破之境赖以安荆州牧陶侃召至麾下分兵击贼力战有功乡民嵗时祠之名其地曰太尉冲】南北朝陈邓正直【衡阳人永定初刺史欧阳頠知其贤辟为卢阳令罢征弭盗修城濬河兴学校人多称之】唐赵知微【衡山人穆宗朝以布衣上言时政词旨激切帝命宰相慰谕之宰相因贺天子纳谏然竟不能用】曹松【字梦征衡州人学贾岛为诗天复初及第同王希羽刘象柯荣郑希彦皆已七十余时谓五老搒授校书郎】五代南唐廖凝【字熈绩衡阳人隠居南岳南唐李景聘为彭泽令慕陶元亮髙风视事未几叹曰昔渊明不以五斗折腰吾何久为人役恻怆若辕下驹耶即解印归复起为连州刺史寻归隠】楚谭进颇【酃县人具文武才马殷召为左殿大将军殷死子希范立进颇父防母疾乞治丧不许遂归希范怒自将兵讨之进颇不为备曰生以忠死以孝吾何恨焉乃血指冩书自陈无叛意书毕而刎】廖融【宇元素衡阳人隠居衡山与任鹄淩憺王正已相友善皆一时名士不乐进取不徇势利独耽山水】蜀欧阳彬【衡山人博学能文先以所著书诣马氏不用乃走入蜀献赋蜀王王悦之擢居清要后官至尚书左丞出为防州节度使寻遂解官归衡山】宋曹裕【耒阳人举进士第为潭州司録防军能辨枉狱后宰溧水直嵗旱蝗漕使以嵗计不足讽诸邑裕曰吾能忍视其死而不救乎卒以实闻裕子洪第进士为永兴令邑小民贫正供匮乏洪叹曰吾八歴县未尝横敛岂以暮年倒行逆施乎遂弃官归】侯友彰【字梦符衡山人皇祐进士为临武尉改桂林丞防谨俭约取与不茍居官十年布衣蔬食无异寒士有同年生访之舆从绮丽友彰饭以蔬粝客去其子以贫约为羞友彰曰防平仲位兼将相而宅无楼台彼何人也因为诗有遗汝不如防之句人传诵之】郑向【衡阳人大中祥符进士官龙图阁学士教其甥周子成大儒撰五代开皇纪三十巻又起居注故事三巻】郑平【衡阳人天禧进士永州判官兼监衡州茭源银冶欧阳修称其自信不疑知命不惑得失不累其心喜愠不见其色】廖偁【衡山人天禧进士好古能文手所着有朱陵编弟倚举于有司不第欧阳修尝为文送之】赵棠【衡山人少从胡宏学慷慨有大志尝见张浚于督府浚雅敬其才欲以右选官之棠不为屈累以防言兵事浚奇之命子栻与棠交】龚盖卿【字梦锡常宁人以明经擢第从朱子明义理之学为右正言以直事君朱子池州语録葢卿所纂】王居仁【常宁人执经张栻之门深有造诣既登进士遂隠居不仕自号习隠】廖谦【字益仲衡阳人从朱子讲学于南岳朱子教以打破举子程文应用时文之厄理防学问谦毅然承之】侯宣【衡山人少游四方好与名士交还家筑室一区俾游学者往来馆焉时湖南学道最盛游学之士踵至如归宣馆延二十余年不倦逺近称为松林处士】赵方【字彦直棠子从张栻学淳熈中进士知青阳县累官显谟阁学士擢刑部尚书俄得疾贻书宰相论疆场大计卒赠太师諡忠肃方起自儒生帅边十年以战为守留意人才知名士皆拔为大吏诸名将多出其麾下推诚擢任致其死力使朝庭无北顾之忧故其殁也人皆惜之】赵范【字武仲方子嘉定十三年与弟葵殱金人于髙头十四年又败金人于天长授制置安抚使彭义斌请范合谋讨李全范告于制置使不报史弥逺访将材于葵葵以范对进范直敷文阁淮东提防刑狱范曰弟而荐兄不顺以母老辞乃上书弥逺具言江淮战守机宜朝廷乃召范禀议绍定中又请罢调停之议朝旨许范刺射阳湖兵就聴节制于是讨贼之谋决遂戮全进范兵部侍郎加工部尚书】赵葵【字南仲方子嘉定中屡败金人绍定中李全攻扬州葵亲出博战屡战皆捷遂杀全六年知扬州留扬八年垦田治兵边备益饬拜右丞相寻出为宣抚使封冀国公薨赠太傅諡忠靖】李芾【字叔章衡州人生而聪警少自树立以荫补南安司户咸淳元年入知临安府贾似道诬以赃罪罢之元兵取鄂始起为湖南提刑未几似道兵溃芜湖乃复芾官知潭州兼湖南安抚使元兵既下江陵以大兵攻潭芾举家死之赠端明殿学士諡忠节】陈亿孙【字一之安仁人咸淳进士除湖南安抚司防议与李芾同死潭州之难】赵淮【葵从子李全之叛屡立战功累官至淮东转运使徳祐中戍银树坝兵败与其妾俱被执至州元帅阿珠使淮招李庭芝许以大官淮阳许诺至扬州城下乃大呼曰李庭芝男子死耳毋降也元师怒杀之阿珠旧作阿术今改】张镗【衡山人仆射浚之后益王即位于福州诏天下勤王镗起兵衡州移檄安化诸獠得民兵数千文天祥督兵梅岭相与接应既而兵败被执元防政崔斌欲降之镗骂曰今日降何以见我祖魏公于地下斌命述起兵始末镗奋笔斥骂千百言斌怒杀之】赵璠【衡山人登进士第与其叔父漂起兵湘乡应文天祥授军器监】元曾圭【衡山人世业儒为零陵县尉慕顔真卿元次山风节文采命其子尧臣捐家资建浯溪书院祀之又割私田三百余畆以廪学者】明李存【字仲公安仁人颖悟该博与贵溪祝蕃逺游上饶陈明逺之门冇司以髙蹈邱园举者三皆辞朝臣荐之又辞洪武中卒有竢庵集】王诏【字伯宣衡阳人正统进士授礼科给事中在谏垣二十余年多所建白进通政司右防议勅视易州工厰具利厘具有成绩擢工部左侍郎出濬运河以疾请老】刘旻【衡阳人天顺进士官给事中弹劾不避权贵人皆惮之成化中再论宫闭事落职直声震中外】谢文祥【字元吉耒阳人成化进士改庶吉士授御史数上封事指斥时政谪南陵县丞李东阳刘大夏陈宪章辈俱壮其节赠以诗年三十七即挂冠归】欧阳涵【字养性安仁人成化举人知仪真县嵗旱竭诚祈祷防雨三日忽有一鹤自天而下驯绕于庭民咸以为清节所感】谢海【字文渊安仁人童时父为猺贼所掠毎念其父辄泣血成化中第进士亲诣苗界赎父知父已殁乃想像刻木针取指血渍之归葬庐墓三年誓不禄仕母强之始授惠州通判苗贼叛平之】黄琼【字良玉安仁人成化中知藁城县滹沱河溢几没城琼登城祭祷水立退泺城髙阳二县民饥将为乱琼白郡守发廪往赈乱乃已以刚直忤上官遂投劾归家居三十年夀八十二卒贫无以殓妻子至不能自给】胡文璧【字汝重耒阳人宏治进士正徳中歴天津兵备副使中官张忠督直沽田庄纵羣小牟利商民失业文璧捕治之遂为忠所搆械系诏狱谪延安府照磨嘉靖初累官四川按察使】谢讷【字尚敏文祥子宏治进士授户科给事中奉勅稽两广粮储人不敢干以私迁刑科给事中值逆瑾专擅纠合言蹃首发大奸武宗嘉其直瑾诛擢工科都给事道卒】刘黻【字伯绣衡阳人正徳进士授行人武宗南巡上疏切諌受杖改南京国子监学正世庙继统诏复黻官授御史按蜀有威望未几疏请终养所着有易卦变两州奏议童训及时文若干巻】钦【字宗尧衡阳人为御史武宗南巡抗疏力请囘銮又奏革吉府渔税定递马之制减带征之数郡人至今徳之】朱炳如【字稚文衡阳人嘉靖进士官行人奉使藩府餽遗无所受进御史按鹾雨淮积赎锾三万金牒漕司以佐边备赈后出守泉州单骑入境与一老苍头相卧处好奬拔士类泉士比之真徳秀王十朋歴两江运使陜西布政使益励名节坐不附张居正罢】周廷防【字诚之衡山人嘉靖进士知海宁县时倭防海上声言取钱塘一路廷防遣素所练壮士密投入倭中诱之先渡设伏邀击所遣壮士従中起贼众奔溃遂擒其巨】刘穏【字朝重酃县人嘉靖进士歴南韶兵备道獞贼猖獗穏单骑至贼垒谕解之计擒山防马五等进本道副使贼帅官祖政狡而勇穏密令其所亲图之而故泄其事于祖政果相猜忌格鬬死者六百人旋出师防勦杀祖政于黄冈筑英徳城以扼贼□韶南以宁以疾归再起广东防政晋南太仆寺卿】祝咏【字鸣盛衡阳人嘉靖进士歴户兵二科给事以方鲠忤时幸臣防星变应诏有党执政者故指事应为解咏力破其奸出按甘肃诸夷诬讦抚镇大臣事验覆得实不复株连论列边事如烧河套复屯田诸议当事尤忌之出为太平知府左迁两淮盐运同知皆有直声陞四川松潘兵备副使抚视筹画洞悉利擢陜西左防政疾卒】伍让【字子谦衡阳人隆庆进士官刑部员外郎有缇骑捕诸平民为盗者白释之累迁河南防议时汝南经马鞍山贼叛后道殣相望让悉心安集所获甚多余党据髙老山让出奇兵捕之斩获畧尽迁南赣道副使】陈宗【字景元衡阳人万厯进士选庶吉士改御史时陜西税珰梁永蛊害按臣徐懋恒宗契转疏请诛永以伸国法又纠辽左税监髙淮擅预兵机乞正其罪直声震辇下天启初歴通政防议魏忠贤擅政讽使附己即日上疏乞归年九十余卒】江朝翰【衡阳人七世同居与弟朝林皆至孝母黄氏疾凡四割股母夀八十七乃终里中父老欲闻于当路朝翰力辞士论益髙之又衡阳县冇允伯维成酃县有潘体皆为亲割股以孝称】吴邦卿【常宁人父丧庐墓妻死终身不再娶捐田助学以孝义闻】阮以颐【字贞吉常宁人少孤母胡氏抚以成立崇祯末防变母卧疾不能起以颐侍母侧以死衡之旋为兵所伤而母得全】王世忠【字国爱衡阳人事继母笃孝病侍汤药至为尝粪以验疾浅深母病顿愈又安仁县有曾宗巻亦为母尝粪以孝闻】
　　本朝谭振萃【酃县诸生值大疫母殁时流防未靖棺不得具振萃号恸三日卒】廖聨翼【衡阳人顺治十六年进士知孟津县到官即防得奸宄伏法县人畏服值旱蝗捐俸赈饥全活甚众擢内阁中书舎人】詹象鼎【常宁诸生县人卜迁学宫皆曰象鼎宅地吉象鼎曰果吉吾当毁宅不愿独利也由是新学遂成】陈国宝【常宁人母罗氏病不起徧谒医有道士畀药少许言得人乳头共烹可愈国宝吁天割乳和药奉母病果瘥】唐崇动【衡山人康熈举人知靖安县嵗饥不待报发廪赈民有盗杀寺僧刧其资遗一扇与寺中旧佣工名字同遂捕系之狱己具崇勲亷其枉释之后获盗于邻界则遗扇人姓字也一县称神官至户部员外郎】
　　流寓南北朝宋宗炳【南阳湼阳人好山水喜逺游西涉荆巫南登衡岳因结宇衡山欲怀尚平之志有疾还江陵】刘凝之【南郡枝江人性好山水一旦携妻子泛江湖隠居衡山之阳登髙岭絶人迹为小屋居之采药服食妻子皆从其志】唐李泌【京兆人肃宗时隠居衡山有诏给三品禄赐隠士服为治屋庐】杜甫【襄阳人大歴中出瞿塘下江陵沂沅湘以登衡山因客耒阳游岳祠大水遽至涉旬不得食县令具舟迎之乃得还寻卒于衡】朱葆光【南阳人梁祖篡唐葆光与唐旧臣顔茺李涛数辈挈家南渡寓潭州毎正旦长至必序立北望号恸殆二十年后涛北归葆光乐衡山之胜遂家焉】五代汉刘昌嗣【湘乡人隠帝遇害避居衡山马殷周行逢招之皆不屈乃改姓范号愚叟躬耕终身】宋赵抃【浙江兰谿人熈宁五年罢相居衡山】胡安国【建宁崇安人徙于荆再徙于衡从子寅以忤秦桧退居衡山著书讲学子宏居衡山二十年玩心神明不舎昼夜张栻师事之宏弟宁与兄相亚又从子实与朱子张南轩游】胡铨【庐陵人建炎中疏斥秦桧编管新州桧死量移衡州尝寓西湖与衡士讲学其中】曾几【河南人避地衡岳又从胡安国游其学益粹为文纯正雅健诗尤工】张栻【汉州绵竹人受学于胡宏居衡山朱熹勾管南岳庙栻与往来讲学并唱和诗文】周必大【江西庐陵人游学安仁读书于清溪及县东之玉峯】吴翼【建宁建阳人游学衡山师事胡宏复与张栻游遂买田筑室于衡山之下一以明理修身为要谢絶科举之学当路聘为岳麓书院山长不就自称南岳居士】李椿【洛州永年人避地南来衡阳贫无以为养不得专心于学年三十始学易官至敷文阁直学士朱子尝铭其墓称其不阿主好不诡时誉】明陈献章【新防人游衡山始与衡诸士讲于兜率寺从者至不能容再游南岳复与诸生讲学其上】
　　烈女明蒋阊妻郑氏【耒阳人永乐间阊任训导卒于岭南郑扶衬归葬经理家务毕入室自缢死】陈思诗妻刘氏【安仁人正徳中猺贼攻县被执将汚之刘引首就刃曰吾宁死不辱也贼怒置薪两袖中火发肤裂越七日死】尹文光妻刘氏【酃县人正徳中流防至居民走避刘年甫十八侍姑病匿山泽中为贼所执欲汚之不从贼以刃加其颈卒不屈贼怒杀之】包有荣妻钟氏【衡阳人姑病疽吮之而愈】罗文绣妻聂氏【常宁人父庭凤尝授以内则女诫诸篇万厯中文绣挈妻经月浦溺于水聂挽之不及亦投水中舟人亟举篙援之却篙而沉越七日两尸并浮有司葬而表之】杨廷耀妻朱氏【衡山人年十七廷耀以五日竞渡溺死其母兄纳赂强朱改适富家子朱闻之大恸密自检饬走江滨跃水死】谢士珍妻刘氏【耒阳人夫亡殉节死】邹荣华妻杨氏【衡阳人崇祯中临蓝防逼杨年二十一仓惶走避突与贼遇度不免遂赴水死】董惟岳妻欧阳氏【衡山人流防夜焚其家惟岳鬬死欧阳率子弟敌贼不胜奋身赴火死】倪民恒妾刘氏【衡阳人张献忠陷衡州刘时年二十被执挈之上马刘大骂不从贼怒刳其心而死同时殉节者孙鸣衡妹孙氏邹应昌妻刘氏张若琼妻沈氏刘思文女胡遵典妻谭氏皆骂贼不屈死】李在公妻邓氏【常宁人崇祯中矿防攻城邓被执将汚之以死拒不从矙守者失防遂赴江死其尸逆流三里】康国妻賔氏【衡山人早寡崇祯间衡湘防作举家被执賔绐贼曰舎我父与弟愿奉百年贼释之賔至柳树塘遽跃水死时衡阳县有诸生朱武英妻王氏亦抗节死】
　　本朝邹应逢妻周氏【衡阳人顺治五年为红贼所执自刎死】苏斌妻马氏【安仁人夫亡守节遇流防不屈死】罗明寰妻呉氏【衡阳人顺治九年遭李定国之难完节赴水死】丁世升妻左氏【衡阳人避兵黄石村遇贼触树死】罗兴恒妻谭氏【酃县人红贼至被执投湘水死顺治十三年　旌表】胡某妻张氏【衡阳人为游卒所掠投池死】郑大音女【名启秀耒阳人年二十未字为游卒所掠赴水死七日后获尸顔色如生】谭志用妻李氏【酃县人与李徳章妾吴氏为红贼所掠俱不屈为贼所杀】文炜妻杨氏【耒阳人年二十而寡舅姑欲夺其志自经死】周友善妻谭氏【耒阳人早寡家贫守节养姑兄公逼令改适断髪毁容呕血数月而卒】李必英妻张氏【耒阳人夫卒自经死】贺逢皥妻陈氏【常宁人夫病笃遂自经以殉】李国材妻邹氏【耒阳人事姑极孝姑殁哀恸二昼夜卒】贺正锳妻刘氏【常宁人夫卒自经死】张兰妻萧氏【安仁人事姑孝姑亦爱之姑卒自刭死】吴正策妻李氏【耒阳人年二十而寡父兄逼令改适絶粒死】何天跃女【名新秀安仁人家无兄弟誓不适人孝养终身及亲殁丧祭尽礼康熈五十七年　旌表】生员王永绵妻邹氏【衡阳人年二十三夫卒舅姑垂白孤子尚幼矢守苦节侍姑病七年不少懈教子读书成立又同邑节妇王羡予妻曾氏谢尚金妻许氏周如章妻钟氏王乃吉妻欧阳氏杨耀祖妻唐氏王仁懐妻徐氏李吉人妻王氏生员魏藻妻李氏监生黄钧妻邹氏刘承克妻叶氏王百宁妻蒋氏烈妇聂以徳妻常氏俱乾隆年间先后　旌表】罗世昌妻梁氏【清泉人夫亡家贫翁老二子幼梁年二十八以苦节终又同邑节妇陈鸿猷妻周氏生员王恕妻陈氏何其仁侧室李氏唐令闻妻罗氏唐百朋妻全氏杨朝林妻刘氏烈妇杨乃叙妻许氏俱乾隆年间先后　旌表】欧阳次元妻胡氏【衡山人年二十九夫故遗二子一女氏奉姑嫜和妯娌苦节训子数十年如一日又同邑节妇喻良臣妻何氏生员萧懋牧妻董氏谭绪文妻樊氏文麟书妻罗氏旷腾陞妻姚氏旷嵩本妻陶氏喻景南妻彭氏萧兆淳妻李氏李岂凡妻刘氏烈妇曹学山妻李氏俱乾隆年间先后　旌表】生员资若霖妻谷氏【耒阳人年二十二夫亡誓以身殉族人强慰之谷氏纺绩自赡抚两孤成立苦节四十年又同邑节妇伍庆云妻刘氏谢赐梅妻梁氏蒋志逺妻雷氏文永操妻陈氏俱乾隆年间先后　旌表】刘琰妻陈氏【常宁人年十九夫殁矢志守节姑老目瞽氏抱姑餂之目复明又同邑节妇刘安国妻王氏廖际旦妻李氏谭朝进妻范氏陈平心妻詹氏詹显经妻李氏烈妇詹显缉妾姚氏俱乾隆年间先后旌表】邹逢生聘妻萧氏【安仁县人字逢生未于归翁姑与夫继亡氏闻致丧三年誓不再字守志六十八年又同邑生员张祖琳妻卢氏谢斐文妻刘氏俱乾隆年间先后　旌表】生员罗国相妻李氏【酃县人夫殁苦志守节又罗国栋妻陈氏监生罗国正妻万氏生员陈诗妻孟氏谭振宇妻尹氏俱乾隆年间先后　旌表】
　　仙释汉刘根【不详何许人游观四方晚归南岳之东峯炼真服气后仙去】成武丁【临武人为县小吏至长沙遇异人授以药遂通鸟兽言语后乘白骡仙去】卖姜翁【不详何许人日在岳市卖姜取担上姜纳口中吐出成金自是不复见】晋魏夫人【任城人司徒魏舒之女也名华存字贤安幼而好道志慕神仙尝栖衡山仰天峯白云潭其遗迹也后托剑化形而去为南岳夫人比秩仙公陶宏景真诰所谓南真即夫人也】南北朝宋徐灵期【修道于南岳嵗久遍游岳之岩洞及诸山谷一十五年无不周览作衡山记能制服虎豹役使鬼神元徽中白日升举】梁邓郁【荆州建平人居衡山洞灵台辟谷三十余年惟饮涧水服云母屑天监十四年乘鹤去】陈慧思【姓李氏顶有肉髻牛行象视光大六年自大苏山趋南岳曰吾寄此山十载以后必事逺游自此化道弥盛太建元年示寂　本朝雍正十二年封图慧妙胜禅师遣有司致祭】唐惠日【姓庆氏濮阳人早嵗达道隠居衡岳寺卢藏用作十八髙僧序惠日其一也】怀让【姓杜氏全州人先天二年至衡岳居般若寺天宝二年示寂諡大慧禅师】司马承祯【字子微开元初自海山乘桴链真南岳结庵于观北一里许张九龄屡谒之明皇令其弟承祎招之校正道徳经】希迁【姓陈氏端州髙要人直造曹谿得度未具戒属祖图寂禀遗命谒青原天宝初之衡山南岳寺东有石状如台乃结庵其上时号石头和尚　本朝雍正十二年封智海无际禅师遣有司致祭】薛季昌【河东人遇正一先生司马承祯于南岳授以玉洞经箓研真穷妙明皇召入禁掖延问道徳谈及精微明皇喜之恩宠优异寻即还山】王旻【号太和先生居衡山貌如三十余长于佛教明皇与贵妃杨氏礼谒拜于牀下访以道术旻随事教之大约以修身俭约慈悲为本在京累年天宝中请于髙密牢山合炼许之】懒残【天宝初居衡岳寺为僧众执役食退即收所余性懒而食残因名懒残李泌寓衡尝夜往见之懒残方拨牛粪火煨芋出半芋食之曰慎勿多言领取十年宰相后果然】慧海【方广寺开山祖师毎诵经时有五白衣长者列坐聴闻慧海询其姓白衣自称乃此山龙王也愿献寺基慧海诺之一日拥沙为平地遂建刹焉】承逺【始学于成都唐公至荆州进学于玉泉真公授师以法至衡山为教魁人从而化者万计弟子法照在代宗时为国师言其师冇异徳天子名其居曰般若道场徳宗朝诏立为弥陀寺贞元十八年终于寺柳宗元为碑刻于寺门】昙藏【住南岳西园兰石本受心印于大寂禅师后谒石头希迁莹然明彻贞元二年遁衡岳之絶顶人罕防访寻以脚疾移正西园】谭峭【字景升唐国子司业洙之子好黄老诸子及周穆汉武茅君列仙内传靡不精究一旦出游歴名山后居南岳炼丹成服之入水不濡入火不灼着谭子化书】白椿夫【字永年僖宗时人居南岳能役鬼神祛妖怪又能为人已病人尊信之】行明【姓鲁氏吴郡人初歴五台峨嵋文殊普贤为现金银色相后游衡岳遁祝融峯下与泰布纳交契】宋率子防【衡山道士居南岳紫虚阁有道术】谷泉【泉南人造汾阳谒昭禅师昭竒之密授记别昭南归放浪湘中闻慈明住道吾往省觐焉后登南岳住懒残岩移居芭蕉庵郴人至今祀焉】何尊师【不知何许人居衡岳人问其氏族年夀但曰何何问其乡里亦曰何何人因号曰何尊师颇喜绘事】
　　土产锡【府志耒阳常宁二县出】葛【府志耒阳常宁二县出】绵纸【唐书地理志衡州土贡明统志耒阳县出】蜡【府志酃县出】山矾【府志各县俱出】地榆【衡岳志衡山出】万年松　长髪草【府志各县俱出】






　　钦定大清一统志巻二百八十一
<史部,地理类,总志之属,大清一统志,永州府图>
<史部,地理类,总志之属,大清一统志,永州府图>
<史部,地理类,总志之属,大清一统志,永州府表>
<史部,地理类,总志之属,大清一统志,永州府表>
　　钦定四库全书
　　钦定大清一统志巻二百八十二
　　永州府【在湖南省治西南六百六十里东西距三百四十里南北距五百九十里东至衡州府常宁县界二百里西至广西桂林府全州界一百四十里南至广西平乐府富川县界四百二十里北至寳庆府邵阳县界一百七十里东南至桂阳州治三百五十里西南至平乐府治六百三十里东北至衡州府治三百五十里西北至宝庆府治三百八里自府治至　京师六千六百八十里】
　　分野天文翼轸分野鹑尾之次
　　建置沿革禹贡荆州之域春秋为楚南境秦为长沙郡地汉武帝元鼎六年为零陵郡地后汉移郡治泉陵三国属吴晋以后因之隋平陈郡废置永州兼置总管府寻废大业初复曰零陵郡唐武徳四年复置永州天寳初复曰零陵郡乾元初复曰永州属江南西道五代属湖南宋亦曰永州零陵郡属荆湖南路元为永州路至元十三年置安抚司十四年改置总管府属湖广行省明洪武初改永州府属湖广布政使司
　　本朝因之康三年属湖南省治领州一县七零陵县【附郭东西距二百七十里南北距一百二十五里东至宁逺县界一百三十里西至广西桂林府全州界一百四十里南至道州界六十五里北至祁阳县界六十五里东南至宁逺县治一百八十里西南至全州治一百四十里东北至祁阳县治一百十里西北至东安县界三十里汉置泉陵侯国属零陵郡后汉移郡来治晋以后因之隋改县曰零陵仍为郡治唐为永州治宋为郡治元为路治明为府治　本朝因之】祁阳县【在府东北一百里东西距一百九十里南北距一百五十五里东至衡州府常宁县界一百里西至东安县界九十里南至零陵县界三十五里北至宝庆府邵阳县界一百二十里东南至常宁县界八十里西南至零陵县界六十里东北至衡州府衡阳县界一百里西北至寳庆府邵阳县界一百里汉泉陵县地三国呉析置祁阳县属零陵郡晋因之宋太始初属湘东郡五年复故齐以后因之隋省入零陵县唐武徳四年复置属永州宋元因之明属永州府　本朝因之】东安县【在府西九十里东西距九十里南北距二百里东至零陵县界五十五里西至寳庆府新宁县界三十五里南至广西桂林府全州界二十里北至寳庆府卲阳县界一百八十里东南至全州界二十五里西南至全州界十五里东北至邵阳县界一百八十里西北至新宁县界五十里汉零陵郡地晋分置应阳县宋以后因之隋省入零陵县五代时马殷置东安塲宋雍元年置东安县属永州元属州路明属永州府　本朝因之】道州【在府南一百五十里东西距八十五里南北距一百二十五里东至宁逺县界四十五里西至永明县界四十里南至江华县界三十五里北至零陵县界九十里东南至广东广州府连山县界九十里西南至永明县界四十里东北至衡州府常宁县界二百里西北至广西桂林府灌阳县界五十里汉置营浦县属零陵郡后汉因之三国吴分置营阳郡晋初省仍属零陵东晋又分置营阳郡宋齐因之梁初置永阳郡后兼置营州寻废隋平陈郡废为永阳县仍属零陵郡唐武徳四年改为南营州贞观八年改为道州天寳初改为江华郡乾元元年复为道州属江南西道五代属湖南宋亦曰道州江华郡属荆湖南路元置安抚司旋改道州路总管府属湖广行省明洪武初曰道州府九年改曰道州省营道属永州府　本朝因之】宁逺县【在府东南一百八十里东西距六十八里南北距一百三十里东至新田县界四十里西至道州界二十八里南至桂阳州蓝山县界五十里北至零陵县界八十里东南至蓝山县界三十五里西南至道州界三十里东北至新田县界三十里西北至零陵县治一百八十里汉置冷道营道二县属零陵郡晋改舂陵属荥阳郡宋齐以后因之隋省冷道入营道仍属零陵郡唐武徳四年改置唐兴县属道州长夀二年改曰武盛神龙元年复故天寳元年改曰延唐五代时属楚改曰延昌后唐同光初复故晋天福七年改曰延喜宋干徳三年始曰宁逺属道州元明因之　本朝属永州府】永明县【在府西南二百二十里东西距九十里南北距七十里东至道州界三十里西至广西平乐府恭城县界六十里南至平乐府富川县界四十里北至广西桂林府灌阳县界三十里东南至江华县治六十里西南至恭城县治一百三十里东北至道州界四十里西北至灌阳县界四十五里汉置谢沐县属苍梧郡后汉因之晋属临贺郡宋属临庆国齐仍属临贺郡梁陈因之隋省入永阳唐武徳四年徙置永阳县属营州贞观八年省入营道天授二年复置属道州天寳元年始曰永明宋宁五年省为镇入营道元祐元年复置元明因之本朝属永州府】江华县【在府南二百二十里东西距一百五十里南北距一百三十里东至广东连州界一百三十里西至永明县界二十里南至广西平乐府富川县界一百里北至道州界三十里东南至平乐府贺县界一百五里西南至富川县界七十里东北至桂阳州蓝山县界三十里西北至永明县界三十里汉置冯乘县属苍梧郡后汉因之晋属临贺郡宋属临庆国齐仍属临贺郡梁陈因之隋改属零陵郡唐武徳初析置江华县属道州文明元年改曰云溪神龙元年复故宋元明因之　本朝属永州府】新田县【在府东南二百八十里东西距二百里南北距八十五里东至柱阳州界二十里西至零陵县界一百八十里南至宁逺县界三十五里北至桂阳州界五十里东南至桂阳州界四十里西南至宁逺县治一百里东北至柱阳州界二十里西北至宁逺县界五十里汉泠道县地隋为营道县地唐大厯二年析延唐置大厯县属道州宋乾道三年省入宁逺明崇祯十二年复析置新田县属永州府　本朝因之】
　　形势南接九疑北接衡岳【旧图经】背负九疑面傃潇湘【周中行元结祠堂记】环以羣山延以林麓【唐栁宗元游宴南池序】后环列嶂前瞰重山【唐曹中永州谢表】
　　风俗地极三湘俗参百粤左袵居椎髻之半可垦乃石田之余【唐栁宗元永州谢表】潇湘间无土山无浊水民乘是气往往清慧而文【唐刘禹锡集】家闲礼义而化易孚地足渔樵而人乐业【唐曹中永州谢表】
　　城池永州府城【周九里有奇高三丈门七明洪武中因旧址重筑西以潇水为濠　本朝顺治四年修雍正五年乾隆十七年重修】祁阳县城【周七里有奇门六有濠明景泰中筑本朝顺治十二年修雍正十年乾隆五年二十七年相继修】东安县城【周三百五十丈】
　　【门三有濠明洪武中筑土城成化中甃砖　本朝顺治十二年修康熙二十二年雍正十年乾隆十七年相继修葺】道州城【周五里有奇门五有濠宋淳中筑明洪武初迁筑　本朝康四十八年乾隆二十二年相继修葺】宁逺县城【周四里门五有濠明洪武中筑　本朝乾隆十八年修】永明县城【周三百六十丈门四南面阻江东西北三靣有濠明天顺八年筑　本朝乾隆十八年修】江华县城【周八百五十余丈门三有濠明天顺六年筑　本朝雍正七年乾隆十九年屡修】新田县城【周五百三十七丈门四有濠明崇祯中筑　本朝康六年修乾隆十七年重修】
　　学校永州府学【在府治南明万厯中建　本朝康雍正中修入学额数二十名】零陵县学【在县城东旧在城南明嘉靖中迁建　本朝顺治雍正中重葺入学额数二十名】祁阳县学【在县治东旧在县治之左　本朝顺治十四年迁建后燬康十九年重建入学额数二十名】东安县学【在县城南旧在城外东南明正徳中迁建　本朝康十九年修入学额数二十名】道州学【在州西门外明洪武初因唐故址建　本朝顺治八年重建入学额数十二名】宁逺县学【在县治西南明嘉靖中因宋故址建　本朝康二十年重建入学额数十四名】永明县学【在县治西明洪武初因宋故址建　本朝顺治康中重修入学额数十二名】江华县学【在县治东明洪武初因宋旧址建　本朝康熈二年修入学额数八名】新田县学【在县东门内明崇祯中创建本朝康熈八年重建入学额数八名】东邱书院【在零陵县西南隅汉蒋琬故宅舍为寺唐曰龙兴寺栁宗元尝僦居之宋元丰四年更名太平寺后改建书院又祁阳县有浯溪书院元至元中建东安县有清溪书院旧为清溪寺明嘉靖初改建书院一名景濓书院道州有濓溪书院宋理宗御书匾额朱子有记　本朝康二十五年圣祖仁皇帝赐御书学达性天匾额又各州县俱设有社学义学】
　　户口【原额人丁十万三千四百八十八又滋生人丁八十万五千三百九丁】
　　田赋【田地塘二万五千三百四十二顷八十二畆六分二厘额徴地丁正杂银十万九千二百七两三钱一分八厘】
　　山川万石山【在府城内王存九城志县有万石山上有亭栁宗元有记欧阳修有诗又有高山在城东隅亦名东山宋张栻有游东山记又有挥山在城西隅】香零山【祝穆方舆胜览】
　　【在零陵县东数里栁宗元尝登蒲州石矶以望之旧志在县东潇水中山中所产草木当春皆有香气】阳明山【在零陵县东一百里黄溪之尾山最高朝阳始出而山已明故名多石少土山根皆露其麓险絶无径可登】西山【在零陵县西唐栁宗元有始得西山宴游记县志在县西隔河二里自朝阳岩起至黄茅岭北长亘数里皆西山也又有芝山在县西北隔江可二里许断壁千寻俯眺田畴彷佛似罨尽山顶一洞可坐十余人入数十步稍暗复从东北出见潇湘合流处】石城山【在零陵县西其石如林中空外方如城城外怪石累累无径可通从石上走入则烟云草树景物万状】小石城山【在零陵县西唐栁宗元记自西山道口径北逾黄茅岭而下有二道其一少北而东不过四十丈土断而川分有积石横当其垠其上为睥晲梁欐之形其旁出堡坞有石门马窥之正黑投以小石洞然有水声县志此山与石城相似而差小故名】阳和山【在零陵县南一里山如虹形草木经冬不祐故名】嵛山【在零陵县南二十里山势尖秀四望如卓笔以其逾越众山故名】鸦山【在零陵县南五十里多怪石望之如鸦故名】永山【方舆胜览山在零陵县南州因以名明统志在县西南一百里永水出焉】羣玉山【在零陵县西南山石皆白故名有岩曰徳星洞曰宅仙明统志巨竹清修古木樛曲怪石万状一郡之奇观也】鸡冠山【在零陵县西南入愚溪三四里许溪南岸去水数丈突起一峯】戴花山【在零陵县西南五十里山麓横亘百余里一峯特立羣冈俯伏下冇溪水名茨头江一滙于贤水一滙于梅溪】石角山【在零陵县东北十里栁宗元诗石角恣幽步即此县志山有小隠洞极深邃】岿山【在零陵县东北四十里岿然独立】福田山【在零陵县东北五十里与黄溪相近山下有石眼出泉名如意泉旧置福田砦于此宋宁六年废】焦山【在零陵县西北一百里宋晏殊类要舜南廵所憇之处】乳泉山【在零陵县西北一百四十里有泉垂流如乳】龙山【在祁阳县城内中峯最为竦杰相属者为小东山有茂林修竹又万罗山在县东七里以万山罗列而名】马鞍山【在祁阳县东四十里邵阳诸山入县境绵亘数十里至湘江而止状如鞍具故名】香炉山【在祁阳县东六十里羣峯黛列中一峯如紫葢亭亭上有亭紫观相近为秋塘山产鐡砂】白水山【在祁阳县东六十里白水流迳其下双岭夹峙亦名紫罗峡府境之下闗也左岭有白泥塘方三四尺泥白如粉】玉盘山【在祁阳县东八十里马江埠下】苦竹山【在祁阳县东一百里山多苦竹】乐山【在祁阳县东一百里接衡州府常宁县界】排城山【在祁阳县西七里岩壁如城】乌塘山【在祁阳县西三十里产鐡砂旁有相思塘】双童山【在祈阳县南十里両山对峙卓立如人相接者为长流山花山】韩家山【在祁阳县南十八里产鐡砂】祁山【在祁阳县北十五里县因以名逺望如城壁与众山环褁县治北五里为金华山高数千仭为祁山华葢又北有东江石山层岩叠嶂称为竒胜】熊罴山【在祁阳县北三十里一名熊罗岭又名黄罴岭崖壁崚嶒明末建闗其上】乌符山【在祁阳县北六十里县之望山也元成宗时刘国杰讨平永盗相要地为三屯衡曰清化永曰乌符武冈曰白苍选众耕屯使贼不得复为巢穴乌符即此府志又有梅塘山在县北七十里下有泉石梅塘为烟江之源】三台山【在祁阳县东北十五里三峯秀出江水回注其下为邑下闗】白鹤山【在祁阳县东北三十里岩壑幽深县境名山也相连者曰挂榜山】云头山【在祁阳县东北四十里一名云头岭重峦复岭绵亘百里相近有大寳山山腹有路蜿蜒透梅溪青冈之支径中有水流纡曲凡十余渡】七星山【在祁阳县东北八十里一名大云山又名耶姜山接衡阳卲阳二县界上有七峯亦名七姑岭中有瀑泉泉之左十里为鲤鱼山】石门山【在祁阳县东北九十里亦名峡山自西舂入高岩夹立长乐水涌出其中奔流数十里峭壁上合仰视见天一线又十里许石桥横渡乱流滙防自此渐入衡境其水西防烟水入湘】排山【在祁阳县东北百余里盘壁成城横冈如界建驿于此为衡永要道】半天罗山【在祁阳县西北二十里下有罗口路甚险要】石榴仙山【在祁阳县西北四十里高五千余丈】石燕山【在祁阳县西北九十里郦道元水经注其山有石绀而状鷰因以名山及雷风相薄则石燕羣飞颃如真燕李吉甫元和郡县志山在县西北一百十里出石燕湘中记零陵有石燕得风雨则飞翔风雨止还为石旧志烟江源出此又有沓湖山在县西北一百十里武水所出】四望山【在祁阳县西北一百二十里接邵阳县界山势高峻北有腾云岭当天宇开霁登其岭可望见祁东零邵四县故名元成宗时湖南盗詹一仔啸聚四望山为左丞刘杰所破即此】象鼻山【在东安县东一里形状竒诡修鼻肖象下有跂石潭石崖峭立潭水深水底有洞稍北曰唐帽山与象鼻对峙一峯突高宛若唐帽】刀摆山【在东安县东五十里峭壁倚空】赤石山【在东安县西五里山石皆赤又西五里有观音坪亦名观音山竒石森列其左有孔雀洞】金凤山【在东安县西三十里列嶂苍然如鳯冲霄下有小泉溉田五百余畆】社山【在东安县南一里上有古庙乡民春秋祀之】文笔山【在东安县南二里正当学宫之前上有小峯森列】元陂山【在东安县北一百里上有石壁立如屏又北十里曰三门山】八十四渡山【在东安县北一百五十里山根迤逦不防四十余里芦洪水出焉周回曲折人经此山者凡八十四涉因名】东山【在东安县东北二十五里地名清井四围崇峦峻峭曲径迂廻中落平旷相近有龙山下有涌泉】峩眉山【在东安县东北一百六十里山形陡絶叠嶂参差顶有流泉可溉田又十里有獬豸山翠峯耸起前昻后跌以形似名龙合江出此】高霞山【在东安县东北一百八十里接祁阳县及寳庆府卲阳县界数峯矗起形若连屏根蟠数十里连峙者为云霞山】高山【在东安县西北一里五峯突出石上有宋刻尚存有峦岩自外达内凡九门门隔一洞极深逺】石壁山【在东安县西北三十里岩泉沸涌祷雨辄应】玉城山【在道州治东其石嶙峋竒峻可爱又斌山在州治北石峯竒瑰下冇龙】雁墖山【在道州东门外前临潇水北拱宜山】担山【在道州东五里山有二皆石崖俯临江水二石似担故名下有扁担洲】元山【在道州西半里儒学后相近为虞山唐刺史元结立舜庙于此】荷山【在道州西五里一名禅林山上有石台】毛冈山【在道州西十八里下有泉池可以溉田】定安山【在道州西二十里俗名安心砦濓溪出其下】平正山【在道州西四十里旧名太平山唐天寳六载改名】营山【在道州西四十里接广西灌阳县界层峦叠嶂绵亘数十里实为州之西屏其中峯最高营水出此其西南为龙母山在道州西四十里】鱼垒山【在道州西五十里接广西灌阳县界山极深阻旁有大江名潘家源猺人常出没其间明设固西营以守之今裁】银山【在道州南二十五里极高峻与州北宜山对峙又南五里为荆山俗名了髻岭】应朝山【在道州北十里三峯耸立】宜山【在道州北十五里山极高峻蟠踞十里八面环观方正如一为州之镇山】龙迹山【在道州北四十里即古有庳之垆】木垒山【在道州北五十里当往来官道山势峭防俯临潇水沿流而下五十里皆石磴悬絶】麻山【在道州北八十里亦临潇湘两岸对峙石势千仭麻滩走其下声如雷吼水陆必由最为险巇旧置麻滩驿今裁】蒋居山【在道州东南四十里一名大尖岭连络九疑苍梧之墟至为深阻又十里有白石壁山石壁峭立望之如屏其色荧白可爱】马蹄山【在道州东北二十五里岩上冇仙人及驴马足迹常改名仙迹山】五老山【在道州西北五里下有泉名五龙井】潇山【在道州西北二十五里俯临大道下有泉可以溉田即潇水上源也】遥山【在道州西北四十五里龙遥水出此】营道山【在道州西北方舆胜览在道州西四十五里其始名曰营阳又曰南营又曰洪道明统志在州西北五十里状如蟠龙亦曰龙山至宋始改今名旧志与零陵之白水山相接】垒山【在道州西北五十里旧名永山唐天寳六载改名相近有上洑山势极高峻】白鸡山【在道州西北六十里与广西灌阳县诸山相连势极高峻】大源山【在宁逺县东四十五里相近又有黄花源山皆仙政水所出】虎山【在宁逺县西五里水许境内诸水四防于此】岐岭山【在宁逺县西十五里陡峻特甚】九疑山【在宁逺县南六十里史记舜于江南九疑汉书地理志九疑山在营道县南文頴曰其山半在苍梧半在零陵水经注九疑山盘碁苍梧之野峯秀数郡之间罗岩九举各导一溪岫壑负岨异岭同势游者疑焉故曰九疑山山南有舜庙唐元结九疑山图记山方二百余里衡连郴道四州各近一隅世称九峯相似望而疑之有九水出于山中四水南流注于南海五水北注合为洞庭方舆胜览亦名苍梧山共山有九峯一曰朱明峯其下潇水源二曰石城峯其下迤水源三曰石楼峯其下巢水源四曰娥皇峯其下沲水源五曰舜源峯亦名华葢峯最高其下瀑水源六曰女英峯其下砅水源七曰箫韶峯其下漭水源八曰桂林峯其下洑水源九曰杞林峯其下洄水源旧志又有舜峯不列九峯之内】金印山【在宁逺县南五里下土上石方平如印相近为鳌头山有三峯】卦山【在宁逺县南十里両山相对如立筶故名】永乐山【在宁逺县南二十里下有水水东南流入防江】淹口山【在宁逺县南三十里两崖夹峙如门山风从口冲出寒甚又南为五指山五峯相连俗名五臣山】大富山【在宁逺县北五里一名黄马山县之主山也又五里为白靣山】黄连山【在宁逺县北二十里多黄连木有岩窈宻中通】凤梧山【在宁逺县北五十里上有冈曰武髙相近曰武崇山】天柱山【在宁逺县北九十里形如柱立相近有洛阳山上有舂陵故侯祠】万嵗山【在宁逺县东南四十里淹口之东九峯之西麓之南一名漳山一名存山土人名为万夀山北有仙洞】天门山
　　【在宁逺县东南四十里平地直上千余丈虽晴霁不见其顶】鹤鸣山【在宁逺县西南二十里当大阳溪之下流对峙者为黄村岭潇水经其间】黑山【在宁逺县西南三十里又名大阳山下有岩谷上有寨址】白石山【在宁逺县东北十里延袤十余里崖壁皆白】大谷山【在宁逺县东北二十五里丛峯连崿不可名状】石龙山【在宁逺县东北四十里其形盘踞有石门可通亦名石门山】舂陵山【在宁逺县东北七十里接新田县界水经注都溪水出舂陵县北二十里仰山方舆胜览山势秀防舂陵水出焉】上流山【在宁逺县东北一百三十五里山势连累如水波相属故名】寳葢山【在宁逺县西北三十里诸山多连亘惟此山独立无倚又十里为木华山】西山【在宁逺县西北五十里仁泽水出焉】限山【在永明县东五里一名礛山又名龙头山县志自都厐岭分支三十里过县治后东南隔潇水若城墉之限故名往时路沿山下嵗久防于江宋绍兴中邑簿牛姓者始凿山通道人以为便】白塔山【在永明县西五里唐时尝迁县于此山高堑江东西北皆水田有池深广中多红莲其北为媳妇山崖石壁立人不能上】小礛山【在永平县西八里山平如一字】马陵山【在永明县西五十五里旧有廵检砦】荆峡镇山【在永明县西六十里南去荆子崤十里接广西平乐府防城县界为入粤通衢两山对峙势若城垒中通小江泄桃川扶灵之水】圣人山【在永明县南十里青石浑城如削卓然一峯独高】神光遇廖山【在永明县南二十里府志昔有卢姓居此毎夜见野外有光黙讥其处翼曰迹之遇一叟自称廖山人指示地忽不见因名】青山【在永明县南六十里其最高者曰天门砦竹木蓊欝四时常青】望高山【在永明县东南一里山势高峻而山石如阶级便于登眺】马山【在永明县东南十里有溪水环绕又南二里为蜡烛山一名重叠岭又名总子岭兴化水出此】夏曽山【在永明县西南二十余里前有读书岩】雄山【在永明县西南五十里有半月岩宛然半月下有清泉澄洁不涸】荆子崤山【在永明县西南六十里接广西平乐府防城县界羣山连亘如城其断处若闗鎻然相近有扶灵山】白鵞山【在永明县西北九里山巅有石如鵞旧志左辟华砦右飞瀑布前列凹山又有古泽源山在县西北十五里古泽水出此】大掩山【在永明县西北十五里一名乌颈山又小掩山在县北二十里俗名眼睛山稍东为父子山三峯高下连峙如尊卑之列】亭山【在永明县后半里许以其双峯高耸故一名双鳯山又名凤翼山】豸山【在江华县东一里矗然而髙通体玲珑前临沱水一名虾蟆山】岑山【在江华县西三十里小而峻险】吴望山【在江华县南五十里明统志旧名秦山谓秦人尝于此避乱孙权未建号时山忽有声如雷因开洞穴石有文彩权以为瑞唐天寳中改吴望山山有秦砦从砦口入用大而行至一处其地平坦穴多透明】冬冷山【在江华县南一百二十里接广西贺县界高耸隂寒故名】歌父山【在江华县东南九十里荆山记溤乗乡有善歌者声振林木故名】半逢山【在江华县东南一百六十里半逄水出马】禾田山【在江华县东南一百七十里高不可登旁多沃壤】沱山【在江华县西南四十里其山三岛相连委曲盘旋二岛稍低一岛耸防凌霄周围约四十里土人谓之沱岭又谓之鳯岭】白泉山【在江华县西北五里有白泉洞洞中有井大旱不竭】鹧鸪山【在新田县东门外里许改名凤凰山】挂榜山【在新田县东十里木石森列苍翠清幽又东有青云山】马头山【在新田县南二里水口山势高削有石似马其地有硃砂岩】鳌鱼山【在新田县南五里两水夹流中涌一山】芥子山【在新田县南三十里原田旷隰突起一峯状如浮图】天堂山【在新田县北十五里崇峻岳立上有大坪】五龙山【在新田县北二十里烟岚环结天半最为秀上】金鸡山【在新田县北三十里独立高耸竹树迷离苍翠欲滴】万华山【在新田县东南三十里相传有何嵩兄弟修真于此宋乾道元年封其山曰万华】春头山【在新田县西南三十里有大井出泉一方頼之】胪山【在新田县东北十五里突起平原高出羣山之外】衣架山【在新田县东北二十五里以形似名上有泉水流溢不竭东河水经其下】马鞍岭【在零陵县东三十里路通宁逺猺峒山势险峻岭左一里有水流成壑岭下田多頼之】石门岭【在零陵县东五十里上有双石门崛起如城壁复有石如楼阁羚羊尝往来其间】杉木岭【在零陵县东一百里接宁逺县界上多杉木】五星岭【在零陵县南四十里上有路甚险左右皆深谷有蒲溪绕其麓】王公岭【在零陵县北六十五里接祁阳县界有闗】金牛岭【在零陵县东南二十里数峯秀垒傍冇石岩寛广可以布席潇水绕其下】了髻岭【在零陵县东南五十里双顶耸峙下临深谷通宁逺县】黄蘗岭【在零陵县东南一百二十里接道州界中有洞皆猺獞所居】黄华岭【在零陵县西南一百余里接广西全州界湘水绕其足下有小溪流至东安石期市入湘】鸣水岭【在零陵县西南一百二十里接道州及广西全州界岭头一水喷薄万丈声闻数里】竹岭【在祁阳县东六十里山产篠竹峻壁四周苍翠无间】界牌岭【在祁阳县西北一百十七里接寳庆府卲阳县界】湖口岭【在东安县东二十五里有泉大旱不竭又东五里有狮子岭驿路所经】金字岭【在东安县西四十里其脉自武冈新宁来层峦叠嶂高接云旻下有舜庙又名舜峯】诸葛岭【在东安县南半里相传武侯尝驻兵于此壁垒之迹犹存】石牛岭【在东安县北一百十里有石如牛】金紫岭【在东安县北一百八十里接寳庆府郡阳县界】白鹤岭【在东安县东南三十里当湘江之口】石坑岭【在东安县东北八十里坑坎崎岖驿路所经】雷霹岭【在东安县西址五十里接寳庆府新宁县界上下各八里有猺民六峒】雾头岭【在宁逺县东二十里高入云雾又五里为繖岭】猪鼻岭【在宁逺县西五里山路盘纠通水砦】横岭【在宁逺县西十五里亦名横岭又西五里为梧溪岭路通道州】滂岭【在宁逺县南三十里下皆沃壤】牙梳岭【在宁逺县东南五十里九疑深处山势高峻】桂岭【在宁逺县西南四十里古多丹桂因为乡名桂水出焉少西又有梅岭古有梅花梅水所出】分水岭【有二一在宁逺县东北一百里其水一西南流注县境一西北流入祁阳县界一在县南一百里其水一北流注县境一南流入广东连州界】石梯岭【在宁逺县西北八十里上多峻石为西乡要阨】白水岭【在宁逺县西北一百里累石高险有水瀑流而下其上有营小路通零陵】永明岭【在永明县北五十里杜佑通典有都厐岭今谓之永明岭在永明县五岭之一王象之曰山絶顶曰都逄土人语讹曰厐也明统志东北连月岩西南连荆夹镇绵亘百里其南五里有回山石壁峭絶】铜岭【在永明县东南又有黄甲岭在县东南二十里本名寒栢町皆青石苍崖松篁夹道】焦源岭【在永明县西南十五里以其横亘亦名横岭水自岭东出者注潇江自岭西出者注桃川】萌渚岭【在江华县西南十五里水经注萌渚水南出于萌渚之峤五岭之第四岭也其山多锡亦谓之锡方矣通典道州有甿渚岭今谓之白芒岭】召雷岭【在新田县北五里有郎下洞】满田岭【在新田县东北五十里自衡岳分支屹然耸秀又东冈领在县东北四十里】赛武当峯【在新田县东南三十里高数里有相公岩泉极清冽有羊石洞】羊角峯【在新田县北最峭又白云峯亦在县北上有岩深广若室】福仙岩【在零陵县西四十里有防名红玉入门开敞俨若堂室】华严岩【在零陵县南唐栁宗元有诗方舆胜览唐时为石门精舍据法华寺南隅崖下】澹岩【在零陵县南二十五里唐张颢记盘伏两江之间周廻二里中有岩窦可容万夫昔冇澹姓者家焉因名宋王淮记山有二门壁立万仭东南角有一石窍遥瞩云日方舆胜览中有澹山寺楼殿屋室隠隙罅中虽风雨不能及四顾石壁削成傍有石窍古今莫测其逺近易三接山水记澹山岩宋黄山谷始题识之今洞中一石载山谷诗与书县志去澹岩三里有暗岩秉烛而入其中广袤可容万人】高岩【在零陵县南四十五里广袤里许山顶广寛傍有一穴复通一岩峭壁悬崖不可攀视又冇二洞相连如双环】新岩【在零陵县东南三里四壁皆峭石岩面向东下临潇水】火星岩【在零陵县西南方舆胜览在州西江外地胜景清为零陵最奇絶处县志岩在羣玉山山侧明嘉靖中改名徳星岩】朝阳岩【在零陵县西南唐元结铭序自舂陵至零陵爱其郭中有水石之异泊舟寻之得岩与洞以其东向遂以命之明统志在县西潇江之浒岩有洞名流香洞有石淙源自羣玉山伏流出岩腹气若兰蕙从石上泻入緑潭】栁岩【在零陵县西南方舆胜览在潇水西五里宋玉淮记在愚溪之右栁子厚尝游焉】四仙岩【在零陵县西南县志由梅溪西行四十里突起一峯半壁皆石嵌空玲珑下有二潭一潭澄静一潭瀑布直下潭北为洞洞中有石井甘冽可饮傍有石门上至悬崖间为石楼几案榻櫈皆天然石物】洞賔岩【在祁阳县东五十里深入约三里许】铁板岩【在祁阳县西十五里前有鐡门深二三里后有洞水常不竭】栖真岩【在祁阳县北三十里岩顶有窍透漏天曰过石门有石田九区旁出一泉可引溉田】隠仙岩【在祁阳县东北四十里又灵岩在县东北六十里积石叠成有清泉伏流自石洞溢出渟十余里入清江】峩睂岩【在东安县东二十五里中有混沌窝顶有莲花池外有飞仙台】仙人岩【在东安县西二十余里一洞约五里余又西有石乳岩】豹尾岩【在东安县北四十五里深险可避兵又九龙岩在县北一百里山形陡起竒石错立岩前有池岩门高敞循磴而下隙仅可容身其中方广閴静】显圣岩【在东安县东南二十里地本平坦起高崖下有二窍五峯星拱湘水环绕】狮子岩【在东安县东南四十里岩内深广可以布席相对者曰朱陵岩中有三洞】啸岩【在东安县西北三十】
　　【五里内闵下坦】晖岩【唐刘禹锡记薛君景晦为道州得异境有石室穹然如夏屋因名其地曰含晖岩旧志在州南四里石涸如屋东西両门内有泉从石罅出极清冽】华岩【在道州西八里两岩对峙一明一暗】月岩【在道州西营山西南二里一名太极岩东去濓溪十五里明统志岩形如圆廪中可容数万斛旧志东西両门望之如城阙而虚其顶自东望之如月上自西望之如月下就中望之如月望故名之月岩向以其东西相通亦名穿岩】中郎岩【在道州西北四十里一名进贤岩石洞幽防内有泉自石罅出冷泠不竭石崖层磴若斵削所成沿磴而上如升楼阁】逍遥岩【在宁逺县北五里左窦上有窍可望大富山石窦通往来岩后有圆门可俯而出又泗水岩在县北八里连亘里许有水自岩北入岩南出】玉琯岩【在宁逺县东南元和志汉景帝时零陵文学奚景于冷道舜祠下得玉琯十二方舆胜览今舜祠后石室是也旧志崖下有洞亦名嘉鱼洞元次山名曰无为洞篆刻存焉洞在永福寺东十步上有至元间李峤篆刻行五里有南北二径一径适舜峯一径通紫虚洞行二十里有石穴有元次山永泰年题名】斜岩【在宁逺县东南方舆胜览斜岩古木苍烟石田棊布岩窦可二丈执炬而入见峻崖峭壁寒泉泠风滴乳如佛像如车葢如花果如器皿如飞走唐刺史薛伯高命名至道初太守张观更名紫虚洞嘉嘉靖中改曰重华洞又曰紫霞岩中有石堂可坐百人其东有洞其中有雷洞风洞之异邓云霄九疑山记紫霞岩有坡逶迤仄立其岩壁亦仄如坡势故名斜岩凡三岩始为大岩门左当户有石柱防起数十丈柱下石田级级相次上岩冶鍼锢之不可入下岩岩口在最深窈处仅容身列炬循磴而下可十余丈高濶加于中岩逶迤百折渐进有江九渡及风雷诸洞】高士岩【在宁逺县东南方舆胜览旧名野猪岩昔有猎者见羣豕逐入岩不见得乐器一部无为观道士献之朝事见王维贺表邱顺甫钦若改名又有月陂岩在县东南三十五里】龙岩【在宁逺县西南丹桂乡方舆胜览相传岩有龙吟声即其乡有登科者县志岩临潇水居大阳溪之上】水云岩【在永明县东一里北面潇江其南一里有虎子岩一石栖霞洞曲折极深】同岩【在永明县北三里水石之奇与层岩同故名洞口石门有泉自崖涌澄数畆从门流出中空广可容数千人有明有晦晦者需炬而行此岩中虚外固前堂后寝内外有辨邑人常保聚于此】麒麟岩【在永明县南二里空洞中突石如麟故名】层岩【在永明县西南三里层山之隂洞穴空广髙数十丈广数百步有涧自岩中出横纡如带】濯缨岩【在永明县西北一里下有清泉】姹岩【在江华县西十里巉岩竒秀中有石柱如莲花俗名莲花崖又有小溪大光岩在县西北七里】狮子岩【在江华县南五里旧名竒兽岩宋蒋之奇有铭】阳华岩【在江华县东南唐元结铭九疑万峯不如阳华阳华巉崭其下可家洞开为岩岩当阳端岩髙气清洞深泉寒阳华旋回岭巅如辟沟塍松竹辉映水石】金刚岩【在江华县东南百里沿崖三十丈岩口有石卓立如巨人形】清风岩【在新田县西十五里形如螺殻弯环】刘四岩【在新田县西北十三里岩右有穴穴口仅容一人其内寛敞可坐千人】风神岩【在新田县西北二十里陡峻巉崿止一小径可盘旋而上】丹崖【在零陵县南四十里一名赤石洞唐元结铭泷上未尽泷水犹峻忽见渊洄丹崖千仭方舆胜览在州南百里石色如丹】东崖【在祁阳县南五里浯溪之东唐元结有东崖铭序】小邱【在零陵县西唐栁宗元有钴鉧潭西小邱记】东邱【在零陵县治西南龙兴寺内唐栁宗元有记】大阳原【在道州南一名斑竹岩元和志在道州南五十步多小斑竹相传舜二妃以手拭涙把竹成斑】暖谷【在江华县南五里方舆胜览在寒亭傍盛寒入谷其气温然虽挟纩炽灰不若】硃砂坑【在零陵县东八十里厯代采砂之迹具存】红玉洞【在零陵县南四十里洞上松杉排列如画】龙洞【在零陵县西南六十里洞最广濶有四十八源】承平洞【在零陵县西南一百里孤峯特立洞势髙悬洞中有水流为小溪潆洄左右】雷洞【在祁阳县西七里崖高数十丈洞容数百人洞南有石门又南数十步石崖通窍泉涌其下曰雷泽洞旧建道观于上亦曰雷坛】犀牛洞【在永明县东北一里洞壑虚有潭澄防香冽樵防戱以秽物投之水即怒涌潮起数尺秽尽乃止】新田洞【在新田县西门溪口崕上】窊樽石【在道州东唐元结集州东有左湖湖东有小石山山巅有窊石可以樽乃作亭其上】五如石【在道州东唐元结铭序涍泉之阳得怪石马左右前后及登石巅形均有似故命之曰五如石皆有窦窦中有泉泉诡异于七泉故名为七胜泉石有双目一目命为洞井井与泉通一目命为洞樽樽可贮酒】初寮石【方舆胜览在道州西子城西开元寺前江中王安中谪居道州尝游此】湘江【自广西全州流至黄沙河入东安县境一百七十里至石期市入零陵县境又东流七十里至湘口合潇水北流一百四十里入祁阳县境又东北入衡州府常宁县界水泾注湘水自洮阳合洮水又东北过泉陵县西与营水合又东北与应水合又东北得□口水又东北径祁阳县南余溪水注之又北与宜谿水合元和志湘水迳零陵县西十余里祁阳县南三十步明统志湘江流至湘口与潇水合水至清虽十丈见防中有穴名大濩毎春夏江涨数百步外皆奔入穴中有声如雷府志湘江自全州栁浦流入径东安县东南四十里中多滩险东流至零陵县界有垂慢滩石簲滩又其下为石马古墙巴州泠水七里等滩经祁阳城稍折而南过归阳九洲始折而北其中滩碛最多有蒋頼滩人字滩狮子洑滩柘州滩姑洲滩沥浙滩鳯凰滩沥涧滩三门滩圎鼓滩马口滩黄鱼口滩茅箭滩紫罗滩西洲滩溘浪滩石板滩归阳滩九洲滩洋瀬滩水石俱险峻】石期江【在东安县东南四十里源出零陵县黄华领东北流至石期市入湘】大阳江【在东安县南九城志县有大小阳江旧志有清溪江源出县西舜峯万山间亦曰阳江奔泛东注合众水泾县城南又东流四十余里入湘又有东溪江在县西三十余里源出雷霹岭分流三十里合清溪江又夏丰江在县西北三十里源出啸岩亦东南流三十里合清溪江又白牙江在县东二十里源出龙溪沿流而下百步许入清溪江又宥江在县东北四十余里源出黄泥洞亦入清溪江】营水【源出宁逺县南西流径江华县东又北流径道州东又北流至零陵县西入湘水自道州以上今谓之沲水自道州以下今谓之潇水水经注营水出营阳营道县南流山西流迳九疑山下又西迳营道县冯水注之又西北屈而迳营浦县西又东北迳营浦县南又北□谿水注之北流注于营阳峡又北至观阳县出峡又西北迳泉陵县西又北流注于湘水明统志沲水在江华县东源出九疑山石城峯至县别为二又十里合为一又北径三江口合潇水图经沲水西北流至道州南合永明水又西北至州城西南隅合濓溪水折而东径州城南又东北至宜阳乡合宁逺水曰三江口葢以江华永明宁逺三县之水于此合流故名旧志潇水至三江口合三分石水北流以入于泷至零陵县界之泷白滩谓之出泷泷名凡二十余雷石镇正当其口】贤水【在零陵县南六十里源出进贤乡众山中县志进贤乡南有二洞西曰大闱东曰龙洞二水合而为贤水其合处有岩崛起横数千丈高十余丈源出鸣水岭由龙洞绕东至澹岩又东入潇水】永水【九城志零陵县有永水明统志在县南九十里源出永山流入湘江旧志东流合贤水入潇水又羲水在县南百余里源出白水领流迳丹崖亦名桴江逶迤曲折七十里入潇水又有□水在县南八十里源出□山】白江水【在祁阳县东六十里有二源皆出宁逺县界至両江口合流又北与零陵之黄溪合为三江口亦曰小三江又北五里入湘又吴水在县东百里源出宁逺县猺洞北流入湘】祁水【在祁阳县北十五里古名□口水水经注□口水出永昌县北罗山东南流迳石燕山东又东南迳永昌县南又东流注于湘水府志祁江有二源一出腾云岭一出梅塘山下二水至双江口合流迳祁山下曰祁江又东过祁山南至城东入湘　按明统志以此水在祁阳之东遂目为余溪不知水经注所云祁阳乃孙吴故县唐时已迁治西南去故城九十里余溪何得复附近县东也又按祁水之流正在石燕山东故知为□水无疑而余溪则今之清江也】应水【在东安县北东至零陵县界入湘水经注应水出邵陵县厯山东南流径应阳县南又东南迳有鼻墟南又东南注于湘旧志有芦洪江在县东北一百里源出九龙岩东南流入湘新志源出八十四渡山濚洄于芦洪司东南至零陵高溪江口入湘又有龙合江在县北百里源出黄石祠防岸千尺飞瀑从空而下潆洄南注径豸山至龙江附三潨水入芦洪江又有南江在县北七十里西江在县东北八十里皆流入芦洪江】泡水【在道州东南五十里源出白石壁山西流入沲水】濓溪水【在道州西张栻周先生祠堂记先生晚筑庐山之下以濓名其溪世称为濓溪先生舂陵之人言曰濓溪吾乡里名也先生世家其间及寓于他邦而不忘所自生故亦以是名溪方舆胜览溪在营道县西二十里州志源出安定山下东南流合营水右溪至道州城西南合沲水】潇水【在道州北源出潇山东流入营水州志潇水源有三一出潇山东流绕宜山亦曰宜水从州东北宜江口入沲水一曰小潇水在小西门穿城入由潇源坊绕玉城山从玉城桥入沲水一出宁逺县九疑山下流俱入湘　按潇湘虽自古并称然汉志水经俱无潇水之名唐栁宗元愚溪诗序始称谪潇水上然不详其源流宋祝穆始称潇水出九疑山今细考之唯道州北出潇山者为潇水其下流皆营水故道也至祝穆所谓出九疑山者乃水经注之泠水北合都溪以入营者也又零陵蒋本厚山水志云潇水一支出江华一支出永明一支出濓溪唯出濓溪者犹为近之出江华者乃以沲水为潇水出永明者以掩水为潇水葢复人以营水所经统谓之潇水而遂不知有营水矣】龙遥水【在道州西北四十里源出遥山南流二十里入潇水又有下洑水在州西北七十里源出上洑山东流十里与上洑水合入潇水】都溪水【自宁逺县西流至道州入营水水经注都溪水出舂陵县北二十里仰山高径其县西又南径新县东又西径县南左与五溪俱防县有五山山有一溪五水防于县门故曰都溪又西北流径冷道县北与泠水合又西北入于营水方舆胜览有舂溪在故大厯县即都溪水也县志有东乡水在县东北一百二十里源出分水岭西乡水在县北六十里县志二水合流至董州水砦下合潇水即都溪水也又有仁水在县西北五十里源出西山南流至江口入潇水】冷水【在宁逺县南一名令道水今谓之潇水水经注泠水南出九疑山北流迳冷道县西南又北流注都溪水又西北出营水元和志延唐县冷水今名迟水源出九疑山旧唐书地理志延唐冷水在县南六十里九域志宁逺县有冷道水方舆胜览谓之潇水源出九疑山明统志潇水自九疑山西流至三江口东北与沲水合又东北流至府蒋本厚山水志潇水出九疑三分口自夏阳至宁逺城中过大洋出青口入泷旧志潇水出朱明峯古泠水也明统志有舜源水在县南六十里源出舜源峯流至县东西折而北与沲潇二水合旧志谓之瀑水又巢水出石楼峯亦名子冮北流与瀑水合又漭水出箫韶峯北流与巢瀑二水合流径县南又沲水出娥皇峯亦名母江又冇父江源出三峯石葢即山水志所谓潇水也西北流与子母三江合是为舜溪通碧虚桥又名防冮又仙政水源出舜坛侧其由村黄华淹口朱砂各源之水俱出仙政乡又有桂水源出桂岭北流至大阳溪与潇水合又有梅水源出梅岭西流径黄村岭下与潇水合】掩水【在永明县西北源出掩山有石掩穴口故名溉田数千顷南流径白塔山东麓合警水又东径县南门外曰潇水又东合瀑带水又东北合兴化水又东径桐口铺南入道州界合沲水】兴化水【在永明县东南源出重叠岭麓曰濯锦溪浮出地靣清深可掬复没入岭者数次自山后广窍喷出有波涛声灌田甚广又东北入掩水】瀑带水【在永明县南源出神光遇廖山其自高注下长丈余如曳素练者为瀑水其平深数大长里许宛如青罗者为带水二水同流异名东北入掩水】警水【在永明县西南十里源出警潭初名清水潭唐天寳初改名东北流迳白塔山南合掩水又古泽水在县西北源出大古小古东流合浏水冻水又东南合警水】沐水【在永明县西南三里西流入广西防城县界即古平乐水也水经注平乐水出谢沐县南厯山西北流迳谢沐县西南又西南至平乐县志沐水源出县西南谢沐乡西北流迳桃川北合遨水又西迳荆峡镇】遨水【在永明县西南源出广西富川县木马山西北流入县界迳遨冈镇西合扶灵水又北迳桃川西入沐水又扶灵水在永明县西南源出广西平乐府防城县猺洞北流迳扶灵山东合遨水】冯水【在江华县东南水经注冯水出临贺郡冯东县东北冯冈流为冯溪带约众流浑成一川谓之北渚旧志东河即麻贝二江自锦田岭东流合半逢水又半逄水源出半逢山北流合东河入沲水又宜迁水源出广东连州连山县昆湖山流八十里迳县东南宜迁村与东河合东河水源出岭东山皆即古溤水也】萌渚水【在江华县西南水经注萌渚水南出于萌渚之峤北迳溤乘县西而北注冯水县志西河源出舂头源为正沠其下有红花半部流车旦久诸源防成大江绕沱山而北潆洄曲折名曰沱水约二百五十余里与东河合又秦水源出吴望山西流与冬泠水合入沱水又冬泠水源出冬泠山北流与秦水合又折水在县西南源出广西贺县界东流四十里与冬泠水合皆古萌渚水派也】舂水【在新田县南东流入桂阳州界汉书地理志耒阳舂山舂水所出北至酃入湖过郡二行七百八十里水经注舂水上承舂陵县西北潭山又北至新宁明统志源出舂陵山东南流迳柱阳川蓝山县界下流入湘县志冇二源一口西河从九十九峯乌江发源南流径金鸡山逶迤至城西南与东河合其东河源从东冈白水而来迳满田曲折以至城东乂南与西河合二水合流东入桂阳界】愚溪【在零陵县西南源出鸦山其水彻底皆石旧名冉溪亦名染溪唐栁宗元改名愚溪有愚溪诗序源出戴花山分二沠一东合贤水一北迳钴鉧潭入潇水旧志又有梅溪在县西南四十里源出戴花山逶迤曲折滙于愚溪】黄溪【在零陵县东七十里唐栁宗元记由东屯南行六百步至黄神祠祠之上两山墙立掲水八十步至初潭若剖大瓮侧立千尺溪水即焉南去又百步至第二潭石皆巍然临峻流又南数里石益瘦水鸣皆锵然又南一里至大冥之川府志源出阳明山流迳福田山东又北至祁阳县合白江水入湘】浯溪【在祁阳县西南五里唐元结铭序溪在湘水之南北滙于湘爱其胜异遂家溪畔命曰浯溪又结尝作大唐中兴颂顔真卿书刻于此崖旧志水自双井发源绕漫郎宅书院前过渡香桥北入湘】梅溪【在祁阳县东北六十里源出竹岭岩洞泉流曲折二十余里入湘】余溪【在祁阳县东北水经注水出西北邵陵县东南流注于湘其水浊扬清汛浊水面両分旧志有清江水在县东百里源自七泉龙潭东南流至归阳司両江口与白河江合流入湘白河江在清江东源出马江埠黄龙町大泉陂南流合清江清江水緑白河水白如泾渭両分】右溪【在道州西唐元结记州西百余步有小溪南流数十步合营溪水両岸悉皆怪石欹嵌盘曲不可名状以其在州之右遂名之曰右溪府志有汴河池其水流出名右溪南入濓溪水又七眼泉在州东北水流为左溪南入沲水】洄溪【在江华县东南合冯水入沲唐元结有赠洄溪翁诗方舆胜览洄溪在江华县东三十里四山之间乳窦松膏之所渍泉甘宜稲饮之者夀县志源出禾田山下流四十里与沲水合】石鱼湖【在道州东唐元结诗吾爱石鱼湖石鱼在湖里鱼背冇酒樽绕鱼是湖水县志在潓泉南】袁家渴【在零陵县南唐栁宗元记由朝阳岩东南水行至无江可取者莫若袁家渴楚越之间方言谓水之反流者为渴音若衣褐之褐渴上与南舘高嶂合下与百家瀬合其中重洲小溪澄潭浅渚平者深黒峻者沸白舟行若穷忽又无际有小山出水中山皆美石其傍多岩洞其下多白磔其地世主袁氏故以名马又子厚石渠记自渴西南行不能百步得石渠渠之广或咫尺或倍尺其长可十许步其流抵大石伏出其下逾石而往有石又折西行旁防岩石下北堕小潭潭幅员减百尺清深多儵鱼又北曲行纡余晲若无穷然卒入于渴又子厚石涧记石渠之事既穷上由桥西北下土山之阴民又桥马其水之大倍石渠三之巨石如底逺于両涯水平布其上由渇而来者先石渠后石涧由百家瀬而来者先石涧后石渠】蒲洲【在零陵县东南六里潇水之涯唐栁宗元有登蒲州石矶诗】白苹洲【在零陵县西潇水中洲长数十丈水横流如峡旧产白苹最盛又有浮洲在县西北潇湘合流处】落苹洲【在祁阳县东一百三十里湘江中】湮塘【在零陵县东北百余里其深莫测】庳滩【在道州北州志从州治东行沿江而下四十里地名江村即庳亭其下曰漫潭舟行至此便谓之入泷宋嘉定间太守林致祥命工沿泷凿山开道自庳亭达之雷石行者遇险则舍舟趋陆去州治八十里有麻滩流滩大家滩皆舟行所戒】青涧【在宁逺县东南王韶之神境记九疑山半其路皆植松竹夹路有青涧涧中生黄色莲花香气盈谷】大塘荡【在宁逺县北五里大富山下九井同流上涌灌田四百余顷相近又有山陂荡其东涌出分左右流灌东西二洞之田】钴鉧潭【在零陵县西三里中有小泉合愚溪入潇水唐栁宗元记钴鉧潭在西山西其始葢冉水自南奔注抵山石屈折东流旁广而中深其清而平者且十畆有树环焉有泉悬焉】小石潭【在零陵县西小邱之西唐栁宗元记从小邱西行百二十步下见小潭水犹清冽全石以为底潭西南望斗折蛇行明灭可见其岸势犬牙参互不可知其源】沈香潭【在东安县东十五里岸壁上旧有沈香】南池【在零陵县东南唐栁宗元有宴南池序名胜志地当南山之缺设自神功无容工凿随山周旋可容巨舰】望冈池【在祁阳县北六十里山冈上可半畆许】爱莲池【在道州学西濓溪书院之北】寒泉【在祁阳县西南唐元结铭序湘江西峯直平阳江口有泉出于石穴为其当暑大寒故命曰寒泉】甘泉【在祁阳县北一里许随汲随满瞻足一方宋邹浩有铭】滥泉【在祁阳县东北七十里冬温可浴】定田泉【在东安县西二十五里源出众山连通五窍凝流莲花峯下溉田万计】七泉【在道州东唐元结铭序道州东郭有泉七穴皆澄流清漪旋沿相凑又有丛石欹缺为之岛屿殊怪异相不可名状故命曰五泉一曰潓泉次曰泉次曰涍泉汸泉淔泉欲饮者有所感发一泉命曰漫泉一泉出山东故命之曰东泉各刻铭以记之州志在州东北状类七井五泉相连属二泉稍离亦脉理相连流为溪入沲】知时泉【在道州城南凿石象龙以导其流夏至则盈秋分则涸】丽泽泉【在永明县东又云从泉在县东里许】不老泉【在江华县南三十里洄溪之旁其地产兰谓之洄溪兰】龙泉【在江华县西北三里源流不竭极灌溉之利】龙井【在祁阳县西南八十里寛二里许不溢不涸】崇栢井【在永明县东南四十里澄彻甘美汲饮不渴】鹅井【在新田县东南石羊下漕二洞间旧名鹅安荡泉出最清灌溉极】









　　钦定大清一统志巻二百八十二
<史部,地理类,总志之属,大清一统志>
　　钦定四库全书
　　钦定大清一统志巻二百八十三
　　永州府【二】
　　古迹泉陵故城【在零陵县北汉置王子侯表元朔五年封长沙定王子贤为众陵侯顔师古曰即泉陵也隋书地理志零陵旧曰泉陵置零陵郡李吉甫元和郡县志零陵县本汉泉陵县地隋改为零陵县移治于此旧唐书地理志泉陵县故城在今州北二里】祁阳故城【有二元和志县南至永州一百八十里本泉陵县地呉置隋废旧唐志故城在今县东北九十里此呉旧址也唐武徳四年复置王存九域志县在州北一百里此唐旧址也县志旧城在今县东南俯临大江元时屡以江涨淹圮明景泰中移于东北髙埠即今治】营浦故城【在道州北汉置县三国呉置营阳郡寻废晋穆帝复于此置郡水径注营水径营浦县南营阳郡治魏咸熙二年呉孙皓分零陵置在营水之阳故以名郡齐梁间改郡曰永阳隋书地理志永阳县旧曰营阳梁改名置永阳郡平陈郡废省营浦县入葢是时徙治唐又改名宏道元和志道州治宏道县本汉营浦县隋改曰永阳武徳四年置营州移永阳于州西南移营道县于州郭贞观八年改州曰道州天寳初改县曰宏道九域志建隆三年复改宏道曰营道明初始省入州旧志营浦故城在今州北营阳乡地名大汉又有营道故城在州西四十里营山下唐初治此天寳初移今治　按隋志营阳营浦本二县但营阳亦故营浦县地耳元和志以宏道为即营浦盖误又隋志梁改营阳为永阳元和志隋改营浦为永阳亦不同】营道故城【在寕逺县西汉置县水经注冯水径营道县西右注营水营水又西北屈径营道西隋时徙治冷道县界唐改曰延唐元和志县西至道州一百里本汉泠道县之地隋自奔巢水口移营道县于此武徳四年又移营道县于州郭内于此置唐兴县天寳元年改名宋又移今治改名宁逺九域志县在州东七十五里即今治也　按唐书地理志延唐本梁兴萧铣析营道县置铣平更名与元和志异】泠道故城【在宁逺县东汉置水经注九疑山东北为泠道县界又曰泠水北流径泠道县西南县指泠溪以为名隋省入营道旧唐书地理志汉泠道县故城在今延唐县东南四十里隋废入营道仍于泠道废城置营道县武徳四年移营道于州郭乃于此置唐兴天寳元年改为延唐按旧唐志既曰泠道城在延唐东南又曰隋于泠道废城置营道县唐改名二説自相舛谬参考新唐志葢隋初移营道始泠道城萧铣又分营道置梁兴县至唐改梁兴为唐兴非复泠道故治也】舂陵故城【在寕逺县西北汉置后汉城阳王祉传长沙定王子买元朔元年封泠道之舂陵乡传至考侯仁以地势下湿山林毒气表求内徙初元四年徙于南阳之白水乡而故城废宋书州郡志舂陵前汉旧县徙省呉复立仍属零陵郡东晋改为营陵郡宋齐因之水经注都溪水南径舂陵县西因舂溪为名故城东又有一城东西相对各方百步古老相传言汉家旧城知是节故邑也东南三十里上有节侯庙隋平陈省入营道元和志舂陵故县在延唐县北五十里】永明故城【在永明县南唐初所置永阳县也旧唐书地理志武徳四年于郭内置营道县乃移永阳于州西南一百十里贞观八年省入营道天授二年复析营道置天寳元年改曰永明宋史地理志熙宁五年省为镇入道州无祐元年复置县志永明县故址在个县西白塔山后又移治潇江之南有城周一里有竒元时移今治】冯乗故城【在江华县西南汉置唐析置江华县元和志江华县本汉冯乘县地故城在县南七十里盖隋唐间徙治也宋开寳四年省旧志在县西南六十里广西富川县界】江华故城【在今江华县东南唐书地理志江华武徳四年析贺州之冯乗县置元和志县北至州一百十三里九域志在道州南九十里盖已徙而北也县志唐初置县在五保之地神龙初迁于寒亭北阳华严之东南故名江华明洪武二十八年析宁逺衞置右千户所于县建城于今县治隔江之东名镇守所城天顺中迁治西北五里地名黄冈合县所为一城即今治也】大歴故城【在新田县西元和志道州大厯县西北至州二百二十里本汉营道县地大厯二年观察使韦贯之奏析延唐县置因年号为名宋史地理志乾道三年废大厯县明统志废县在舂陵故城北十五里】永昌废县【三国呉置属零陵郡晋及宋齐以后因之隋省入零陵明统志在祁阳县西八十里应在今县西北祁江之北石燕山之东】应阳废县【在东安县东北晋置王隠晋书应阳本泉陵之北部沈约宋志晋恵帝分观阳立盖误水经注应水径应阳县南即应水为名隋省入零陵】谢沐废县【在永明县西南汉置属苍梧郡晋属临贺郡宋属临庆郡隋省入永阳旧志谢沐乡在今县西南二十五里又县西南四十里崇福乡下墟社有城隍庙土人以为谢沐故址也】吕防城【在零陵县北二里明统志呉吕防西取长沙零桂三郡惟零陵太守郝普城不下防因筑城守之】新田营【今新田县治明万厯二年置以防宁逺东北猺獞崇祯十二年郡守晏日曙以其地山峦层复民染猺俗建议分宁逺南北二乡十五都置县即新田为治因名】永州旧衞【在府治南明洪武初建本朝康熙二十七年裁】东安塲【今东安县治本零陵县之东安驿五代时马氏置东安塲宋史地理志雍熙元年升东安塲置县在州西北一百二十里】铁塲【在江华县南宋史地理志江华有黄冨鐡塲】银塲【九域志宁逺有上下槽一银塲新田县志下槽洞在县南五都】息壤【在零陵县治西南唐栁宗元记龙兴寺东北陬有堂堂之地隆然负砖甓而起者广四步髙一尺五寸始之为堂也夷之而又髙由是寺之人皆神之莫敢夷甘茂盟息壌益其地有是类也方舆胜览在县南故龙兴寺中状若防吻色若青石自地出尺余】秦驰道【在零陵东祝穆方舆胜览在县东八十里濶五丈余类今之河道两岸如削夷险一致始皇命天下修道以偹游幸即此】有庳墟【在道州北接东安县界孟子舜封象于有庳水经注引王隐日应阳东五里有鼻墟山下象庙萧徳言括地志谓之鼻亭唐元和九年薛伯髙刺道州命撤其屋墟其地沈其主于江栁宗元为之记】怀素台【在零陵县界方舆胜览唐僧怀素尝于此草书有墨池笔冢在其侧】三十六台【在宁逺县东南九疑山唐时所筑今存其四】南楼【在府城东下临东湖上有红筑堂唐刺史李衢建】状元楼【在宁逺县南三十里唐李郃故里】御书楼【在宁逺县东南九疑山永福寺唐绍兴中建以藏厯朝所赐御书】稽古阁【在府学内宋汪藻有记】新堂【在府治内唐刺史韦宙建栁宗元有记】思贤堂【在府学内宋建绘周淳頥范纯仁范祖禹邹浩张浚像共为一堂额曰思贤】三省堂【在府城内宋张浚寓永时建并撰记】读书堂【在宁逺县东南九疑山　髙士岩侧县志宋监簿刘子澄朱子髙弟慕九疑之竒筑书院于髙士岩聚生徒讲学于其中】西轩【在零陵县治西南唐栁宗元有龙兴寺西轩记方舆胜览西轩在龙兴寺栁宗元辟下瞰大江】双凤亭【在府学前宋张栻记学之前羣石献状隐然成文涤视之若羽而骈飞者作亭以临之】九岩亭【在府城内岩出池中者凡九跨池为桥创亭于其上】万石亭【在零陵县城北唐刺史崔某建以多石故名唐栁宗元有记】玩鸥亭【在零陵县西愚溪口宋汪彦章谪居建】三亭【在零陵县东唐栁宗元有记名胜志在东山之麓一曰读书林亭二曰湘秀亭三曰俯清亭唐零陵令薛存义建】窊樽亭【在道州东唐元结建方舆胜览在城中报思寺之西】寒亭【在江华县南方舆胜览在江华县隔江唐瞿令问栈险道入洞穴因作亭于石上元结大暑　登之疑天时将寒故名】丹崖翁宅【在零陵县南唐元结有诗方舆胜览唐永泰中有陇水令唐节去官　家于崖下自称丹崖翁元结为之作宅刻铭】元结故宅【在祁阳县西南浯溪上唐上元中结罢道州归爱其山水因家焉亦名漫郎宅方舆胜览有浯溪唐亭峿台三铭宋陈衍题浯溪圗云元公因水以为浯溪因山以为峿山作屋以为亭三吾之称我所自也制字从水从山与广我所命也】　周子故居【在道州西方舆胜览营道之西二十八里为濓之源东流十里为濓溪保左曰龙山右曰象山则濓溪故居也州志元公故里在州西二十五里安定山下】鐡炉【在零陵县北唐桞宗元志江之浒凡舟可縻而上下者曰步永州北郭有步曰鐡炉盖尝有煆鐡者居其人去而其号冐而存靑箱杂记岭南以村市为墟水津为步今人改为埠】摩崖碑【在祁阳县南浯汉北崖石上镌唐元结所撰大唐中兴颂顔真卿书】盐厰【在东安县东北二十五里明万厯中建】荡防将军垒【在宁逺县东六十里南齐李道辨为开拓南蛮大使筑垒于此】麓牀三级【在宁逺县东南方舆胜览在舜庙前箫韶峯之东北无为观后相去十余里其地又有修真四坛】
　　闗隘湘口闗【在零陵县西北潇湘二水合流处又黒石闗在县西北大桥闗在县北六十里】镇峡闗【在永明县西汉书地理志谢沐有闗县志镇峡闗在县西六十里荆峡镇接广西防城县界为入粤通衢宋时设官镇守熙宁中省仍置砦兵番守明正徳中置闗今设百总戍守】山口隘【在永明县东南接广西平乐府冨川县界猺人出入之路】石盘隘【在永明县南亦接冨川县界又有马矶隘又山隘班鸠隘连川隘皆在县南为猺獞徃来要路】岭东隘【在江华县南接广西平乐府贺县桂岭界当开山猺冲设把总戍守】归阳巡司【在祁阳县东一百里】永隆巡司【在祁阳县西北一百里】芦洪巡司【在东安县北一百里唐书地理志永州有芦洪戍】九疑鲁观巡司【在宁逺县二峒口】桃川巡司【在永明县西南四十里本明守御千户所洪武二十九年置宁逺卫有闗有市　本朝改置巡司又枇杷所巡司在永明县东三十里本明守御千戸所洪武二十九年置　本朝改置巡司今裁】锦田巡司【在江华县东南一百八十里本锦田砦宋史地理志熙宁六年废明洪武二十九年置守镇千户所宁逺衞　本朝改置巡司兼设千总戊守府志有城周三百二十四丈东西二门】锦冈巡司【在江华县南八十里】白面砦巡司【在新田县东南三十里明洪武初置】顺化镇【在零陵县东六十里五代时置宋改为驿明废又东四十里为杉木镇】雷石镇【在零陵县南六十里唐置当泷水口水流触石其声如雷】鸣水镇【在零陵县西南一百里鸣水岭五代时置】潇湘镇【在零陵县北十里潇湘防流之地五代时置一曰潇湘闗】白水镇【在祁阳县东南五十里】乐山镇【在祁阳县东南八十里宋史地理志熙宁六年废乐山砦即此今有市】文明镇【在祁阳县西北六十里】沙镇【在祁阳县北一百二十里】大营镇【在祁阳县东北五十里旧置驿宋岳飞尝驻兵于此有永州祁阳县大营驿题记】渌埠镇【在东安县东十五里又东有江口镇】石期镇【在东安县东南四十里明初置驿万厯中废】荆塘镇【在东安县北一百七十里当寳庆之冲】梅冈塘镇【在宁逺县东北七十里设百总戍守】髙寨镇【在江华县南旧称高寨营】白象镇【在永明县西南四十里接广西冨川县小水峡界本白象堡宋开寳四年潘美伐南溪自道州进次白象即此县志明洪武中置巡司嘉靖中裁今设把总戍守又遨冈镇在县西南五十里桃川所南】黒土镇【在东安县西北三十五里路当险要】髙桥营【在道州南设把总戍守】界牌营【在道州南设千总戍守】午田营【在道州西南设把总戍守】祖山冈营【在永明县东南接广西冨川县长浍村界设把总戍守】青丝井营【在江华县南接富川县龙窝村界设把总戍守】白芒营【在江华县南接冨川县牛岩滩界设把总戍守】城头砦【在宁逺县东五里天成险峻其形如城又黄家砦在县南十五里村头砦在县南三十里又西南有土砦螺蛳砦犁壁砦旺冈砦黑山砦鹤鸣砦】李家砦【在宁逺县西三里一径盘旋其顶甚平有泉可饮又有水砦新阳砦岩砦皆在县西福山砦在县西北五里路窄而险】贾家砦【在宁逺县北十五里又将军砦唐家砦皆在县北白羊砦髙砦神锅砦马头砦岭头砦牛头砦皆在县东北】秀山砦【在永明县南接广西冨川县境路当险要又玉田砦在县东枫山砦在县东南绿碧砦在县南白兔砦在县西南白塔砦城下砦皆在县西平山砦石楼砦皆在县西北穿岩砦深潭砦皆在县北】大坪砦【在江华县东一百九十里接广东连州界设百总戍守三门砦在县南石佛砦在县西南】永镇堡【在祁阳县西北一百里】大小二源涧口【在宁逺县境设把总戍守】李荡坪【在江华县东南二百二十五里接广东连山县界设百总戍守】零东墟【在零陵县西二十里接东安县界又祖江墟在县北三十五里】石鼓墟【在东安县五十里又井头垆三记墟皆在县东水口墟在县南五十里接零陵县界】沐塘墟【在宁逺县东南又凤源墟在县西】白面墟【在永明县西南十五里又上冈墟在县东北】长富墟【在新田县东南十五里】清溪源【在永明县西七十里县志县界凡十有二源皆猺所居如清溪古凋在县西七十里扙灵勾蓝在县西南四十里埠陵在县西北四十里髙泽在县西三十五里俱有户借输税粮为熟猺如顶板猺砍山猺则为生猺藏山防涧迁徙无常椎髻跣足射猎为生自食其力】三宿【在江华县西南县志竹子尾宿旦乆宿平冈宿号三宿在县西南皆平地猺也明洪武初招抚下山附籍大桐乡每宿佥防一人为千长听调征勦立猺老以约束众猺又县东南有麻贝两江猺多以盘为姓】排山驿【在祁阳县东北一百里明嘉靖中移道州潇南驿改置于此　本朝因之】髙溪市【在零陵县北七十里又曲涡市在县北四十里泠水市在县北五十里】江湘市【在祁阳县东北六十里明初置巡司嘉靖中改置于排山】白牙市【在东安县东二十里舟车辐凑为县巨镇】结陂市【在东安县北六十里又白沙市在县东三十五里鲸布市在县西五里花桥市在县西十五里石板市在县北四十里中秋市在县东北四十里今废】下灌市【在宁逺县南又坪市在县西北花桥市在县东北四十里又有平田百家坪等市】涛墟市【在江华县西南一百里又牛砦甑水车下等市皆在县西南】
　　津梁芜江桥【在零陵县东四里唐建俗名茅江桥】水字桥【在零陵县西南四十五里宋黄庭坚有题识】平政桥【在零陵县西门外为入广西孔道】五马桥【在零陵县西三十里俗名土马桥亦入粤西通衢】东江桥【在祁阳县东潇湘门外一名飞虹桥祁水于此入湘】龙泉桥【在祁阳县东一百里归阳镇上防清白二江由此入湘】大忠桥【在祁阳县南六十里】双江桥【有二俱在祁阳县北一跨余溪一跨烟江】沈公桥【在东安县南门外】滥桥【在东安县北芦洪江】臯桥【在道州城西北三十五里宋嘉定中建】髙成桥【在永明县西南三里层岩上跨警水】学士桥【在永明县西南六十里】百家渡【在零陵县南二里即古百家濑也宋苏轼有诗】湘口渡【在零陵县北十里】渌浦渡【在东安县东十五里】斜陂渡【在道州北十里】把截渡【在宁逺县北八里】欧家渡【在永明县东北二十五里】
　　隄堰司马塘【在零陵县北门外以唐桞宗元得名】碧墟塘【在宁逺县东南宋天圣间筑】鱼塘【在宁逺县南三十里明万厯中知县蔡光筑民得灌溉之利】
　　陵墓虞帝舜陵【在宁逺县东南史记五帝本纪舜葬于江南九疑是为零陵注皇览曰舜在零陵营浦县汉书武帝纪元封五年望祀虞舜于九疑水经注九疑山大舜窆具阳商均葬其隂寰宇记亦名永陵自古禁樵采置守陵户方舆胜览在女英峯下　本朝顺治九年康熙七年二十一年四十二年雍正元年二年乾隆元年九年十四年十七年俱遣官致祭】汉舂陵节侯买墓【在宁逺县北六十里又戴侯熊渠墓亦在焉】龙述墓【在零陵县北一里述守零陵卒葬于此土人名曰亷成阡】龙平侯墓【在道州北四十里龙平侯熊平汉献帝时人有古碑尚存】蒋嵩墓【在道州东南四十里蒋居山】南北朝齐李道辨墓【在宁逺县东县志李道辨陇西人时为南道开拓南蛮大使后卒葬此】唐赵羣墓【在零陵县西北潇湘之交唐栁宗元有志】李郃墓【在宁逺县南去下灌二里】五代后唐何仲举墓【在道州北二十五里】宋陶弼墓【在零陵县金釡山宋黄庭坚有志】胡宏墓【在零陵县东闗外】周辅成墓【在道州西周子故居之左】吴必达墓【在道州东北十五里】乐雷发墓【在宁逺县西】周尧卿墓【在永明县西宋欧阳修有志】吴舜举墓【在永明县南十里圣人山麓】李长庚墓【在江华县南五里有碑】郭凤墓【在新田县南乡】明胡节墓【在零陵县西芝山下】熊绣墓【在道州北五里】何天衢墓【在道州西北】
　　祠庙帝舜祠【有二一在道州西半里儒学后后汉书郡国志引营阳郡记曰营浦县南三里余有舜南巡止宿处今立庙县志唐元结建一在宁逺县东南水经注九疑山南有舜庙前有石碑文字缺落不可复识方舆胜览祠在舜峯下县志在玉琯岩下明洪武初迁于箫韶峯下】潇湘庙【在祁阳县东门内祀帝舜及湘君湘夫人】笢竹庙【在永明县西南十里祀汉髙祖】龙飞庙【在宁逺县西北祀汉光武】臯陶庙【有二一在道州西八里一在宁逺县西江浒上】泰伯庙【在宁逺县北五里其右有仲雍祠在黄马山下】黄石公祠【在东安县东北一百七十里獬豸山】留侯祠【在零陵县南四十里万山中】舂陵侯庙【在宁逺县北舂陵故城东后汉书城阳王祉传建武十八年诏零陵郡奉祀节侯戴庙以四时及腊嵗五祀焉】淮南王子庙【元和志淮南王子庙在江华县南七十二里荆州记云淮南王被诛其子奔至此城门化为石今名东塘神】黄神祠【在零陵县东七十里唐栁宗元防黄溪记由黄溪东屯南六百步至黄神祠神王姓莾之世也莾既死神更号黄氏居黄溪民盛安焉以为有道死乃为立祠】诸葛庙【有二一在零陵县南三里一在东安县治西】王佐庙【在永明县南十五里祀唐李靖】顔元二公祠【在祁阳县西南浯溪上祀唐顔真卿元结】阳公祠【在道州西祀唐刺史阳城】栁侯祠【在零陵县西南愚溪上祀唐栁宗元】乌台庙【在永明县西二十五里地名冻青源祀宋御史周渭之渭之防城人尝奏免岭南租税故祀之】周元公祠【在道州学西】吴将军庙【在永明县南六十里祀宋呉舜举】精忠祠【在祁阳县东二里祀宋岳飞】褒忠祠【在宁逺县东南祀宋都巡检王政】烈女祠【在江华县治东明万厯初建祀烈女赵向贞】忠节祠【在府学左祀明末死难陈纯徳】沈守备祠【在道州北六十里祀明末死难冘至绪】
　　寺观法华寺【在零陵县东山唐栁宗元有法华寺新作西亭记宋改名万夀寺明洪武初改名髙山寺】龙兴寺【在零陵县治西南唐栁宗元尝僦居于此西有净土院宗元有龙兴寺修净土院记宋元丰四年改名太平寺】金兰寺【在祁阳县东北一百里环寺皆山中一阜如砥方十余亩绕之以渠旧名玉环山是为寺基】永福寺【在宁逺县东南九疑山上九疑山志旧名无为寺又名报恩寺相传南齐勅建有断碑可识宋太平兴国中昜今名】防真观【在祁阳县西北五里即雷坛观也有岩洞题曰雷霆都防洞元白玉蟾防真观记雷霆都防洞天祁山枕其北潇湘滙其南白鹤巍峩环其东四望突兀撑其西此洞之所以据地之胜也】白鹤观【在祁阳县东北三十里白鹤山名山记祁阳县白鹤观唐末观有钟重数百觔一夕风雷忽吼跃入江后有客夜宿昭潭梦一道流曰吾祁阳白鹤观道士欲归久矣幸附后载客诺之迟明忽有钟卧水次文曰祁阳白鹤观钟乃载之以归】緑天庵【在零陵县东门外里许唐僧怀素故居今笔冢墨池尚存宋陶谷清异録怀素居零陵东郊治芭蕉亘防数万取筑代纸而书号所居曰緑天庵】
　　名宦汉召信臣【夀春人元帝时为零陵太守载循吏传】周嘉【汝南安城人光武朝迁零陵太守视事七年卒零陵颂其遗爱吏民为之立祠焉】龙述【京兆人光武时擢零陵太守在郡四年甚多治效】夏勤【夀春人和帝时零陵太守有治行】陈球【下邳淮浦人灵帝时桂阳李研等寇钞陆梁太尉杨秉表球为零陵太守球到设方畧期月间羣贼消散而州兵朱盖等反与桂阳贼胡兰数万人转攻零陵掾吏白遣家避难球怒曰太守分国虎符受任一邦岂顾妻拏而沮国威重乎乃悉纳吏人老弱与共守城大木为弓羽矛为矢引机发之逺射千余步多所杀伤贼复激流灌城球反决水淹贼相拒十余日防度尚救兵至球募士卒共破斩朱盖等】杨璇【防稽人灵帝时为零陵太守苍梧桂阳防起贼众多而璇力弱乃制马车数十乘以排囊盛石灰于车上系布索于马尾又为兵车专彀弓弩尅期防战令马车居前顺风鼔灰贼不得视因以火烧布布燃马惊奔突贼阵后车弓弩乱发钲鼔鸣震羣盗破散追逐伤斩无数枭其渠帅郡境以清】晋尹奉【元帝时为零陵太守王敦搆难谯王丞驰檄讨之奉首同义谋出军营阳于是一州之人皆同义举】南北朝齐范云【南乡舞隂人永明十年迁零陵内史初零陵旧政公田奉米之外别杂调四千石及云至郡止取其半百姓悦之】梁孙谦【东莞莒人梁天监六年出为零陵太守疆力为政吏民安之先是郡多虎暴谦至絶迹及去官之夜虎即害居人谦为郡县常勤劝课农桑务尽地利収入常多于隣境】伏暅【平昌安邱人武帝时为永阳内史在郡清洁政务安闲为吏人所懐】隋公孙景茂【河间阜城人开皇十六年转道州刺史悉以秩俸买牛犊鸡猪散惠孤弱不自存者好单骑巡民家至户入阅视百姓产业有修理者于都防时乃褒扬称述如有过恶随即训导而不彰也由是人行义譲有无均通男子相助耕耘女子相従纺绩】唐李岘【呉王恪孙天寳中出为零陵太守政得人心】元结【河南人代宗时拜道州刺史初西原蛮掠居民数万去遗户才四千诸使调发符牒二百函结以人困甚不忍加赋请免百姓所负租税及租庸使和市杂物十三万缗许之明年租庸使索上供十万缗结又奏宜以时増减诏可结为民营舍给田免猺役流亡归者万余去任后民立石颂其徳】阳城【定州北平人徳宗时出为道州刺史治民如治家不以簿书介意月俸取足则己州产侏儒嵗贡诸朝城哀其生离无所进帝使求之城奏曰州民尽短若以贡不知何者可供自是罢州人感之以阳名子赋税不时观察使数诮责州当上考功第城自署曰抚字心劳催科政拙】崔敏【贞元中永州刺史黜侵渔吏擒戮妖巫】栁宗元【河东人元和初贬永州司马既窜斥地又荒疠因自放山泽间其湮厄感郁一寓诸文仿离骚数十篇读者感悲恻】韦宙【京兆万年人元和间出为永州刺史遇嵗歉乃斥官下什用供刺史者得九十余万钱为市粮饷俗不知法多触罪宙为书制律并种直为生之宜户给之州负岭转饷艰险毎饥人辄莩死宙始筑常平仓収谷羡余以待乏县旧置吏督赋宙俾民自输家十相保常先期湘源生零陵香嵗时上供人苦之宙为奏罢民贫无牛以力耕宙为置社二十家月会钱若干探名得者先市牛以是为准乆之牛不乏立学宫取仕家子弟充之民以婚娶防宾客号破酒多至数百人力不足则不迎宙条约使畧如礼俗遂改】薛存义【河东人元和间授零陵令甫下车遁逃复遝蠧奸披露逋租匿役期月而理】薛伯髙【河东人元和中为道州刺史毁鼻亭象祠迁州学于州西营川门外栁宗元为记述其善政】宋张去华【防邑人太祖时荆湖平命通判道州去华上言桂管为五岭冲要今刘鋹保境固守若大军先克其城以趋番禺如践无人之境有诏嘉奨】防准【下邽人天禧间罢相贬道州司马始至州素无公廨百姓竞荷瓦木不日而成】徐处仁【建康人徽宗时为永州东安令蛮人叛处仁入峒开示恩信蛮感泣誓不复反】赵不【宋宗室绍兴中除永州通判郡嵗输米倍収其赢民病之不言于守损其数帅司檄録靖州狱辨出寃者数十百人靖人徳之绘其像以祠】杨万里【吉水人绍兴中调零陵丞时张浚谪永杜门谢客万里三徃不得见以书力请始见之浚勉其正心诚意之学万里服其教终身浚入相荐之朝】田如鳌【贑州人绍兴间知道州时母后南还郡国悉献典礼谓出羡余实于常赋之外巧为名色以敛之鳌独以州小民贫一无所献】胡寅【崇安人知永州宁徳皇后讣至朝廷用故事以日昜月寅上疏言礼讐不复则服不除愿防诏防服防三年衣墨临戎以化天下】李南夀【龙泉人绍兴间知道州疏减大礼钱之病民者后擢起居舍人乞外补孝宗曰卿道州政事甚美如卿等姓名尝书屏间木忍令卿去朕侧】王政【山东人乾道中为衡永郴柱都巡检郴防犯宁逺政御之被执骂贼死赠观察使】章颖【临江军人孝宗时调道州教授作周元公祠防宜章寇为乱羣僚相继引去颖独畱防平郡守以功入为郎奏颖有恊賛之功可大用】王阮【江州人孝宗时移永州教授献书阙下请罢呉楚牧马之政而积马于蜀茶马司以省往来纲驿之费嵗时分牧之资凡数千言】黄畴若【丰城人淳熙中授祁阳主簿邑民有诉僧为盗且杀人移鞫治畴若疑其无证以白提防形狱马大同且争之甚力己而得真盗】李芾【衡州人理宗时为祁阳尉赈荒有声摄县县大治辟湖南安抚使幕官时盗起永州招之嵗余不下芾与参议邓坰提兵破其巢擒贼魁以归余党遂平后知永州有惠政】欧海【茶陵人知零陔有善故作劝农十诗真西山称为循良之遗表闻于朝】元乌克逊泽【临汉人至元中调永州判官湖广平章约苏穆尔贪纵淫虐诛求无厌或妄言初归附时比屋敛银将输之官银已具而事中止约苏穆尔即下令责民自实随地置狱诛连考掠死者载道所获尽掩有之有使至永泽戒吏美供帐丰酒食务顺适其意使者感愧因间以利害晓之一郡获安是戚盗起寳庆武冈行省遣泽讨平之诛其首恶余得减免丞相僧格建议考校钱谷泽自上计行省约苏穆尔怒其所无增羡拘系之僧格败约苏穆尔伏诛始得释　乌克逊泽旧作乌古逊泽约苏穆尔旧作要束木僧格旧作桑哥今俱改正】刘潜【吉安人任永州録事嵗饥隣境遏籴遣吏持所受告身恳于全守石古峯守义其请遂通商赈民赖以活兵尉张夀荣等恃勇掠民乃白府将尽捕下狱强暴敛手】樊炳【永州总管为政亷明兴学校毁淫祠八百余区驱巫祝以代民役任满除湖南宣慰副使】林兴祖【福州罗源人至正八年授道州路总管永明县峒猺窃发以手膀谕之皆曰林总管亷而爱民不可犯也三年不入境春旱虫食麦苗兴祖为文祷之大雨三日虫死而麦稔罢兴作赈贫乏轻徭薄敛郡中大治】刘祖胜【以右丞守永州明兵圉城食尽自杀】明陈福山【同安人洪武时知零陵县居官清谨修筑堰塘溉田二百余顷民赖其利号曰陈公堰】盛祥【丹徒人永乐中知道州州有虎患祥祷于神二虎渡河一虎毙祠下】李应庚【应天人宣徳中知永州府政尚寛平奏革黒石湘口大桥三闗税务用通商旅】卞同【汉隂人景泰中知东安县儒学旧在城外数有苗警同为迁建城南】杨崇【丰城人成化中知永州府嵗时毎亲行渠堰筑祁阳城行九等均徭法谕民婚嫁无得谕财贫者官给布帛一时婚配者千数有竒】马成【四川人成化中知祁阳县满秩九年应迁百姓赴闗乞留宪宗遂命复任三年乡民中冇至老不见官府者一日偶至县庭长揖不跪左右叱之成叹曰使吾民皆如是胥与葛天氏游矣礼而遣之】符钟【南昌人嘉靖中知道州值嵗荒饿莩载道钟悉发仓谷赈济而后以闻全活无适永明界峒猺越境为防谕以恩威峒猺大服】周谅【永丰人嘉靖中知寜逺县髙山防乱谅躬率乡民捣其巢穴立五营以搤其险又平江华苗有功擢御史】傅应贞【安福人隆庆间知零陵县本邑咸阳里与粤全州接壌民因争田致相攻刦防致乱应贞分别抚安之】唐山斗【云南人万厯间知零陵县清正不苛丁内艰去不能具行装左右或请曰某事一判发可得万緍山斗泣而叱曰是重予不孝也卒不听】邬熙和【新昌人万厯中知祁阳县嵗大祲死者相枕藉熙和煮粥以哺施药以疗全活万人】王时春【东莞人知寜逺县嵗饥出俸米炊粥以活流亡】曽可立【丰城人知永明县之任日单骑至邑或问故可立曰吾不忍以迎送驿骚吾父老子弟也迨受事一意与民休息裁冗兵汰浮粮民称为曾母】万元吉【南昌人崇祯中为永州推官有宗藩诸孙招纳亡命元吉寘其家人于理】周志跃【直人崇祯中东安典史时流冦犯境志跃率居民御敌没于阵】沈至绪【山隂人崇祯中以武进士为道州守备髙紫二源猺贼犯州至绪力战死】张恂【东莞人崇祯十二年析置新田县恂以衡州同知摄县事悉心规画及城垣署舎学宫坛祠以次具举】
　　本朝文运亨【辽阳人顺治中知新田县值猺贼犯城运亨率民兵拒守贼众大至城防死之同殉节者教谕邯郸王铸弟及子皆遇害】杨召春【正白旗人康熙二十六年知江华县不畏强御猺民多骫法召春按治之以弭盗安民为急务在任二载六寨敛迹以丁艰去民思不忘】翁运标【余姚人雍正癸夘进士厯知河南湖南知县有惠政及擢道州民焚香数行不絶道州路通郴桂峭壁千仞下临深溪行旅危之运标损赀倡率凿险通幽长八十余里成坦途嵗大疫为文告于城隍请自罚无伤百姓购良方制药亲至村落一一审视或以传染为虑曰我为民父母子弟病忍不一顾耶全活甚众以疾卒于官州人至今思之】
　　人物汉郑产【字景载泉陵人为白土乡啬夫汉末多事国用不足产子一嵗輙出口钱民多不举子产乃勅民勿得杀子口钱当自代出为表上言钱得除更名白土为更生郷】三国汉赖厷【零陵人父防昭烈帝用为太常厷为丞相西曹令史随诸葛亮于汉中蚤夭亮甚惜之与张裔蒋琬书曰令史失赖厷为朝中损益多矣】吴黄盖【字公覆泉陵人孙坚举义兵盖従之坚薨随策及权擐甲周旋蹈刅屠城诸山越不賔有防难之县辄用盖为守长凡守九县所在平定建安中随周瑜拒曹操于赤璧盖建防曰操军方连船舰首尾相接可烧而走也瑜然其计卒破操拜武锋中郎将武陵蛮及长沙益阳山贼反乱盖尽讨平之加偏将军盖姿貎严毅善于养众当官决断事无留滞子柄爵闗内侯】唐张子厚【江华人家洄溪元结闻而就之见其容若少壮问其年己九十有竒问何以能此子厚对曰岩下有泉田环于左右五世居此饮食取足无求乎他乃止结宿结赠以诗刻于岩下】李季芳【道州人代宗时处士道州刺史元结请于朝曰季芳介直自全退守亷逊乞今州县造舍给田免其户役従之季芳卒结表其门】覃季子【祁阳人性爱书贫甚尤介特不茍受施读经传言推太史公班固下到今通为书号史纂又取鬻老管庄子思晏子下到今为子纂黜陟使取其书以名闻除为太子校书】李郃【字子元延唐人太和二年应贤良方正擢进士第一时昌平刘蔶以策诋宦官落第郃叹曰刘蕡下第我辈登科能不厚顔乃上疏言陛下以直言招天下士蕡以直言副陛下所问虽讦必容虽过当奬书之史册千古光明况臣所对不及蕡逺甚内怀愧耻自谓贤良奈人言何乞回臣所授以旌蕡直疏奏不纳人服其公】宋路振【字子发祁阳人防頴悟父洵美竒之淳化中擢甲科迁太子中允知賔州契丹至城下兵少民相恐振亲加抚谕坚壁自守契丹引去大中祥符初使契丹搂乗轺録以献累擢知制诰振文词温丽尤长诗咏従事谯亳独直行在专典纶翰笺奏填委应用无滞时称为敏赡卒録其子纶为太常寺奉礼郎】周尧卿【字子俞永明人警悟疆记以学行知名天圣进士积官至太常博士范仲淹荐经行可为师表未及用卒尧卿年十二丧父忧戚如成人及母丧倚庐三年席薪枕块虽疾病不饮酒肉既葬慈乌百数衔土集陇上人以为孝感所致居官禄虽薄必以周宗族朋友其学长于毛郑诗及左氏春秋子论鼎州司理参军诜湖州归安主簿】陶弼【字商翁永州人俶傥知兵庆厯中杨畋讨湖南猺授之兵使往袭大破之以功得阳朔主簿调阳朔令两知邕州绥辑恵养善政甚多进西上閤门使留知顺州交人袭取桄榔弼获间谍谕以逆顺纵之去终弼任不敢犯加东上閤门使未拜而卒】周辅成【营道人敦颐之父世居濓溪登进士厯官多善政终贵州桂岭令以子贵赠谏议天夫万厯中奏请从祀启圣公祠】周敦頥【字茂叔营道人为分宁主簿调南安军司理防军移桂阳令俱着治绩徙知南昌厯合州判官熙宁初为广东转运判官提防刑狱以洗寃泽物为己任以疾求知南康军因家庐山莲花峯下前有溪合于湓江取营道所居濓溪以名之卒年五十七黄庭坚称其人品甚髙胸怀洒落如光风雾月迟于取名而鋭于求志薄于徼福而厚于得名菲于奉身而燕及防嫠陋于希世而尚友千古博学力行着太极图明天理之根源究万物之终始又着通书四十篇发明太极之蕴序者谓其言约而道大文质而义精得孔孟之本源大有功于学者也嘉定十三年赐谥曰元公淳祐元年封汝南伯从祀孔子庙庭二子夀焘】陈遘【字亨伯其先自江宁徙永州登进士第积官至光禄大夫钦宗时守中山金人再至受围半年遘呼总管使尽括城中兵击贼为歩将沙振所害及其子锡并仆妾十七人城遂防建炎初赠特进遘性孝友为人寛厚长者任部刺史二十年毎出行郡邑必焚香祈天愿不逢贪浊吏尝荐王安中吕颐浩张慤谢克家何铸后皆至公辅世以为知人弟适由开封少尹官至光禄卿金人执之以北后十年死于云中】李长庚【字子西江华人绍兴进士厯官五十年任至朝议大夫廉洁有守不事生产惟积书数千巻着有冰壶文集】义太初【字冲逺道州人先以词赋名寻舍去宗濂溪之学登淳熙进士性行端方周必大朱子皆与之逰屡表其能厯官知髙琼二州俱有声着冰壶诗十巻易集注五巻文集二十巻】吴庸【字子实道州人登淳熙特科为容州陆川主簿李接倡乱庸与同郡徐邦直唐防起兵御之庸不克死事闻赠承徳郎官一子】樊谨【寜逺人淳熈六年郴防入江华谨应募觇贼为贼所执不屈死之】乐雷发【字声逺宁逺人少颖敏书无不读尤长诗赋累举不第门人姚勉登科以譲第疏上理宗召亲试对选举八事防嘉纳之特赐及第因数议时政不用归隐雪矶】明周壎【字伯和敦颐九世孙好学善谈易长于诗词元季隐居营道山之隂洪武初有司以明经举送京师不仕归】熊魁【营阳人早嵗防父与兄裘同事母何氏色养偹至母尝患危疾魁刲胸肉以进服之顿愈】欧善堂【宁逺人洪武初李文卿内附余党未息平章杨璟驻兵道州议县北十里外尽屠之善堂年九十余率众耆老説璟曰兵以辑乱为功今峒獠之外皆赤子被胁従耳岂可妄杀无辜璟悟乃止赖以全活者十数万人】唐慎【零陵人永乐举人官御史巡按广西有淫祠能为民祸福皆云着赭衣过庙门即降灾慎乃着绯衣往焚其像而庐之邪妖竟息后擢兵备佥事】张琮【东安人宣徳中为守镇百户苗防犯境琮冐矢石拒敌中流矢卒】雷复【字景阳宁逺人正统进士任御史风裁凛然出为广西副使讨斩叛民胡赵成成化中巡抚山西凡六降敕防奨谕】甯良【字元善祁阳人正统进士天顺中为刑曹时曹石恃功骄横恣防善类良仁恕明敏誓不受权贵指使厯浙江布政使抚谢迁王华诸生中时称知人】熊绣【字汝明宁逺人成化进士由行人擢御史廵按陜西劾布政使王璠赃秽璠诬奏绣他事逮讯卒无騐璠所亲当路者力主之谪清丰知县宏治中累迁副都御史廵抚延绥正徳中为两广总制有军功以不合刘瑾致仕卒諡庄简】周鹏【字万里永明人成化进士官刑部主事每録囚多所平反出为潮州知府筑三浰溪隄溉田数千顷陈宪章为碑记之官至云南防政】何天衢【字道亨道州人宏治进士正徳中官御史弹劾无所避权贵敛手刘瑾柄用落职家居瑾败起知河南府累迁浙江布政使宸濠不内侍毕直潜为应援天衢以计擒之嘉靖初论功晋都御史廵抚河南矿贼王堂倡乱讨平之进工部侍郎留守南都】胡节【字国信零陵人宏治进士正徳中官御史立朝敢言时刘瑾擅权节廵按山东一无所馈瑾怒使缇骑逮进京节抗疏条瑾罪恶俱为瑾匿矫防下锦衣狱为瑾党毒死嘉靖初为光禄卿】郁浩【字子渊零陵人宏治进士嘉靖中官刑部员外郎世宗欲加兴献尊号浩上疏力争不听终江西佥事】张机【祁阳人事后母孝及父伯相继殁庐墓十有二年宏治中旌表】杨成章【道州人父泰纳妾丁生成章甫四嵗泰卒丁之父逼令改适丁剪银钱于嫡妻何各藏其半约成章长授之及成章为诸生何临殁授以半钱告之故遂寻母得之及母卒庐基三年嘉靖中授国子学録】陈荐【字君庸祁阳人隆庆进士官御史忤中官冯保称病归万厯间起按陜西时三秦荒旱延庆为甚荐理赎锾得四万余金上疏请赈全活甚众累官吏部尚书着古今辨百余巻】申在廷【字慰海祁阳人万厯中举人由学正出知贵阳郡以黔蛮易乱预缮城堞足糗粮练什伍天启初成都兵变围贵州在廷有守城功崇祯中赠太仆少卿】周希圣【字维学零陵人万厯进士知华阳县邑嵗供宫扇十余万大为民困希圣出俸钱佐之犹不支秋满擢御史具疏极陈其弊谪灌阳典史用荐起太仆寺丞累迁南户部尚书杨涟劾魏珰奸坐党削籍】蒋向荣【字淡心零陵人万厯进士知南乐县民华为母所讼向荣叹曰令教民者也而使阶除下有不孝子不徳孰甚焉乃置华于狱欲解印绶去邑人咸诮责华华亦自痛悔遂坐母于庭出华杖之使谢母母子相抱大哭观者咸泣下华卒为孝子迁吏部郎中见魏珰权政乞归】蒲宗瑞【字信之永明人居家孝友以贡生授崇善知县以疾归遇盗掠其行李止竹笼一肩羣惊曰囊槖如此不取民间一文可知因相戒散去】蒲秉权【字度之永明人万厯进士授建昌令天启中擢吏科给事中时魏珰窃国柄防有袭封之命秉权力疏争之得寝珰败起西宁兵备厯肃州副使】陈邦釴【永明人父思性携家谒选卒母欧阳氏扶柩还乡中流舟覆釴才五嵗同母皆为隣舟所救见父棺浮沉乃复投水攀棺号泣众皆怜之共援柩登岸获归年十四为诸生未防卒母欧阳及釴妻蒲氏皆以节显】唐徳明【字旦心东安人崇祯举人十六年张献忠防城强授伪职徳明抗节不屈仰药死　本朝乾隆四十一年　　予入忠义祠】张纶【字参可祁阳人举崇祯中乡试方介寡合遭冦乱避地深山筑土室以居亲故罕见其面卒于土室】陈纯徳【字静生零陵人崇祯进士时帝鋭意求治召诸进士于前咨以时事纯徳敷陈称防授御史廵按山西尽心职业寻】
　　【督畿辅学政都城防作书别父母北面再拜自经赠太仆卿諡防节　本朝乾隆四十一年　　　　赐諡节愍】唐周慈【零陵人笃志正学万元吉为推官甚器之后従元吉死】
　　本朝傅明贤【零陵人顺治初粤防围城明贤负母出门者不许其父以先出母命往省之哭而行母闻隣人为兵所残惊怖死明贤归一恸而絶】蒋应黉【零陵人世为巫居唐公庙粤防围城粮尽兵入庙中欲杀食其父应黉请以身代贼杀之邑人哀之立祠庙侧】蒋本生【零陵人康熙举人防孤力学事母孝母卒庐墓三年每长号声彻郊坰有白雁集于庐侧拊翼哀鸣嵗余不去】黄简【祁阳人父用中避兵竹山为兵所执简求以身代兵乃释父刺简死雍正六年　旌】陈糦【零陵人少以淹博着尤精于易垂老两日眵昬日集生徒讲解不倦人咸以耆宿奉之后官湘潭县训导】
　　流寓汉窦辅【扶风平陵人大将军武之孙武为宦官所杀辅时年二嵗辅门人桂阳胡腾及令使南阳张敞共逃辅于零陵界诈云已死腾以为己子而使聘娶焉】宋范纯仁【呉县人哲宗时永州安置时疾失明闻命怡然就道既至永韩维谪均州其子诉维执政曰与司马光不合得免行纯仁之子欲以纯仁与光议役法不同为请纯仁曰吾用君实荐以至宰相昔同朝论事不合则可汝辈以为今日之言则不可也冇愧心而生不若无愧心而死其子乃止】范祖禹【华阳人言者论祖禹修实录诋诬又摭其谏禁中雇乳媪事贬昭州别驾安置永州】吕希纯【焘州人哲宗时谪舒州团练副使道州安置】张浚【绵竹人绍兴二十年徙居永州浚去国防二十载天下士无贤不肖莫不倾心慕之】方畴【绍兴中秦桧以畴与胡铨通书编置永州】王庶【庆阳人绍兴十三年御史胡汝明论庶讥讪朝政谪三徳军节度副使道州安置至贬所卒】蔡元定【建阳人宁宗时朱子落职罢祠元定以朱子门人送道州编管】蔡沈【建阳人从父元定谪道州父子相对常以理义自怡悦元定没徒歩防丧还有遗之金而义不可受者谢却之曰吾不忍累先人也】曾极【崇仁人题金陵行宫龙屏迕丞相史弥逺谪道州】明罗朝贵【广东人寓宁逺县以织草履为业尝学于湛若水敦行义得遗金亟还其人】
　　列女宋路振母【永州祁阳人振丁父艰母氏虑其废业日加诲激虽隆冬盛暑未始有懈】丁国賔妻【东安人建炎中盗祝聚众于滁州夫为所掠泣曰丁氏族流亡己尽乞存夫以续其祀贼遂释夫而害之】明周氏二女【永明人周正琚女洪武元年为土贼所获女绍之曰我当从尔但吾父曽藏金昻山当往取为妆具及至絶顶俱耸身投崖死】周汝相妻陈氏【祁阳人夫卒呕血死】田税妻傅氏【宁逺人税前妻生一男后生一女正徳六年贼破城傅携二子计不得两全指其男曰此吾夫之嗣也遂弃其所生女负男以逃邑人称为女中伯道】陆炯耀妻艾氏【零陵人兵乱破执欲汚之艾曰终当从汝众辱不能须尔马涉水如命执者信之至深处急投水死】赵志伦女【江华人名向贞年十八被掠不从大骂防贼刃刺贼贼怒遂断手足死】曽三聘妻陈氏【祁阳人尚书陈荐女年十六归曾夫亡以首触棺垂毙而苏服除不食死】王涣然妻周氏【道州人归王甫二载涣然溺死周匍匐江浒自缢死】赵氏【道州人名闺凤先受某聘未适婿夭父廷玉亦早逝有姑子诬廷玉存时曽许为室胁之婚赵度不免向夜宻缝其衣赴营道江死】沈氏【名官弟山隂人道州守备至绪女知书通兵法年十五父与猺力战死官弟出战胜之夺父尸还贼遁去城获全】赵龙女【宁逺人为贼所执女曰我身如玉可碎不可汚也贼杀之】义天诰女【永明人为流防所掠抗骂不从遂遇害】杨文试妻孙氏【宁逺人文试殁无子杨苦节终身】朱垣薇妻髙氏【零陵人为乱卒所掠与夫俱投水死时同县江涌瑞妻李氏亦为贼所掠殉节死】王三仕妻蒋氏【零陵人年十七归三仕无子三仕殀家饶于财族人利其赀逼嫁之蒋自缢死知县李如芳为文刻碑表墓】邱某妻申氏【祁阳人为乱卒所掠赴水死】
　　本朝胡玉池女【零陵人呉逆之乱避岩谷间见贼众麏至恐被汚赴水死】明良合妻李氏【零陵人年二十四而寡刺一目自誓守节终身】李二贵妻杨氏【零陵人二贵为营卒早殁其母欲令改适杨断发剺面守节三十余年雍正四年　旌表】柏起鹄妻于氏【祁阳人起鹄殁于孝事舅姑训其子作楫为诸生舅姑终以毁卒雍正六年　旌表】盛朝纲妻唐氏【零陵人年二十一夫故翁姑劝其改适截发自矢凛节终身又同邑节妇杨梓梅妻李氏王象奎妻刘氏黄闻元妻王氏武生黄一铭妻柏氏生员唐俨妻彭氏孙启美妻雷氏邓宗典妻张氏陈登位妻卢氏廪生周雄妻李氏唐国谟妻黄氏齐化臣妻周氏唐一美妻秦氏唐三物妻黄氏黄君祥妻杨氏髙齐岱妻张氏烈妇卿尚韬妻李氏俱乾隆年间先后　旌表】邹心存妻张氏【祁阳县人年二十四而心存亡子方一嵗励志守节又同县节妇陈国琠妻周氏陈良泰妻尤氏邓之藩妻王氏生员徐正性妻申氏生员申士敏妻刘氏监生唐一龙妻胡氏廖才盛妻蒋氏文书未婚妻黄氏俱乾隆年间先后　旌表】熊旦妻吉氏【道州人夫亡守节又同州周之元妻何氏俱乾隆年间　旌表】樊明训妻欧氏【宁逺人夫亡守节乾隆年间　旌表】周玉献妻蒲氏【永明县人夫亡无嗣以节操砥砺终身又同县生员王之瑛妻杨氏生员徐登图妻周氏何廷楷妻蒲氏俱乾隆年间先后　旌表】胡徽妻何氏【江华人夫亡守节又同县蒋惟贞妻韦氏俱乾隆年间　旌表】雷大夏妻何氏【新田人年方二十而夫逝遗腹一子矢志孀居纺绩养姑乾隆元年　旌又同县李茂林未婚妻乐玉桂乾隆十五年　旌表】
　　仙释汉屈处静【祁阳人楚白公之后防而悟道絶迹人表凡十二年驾鹤而去】晋蕚緑华【自言是九疑山中得道女罗郁也晋穆帝升平二年夜降于羊权家赠权诗一篇并火澣手巾一条金玉条脱各一枚】宋何大士【道州人弱冠欲往九疑山学道中途忽闻人呼回顾无人但见所践石上如观音像顿悟持戒益坚淳祐中趺坐而化】
　　土产铁【各县俱出明统志零陵祁阳江华永明宁逺五县出】锡【江华县出】细葛【零陵出元和志永州贡又道州开元元和贡细纻】綄线　克丝【明统志零陵祁阳二县出】石燕【祁阳出元和志永州贡】青碌【祁阳出】石磬【方舆胜览出零陵】石屏【方舆胜览出祁阳】香茅【零陵出水经注晋书地道记曰零陵县有香茅气甚芬香言贡之以缩酒也】零陵香【隋书地理志永州道州贡】方竹　斑竹【俱道州出】茶【宁逺县出】异蛇【唐栁宗元捕蛇者説永州之野产异蛇黒质而白章触草木尽死腊之以为饵可以己大风挛踠瘘疠去死肌杀三虫】





</div>
    <div class="pagination">
<a href="大清一统志_page129.html">上一页</a><span>...</span><a href="大清一统志_page125.html">125</a><a href="大清一统志_page126.html">126</a><a href="大清一统志_page127.html">127</a><a href="大清一统志_page128.html">128</a><a href="大清一统志_page129.html">129</a><span class="current-page">130</span><a href="大清一统志_page131.html">131</a><a href="大清一统志_page132.html">132</a><a href="大清一统志_page133.html">133</a><a href="大清一统志_page134.html">134</a><a href="大清一统志_page135.html">135</a><span>...</span><a href="大清一统志_page131.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
