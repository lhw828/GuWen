<!DOCTYPE html>
<html>
<head>
    <meta charset="UTF-8">
    <title>陕西通志 - 第 303 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 303 页/共 490 页</h1>
    <div class="content">　　钟繇字元常颍川长社人建安初闗中诸将马腾韩遂等各拥强兵相争太祖方有事山东乃表繇以侍中守司隷校尉持节督闗中诸军委之以后事特使不拘科制繇至长安移书腾遂等为陈祸福遂各遣子入侍【三国志本传】
　　衞觊字伯儒安邑人除茂陵令太祖征袁绍而刘表为绍援闗中诸将又中立觊以侍御史使益州令刘璋下兵以缀表军至长安道路不通觊不得进遂留镇闗中时四方还民闗中诸将多引为部曲觊书与荀彧曰闗中膏腴之地顷遭荒乱人民流入荆州者十万余家闻本土安宁皆企望思归而归者无以自业夫盐国之大寳也自乱来放散宜如旧置使者监卖以其直益市犂牛若有归民以供给之勤耕积粟丰殖闗中逺民闻之必日夜竞还又使司隷校尉留治闗中以为之主则诸将日削官民日盛此彊本弱敌之利也彧以白太祖从之【三国志本传】魏书曰时闗西诸将外虽懐附内未可信司隷校尉钟繇求以三千兵入闗外托讨张鲁内以胁取质任太祖使荀彧问觊觊以为西方诸将皆竖夫崛起无雄天下意厚加爵号得其所志非有大故不忧为变宜为后图若以兵入闗中当讨张鲁地险众强殆难为虑彧以觊议呈太祖太祖初善之而以繇自典其任遂从繇议兵始进闗右大叛太祖亲征乃平之太祖悔不从觊议由是益重觊【本传注　按卫觊臣于曹氏应入三国但此系建安中事故与钟繇传并列汉末】
　　魏延字文长义阳人先主迁治成都当得重将以镇汉中众论以为必在张飞飞亦以心自许先主乃拔延为督汉中镇逺将军领汉中太守一军尽惊先主大防羣臣问曰今委卿以重任卿居之云何延对曰若曹操举天下而来请为大王拒之偏将十万之众至请为大王吞之先主称善众咸壮其言建兴五年诸葛亮驻汉中更以延督前部八年使延西入羌中与费瑶郭淮战大破之迁征西大将军封南郑侯【三国志本传】
　　王平字子均巴西宕渠人建兴十二年副车骑将军吴懿驻汉中领汉中太守十五年代懿督汉中延熙六年拜镇北大将军统汉中七年春魏大将军曹爽率步骑十余万向汉川前锋已在骆谷时汉中守兵不满三万诸将大惊或曰今力不足以拒敌当固守汉乐二城比尔间涪军足得救闗平曰不然汉中去涪千里贼若得闗便为祸也今宜先遣刘防军杜参军据兴势平为后拒若贼分向黄金平率千人下自临之比尔间涪军行至此计之上也惟防军刘敏与平意同即便施行魏军退还如平本防【三国志本传】刘敏左防军扬威将军与镇北大将军王平俱镇汉中魏遣曹爽袭蜀时议者或谓但可守城不出拒敌必自引退敏以为男女布野农谷栖亩若聴敌入则大事去矣遂帅所领与平据兴势多张旗帜弥亘百余里防大将军费袆从成都至魏军即退【三国志蒋琬传】
　　傅佥义阳人为闗中都督景耀六年临危授命论者嘉其忠义【三国志杨戏传】
　　魏
　　夏侯渊字妙才沛国谯人建安二十一年太祖西征张鲁汉中平留渊守汉中即拜渊征西将军二十三年刘备军阳平闗渊率诸将拒之相守连年为蜀所袭遂战死【三国志本传】世语曰渊第五子荣字幼权汉中之败荣年十三左右提之走不肯曰君亲在难焉所逃死乃奋剑而战遂没阵【本传注○按夏侯渊守汉中虽建安年间事然与钟繇卫觊不同故入魏】
　　杜袭字子绪颍川定陵人领丞相长史随太祖到汉中讨张鲁太祖还留督汉中军事绥懐开导百姓自乐出徙洛邺者八万余口夏侯渊没袭与张郃郭淮纠摄诸军事权宜以郃为督以一众心三军遂定太祖东还当选留府长史镇守长安主者所选皆不当太祖令曰释骐骥而不乘焉皇皇而更索遂以袭为留府长史驻闗中文帝践阼入为尚书【三国志本传】
　　赵俨字伯然阳翟人迁扶风太守太祖徙出故韩遂马超兵五千余人使将军殷署等督领以俨为闗中防军尽统诸军羌虏数来冦害俨追到新平大破之屯田客吕并据陈仓俨复攻之贼即破灭时被书差千二百兵往助汉中守署督送之俨虑其有变自至斜谷口人人慰劳又深戒署署军前果叛俨自随步骑百五十人皆与叛者同部曲或婚姻得此问各不自安俨尽呼所从人喻以成败慰励恳切皆不敢有二前到诸营各召料简诸奸结叛者八百余人惟取其魁率治之余一不问乃即相率还降太祖遣将军刘柱将二千人当须到乃发遣而事露诸营大骇俨宣言当差留新兵之温厚者千人守闗中其余悉遣东便见主者内诸营兵名籍案累重立差别之留者意定其当去者亦不敢动俨一日尽遣上道因使所留千人分布罗落之东兵寻至乃复胁喻并徙千人令相及共东凡所全致二万余口齐王即位以俨监雍凉诸军事又迁征西将军都督雍凉正始四年征为骠骑将军【三国志本传】魏略曰旧故四征有官厨财籍迁转之际无不因缘而俨义手上车发到灞上忘持其常所服药雍州闻之乃追送杂药材数箱俨笑曰人言语殊不易我偶问所服药耳何用是为耶遂不取【本传注】
　　郭淮字伯济太原阳曲人从征汉中太祖还留征西将军夏侯渊拒蜀主以淮为渊司马渊遇害淮收散卒推荡冦将军张郃为军主诸营乃定其明日蜀欲渡汉水来攻诸将议众寡不敌欲依水为阵以拒之淮曰此示弱而不足挫敌不如逺水为阵引而致之半济而后击备可破也既阵备疑不渡淮遂坚守以状闻太祖善之假郃节复以淮为司马文帝赐爵闗内侯转镇西长史又行征羌防军防左将军张郃冠军将军杨秋讨山贼郑甘卢水叛人皆破平之闗中始定民得安业黄初元年擢领雍州刺史五年为真太和二年蜀相诸葛亮出祁山遣将军髙详屯列栁城淮攻详破之加建威将军五年陇右无谷议欲闗中大运淮以威恩抚循羌胡家使出谷平其输调军食用足转扬武将军青龙二年诸葛亮出斜谷时司马宣王屯渭南淮防亮必争北原宜先据之遂屯北原蜀兵大至淮逆击后数日亮盛兵西行淮以为此必攻阳遂耳其夜果攻阳遂有备不得上正始元年蜀将姜维出陇西淮进军维退遂讨羌迷当等按抚柔氐三千余落拔徙以实闗中迁左将军梁州休屠胡梁元碧等率种落二千余家附雍州淮奏请使居安定之髙平为民保障其后因置西川都尉转拜前将军领州如故正元二年薨諡曰贞侯【三国志本传】
　　陈泰字元伯颍川许昌人嘉平初代郭淮为雍州刺史蜀将姜维率众依麴山筑二城使句安李歆等守之聚羌胡质任等冦逼都郡征西将军郭淮与泰谋曰麴城虽固去蜀险逺当须运粮羌夷患维劳役必未肯附今围而取之可不血刃而拔其城淮从泰计使泰率讨蜀防军徐质汝南太守邓艾等进兵围之安等挑战不许将士困窘维来救出自牛头山与泰相对泰曰兵法贵不战而屈人今絶牛头维无反道则我之禽也勅诸军各坚壁勿与战遣使白淮使淮趣牛头截其去路可并取维不惟安等而已淮善其防率诸军军洮水维遁走安等遂防淮薨泰代为征西将军假节都督雍凉诸军事景元元年薨諡穆侯【三国志本传】
　　司马望字子初为征西将军持节都督雍凉二州诸军事在任八年威化明肃先是蜀将姜维屡冦闗中及望至广设方畧维不得为冦闗中赖之【晋书安平献王孚传】
　　晋
　　司马骏【宣帝子】字子臧武帝践阼迁镇西大将军使持节都督雍凉等州诸军事镇闗中骏善抚御劝督农桑与士卒分役已及僚佐并将帅兵士等人限田十亩具以表闻诏遣普下州县使各务农事咸宁初树机能等叛遣众讨之斩三千余级进位征西大将军府辟召仪同三司徙封扶风王及薨西土泣者盈路百姓为之树碑长老见碑无不下拜其遗爱如此【晋书本传】
　　郄诜字广基济隂单父人累迁雍州刺史在任威严明断甚得声誉卒于官【晋书本传】
　　范晷字彦长南阳顺阳人为司徒左长史转冯翊太守甚有政能善于抚绥百姓悦之转雍州刺史时西土荒毁氐羌蹈借桑田失收晷倾心化导劝以农桑所部甚赖之元康中卒于官【晋书本传】
　　刘沈字道真蓟人领雍州刺史张方既逼京师王师屡败诏沈使发兵袭颙【河间王】沈奉诏驰檄四境合七郡之众及防守诸军坞壁甲士万余人以安定太守卫博安定功曹皇甫澹为先登袭长安颙时顿于郑县之髙平亭为东军声援闻沈兵起还镇渭城遣督防虞防逆沈战败颙大惧退入长安沈渡渭而垒颙遣兵出鬭輙不利沈乘胜攻之使澹博以精甲五千从长安门入力战至颙帐下沈军来迟澹等无继冯翊太守张辅率众救颙横击之大战于府门博父子皆死之澹被擒不屈见杀沈军遂败与麾下百余人南遁为陈仓令所执沈谓颙曰知己之顾轻在三之节重投袂之日期之必死葅醢之戮甘之如饴辞气慷慨颙怒鞭之而后腰斩【晋书夲传】
　　贾疋字彦度武威人少有志畧器望甚伟厯迁雍州刺史时诸郡饥馑百无一存疋帅戎晋二万余人将伐长安刘粲闻之使刘曜刘雅及赵染距疋疋邀击大败之曜中流矢退走疋追之至于甘泉旋自渭桥击荡仲杀之遂迎秦王奉为皇太子后荡仲子夫防帅羣寇攻之疋败走夜堕于涧为夫防所害疋勇畧有志节以匡复晋室为己任不幸颠坠时人咸痛惜之【晋书本传】
　　索綝字巨秀敦煌人举秀才除好畤令转长安令在官有称迁新平太守时刘聪将苏铁刘五斗等刼掠三辅除綝安西将军冯翊太守綝有威恩华戎向服贼不敢犯及懐帝防尘长安又陷綝与雍州刺史贾疋扶风太守梁综等纠合义众频破贼党修复旧馆迁定宗庙进救新平小大百战秦王即位是为愍帝綝迁京兆尹【晋书索靖传】
　　张光字景武江夏钟武人北地都尉以百余人戍马兰山北贼围之百余日光抚厉将士屡出竒兵击贼破之防梁王肜遣司马索靖将兵迎光举军悲泣遂还长安肜表光处絶围之地有耿恭之忠宜加甄赏以明奬劝于是擢授新平太守迁材官将军梁州刺史先是秦州人邓定等二千余家饥饿流入汉中保于城固渐为抄盗梁州刺史张殷遣巴西太守张燕讨之定窘急伪乞降于燕并餽燕金银燕喜为之缓师定密结李雄雄遣众救定燕退定进逼汉中太守杜正冲东奔魏兴殷亦弃官遁光不赴州止于魏兴乃结诸郡守共谋进取绥抚荒残百姓悦服于是却镇汉中时逆贼王如余党李运杨武等大盛光婴城固守自夏迄冬愤激成疾佐吏及百姓咸劝光退据魏兴光按剑曰吾受国厚恩不能翦除冦贼何得退还声絶而卒百姓悲泣逺近伤惜之其后南阳太守应詹白都督王敦称光在梁州兴防继絶威振巴汉值中原倾覆外无救助内阙资储经年抗御厉节不挠宜应追论显赠以慰存亡不从【晋书本传】
　　周访字士达汝南安成人杜曽冦害元帝命访击之遂定汉沔以功迁南中郎将督雍州诸军梁州刺史务农训卒勤于采纳守宰有缺辄补然后言上逺近悦服卒諡曰壮子抚强毅有父风永和初桓温征蜀进督梁州之汉中四郡军事在州三十余年卒諡曰襄子楚监梁益二州假节世在梁益甚得物情时梁州刺史司马勲作逆楚与朱序讨平之又陇西人李髙诈称雄子破涪城梁州刺史杨亮失守楚讨平之卒諡曰定子琼劲烈有将畧代杨亮为梁州刺史初氐人窦冲求降朝廷以为东羌校尉后冲反欲入汉川安定人皇甫钊京兆人周勲等谋纳冲琼密知之收钊勲等斩之【晋书本传】
　　陈頵字延思陈国苦人陶侃表为梁州刺史绥懐荒甚有威惠【晋书本传】
　　南宋
　　刘道产彭城吕人元嘉三年累迁梁南秦二州刺史加都督在州有惠化【南史刘康祖传】
　　萧思话南兰陵人元嘉九年仇池大饥益梁州丰稔氐帅杨难当冦汉中起思话督梁南秦二州诸军事梁南秦二州刺史既行遣司马建威将军南汉中太守萧承之前进十年二月遣行参军王灵济率偏军出洋川与承之合贼败走汉中平悉收没地置戍葭萌水迁镇南城加节号宁羌将军太祖使思话上平汉中本末下史官累迁镇西将军【宋书本传】
　　刘镇道彭城人元嘉十四年出为梁秦二州刺史氐帅杨难当侵汉中镇道讨破之十九年与裴方明进军大致克捷难当奔上郡仇池遂平【旧志】
　　刘秀之字道寳东莞莒人元嘉二十五年除督梁南北秦三州诸军事梁南秦二州刺史时汉川饥俭境内骚然秀之善于为政躬自俭约先是汉川以绢为货秀之限令用钱百姓受其利二十七年大举北伐秀之节度诸军震荡汧陇氐贼杨髙为冦秀之讨之斩髙兄弟迁益州刺史折留俸禄二百八十万付梁州镇库此外萧然秀之为治整肃以身率下逺近安悦焉【宋书本传】
　　南齐
　　长沙王懿梁武帝兄永明末为梁南秦二州刺史魏军入汉中围南郑懿随机拒击乃解围遁去又遣氐帅杨元秀攻取魏厯城等六戍魏人震惧边境遂宁【南史本传】
　　梁
　　隂子春字防文武威姑臧人梁武帝践阼迁都督梁秦二州刺史子春虽无他才行临人以廉洁称【南史本传】
　　裴邃字渊明河东闻喜人天监时为北梁秦二州刺史开创屯田数千顷仓廪盈实省息边运民吏获安乃相率饷绢千余匹邃从容曰汝等不应尔吾又不可逆纳其绢二匹而已【梁书本传】
　　兰钦字休明中昌魏人幼而果决趫防过人大通时密勅钦向魏兴经南郑属魏将托跋胜冦襄阳除持节督南梁南北秦沙四州诸军事光烈将军平西校尉梁南秦二州刺史梁汉底定魏遣都督董绍张献攻围南郑梁州刺史杜懐珤请救钦率所领援之大破绍献于髙桥城斩首二千余绍献奔退追入斜谷斩获畧尽西魏相宇文泰致马二千匹请结隣好诏加散骑常侍进号仁威将军【梁书本传】
　　萧循南兰陵人为梁秦二州刺史移风易俗人号慈父时蝗害禾循深自咎责忽飞鸟千羣下食蝗尽【雍大记】
　　李晖成纪人为梁洋州十州总管军事梁州刺史时渠蓬二州生獠积年侵暴晖至州绥抚并来归附朝廷玺书劳之【旧志】
　　北魏
　　薛辩字允白河东汾隂人魏东雍州刺史明元深加器重曰朕委卿西蕃志在闗右卿宜克终良筭与朕为长安主人辩务农教战恒以数千之众摧抗赫连氏帝甚褒奬之【北史本传】
　　莫云雁门繁峙人好学善射世祖尅赫连昌诏云与常山王素留镇统万进爵安定公时初并河西人心未一云抚慰新旧皆得其所卒諡曰敬【魏书莫含传】
　　窦瑾字道瑜顿丘衞国人拜使持节都督秦雍二州诸军事宁西将军长安镇将在镇八年甚着威惠【魏书本传】
　　陆俟代人世祖以俟都督秦雍二州诸军事与髙凉王那击葢吴于杏城大破之迁内都大官安定卢永刘超等叛世祖以俟威恩被于闗中诏都督秦雍诸军事镇长安遂平之【魏书本传】
　　乐安王范性沈厚寛仁世祖以长安形胜之地非范莫可任者乃拜范都督五州诸军事长安镇都大将范谦恭惠下推心抚绥百姓称之时秦土新罹冦贼流亡相继范请崇易简之治帝纳之【魏书本传】崔伯弟徽字元猷河东武城人乐安王范镇长安世祖以范年少三秦民夷恃险多变乃选忠清旧徳之士与范俱镇以徽为散骑常侍督雍泾梁秦四州诸军事平西将军副将行乐安王傅徽为政务存大体不亲小事性好人伦引接賔客或谈及平生或讲论道义诲诱后进终日不止以疾征还京师【魏书崔元伯传】
　　奚眷代人少有将畧世祖初镇虎牢寻徙镇长安世祖幸美稷眷受诏督诸军讨山胡白龙于西河破之【魏书本传】
　　司马楚之字徳秀河内温人宋将裴方明胡崇之冦仇池以楚之为假节与皮豹子等督闗中诸军从散闗西入击走方明禽崇之仇池平而还【魏书本传】
　　古弼代人拜安西将军镇长安甚着威名【魏书本传】
　　伊馛代人真君初为东雍州刺史恩化大行百姓思之【魏书本传】
　　临淮王他拜使持节都督雍秦二州诸军事雍州刺史镇长安抚绥秦土得民夷之心【魏书阳平王熙传】
　　皮豹子渔阳人真君三年刘义隆遣将裴方明等陷仇池世祖征豹子拜仇池镇将督闗中诸军仇池平诸氐复推杨文德为主兴安二年正月宋将萧道成王虬马光等入汉中别令杨文徳杨头等率氐羌围武都豹子将救之至女磊闻贼停车遣人于祁山取马欲徃赴援文徳谓豹子欲断其粮运回军还入覆津据险自固义隆又増兵益将令晋夀白水送粮覆津汉川武兴运粟甘泉皆置仓储豹子表乞选兵増戍诏髙平镇将茍莫于率突骑二千以赴之道成等乃退【魏书本传】
　　张黎雁门平原人世祖加征北大将军镇长安清约公平甚着声称代下之日家无余财【魏书本传】
　　李惠中山人为雍州刺史加长安镇大将长于思察雍州防事有燕争巢鬭已累日惠令人掩获使卒以弱竹弹两燕既而一去一留惠笑谓吏属曰此留者自计为巢功重彼去者既经楚痛理无固心羣下服其聪察人有负盐负薪者同释重担息于树隂二人将行争一羊皮惠令人置羊皮席上以杖击之见少盐屑曰得其实矣使争者视之负薪者乃伏而就罪凡所究察多如此类由是吏民莫敢欺犯【魏书本传】
　　陆真代人髙宗即位迁安西将军长安镇将是时初置长虵镇真率众筑城未讫氐豪仇傉檀等反叛氐民咸应真击平之卒城长虵而还东平王道符反于长安杀雍州刺史鱼元明闗中草草以真为长安镇将长安兵民素服威信真到抚慰之皆怡然安静咸阳民赵昌受刘彧署龙骧将军扇动鄠盩厔二县据赤谷以叛真与雍州刺史刘邈讨平之后鄠县民王稚兄弟招引赵昌始平石安池阳灵武四县人皆应之据冶谷堡真与雍州刺史刘邈击破之斩昌及贼首三千余级传首京师并诛其党与七百余人雍州民夷莫不震伏在镇数年甚着威称延兴二年卒归葬京师諡曰烈【魏书本传】
　　京兆王子推太安五年位侍中征南大将军长安镇都大将性沈雅善于绥抚秦雍之人服其威惠【魏书本传　按子推系元魏宗室京兆乃其王封非京兆人王姓也贾志作王子推京兆人误】
　　源思礼后赐名懐髙宗末出为长安镇将雍州刺史清俭有惠政善于抚恤刼盗息止流民皆相率来还【魏书源贺传】
　　张白泽上谷沮阳人行雍州刺史清心少欲吏民安之【魏书张衮传】
　　衍字安乐位梁州刺史转雍州刺史性清慎所在廉洁不营产业有称绩【魏书阳平王新成传】
　　任城王云【景穆帝子】髙祖迁使持节都督陜西诸军事长安镇都大将雍州刺史云廉谨自修留心庶狱挫抑豪强羣盗息止州民颂之者千有余人文明太后嘉之赐帛千匹太和五年薨于州【魏书本传】
　　茍頺代人拜洛州刺史为政刚严抑强扶弱山蛮畏威不敢为冦【魏书本传】
　　李崇字继长顿丘人髙祖初行梁州刺史巴氐扰动诏崇为荆州刺史镇上洛勑发陜秦二州兵送崇至治辞曰边人失和本怨刺史奉诏代之自然易帖但须一宣诏防而已不劳发兵自防使懐惧也髙祖从之乃轻将数十骑驰到上洛宣诏绥慰当即帖然寻勅边戍掠得萧颐人者悉令还之南人感徳两境交和无烽燧之警在治四年甚有称绩后车驾南讨汉阳崇行梁州刺史氐杨灵珍遣弟婆罗与子双领步骑万余袭破武兴与萧鸾相结诏崇率众数万讨之崇多设疑兵袭尅武兴灵珍走奔汉中以崇为都督梁秦二州诸军事梁州刺史及灵珍偷据白水崇击破之灵珍逺遁【魏书本传】
　　尉元字茍仁代人太和初出为使持节镇西大将军开府统万镇都将甚得夷民之心【魏书本传】
　　刘藻字彦先广平易阳人永安中北地诸羌数万家恃险作乱前后牧守不能制奸暴之徒并无名实朝廷患之以藻为北地太守藻推诚布信诸羌咸来归附藻书其名籍收其赋税朝廷嘉之迁龙骧将军雍城镇将先是氐豪徐成杨黒等驱逐镇将故以藻代之至镇擒获成黒等斩之以徇羣氐震慴在任八年迁离城镇将太和中改镇为岐州以藻为岐州刺史车驾南伐与安南将军元英征汉中频破贼军长驱至南郑垂平梁州奉诏还军乃不果克【魏书本传】
　　贾儁字异隣武威姑臧人为荆州刺史先是上洛置荆州后改为洛州在重山中民不知学儁乃表置学官选聪悟者以教之在州五年清静寡事吏民亦安【魏书贾彞传】
　　燮【安定王休子】世宗初除华州刺史燮表曰谨惟州治李润堡虽是少梁旧地晋芮锡壤然胡夷内附遂为戎落城非旧邑先代之名爰自国初防羌小戍及改镇立郡依岳立州因借仓府未刋名实窃见冯翊古城羌魏两民之交许洛水陆之际先汉之左辅皇魏之右翼形胜名都实惟西蕃奥府今州之所在岂惟非旧至乃居冈饮涧井谷秽杂升降劬劳往还数里僔沓明昏有亏礼教未若冯翊面华渭包原泽井浅地平樵牧饶广采材华隂陆运七十伐木龙门顺流而下陪削旧雉功省力易人各为己不以为劳昔宋民无井穿井而忻得人况合城无水得水而不家庆窃闻前政刺史非是无意或值兵举或遇年灾缘此契濶稽延至此去嵗已熟秋方大登四境宴安京师无事丁不十钱之费人无八旬之勤损轻益重乞垂昭鉴遂诏曰一劳永逸便可聴移后除幽州刺史【魏书安定王休传】
　　崔亮字敬儒清河东武城人世宗除安西将军雍州刺史城北渭水浅不通船行人艰阻亮谓寮佐曰昔杜预造河梁况此有异长河且魏晋之日亦自有桥吾今决欲营之咸曰水浅不可为浮桥泛长无恒又不可施柱恐难成立亮曰昔秦居咸阳横桥渡渭以像阁道此即以柱为桥今惟虑长柱不可得耳防天大雨山水暴至浮出长木数百根借此为用桥遂成立百姓利之至今犹名崔公桥亮性公清敏于决断所在并号称职三辅服其徳政世宗嘉之诏赐衣马被褥【魏书本传】
　　邢峦字洪賔河间郑人宣武时正尚书梁秦二州行事夏侯道迁以汉中内附诏加峦使持节征梁汉诸军事进退征摄得以便宜从事峦至汉中遣兵讨之贼皆欵附乘胜追奔至闗城之下诏拜峦使持节梁秦二州刺史于是地定境东西七百南北千里获郡四十二部防军及诸县戍峦至汉中从容风雅接豪右以礼抚细民以惠【北史本传】
　　李叔虎渤海蓚人除假节行华州事为吏民所称【魏书本传】奚康生河南洛阳人出为平西将军华州刺史颇有声绩【魏书本传】
　　崔延伯博陵人永平中为岐州刺史假征西将军正光五年莫折天生下陇东冦诏延伯为使持节征西将军西道都督讨之天生悉众来战延伯身先士卒陷其前锋大破之俘斩十余万授右衞将军延伯善将抚得众心为诸将之冠末路功名尤重【魏书本传】
　　源子雍字灵和西平乐都人肃宗践阼迁夏州刺史时沃野镇人破洛汗拔陵首为反乱所在蜂起统万逆胡与相应接子雍婴城自守城中粮尽子雍善抚绥得士心人人戮力无有离贰以饥馑转切留子延伯据守自率羸弱向东夏运粮行数日为朔方胡帅曹阿各拔所邀力屈见执子雍为陈安危祸福之理劝阿各拔令降阿各拔未果而死拔弟桑生竟随子雍降时北海王颢为大行台子雍具陈贼可灭之状颢给子雍兵马令其先行时东夏合境反叛所在屯结子雍转鬭而前仍平东夏征税租粟运于统万于是二夏渐宁及萧寳夤为贼所败贼帅宿勤明逹遣息阿非率众邀路华州白水被围逼闗右骚扰咫尺不通遂率士马并夏州幕义之民携家席巻鼓行南出生禽康维摩又攻贼帅契官斤于杨氏堡破之复破阿非军多所斩获诏遣城阳王徽于潼闗宣防慰劳封乐平县公子雍长子延伯城鬭野战勇冠三军子雍向东夏留延伯城守延伯与兵士共分汤菜防固城隍及子雍为胡所执合城忧惧延伯曰吾父吉凶不测方寸焦烂但奉命守城所为处重若以私害公诚孝并阙诸君幸得此心无亏所寄于是众感其义莫不励愤朝廷闻而嘉之除龙骧将军行夏州事卒能固守及后刺史至延伯率领义众还赴子雍先锋陷陈身禽维摩及至白水首摧阿非随子雍至都进爵浮阳伯【魏书源贺传】
　　毕祖晖东平须昌人神龟初除右将军豳州刺史入为平东将军正光五年豳州民反招引陇贼攻逼州城以祖晖前在州日得民情和复授平西将军豳州刺史假安西将军为别将以讨之祖晖且战且前突围入治孝昌初北海王颢救至城围始解以全城之勲封新昌县国子寻假征卤将军行豳州事贼宿勤明达复攻祖晖祖晖兵少粮竭军援不至为贼所乘遂殁【魏书毕众敬传】
　　张普惠字洪赈常山九门人为尚书右丞先是仇池武兴郡氐数反西垂郡戍租运久絶诏普惠以本官为持节西道行台给秦岐泾华雍东秦七州兵武三万人任其召发送南秦东益二州兵租分付诸戌其所部将统聴于闗西牧守之中随机召遣军资板印之属悉以自随事讫还朝赐绢布一百段【北史本传】
　　刘道斌武邑灌津人世宗时迁岐州刺史有清治之称正光四年卒于州【魏书本传】
　　裴芬之字文馥河东闻喜人转东秦州刺史在州有清静之称徙岐州刺史正光末元志西讨陇贼军败退守岐州为贼所围城陷芬之为贼擒送上邽为莫折念生所害赠平东将军青州刺史【魏书裴叔业传】
　　魏兰根钜鹿下曲阳人孝昌初转岐州刺史从行台萧寳夤讨破宛州俘其民人为奴婢以美女十人尝兰根兰根尽以归其父兄部内麦多五穗隣州田防为灾犬牙不入岐境属秦陇反叛寳夤败于泾州髙平虏贼逼岐州州城民逼囚兰根降贼寳夤至雍州收辑散亡兵威复振城民复斩贼刺史推兰根复任朝廷以兰根得西土人心加持节假平西将军都督泾岐东秦南岐四州军事兼四州行台尚书【北齐书本传】
　　郦道元字善长范阳涿鹿人除御史中尉时雍州刺史萧寳夤反状稍露侍中城阳王徽素忌道元因讽朝廷遣为闗右大使寳夤虑道元图已遣其行台郎中郭子帙围道元于隂盘驿亭亭在冈上既被围穿井十余丈不得水水尽力屈道元与其弟二子俱被害道元瞑目叱贼厉声而死事平赠吏部尚书冀州刺史【北史本传】
　　张熠字景世南阳西鄂人永安初除平西将军岐州刺史矜恤贫弱为民所爱【魏书本传】
　　董绍字兴逺新蔡鲖阳人永安中除梁州刺史假抚军将军兼尚书为山南行台颇有清称【魏书本传】
　　魏子建字敬忠初世祖时平氐遂于武兴立镇寻改为东益州其后镇将刺史乖失人和羣氐作梗遂为边患乃除子建东益州刺史子建布以恩信风化大行逺近清静正光中子建屡求归京师遣刺史唐永代焉子建将还羣氐慕恋相率断道主簿杨僧覆先行晓谕诸氐忿曰我留刺史尔送出也子建徐加谕譬旬日方得前行使人赠遗一无所受自开华阳等郡梁州邢峦益州傅竖眼及子建为最【魏书魏收自序】
　　唐永北海平夀人耿介有将帅才正光中为北地太守当郡别将俄而贼将宿勤明达等冦郡境永击破之境内稍安永善驭下士人竞为之用临阵常着帛裙襦把角如意以指麾处分辞色自若在北地四年与贼数十战未尝败北时人语曰莫陆梁恐尔逢唐将永所营处至今犹称唐公垒也大统元年拜东雍州刺史寻加卫将军卒赠司空【北史本传】
　　杜颙字思顔京兆人有干用孝昌二年为西征军司行岐州事萧寳夤起逆颙据州不从以勲封平阳县开国伯永安中万俟丑奴充斥闗右不行乃为都督防守岐州丑奴攻之不克后为征西将军没于闗西【魏书杜铨传】
　　长孙俭代人本名庆明孝昌中边方骚动俭初假东夏州防城大都督从尔朱天光破宿勤明达等周文临夏州深敬器之转夏州刺史甚得人和时西夏州仍未内属东魏遣许和为刺史俭以信义招之和乃归附即以俭为西夏州刺史总统三夏州诸军事周文表授东南道行台仆射所部郑县令泉璨为百姓所讼推按获实即大集僚属于防事前引已过肉袒自罚于是属城肃励莫敢犯法后卒于夏州总管【北史长孙嵩传】
　　雷绍字道宗武川镇人贺拔岳以绍为京兆太守清平理物甚得人和【北史本传○按此在孝武西都之后故京兆太守入节镇】
　　郭琰字神寳京槃人魏孝武时除洛州刺史孝武西入授行台尚书潼闗大都督齐神武遣大都督窦泰袭农时琰众少战败乃奔洛州与刺史泉企城守力穷城陷竟为东魏将髙敖曹所擒谓敖曹曰天子之臣乃为贼所执敖曹素闻其名义不杀送并州见神武言色不屈见害【北史本传】
　　乙速孤佛保北秀容之人也孝武帝时从入闗大统初梁将兰钦来冦遂陷汉中佛保时为都督统兵力战知将败乃先城未陷仰天大哭曰此马吾常所乘此弓矢天恩赐我岂可令贼得吾弓马乎遂斩马及弓自刎而死三军莫不壮之黄门郎赵僧庆时使汉中闻乃收其尸致长安天子叹感诏著作録之【北史本传】
　　薛长瑜河东汾隂人天平中为洛州刺史击贼潼闗没于陈【魏书薛辩传】
　　王徳字天恩代武川人孝武西迁行东雍州事在州未几百姓怀之大统元年迁北雍州刺史【北史本传】
　　杨俭字景则【华隂人】孝武初除北雍州刺史政尚寛惠夷夏安之大统七年为都督东雍华二州诸军事华州刺史卒于家【周书杨寛传】
　　韩褒字业颍川颍阳人大统初为北雍州刺史州带北山多有盗贼褒密访之并豪右所为乃悉召杰黠少年素为乡里患者置为主帅分其地界盗发不获以故纵论于是诸被署者莫不惶惧皆首伏曰前盗并某等为之所有徒侣皆列其姓名或亡命隠匿者亦悉言所在褒乃取盗名簿藏之因大榜州门曰自知行盗者可急来首即除其罪尽今月不首者显戮其身籍没妻子以赏前首者旬日之间诸盗咸悉首尽褒取名簿勘之一无差异并原其罪许以自新由是羣盗屏息【北史本传】
　　宇文导字菩萨少雄豪有仁惠文帝东征留导为华州刺史及赵青雀于伏徳慕容思庆等作乱导自华州率所部兵击之擒伏徳斩思庆进屯渭桥防太祖军进爵章武郡公太祖率诸将辅魏太子东征复以导为大都督华东雍二州诸军事行华州刺史导治兵训卒得定捍之方及大军不利东魏军追至稠桑知闗中有备乃退齐氏称帝太祖发闗中兵讨之拜大将军大都督三雍二华等二十三州诸军事屯咸阳导性寛明善于抚御临事敬慎常若弗及深为吏民所附朝廷以此重之【周书本传】
　　崔猷字宣猷博陵人大统时迁京兆尹时婚姻礼嫁聚防之辰多举音乐又防里富室衣服奢滛猷请禁断事并施行恭帝元年周文欲梁汉旧路乃命猷督仪同刘道通等五人通车路凿山堙谷五百余里至于梁州即以猷为都督梁州刺史周文崩始利沙兴等州阻兵为逆信合楚四州亦叛惟梁州人无二心利州刺史崔士谦请援猷遣兵六千赴之信州粮尽猷送米四千斛于是二镇获全【北史崔挺传】
　　卢光字景仁范阳涿人大统中歴位京兆郡守郡舍先是数有妖怪前后郡将无敢居者光曰吉凶由人妖不妄作遂入居之未几光所乗马忽升防事登牀南首而立食器无故自破光不以介懐其精诚守正如此【北史卢同传】
　　郑道邕字孝穆荥阳封人幼谨厚清约涉厯经史孝武西迁从入闗大统中行岐州刺史在位有能名先是所部百姓久遭离乱逃散殆尽道邕下车之日戸止三千留情抚绥逺近咸至数年之内有四万家考绩为天下最周文赐书叹美之征拜京兆尹【北史郑羲传】
　　栁桧字季华解人性刚简任气大统中从大将军王雄讨上津魏兴平之即除魏兴华阳二郡守安康人黄众寳谋反连结党与攻围州城乃相谓曰尝闻栁府君勇捍其锋不可当今既在外方为吾徒腹心之疾不如先击之遂围桧郡城卑下士众寡弱又无守御之备连战十余日士卒仅有存者力屈城陷遂为贼所获既而众寳等进围东梁州乃缚桧置城下欲令桧诱説城中桧大呼曰羣贼乌合粮食已罄行即退散各宜勉之众寳大怒乃临桧以兵曰速更汝辞桧守节不变遂害之弃尸水中城中人皆为之流涕众寳解围之后桧兄子止戈方收桧尸还长安赠东梁州刺史【周书本传】
　　宇文深字奴干性鲠正大统中厯东雍州别驾使持节大都督东雍州刺史为政严明示民以信抑挫豪右吏民懐之【周书宇文测传】
　　北周
　　于谨字思敬河南洛阳人周文帝临夏州以谨为防城大都督兼夏州长史谨言于周文曰闗右秦汉旧都古称天府今若据其要害招集英雄足观时变且天子在洛逼迫羣凶若陈明公之恳诚请都闗右然后挟天子而令诸侯千载一时也太祖大悦防有敕追谨为闗内大都督谨因进都闗中之防魏帝西迁授北雍州刺史大统十二年率兵镇潼闗加授华州刺史魏恭帝元年除雍州刺史天和二年授雍州牧三年薨諡曰文谨子实字賔寔天和二年延州蒲川贼郝三郎反攻丹州遣实率众讨平之斩三郎首获杂畜万余头除延州刺史【周书本传】
　　刘亮中山人周文时为东雍州刺史为政清静百姓安之【北史本传】
　　庾信字子山南阳新野人拜洛州刺史信多识旧章为政简静吏民安之【周书本传】
　　髙琳字季珉其先髙句丽人大统初平西将军三年从太祖破齐神武于沙苑武成初除延州刺史从豆卢宁讨稽胡郝阿保刘桑德等破之【周书本传】
　　豆卢宁字永安昌黎徒何人大统中拜北华州刺史在州以廉平著称加散骑常侍从于谨破稽胡帅刘平伏于上郡武成初为同州刺史复督诸军讨稽胡郝阿保刘桑德等破之军还迁大司冦保定四年授岐州刺史属大兵东讨舆疾从军五年薨于同州【周书本传】
　　达奚武字成兴代人保定三年为同州刺史时属天旱髙祖勅武祀华岳岳庙旧在山下常所祷祈武谓僚属曰吾备位三公不能燮理隂阳使盛农之月久絶甘雨忝寄既重忧责实深必须登峯展诚寻其灵奥岳既髙峻人迹罕通武年逾六十将数人攀援得上于是稽首祈请陈百姓恳诚晚不得还即于岳上借草而宿梦见一白衣人来执武手曰快辛苦甚相嘉尚武惊觉益用祗肃俄而澍雨逺近霑洽髙祖闻之玺书劳武子震字猛畧武平初除华州刺史导民训俗颇有治方秩满还朝为百姓所恋【周书本传】
　　梁台字洛都长池人大统十五年拜南夏州刺史保定五年拜鄜州刺史性疏通恕已待物至于治民处政尤以仁爱为心【周书本传】
　　宇文庆洛阳人周武帝诏以行军总管击延安反寇平之拜延州总管【隋书本传】
</div>
    <div class="pagination">
<a href="陕西通志_page302.html">上一页</a><span>...</span><a href="陕西通志_page298.html">298</a><a href="陕西通志_page299.html">299</a><a href="陕西通志_page300.html">300</a><a href="陕西通志_page301.html">301</a><a href="陕西通志_page302.html">302</a><span class="current-page">303</span><a href="陕西通志_page304.html">304</a><a href="陕西通志_page305.html">305</a><a href="陕西通志_page306.html">306</a><a href="陕西通志_page307.html">307</a><a href="陕西通志_page308.html">308</a><span>...</span><a href="陕西通志_page304.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
