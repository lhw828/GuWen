<!DOCTYPE html>
<html>
<head>
    <meta charset="UTF-8">
    <title>保德州志 - 第 25 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保德州志 - 第 25 页/共 86 页</h1>
    <div class="content">　　兵部项下柴炭银一百一十四两八钱四分二厘五毫六丝。脚价盘缠银三十两五钱九分。
　　
　　工部项下军器料价银一十两。
　　
　　以上通共银三百一十二两四分九厘六毫。脚价银三十两五钱九分，奉旨汇解。
　　
　　存留
　　
　　武晏、岁贡盘缠银二十一两四钱。内武晏银一两四钱，岁贡盘缠银二十两。
　　
　　杨永芳曰：所丁口数及编银多寡旧志未载，然额设徭银仅二百八十二两九钱零，犹未甚重也。而已称苦累，迄今征银三百六十四两有奇，则浮旧额八十两矣。均徭派剩一款，出于张守贞掌印编审，遗害最烈。近又遵照全书改派加增银六钱三厘。数虽不多，而疲残已极丝毫，总属艰难也。屯粮归并忻州，诚为甚便。屯丁二十余人，该徭银三十余两，每年关督，屡费调停，将来皆属所累。哀此余黎，昔日荷戈守御，仰军粮为活计。国朝改隶民籍，无田产以资生，当矜全之不暇，乃丁日减而徭日增，州民无上门而所人独应上门，岂所人富于州民哉？是在统兵民者筹之也。
　　
　　州、所通共地丁银五千一百三十四两八钱九分三厘一毫六丝三忽四微一纤九尘九渺一埃四漠。内起运银二千五百二十三两七钱三分二厘六毫六丝九忽八微一纤九尘九渺一埃四漠。额编兵饷银六百一十两一钱六厘四毫。存留俸食杂支等银二千一两五分四厘九丝二忽六微。今遵例将本州驿站抵解起运银一百七十二两八钱三分一厘一毫。又节次裁减解银六百三十六两六分九厘九毫。实该存留俸食杂支等银一千一百九十二两一钱五分三厘九丝三忽六微。内该银柒银八百三十四两五钱七厘一毫六丝五忽五微二纤。 钱三钱三十五万七千六百四十五文九毫二丝八忽八纤。实该起运及额编兵饷银三千九百四十二两七钱四分六丝九忽八微一纤九尘九渺一埃四漠。今以起存合算，每两该征银九钱三分三毫四丝九忽八微七纤九沙四尘三埃八漠。征钱六十九文六毫五丝一微二纤五尘九渺六埃二漠。康熙二十六年，分题定采买米、豆、草束时价，粳米每京仓斗一石，价银一两六钱八分。票米每京仓斗一石，价银九钱五分。豆每京仓斗一石，价银五钱。草每束价银五厘。
　　
　　原额均徭九百零七两七钱五分七厘。地粮银一千二百四十六两五钱八分四厘。乾隆二十四年，奉文前征均徭银内，归入地粮银八百三十七两五钱一分四厘。现在实征均徭银三千零七十两二钱四分三厘。地粮银二千零八十四两九分八厘。

　　●卷五　　圣泽第五
　　
　　殷梦高曰：天无私覆，地无私载，日月无私照。王者奉三无私以宰制一区宇，虽阻深暗昧，犹使得耀乎光明。况禹足迹所掩，五服之内，尺土一民，莫非其有。而湛恩泽，顾独有遗焉者乎。保德自唐虞以来，世列版图，春秋之季，暂为林胡楼烦所据，不久旋复。斯民食毛践土，享累朝之乐利者，历三千余祀矣。其间救灾恤患，褒德录功，或游豫而施恩，或攘外以安内，即世远迹湮，文残献缺，而间有史传未泯，见闻可历者，一政一事何莫非宵旰之忧勤，雨露之宏施耶，至我本朝，声教四讫，内外一家，而圣德巍巍，仁渐义摩，更有存神过化，度越千古者，又安可不急为揄扬，以当歌颂于万一哉，作圣泽志。
　　
　　巡幸五之一 宸翰五之二 漕挽五之三 蠲赈五之四
　　
　　武功五之五 庙算五之六 旌表五之七 封五之八
　　
　　爵命五之九 赠恤五之十 袭荫五之十一 养老五之十二
　　
　　○巡幸
　　
　　大禹 《禹贡》：“导河积石，至于龙门。”注引李复之说云，禹凿龙门起于唐张仁愿所筑东受降城之东。自北而南，至同州、韩城北安国岭而尽。按：积石在今陕西临洮府。河州东受降城，即汉云中郡地，在今山西大同府城西北。龙门山在今陕西西安府韩城县，与山西平阳府河津县相接，观此则州境一百四十里之河，皆禹所疏凿也，禹之至此明矣。
　　
　　秦始皇 相传始皇巡狩至此，今州东南八十里，犹有巡狩时所践马蹄在石上。详见《古迹》。
　　
　　汉薄太后 相传州西花园寨，为薄太后看花处。其上有御道。岂文帝龙潜守藩于代，去此不远，或时侍太后游幸于此，筑辇道。后人遂以御道名其欤。且河曲又有娘娘、太子等滩，则故老传闻或不诬也。详见《古迹》。
　　
　　北魏高祖 宋明帝泰始元年，魏兴安十三年二月，魏主如楼烦宫。
　　
　　今上 康熙三十六年二月，上出京，自大同由河保一路至宁夏，亲督师征噶尔丹。二十八日，临幸保德。知州唐文德，率合州绅衿耆老迎銮于郭家滩五里铺。是日，车驾由东门入城，驻跸于生员陈士宣家。二十九日，上御龙船，由铁匠铺同皇长子临河捕鱼，随获金色鲤二尾。知州唐文德又进活鱼，上命收。并进梨园，允令供奉。初一日黎明，命兵部同鸿胪寺祭河，巳刻启行。赐陈士宣白金十两，知州唐文德御书一幅。由南关出，至康家滩渡河，合州官民送至河滨。儿童争挽上船，上大悦，各踢银有差，少顷过河，结营府谷。士庶犹赡仰御幄，踊跃高呼，称亘古未有云。
　　
　　○宸翰
　　
　　元
　　
　　敕加封 先师孔子诏
　　
　　成宗皇帝
　　
　　盖闻先孔子而圣者，非孔子无以明，后孔子而圣者，非孔子无以法，所谓祖述尧舜、宪章文武、仪范百王、师表万世者也。朕纂承丕绪，敬仰休风，循治古之良规，举追封之盛典，加号“大成至圣文宣王”。遗使阙里，祀以太牢于戏。父子之亲，君臣之义，永惟圣教之尊。天地之大，日月之明，奚罄名言之妙，尚资神化，助我皇元。
　　
　　明
　　
　　御制敬一箴
　　
　　夫敬者，存其心而不忽之谓也。元后敬，则不失天下，诸侯敬，则不失其国，卿大夫敬，则不失其家，士庶人敬，则不失其身。禹曰：“后克艰厥后，臣克艰厥臣。”五子之歌有云，予临兆民，如朽索之驭六马。为人上者，奈何不敬。其推广敬之一言可谓详矣。一者，纯乎理而无杂之谓也。伊尹曰：“德惟一动，罔不吉。德二三动，罔不凶。”其推广一之一言可谓明矣。盖位为元后，受天付，承天明命，作万方之君，一言一动、一政一令，实理乱安危之所系，若此心忽而不敬，则此德岂能纯而不杂哉。故必听民畏天。格郊祀之时，俨神明之鉴享。发政临民，端庄戒谨，惟恐拂于人情。至于独处之时，思我之咎，何如改之不吝；思我之德，何如勉而不懈。凡诸事至物，来究夫至理，惟敬是持，惟一是协，所以尽为天之子之职。庶不忝厥祖、厥亲。由是九族亲之，黎民怀之。仁泽覃及于四海矣。朕以冲人缵承丕绪，自谅德惟寡昧，勉而行之，欲尽持敬之功，以驯致乎至德。其先务又在虚心寡欲，驱除邪逸，信任耆德，为之匡辅，敷求哲人，布列庶位，斯可行纯王之道，以坐致太平雍熙之至治也。朕因读书而有得焉，乃述此以勖云：
　　
　　人有此心， 万里咸具。 体而行之， 惟德是据。
　　
　　敬焉一焉， 所当先务。 匪一弗纯， 匪敬弗聚。
　　
　　元后奉天， 长此万夫。 发政施仁， 期保鸿图。
　　
　　敬怠纯驳， 应验顿殊。 征诸天人， 如鼓答桴。
　　
　　腾荷天眷， 为民之主。 德或不类， 以为大惧。
　　
　　惟敬惟一， 执之甚固。 畏天勤民， 不遑宁处。
　　
　　早敬维何， 怠荒必除。 郊则恭诚， 庙严孝起。
　　
　　肃于明庭， 慎于闲居。 省躬察咎， 警戒无虞。
　　
　　曰一维何， 纯乎天理。 弗参以三， 弗贰以二。
　　
　　行顾其言， 终如其始。 静虚无欲， 日新不违。
　　
　　圣贤法言， 备见诸经。 我其究之， 择善必精。
　　
　　左右辅弼， 贵于忠贞。 我其任之， 鉴别必明。
　　
　　斯之谓一， 斯之谓敬。 君德既修， 万邦则正。
　　
　　天清民怀， 永延厥庆。
　　
　　以下文缺
　　
　　国朝
　　
　　今上御制训饬士子文
　　
　　国家建立学校，原以兴行教化，作育人才，典至渥也。朕临驭以来，隆重师儒，加意庠序，近复慎简学使厘剔弊端，务期风教修明，贤才蔚起，庶几朴作人之意，乃比来士习未端，儒效罕著。虽因内外臣工，奉行未能尽善，亦由尔诸生积锢已久，猝难改易之故也。兹特亲制训言，再加警饬，尔诸生其敬听之。从来学者，先立品行，次及文学。学术事功，源委有叙。尔诸生幼闻廷训，长列宫墙，朝夕诵读，宁无讲究，必也躬修实践，砥砺廉隅，敦孝顺以事亲，秉忠贞以立志，穷经考义，勿杂荒诞之谈。取友亲师，悉化骄盈之气。文章归于醇雅，毋事浮华。轨度式于规绳，最防荡轶。子衿佻达，自昔所讥。苟行止有亏，虽读书何益。若夫宅心弗淑，行已多愆。或蜚语流言，胁制官长，或隐粮包讼，出入公门，或唆拨奸猾，欺孤凌弱，或招呼朋类，结社要盟。乃如之人，名教不容，乡党弗齿。纵幸逃，扑滥窃章，缝返之于衷，能无愧乎！况乎乡会科名，乃抡才大典，关系尤巨。士子果有真才实学，何患困不逢年。顾乃标榜虚名，暗通声气，夤缘诡遇，罔顾身家。又或改窜乡贯，希图进取，器凌腾沸，网利营私，种种弊端，深可痛恨。且夫士子出身之始，尤贵以正，若兹厥初拜献，便已作奸犯科，则异时败检逾闲，何所不至，又安望其秉公持正，为国家宣猷树绩，膺后先疏附之选哉。朕用嘉惠，尔等故不禁，反复惓惓。兹训言颁到，尔等务共体朕心，恪遵明训，一切痛加改省。争自濯，磨积行，勤学以图上进。国家三年登造，束帛弓旌，不特尔身有荣，即尔祖父亦增光宠矣。逢时得志，宁俟他求哉！若仍视为具文，玩勿儆，毁方跃治，暴弃自甘，则是尔等冥顽无知，终不能率教也。既负裁培，复干咎戾，王章具在，朕亦不能为尔等宽矣。自兹以往，内而国学，外而直省乡校，凡在学臣师长，皆有司铎之责者，并宜传集诸生，多方董劝，以副朕怀。否则职业弗修，咎亦难逭，勿谓朕言之不预也。尔多士尚敬听之哉！
　　
　　今上御制先师孔子赞
　　
　　清浊有气，刚柔有质。圣人参之，人极以立。行著习察，舍道莫由。惟皇建极，惟后绥猷。作君作师，垂范万古。曰惟尧舜，禹汤文武。五百余岁，至圣挺生。声金振玉，集厥大成。序书删诗，正礼定乐。既穷象系，亦严笔削。上绍往绪，下示来型。道不终晦，秩然大经。百家纷纭，殊途异趣。日月无逾，美墙可晤。孔子之道，惟中与庸。此心此理，千圣所同。孔子之德，仁义中正。秉彝之好，根本天性。庶几夙夜，最哉令图。溯源洙泗，景躅唐虞。载历庭除，式观礼器。擒毫仰赞，心焉遐企。百世而上，以圣为归。百世而下，以圣为师，非师夫子，惟师于道。统天御世，惟道为宝。太山岩岩，东海泱泱。墙高万仞，夫子之堂。孰窥其藩，孰窥其径。道不远人，克念作望。
　　
　　颜子赞
　　
　　圣道早闻，天资独粹。约礼博文，不迁不贰。一善服膺，万德来萃。能化而齐，其乐一致。礼乐四代，治法兼备。用舍行藏，王佐之器。
　　
　　曾子赞
　　
</div>
    <div class="pagination">
<a href="保德州志_page24.html">上一页</a><span>...</span><a href="保德州志_page20.html">20</a><a href="保德州志_page21.html">21</a><a href="保德州志_page22.html">22</a><a href="保德州志_page23.html">23</a><a href="保德州志_page24.html">24</a><span class="current-page">25</span><a href="保德州志_page26.html">26</a><a href="保德州志_page27.html">27</a><a href="保德州志_page28.html">28</a><a href="保德州志_page29.html">29</a><a href="保德州志_page30.html">30</a><span>...</span><a href="保德州志_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
