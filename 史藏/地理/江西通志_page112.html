<!DOCTYPE html>
<html>
<head>
    <meta charset="UTF-8">
    <title>江西通志 - 第 112 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 112 页/共 394 页</h1>
    <div class="content">　　刘屯田故居名胜志净慈院在瑞州府城西南六十里刘屯田故居也
　　按屯田刘涣字凝之髙安县之钧山人仕为颍上令以忤上官归庐阜三十余年欧阳修庐山高诗为其作
　　读书堂名胜志钧山北有刘道原恕读书堂
　　无讼堂孔武仲记防事以北林木相望间以华屋有堂在中名曰无讼朝散郎许君长卿所建也
　　江西道院黄庭坚序江西之俗士大夫多秀而文其细民险而健讼惟筠州独不嚚于讼故筠州太守号为江西道院然与南康庐陵宜春并防恶声元祐八年武陵栁侯子仪守筠之明年也乐其俗之美使为政者不勤乃新燕居之堂榜曰江西道院以鼓舞其国风且为高安父老雪耻焉
　　翠樾堂明一统志在府治一名半山苏辙诗一夜飞霜点緑苔晓来黄叶埽成堆檐前翠樾雕疎尽放却墙头好月来
　　瑞芝亭舆图备攷在新昌县治江西小道院后黄庭坚记晋陵邵君叶为新昌宰视事三月灵芝五色十二茎生于便坐之室吏民来观无不动色相与廓其室四达为亭命曰瑞芝名胜志新昌瑞芝是元祐八年事今县东二十里瑞芝桥乃元时产芝处
　　披仙亭林志在府治宋苏辙诗落日欲没多云烟南山暝鸦归北山
　　待月轩明一统志在大愚山宋苏辙谪筠州舟过南康庐阜访者举日月以喻性理因悟其说至筠作待月轩以自省并记其事
　　东轩舆地纪胜今为贡院地苏辙东轩记筠水泛滥败刺史府门监酒税治舍俯江之漘水患尤甚既至敝不可处乃假部使者府以居岁十二月乃克支其欹斜补其圯阙防事堂之东为轩种杉二本竹百个以为宴休之所
　　按林志皇华舘在府城内宋时谓之行衙疑即记中所谓部使者府东轩故址当在其内
　　蔡东郭南园明一统志在新昌县治南宋蔡曾子飞栖之所也黄庭坚记所居类市总其地曰南园于竹中建堂曰青玉据羣山之防作亭曰翠光因高作阁曰冠霞其宴居之斋曰乐静其经行之亭曰浩然
　　白云庄栾城诗集有和毛镇国白云庄五咏中有掬泉轩平溪堂眺远台濯缨庵诸胜
　　尘外亭明一统志在高安县治宋建倪思书额沈枢有诗
　　空烟亭府志在新昌县南钓月湾上宋建
　　凌云阁蜀春堂怀仙阁明一统志俱在府治宋时建息轩府志在上高县治宋苏辙诗幽亭正在人声里长与溪山共寂然
　　青龙阁府志在新昌县治东宋邑令李以制建明宏治间知县詹宝新之今扁曰永镇
　　锦江亭名胜志在高安县水南大街东下瞰蜀水因以为名
　　小云居名胜志在来贤乡资教院去瑞州府城南七里栾城集有雨中游小云居诗
　　同梦堂名胜志在瑞州府城朝天坊广福寺苏子由谪居之岁子瞻便道视之寓于此先夕无约而梦及之因名其堂曰同梦冷斋夜话子由谪高安时云庵和尚居洞山聪禅师居圣夀寺一夕云庵梦同子由出迓五祖戒禅师聪亦梦俄而子瞻书至曰已至奉新旦夕可相见子由携二衲候之建山已东坡至二衲共理梦事坡曰轼八九岁时常梦是僧往来陜右又先妣方娠一僧来托宿瘠而眇云庵惊曰戒故陜右人失一目暮年弃五祖来高安终于大愚逆数恰五十年东坡时年四十九矣乃与云庵启其墖曰戒和尚不识人嫌强顔复出亦可笑
　　庆芝堂府志在上高县千春乡宋大观二年有芝产于陈彦辅之圃因以名堂李拱有记
　　吏堂松垣集高安之式车防枕凤山下迫防之宦而堂焉扁曰吏天台陈侯之所题也
　　高远阁松垣集嘉定辛未高安杨公凭相其室之南创一小阁轮奂翚飞上出层空俯瞰防市郭居十万鳞鳞可数南望荷山千岩紫翠飞舞北顾华林缥缈峻耸凌霄青云之兴碧岑之目不孤矣
　　兰薰堂幸元龙自记雪岫阁之北架一堂前檐栽兰四十斛摘渊明幽兰生前庭含薰待清风之意扁曰兰薰
　　岚翠阁在高安灵山寺法堂东松垣集此地西涧故里因取六一赠凝之庐山高语书曰岚翠阁
　　古君子防松桓集岚翠阁下有轩轩下有巨竹千挺取东坡送道原归觐诗书曰古君子防
　　翠防亭府志在府治后欧阳守道记碧落堂之右一峯峭立平处有亭是所谓翠防者也
　　吕大愚西轩府志在府治东大愚山寺中宋吕祖俭上书劾韩侂胄安置筠州尝憇息此轩
　　渊静亭府志在上高县学前宋嘉定间邑令黄伯固建诗曰澄湛寒碧潭影尤可爱
　　赏心楼明一统志在上高县治南宋邑令江湘建齐云楼明一统志在上高县治西宋县丞黄锐建流花亭明一统志在上高县治前蜀江上邑令张次贤建
　　古香亭林志在新昌县后堂宋嘉定间县令孟应建县志明俞宗梁因其址复建亭
　　澄碧亭府志在府城新市巷西北凤池上宋州寺卢壮文作
　　罗汉洞天府志在上高县东江心罗汉石上宋嘉熙间邑令江湘建
　　桃李春风楼安志在上高县治南化龙巷口县志宋令江湘建明末兵燬
　　国朝顺治己丑重建
　　不欺堂府志在上高县治内宋令江湘建
　　月朗堂府志在碧落山上宋文信国守瑞时建
　　野人庐府志在府署后宋文天祥知州时每自称野人故名
　　偃松亭名胜志在筠州【阙】　宅陆务观诗巨松偃翠葢阅世岿独存颇疑古仙翁藏丹在其根或是结灵药百尺有伏龟终随风雨化不死何足言
　　带星堂上高县志在县后圃宋令时棨建后废
　　秀春亭松风亭明一统志俱在府治宋文天祥建江西小道院新昌县志在治内宋淳熙中县令钱鍪建绿隂亭上高县志在簿防后圃宋庆元戊午主簿沈光祖建宋末圮沈继祖有寄题绿阴亭诗洛下追收黄耳信林间闻剏绿阴亭
　　松竹亭冰壶亭上高县志俱宋令赵伉夫作宋末圮刘氏芳洲府志在新昌县小斜川之上宋刘愿植花木为吟赏之所
　　阮家竹溪府志在小斜川上宋进士阮寅植竹为游乐地
　　兰清堂府志在新昌县廨东元至元间县尹刘义建瑞芝堂府志在上髙县正防后治十四年产芝三本
　　知县童旭作堂其上故名
　　宝书楼府志在新昌县三十三都明两淮都运使刘让建以藏奕世翰墨大学士谢迁有记
　　敖峯亭明一统志在上高县敖岭上正统六年重建借鹤亭新昌县志在丞廨右正德辛未县丞朱衮建有借鹤亭歌
　　吕公亭府志在府城朝阳门外真如寺前万厯间高安知县田一甲以宋吕祖俭墓在此为建亭表之邑人吴梦记
　　飞跃亭府志在府南城东一里许万厯丙子知县王涣建岁久倾圮天启甲子知县胡承谟甃石重建
　　偶斋府志在府治内东轩后天啓间陶履中守瑞署内有败兰再花枯桂复实鹦鹉自卵三异因作偶斋并为文记之
　　望吴楼上髙县志在河南岸之丛林寺明荆溪吴达可先任知县后陞江西巡按行部观风复至是邑邑民德之因建望吴楼明末兵燬
　　国朝康熙乙巳同知蒋修重建
　　柏友山房新昌县志在天宝乡洑溪明西安府同知吴之才建以课其子者伯子泰来仲子甘来先后成进士













　　江西通志卷三十八
<史部,地理类,都会郡县之属,江西通志>
　　钦定四库全书
　　江西通志卷三十九
　　古迹【二】
　　袁州府
　　萍乡故城太平寰宇记在县东四十里晋太兴元年陈敏僭王江东与杜谋相应元帝遣镇南将军陶侃水陆二道来伐又使甘卓领兵至县东筑垒即此地也
　　箫史台明一统志在府城西北六十里鸾溪傍
　　昭王台豫章书萍乡县北九十里楚山相传楚昭王尝经此山顶有昭王台遗迹下有昭王祠
　　宜春台府志在府城东南隅城塜记汉宜春侯刘成于城中立五台其最胜者宜春也高五十余丈植桃李以万计宋刘嗣隆记阛阓之傍崛起数百尺阴森竹树掩映栋宇周览川原下望人烟为一州壮观祖无择诗序郡有五台号宜春者为甲李觏诗谪官谁住小蓬莱惟有宜春最古台千里待看毫末去万家攒作画图来
　　按名胜志五台自宜春而外有仙女凤凰二台又彭氏钓台湖冈台俱在五台之数攷湖冈台云晋邓表居此以礼斗钓台唐徴士彭构云所尝钓游则指袁郡今日之五台三峡而言斯可矣若谓即汉刘成所立之五台恐非确据也姑并志之
　　袁闳居府志在分宜县西北十里袁岭下东汉陈蕃荐袁闳可登三事安车徴之及党祸作闳筑土室居其下
　　仙女台名胜志在城东南隅与宜春台相望
　　凤凰台名胜志在城西南隅枕城为台楼观突兀竹松交翠亦堪竞胜
　　陈重故宅名胜志分宜县北八十里有陈重山汉陈重墓在焉下有胜因寺乃重之故宅也
　　甘卓垒旧志甘卓垒近芦溪镇明一统志圣冈岭即甘卓筑垒处
　　按城塜记卓筑垒接连五所此外三垒不可攷云
　　湖冈台名胜志距州城南十五里晋时邓表居之上有丹台丹池及礼斗石
　　泰和台府志在萍乡县西晋泰和间创故名两山环抱中广数里有古井灵泉
　　黄真人台明一统志在分宜县南五十里台有巨石夷坦相传晋时有黄大古者修炼于此
　　葛仙坛林志在萍乡县罗霄山巅即晋葛洪修炼处上生丛竹风来垂地如埽名埽坛竹
　　袁京故居太平寰宇记宜春县东北五里有袁山晋士袁京居其下卒葬于侧今高士坊是其处山以人名州以山名也
　　龟井名胜志宜春治有五井象龟相传袁天罡教民凿以尅火不颛为汲用也
　　习凿齿书堂名胜志在万载县西八十里山谷深邃虽霁恒有云雾相传晋习凿齿读书其中今分宜县有习墓
　　梁丞相袁璞宅名胜志即开元寺在宜春县治前文防坊西
　　需宴亭林志唐天宝间太守房琯建栁河东集袁州之南有亭曰需宴刺史太原王涯增饰以立房公德铭按德铭李华所作宗元书其碑阴
　　彭徴君钓台卢肇记宜春郡东五里呼冈西北有石室临游溪之涘邑人彭先生尝钓此岩下先生讳构云伉之祖也善黄老言宝应中以玉帛召不至时太守命其乡曰徴君乡岩曰徴君钓台宋祖龙学集彭徴君钓台诗小序彭御名云宜春人善讲易注通元真经唐天宝中刺史李璟以其名闻上遣齐延邱以蒲轮徴之二往始至宗欲官之坚辞归乡有钓台在震山前山离州东十里钓台本一巨石绍兴己未季春雷轰石断
　　按祖序与卢记防有同异并録以备叅攷
　　读书岩明一统志秀江之上有化成岩唐刺史李德裕读书其内后人因山石以鑴公像为亭而祀之又有轩曰倚岩翠霭宋绍兴中州守陈述建有亭曰振鹭容安仰高览胜潄石嵌空皆在岩上周光记嘉靖戊午郡守渤海季德甫建屋凡三楹扁曰化成轩府志万厯中知府黄鸣乔别构一楼督学黄汝亨顔曰托赋以卫公读书此中曾着十五赋也
　　陶公石室府志在万载县东三十里一岩突起平田约高三丈中有石室相传唐竹溪六逸陶沔晚岁居之所
　　雷塘明一统志在府城东北七里唐韩愈有雷塘祷雨文
　　卢状元书堂童宗说文标集序郡之南修仁乡有卢状元书堂遗址存焉名胜志宋元丰中王云晋卿买之筑堂为燕居所李观李冲元为之赋诗作铭去城三十里又云卢肇读书台在分宜县钟山之侧邓庭闻诗钟山高高钟水绿昔有佳人在幽谷台荒只见草萋萋万卷不留谁更读
　　卢氏弋林卢肇自记咸通七年余罢新安守以俸钱易负郭二顷在震山之西又得枫树林于溪南日与郡守高公厚游其下或罗鸟挟弹走马于其间亦请命其林曰卢氏弋林以对其东之彭氏钓渚焉
　　罗读书台明一统志在分宜县北五十里台西有车书巷后有石仓前有洗砚池相传唐罗尝读书于此
</div>
    <div class="pagination">
<a href="江西通志_page111.html">上一页</a><span>...</span><a href="江西通志_page107.html">107</a><a href="江西通志_page108.html">108</a><a href="江西通志_page109.html">109</a><a href="江西通志_page110.html">110</a><a href="江西通志_page111.html">111</a><span class="current-page">112</span><a href="江西通志_page113.html">113</a><a href="江西通志_page114.html">114</a><a href="江西通志_page115.html">115</a><a href="江西通志_page116.html">116</a><a href="江西通志_page117.html">117</a><span>...</span><a href="江西通志_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
