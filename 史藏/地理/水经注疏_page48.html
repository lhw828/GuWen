<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 48 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 48 页/共 77 页
  </h1>
  <div class="content">
   又北过东郡范县东北，为济渠，与将渠合。
瓠河自运城东北，径范县与济、濮枝渠合。守敬按：县详下。《济水注》，北济会濮水，兼称济渠、濮渠，故此水自济出，谓之济濮枝渠。故渠上承济渎于乘氏县，守敬按：县详《济水》二，北径范县，左纳瓠渎，故《经》有济渠之称。守敬按：《经》之济渠，即济枝渠也。本是济濮枝渠，《经》但就济言，故以此水纳瓠渎为济渠水。自今巨野县西北，东流径郓城县，至寿张县东南，会瓠河。又北与将渠合。朱脱此二字，赵同，戴增。渠受河于范县西北，东南径秦亭南。守敬按：亭详《河水》五。杜预《释地》曰：朱脱曰，戴、赵增。东平范县西北有秦亭者也。朱脱者字，赵同，戴增。守敬按：《释例》鲁地内文。《续汉志 注》引《地道记》同，又东南径范县故城南，守敬按：汉县属东郡，后汉因，魏、晋属东平郡，宋、后魏因。在今寿张县东南二十里。王莽更名建睦也。汉兴平中，靳允为范令。曹太祖东征陶谦于徐州，张邈迎吕布，郡县响应。程昱说允曰：君必固范，我守东阿，田单之功可立，朱脱此二字，戴增，赵据黄本校增。守敬按：明抄本有可立二字，此《魏志 程昱传》文。即斯邑也。将渠又东会济渠，守敬按：
水自今范县北，东南流，至寿张县东南入济渠。自下通谓之将渠，北径范城东，俗又谓之赵沟，非也。会贞按：赵沟见《济水》篇，出马颊水注济，在将渠东，乃俗以将渠当之，误矣。故郦氏辨之。
又东北过东阿县东。
瓠河故渎又东北，左合将渠枝渎，枝渎上承将渠于范县。朱不重枝渎二字，赵同，枝改故。戴增二字。会贞按：赵改，非也。上 将渠正流，此承将渠者明是枝渎，安得作故渎，致与正流混耶？东北径范县北，又东北径东阿城南，而东入瓠河故渎，守敬按：水自今范县东，东北流，至阳谷县东南，入瓠河。又北径东阿县故城东。守敬按：县详《河水》篇邓里渠下。《春秋经》书：冬，会齐侯盟于柯。[二九]《左传》曰：冬盟于柯，始及齐平。守敬按：并庄十三年文。杜预曰：东阿即柯邑也。守敬按：杜《注》今济北东阿，齐之阿邑。当依此作柯邑。按《国语》，曹沬挟匕首， 齐桓公，返遂邑于此矣。全云：事出《公羊》，非《国语》。守敬按：全说非也，考《公羊》，庄公升坛，曹子手剑从之。管子曰将何求？曹子曰愿请汶阳之田。管子曰君许诺。桓公曰诺。文与此异。此盖《国语》逸文。据董增龄《国语 正义序》、《公羊 疏》、《史记 索隐》、《正义》、《礼 祭法 疏》、《文选 注》与此《注》引《国语》，今本皆无之，则逸者不少矣，遂见《汶水注》沟水下。
又东北过临邑县西，又东北过茌平县东，会贞按：并见《河水》篇邓里渠下。为邓里渠。会贞按：邓里渠详《河水》篇，此水东北流与邓里渠会谓之邓里渠，盖互受通称也。
自宣防已下，将渠已上，无复有水。会贞按：上文云，永平十二年，王景筑堤，自荥阳东至千乘，一千余里。瓠子之水，绝而不通。则宣防下、将渠上，在东汉明帝时已新流。将渠下水首受河，自北为邓里渠。会贞按：《河水注》，邓里渠北流入河，则此下与河合流矣。故下文接言河水自四渎口出为济水。
又东北过祝阿县为济渠。
河水自四渎口出为济水，朱脱渎字。戴增云：考《济水注》云，河水自四渎口东北流而为济。又《河水注》云，自河入济，自济入淮，自淮达江，水径周通，故有四渎之名也。即此。赵增渎字同，又改为作会。会贞按：为字不误，赵改会反误。以下至入海皆济水也。二渎合而东注于祝阿也。朱作济水二渎。戴云：四字有舛误。考《河水注》云，济水受河始自是出，东北流九里，与清水合，故济渎也。是河水自四渎口分流入济，与故济渎合，然则二渎当是故渎之讹。赵删济水二字。守敬按：若从戴说，改二为故，则济水二字，当作与字，于文方顺。从赵订删济水二字，则不烦改字。盖二与故形不近，济水迭文易衍。祝阿县详《济水》篇。
又东北至梁邹县西，分为二。会贞按：县详《济水》篇。
脉水寻梁朱梁下有邹字，戴、赵同。会贞按：邹字衍。观《晋水注》寻梁契集，《济水》篇寻梁脉水，《沅水注》脉水寻梁，皆其辞例足征。此本无邹字，盖后人见《经》有至梁邹之文，遂妄增邹字以合《经》耳。戴、赵俱不觉，何也？今删。济无二流，盖《经》之误。
其东北者为济河，其东者为时水。又东北至济西，会贞按：此济字当齐之误。济河东北入于海。时水东至临淄县西会贞按：县见《淄水》篇。屈，南过太山华县东。会贞按：汉县属泰山郡，后汉省，后复置，仍属泰山郡。魏因，晋属琅琊国，后废。在今费县东北六十里。又南至费县东，会贞按：《通鉴》六十《注》引此，至作过。县见《沂水》篇治水下。入于沂。
时即耏水也，守敬按：《左传》杜《注》，耏，水名。音而。赵云：按二字《注》中《注》。守敬按：《释文》同。《春秋 襄公三年》，齐、晋盟于耏者也。守敬按：见《左传》。京相璠曰：今临淄惟有澅水西北入泲，朱讹作沛，《笺》曰：孙云，沛当作泲，下同。全、赵改泲，戴改济。即《地理志》之如水矣。朱之讹作曰，赵据《名胜志》校改，戴改同。守敬按：《汉志》，临淄，如水西北至梁邹入泲。澅水自临淄西北入泲，故知即《汉志》之如水。《淄水注》，时水出齐城西南二十五里，即如水也。澅水出时水东，去临淄城十八里，西北入于时水。是澅水与时水不同源而同流。耏，如声似一水。《淄水注》谓时水即如水，此《注》谓时水即耏水，时与如、耏亦一水。则澅水即如水，亦即耏水，亦实时水，以与
时合流，互受通称也。《注》辞旨曲折，骤难索解，今详疏之。耏、如声相似，然则澅水即耏水也。盖以澅与时合，得通称矣。时水自西安城西南，分为二水，枝津别出，会贞按：今临淄县之乌河实时水，源流详《淄水》篇，故此《注》但 自西安分出之枝津也。以下 枝津皆省称时水。西安县见彼篇。西流，德会水注之。水出昌国县黄山，会贞按：德会水见《汉志》。[下引。]旧《志》名郑黄沟，今名丰水，又呼为朱龙河，出淄川县东北黉山。西北流径昌国县故城南。守敬按：汉县属齐郡，后汉属齐国，魏属齐郡，晋属齐国，宋属齐郡，后魏徙废。《地形志》，武城有昌国，地在今淄川县东北三十里。昔乐毅攻齐，有功，燕昭王以是县封之为昌国君。守敬按：《史记 乐毅传》，燕子之乱，齐大败燕。燕昭王欲报齐，毅伐齐，破之济西，攻入临菑。昭王封毅于昌国，号为昌国君。德会水又西北五里泉水注之，水出县南黄阜，北流径城西北入德会，会贞按：水在今淄川县东北。又西北，世谓之沧浪沟，会贞按：《地形志》，东魏有苍浪沟。又北流注时水。会贞按：水自今淄川县东北，西北流，至临淄县西北入时。《地理志》曰：德会水出昌国西北，至西安入如是也。朱如讹作洳，戴、赵改。守敬按：时水枝津之道，即《汉志》如水之道，德会水注时即《汉志》所谓入如也。时水又西径东高苑赵作宛，下同。城中而西注也。守敬按：城在今新城县东二十里。俗人遏令侧城南注，又屈径其城南。朱脱径字，戴、赵增。《史记》：
汉文帝十五年，分齐为胶西王国，都高苑。朱讹作邑。赵改云：《汉书 地理志》，千乘郡有高苑县。戴改同。守敬按：《史记》作都宛脱高字。徐广《音义》曰：乐安有高苑城，守敬按：《集解》引徐广亦脱高字。故俗谓之东高苑也。朱脱高字，戴、赵增。赵云：按道元此《注》，是据《史记 汉兴以来诸侯年表》，而《文帝纪》及《汉志》皆云十六年，又《史记 世家》[三〇]胶西王卬齐悼惠王子，以昌平侯文帝十六年为胶西王，十一年与吴、楚反，汉击破杀卬，地入于汉为胶西郡。又《五宗世家》，胶西王端用皇世子为胶西王，立四十七年，卒，国除为郡。而《地理志》云，宣帝本始元年更为高密国，首高密县，岂胶西国废，复置高密国而改治者与？《巨洋水注》又云，高密郡治桑犊亭，世谓之故郡城。《地志》桑犊，北海之属县也。后汉郡、县皆废，故《续志》无之。会贞按：《史记 文帝纪》十六年不载此事，赵说当作《汉书 文帝纪》及《地理志》。叶圭绶云，汉胶西国治高密，故宣帝改为高密。《史表》，文帝分齐为胶西国，都宛，此密字形讹。《元和志》，文帝分齐立胶西国，都高密，是也。乃徐广云，乐安有高苑县，《水经注》沿其误，称胶西都高苑，高苑属千乘。胶西本齐之胶西郡，能治高苑耶？守敬按：下丙倩之封，至孝武建元三年始国除。西高苑逼迩东高苑，倩不闻徙封，文帝不应复以东高苑为王国，疑胶西本治高密，非高苑，叶说当是。但徐广所见本已然，今不敢质言之也。至《巨洋水注》，高密郡治桑犊亭，乃汉后事，赵未见及。其水又北注故渎：守敬按：故渎即上西径城中西注者，本是一水，因后人于城东遏令南注，绕城南，又于城西北流，合旧道，故谓之注故渎也。又西，盖野沟水注之，源导延乡城
东北，平地出泉。西北径延乡城北。守敬按：汉延乡县属千乘郡，后汉省。《地形志》，沧州乐陵郡湿沃有延乡城。当在青州乐陵郡湿沃下，[三一]在今新城县东。《地理志》朱有曰字，赵同，戴删。千乘有延乡县，世人谓故城为从城，会贞按：《魏志 三少帝纪》，明帝景初三年，以辽东东沓县吏民渡海居齐郡界，以故纵城为新沓县，即从城也。北魏《郑羲碑》，纵容凤阙，纵即从。延、从字相似，读随字改，所未详也。西北流，世谓之盖野沟，又西北流，径高苑县北，注时水。会贞按：水在今新城县东。时水又西径西高苑县故城南。守敬按：汉县属千乘郡，后汉属乐安国，魏属乐安郡，晋为乐安郡治，宋省。《地形志》，鬲有高苑城，在今长山县北二十里。汉高帝六年封丙倩为侯国，会贞按：见《史记 高祖功臣侯者表 索隐》，倩音七净反。《汉表》作猜，当误。王莽之常乡也。其水侧城西注。京相璠曰：今乐安博昌县南界有时水守敬按：《续汉志》，博昌有时水。县见《淄水注》渑水下。西通济，其源上出盘阳，朱源上讹作上源。赵乙，云：《汉书 地理志》，济南郡有般阳县。后魏《地形志》作盘阳。戴乙同。《周礼 职方》郑《注》，时出般阳。般阳县见《济水》篇泷水下。北至高苑，下有死时，中无水。杜预亦云：时水于乐安岐流，朱岐作枝，戴、赵同。会贞按：《左传》杜《注》作岐流，《释例》同。《释文》，岐，其宜反。《史记 齐世家 集解》、《续汉志》博昌《注》引杜说，并作岐，此枝为岐之误无疑，今订。旱则竭涸，朱涸作
耗，戴改，赵据黄本作涸。会贞按：明抄本作涸。为春秋之干时也。《左传 庄公九年》，齐鲁战地，鲁师败处也。会贞按：《经》、《传》并言及齐师战于干时，我师败绩。杜《注》，干时，齐地。时水西北至梁邹城，入于泲。全云：时水二支，一至梁邹入济者，其流甚短，一东行至巨定入马车渎者，其流甚长。别见《淄水注》，此道元所以补《经》也。会贞按：据《济水注》，梁邹城下当有东北二字，乌河旧自今临淄县西北分流，西径新城县、长山县，至邹平县东北入济，已湮。非泲入时，盖时来注泲。若泲分东流，明不得以时为名。寻时、泲更无别流南延华费之所，斯为谬矣。会贞按：济、时之流，有东西之殊，又时、沂隔越崇山，无相通之道。如《经》说，是时自济出，逆流东至临淄西，又南绝淄水踰艾山径华费入沂。合淄、沂等篇观之，其谬审矣。
汶水出泰山莱芜县原山，守敬按：《汉志》泰山郡莱芜原山，《禹贡》汶水出西南入泲。[三二][《说文》汶水出莱芜县西南，入泲同。]是《经》所本。故郦氏释《经》，止节引《汉志》也。莱芜县详《淄水篇》。《括地志》，原山在淄川县东北七十里。《禹贡锥指》，山高耸出 山之上，亦名马耳山。《地形志》，嬴有马耳山，又曰岳阳山。在今莱芜县东北七十里。西南过其县南。朱其讹作嬴，赵同。戴改云：盖后人因注内言汶水又西南径嬴县故城南，遂凭臆妄改。考《注》云故不得过其县南也，此句乃举《经》文之误，今订正。
莱芜县在齐城西南，原山又在县西南六十许里。会贞按：齐城指临淄城，详《淄水》篇。
《注》谓莱芜县在齐城西南，又谓原山在县西南六十许里，言之凿凿，盖郦氏以目验得之。《地理志》汶水与淄水俱出原山西南入济，故不得过其县南也。赵云：按《经》自谓汶水过嬴县南耳，不云过莱芜县南也，郦氏诠诂，殆自相伐。守敬按：赵氏不悟《经》文嬴字是后人所改，故以匡郦《注》，经戴氏订正，则条理分明矣。会贞按：郦氏所见《经》文必作过其县南，故辨之，如是嬴县，则《注》与《经》全不相应矣，赵未见及。《从征记》曰：汶水出县西南流，又言：自入莱芜谷，夹路连山百数里。会贞按：《名胜志》引此数下有十字。水隍多行石涧中，出药草，朱讹作草药，赵据《名胜志》校改。戴改同。饶松柏，林藿绵蒙，崖壁相望，或倾岑阻径，或回岩绝谷。清风鸣条，山壑俱响，凌高降深，兼惴慓之惧，危蹊绝径，戴绝作断。过悬度守敬按：各本皆作度，明抄本则作东，东、束形近，当本作束，谓悬车束马也。之艰。未出谷十余里，有别谷在孤山。谷有清泉，泉上数丈有石穴，二口，容人行。入穴丈余，高九尺许，广四五丈。言是昔人居山之处，薪爨烟墨会贞按：《御览》墨作黔。犹存。谷中林木致密，行人鲜有能至矣。又有少许山田，引灌之踪尚存。出谷有平邱，面山傍水，土人悉以种麦，云此邱不宜殖稷黍而宜麦，齐人相承以殖之，意谓麦邱所栖愚公谷也，何其深沈幽翳，可以托业怡生如此也！余时径此，为
之踟 ，戴踟改踌。为之屡眷矣。余按：麦邱愚公在齐川谷犹传其名，不在鲁，朱此三字讹在川谷上，赵同，戴移。会贞按：黄本不误。盖志者之谬耳。会贞按：《韩诗外传》十，齐桓公逐鹿，至麦邱之邦，遇人，年八十三。公曰，盍以叟之寿祝寡人。邦人曰，使吾君固寿，金玉之[字误。]贱，[三三]人民是宝。又曰，使吾君好学士，不恶下[原脱此字。]问，贤者在侧，谏者得入。又曰，无使吾君得罪于 臣百姓云云。公曰， ！扶载以归而断政焉。《新序》[杂事四]略同。愚公谷详见《淄水》篇。麦邱、愚公各是一事。《从征记》谓麦邱所栖愚公谷，未知何据？恐误。观邦人称吾君，又《史记 赵世家》言齐麦邱，《方舆纪要》麦邱城在商河县西北，愚公在临淄县西二十里，其北为愚公谷，则麦邱、愚公在齐不在鲁无疑。故郦氏以此麦邱为志者之谬。乃阎若璩以此麦邱为是，谓霸主越境而田，莫能御之，而讥郦氏之辨为泥，未审。至《寰宇记》谯县下载麦邱城，引桓谭《新论》 齐桓公事，则在《春秋》陈地，去齐尤远，更是后人傅会矣。汶水又西南径嬴县故城南，守敬按：县属泰山郡，汉、魏、晋、宋、后魏因。在今莱芜县西北四十里。《春秋左传 桓公三年》，公会齐侯于嬴，成婚于齐也。守敬按：《左传》婚作昏。
又东南过奉高县北。戴改东南作西南。守敬按：《泰安县志》亦改作西南，盖本戴校。叶圭绶以为非。
奉高县，汉武帝元封元年立，以奉泰山之祀，泰山郡治也。朱脱之祀泰山四字，全校增，戴、赵增同。守敬按：《汉书 郊祀志》，武帝元封元年封泰山。《御览》三十九引丘渊之《齐记》，嬴、博
二县共界，汉武封禅，割此作县以供祀，故曰奉高。阎若璩谓汉泰山郡治奉高，盖本此《注》。后汉、魏、晋、宋同。后魏属泰山郡，在今泰安县东五十里。泰山详下。县北有 季札子墓，在汶水南曲中。守敬按：墓在莱芜县西。季札之聘上国也，丧子于嬴、博之间，守敬按：札葬子于嬴、博之间，见《礼记 檀弓下》，郑《注》谓是鲁昭二十七年，札聘上国时。襄二十九年，札尝出聘。孔《疏》以为，是年，孔子方九岁，观葬非其时也。足见郑氏采择之精，而郦氏本以为说，诚有识矣。博县见下。即此处也。《从征记》曰：嬴县西六十里有季札儿冢，冢圆其高可隐也。守敬按：嬴、博相距三十余里，安得其西六十里为嬴、博之间，疑《从征记》之六十里为十六里之误。其高可隐也五字，《礼记》文。郑《注》，隐，据也，封可手据，谓高四尺。《御览》五百六十引丘渊之《齐道记》，奉高东南三十里，有延陵儿冢，本云其高可隐，今乃二丈余，似是后人培之。依上县北，则东南为东北之误。前有石铭一所，汉末奉高令所立，无所述 ，标志而巳。自昔恒蠲民户洒埽之，今不能。然碑石麋碎，靡有遗矣，惟故趺存焉。朱脱故字。赵云：据《隶释》校增。戴增同。守敬按：此碑郦氏时已糜碎，故欧、赵皆不著录，洪但载郦说。
屈从县西南流。
汶出牟县故城西南阜下，守敬按：汉县属泰山郡，后汉、魏、晋[《志》牟上衍东字。]宋、后魏同。
《地形志》，牟县有牟城。在今莱芜县东二十里，今牟汶出县东南海眼泉。俗谓之胡卢堆。守敬按：《一统志》，葫芦山在莱芜县东南五十里，形势险隘，旧名葫芦关，疑非此堆也。《淮南子》曰：汶出弗其。守敬按：《墬形训》文，今莱芜县东有碁山。高诱曰：山名也，或斯阜矣。朱作也，赵同，戴改。赵云：按高诱曰，弗其，山名，在朱虚县东。此青州之东汶，其水东北流入潍，见下二十六卷。道元以牟县胡卢堆当之，误矣。守敬按：朱虚之汶入潍。《淮南子》，汶出弗其□西流入济。则非朱虚之汶。而高《注》云，弗其山在北海朱虚县东。故郦氏于高《注》截去在北海朱虚县东七字，而属之于此，犹恐读者误会，于篇末复辨之。赵氏不详审，反以匡郦氏，疏矣。会贞按：《读书杂志》九，《淮南》汶出弗其，流合于济。《汉书 地理志》泰山郡，莱芜有原山，《禹贡》汶水出西南，[句]入泲。此《淮南》之汶也，而云出弗其者，弗其盖原山之别名。《淮南》与《地理志》似异而实同也。王说甚审。惟《地理志》甾水、汶水并出原山，而《淮南》淄水出自饴，汶出弗其，则不以为出一山。郦氏盖有见于此，故于《淄水》篇以自饴为原山之别名，而此以牟汶当《淮南》之汶，以胡卢堆当弗其乎？牟县故城在东北，守敬按：上言阜在牟县故城西南，则故城在东北。古牟国也。守敬按：《汉志》，牟故国。《春秋》杜《注》，牟国今泰山牟县。春秋时，牟人朝鲁。守敬按：见《经 桓十五年》。故应劭曰：鲁附庸也。守敬按：《汉志》颜《注》引应说，脱鲁字。俗谓是水为牟汶也。守敬按：《九域志》，莱芜有牟汶水。又西南径奉高县故城南。朱讹作而，戴、赵改西。会贞按：非也。汶水在北，先东南过奉高县北，再
屈从县西南流，北水方西南注之，则是径县南无疑，今订。西南流注于汶。会贞按：今牟汶自莱芜县西流，至泰安县东，入汶水。汶水又南，右合北汶水。水出分水溪，朱不重水字，戴、赵增。源与中川分水，会贞按：中川水见《齐水》篇二，云，出山茬县之分水岭溪，一源两分，谓分为中川水、北汶水也。故北 北汶水出分水溪，谓源与中川分水。今水曰泮河，出岳西北桃花谷。东南流径泰山，会贞按：各本俱连下东字为句，叶圭绶谓当作径泰山西。惟下文蛇水出泰山，山之支阜，亦有在北汶西者，今以山字断句，东字下属为合。《书 舜典》，岁二月，东巡狩至于岱宗。《周礼 职方氏》，兖州山镇曰岱山。《诗 鲁颂》，泰山岩岩。岱、泰古通用。《汉志》，岱山在博县西北。《元和志》，泰山在干封县西北三十里。在今泰安县北五里。东合天门下溪水。朱合作右，戴右下增合字，赵改合。会贞按：当以东合相连为文，赵改是也。水出泰山天门下谷会贞按：此水在北汶之东。《水道提纲》谓北汶亦曰渿河，不知渿河即天门下溪水也。今水出岳西白龙也。东流。古者帝王升封，会贞按：《管子 封禅》篇，古者封太山禅梁父者七十二家，而夷吾所记者，十有二，无怀、虙义、神农、炎帝、黄帝、颛顼、帝喾、尧、舜、禹、汤、周成王也。此就泰山言，故但云升封。咸憩此水。水上往往有石窍存焉，盖古设舍所跨处也。马第伯书云：光武封泰山，第伯从登，山去平地二十里，南向极望无不 。其为高也，如视浮云。其峻也，朱无也字，《笺》曰：当有也字。
戴、赵增。石壁窅窱，戴此下增如无道径，遥望其人，或为白石，或雪，久之，白者移过，乃知是人二十四字。守敬按：郦氏钞略为文，不必增。[三四]仰视岩石，松树郁郁苍苍，如在云中，俯视溪谷，碌碌不见丈尺。朱脱见字，赵同，戴增。守敬按：《续汉志 注》有见字。直上七里，朱七下衍十字，赵同，戴删。守敬按：《名胜志》引此有十字。《初学记》五[及]十三引《汉官仪》同，并误据《东山经》郭《注》从山下至顶四十八里三十步。桂馥又谓山高十四里，则直上不得有七十里也。《续汉志 注》无十字。至天门，朱无至字，戴、赵同。守敬按：《初学记》有至字，今增。仰视天门，如从穴中视天矣。守敬按：以上应劭《汉官》载马第伯《封禅仪记》，引见《续汉书 祭祀志 注》，郦氏有删节。应劭《汉官仪》云：泰山东南山顶，名曰日观。日观者，朱不迭日观二字，赵同，戴增。守敬按：《续汉志 注》、《类聚》一引应劭《汉官》并迭日观二字，《初学记》五引《汉官仪》及《泰山记》同。鸡一鸣时，见日始欲出，长三丈许，故以名焉。其水自溪而东，浚波注壑，会贞按：所云注壑，盖即注北汶之变文。今渿河东南流至泰安县西南，入泮河。东南流径龟阴之田。朱田字讹在下句龟字下。赵据《左传》齐人来归郓、讙、龟阴之田乙。戴乙同。会贞按：此句 北汶，田在今泰安县东南。龟山在博县北一十五里。守敬按：《续汉志》，博县有龟山。《春秋》杜《注》，博县北有龟山。即郦氏所谓在县北十五里者。《金史 地理志》奉符有龟山，亦指此山，而今无之。又《地形
志》梁父有龟山，《隋志》同。《元和志》，在泗水县东北七十五里。《明史 地理志》，在新泰县西南。乃别一山，或与此混而为一，失考甚矣。博县见下。昔夫子伤政道之陵迟，守敬按：《琴操》，陵迟，作不用。《书钞》一百九引《琴操》与此同。望山而怀操，朱望上有故字，全、赵同，戴删。守敬按：《名胜志》引此无故字。故《琴操》有《龟山操》焉。守敬按：《琴操》云，《龟山操》孔子作。季桓子受齐女乐，孔子欲谏不得，退而望鲁龟山，作此曲，喻季氏若龟山之蔽鲁。山北即龟阴之田也。守敬按：《春秋》杜《注》，田在龟山北。《春秋 定公十年》，齐人来归龟阴之田是也。又合环水，水出泰山南溪，会贞按：今曰梳洗河，出岳南黄岘岭。南流历中下两庙间。朱下讹作阶，赵同，戴改。《从征记》曰：泰山有下中上三庙，守敬按：《汉志》，博县有泰山庙。《续汉志》同。《风俗通》十，岱宗庙在博县西北三十里。《元和志》，岳庙在干封县西北三十里，泰山之南。乃下庙也。今庙在泰安县城西北隅，三庙详见下。墙阙严整，庙中柏树夹两阶，大二十余围，盖汉武所植也。赤眉尝斫一树，见血而止，今斧创犹存。门阁三重，楼榭四所，三层坛一所，高丈余，广八尺。守敬按：《名胜志》引此作八丈。树前有大井，极香冷，异于凡水，不知何代所掘？守敬按：《初学记》五、《类聚》八十八引《从征记》互有详略，合之可为此《注》之证。又《御览》三十九引《泰山记》，泰山庙在山南，悉种柏树千株，大者十五六围，长老传云，汉武所植。
庙及东西房三十余间，并高楼三处，春秋飨祀泰山君，常在此坛，与《从征记》可参异同。不常浚渫，而水旱不减。库中赵库作庙有汉时故乐器及神车木偶，皆靡密巧丽。又有石虎。建武十三年，朱虎讹作勒，《笺》曰：《后汉 祭祀志》云，建武三十年， 臣上言宜封禅泰山，诏不许。三十二年正月，上读《河图》感动，乃求元封时封禅故事，是年二月东巡狩至于岱宗，辛卯，封泰山，甲午，禅于梁阴。此云十三年，乃三十之误也。赵云：按《注》明云，石勒建武十三年，朱氏以汉建武证之，以为当作三十年，可哂甚矣。但建武是石虎年号，《注》云，石勒，误耳。戴改虎。守敬按：朱氏何至如赵所哂，盖读石字断句耳。《名胜志》引作石镌，作三十年，亦惑于朱说改之也。永贵侯张余朱永作未，《笺》曰：宋本作永。戴、赵改永。守敬按：明抄本作永，《名胜志》又误作宋。上金马一匹，高二尺余，形制甚精。中庙去下庙五里，屋宇又崇丽于下庙，庙东西夹涧。上庙在山顶，即封禅处也。其水又屈而东流，入于汶水。赵云：入于汶水四字羡文。戴删。会贞按：非也。此谓环水入北汶。就当时水道言，以北汶为正流，故谓环水入之。而《山海经》环水，必是入出莱芜之汶，故《注》于环水入北汶后，以环水与北汶同流，径明堂，引《山海经》环水注汶。随 环水入汶，即北汶入汶，北汶、环水得通称也。若删此四字，以下但是环水入北汶，则遗却北汶入汶，与上汶水又南右合北汶之文，不相应矣。又东南流径明堂下。朱明堂上有南字。赵云：按南字羡文，或汉字之误，盖周明堂与汉明堂为二矣。戴删，并删流字。守敬按：《汉志》，奉高有明堂，在西南四里，武帝
元封二年造。《地形志》，奉高有故明堂基。武帝所坐之明堂，周明堂也，在今泰安县东北四十里。此《注》所指之明堂，汉明堂也，在县东十里。汉武帝元封元年，封泰山，降坐明堂朱作常，戴、赵改。于山之东北址。武帝以古处险狭而不显也，守敬按：《郊祀志》作古时有明堂处，处险不敞。颜《注》言其阻 不显敞。欲治明堂于奉高傍，而未晓其制。济南人公玉带上黄帝时《明堂图》。《图》中有一殿，四面无壁，以茅盖之，通水，圜宫垣为复道，上有楼，从西南入，名曰昆仑。天子从之入，以拜祀上帝焉。于是上令奉高作明堂于汶上，朱讹作水，赵据《汉书 郊祀志》改，戴改同。如带图也。守敬按：汉武帝三句见《武帝纪》，于山以下见《郊祀志》，此缀合为文。古引水为辟雝处，守敬按：《后汉书 光武帝纪 注》引《汉官仪》，辟雍以水周其外，以节观者。基渎存焉，世谓此水为石汶。守敬按：据此《注》，环水即石汶，近《志》以泰山之东溪出登仙台者为石汶，非也。《山海经》曰：环水出泰山东流注于汶，朱作江，孙云，按郭璞曰，江一作海。此江字固误，海字亦非，当作汶。全、戴改汶。即此水也。环水又左入于汶水。汶水戴水下增数川合注四字，全增同。会贞按：此 汶水经流，不必增此四字，戴误删上入于汶水四字，故臆增，谓北汶、汶水合注耳。又西南流，径徂徕山西。守敬按：《地形志》，梁父，徂来山在北。《元和志》，山在干封县。《九域志》，奉符有徂徕山。在今泰安县东
南四十里。山多松柏，《诗》所谓徂徕之松也。守敬按：《鲁颂 閟宫》篇文。徕作来。《广雅》曰：道梓松也。守敬按：《释木》文，今未详。《抱朴子》称《玉策记》曰：千岁之松，中有物，或如青牛，或如青犬，或如人，皆寿万岁。守敬按：《内篇》、《对俗》篇文。青牛下，有或如青羊句，万岁作千岁。然《御览》九百五十三引《抱朴子》亦作万岁。又称天陵偃有盖之松也，所谓楼松也。守敬按：今《抱朴子》无此文，上句引见《类聚》八十八及《御览》。《鲁连子》曰：松枞高十仞而无枝，朱十作千，赵同，戴改。守敬按：明抄本作十。非忧王室之无柱也。朱讹作王实《笺》曰：宋本作王室。赵依何焯校改正室，戴改同。守敬按：《类聚》八十九、《御览》九百五十八引《鲁连子》并作王室。《尔雅》曰：松叶柏身曰枞。守敬按：《释木》文。《邹山记》曰：徂徕山在梁甫、守敬按：梁父县见后淄水下。奉高、博三县界，犹有美松，亦曰尤徕之山也。会贞按：《续汉书 五行志》四，延熹四年，泰山博尤来山判解。亦见范《书 桓帝纪》章怀《注》，太山有徂来山，名尤来。赤眉渠帅樊崇所保也。朱帅讹作师，保讹作堡，赵但改师作帅，戴但改堡作保。守敬按：《名胜志》引此作帅，《诗地理考》五，引此作保，今并改。故崇自号尤徕三老矣。守敬按：范《书 刘盆子传》但言樊崇转入泰山，自号三老，文较略，此盖本他家《后汉书》。山东有巢父庙，朱脱有字，赵据《名胜志》校增，戴增同。守敬按：庙之建置无考。唐竹溪六逸结社于巉石
峰，而孔巢父且以巢父为名，或亦慕巢父之高风，而以庙为邻乎？山高十里。山下有陂水，方百许步，三道流注：一水东北沿溪而下，屈径县南，西北流入于汶。一水北流，历涧西流入于汶。一水南流径阳关亭南，守敬按：亭详下。《春秋 襄公十七年》，逆臧纥自阳关者也。守敬按：《左传》，齐高厚围臧纥于防，师自阳关逆臧孙。又西流入于汶水也。守敬按：三水并在今泰安县东南。
过博县西北。
汶水南径博县故城东，守敬按：汉县属泰山郡，后汉、魏、晋、宋因。后魏曰博平，仍属泰山郡。《地形志》，博平有博平城。在今泰安县东南三十里。《春秋 哀公十一年》，会 伐齐取博者也。朱脱齐取二字。赵云：按《左传》为郊战故，公会吴子伐齐，取博。杜预曰，博，齐邑。《注》所引未备。戴增齐取二字。灌婴破田横于城下。守敬按：《史记 灌婴传》，追齐相田横至嬴、博，破其骑，所将卒攻下嬴、博。[三五]屈从其城南西流，不在西北也。守敬按：此驳《经》过县西北之文。汶水又西南径龙乡故城南。守敬按：《续汉志》，博有龙乡城。刘《注》引《左传》，齐围龙。杜预曰，在县西南。在今泰安县东南三十里。《春秋 成公二年》，齐侯围龙，龙囚顷公嬖人卢蒲就魁，朱无魁字，《笺》曰：《左传》作卢蒲就魁。戴、赵增。杀而膊诸城上，齐侯亲鼓取龙者也。
守敬按：钞略《左传》文。汉高帝八年，封谒者陈署为侯国。守敬按：《史表》作龙，《索隐》求其地而不得，故以庐江之龙舒当之，不知此《注》已确有其地。《汉表》作龙阳，乃传钞衍阳字。汶水又西南径亭亭山东，守敬按：《史记 索隐》引应劭云，山在巨平县北十余里。《括地志》，在博城县西南三十里。在今泰安县南五十里。黄帝所禅也，守敬按：《管子 封禅》篇，黄帝禅亭亭。《史记 封禅书》从之。而《白虎通》三、《风俗通》二、《书钞》九十一引《礼》并书五帝禅亭亭，异。山有神庙。守敬按：《汉志》巨平有亭亭山祠，《地形志》同。水上有石门，旧分水下溉处也。会贞按：《史记 河渠书》，汉时，用事者争言水利，泰山下引汶水以溉田。此分出之水，当所汉之所穿也。汶水又西南径阳关故城西，本巨平县之阳关亭矣。会贞按：《续汉志》，巨平有阳关亭。《释例》鲁地内，巨平东有阳关城。[《地形志》亦云，巨平有阳关城]。《括地志》阳关故城在博城县南二十九里，西临汶水。今泰安县东南六十里有阳关村。朱此下有《春秋 襄公十七年》逆臧纥自阳关者矣十五字，赵删云，此文已见上，此复出。全、戴删同。阳虎据之以叛，朱《笺》曰：旧本作居之。赵云：按据亦作据，《笺》说非。伐之，虎焚莱门而奔齐者也。会贞按：见《左传 定八年》、九年杜《注》，莱门，阳关邑门。汶水又南，左会淄水，水出泰山梁父县东，全云：此又一淄水，杜预所云入汶水者也。郑谯误以为莱芜之淄。王士祯不知而妄非之。守敬按：《左传 昭二十六年》杜《注》，淄水出泰
山梁父县西，北入汶。《隋志》，嬴县有淄水。《齐乘》，泰山南亦有淄水。《一统志》，淄水俗名浊河泉，出泰安府治东南泉河集，于平地石缝中涌出，今以出新泰县西北之羊流河当之。西南流径菟裘城北。守敬按：《释例》鲁地内，梁甫南有菟裘城。《地形志》，梁父有搜裘泽，泽字疑误。《元和志》，搜裘故城在泗水县北五十五里。在今泗水县北。《春秋 隐公十一年》营之。公谓羽父曰：吾将归老焉。守敬按：《左传》文。故《郡国志》曰：梁父有菟裘聚。守敬按：《晋志》同。淄水又径梁父县故城南，守敬按：汉县属泰山郡，后汉、魏、晋、后魏因。《地形志》，梁父有梁父城，在今泰安县东南九十里。县北有梁父山。守敬按：《后汉书 光武帝纪 注》，梁父，泰山下小山也。《地形志》，奉高有梁父山。《括地志》，在泗水县北八十里。在今泰安县东南。《开山图》曰：泰山在左，亢父在右，会贞按：《齐策》，秦攻齐，过卫、阳晋之道，径乎亢父之险。《开山图》以泰山、亢父对举。《魏志 武帝纪》，太祖亦言，吕布不能据东平，断亢父泰山之道，乘险要我。则亢父本山名也。亢父知生，梁父主死。王者封泰山，禅梁父，会贞按：见《管子》，详上。故县取名焉。淄水又西南径柴县故城北。守敬按：汉县属泰山郡，后汉废，在今泰安县东南。《地理志》朱有曰字，全、赵同，戴删。泰山之属县也，世谓之柴汶矣。会贞按：淄水径柴县，故世谓之柴汶，与上汶出牟县，俗谓之牟汶同。乃《水道提纲》云，董家河源出泰山东南麓，东南流五十余里，南入汶水，
即古柴汶。[三六]与此不合。淄水又径郕城北。朱郕下脱一字。赵增县字，云：《续志》济北国，成，本国。刘昭《补注》曰，《左传》卫师入郕。杜预曰，东平刚父县西南有郕乡。刚父《晋志》作刚平。戴增同。会贞按：赵说非也。郕、成通用。刘昭于泰山巨平下云，桓六年会于成。杜预曰，县东南，成城即孟孙之邑。谓此郕也。在今宁阳县东北九十里。若济北之成，本国，刘氏因举《传 注》言成国者以释之。郕乡即《洙水注》之盛乡城也，在宁阳县北。赵氏乃以成国当成邑，谬甚。此是郕邑，然则《注》文当依杜说增作郕城，不当增作郕县，县不在此也。汉高帝六年，封董渫为侯国。赵云：按《史表》作成侯。《索隐》曰，属涿郡。《地理志》，涿郡成县，侯国。守敬按：《汉志》涿郡有成县，而别郡无成县，故《索隐》谓在涿郡。以《续志》济北、成县推之，则郦氏系董渫于此为有因。渫当本封成县，而前志泰山郡下，讹作式，袁宏、范晔所见，已是误本，无论郦氏。郦氏盖见汉无成县，遂系董渫于郕邑耳。《春秋》齐师围郕，郕人伐齐，饮马于斯水也。会贞按：见《左传 昭二十六年》。郕作成，也上当有者字。昔孔子行于郕之野，遇荣启期于是，衣鹿裘，被发琴歌三乐之欢，夫子 其能宽矣。朱《笺》曰：《列子》，荣启期曰，天生万物，唯人为贵，吾得为人，一乐也。男女之别，男尊女卑，吾得为男，二乐也。人生有不见日月，不免襁褓者，吾行年九十矣，是三乐也。守敬按：见《列子 天瑞》篇，无被发字。《文选 嵇叔夜〈琴赋〉 注》、《御览》四百六十八引亦无。《说苑 杂言》、《伪家语》四，本列子说，亦无此。盖郦氏以意增。《列子 释文》，郕，鲁之邑名，与郦说合。高士奇谓孔子游于郕之野，即郕国，异。郕国
见《洙水》篇盛乡城。淄水又西径阳关城南，西流注于汶水。守敬按：今羊流河自新泰县西北，西南流合小汶河，又西至泰安县西南入汶水。汶水又南径巨平县故城东，守敬按：前汉县属泰山郡，后汉、魏、晋、宋同。后魏为郡治。《地形志》，巨平有巨平城。在今泰安县西南。而西南流，城东有鲁道，《诗》所谓鲁道有荡，齐子由归者也。守敬按：《齐风 南山》篇文。今汶上夹水有文姜台。汶水又西南流，《诗》云：汶水滔滔矣。守敬按：《齐风 载驱》篇文。《淮南子》曰：渡汶则死，天地之性，倚伏难寻，固不可以情理穷也。全云：按王伯厚云，《列子 释文》，《史记》汶与岷同，谓汶江也，今江边人云，狐不渡江。然则非东州之汶。守敬按：《淮南 原道训》，●渡汶而死，形性不可易，势居不可移也。说本《周礼 考工记》，郑《注》称郑司农云，汶水在鲁北，故郦氏引证于此。而殷敬顺辨之，谓《列子》与《周礼》通言水土性异，则迁移有伤，故举四渎以言之，其说确不可易。乃段玉裁云，《周礼》自指鲁北之汶，而斥殷敬顺疑为岷江之误，疏矣。汶水又西南径鲁国汶阳县北，守敬按：汉县属鲁国，后汉因，魏属鲁郡，晋、宋、后魏同。《地形志》，汶阳有汶阳城。在今宁阳县东北五十四里。王莽之汶亭也。县北有曲水亭，朱亭上有池字，赵据《左传 注》校删，戴删同。守敬按：《一统志》，崄河在曲阜县东北五十里。《寰宇记》，在县北四十二里，源出九龙山，东南流入洙水，其溪涧险隘。[三七]《春秋》杜《注》汶阳县北有曲水
亭，即以此水为名。《春秋 桓公十二年 经》书：公会 侯、莒子盟于曲池。朱无盟字，赵据《春秋经》文增，戴增同。《左传》曰：平 、莒也。故杜预曰：鲁国汶阳县北有曲水亭。汉章帝元和二年，朱讹作三年，赵据《后汉书 章帝纪》改，戴改同。东巡泰山，立行宫于汶阳，执金吾耿秉屯于汶上，朱秉作恭，戴、赵同。会贞按：惠栋《后汉书补注》，《恭传》未尝为执金吾，或别有据。今考《耿秉传》，章帝建初末，征为执金吾，帝每巡郡国，秉常领郡兵宿卫左右。至章和二年，副窦宪击北匈奴，则元和时秉正为执金吾，此误秉为恭也，今订。城门基存焉，朱城门二字讹在于字上，赵同，戴乙。世谓之阙陵城也。汶水又西径汶阳县故城北而西注。朱而上无西字，赵而改西，戴增西字，全增同。赵云：《禹贡锥指》，《元和志》干封县界有五汶，源别而流同。五汶者，曰北汶、嬴汶、柴汶、牟汶，其一则经流也。按郦《注》无嬴汶。嬴汶在今莱芜县南三十里，源出宫山之阴，流合牟汶。宫山者，新甫之别名也，山在新泰县西北。泮水源出泰山分水岭，即北汶，《州志》谓之堑汶，在今泰安州南。五汶之外有小汶，在州东南七十里，源出宫山，流径徂徕山南，又西入汶水，所谓大汶口也。嬴汶流合牟汶，故郦《注》不言五汶，以小易嬴，斯为当矣。又有水出莱芜县寨子村，流合牟汶者，近《志》指为浯汶。据《汉志》琅琊灵门县有高泵山，浯水所出，东北入潍。《说文》云，水出灵门山，世谓之浯汶，在今莒州界，与莱芜无涉，志妄言耳。东汶出朱虚县小泰山，北流至淳于县入潍，在今临朐、安邱界。《淮南子》曰，汶出弗其西流入济。高诱曰，弗其，山名，在朱虚县东。是即入潍之
东汶，言入济者，《淮南》之误也。一清按：五汶之名，始于郭缘生《述征记》，曰，泰山郡水，皆名曰汶，汶凡有五，北汶、嬴汶、柴汶、浯汶皆源别而流同。浯汶远在琅琊，阑入泰山郡域，近《志》因之而误。东樵正之，是矣。乃欲以小汶易嬴汶则非。考《泰安图志》，嬴汶与牟汶合，自莱芜县东北流，径县西南，至泰安县东北之故县镇，与出仙台岭水会，名曰大汶，亦曰堑汶。东樵以北汶为堑汶亦非。又西南流与石汶合，石汶者，环水也，又西南流与北汶合，北汶者，泮水也。《济水》篇《注》云半水出分水溪者是也。四汶共流而西南，小汶水会之。小汶出新泰县东北龙堂山，西流百二十里，入泰安县东南境，至县西南，径徂徕山南，故柴城北，而合于大汶。寻其川脉，即古柴汶之道。柴汶本出梁父县东，西流径菟裘城，又西流径梁父县故城，又西流径柴县故城，又西流径郕县北，又西流径阳关城南，而西合于汶水。今梁父县东之上源已绝，而下流仅至古柴城，即入于大汶，不能至阳关城。阳关城更在古柴城之西。然小汶之行甚远，其吐纳 水亦甚伙，傥古有是水，道元无容不详记之，此必沟通之以合于柴汶，其后水流既盛，而柴汶遂为所夺。大汶、小汶之名，皆起于后世，彼以合嬴、牟、北、石四汶，故名之曰大，此则专合柴汶，故名曰小。是五汶者，又并而为二，以出于大汶口，西历岗城坝，又西北历戴村坝入于大清河，即古济水之故道也。盖嬴、牟二汶，由东达西，横水也。北、石二汶，自南注北，直水也。柴汶出东北以注西南，亦横水也。五汶之名，不当去嬴，以郭《记》、李《志》皆先记之矣。道元不别出嬴汶者，以嬴为汶水发源经流也。郭《记》书中屡引之，而此独不从其说，未知何故？岂亦以其误数浯为不足据耶？予有《五汶考》五篇，辞多不载。守敬按：叶圭绶云，余按五汶之说，诸书不同。莱芜之嬴汶非嬴地，径无嬴城，惟原山之汶出
嬴地，径嬴城，则嬴汶即汶经流，故道元不之及。据郦《注》，五汶是牟汶、柴汶、北汶、石汶及经流也。李氏、胡氏并去石汶不数，何耶？《泰安府志图》以经流合天津河后，名堑汶，与胡氏所见《州志》又异。《齐乘》以经流为北汶，与郦《注》不合。至小汶，古人统于淄水内，乃柴汶别名，有柴汶，不得益以小汶也。浯汶，近《志》固误，然出壶山，非出高 山，见《汉志》。其水自入潍，不合东汶夫出太山谓之汶，东汶出小泰山，故亦得汶名，有峿山水入之，故又称峿汶。浯水，《汉志》、《水经注》皆不称汶，如《说文》说，则增一汶矣。出弗其之汶，本文明言入济，则弗其自是原山，或余四汶所出之异名，而高氏误称在朱虚东，郦氏驳之，最是。乃胡氏反据之以驳《淮南》，弗思甚矣。
又西南过蛇丘县南。
汶水又西，洸水出焉。朱洸作洗，《笺》曰：谢兆申云，洗当作洸。克家云，出焉当作注焉。赵云：按出字不误。《洙水注》云，洸水出东平阳，上承汶水。又云，洸水又东南流，注于洙水。则洸水所出者，汶水也，所注者，洙水，非汶水也。戴出改注。守敬按：赵氏此条最审，戴不从而从克家，何耶？会贞按：《洙水注》，洸水承汶水于刚县西，据此《注》，洸水先自汶水出，汶水后径刚县，则洸水出刚县之东，与彼篇不合。细审之，盖洸水出刚县东北，西南流径刚县西，两篇似异而实同也。参观自明。又西径蛇丘县南，守敬按：汉县属济北郡，后汉、魏、晋属济北国，宋为济北郡治，后魏属东济北郡。在今泰安县西南。县治铸乡故城。朱《笺》曰：宋本作冶铸乡。赵云：按非也。蛇丘县治铸乡故城，岂可改治为冶
乎？戴改治作有，删故字。会贞按：《续汉志》，蛇丘有铸乡城。戴所据。然此即本杜预为说，与上汶阳下县北有曲水亭一例，不得从《续汉志》臆改也。全本改治作有，盖亦为戴所惑。《春秋左传》，宣叔娶于铸。朱此下有是也二字，赵同，戴删。会贞按：襄二十三年文。《礼记 乐记》，周武王封帝尧之后于祝。郑《注》，祝或为铸。《吕览 慎大》篇，武王封黄帝之后于铸。异。[三八]杜预曰：济北蛇邱县所治铸乡城也。戴云：按《左传 集解》无铸乡城三字。会贞按：此《释例》小国地内文，戴氏偶失检耳。观《注》他处引《释例》，或作杜预《释地》，或作杜预《春秋释地》，此杜预下有脱文。[三九]
又西南过刚县北。朱刚讹作冈，下同。戴改。守敬按：汉县属泰山郡，后汉属济北国，魏属东平国，晋曰刚平，仍属东平国，宋省，后魏复置，属东平郡。在今宁阳县东北三十五里。
《地理志》：刚，故阐也。朱刚讹作乡。赵改冈云：《汉书 地理志》泰山郡刚，故阐。戴改刚。守敬按：《释例》鲁地内称，东平刚县西北阐乡城。疑此《注》引《汉志》脱刚字，乡字当在阐字下，今本《汉志》脱乡字。王莽更之曰柔也。戴删也字。赵云：按《地理志》本作刚县，故新莽以柔易称。应劭曰：《春秋经》书：齐人取讙及阐，会贞按：见哀八年，《左氏》及《公羊》、《谷梁》皆作讙。讙与酄通，《说文》作酄，引《春秋传》齐人来归酄，《汉志》颜《注》引应说亦作酄，此作讙，则郦氏改之。酄详下。今阐亭是也。朱脱今阐二字，赵并删亭字，戴增今阐二字。会贞按：《汉志 注》引应说，作今
阐亭是也。杜预《春秋释地》曰：阐在刚王校云：赵唯此作刚，疑传写误。县北会贞按：郦氏引《释例》，或作杜预《释地》，或作杜预《春秋释地》。考《释例》，阐，东平刚平县西北阐乡城，非郦氏所据。此乃杜《注》文，当止作杜预曰与他处一例。《春秋释地》四字，是后人所加。杜言刚、刚平、北、西北、岐出举北可以该西北、惟刚、刚平大异。《续汉志》作刚。《魏志 诸王传》，太和五年有刚殇公子勤。《晋志》作刚平，是魏、晋闲改刚为刚平，殆杜氏成书有先后之殊，故举县名不一乎？隐五年杜《注》称刚父，父字是衍文。刚城东有一小亭，今刚县治，会贞按：《地形志》，刚治刚城。俗人又谓之阐亭。朱阐讹作关，戴、赵改。京相璠曰：刚县西四十里有阐亭。未知孰是？会贞按：《洙水注》，洸水上承汶水于刚县西，阐亭东。是谓阐亭在刚县西，盖从京说。汶水又西，蛇水注之。水出县东北泰山守敬按：《一统志》，肥河在肥城县南，盖古蛇水。误。肥河乃下文之泌水，今有大会河，出肥城县东北，即蛇水也。西南流径汶阳之田，齐所侵也。守敬按：《公羊 庄十三年》，公会齐侯盟于柯。曹子手剑从之，曰，愿请汶阳之田。何休《注》，齐数侵鲁取邑，欲复鲁竟。《史记 孔子世家 集解》引服虔曰，郓、讙、龟阴三田，汶阳田也。而《元和志》云，汶阳城侧，土田沃壤，故鲁号汶阳之田。乃后起之说。自汶之北，平畅极目，僖公以赐季友。守敬按：左传 僖元年》，公赐季友汶阳之田。杜《注》，汶水北地。蛇水又西南径铸城西，《左传》所谓蛇渊
囿也。守敬按：《春秋 定十三年 经》书：筑蛇渊囿，无传。此《左传》当作《春秋》。故京相璠曰：今济北有蛇邱城，城下有水，鲁囿也，俗谓之浊须水，非矣。蛇水又西南径夏晖城南，《经》书：公会齐侯于下讙是也。守敬按：下文《春秋》二字及桓公三年四字，当在此句《经》书上。经无下字。今俗谓之夏晖城。守敬按：《续汉志》蛇丘有下讙亭，《春秋》杜《注》，蛇丘县西有下讙亭，《晋志》作下讙亭，误。俗谓之夏晖城，以音近至讹。在今肥城县东南。盖《春秋左传 桓公三年》，公子翚如齐，齐侯送姜氏于下讙，守敬按：今本《左传》作齐侯送姜氏，陆氏《释文》云，本或作送姜氏于讙，是陆氏以无于讙二字为正。厥后孔氏《正义》从之。唐《石经》以下，遂无有此二字者。惟日本古钞卷子本，有于讙二字。此《注》引作于下讙，按《经》文只作讙，杜《注》始以下讙释之，郦氏于《经》、《传》并增下字，为夏晖作证耳。余谓郦氏所据本，陆氏所称一本是，而无此二字者非也。盖古者《经》、《传》别行，如《传》无于讙二字，则不知送于何地？自合《经》、《传》后，则有删此二字之本。陆、孔以删本为正，遂沿讹至今。非礼也。朱也上衍是字，全同。赵又于是上增也字，云：《传》文曰非礼也，此落也字。戴删是字。世有夏晖之名矣。蛇水又西南入汶。守敬按：今大会河自肥城县东北，西南流至县东南，入汶水。汶水又西，沟水注之，水出东北马山，守敬按：格马山见《济水》篇，此脱格字，又或
省称马山。彼篇之宾溪水出山北，此沟水出山南，今肥城县东有小会河，世人犹名沟水河。西南流径棘亭南，守敬按：《释例》鲁地内称，济北蛇邱县北棘亭，或谓在今泰安县西南境，当在今肥城县东南。《春秋 成公三年 经》书：秋，叔孙侨如帅师围棘。《左传》曰：取汶阳之田，棘不服，围之。南去汶水八十里。守敬按：叶圭绶云：今马山去汶水尚无八十里，棘在马山南，似不能八十里，疑有误。又西南径遂城东。守敬按：下言遂城在蛇丘西北，在今肥城县南。《地理志》曰：蛇邱，遂乡，故遂国也。守敬按：《汉志》遂并作隧，颜《注》音遂。全祖望直以为俗本之讹。遂、虞后，见《左传》昭三年、八年。《春秋 庄公十三年》，齐灭遂而戍之者也。守敬按：见《左传》。京相璠曰：遂在蛇邱东北十里，杜预亦以为然。守敬按：杜《注》在县东北，《释例》小国地内同。然县东北无城以拟之，今城在蛇邱西北，盖杜预传疑之非也。守敬按：京与杜同，不得单斥杜，明有讹文，杜预当作京、杜。又西径下讙城西而入汶水。守敬按：今小会河自肥城县东，西南流至县，东南入汶水。汶水又西径春亭北，守敬按：今有春城，在宁阳县西北三十里汶水之阴。考古无春名，守敬按：《汉书 王子侯表》有春城侯允，东平炀王子。元始二年封。此春亭在东平东，当即允之所封。郦氏谓古无春名，偶失检耳。惟平陆县有崇阳亭，会贞按：《续汉志》，东平国有堂阳亭。刘《注》，故县，后省。但汉之堂阳县属巨
鹿郡，去此甚远，且后汉未省。相近惟泰山郡之富阳，省于后汉，富、堂形近，似刘氏所见《续汉志》作富阳。然考《地形志》任城郡、任城东阳平郡馆陶，并有唐阳城，盖在二县之交，与平陆近，唐、堂通用，城、亭通称，即《续汉志》之堂阳亭无疑，则作堂阳不误，且亦足证此文崇为堂之误。然是亭东去刚城四十里，朱脱亭字，戴、赵增。推朱作进，《笺》曰：一作推。戴、赵改。璠所《注》则符， 所未详也。赵云：按推璠所《注》，谓京相璠《春秋土地名》也。是《注》既不引其书，何为滥及乎？会贞按：赵谓璠所《注》为京相璠《春秋土地名》，是也。谓《注》不引其书则非。此乃指上刚县西四十里有阐亭之说也。郦意谓古止有唐阳亭，此则名春亭又疑是璠所云阐亭故言并所未详也。
又西南过东平章县南。朱脱东字，全以胡渭本增，戴、赵增同。
《地理志》曰：东平国，故梁也。守敬按：今本《汉志》作故梁国。钱大昕谓国字衍，以此《注》引无国字为是。全祖望云，东平本宋地，宋亡，齐得之，本不属梁，其属梁，自封彭越始。据《汉书 文三王传》梁为大国，北界泰山，则此梁地也。景帝中六年，朱中下衍和字，戴、赵删。别为济东国。武帝元鼎元年为大河郡，守敬按：《史记 诸侯王表》，景帝中六年，以梁孝王子彭离为济东王，武帝元鼎元年，国除，为大河郡。宣帝甘露二年为东平国，守敬按：《汉书 诸侯王表》宣帝甘露二年，立子宇为东平王。阎若璩曰，东平国治无盐，以《东平思王宇》及《翟方进传》知之。则国不在章。郦氏
盖因《经》称东平章县，遂于此 之也。王莽之有盐也。朱也上衍城字，戴、赵删。章县守敬按：汉县属东平国，后汉、魏因，晋省，在今东平州东七十许里。按《世本》，任姓之国也。守敬按：《左传 隐十一年 正义》、《急就篇 注》并引《世本》，章，任姓。《春秋》齐人降章者也，朱无《春秋》二字，戴同，赵增。守敬按：《春秋 庄三十年》文，章作鄣。杜《注》，纪附庸国。故城在无盐县东北五十里。朱城字讹在东字上，赵移于故字下。戴移，增县字。守敬按：杜《注》，无盐县东北有鄣城。无盐见下。汶水又西南，有泌水注之，水出肥成县东北原，朱讹作肥县东北自源。赵肥下增成字，自源，依全氏校改白原。戴增成字，删自字，源作原。守敬按：叶圭绶云，泌水即今康河，出肥城县东北。西南流径肥成县故城南。守敬按：汉县属泰山郡，后汉废，后魏复置，为东济北郡治。《地形志》，肥城治肥城。即今肥城县治。乐正子春谓其弟子曰：子适齐过肥，肥有君子焉。会贞按：《汉志》肥成颜《注》引应劭曰，肥子国。说者谓《汉志》肥累故肥子国，[四〇]以应劭为非。郦氏称乐正子春云云，想是旧闻为应劭所本，惟此事究无可考。左径句窳亭北，会贞按：《一统志》亭在今肥城县南，旧《志》今县东南凤皇山，即其地也。章帝元和二年，凤凰集肥城戴城改成。句窳亭，复其租而径泰山，即是亭也。会贞按：《后汉书 章帝纪》，元和二年二月己未，凤皇集肥城，辛未幸泰山，九月，诏凤皇所见亭、部，无出二年租赋。章怀《注》引《东观记》，凤皇见肥城句窳亭槐
树上。官刻《东观记》脱句字。泌水又西南径富城县故城西，戴城改成。守敬按：两《汉志》作成，《晋》、《后魏志》作城。汉县属东平国，后汉、魏、晋因，宋省，后魏复置，属东平郡。《地形志》，富城治富在今东平州东北。王莽之成富也。《笺》曰：旧本作城富。赵云：按《汉书 地理志》正作成字，何旧城，本之足云？其水又西南流注于汶。守敬按：今康河自肥城县东北，西南流至东平州东南，入汶水。汶水又西南径桃乡县故城西，守敬按：前汉县属泰山郡，后汉废，在今汶上县东北四十里。王莽之鄣亭也。世以此为鄣城，非，盖因巨赵作亡。新之故目耳。守敬按：《潜邱札记》曰，《水经注》汶水西南过桃乡县故城西，世所谓鄣城也。按汶上县东北四十里有桃城，在汶水南。东平州东七十里有鄣城，在汶水北。郦氏合而一之，非也。余谓郦氏本辨俗以桃城当鄣城之非，不知阎氏何以云然？非下当有也字。会贞按：《续汉志》无盐有章城，即此，而俗误以为章县城，故郦氏辨之。《地形志》，无盐有南鄣、北鄣城，盖以故县为北鄣城，以此为南鄣城也。
又西南过无盐县南，又西南过寿张县北，又西南至安民亭，入于济。守敬按：安民亭见《济水》篇，《经》所言乃汶水入济之故道。
汶水自桃乡四分，当其泒别之处，谓之四汶口。会贞按：即今戴村坝地，详见下。其左二水双流，西南至无盐县之郈乡城南，会贞按：《汉志》，无盐有郈乡。《释例》鲁地内称，无盐县东南郈乡亭，此言无盐之郈乡城，本杜为说，而别引《汉志》于下，盖杂采以示博。《地形志》，寿张有
邰城，邰乃郈之误。《括地志》，在郓州宿城县东三十二里。在今东平州东南四十里。郈昭伯之故邑也，祸起 鸡矣。朱郈昭伯讹作鲁叔孙昭伯，起讹作及。全云：郈昭伯以 鸡启祸，昭伯亡后，郈始归叔孙昭子，善长误矣。戴改后昭伯、改起。守敬按： 鸡事在《左传 昭二十五年》，善长何至以郈昭伯为鲁叔孙昭伯，此由传写之误无疑。原本当如戴氏所订。《春秋左传 定公十二年》，叔孙氏堕郈。今其城无南面。守敬按：郈城自汉已不立县，至北魏即有基址，未必尚存雉堞，道元盖据旧籍言之。汶水会贞按：谓左二水也。又西南径东平陆县故城北，守敬按：汉县属东平国，后汉、魏、晋因，宋曰平陆，属东平郡，后魏同。在今汶上县北。应劭曰：古厥国也。朱脱国字。赵据《汉志 注》引应说增，戴增同。今有厥亭。守敬按：《寰宇记》，中都县，汉为东平陆县，亦古之厥国地，今邑界有厥亭存。本应说。汶水又西径危山南，会贞按：《明史 地理志》，危山在东平州东北。《方舆纪要》，在州东北三十里。以此《注》考之，当在州东南，以 左二水及之， 右二水不及之也。世谓之龙山也。会贞按：《地形志》，无盐有龙山。沿俗称。《汉书》曰：朱作《汉书 五行志》曰。何氏曰：事在《宣元六王传》，非《五行志》也，善长误矣。戴改《汉书 宣元六王传》曰。守敬按：郦氏引《汉书》本文及《注》文甚详，当必检原书，断非凭记忆录入者。观郦氏他处引《汉书》皆不着篇名，此必只作《汉书》曰，后人不得所出，见其文似《五行志》而旁注之，又混入正文也。哀帝时，无盐危
山土自起，覆草，如驰道状，又瓠山石转立。守敬按：《名胜志》，瓠山圆而长，形似瓠，在今东平州北二十里。晋灼曰：《汉 注》作报山。全氏曰：八字《注》中《注》。赵云：按《汉志》，北海郡瓠县，师古曰，瓠即报字。而《宣元六王传》瓠山，晋灼曰，《汉 注》作报山。师古曰，报山，古作瓠字，为其形似瓠耳。又通而为狐。《地理志》河东狐讘之狐，《史》、《汉表》俱作瓠。徐广曰，音胡。《索隐》曰，即狐字，可证也。会贞按：自《汉 注》至四尺，皆《汉书 注》晋灼文，全氏未检《汉书 注》，以晋灼曰《汉 注》作报山八字为《注》中《注》，赵亦贸然从之，疏矣。山胁石一枚，朱作丈，《笺》曰：《汉书 注》作枚。戴、赵改。转侧起立，高九尺六寸，旁行一丈，广朱作高，《笺》曰：《汉书 注》作广。戴、赵改。四尺。戴云：按晋灼曰至此乃《注》文。此下又属《汉书》本文。东平王云及后谒，赵云：后谒下有错简。据全校移下。《汉书》石立宣帝起之表也十字于此。后谒下增曰字，改书作世。戴依移，增改同，又改表作象。会贞按：卢文昭《钟山札记》，《水经注》引《汉书》东平王云及后谒，自之石所祭，治石象瓠山立石，束倍草，并祠之。建平三年，息夫躬告之，王自杀，后谒弃市，国除《汉书》石立，宣帝起之表也。即如《汉书》所言石立宣帝起之表，亦是高尚等之语。今新校《水经注》移其文作东平王云及后谒曰汉世石立宣帝起之表也，是不独受诬于当日，而更受诬于后世矣。余谓此十字是《注》中《注》，与上晋灼同，故上又以《汉书》二字起文，当从旧本为是。自之石所祭，治石象报山立石，束倍草，并祠之。建平三年，息夫躬告之，王自杀，后谒弃市，国除。《汉书》石立，宣帝起之表也。汶水又
西合为一水，西南入茂都淀，戴淀作淀，下同。会贞按：淀与淀通。《禹贡锥指》，茂都淀即今南旺湖。《一统志》，湖在汶上县西南三十五里。淀，陂水之异名也。淀水西南出，会贞按：二水又自淀分出，此西南出者为南水，下西出者为北水。谓之巨野沟。又西南径致密城南。会贞按：《注》从《续汉志》作致密城，《元和志》作殷密城云，在中都县西三十九里。《旧唐志》同。《寰宇记》亦作殷密。《通鉴》后唐同光元年《注》两存之。[四一]《一统志》直以致密作殷密，为传写之误。《郡国志》曰：须昌县有致密城，会贞按：县见《济水》篇。古中都也，朱也讹作城，赵据吴本改，戴改同。会贞按：黄本作也。即夫子所宰之邑矣，制养生送死之节，长幼男女之礼，路不拾遗，器不雕伪矣。会贞按：《家语 相鲁》篇，孔子初仕为中都宰云云。巨野沟又西南入桓公河。会贞按：洪水又谓之桓公渎，详《济水》篇。此桓公河即桓公渎，下洪渎即洪水。郦氏故意错出耳。北水西出淀，谓之巨良水，朱巨作臣，《笺》曰：一作巨。戴、赵改。西南径致密城北，西南流注洪渎。次一汶，会贞按：对上左二水言，则此次一汶及下右一汶乃右二水也。次一汶为右二水之南水，右一汶为右二水之北水。西径郈亭北，会贞按：即郈乡城，犹《济水篇》阚乡城亦称阚亭也。又西至寿张故城东，潴为泽渚。朱潴讹作遂，全同作遂，赵改径，戴改潴。会贞按：泽渚在今东平州东。初平三年，曹公击黄巾于寿张东，鲍信战死于此。会贞按：见《魏志 武帝纪》。其
右一汶，西流径无盐县之故城南，守敬按：汉县为东平国治，后汉因，魏、晋属东平国，宋为东平郡治，后魏因。《地形志》，无盐有无盐城，在今东平州东二十里。旧宿国也。守敬按：《续汉志》，无盐本宿国，任姓。齐宣后之故邑，所谓无盐丑女也。守敬按：《列女传》六，锺离春者，齐无盐邑之女，极丑。宣王 其言，立为后，齐国大安。汉武帝元朔四年，封城阳共王子刘庆为东平侯，即此邑也。守敬按：见《汉书 王子侯表》。全据此《注》谓《表》曰东海为误。王莽更名之曰有盐亭。汶水又西径郈乡城北，朱郈讹作洽，下同。戴、赵改。又北讹作南，戴、赵同。会贞按：据下引《汉志》无盐有郈乡，则作郈是。惟杜预言，郈在无盐东南。此 右一汶西流，先径无盐，后径郈乡城与杜说异。如谓别有一洽乡城，究无解于下引《汉志》文也。或今本径无盐云云一段，与郈乡城云云一段，先后倒置乎？又郈乡城即郈亭，上次一汶在南，既径郈亭北，此右一汶在北，安得反径郈乡城南？则南字的是北之误，今订。《地理志》朱有曰字，戴、赵删。所谓无盐有郈乡者也。汶水西南流，径寿张县故城北，《春秋》之良县也。县有寿聚，汉曰寿良。守敬按：《春秋》以下三句，本《续汉志》，《春秋》曰良。此良无考。《左传 昭十三年》，晋侯将会吴于良。[《沂水注》引之]。杜《注》，下邳有良城县。哀十五年，楚伐吴，陈侯使公孙贞子吊焉，及良而卒。亦即良城县，则良不得在寿张。或谓《史记 梁孝王》北猎良山，县得名盖以此。《志》有堂聚，堂为寿之误，当以此正之。应
劭曰：世祖叔父名良，朱父讹作母。赵改云：即赵孝王也。《后汉书》校。戴改同。守敬按：《后汉书 宗室四王传》，赵孝王良，字次伯，光武之叔父。光武少孤，良抚循甚笃。全、戴改同。故光武改曰寿张也。守敬按：《汉志》颜《注》引应说作故曰寿张，误。建武十五年，戴以五为讹，改作二。守敬按：《后汉书 樊宏传》是十二年。世祖封樊宏为侯国。汶水又西南，长直沟水注之。水出须昌城东北谷阳山，守敬按：山当在今东平州西北。南径须昌城东，又南，漆沟水注焉。水出无盐城东北五里阜山下，西径无盐县故城北。水侧有东平宪王仓冢。碑阙存焉赵据《后汉书》校改仓作苍。守敬按：苍、仓古字通。此碑欧、赵皆不著录，洪但载郦说，盖已佚。元和二年朱二讹作三，赵据《后汉书 章帝纪》校改，戴改同。守敬按：事见《后汉书 光武十王传》，作三年，此沿其误。《后汉纪》在二年，与《章帝纪》同。章帝幸东平，祀以太牢，亲拜祠坐，赐御剑于陵前。其水又西流注长直沟，沟水奇分为二：一水西径须昌城南入济，朱讹作浦，下同。赵改泲，戴改济。一水南流注于汶。会贞按：长直沟在今东平州北，漆沟在州西。《注》言沟水奇分为二，谓长直沟、漆沟互相绝也。一水西径须昌城南入济者，漆沟也。一水南流注汶者，长直沟也。汶水又西流入济，守敬按：今汶水自莱芜县西南流，径泰安县、肥城县、宁阳县，至戴村坝皆故道，以下旧径东平州入济，合流以注于海，此禹 也。至明永乐九年，筑戴村坝汶水，尽出南旺以资运，
而安山入济之故道，填淤久矣。[四二]故《淮南子》曰：汶出弗其，西流合济。朱作浦，《笺》曰：今《淮南子》云，汶出弗其，流合于济。全、赵改泲，戴改济。高诱云：弗其，山名，在朱虚县东。余按诱说是，乃东汶，守敬按：篇首已载之，此复申辨之。赵氏于篇首反以朱虚东汶驳郦氏岂未读此耶？非《经》所谓入济者也，盖其误证耳。
校记
　[一]　「引《注》作蒗荡」　按：标点本《通鉴》作「浪荡」，不作「蒗荡」。
　[二]　「《索隐》引故《耆旧传》」　按：检《史记 索隐》原文云：「高阳，乡名也。故《耆旧传》云：『食其，高阳乡人』。」小司马解《史 传》与《耆旧传（陈留）》有无「乡」字异同之故，首出「高阳，乡名也」，接明《耆旧传》所以有「乡」字，非误增也。故字杨《疏》不必引，宜删。
　[三]　「《文选 张士然〈求为诸孙置守冢人表〉》，成汤革夏而封 」　按：原文《文选》篇名为「刘越石《劝进表》杨氏误记。《文选 劝进表》无此文，然刘文在三十七卷末，而继之者为在三十八卷首之《张士然为吴令谢询求为诸孙置守冢人表》，其起句即：「臣闻成汤革夏而封 ，武王入殷而建宋。」杨氏匆匆未遑覆校。今订改。
　[四]　「盖光横声相近，习传之，非也」　按：杨《疏》引《汉书》建始三年如淳《注》横音光，是也。《书 尧典》横被四表，郑康成以「光被四表」作「光耀及四海之外」释之。然《汉书 王莽传》莽奏文已
作「横被」。《后汉书 冯异传》，张平子《西都赋》亦作「横被」。郦氏以为光横声相近，横门世称光门，其故在焉。如淳直音横曰光，不烦言而解。横被四表与格于上下，一纵一横，相对为文，自胜于郑氏望文生义。范《书方 术传》「关东觥觥郭子横」，横与觥为韵，亦一旁证。
　[五]　「《类聚》六十三引《太康地记》作二十里」　按：今汪校本作「十二里」。
　[六]　「杜《注》南里，宋城内里名」　按：孔氏《正义》云：「《传》称华氏居卢门以南里叛，宋城旧邸及桑林之门而守之。」知此南里是宋城之内里居。
　[七]　「司马彪《郡国志》……谓之蠡台」　按：《郡国志》文但有睢阳县有卢门亭一句。城内有高台至谓之蠡台，则《水经注》文。标点本《通鉴 晋记》二十一永和九年胡《注》连引之。城内或司马彪《郡国志》上脱「《水经注》」三字。
　[八]　「朱《笺》曰」　按：「朱」下原有「孟作西」，南京图书馆藏 本朱《笺》仍作「孟」不作「西」。今删「孟作西」三字。《书钞》此卷再引《阙子》文。
　[九]　「石门见《济水注》一 桓温事」　按：「一」下原有「小一字」，今删。此语乍视之殊费解，细玩《济水注》一始抄书者之无知。原文当是「石门见《济水注》一 桓温事」，钞胥草率不遵体例，《济水注》一之「一」字，全书《疏》自变量字作小字，而误书大字，复核时批：「小一字」，竟混为《疏》语阑入。《疏》云见《济水注》一 桓温事者，意为此文石门指《济水注》一中「济水又东合荥渎」下之荥口石门。郦《注》于荥口石门一节 桓温北伐将通之不果而还，即此篇《注》中开
石门以通水运之石门，而非汉建宁四年立之河阴石门。荥口石门在汉阳嘉三年立。今此影印《疏》稿为非杨、熊二氏手稿，此亦一证也。
　[一〇]「梁王与邹、枚、司马相如之徒，极游于其上」　按：《疏》引谢惠连《雪赋》语为证，似不谛。《文选》李《注》梁王不悦数语云：「此假主客以为辞也。」似不如用《元和志》八平台条之「与邹枚相如之徒并游其上，即此也。」
　[一一]「《初学记》二……引稍略」　按：《初学记》引作「京房妖占曰：大雾君迷惑，云雾四起，则时多隐士。」不全同。又《后汉书 郎顗传》：「得贤而不用，犹久阴而不雨也。」惠栋《补注》作京房易飞候，文全同。
　[一二]「乃全氏身后袭戴之据」　按：「身后」，不辞。既谓是全氏逝后，刻书者以戴校改全书，则与全氏何涉。于理当云「刻书者袭之据」，方符事实，何必归狱于已死之全氏乎？凡此不止一处，但于此发之，不一一作校记。邹鲁龈龈，文人之习，不足为老吏断狱也。（此句原文今据台北本删。）
　[一三]「《汉表》曰，邳离，属朱虚」　按：《汉表》，「路博德封邳离侯」，《史表》则作「符离侯」。《史表》云：「将重会期首虏二千七百人功侯。」《索隐》云：「将字上属，重者再也。会期言再赴期。」《汉表》作「得重会期虏首万二千七百人侯」。师古云：「得重，得辎重也。会期，不失期也。」今按两《表》有异，解亦不同。文当从《史表》，解当从师古，《索隐》误。将重者为骠骑将军大军将辎重也，会期，军行不后期也，又获匈奴首虏，以此功封侯。《去病传》云「去病骑兵车重与大将军军
等而亡裨将」，则博德未将重。《汉书》将作得，《去病传》云「取食于敌，卓行殊远而粮不绝」，则作得重是也。
　[一四]「是时，宣平侯张偃孙改封睢陵」　按：「改」原作「故」，今改「改」，又《要删》卷二十四有校语，盖引梁氏《史记志疑》，而误夺张偃孙之「孙」字，《疏》订正补「孙」字是。
　[一五]「考《史记 河渠书》河 瓠子，《集解》瓒曰，所 河名」　按：检《河渠书》河 于瓠子下无瓒说，不知熊氏何所据？
　[一六]「郭昌，《史记》、《汉书》附《卫青传》，时为将军」　按：《汉书 武帝纪》元封二年秋，遣将军郭昌，中郎将卫广发巴蜀兵平西南夷未服者，以为益州郡，故杨云时昌将军。
　[一七]「闾殚为河……虑以音同借用」　按：《史记 河渠书 集解》：「骃谓州闾尽为河。」如淳曰：「殚，尽也。」（此句今据台北本删。）
　[一八]「鱼沸郁兮柏冬日」　按：《汉书 沟洫志》颜《注》引孟康说「迫冬日乃止」。师古曰：「柏读与迫间。柏即迫」。
　[一九]「隤竹林兮楗石菑」　按：朱《笺》本作「竹林」，当倒互作「林竹」，沈炳巽本不误。《汉书 沟洫志》师古《注》曰：「隤林竹者，即上所说『下淇园之竹以为楗』也。」当从，今乙。《河渠书》亦作「林竹」。
　[二〇]「赵云：按《寰宇记》卫南县东北七十里土山村，即古帝丘，卫成公迁于此」　按：《寰宇记》五十
七卫南县下无此文。《明一统志》卷四大名府古迹帝丘城下云：「在滑县东北七十里土山村，春秋时，卫成公迁于此。」
　[二一]「《春秋》杜《注》……《春秋 僖公十三年》夏，会于咸……此《经》文，夏上当有《经》书二字」按：僖公至于咸是《左传》文，非《经》文，杨氏未细检《经》、《传》，故误，「《经》书」二字不当有。
　[二二]「《墨子》以为尧堂高三尺，土阶三等……而《史记 太史公自序》引之」　按：见太史公谈之论六家要旨。小司马《索隐》谓引《韩子》之文，盖指韩非《五蠹》，但韩文无堂高二句，而司马谈言墨家引之。杨氏是也。
　[二三]「而《索隐》引应劭云，武王封弟季载于成」　按：小司马《索隐》引应劭说而曰：「应仲远误云季载封耳。」是已明其误，郦未见及。
　[二四]「《诗 疏》云」　按：吴陆玑《毛诗草木鸟兽虫鱼疏》有此，《诗 秦风 晨风 疏》引之。
　[二五]「介于其库」　按：此下书手钞脱十一字：「登其城， 而取之者也」，今订补。
　[二六]「城在今郓城县西」　按：《史记 张仪传 正义》云：「故城在曹州乘氏县西北三十七里。」《括地志》同。《疏》本《清一统志》百四十四。（原无「县」字，「西」下有「北」，今据台北本改。）
　[二七]「赵云：按此十一字《注》中注」　按：《注》引张仪语，非《注》中《注》也。盖引张仪此语，而易「关」之字为「开」从徐广说者，所以说明上文苏秦语「径于亢父之险」，即接之以「东之亢父则其道矣」，明当作「开」。若作「关」，则如《索隐》所云「大关天下匈则他国不得动」，以「其地秦、
晋、齐、楚之交道也」。赵未会郦氏旨。
　[二八]「《春秋 隐公五年》……守敬按《左传》文」　按：杨《疏》凡见于《经》者曰「《经》书」，此但见于《左传》，当补「传」字，今订。
　[二九]「冬，会齐侯盟于柯」　按：「会」原作「及」，及字误，《春秋经》文作「会齐侯盟于柯」，今订改「会」。
　[三〇]「又《史记 世家》」　按：当云「《史记 齐悼惠王世家》」，赵不宜省「齐悼惠王」四字，当补。
  </div>
  <div class="pagination">
   <a href="水经注疏_page47.html">
    上一页
   </a>
   <span>
    ...
   </span>
   <a href="水经注疏_page43.html">
    43
   </a>
   <a href="水经注疏_page44.html">
    44
   </a>
   <a href="水经注疏_page45.html">
    45
   </a>
   <a href="水经注疏_page46.html">
    46
   </a>
   <a href="水经注疏_page47.html">
    47
   </a>
   <span class="current-page">
    48
   </span>
   <a href="水经注疏_page49.html">
    49
   </a>
   <a href="水经注疏_page50.html">
    50
   </a>
   <a href="水经注疏_page51.html">
    51
   </a>
   <a href="水经注疏_page52.html">
    52
   </a>
   <a href="水经注疏_page53.html">
    53
   </a>
   <span>
    ...
   </span>
   <a href="水经注疏_page49.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
