<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 606 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 606 页/共 698 页</h1>
    <div class="content">
钦定日下旧闻考卷一百十八至二十 

 

详校官庶吉士臣范逢恩 

检讨臣德生覆勘 

 

总校官进士臣程嘉谟 

校对官进士臣单可璂 

誊录监生臣黄珩 

 

钦定四库全书 

钦定日下旧闻考卷一百十八 

京畿香河县 

 

原香河县在府东西一百二十里明一统志臣等谨按香河县明洪武间省入漷县十三年复置属顺 
天府本朝因之增县东西距四十五里南北距五十五里东至宝坻县界三十里西至通州界十五里 
南至武清县界二十五里北至三河县界三十里东南至武清县雀黄口营七十里西南至武清县治 
六十里东北至蓟州界九十里西北至通州治七十里大清一统志原在漕河之东八里漕河图志原 
香河本武清县之孙村辽于新仓置榷盐院居民聚集因分武清潞县置辽史增清泰三年晋祖以辽 
主有援立之劳遂以山前后十六州遗辽改为燕京因置新仓镇其后居民渐聚成井肆遂于武清北 
鄙孙村度地之宜分武清潞县三河之民置香河县仍以新仓镇隶焉新建宝坻县记臣等谨按辽之 
新仓镇即今宝坻县城也在香河县东六十里金大定十二年始即其地置县辽时宝坻境地亦属香 
河增辽分武清三河潞县三邑于孙村置县县东南滨水多生芰荷夏秋之间其香馥郁因名香河图 
经志书补宣和四年更香河县名清化宋史地理志臣等谨按宋更县名后不四年即入于金故清化 
之名志沿革者　不及之增邑疆域本广自金大定十二年设宝坻县割邑以东地始狭香河县志原 
辽属析津府金初属大兴府承安三年属盈州元初属大兴府至元十三年置漷州遂割以来属洪武 
元年属漷州今隶北平府清类天文分野之书补宣和七年十二月 哩布陷清化县坏盐场时宣抚使 
蔡靖与运使吕颐浩李兴权修葺城隍固结人心以为守御之备使银牌使奏朝廷大臣谓郊祀在迩 
匿其奏不以闻北盟会编原宋褧香河偶成朔风初定晓霜晴独坐寒厅日转楹怪得无人来诉讼羽 
林猎骑尽还营燕石集原县旧为土城正德二年始易以砖嘉靖四十二年知县事范经増髙之城门 
四东曰淑阳南曰永明西曰迎恩北曰拱极香河县志臣等谨按县城于乾隆三十二年重修南门额 
改曰永清余仍旧原县治在城之西儒学在县治之东洪武四年知县韩琚所建也香河县志增文庙 
在西街旧偪近市万历二十年知县陈増美议更之至次年春大兴土木视前湫隘焕然闳深矣同上 
臣等谨按县治儒学俱在城之西明邑令陈増美重修儒学记载县志本朝康熙八年邑令邱应登重 
修有通政使司通政使邑人袁懋德碑记增射圃在儒学东洪武五年创筑图经志书臣等谨按射圃 
久废增白潞河在城西八里南流经武清县境至小直沽入于海图经志书臣等谨按白潞河即运河 
也自邑之西北与通州接壤处流入境至武清县界出境小直沽今隶天津增骆驼港在县北八里源 
自三河县之兔儿山流经县界入白河名胜志臣等谨按县北有前骆驼港距城十里后骆驼港距城 
十四里三河之兔儿山在港西北原扳罾口河源自通州之孤山麓流经县西入于白河名胜志臣等 
谨按扳罾口在县西十里运河之旁每夏秋水涨通州以南之水皆汇于窝头河至扳罾口入运河非 


孤山之麓别有泉源也增苍头河在城西北二十里香河县志臣等谨按苍头河今名窝头河伏秋之 
交通州烟郊以南之水皆汇于窝头分为二支一支南流入扳罾口运河一支东流至吴村汇于百家 
湾蒲石河等处经七里庄入宝坻界雍正四年世宗宪皇帝命王大臣相度疏浚窝头河起县境之百 
家湾至宝坻之八门城计长九十五里原嘉靖十四年十一月香河县郭家庄自开新河一道长一百 
七十丈阔五十一丈有奇较旧河近十余里有司以闻命祭告河神明世宗实录臣等谨按郭家庄在 
县西北八十二里距运河北岸不远明嘉靖中自开新河一道今湮原百家湾在县北其水无源四时 
不竭相传有居人百家沦没于此风雨昏晦尚闻鸡犬之声长安客话增百家湾形如半璧深不可测 
夜晴月照万顷潆波明万厯壬午知县王访种红白莲勒碑铭镌诗词以志其胜香河县志增蒲石河 
在城东下流至宝坻县入于海图经志书臣等谨按蒲石河在城东十五里又名蒲池河上承百家湾 
见各庄骆驼港三处水下入牛家港达宝坻境原香河县境南有大龙湾小龙湾二水夏秋始合流经 
宝坻县界入七里海相传辽时海运故道长安客话臣等谨按大龙湾今名青龙湾在城南四十里小 
龙湾在城南四十五里雍正八年奉旨开青龙湾引河自县治南中营庄历宝坻境直达宁河之宁车 
沽计长九十里境内之水藉以宣泄七里海今在宁河县境原至元十一年十一月以香河荒地千顷 
置中卫屯元史臣等谨按元时中卫屯今废原营州前屯卫在香河县治东本在旧大宁卫境永乐元 
年移于此方舆纪要臣等谨按明时卫署久废今城内东北隅尚有前卫后卫地名原隆安寺在县治 
东明成化中重修有礼部郎中直文渊阁关西倪让碑中书舎人直文渊阁广昌王礼书香河县志臣 
等谨按隆安寺在城西俗名东大寺以其在县治之东故得此名也寺渐就颓圯明时倪让碑尚存增 
灵塔在隆安寺方丈塔废仅存铭石髙四五尺许八角阔径尺元时僧定仁塔也香河县志原元大都 
路香河县坊市西道院仁公塔记略师讳定仁淑阳人俗姓陈氏幼出家礼隆安为师得法于幽居道 
人至元七年八月示寂大德三年八月比邱僧定书丹同上增县治西隆兴寺前塔髙十余丈建自元 
时圮于明嘉靖间仅存遗址至万历壬子知县徐一鸣垒石髙之以为文笔峰同上臣等谨按隆兴寺 
在城西北隅俗名西大寺寺及塔俱渐颓废明时邑教谕马如龙重修碑记万历四十年立今尚存原 
铁佛堂在县东南十六里香河县志原香河铁佛寺旧有铁佛像髙丈余元至正中佛见梦于僧曰吾 
縁法不当住此将辞汝去僧以铁锁锁佛臂一夕竟移去东光寺独所锁臂存至今为寺供养燕山丛 
录原香城塔在县南二十里香河县志臣等谨按香城塔今尚存髙五丈余塔之左有寺曰栖隠寺内 
有康熙六十一年住持僧德意重修碑记称寺与塔系辽时建未知何据也 

 

钦定日下旧闻考卷一百十八 


钦定四库全书 

钦定日下旧闻考卷一百十九 

京畿霸州一 

 

原霸州在府南二百一十里明一统志臣等谨按霸州明属顺天府本朝因之在府南一百八十里增 
东西距一百八十里南北距四十里东至天津府静海县界一百里西至保定府新城县界十八里南 
至保定县界十五里北至固安县界二十五里东南至文安县治六十里西南至保定府雄县治九十 
里东北至永清县治五十里西北至涿州治一百二十里大清一统志原霸州本秦上谷郡地太平寰 
宇记原汉属渤海郡后汉属广阳国河间郡晋属章武国后属河间燕郡舆地广记原后魏属章武郡 
</div>
    <div class="pagination">
<a href="钦定日下旧闻考_page605.html">上一页</a><span>...</span><a href="钦定日下旧闻考_page601.html">601</a><a href="钦定日下旧闻考_page602.html">602</a><a href="钦定日下旧闻考_page603.html">603</a><a href="钦定日下旧闻考_page604.html">604</a><a href="钦定日下旧闻考_page605.html">605</a><span class="current-page">606</span><a href="钦定日下旧闻考_page607.html">607</a><a href="钦定日下旧闻考_page608.html">608</a><a href="钦定日下旧闻考_page609.html">609</a><a href="钦定日下旧闻考_page610.html">610</a><a href="钦定日下旧闻考_page611.html">611</a><span>...</span><a href="钦定日下旧闻考_page607.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
