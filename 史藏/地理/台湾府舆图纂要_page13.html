<!DOCTYPE html>
<html>
<head>
    <meta charset="UTF-8">
    <title>台湾府舆图纂要 - 第 13 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾府舆图纂要 - 第 13 页/共 43 页</h1>
    <div class="content">
　　北路副将，驻防彰化县治；统辖本标二营官兵。

　　中营都司一员，兼管中军事。千总二员，一员随防县治、一员分防葫芦墩。把总四员，递年轮防南北投、燕雾、寓鳌头、许厝埔。外委九员，一员随防县治，八员递年轮防大墩、八卦山、嵌顶、大里杙、四张犁、二林、东螺、内木栅。额外外委五员，三员随防县治，二员轮防触口、大肚。马步战守兵一千二百二十四名，以六百名随防县治、五名抵塘、四十名分防八卦山、四十名分防□□、八十九名分防南北投、三十五名分防燕雾、五十名分防嵌顶、五十名分防大里杙、□十五名分防葫芦墩、三十名分防四张犁、三十名分防触口、二十五名分防寓鳌头、十五名分防大肚、十五名分防二林、十名分防东螺、十名分防内木栅、六十名分防许厝埔等汛，以三十五名分防沙辘、溪口寮、大武郡、枋桥头、赤涂崎、燕雾等塘。

　　北路右营游击，驻防淡水竹堑城；管辖本营官兵。守备一员，驻防大甲。千总三员，一员随防堑城、一员随防大甲、一员分防后垄。把总六员，一员随防大甲，五员分防大安港口、铜锣湾、中港、杨梅坜、桃仔园。外委九员，二员随防堑城，二员随防大甲、中港，五员分防吞霄、白沙墩、加志阁、斗换枰、南嵌。额外外委三员，二员随防堑城、一员分防海口。马步战守兵一千零一十六名，以二百八十八名随防堑城、二百名分防大甲、七十四名分防大安海口、三十名分防吞霄、十名分防白沙墩、五十三名分防后垄、三十八名分防加志阁、六十名分防铜锣湾、五十八名分防中港、四十八名分防斗换枰、十二名分防海口、六十七名分防杨梅坜、二十五名分防桃仔园、三十六名分防南嵌等汛，以六十五名分防大甲、猫盂、香山等塘。

　　艋舺营水师参将，驻防艋舺；管转水陆守备二员并兰营官兵。

　　中军陆路守备一员，随防艋舺。千总一员，轮防大鸡笼。把总二员，一员随防艋舺、一员轮防三貂港。外委五员，随防艋舺，轮防海山口、水返脚、三瓜仔、马鋉。额外外委二员，随防艋舺。马步战守兵七百名，以三百一十五名随防艋舺、九十名分防海山口、三十五名分防水返脚、一十名分防三瓜仔、三十名分防三貂港、一百五十名分防大鸡笼、四十名分防马鋉等汛，以三十名分防龟仑岭、暖暖、灿光寮等塘。

　　艋舺营水师守备，驻防沪尾炮台；管辖水师官兵。千总一员，协防沪尾。把总二员，随防沪尾，轮防金包里。外委四员，递年轮防炮台、石门、八里坌、金包里。额外外委三员，随防。战守兵七百名，以五百八十名随防沪尾、三十名分防石门、五十名分防金包里、三十名分防八里坌等汛，以十名分防北港、小鸡笼等塘。

　　噶玛兰营都司，驻防五围城汛；管辖本营官兵。守备一员，驻防头围。千总二员，随防五围，轮防嶐嶐岭。把总二员，分防溪洲、苏澳。外委四员，二员随防五围，二员轮防头围、北关。额外三员，二员随防五围、一员分防加礼远港。战守兵六百九十五名，以三百六十名随防五围、四十名分防溪洲、三十名分防加礼远港、五十名分防苏澳、一百名分防头围、四十名分防北关、五十名分防嶐嶐岭等汛，以二十五名分防三围、炮台等塘。

　　台湾水师协副将，驻防安平；管辖本标三营汛水师官兵。

　　中营游击，驻防安平；管辖本营水师官兵兼管中军事。守备一员，随防安平。千总二员，一员随防安平、一员轮防鹿耳门。把总四员，二员随防安平，二员轮防鹿耳门、蚊港。经制外委千总二员、经制外委把总三员，端防各汛塘。额外三员。战守兵七百七十三名，以六百二十八名备配船巡哨逻军局添防等项、二十名轮防鹿耳门、五十名分防大港、三十名分防蚊港等汛，以四十五名分防鲲身、喜树仔、茄藤仔、鲲身头、蛲港、南鲲、北门屿、马沙沟、青鲲身等塘。

　　台协左营游击，驻防鹿港涂城，管辖本营水师官兵。中军守备一员，驻防嘉属笨港口。千总二员、把总四员、外委六员、额外二员，协防水里、海丰，端防王功港口、新店，配防三林。战守兵七百三十四名，以四百零四名分配哨船并随防鹿港、二十名分防水里、四十名分防王功港口、二十名分防三林、二十名分防海丰、一百八十名分防嘉属笨港、二十名分防新店等汛，以二十名分防猴树、嘉属番仔挖、鲢仔挖等塘。

　　台协右营都司，驻防安平；管辖本标水师官兵。中军守备一员，随防安平。千总二员，一员随防安平、一员轮防鹿耳门。把总四员、外委五员、额外三员，分防打鼓、东港。战守兵七百七十三名，以六百二十八名随防安平、三十名分防鹿耳门、三十名分防打鼓、三十名分防东港等汛，以五十五名分防蛲港、赤嵌、万丹仔、旗后、大林蒲、西溪、下淡水、茄藤、放索、大昆麓等塘。

　　澎湖水师协副将，驻防澎湖妈宫；管辖本标左、右营水师官兵。

　　澎湖左营游击，驻防妈宫；管辖本营水师官兵兼管中军事。中军守备一员，随防妈宫。千总二员、把总四员，轮防妈宫、将军澳。外委六员、额外三员，随防。战守兵九百一十九名，以五百八十四名随防妈宫看守炮位轮流巡防分配哨船、二十八名分防妈宫新城、二十八名分防新城东港口、五十名分防妈祖宫港口、五十八名分防将军澳、二十八分防挽门屿、二十八分防水埯澳、四十五名分防嵵里澳、四十名分防文良港、十名分防风柜尾等汛、二十名分防澎湖厅库。

　　澎湖右营游击，驻防妈宫；管辖本营水师官兵。中军守备一员，随防妈宫。千总二员，轮防妈宫、新城、西屿头。把总四员，随防妈宫，轮防妈宫港口、北山澳。外委六员、额外三员，随防。战守兵九百一十九名，以五百二十名随防妈宫看守炮位轮流巡防分配哨船、二十八名分防妈宫新城、二十八名分防新城西港口、五十名分防妈宫港口、七十八名分防西屿内堑、六十五名分防外堑、三十名分防小门、五十名分防北山、五十名分防吉贝等汛、二十名分防澎湖厅库。

　　右台、澎水陆一十七营，内水师战守兵四千八百零八名、陆路马步战守兵九千六百九十六名，共兵一万四千五百零四名。

　　屯番

　　南路屯千总一员，统辖台、凤二属三屯弁丁；南路屯把总一员，兼辖台、凤二属三屯弁丁。台属新港屯外委一员、屯丁三百九十六名（原设三百名。道光十五年，划嘉属四保归台邑管辖；萧垄屯九十六名原住芒仔茫等社，亦归台辖）；凤属放索屯外委一员、屯丁四百名；凤属搭楼屯外委一员、屯丁三百名。

　　北路屯千总一员，统辖嘉、彰、淡三属九屯弁丁。北路屯把总一员，兼辖嘉、彰二属东、萧、柴三屯弁丁；北路屯把总一员，兼辖淡、彰二属麻、阿、北三屯弁丁；北路屯把总一员，兼辖淡属竹、日、武三屯弁丁。嘉属萧垄屯外委一员、屯丁二百零四名；嘉属柴里屯外委一员、屯丁三百名；彰属东螺屯外委一员、屯丁四百名；彰属阿里史屯外委一员、屯丁三百名；彰属北投屯外委一员、屯丁三百名；淡属麻薯屯外委一员、屯丁四百名；淡属竹堑屯外委一员、屯丁四百名；淡属日北屯外委一员、屯丁三百名；淡属武朥湾屯外委一员、屯丁三百名。

　　查番屯起于乾隆五十三年。大将军福公削平台乱，以社番随军着绩，议照四川屯练之例，挑募番丁四千名，南北二路分为十二屯。将内山界外丈溢田园归屯纳租，由地方官征收，按照二、八两月支放口粮；仍给未垦埔地，以为自耕瞻养。旋改议：着理番同知会同监放造报。拔补员缺，南由台防同知、北由鹿港同知出具考语，送台湾道考验。自来地方有事，无不令其冲锋御敌；近且赴内地随讨发贼，诚悫亦属可靠。

　　道里

　　台湾府出小南门五里至赤竹仔、五里至营盘仔、三里至二层行溪（凤山界）、七里至大湖、十里至二滥（即鲫鱼潭铺）、十里至阿公店、十里至小店塘（俗呼桥仔头）、十里至楠仔坑、十里至大众庙、十里入凤山县北门，计八十里。

　　凤山县东门十里至芎蕉脚、十里至新园、十里至东港、十里至林仔边、十里至茄苳脚、十里至枋寮、十五里至加洛堂，迄琅峤逼近傀儡番界。琅峤在凤山极南，距县百四十里；至沙马矶，又二百余里。

　　台湾府北出镇海门三里至柴头港、二里至漯仔底、二里至洲仔尾、三里至三嵌店、五里至看西、五里至木栅塘、三里至洪卯官、四里至拍土垄、三里至曾文溪（嘉义界）、十五里至茅港尾、五里至查亩营、六里至急水溪、七里至铁线桥、七里至下茄苳、五里至上茄苳、七里至八奖溪、六里至水窟头、十二里入嘉义城，计程一百里。

　　嘉义〔县〕出北拱极门五里至埤仔头、七里至打猫、三里至三迭溪、五里至大莆林、五里至打猫北保、五里至他里雾、五里至菁仔园、五里至虎尾溪塘（彰化界）、五里至鹿场、五里至西螺、十里至东螺、五里至茉莉庄、五里至关帝庙、五里至大莆心、五里至巩固桥（员林站）、五里至燕雾保、五里至茄苳脚、五里至五里口庄、五里入彰县南门，计一百里。

　　彰化县出北门十里至大肚街、十里至龙目井、五里至沙辘、五里至牛骂头（即寓鳌头）、八里至青埔、二里至大甲溪南岸（淡水交界）、五里至大甲、十五里至房里、五里至猫盂铺、十里至吞霄、十里至白沙墩汛、二十里至后垄、十五里至中港、十里至老衢崎、七里至香山塘、八里入淡水厅歌熏门，计一百四十五里。

　　淡水〔厅〕北出拱宸门十二里至凤山崎、十里至大湖口、十五里至杨梅坜、十八里至中坜、二十里至桃仔园、十里至龟仑岭顶、十五里至海山口、十里至艋舺、十里至锡口（由艋舺转西至关渡十五里、关渡至海口十五里）、十五里至水返脚、二十五里至暖暖（由暖暖转西北过狮球岭至大鸡笼街五里）、三十里至三貂岭脚（东向五里至岭顶）、东南向二十里至顶双溪、二十五里至远望坑（淡、兰交界），计二百四十里。

　　噶玛兰厅远望坑三里至嶐嶐汛、十里至草岭脚、二里至草岭头、五里至大里简、五里至番薯寮、七里至大溪、五里至硬枋、四里至北关、五里至乌石港、五里至头围街、五里转北至二围、十里至礁溪、三里至沙仑、二里至四围、八里至新店、二里至厅治坎兴门，计八十一里。南出离顺门转西南三里至民壮围、七里至奇立板、转南五里至溪洲渡、五里至罗东街、再转东南六里至利泽简、六里至猴猴庄、三里至马赛港、五里至冬瓜山、十里至苏澳，计五十里。

　　以上南至沙马机、北至大鸡笼并由淡界至噶玛兰苏澳，共一千一百七十一里；由三貂迄噶玛兰苏澳，则一千一百六十六里（其余乡庄四远，杂见各条；不载）。

　　澎湖厅东出文澳社八里至双头挂，一里至乌嵌社（即界大海），西二里至樾荫亭、一里至妈宫（即界内港）、南三里至石泉社、一十三里至井仔埯社、三里至嵵里社（即界大海）、四里至东卫社、二里至蚱脚屿、一里至港仔尾社、二里至潭边社、五里至中墩社、五里至港尾社、三里至镇海社、二里至港仔社、五里至大赤嵌社（即界大海）。

　　——右陆程。

　　安平港南至凤山县之沙马矶头山水程七更、北至鸡笼鼻头山水程一十九更。转鼻头而东，即噶玛兰界；南北异风、潮汐反■〈日卂〉。舟行到此，必停候风顺竟日，乃至乌石港。

　　澎湖东西吉屿、旗后港干巽相对，至旗后水程四更；八罩与大屿丑未相对，至大屿二更；大屿与猫屿干巽相对，至猫屿三更；猫屿与花屿子午相对，至花屿一更半；与西屿头癸丁相对，至西屿头三更；西屿与目屿癸丁相对（目屿西南有卤■〈石国〉石一片），至目屿二更；与花屿丑未相对，至花屿三更；花屿与屿坪铁砧屿干巽相对，至铁砧屿一更；与八罩西势三圈尾乙辛辰戌相对，至三圈尾二更。

　　郡港往福州，望北直去闽安镇水程一十五更，不用湾泊澎湖；若从北路淡水西渡，仅水程七更。鹿港至蚶江九更、獭窟八更、厦门十一更。由郡港至澎湖四更，又厦门七更。

　　舟行以四、八、十月为顺。凡往内地，皆于黎明时出安平港放洋，南风从南、北风从北，约行百里望见东、西吉，便抵澎湖，大约午后可到；南风宜泊水埯澳，北风宜泊网埯、内外堑等澳。自澎往厦，悉以黄昏为期；越宿，而内地之山隐现目前：此为顺风（南风时，驾驶近南，先见镇海之南太武；北风时，驾驶近北，先见金门之北太武）。

　　由郡港放南风洋，水涨八分，用辛戌针；见吉屿，转单戌及干针，对虎井南边过洋；正南风，用辛戌对东椗；转单戌，收入厦门：此为顺风。

　　由八罩上、下放洋，东南风用单干；三更转干戍，见太武。由花屿近处放洋，东南风用干戌对大担；若北流，多必至东椗。若用辛酉虽南风，亦妨碇索（东碇下沙汕）；宜用单戌转辛针，而趋东椗：斯为有准。

　　——右水程。

　　纪琅峤

　　琅峤在凤山县之极南，去县百四十里；负山面海，周计里二百有奇。山径陡绝，为生番巢窟；闽人、粤人与土生囝（闽人纳番妇生子，曰土生囝）参居焉。路由东港至大昆麓，经两小溪，皆履险而涉；溪尽即水底寮，又涉溪至枋寮，历加洛堂、朋山、刺桐脚、狮头山、顶下、风港、大小尖山。生番嗜杀，路不易达。由枋寮，海道约行七十里，可抵琅峤之狮窟港。

　　南为社寮港，在龟山阴。阻溪结栅，皆土生囝聚居。其俗结发短衣，手约银环。削竹作弓，弛弦为仗；竹箭无羽而镞铦，速发善中，不能及远。淬腰刀于清泉，使廉利；佳者一刀直数牛。

　　鸟铳亦精绝，鲜虚发；一人一铳，倚以为命。寮西种藷、豆殆遍，畜牛亦蕃孽山外。海■〈氵义〉可泊舟，采螺蚌。近山之东西，平埔、猴洞、龙涎诸番地。龙涎有潭，广三十里，悉种荷花；鱼虾之利，不可胜食。土生囝千余辈，分二十一庄联络；西南建十五炮台以守。社寮，其总名也。

　　经清浊溪三里许，至柴城。城有市，皆闽人；东南九炮台。又鲮鲤溪南为澳庄，庄负保力山；亦〔建〕炮台以守。陂水护耕；水发源于番山、汇于鲮鲤溪，分绕闽、粤二庄，引而成濠溉田，复合入海。一望田畴绣错，流水回环；青嶂白云，尘氛远绝。第土生囝与十四社番，每不能相安无事。

　　十四社者，旧有社十八，今存十四。社分四股，界以水道，皆有头人。〔头股头人〕曰笃己笃，管猪勒索社、牡丹社、佳诸来〔社〕、蚊卒社、龟仔律社、高士佛社。二股头人曰龙龁，管猴洞社、刺林格社、拔蛲社、谢不溢社、小麻利社。三股头人曰甲丁，管麻仔社、快仔社。四股头人曰郎仔郎，管龙涎一社；地最小，复为土生囝侵夺，故与龙龁社番逃居小麻利、蚊卒之间。统十四社，番丁七百余。男子状率凶丑，剪发去髭；裸上体，断尺布围腰，曰「抄阴」。男妇皆穿耳，塞螺壳令垂，可至肩；有皮裂流血，亦忍痛为之。妇服长衫，无袴，以首载重；视男貌特妍。其言：相见呼甲甲，谓兄弟也；打玛嘓，吸烟也；麻麻，饮酒也。性愚拙，不知姓名、年岁。筑石室，依岩洞；多植槟榔，种芋艺黍。牡牛（？）捕鹿以生。病则撷姜为药；嗜酒为命。织树皮为麤布，曰达戈纹。男女弹嘴琴，唱和山麓间；意合，自为婚配。更有内山别种徙居琅峤，为亚眉番。

　　东为傀儡山，北接卑南觅。南过龟仔律、龙涎为海，远瞩海山，为沙马矶；「志」谓此山接连琅峤者，误也。

　　窃谓东港一隅地当僻处，琅峤亦隶邑，不设官目征正供，但集匠首（采修战舟木料）与耆老、通事相董率，其于民番衅隙卒不能止。衅隙深则慓悍生，地方远则稽察难；此则官斯土者，所亟宜措置者也。

　　纪埔里社

　　埔里社者，彰化之归化生番社也。去县东南百余里，与田头、水社、猫兰、审鹿、眉里五社毗连，统在水沙连二十四社之内；例禁越垦。

　　其地南由集集、北由北投，两路入山。由集集东行十里为风谾口、五里为水里坑；由水里坑南行三里折西登鸡胸岭，过岭五里为芊蓁林，又五里为竹林子。一路悬崖仄磴，树林阴翳。又五里田头社，越社南之峦丹岭五里为水里社。社有日月潭，长可十里，阔三分之一；水色红绿平分，四围层峦迭翠。中一屿为珠山，番仓数十间依山绕架；水边艋舺纵横（艋舺，番舟名；刳独木为之）：「志」所谓『青嶂白波，云水飞动；海外别一洞天』者也。东北行五里为猫兰，又五里审鹿。二社旧有汉民占垦，徙去。由审鹿而东，穿密林，行水里坑口，险窄几于一丸可封。二十里至埔里社，北十余里为眉里社。一望陂原沃野，局势天开；东有观音之山、西有铁砧之岭，史老、万雾二溪环绕南北，可辟良田数千甲。田头、水里诸社，亦数千甲（台湾以长戈丈量地亩，每一丈二尺二寸为一戈，积一百戈为一甲。台田一甲，当内地十一亩三分零）。第番不能深耕、灌溉，招佃熟番亦不能如汉人之尽地力；是其拙耳。

　　顾其地为全台之腰腹、前后之关键，六社环连，高山四面；山以外所与接界者，曰决里、曰毛碎、曰猫丹、曰社仔、曰木武郡、曰子黑、曰佛子希、曰倒咯、曰蛮蛮、曰里仔、曰恩顺、曰挽兰、曰内外斗截、曰平了万、曰致雾、曰哆咯郎、曰福骨；皆二十四社。更外野番，东则扣大社、平达万等社，东北哒哪吗社、问那兴等社，东南依物物社，正南治卯社、柑子林、大哮万等社，西南社仔社；再南，则嘉义县属之阿里山等社。唯北面至眉社，则沙连之界已尽；踰赤嵌以北，为沙里兴各社。计六社南北直长一百三十四里，东西横长约六、七十里；山后平埔直长四、五百里。北由眉里社，五日可至兰境。中由南雾社，四日可至奇来。南由郡社、丹社，两日可至泗波澜；接卑南觅，出琅峤而至山前。

　　先是，嘉庆十九年民人郭百年潜入埔〔里〕社开垦。道光初年，商人林至谋为业户。二十一年及二十七年，亦两次议开。总以与番争利，后患难防；止之。夫自台湾开辟以来，生齿日众，山前无旷土矣。往者，噶玛兰之开，乾隆年间亦先有民人潜入；嘉庆元年，吴沙率众占夺。十余年大局已定，乃为设官经理。六社自被汉人侵扰以后，社衰力弱，亦若有数。会有其时，前人所谓「气运将开，非人力所能遏抑」者，殆不爽欤！
</div>
    <div class="pagination">
<a href="台湾府舆图纂要_page12.html">上一页</a><span>...</span><a href="台湾府舆图纂要_page8.html">8</a><a href="台湾府舆图纂要_page9.html">9</a><a href="台湾府舆图纂要_page10.html">10</a><a href="台湾府舆图纂要_page11.html">11</a><a href="台湾府舆图纂要_page12.html">12</a><span class="current-page">13</span><a href="台湾府舆图纂要_page14.html">14</a><a href="台湾府舆图纂要_page15.html">15</a><a href="台湾府舆图纂要_page16.html">16</a><a href="台湾府舆图纂要_page17.html">17</a><a href="台湾府舆图纂要_page18.html">18</a><span>...</span><a href="台湾府舆图纂要_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
