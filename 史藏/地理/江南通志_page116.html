<!DOCTYPE html>
<html>
<head>
    <meta charset="UTF-8">
    <title>江南通志 - 第 116 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 116 页/共 731 页</h1>
    <div class="content">　　尚书孙承恩墓俱在盘龙塘
　　修撰钱福墓在府东华阳桥
　　给事中张承宪在天马山东南
　　太常卿夏衡墓在府城南彭家庄
　　赠大学士徐黼墓在景家堰西　尚书顾清墓在唐桥
　　太仆卿沈恺墓在北城濠上
　　侍郎徐陟墓在府城西南
　　尚书陆树声墓在北城濠北子刑部侍郎彦章祔
　　寺丞冯恩墓在古浦塘子通判旌表孝子行可祔
　　给事中杨允绳墓在叶谢河西
　　副使周思兼墓在蔡成泾　布政莫如忠墓在御史泾
　　尚书唐文献墓在府城北
　　赠佥都御史杨枢墓在任淇浜徐阶铭
　　副使杨道亨墓在修竹乡太仓王世贞铭副使龚恺墓在御溪东陆树声志铭
　　给事中夏时正墓在古浦塘陆树声志铭太常寺卿张明正墓在泖港吴泾太仓王锡爵铭
　　知府彭应麟墓在浦南龙溪徐阶铭
　　谕徳张以诚墓在朱桥鎭　大理卿朱奎墓在佘山
　　太仆卿林景旸墓在府城外
　　赠侍郎董体仁墓在望海塘
　　大学士钱龙锡墓在府城外
　　按察使杜乔林墓在压荐浜
　　侍郎钱士贵墓在府城南　侍郎董传防墓在新河
　　张节妇姚氏墓在凤凰山
　　张烈妇陈氏墓在天马山之阳董其昌书碣杨烈女墓在淀山寺侧华亭知县郑友元立传四隐墓在奉贤县陶宅【杨仁寿李暲华瑾一人逸姓名】
　　詹事陆深墓在黄浦东　徴士陈继儒墓在佘山
　　祭酒陈询墓在奉贤县瑶泾
　　侍郎蔡汝贤墓在奉贤县望河泾
　　御史徐宗鲁墓在娄县秀野桥
　　处士殷澄墓在金山县胥浦乡
　　怀远将军侯端墓在金山县秦山麓
　　主事徐三重墓在金山县三保
　　佥都御史陆树徳墓在金山县秀州塘
　　通政使许乐善墓在金山县吕冈泾
　　大学士方岳贡墓在金山县掘挞泾
　　副都御史唐瑜墓在上海县周泾北
　　大理寺卿王霁墓在上海县陆家浜
　　右通政赵灼墓在上海县五里桥
　　侍郎顾彧墓在上海县二十二保
　　孝子顾文敏墓在上海县西门
　　侍郎张电墓在上海县淡井里
　　都御史潘恩墓在上海县陈泾
　　大学士徐光启墓在上海县徐家湾
　　光禄少卿顾从礼墓在上海县日赤桥北侍郎董羽宸墓在上海县
　　都察院佥事俞汝为墓在上海县龙华寺西长洲文震孟铭
　　学士沈度墓在福泉县薛山西麓
　　国朝总兵张仕杰墓在华亭县三十九保西安人入籍
　　华亭
　　处士王光承墓在奉贤县蔡家桥
　　娄县令李复兴墓濵州人留葬钟贾山
　　尚书王日藻墓在金山县寒字圩
　　大学士王顼龄墓在金山县宙字圩
　　太常少卿髙层云墓在金山县张堰
　　总督施维翰墓在南汇县牐港
　　赠工部侍郎叶映榴墓在南汇县
　　侍郎沈荃墓在福泉县朱家庄
　　侯氏节孝阡在上海县圆沙
　　常州府
　　社稷坛在府城北门外徳泽乡
　　风云雷雨山川坛在北门外徳泽乡
　　勅建先农坛在府东郊坛旁置有耤田岁以仲春亥日行
　　耕耤礼
　　郡厉坛府城北门外【县曰邑厉】　里社乡厉二坛在各乡保
　　关圣庙在府城
　　国朝雍正五年奉
　　防追封三代公爵仝日祭于　后殿
　　城隍庙在府城金斗门内
　　勅建八蜡神庙
　　刘猛将军庙俱在府治西【以上坛庙所属县皆如　制】忠佑庙在府城祀隋郡人陈杲仁西庑祀南唐右武卫将军柴克宏
　　刘将军庙在府治清和坊明洪武初建祀宋都统制刘师勇师勇山东人元兵陷城师勇从八骑手杀哨骑数人易衣甲以混北军斩禆将张超所向披靡从间道赴行在
　　王太保庙在武进县东南文成坝南祀晋王祥化被王庙在县东小井旁祀晋顾凯之或云即凯之宅水平王庙在阳湖县分水岭旧传为后稷庶子佐禹治水故祀之
　　延陵季子庙在阳湖县双桂坊明洪武中建康熙四十四年
　　圣祖南巡
　　御题让徳光前四字扁额【附】蒋超重建庙碑记【介丹阳金坛之交各五十里曰延陵有吴君季子庙云自汉及今庙貌最古民间祈农望岁疾病祷祀逺近至者无虚日君亦风甘雨黙祐一方野蚕嘉谷穹龟大鱼充溢于溪田巷陌之间其民朴而多寿丰财力穑而耻末富酉戍以来老幼熙恬寂然不见兵革之事君之佑民可谓至矣庙素丽亟修亟壊年来梁桷班剥藩削级移不能避燥湿修士吴嘉侯患之安阳吴侯之镆适宰于阳捐俸倡首属嘉侯董其事以君之灵克用有成嘉侯属予记之欲以修建本末载庙石不可不一至其地孟夏之日乃肃衣冠过旧里西山送青溪溜萦注髙冈耸抱若阿若盘沸井流珠于右长桥虹贯于前庙门轩厰巍殿三重崇宫杰出云表仰瞻仪像披衮衣列班剑肃然如生露台】
　　【有奉夫子十字碑亭赑屭糺结丹绀耀日修廊蜿蜒环两旁者九十余楹厥后又有让王楼翼以邑大夫斋宫无不毕具噫君之灵应与吴侯之勤民嘉侯之好义尽于此矣予独思当春秋时志兴王室者唯吾夫子耳君为文武子孙备知三代礼乐又序次当立以大圣人辅一贤侯足使东周复兴生民被泽瞥然髙蹈又处人伦骨肉之变此君之大痛亦吾夫子之忧天下之不幸也虽然自君以让徳显天下被其教者无智愚贵贱皆知重伦义轻禄位以推梨让枣为足钦夺刍攘骨为可耻由其道可以无争无争无刑无刑无兵君所造于后世者岂止疗疾苦而御饥凶也哉以此思爱庙食千万世可也诗曰粤有太伯国以让延寿梦象贤曰有季存熠熠吴君惟义之躭腐防吓鹓悯彼鸱顽当周之衰君为同姓诛乱定王姬可不亡敝浊胶不救俗荒句茅之西延陵之里佳城郁葱穹窿厥祀防灵蕃育丰年大有溪深鱼肥士敦谷阜峩峩素王缟纻遗之赫赫穹碑蛟龙防之公孙嘉侯世奉君庙吴侯善刀登良戢暴既吾民亦谨于神运防适符各汇其源灵堂歳久栾栌渐倾乃命鼎新嘉侯董成风斤两斵神输鬼营鐡石犀寿髹彩晶莹乃构元孱用表休尚夷清和君圣之让粒我蒸民既富且臧孝友睦婣以配神贶】
　　显忠庙在无锡县秀塍街祀唐张廵
　　金龙大王庙在无锡县石头铺祀黄河神宋谢绪
　　至徳庙在金匮县梅里乡祀吴泰伯明洪武中移置县治东治中重建于梅里
　　孔氏家庙在江隂县梧塍里明嘉靖间孔氏六十四世孙抃建祀孔子
　　国朝张能鳞重修梧塍孔氏家庙碑记【山祖昆仑其分也名山三百支山三千大小牙错分鎭九有水祖宿海其出也巨为四渎细为万川浅深交瀹滋浥万物人祖圣人其发也瓞云仍本支绵亘上衍先泽下裕后昆葢积厚者绪长榦丰者枝繁也开辟以来圣莫盛于孔子孔子殷人也虞廷五相契作司徒敷五教其后大于商汤以帝制六百祀而周代之周衰代周者其在汤孙乎吾夫子继周而起称素王天之命也天若曰作君而王者吾王之劳以九州其建号也有涯作师而王者吾弗王之劳以万世其称名也无涯斯孔子之道所以集羣圣之成而孔子之子若孙所以迈羣圣而最炽也表章圣裔昉于元朔易代加崇至于今隆比三恪于赫哉无疆惟休欤支流别子散在寰区莫不克振祖烈称彬彬焉江隂梧塍孔氏其一也梧塍之有孔氏始武功大夫垕绍兴间以统制守江隂军因家焉十四传为处士抃始建圣庙又三传为诸生兴纲毓珺移建于西庄大扩旧制其堂以奉先圣祖也配以述圣宗也次配以武功梧塍所自始也其防事以集族人东庑以祀有徳西庑以祀有功示劝也其田以供祭矢弗鬻噐以备物矢弗假义也访遗支之在太仓者共祀春秋聨族属也其族姓愿朴而力田诸生好徳而文以世其家语有之七世之庙可以观徳繇孔氏以观圣徳不犹望京山之峩峩而懐昆仑覩清流之洋洋而溯宿海耶戊戌秋予命祀生重修逾月告成诸生请记于予以垂久逺予于是叹吾道之大而圣人之尊不可亵也二氏之教浸滛于人心其宫庙祠宇充塞天下优俳奴得而创之荐以亵味祝以滛词其徒方自以为恭而不知亵乃滋甚也敬在外非由内也吾夫子之祀京师郡邑而外罔敢亵举举之者非奉诏防则圣人之后也而吾夫子在天之灵赫赫洋洋陟降左右士自八岁入小学十五入大学即凛凛祗畏不敢斁思不必入庙始敬也敬在内非由外也予故为文以示孔氏子孙而不仅以示孔氏子孙也司马子长道鲁过阙里见车噐竹防皆有先民遗风流连不忍去葢圣徳入人深也时方出秦熖子长所谓道六艺耳今天下圣道昌明士习画一跻斯庙者覩爼豆礼噐睾然其有思乎岂独圣人之子若孙勉焉愿学圣人也】
　　袁府君庙在宜兴县治西南祀汉阳羡令袁玘许眞君庙在宜兴县青阳市祀晋许谧相传即眞君宅
　　忠烈行庙在宜兴县姚村祀汉秣陵尉蒋子文尚书庙在宜兴县青阳市祀明周忱
　　烈女庙在宜兴县顺一坊祀五代时何氏氏骂贼死
　　亭侯庙在荆溪县五贤区祀汉蒋澄周孝侯庙在荆溪县治东南隅祀晋平西将军周处
　　义兴太守庙在荆溪县临津城祀齐任昉夏王庙在江隂县夏港口
　　张睢阳庙在江隂县虹桥西祀唐张廵靖江县亦有祠
　　陈烈士庙在江隂县新村祀宋陈忠
　　忠义祠在府西门
　　节孝祠在直街图【二祠所属县俱如　制】
　　卞忠贞祠在府城胜西里
　　范文正祠在府署西南隅
　　苏东坡祠在府治顾塘桥北
　　国朝康熙四十四年
　　御题坡仙遗范四字扁额又有祠在荆溪之蜀山即东坡书院明治中侍郎沈晖重建【附】明李东阳蜀山苏公祠祀【常州宜兴之荆溪有蜀山本独山也志称苏文忠公与蒋学士之竒同举进士买田卜筑于兹山之麓于是易独为蜀按尔雅山独者皆为蜀志又称爱其名而居之者理则然也公尝欲作亭种橘预名曰楚颂后上表乞居常及归自岭南卒于州邸其弟文定公以其丧去葬于颍上其家亦不复至常矣当是时葢有所谓东坡书院者寻辄废越七十年郡守晁子健择州学旁地建祠祀公元僧敏机因山为祠为之居守晁公武徐一防皆有记今常州祠尚存而蜀山祠废已久治庚申县人沈公晖自南京工部侍郎致仕归以告廵抚都御史彭公礼廵按御史王君宪知府连君盛知县王君鍭佥议既协鍭躬访遗址悉为居民所防赎而归之得地三十余亩一时好义者争割田山捐金市以益之士人吴纶辈鸠材督工国子生王永实相其役经始于辛酉之四月至十二月而成为堂六楹肖公像于其中堂左右二亭一刻公楚颂帖及诸诗词一刻兴造之碑东西庑及门各四楹防馆庖湢诸室为楹者以十数其外则甃石为周垣百二十丈视州祠深广畧称而伟丽过之矣既乃用表忠观故事命道士谢允昻居之岁奉祀焉夫天下之论名臣硕辅者或原于岳降或归之地灵文章气节亦以为得江山之助固也及乎遐陬僻壤一丘一壑或有所凭藉亦足以不朽于世是所谓人与地者恒相须以显而亦不能不相为重轻若君子去父母之邦则迟迟其行越在他国则触物感事怀思顾恋而不能已是葢存乎人而物不与焉防稽东山以谢傅名其在金陵亦筑土以象之为东山者何限而非其人莫之名也公之自蜀入隐然重京师父子兄弟之名遂擅天下则公乃天下之人俗传三苏生而眉山之草木皆枯者妄也及其流离贬窜不能归其乡卜居兹山托名以寄意颍之山名曰峨眉者亦此义耳后虽其体魄在颍而魂气之无不之者安知不徘徊眷恋于兹山也耶且公所谓不待生而存不随死而亡者将流行充塞于天地间而况其经过化存神之地哉公之文章气节天下莫不尊之是虽不得与天下之祭揆之乡先生社祭之义有过而无不及独山之为蜀也其社之乎然则是祠之设固耆民俊士衣冠爼豆所宜周旋而倾注焉者也夫使文章不如公气节不如公则蜀之王万亦尝榜郑邸为蜀舍而朱俊民刘跂为之记铭然亦不显东阳楚人而燕产尝因赠太师徐文靖公之约买田兹乡而遽罹家难竟莫之遂今工部以其迹颇相而不知其文之弗称也请为记祠事之成予于是亦诚有感焉因用楚语作迎送神辞其亦橘颂之遗意也夫其辞曰橘之树兮如蓬郁青葱兮间玲珑彼亭兮在中信吴邦兮楚风橘之树兮如盖采芳鲜兮荐甘脆我公兮来归神陟降兮如在公之树兮荒莱公之亭兮空苔望游魂兮归来公归来兮恍不可以见渺惆怅兮悠哉荆之土兮如酥荆之米兮如珠山有茶兮溪有鱼生不足兮殁有余公去此兮何居楚之调兮欷歔蜀之山兮盘纡神徃复兮无定所聊为此兮踟蹰生不为世所容兮没将恣其所如凿余井而得泉兮又安穷其所之彼亭常存兮树常实恃以荐公兮愿少驻乎须臾】
　　国朝储欣蜀山东坡书院记【先生蜀人也弱冠筮仕嗣后出入中外不常厥居有以除授至者徙者请外者羣小搆祸安置者量移者地或善或恶或极辽以恶宠辱自上趋避无由若乃择地而处不以宦与罪至而意气慨然将徜徉终老于其山水之间独吾阳羡而已蜀山处邑东南盖阳羡诸山之卑且独者相传旧号独山先生以山形似蜀为去偏名蜀而居之吾意先生舟入荆溪浮于东氿三十里得是山登巓极目太湖如镜东南万峯如笏如屏是山实山水门户先生善选胜即其址税驾焉而非系乎蜀之似与不似也从此泛罨画品玉潭芒鞋笻杖无不到田夫方外无不交于是天逺夕阳之词乱山白云之句红友黄封之叹与金沙寺僧剖竹调水之符佳言韵事日日以新而惜乎居之不久也间考先生之来大约在允常州居住前后为元丰七年八年此两年中离黄赴登又尝待命于泗留题于扬时月可考是则先生居此虽阅两年其实不过数月耳嗟乎先生一谪齐安居之者四年一窜南海居之者六年及心所喜乐买田筑室曾不数月以去亦足见行止非人而先生生平动与愿违若此甚众也然先生在天之灵亘百世不磨灭者其所依回眷恋将在郁郁不乐处者欤抑在所乐欤则夫阳羡人士相与作为宫室以爼豆先生者先生之灵实式凭之可壊陋弗饬耶蜀山故有东坡书院废不知何时明治朝邑沈侍郎晖赎旧址而鼎建焉以伟丽称】
　　【国初渐圮有道士曰蒋普引以为任积三十年力腐折頽败葺治焕然又于似蜀堂后造楼而书院益伟丽狭前制矣考于康熙之戊寅磨石而属予以记予喜先生书院整新又嘉道士良且方卒就厥志也因记其光旧创始之大畧如是】
　　先贤祠在府城内祀延陵季子等七十五人邵康节祠在府治漳湟里祀宋邵雍
　　刘龙图祠在府治马迹山祀宋刘晏
　　杨龟山祠在府治朝京门内
　　张南轩祠在府城祀宋张栻
　　胡文恭祠在府城德安门外祀宋胡宿
</div>
    <div class="pagination">
<a href="江南通志_page115.html">上一页</a><span>...</span><a href="江南通志_page111.html">111</a><a href="江南通志_page112.html">112</a><a href="江南通志_page113.html">113</a><a href="江南通志_page114.html">114</a><a href="江南通志_page115.html">115</a><span class="current-page">116</span><a href="江南通志_page117.html">117</a><a href="江南通志_page118.html">118</a><a href="江南通志_page119.html">119</a><a href="江南通志_page120.html">120</a><a href="江南通志_page121.html">121</a><span>...</span><a href="江南通志_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
