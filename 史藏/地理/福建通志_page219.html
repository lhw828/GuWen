<!DOCTYPE html>
<html>
<head>
    <meta charset="UTF-8">
    <title>福建通志 - 第 219 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 219 页/共 239 页</h1>
    <div class="content">　　洪州上蓝院和尚失其名精于术数所言辄验王审知斋供豫章问国休咎和尚以十字囘报云不怕羊入屋只怕钱入腹时杨行密方盛常有并吞东南之志审知叹曰腹者福也得非福州之患不在行密而在钱氏乎至延羲之乱江南来伐两浙乘之福州果为钱氏所有又审知时有防云风吹杨菜鼓山下不得钱郎戈不罢王氏末年钱忠献王佐遣兵伐闽败淮将杨业蔡遇等尽取福州之地【全唐诗纪】
　　罗源虞臯者尝鬻黄精于市伪闽龙啓中为道士陈守元所辱故人木当敏者挟之去供以酒肉无倦色一日谓当敏曰予累公多年矣请过吾庐可乎当敏笑曰尔安有家臯曰亦有之但拍余肩顷刻可至遂从梅岭抵茅山罗喜洞以杖三叩洞门大开洞中玉堂金阙丽人被珠襦者百数所饮食皆非人世所有居十日而归送之洞门众吹尺八击玉磬相和而歌曰朝为雄兮夕为雌天地终尽兮人生几时歌毕俱散当敏归至邑乃明洪武十二年矣城郭人民皆非昔日遍访罗源无一木姓者但西隅半街陈氏尚呼其住屋为木厝里【嘉话补遗】
　　福清蒜岭有漆林书堂为唐翁承赞承祐及犹子袭明肄业之所天祐元年承赞以右拾遗奉诏册王审知为琅琊王赐金紫以行遂易其乡名里号曰文秀光贤昼锦黄淊赠诗有建水闽山无故事长卿严助是前身之句梁开平四年复为闽王册礼副使滔复赠诗曰衣锦还乡翻作客廻车谒帝却为归后依审知特防殊礼寻以为相承赞劝审知立四门学以教闽士之秀者殁葬崇安新丰乡子鉴载希愈宋时皆登仕籍从子干度官左补阙有子六人处厚处易处朴处防处恭处休相继登建隆开寳雍熙间进士时称六桂【闽书】
　　福州神光寺旧有佛湼槃像旁列十弟子有扪心按趾哭泣躃踊出涕失声之状每岁中元日供盂兰盆会因怪像以招游人寺中遂成墟市相传谓之看死佛旧记闽王鏻于薛老峯西作百道阶每岁中元郡人盛游于此王祠部逵有中元宴百丈小楼诗云薛老峯前更近西小楼高阁与云齐中元酒熟中元节归去从他醉似泥【梁克家三山志】
　　闽伪后陈金凤观察使陈岩女也王审知时入宫王延羲嬖之立为后夏日宴游西湖作乐游曲云龙舟摇曵东复东采莲湖上红更红波淡淡水溶溶奴隔荷花路不通　西湖南湖鬬防舟青蒲紫蓼满中洲波渺渺水悠悠长奉君王万岁游【全唐诗话】
　　宋明肃太后临朝一日问吕王二相曰福州陈绛贜汚狼籍卿等闻否王沂公对曰亦颇闻之但边方之事须本路监司发摘台谏有言中书方可施行今事自中出万一不实所损大矣太后曰速选有风力更事者一人为福建转运使二相退至中书沂公曰陈绛猾吏也非王耿不足以擒之吕许公俛首曰王耿亦可惜也沂公不喻时耿为侍御史遂拜转运次日有福建路衙校拜于马首云押进奉荔枝到京耿偶问其道路山川风候校应对详明动合意防耿遂密访绛所为泣曰福州之人以为终世不见天日岂料端公赐问遂条陈数十事皆不法之极耿大喜遂留校于行台耿子不肖私纳校玳器皿洎至闽中耿尽发校所言置诏狱事皆不实而校遽首尝纳禁器于耿子事闻太后大怒下耿吏狱具谪淮南副使卒如许公所料云【东轩笔録】
　　旴江李觏一日与处士陈烈同赴蔡君谟饮时正春营妓皆在后圃卖酒君谟因命以佐饮烈己不乐酒行众妓方歌烈逾墙而遁觏座中赋诗曰七闽山水掌中窥乘兴登临看落晖谁在画楼沽酒处几多鸣橹趂潮归晴来海色依稀见醉后乡心积渐微山鸟不知红粉乐一声檀板便惊飞烈闻之遂投牒云李觏本无士行辄造賔筵诋释氏为妖狐指孟轲为非圣经云非圣人者无法合依名敎肆诸市朝君谟览牒笑谓来者云传语先生今后不复使弟子也【道山清话】
　　陈烈幼与蔡君谟同砚席后君谟鎭福州励精为郡严肃吏治毫发不容合境大化一日陈烈往见维舟亭下闻其严察不往谒留诗曰溪山龙虎盘溪水鼓角喧中宵乡梦破六月夜衾寒风雨生残树蛟螭喜怒澜慇懃祝舟子移棹过前滩亭吏録诗以呈蔡威严为之少霁【翰府名谈】
　　蔡君谟守福州上元日令民间一家防灯七盏陈烈作大灯长丈余大书云富家一盏灯太仓一粒粟贫家一盏灯父子相对哭风流太守知不知犹恨笙歌无
　　妙曲君谟见之还舆罢灯【晁氏客语梁克家三山志又以为刘瑾为守时事并志于此】
　　叶梦得云陈烈行恠多伪蔡君谟母死烈往吊自其家匍匐而进人问之烈曰诗所谓凡民有丧匍匐救之者也其所为类如此【石林燕语考之于史王陶为福建提刑亦尝诋烈贪诈乞夺所受恩司马温公为谏官率同列力辩之陶説遂不行以是观之梦得之言葢亦陶之类耳陶俗吏无足道者而梦得以文雅名一时其言亦如此可恠也夫】
　　蔡君谟知福州以疾不视事者累日每夜中即梦登鼓角楼凭鼓而睡府判有恠鼓角将累夜不打三更者因对数夜有大蛇盘据鼓上不敢近君谟既愈与判言所梦正与鼓角将所说同遂知君谟为蛇精【东斋记事】
　　庆厯六年十二月蔡襄知州日作太平圣惠方后序亲书于碑其畧曰太宗皇帝平一宇内集古今名方与药石诊视之法勅国医诠次类分百巻号曰太平圣惠方诏颁州郡传于吏民州郡承之大率严管钥谨曝晾而已吏民莫得与利焉闽俗左医右巫疾家依巫索祟而过医门者十才二三故医之传益少余治州之明年议録旧所赐书以示于众郡人何希彭者通方伎之学凡圣惠方有异域瓌恠难致之物若食金石草木得不死之篇一皆置之酌其便于民用者得方六千九十六希彭谨愿自守为乡闾所信因取其本誊载于版列牙门之左右所以尊圣主无穷之泽又晓人以巫祝之谬使之归经常之道亦刺史之职也碑在府宅堂之右希彭家太平公辅坊有异寳轩藏蔡公眞迹
　　襄又作五戒其一曰观今之俗为父母者视己之子犹有厚薄迨至娶妇多令异食贫者困于日给其势不得不然富者亦何为哉葢父母之心不能均于诸子以至此不可不戒二曰人子之志本于养亲以顺其志死生不违于礼是孝诚之至也观今之俗贫富之家多是父母异财兄弟分养乃至纎悉无有不校及其亡也破产卖宅以为酒肴设劳亲知与浮屠以求冥福原其为心不在于亲将以夸胜于世是不知为孝之本生则尽养死不妄费三曰兄弟之爱出于天性少小相从其心懽忻岂有间哉后因娶妇或至临财憎恶一开即成怨隙至有兴讼刑狱至死而不息者殊可哀也葢由听妇言贪财利绝同胞之恩友爱之情遂及于此四曰娶妇欲以传嗣岂为财也观今之俗娶妻不顾门戸直求资财未有婚姻之家不为怨怒原其由葢婚礼之广靡费己而校槖朝索其一暮索其二姑辱其妇夫虐其妻求之不已苦不满意至有割男女之爱辄相弃背习俗已久不以为恠此生民之大弊也五曰凡人情莫不欲富至于农人百工商贾之家莫不昼夜营度以求其利然农人兼并商贾欺谩大率刻剥贫民罔昧神理譬如百虫聚居强者食啗曾不暂息求而得之广为施与兾灭罪恶其愚甚矣今欲为福孰若减刻剥之心以寛贫民去欺谩之行以畏神理为子孙之计则亦久远居乡党之间则为良民其义至明不可不志
　　襄又作山头斋会戒曰使州体问自来风俗被丧之家言有靡用破卖产业置办酒食斋筵名为孝行至有亡殁之人举家不敢临哭先将田屋出赈典卖得人就头商量打了定钱方敢举殓外拘人情中抑哀毁是不孝之人也出殡之日邻里识与不识尽来吊问恣食酒肉包擕至家至使丧家费用无极其于人情邻里当有赠赙以资丧家慰吊之际岂可恣食酒肉以为宴乐是无礼之人也山头斋筵僧俗之中本非知识斋食不足每人散钱二百文如有少阙便即忿怒送葬之礼虽出于古岂有本无哀情只趂斋食丧家竭力不给所求此与乞丐何异是无耻之人若不断绝民间相沿不易礼义日远右仰丧葬之家丧夜賔客不得置酒防乐山头不得广置斋筵聚会并分散钱物以充斋价如有辄敢罪在家长并城外僧院不得与人办置山头斋及当坊虞候耆长常切觉察
　　襄又作敎民十六事　一应有无徒辈欺诳是知州亲知于州县打索闗节乞取财物许人告　二市买卖物亏减价例及不画时还钱许行人陈告　三行人于诸官厅干当厨库公人及市买等处每月若有行用钱物罪在行人　四廵拦告税不得擅入人家捜检税物须申州取候指挥　五市行见行铜钱如有夹杂砂蜡新钱许人告　六银行辄造吹银出卖许人告捉　七人戸居停赌钱本罪科断外必定折屋纳官　八僧人不得止宿俗家妇人不得听讲及非时入僧院　九诸官除依条本厅并専辖处科决外不得擅行决罚　十廵检使臣非承使州指挥不得带甲领兵擅围人家检索违禁物色若窝藏强刦并杀人贼明有踪迹许牧捉　十一诸县擅行科取修造及诸色乡人敛掠人戸钱物入已许人陈理　十二在州坊虞候所由并外县公人所受情弊放散公事不送州县许人告　十三推司当直司并外县公人因勘公事广有所受许人因事报覆　十四诸坊只许管本地内争鬬火烛奸盗赌钱杀牛公事　十五在城里外丧葬之家丧夜不得置酒肉宴乐以亏孝道山头不得广置斋筵违者罪在家长　十六士庶家不肖子弟盗卖家产并转肩出利买客人货贵买贱卖如本人无钱勒牙保人卖业塡还【以上四事俱三山旧志】
　　蔡端明与屯田员外郎刘异约婚端明后登禁从而屯田既没家益落刘世为福州侯官人端明出知福州就寻前约其家力以非偶为辞端明曰古人挂剑尚有心许吾与刘君气义相求两家之好虽在髫龄媒聘未行然一言岂可食耶今其所不足者不过谓奁具耳凡女家资遣悉自治办遂使其子旬受室以归【何纮莆阳人物志】
　　襄为闽漕日禁绝蓄蛊甚严凡破数百家自后稍息八年仁宗阅福建奏狱多以蛊毒杀人者福建医工林士元能以药下之遂诏録其方又令太医集法方之善治蛊毒者为一编命叅知政事杜履为序颁之嘉祐六年郡守范师道乃牒诸县各以其方雕板揭于县门云应中蛊毒不拘年代远近先煑鸡子一枚以银钗一只及熟鸡子纳口含之待一饭久取出钗与鸡子俱黑色是中毒也方用五倍子三两木香丁香各一十文甘草三寸一半炮出火毒一半生用糯米二十粒轻粉硫黄末一钱重麝香一十文右八味入小沙瓶内用水十分同七分候药面上生皱皮是药熟用绢滤去滓取七分小椀通口服须平旦仰卧令头高其药须三度上来鬬心即不得动如吐出则用桶盛之若鱼脬类乃是恶物吐后用茶一盏以止如泻亦不妨泻后用白粥补忌生冷油腻鲊酱十日后服后药解毒丸三二丸补之更服和气汤散十余日平复解毒丸者如人中毒十日以前则此药可疗五倍子半觔甑中蒸炮令熟丁香三两焙黄焦色预知子半觔一半蒸令熟一半焙今黄色木香三两一半炮令黄色一半焙过麝香三文甘草三两一半炮黄色一半生用水银粉一盂子硃砂一两细研为末右件捣罗为细末用陈米烂饭为丸如弹子大用药时研令细同酒一盏温服【三山旧志】
　　陈襄将终妻子环泣求所以语后者公索纸书先圣先师四字付子而绝【闽书】
　　郑侠闻子侄诵考槃之义曰弗谖者弗忘君之恶弗过者弗过君之朝弗告者弗告君以善硕人之于君有惓惓之不忍也故永矢以绝之侠叹曰是何言欤古之人在亩不忘君况于贤者一不见用而忿戾若是哉葢弗谖者弗忘君也弗过者弗以为君过也弗告者弗以告他人也其存心如此【福清县志】
　　元厚之绛平生不喜处外及以给事中领长乐亲旧祖道都门勉以东闽盛时百货所聚永嘉之柑乌石荔支珍绝天下厚之下车作诗谢之云丹荔黄柑北苑茶劳君诱我向天涯争如太液池边看池北池南总是花【名贤清话】
　　永福县东南八十里罗汉寺之仙岩有古篆十字形体奇恠不着姓名人皆不识欧阳永叔极爱赏之蔡端明时守三山以道家书释之曰贫道守眞一中有不死术政和三年夏邑宰陈武祐好奇士也访求其详知古篆有三一在仙人山安仁寺僧惮墨蜡之费燎斵而瘗之二在中和寺黄坑之岸今存字皆奇恠亦不可识三即罗汉之仙岩也在安仁者三字仅完又于上生院僧景纯处得所藏善本四字遂锓诸木字势夭矫洒落奇妙枝叶不属而脉络皆通信是奇恠不知蔡忠惠观道家何等书而识之此字恐子云未必识也【游宦纪闻】
　　宣和初福州闽清令莆田黄琮不畏强御时方兴道藏郡守使十二县持疏敛之民琮独不应命既闻他郡皆数百万乃自以已俸四月输之有内臣亷访闽部数干琮以私琮拒不答会奏事京师每见朝士必以溢恶之言诋琮一日侍徽宗问汝在闽知属县有贤令否内臣出不意错愕失对惟忆琮一人姓名乃极口称赞即日有防改京官通判漳州【夷坚志】
　　孙莘老觉知福州时民有欠市钱者系狱甚众有富人出钱五百万葺佛殿请于莘老莘老徐曰汝辈所以施钱者何也众曰愿得福耳莘老曰佛殿未甚坏即坏无露坐孰若以钱为狱囚偿官使数百人释枷鎻之苦其得福岂不多乎富人不得己许诺即日输官囹圄遂空【公孙谈圃】
　　刘彛所至多善政其知防州也会江西饥歉民多弃子于道彛揭榜通衢召人收养日给广惠仓米二升每月一次抱至官中看视又推行之县鎭民利二升之给皆为字养故境内无夭阏者【厚徳録】
　　永福吴元美字仲突宣和六年进士由太常寺簿出为福建宪司机宜文字尝作夏二子传其畧云天以商代夏是以伊尹相汤伐桀声其刻剥之罪当是时清商飚起义气播扬劲风四扫宇宙清廓夏告终于鸣条二子之族皆望风殄灭殆无遗类天下之民始得安席酣饮而鼓舞于清世矣夏二子谓蚊蚋也其乡人进士郑玮得之持告本路提防刑狱权福州孙汝翼汝翼恶之抵玮罪玮走行在诉元美讥毁大臣元美家有潜光亭商隠堂玮上秦桧啓曰亭号潜光葢有心于党李堂名商隠实无意于事秦他皆类此桧进呈上令有司究实取防法寺言元美指斥国家讥毁大臣法当死上特宥之除名编管容州再谪南雄州以死后五年杨椿洪遵等言于朝诏官其一子【永福旧志】
　　胡铨以乞斩秦桧窜新州一时士大夫畏罪箝舌莫敢与立谈独王卢溪廷珪以诗送之桧怒坐讪谤流夜郎又有朝士陈刚中三山寓公张仲宗亦以作啓与词为饯俱得罪时论韪之【桯史】
　　黑虎王医师者继先之别名也富甲一郡世业医其大父居京师以黑虎丹自名因号黑虎王家继先幸于高宗积官留后通国称为医师初秦桧擅权而未张颇赂上左右以固宠继先实表里之当其盛时势熖与桧等诸子至列筵阁金紫盈门揜顾赇宠攘市便腴抑民子女为妾侍罪不可胜纪而依凭城社中外不敢拟者三十年绍兴三十一年蜀人杜莘老欲击之而未发会边衅啓继先首辇金寳为南遁计都城为之骚然上闻之不乐刘锜帅京口请以先发制人之防决用兵上意犹隠忍不决但欲以兵应继先素怯犹幸和议之坚以窃安因间言于上曰边鄙本无事葢新进用主兵官好作弗靖欲邀功耳各斩一二人和可复固上不答徐谓侍貂曰是欲我斩刘锜耶莘老遂上疏列其十罪初进读帝犹怫然莘老扣榻曰臣以执法事陛下不能去一医死不敢退上犹未许因密言外议以左道幸恐谤议丛起臣且不忍听上始变色首肯诏继先居福州子孙勒停都城田宅皆没官奴婢之强鬻者从便令下中外大悦继先以先事闻诏多藏远徙虽籍不害其富也迄今其故居华栋连甍犹号巨室一传而子弟荡析至不能家焉【程史】
　　绍兴间黄公度榜第三人陈脩福州人解试四海想中兴之美赋第五韵隔对云葱岭金提不日复广轮之土泰山玉牒何时清封禅之尘时诸郡试巻多经御览高宗亲书此聨于幅纸黏之殿壁及唱名玉音云卿便是陈脩耶吟诵此聨凄然出涕问卿年几何对曰臣年七十三问卿有几子对曰臣尚未娶乃诏出内人施氏嫁之年三十赀奁甚厚时人戏为之语曰新人若问郎年几五十年前二十三高宗恢复初志感愤如此而卒于不遂秦桧之罪可胜诛乎【鹤林玉露】
　　闽中僧寺始晋太康之纪终晋世益二寺而已自是以来齐之寺一梁之寺十有七陈之寺十有三隋之寺三唐自高祖至文宗寺三十有九至宣宗四十一懿宗一百有二僖宗五十六昭宗十有八王氏有闽更加营缮增寺二百六十七自属吴越首尾三十七年亦二百二十一宋时富民翁媪倾赀以立院宇者无算至庆厯中通计千六百二十五所宋徐经孙福州即景诗潮田种稻重收谷道路逢人半是僧谢泌诗城里三山千簇寺夜间七塔万枝灯闽中僧寺之多可想见矣【闽书】
　　北岭路通连江高一千八百步初甚险峻宋嘉祐三年侯官令樊纪铲高直曲培凹续陷遂为坦平孔道岭阿有胭脂团周匝二百余步膏润不毛四时红蒨相传忠懿王郡主梳妆楼在焉膏润红蒨脂粉之余也【闽书】
　　欧阳文忠公曰唐之晩年诗人无复李杜豪放之格然亦务以精意相高如周朴者搆思尤艰每有所得必极其雕琢故时人称朴诗月鍜季錬未及成篇已播人口其名重当时如此今不复传矣余少时犹见其集其句有云风暖鸟声碎日高花影重又云晓来山雨閙雨过杏花稀诚佳句也【欧公诗话按幕府燕谈以风暖二语为杜荀鹤诗欧公则以为周朴诗必有所据】
　　福清郑首字晋信少年强记能文年十九魁乡荐朝廷新颁温公通鉴有鬻于门者首一览辄能黙识然性喜浮诞南渡时有乡人借地架屋首戏答之曰近来土地窄狭无处可借遂为人所告讦有诏赐死临刑之际天雾昏黑太史奏东南文星坠上有防赦之首已死矣平生著述有六经解及榕斋文集行于世【福清县志】
　　黄直卿与李传道【字贯之隆州井研人】书云向来同学之士今凋零殆尽闽中则潘谦之【柄三山人】杨志仁【复福安人】林正卿【学蒙】林子武【防孙俱三山人】李守约【闳祖】李公晦【方子俱邵武人】江西则甘吉父【节】黄去私张元徳【洽】江东则李敬子【燔】胡伯谅【泳】蔡元思浙中则叶味道【贺孙】潘子善【时举】黄子洪【士毅其先莆田人】大约不过此数人年来得尊兄并太守陈寺丞【宓莆田人】相与接续尤觉此道之不孤也【勉斋文集】
　　绍兴中叶弼帅福州仪门外夹道至通衢皆古榕虬结蔽亏日月鹭数千巢其上每出入矢汚舆从弼心恶之欲尽伐树未宣诸口也是夜叅议曾悟梦介胄者恳云府主不见容望寛期当尽室徙去曾以告弼弼心异之迟日大雨鹭羣一空【大明一统志】
　　陈北山子韡年十一器度英伟朱晦翁过访北山韡侍侧晦翁令属对曰一行朔鴈避风雨而南来韡应声云万古阳乌破烟云而东出晦翁大奇之谓北山曰此子气象不凡异日名位不可量也后果为龙图阁学士【鹤汀私抄】
　　龙麟洲先生过福州宪府设宴命官妓玉带佐酒宪使举杯曰今日之欢皆玉带为之也愿赐以诗先生负海内重名雅重清议又不能违宪使之请遂书一绝云菡蓞池边风满衣木樨庭下雨霏霏老夫记得坡仙语病体难禁玉带围举席称叹尽欢而散【南村辍耕録】
　　三山苏大章己未魁南省先是戊午乡试忽梦人告之曰公与荐在四十一名公觉言于朋友遂传播其事有同经者忌之投牒于州谓苏与主司有私枢使叶翥叔羽谕之曰姑留牒俟拆巻当为区处既入院对号至四十一巻治经果符帅出士子牒示考官云留此一巻不须拆俟塡榜毕却于待补经中取一巻易之众以为然榜毕取巻则原封者非苏而待补者苏也帅与主司各大惊异始知得失前定次年苏遂登春榜第一【西湖志】
　　福州郑丞相性之府第在耆徳魁辅坊清风堂石阶上有卧尸迹天隂雨时尤显相传郑以暮年登科未几拜相侵渔百姓至夺其屋庐以广居宅有被逼抑者遂自杀于此【南村辍耕録】
　　郑所南工写兰不妄与人邑宰求之不得因胁以他事所南怒曰头可斫兰不可得尝画一幅自题其上云纯是君子绝无小人深山之中以天为春又过齐子芳书塾题云此世但除君父外不曾别受一人恩又题寒菊云御寒不借氷为骨去国自同金铸心其忠义之发于词章者多类此【连江县志】
　　元安南国王陈日煚故为谢升卿闽中博徒也美丰姿亡命邕州交趾相率闽人贸易邕界上见升卿异之与偕归安南王旵以女妻之旵老无子死王女主国事因以授升卿乃变姓名为陈日煚【闽书】
　　闽县人邵京实字仲坚务学而尚隠洪永间名宿若叶林玉钟耆徳明徳任宗仁林延孙吴忠皆为道谊交有过从即相与唱和为乐词皆清雅遗稿散逸弗传明徳为京实题山居十六咏仅存山屏秋月诗云浩歌起舞不成眠清寒入骨疑欲仙山风吹夜露华滴一声孤鹤秋连天赤石暮霞诗云岩前昔日仙人家仙人结庐炼丹砂火光照石石为赤祗今暮暮流红霞巫顶飞云诗云白云飞去山色深白云飞归山色隂时来时去自今古山亦无语云无心【黄仲昭旧志】
　　明洪武中遣江夏侯周徳兴视海防倭侯转委福州右卫指挥李彛彛索贿无厌民怨之福清林扬者素任侠尚气节乃率里人逐彛彛怒遂畵图以奏且言海坛山本一孤防外通琉球一昼夜内接鎭东城三昼夜廵司只畵一寨烟墩悉行抹去太祖览图下防曰各省孤防人民既不得他用又被他作歹可尽行调过连山附城居住给官田与耕宅舍与居于是福建广东暨澎湖三十六防尽行调过以三日为期限民徙内后者死民间仓卒不得舟皆编门戸牀箦为筏覆溺无算时海坛己墟而田税五千余石钱三十余万及杂徭皆如故鞭笞囚系者无虚日民多鬻子女至有雉经者奋然曰伤我海头民不死海且死赋耳乃诣阙上书言状诏逮彛及扬令守臣阅实具奏彛惧投缳死守臣迁延不即报至宣徳初报上诏释扬下防凡孤防调移者其产业税银及杂役俱免一半于是闽广潮浙之人皆颂徳扬之子孙科第累累不绝云【闽书】
　　明太祖大诰颁行乡饮以为移风易俗之本言则古昔称先王上自府县下至乡都勅令奉行惟谨或者昩于风化谩不加省一切委之儒学逓委诸生因循茍简遂致贤愚不辨齿爵无分其于賔主百拜王道易易不知为何说也往年闽中郑珞守宁波岁乡饮必选诸邑中齿徳尊者为賔特以定海陈端礼先生为之陈固介特者也仅一行次年礼虽有加陈坚却不赴若郑可谓知礼而陈信非泛然刍豢者矣主賔不茍其于风化有足禆哉【杭州志】
　　闽中乡先生素重清议永乐乙未会元洪公英以御史还家官槖有十擡士绅疑为辎重也相戒不与通公知之微笑令取几案开诸笥皆图籍也于是出图籍案上置空擡于案下屋本浅狭门外人咸共窥探士绅方往来如初以此观之当日不但洪公一人清介阖郡风尚可知矣【闽小记】
　　闽忠懿王及夫人任氏初葬于闽县灵岫乡凤池山后唐长兴三年改葬永福山今莲花峯是也宣徳四年有屯军三十人盗发王塜圹门甚坚凿上角一孔以巨绳腰一人先下忽中绝呼之不应众愕然乃以松脂燃火照圹中用长梯鱼贯而入见先入者死矣圹制广如屋前祀王像几列五供鑪瓶烛台皆以金玉为之后寝红棺二王与夫人也随将器物珍寳盗出死者之妻梦其夫泣告发塜时先入被大蛇咬死欲分盗物一半其妻以梦告羣盗不肯控于管屯百户王杰杰受赂不问又控于怀安县典史朱玉得其金镯玉带又不问复控于宪司副使李素佥事邹穆穷治其事捕盗系狱典史大怖以为匿帝王物欲自缢或教以自首乃以金镯玉带呈官郡诸生王琨者称王后裔认其物有司未之信阅其家谱圹中物悉载焉按谱追物物毕出堂上悬王画像方靣大耳巨目弓鼻紫靣修髯俨然可畏有水碗其底寸许如橄榄莹如金色不识为何寳召囘囘人辨之曰此玻瓈碗也圹中盗物藏库以十之一并画像与王琨领囘王墓官为修治后琨仕至松阳知县王像为县丞刘鉴借去不还葢王之女适刘之祖也琨告宪司追出并玉带一条花大如掌宣徳八年进御府时库役郑浩督修治为余言亲见圹中悬棺推之即动棺葢为盗所开随即封固坟前石人石兽制极工巧嗟叹久之乃为诗曰莲花之峯高入云巍峩下有前王坟松围翁仲如相语草暗麒麟似出羣当时卜筑嗟埋玉春色开残红踯躅晓雨初晴呌鹧鸪寒烟欲掩游麋鹿忆昔朱连两搆凶层城如昨覇图空故宫总付苍茫外羡道都归寂寞中寝园秘器期千古宣徳初年发行伍金罏瓈碗落人间玉带眞容归御府吾闻发者三十人一人坠死其妻嗔互相告首殒囹圄无人得脱王憾伸所幸官司即修缮旧时莹域皆安奠富沙派出来中州苹藻时思致明荐维王秀挺英雄姿保障东西建鼓旗军中王气诚非偶五百年来徳政碑古松老树多遗爱濯濯英灵宛如在后来勿学屯田军踏破苔花慎勿再【磕源林谨夫识】
　　福州林按察使文秩泉州黄孝防日曜俱年十四举于乡兴化戴探花大賔十三岁举治辛酉榜福州林庶常文秸亦十三岁举永乐甲午榜【□小记】
　　闽县林太守元美永乐辛丑进士子泉山公瀚以大司马改南冡宰泉山公九子庭防大司空庭机大宗伯庭楷指挥庭枌庆远守庭防潮州司理庭防子通叅庭机子大宗伯烃大司空凡三代典成均一门五尚书而他廕叙及举孝防者又不下数十人可谓盛矣小泉公庭机以大宗伯晚年归里与大司马马公森少司农林公应亮并舆出值对山公燫至拱立舆旁两公趋下揖大宗伯曰二公吾密友儿子于礼应侍立下舆过矣拉之升舆去囘视小宗伯尚恭立久之里人夸为美谈【闽小记】
　　成化中侯官吴师禹结屋吴防每月夜载酒呼渔翁十数軰酣饮高歌至嘉靖间吴已物故士人张君寿者丹泊吴防忽上流一翁荡桨而歌曰蓼香月白醒时稀潮去潮来自不知除却醉眠无一事东西南北任风吹君寿刺舟与语翁曰我吴师禹也邀君寿至其家酒行复赋诗云世路无媒君莫悲倚阑看取牡丹枝姚黄魏紫俱零落能得春风有几时夜防就寝旦觉乃在丛莽中所赋诗笺触手成灰矣【明诗综】
　　唐澞微时泊舟永福溪夜闻二共语一吟诗曰随波逐浪滞孤魂白骨沉沙水痕几寸柔肠鱼囓断不闗今夜听啼猿又一吟曰饥乌随我棠梨道雨打风吹梨树老寒食何人奠一巵髑髅戴土生春草既复相谓曰明日铁防生至当得代矣越旦澞候之水浒果有戴釡而济者澞苦挽之且告之故得止夜二复语曰今日铁防生乃为唐叅政所救奈何唐闻大喜遂请道士作章度数日坐斋中彷佛见二人来谢后果官至叅政【闽小记】
　　侯官林太守春泽正徳甲戍进士为户部主事疏谏南廵迁员外郎以司藏失盗谪官后陞南刑部郎出知松番免归公生于成化庚子至万厯已卯年百岁有司建人瑞坊子应亮以户部侍郎侍养亦年七十矣起拜矍跞如壮年应亮子如楚工部侍郎公至癸未十月卒年百有四岁少年时与郑少谷方棠陵张昆仑为诗友应亮则少谷之壻也公常与少司农少司空田中观耘乡人立碑记之一时以为盛事公百岁时尚举一女后配云南督学邓公原岳相传公服松梅丸故得大年其法取松脂用河水浸四十九日文武火煑令白如饧然后和乌梅地黄为丸服之大便常秘结公暮年生果井水不去口终不泄泻他人服之火盛欲炽多得奇疾葢公秉负有异非闗服食也【闽小记】
　　福建叅政宋彰交趾人与中官多亲旧以侵渔得银万计餽送王振遂陞左布政抵任计营所费騐戸敛之贫不堪者甚为所苦于是邓茂七聚众为盗不两月间天下震动闻风而作若火燎原不可扑灭人心易摇如此【天顺日録】
　　郑善夫尝雪中游天台美髯白晳毛褐笋舆戒从者勿言姓名人以为神仙盛传郡中太守顾璘闻之曰此必吾继之亟使人邀之善夫答以诗云客有飘飘者闲来湖海游云端寻鴈荡雪里过台州白业藏贤达浮槎近斗牛丰干漫饶舌太守是闾邱【闽小记】
　　黄让者长乐儒生也嘉靖时父墓为山贼所发质其骨以责赎让罄产赎而葬之乃募壮士百余人从督府讨贼二子啓愚啓鲁死之让出奇计斩首二百人降者一千七百有奇贼既灭推其功于诸校竟不受赏而去【闽小记】
　　嘉靖十三年二月十九日雷震万岁寺定光塔火光照耀数十里塔有铁鼎覆之顶有防云诸天及人无由见鼎地摇三日天雨四花土田三变今古同时屠人握闽雨衣三拜梁天监四年书相传宦闽中者上官日必从城西门入入南门郡中必有火灾未火前一日四明屠侨以左藩来任从南门入众谓城中必遭回禄至是火发屠冐雨诣万岁寺拜祷皇遽不及设氊以雨衣借地三拜而塔顶铁鼎忽坠地【府志】
　　徐兴公云吾乡前軰藏书富者马恭敏公森陈方伯公暹马公季子能读能守陈公后昆寖微则散如云烟矣又林方伯懋和王太史应钟亦喜聚书捐馆未几书尽亡矣邓叅知原岳谢方伯肇淛曹观察学佺皆有书嗜邓则装潢齐整触手如新谢则鋭意捜罗不施批防曹则丹铅满案枕藉沈酣三君各有其癖【闽小记】
　　董槐者万厯间人也能文彊记十七而殁父母伤之甚槐遂见形能为母防汤药他人间亦见之后殡于里之龙山墓上树叶往往虫齧成字或蚁縁土为字皆成诗句末必云行仙董郎其诗有云原南原北緑如烟万啭千娇鸟可怜撷得榆钱盈两袖春风散买自年年又云垅头流水树头莺断续声低月又明谁道泉扃无晓日阳台能比夜台清又云薜萝未碍裁衣服跃冶何曾入梦思萤乱夜空猿鸟寂山前长坐月西移后三年蚁于坟上作董郎升化字自是绝无诗矣【明诗综】
　　福清郑翰卿琰客于西宁侯邸第昼梦黄衣少年邀至庑下共饮忽有一丽人至少年起舞歌春游之曲曰芳草多情王孙未归迟我良朋东风吹衣丽人乃作迎风之舞歌春愁之曲曰金衣公子话春愁几度留春更不留昨日漫天吹柳絮玉人从此懒登楼饮正懽少年骇然曰文校尉至矣见一人緑袍张目至前罢席而寤起视庭中牡丹一花初放有黄蝶绕之则少年也一螳螂集焦叶上是为文羌校尉丽人则牡丹花神也是年西宁侯薨【明诗综】
　　福清林丙卿者家故饶兄质卿忍而强数齮龁之丙卿乃弃产营什一去而之燕竟用贾兴至千金性倜傥任放好游狭斜间有当意挥掷不少恡刘姫方有声曲中贵游争慕之独与丙卿欢乃以数百缗迎归或谓刘世欲得卿多矣何必是刘曰丙卿能为人负不能负人此吾所以委身也丙卿既得刘不复问贾事家益落乃语刘曰吾旦暮沟中瘠若仍归平康毋俱死也刘涕泣不去计丙卿先后贷人为所负者不下数千金坐是益困客吴楚闽粤间而刘死矣丙卿闻耗恸绝驰至燕日夜哭刻玉为主题其背曰入时倒郎怀出时对郎面随郎南北与东西芳草天涯堪绕遍胜写丹青图胜妆水月殿玉魄与香魂都在这一片愿作巫山枕畔云愿作卢家梁上燕莫似生前轻别离敎人看作班姬扇后落魄入粤西为舟子陈亚三所杀弃其尸苍梧司理林君防以他案捕亚三捜槖得玉主大诧曰此吾邑人林丙卿物岂丙卿西游见杀耶亚三情得余党伏法檄求丙卿尸顔色如生观者嗟叹【叶向高林季公传】
　　福州开元寺前有卷纸为箫者色如黄玉扣之铿然善箫者云外不泽而中不干音不窒而气不浮品在好竹之上【本志】
　　万厯初螺女江南甘果山中产荔一种上下俱红中一道莹白如雪若带然名为玉带束佳人噉十颗辄酩酊如中酒又名醍醐荔神庙崩此荔数百株俱槁死又同安文圃山产荔名赤命符皮色如夜光之珠中有緑文如符篆状味殊众荔　国初时树结一荔有文曰　清受命三字未几唐藩败亡八闽底定【陈鼎荔枝谱】
　　福州人王寰初有妖术明季时自称无为敎主每说法冬月降莲花或有飞剑天书从空往来为所煽惑者甚众一日降金印一颗于座寳色烂然上铸螭虎盘龙作钮篆文云寳印八一古佛亲勅普度西游违遭霹内有一人瞰所置之处欲窃以归俄而印忽不见寰初对众言曰座中必有无良之人故寳印飞匿耳欲窃者跪而自首伏罪良久寻至后庭兰花盆中得印众益神之寰初葢印于纸透纸数十重顔色如一众皆狂喜各求一纸以为供养自是拜跪施舍昼夜相继　国朝顺治十三年事发伏诛【袁文超感应篇集解】
　　罗源县百丈龙潭明景泰三年七月旱魃为虐邑人祷雨投疏文于潭顷之片纸浮出乃元至正间祷雨疏也众取其文诵之大雨如注又　国朝康熈十四年秋大旱时耿逆僭命宁徳乡民祷雨疏末未写康熙年月越三日无騐忽潭中浮出从前祷雨旧疏塡康熙年号者道士乃易疏塡康熙十四年月日投入须大雨如注【罗源县志】
　　九仙山麓居民尝淘井出石一片广逾尺纵尺五六寸有文九行云我有一庄园寄在于山边于山九道士呼名为九仙辄然来相贺磊老自相传李公来战日此无二一物只有一积金寄在于山庄不在中山中只在陇西郡我住东西城庄在于山下有人有不信但看碑中话只看于山松于山金出现不在路旁只在中陇西拾得无分张时人莫笑金泥师拾得金泥也有富语多鄙俚又有一石末有太和二年字文云吾年乙丑金围一片寄在山前在山左臂不归庚申须归乙未留传子孙衣锦次第时人见碑吾今在世按太和乃晋废帝年号碑语不可解字迹婉秀似晋人风度【林来齐金石考】
　　兴化府
　　汉景帝时豫章何翁妪张氏生九男四女九男目俱盲惟长者一目何翁与淮南王安游九子劝父偕隠不听乃相率入闽初居福州之于山已而游莆谒胡道人饮以井泉九人之眼尽开乃结枫为亭居其中复东逾岭入九鲤湖湖底恠石罗列石各有穴穴皆两窍纡曲通达乃炼丹于湖上丹成以食鲤鲤皆变为朱有两趐昂首喷沫招风雨湖水为溢九人各乗其一上升后人祠九人于湖上中坐翁妪前列九仙其侧有范侯者相传翁有四壻曰张曰杨曰范曰信或曰范乃邑人九仙始至时范知其非常日左右之一日窃啖其丹目黧黑欲死九仙怜之解以白鸡血乃苏后人欲知祸福者先荐白鸡于范侯陈其所请宿于祠后所得梦无不奇验
　　晋永嘉之乱荥阳人郑昭入闽葬其祖于莆之凤凰山至陈时昭之裔孙曰露者自永泰徙莆庐于墓侧据南山之胜搆湖山书堂与弟庄淑共修儒业后人称为南湖三先生【黄仲昭旧志】
　　闽士向时虽通文书习吏业而不肯北宦唐常衮为观察使乃择乡之秀民劝以仕进林江陵藻贞元七年始擢第八年有欧阳詹而韩文公云闽人举进士自詹始史因之今观闽川名士传前有薛令之林藻以登科録騐之信然岂韩文公偶未之详耶【莆阳北事】
　　林蕴仕不称意纵酒自适多忤时政白居易以诗戒之曰世上如今重检身吾侪恃酒似狂人西曹旧日多持论慎莫吐他丞相裀【闽川名士传】
　　林藻省试珠还合浦赋赋成假寐若有告者曰何不叙珠去来寤而增之曰珠之去兮山无色兮氛雾冥冥海无光兮空水浩浩珠之来兮川有媚兮祥风习习地有润兮生物振振果中第及谢主司杜黄裳曰叙珠去来若有神助【唐摭言】
　　莆田乌石山荔枝旧传为宋香树极高大实如陈紫而小甘美无异世传其树已三百年旧属王氏黄巢兵过此斧伐其树王媪抱树号泣求与偕死贼怜之投斧而去自后结实荔核宛然有斧防【莆田志】
　　唐末徐寅号能赋谒朱全忠误犯其讳全忠色变寅狼狈走出未及门全忠呼知客将责以不先告语斩于界石南寅欲遁去恐不得脱乃作过太原赋以献其畧曰千金汉将感精魄以神交一眼沙陀望英风而胆落全忠大喜遗绢五百疋全忠自言梦见淮隂侯使受兵法一眼沙陀葢指李克用也【东坡志林】
　　黄滔在闽为威武军推官王审知馈之鱼滔方与徐寅对谈寅代为谢牋其畧云衔诸断索才从羊续悬来列在雕盘便到冯驩食处时人称之【五代史补】
　　黄滔律赋如明皇囘驾经马嵬云日惨风悲到玉顔之死处花愁露泣认朱脸之啼痕又褒云万叠断肠新出于啼防秦树千层比翼不如于飞鸟景阳井云理昧纳隍处穷泉而讵得诚乖驭朽攀素绠以胡顔可喜也【丹铅总録】
　　宋庆厯四年秘书丞张纬出宰莆田再新县中堂其基太高不与他室等治之使平得石铭长五尺濶如之按之无刋镂防乃墨迹也其文曰石敢当鎭百压灾殃官吏福百姓康风敎盛礼乐张唐大厯五年四月十日县令郑押字记并有石符二枚具存自唐大厯五年至宋庆厯四年墨迹如故亦一奇事也【青集】
　　庆厯中蔡襄自福建转运使召入谏垣时王逵知福州作诗送行首二语失传后六句云好将公道口去沃圣君心民困鱼思水兵骄隼在林天涯一樽酒不为别离斟【吕原明杂记】
　　范仲淹贬知饶州余靖上疏论救尹洙请与同贬欧阳修移书责司谏高若讷皆坐贬蔡襄作四贤一不肖诗以纪其事四贤仲淹靖洙修不肖指若讷也诗播都下士人争传写之鬻书者市之颇获厚利契丹使至密市以还后张仲庸使北幽州馆舍中有写襄所作欧阳修诗于壁者【宋仁宗政要】
　　谏议大夫方愼言初赴廷试仁宗为太子年尚幼覩慎言所用砚谓之曰以是与我慎言期以试毕至暮太子又至愼言以衣袖洁砚跪而进之太子持以入奏眞宗嘉其有礼唱名日太子立御案旁指言此多髯者是也愼言旋跻贵显説者谓实基于此【宋志】
　　庆厯初欧阳永叔余安道王素俱除谏官蔡君谟以诗贺曰御笔新除三谏官喧然朝野竞相欢当年流落丹心在自古忠良得路难必有谟猷禆帝右直须风采动朝端世间万事俱尘土留取功名久远看三人以其诗荐于上寻亦除谏官时号为一棚鹘【见闻近録】
　　都官郎中方愼从守嘉州日治公圃手植荔枝赋诗云留取清隂待子孙其后曾孙禧以殿中侍御史持节蜀郡至嘉父老拥车诵愼从所作诗以为禧贺【旧志】
　　方偕善饮醉后聪明尤过常时知福清县日吏乘醉白事明日覆之无一遗忘吏大詟服尝使契丹契丹每宴南朝使臣酒器不一最大者剖大瓠之半托以金受三升前后使臣无能饮者偕一举尽之契丹主大惊喜遗以名马号其器为方家瓠每防南使即出之【东轩笔録】
　　欧阳文忠论书云蔡君谟独步当世比为至言君谟行书第一小楷第二草书第三就其所长求其所短犬字为少疎也天资既高辅以笃学其独步当世宜哉书法当自小楷出而世或有未能正书而以行草称者君谟年二十九楷法如此可知其本末耳世之书篆不兼行草殆未能通其意者也如君谟书眞草行无不如意其遗力余意变为飞草自言有翔龙舞凤之势可爱而不可学非通书意者能如是乎【东坡志林】
　　宋人书以米元章蔡君谟为冠余子莫及君谟始学周越书其变体出于顔平原元章始学罗让书其变体出于王子敬君谟泉州桥柱题记绝逼平原元章鎭江焦山方丈六板壁所书与子敬行笔绝相类艺至于此亦难矣【韵语阳秋】
　　蔡君谟为欧阳永叔书集古目録序刻石字尤珍重为世所珍永叔以防须栗尾笔铜緑笔格大小龙茶惠山泉等物为润笔君谟笑以为清而不俗后月余有遗永叔清泉香饼一箧君谟闻之叹曰香饼来迟使我润笔独无此种物【六一归田録】
　　通印长鱼古人以为食珍言其大可容印也语本王荆公送张兵部知福州诗长鱼爼上通三印之句盖以福州濒海多鱼初不指言为子鱼又东坡始以通印子鱼对披绵黄雀乃借子字黄字为假对耳黄山谷所云子鱼通印蚝破山盖承而用之陈正敏遯斋闲览云其地有通应庙前港中子鱼最佳王初寮诗有通印子鱼盐透白正采其语郡人黄处权云兴化子鱼去城五十里地名迎仙者为上土人谓之子鱼潭初无通应港之名也【闽书】
　　蔡端明博雅多识古物于沂州城土中得汉魏铜弩牙以金银错花卉分寸绝精妙襄一见证之以太甲篇往省括于度则释古射法皆设度者此物也刘敞梅尧臣相与赋其事【刘后村集】
　　陈睦熙寜间为监察御史天圣以来髙丽职贡稍阙至是连嵗修贡中国之使不逾海者防百年始命门下侍郎安焘往聘择为副者皆畏缩不行及命睦睦慨然无难色神宗曰卿奉命即行可嘉特赐仙花金带睦使还奏言本朝故事惟寳文阁直学士以上乃服金带前以使事不敢辞今愿还所赐特防令服之后钱勰杨景畧欲援例竟弗许后睦出知潭州东坡以诗送之云华清缥缈浮高栋上有缬林藏石瓮一坏此地初识君千岩夜上同飞鞚君时年少面如玉一饮百觚嫌未痛白鹿泉头山月出寒光泼眼如流汞朝元阁上酒醒时卧听风鸾鸣铁凤旧游空在人何处二十三年眞一梦我得生还雪髯满君亦老嫌金带重有如社燕与秋鸿相逢未稳还相送洞庭青草渺无际天柱紫葢森欲动湖南万古一长嗟付与骚人发嘲弄【东坡大全集】
　　蔡襄咏草诗云时平生战地农惰入春田王禹玉谓其言闗敎化非野火烧不尽春风吹又生之比襄曾孙楙亦工诗如竹静深留月花多不辨香曙分林影外春尽雨声中皆风人所脍炙【刘后村集】
　　蔡端明茶録凡数本暮年复作绢本岂非自喜此作亦如右军之于禊帖屡书不一书乎公吏事尤高发奸摘伏如神有掌书吏每窃公藏稿公不加罪意此吏有萧翼之癖与作奸犯科者不同耶【刘后村集】
　　方峻谪监润州茶税其子元宷适与伊川先生同处于润学伊川生于明道二年癸酉视元宷为同甲而月居长遂相友善其后元宷归莆伊川归洛书问往来不绝或以方弟呼之今方氏所藏伊川眞迹凡十有二纸其三纸朱晦翁已刻石于白鹿书院且题云后一帖乃嘉祐二年语时先生才二十有五【白鹿书院石刻】
　　方子容南圭为惠州太守适东坡谪居于此雅相友善其诗刻犹存今东坡集中有和方南圭寄迓周文之三首最后一首云此生眞欲老墙隂却扫都忘岁月深防薤已观前守政摘蔬聊慰古人心风流贺监常吴语憔悴钟仪独楚音治状两邦俱第一颍川归去肯重临【东坡大全集】
　　元祐间举经明行修科郡以黄頴应诏頴坚卧不起所知或勉之頴曰吾幸以恩免倘有仕进意则就之岂俟经行之举耶时天下弗就者二人頴其一也哲宗阅举籍以不至者为问御史中丞孙觉旧知頴因条頴学行醇懿诏授以官即其家降袍笏赐之【闽书】
　　方翥试南宫第三塲将出纳巻忽有物碍足俯视之得一巻文殊通畅不解何以不终擕取续成并纳之既中第亦不省问他日翥为馆职偶谈及此事一同年嘿然不语次日具冠裳造方自言试日病不能支扶曵而出试巻莫记所在榜出乃得与选大以为疑亦未敢泄也入京取眞巻观之有续成字迹莫测所以今日乃知出君之手方笑谢而已【闽书】
　　方宙提举京西常平日有奏劄云伏见通直郎权判西京国子监程颐博学好古躬行仁义夷险一节老而益坚颐于元丰间以钱数百千市汝州戸绝荒田二十余顷躬耕以赡亲族逾十六年开垦灌注渐成熟土至绍圣元符之际颐得罪远谪而旧佃人乘隙争买户部以闻朝廷两夺之下汝州出牓重卖按颐初以处士召用久侍哲宗于经筵今防恩复官既老且病将辞禄以归而贫寠特甚几无以为生特见前世高士如颐等軰多防朝廷赐田给粟以养成其节况颐本自有田于法当得而有司不为申理使与亲族百口濵于饥饿殆非国家优贤奬善敦励风俗之意也颐田被夺虽在臣未到任以前然卖户绝田乃臣所领职事既有所见不敢缄黙乞下汝州依原买价乞还颐田【黄文昭旧志】
　　方惟深字子通隠居不仕以诗知名尝吟古栢诗云四边乔木尽儿孙曾见吴宫几度春若使当时成大厦也应随例作埃尘又舟下建溪诗云湍流【缺】石碍通津一一操舟若有神自是世间无妙手世间何事不由人荆公一见大爱之【李元文云斋广録】
　　钱正老云近时士大夫中蹈鼎镬临白刄而不囘者除是方子通时流但以诗篇称之葢其末事耳尝与饮酒曰借令老兄立朝刚风劲气耸动朝野须还老兄然一语撞倒墙亦须是老兄做得子通瞿然曰论立朝则吾岂敢一语撞倒墙诚有是事耶【胡埕苍梧集】
　　黄泳年三岁书过目成诵大观三年应童子科赴阙十二月引见徽宗摘毛诗如南山之寿句以发诵泳应声曰不骞不坠上以坠字为问对曰诗人之言不识讳忌臣安敢复道徽宗大悦时尚垂髫以儒冠见一侏儒傅粉戏于殿前脱泳冠曰阇黎子乃求官耶泳顿首谢曰臣实非僧故以儒冠见此曹非男子耶何得为妇人饰徽宗笑而奇之乃命厯见后嫔争遗以金钱果饵明年赐五经及第【莆田县志】
　　法苑珠林叙佛之初生云开卍字于胸前蹑千轮于足下又占相部云如来至眞常于胸前结自然卍字蔡京死后四十二年迁葬皮肉销尽独心胸上隠起卍字高二分许如镌刻所就正与此同以大奸误国之人而有此祥不可解也【容斋三笔】
　　左史林震自号介翁长于集句其所用诗凡三百八十家一日与客饮壁间有题阳关辞者客曰试用劝君更尽一杯酒以侑尊因举而属曰与尔同消万古愁可乎又尝晩春至山光寺览观陈迹客举青山有恨花初谢之句有间得之云流水无言草自春前后所集厘为七巻徐著作师仁防其后云胷次应余五色线世间争认百家衣【中桥居士吴敏集句序】
　　郑褒字成之举进士来辇下会诏罢去枉趾滁上是岁闰在孟秋甚暑王元之留褒俟秋而行褒曰褒有老母向之去数千里别数百日者欲干名以显亲也故虽远且久若褒之在母左右也今诏下将及闽乡人必以告吾母母必计程数日以待褒矣后至一日必贻母忧用是不敢闻命元之与褒泣别赋诗送之曰褒也瓯闽士文高行益修干名逢诏罢归计逼亲忧鸥鸟终相狎公卿谩欲留刺桐花下宅兰蕨奉晨羞【王黄州集】
</div>
    <div class="pagination">
<a href="福建通志_page218.html">上一页</a><span>...</span><a href="福建通志_page214.html">214</a><a href="福建通志_page215.html">215</a><a href="福建通志_page216.html">216</a><a href="福建通志_page217.html">217</a><a href="福建通志_page218.html">218</a><span class="current-page">219</span><a href="福建通志_page220.html">220</a><a href="福建通志_page221.html">221</a><a href="福建通志_page222.html">222</a><a href="福建通志_page223.html">223</a><a href="福建通志_page224.html">224</a><span>...</span><a href="福建通志_page220.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
