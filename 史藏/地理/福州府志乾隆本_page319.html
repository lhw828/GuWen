<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 319 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 319 页/共 388 页</h1>
    <div class="content">　　姚希得　字逢源，潼川人。为福州通判，徒步至侯官，吏不知为通判也。希得忠亮平实，清俭自持，好引善类，不要虚誉。正德《府志》
　　梁克家　字叔子，泉州晋江人。幼聪明绝人，绍兴三十年廷试第一。淳熙六年，以资政殿大学士知福州。在镇有治绩，不以贵显自泰，以优擢去。赵雄奏令再任，降旨仍知福州。九年，入拜右丞相，封魏国公，卒赠少师，谥文靖。尝修《三山志》四十卷。《宋史》参正德《府志》
　　赵汝愚　字子直，宋宗室。居饶之余干，早有大志，每曰：“丈夫得汗青一幅，始不负此生。”乾道间，擢进士第一。淳熙九年，以集英殿修撰知福州。仁厚恺悌，持身洁白。州西旧有湖，溉民田数万亩，豪湮为田，水无所储，遇潦则西北一带低田，沦为巨浸。汝愚请复行开浚，从之。越四载，移四川制置。绍熙初，以敷文阁学士再知州事。逾年，擢知枢密院事，卒，赠太师，谥忠定。嘉熙初，追封福王。汝愚学务有用，聚族而居，门内三千指，恩意均洽，无间言，为夕郎，大冬衣布裘，为相亦然。《宋史》参正德《府志》闽书
　　陈傅良　字君举，温州瑞安人。入太学，与张栻、吕祖谦友善。登进士甲科，教授泰州。参知政事龚茂良荐于朝，改太学录，出通判福州。丞相梁克家领帅事，委成于傅良，傅良平一府曲直壹以义。强御者不得售其私，阴结言官，论罢之。《宋史》
　　林　枅　莆田人。绍兴中，主闽县簿，累调福清丞。敏于为政，以清惠称。尝捐俸以修学馆，后知福州。前守马大同、赵汝愚欲甓城不果，枅遂成之。周围四十丈，竣事而民不扰。在郡简讼宽赋，民甚便之。万历《府志》
　　陈居仁　字安行，兴化军人。庆元初，以宝文阁待制知福州。入境，有饥民啸聚部分，居仁遮击之，首恶计穷自经死。治宗室之暴横，申蛊毒之旧禁。逾年被调，民思而祠之。居仁风度凝远，处已应物，壹以诚信。临事毅然有守，所至号称循史。《宋史》参正德《府志》
　　倪　思　字正甫，归安人。历知泉州、建宁，后为礼部尚书。因论事忤史弥远，力求去，遂以宝谟阁直学士知镇江府，移知福州。弥远拜右丞相，陈晦草制，用“昆命元龟”语，思叹曰：“此舜，禹揖让也。”乃上省牍，请贴改麻制，诏下分析，弥远遂除晦殿中侍御史，即劾思藩臣僣论麻制，镌职罢之。真德秀将守泉，思悬车于家，贻书问政，告以毋崇宴觞，毋艳琛货，静以安民，俭以化俗。思殁，德秀为祠而祀之。《宋史》参《闽书》
　　黄　度　字文叔，新昌人。嘉定间，知福州。始至，讼牒日千余，度随事裁决，未午而毕。史称其守正不阿，进退裕如，粹然君子。《闽书》
　　罗必元　字亨父，进贤人。嘉定十年进士，历福州观察推官。有势家李遇夺民荔枝园，必元直之。遇为言官，以私憾罢之。淳祐间，通判赣州。度宗即位，以直宝章阁兼宗学博士，致仕卒，年九十一。必元常从危稹、包逊学，最有渊源，见理甚明，风节甚高，至今乡人尊之。《宋史》
　　王居安　字资道，黄岩人。端平初，以敷文阁待制知福州。寻提举崇福宫，将行，盐寇起宁化，居安以书谕汀守曰：“土瘠民贫，业于盐，可尽禁耶？且彼执三首恶以自赎，宜治此三人，他可勿穷治。”部使者遣左翼军将邓起提兵往，起贪夜冒险，与寇角以死，军溃。事闻，命居安专任招捕。居安既留，募军校刘华、邱锐者授计画。汀贼巳至郡，知帅抚纳意，即引退。华、锐出入贼中，指期约降。有以右班摄汀守者，以知兵自任，欲出不意为已功，贼败走，约建剑诸郡并江西，啸聚蜂起，居安议不合，叹曰：“吾可复求焦头烂额功耶？”即拜疏归，卒，累赠少保。《宋史》参《闽书》
　　真德秀　字景元，一字希元，浦城人。登庆元五年进士。端平初，以徽猷阁待制知泉州，改知福州。戒所部无滥刑横敛，无徇私黩货，罢市令司曰：“物同则价同，宁有公私之异。”闽县里正苦督赋，革之，属县苦贵籴，便宜发常平赈之。海寇纵横，次第禽殄之。日延聘耆儒躬临讲习，以教郡之秀士。召为户部尚书，辞不允，除翰林院学士知制诰，拜参知政事。三乞祠禄，以资政殿学士提举万寿宫，卒谥文忠。自侂胄立伪学之名，以锢善类，凡近世大儒之书，皆显禁以绝之。德秀晚出，独慨然以斯文自任，讲习而服行之。党禁既开，而正学明于世。《宋史》参正德《府志》
　　王　熔　景定五年知州事。先是州学火，熔至，即撤唐安寺，以其材构礼殿，撤禊游亭，以其材构养元堂，又创奎文阁、桥门、泮池、廪厨、斋舍咸具，庙学一新。正德《府志》参《福建通志》
　　吴　革　咸淳初，知州事，雅重风化，尝创道立堂，祠濂溪以下诸贤，附以贤牧，又创经史阁。官至户部尚书。正德《府志》
　　按：宋知州事有兼安抚司者，传列《名宦》上卷，兹不重见。
　　　　明
　　杨士英　洪武间，知福州。为政严明，兴礼让，厚风俗，凡百建置，俱有条理，吏民感服，邻郡则之。万历《府志》
　　周孟初　字仁长，象山人。宣德间，福州府同知。在任八年，公廉方介，锄抑豪右，闽人有“铁面”之号。升泉州知府，未至卒。《闽书》
　　毕　亨　字文亨，单县人。景泰间，知福州。清而能恕，利弊去其太甚，尤加意学校，缙绅爱悦，后官至都御史。万历《府志》
　　江　祖　字崇善，歙人。天顺间，为福州推官。廉谨而明，郡无冤狱。万历《府志》
　　唐　珣　字廷贵，华亭人。天顺丁丑进士。成化间，以刑部郎中出知福州。正统而后，郡守见台省大吏，僔诎过当，珣始至，谒御史，一揖而已。有奸人假中官名号攫人财，珣擒治之。珣为政以兴学劝农为先务，葺学宫，增书院，延师以教郡之子弟。创迎春亭于东郊，时省耕，敛江洲可田者，令民悉垦之。筑塘于五虎门以捍海潮。先时省会诸监司徭役郡独当之。珣请于上，使七郡均其劳。水口、三山二驿需费浩繁，为裒小箬、白沙羡银足之。修绿榕、广坑等桥，置四乡义仓，设四关丛冢，禁火葬，其于便民之事，知无不为。珣勤慎通敏，而持已峻洁，人不敢以私干。后官至都御史，郡人祀之西郊，盖二百年罕俪焉。万历《府志》参《闽书》
　　蒋　滢　字子川，上饶人。弘治间知福州。滢性峭直，镇守官骄恣。滢守法，独不少屈。郡有灵济宫，旧遣中官挂袍，岁费公帑万计，滢上疏罢之。后遂间数岁一遣鸿胪官，以为常。抚字郡人，尤有恩泽，与上官不合，弃职归。万历《府志》
　　余　祐　字子积，鄱阳人。年十九，师事胡居仁。弘治十二年，举进士。为南京刑部员外郎。以事忤刘瑾，落职，瑾诛，起为福州知府。镇守太监市物，不与民直，民群诉于祐，祐慰遣之，云：“将列状上闻。”镇守惧，稍戢，然恚甚，遣告其党曰：“不去余祐，何镇守为？”然祐素廉，摭拾竟无所得。嘉靖初，历官至太仆寺卿。改吏部右侍郎，祐已先卒。[HT6SS]参《明史》
　　叶　溥　字时用，龙泉人。正德间，知福州。溥少游学于闽，具知人情土俗。及为郡，每听讼，片言决之，无敢欺者。溥又能以儒术饰吏治，政暇搜举典祀，崇奖节义，以兴教化。入觐京师，无以为费，过家，其父为称贷，乃能治行装。万历《府志》
　　欧阳铎　字崇德，泰和人。正德中，自南兵部郎出知延平。有司礼监萧敬，郡人也，家人暴横杀人，官噤不敢理，铎立捕坐之，敬大怒，诬以他事，械系至京，会有解之者，得免。寻举剧，奏调福州，上疏引疾，辞不许，至则裁供馈，禁横索。于是镇守太监尚某不敢肆，欲有所泄怒，会颁胙，铎谓神惠宜尽取诸祭，不当益以市肉，于是诸司胙损旧十之九，又不及镇守诸客。尚怒曰：“往胙我特豕、特羊，今何得不至？”令隶委胙府庭去。铎阳为不喻，谓相礼诸生，曰：“此尚监毋乃以相劳，持去姑割分之。”诣镇守谢。及迎春，又不设杂戏，尚益怒。铎以正折之，尚不能屈，借他事为名，肆恶声，欲因激发，相殴击，铎第鱼睨而已。尚迫塞，出悖谬语，铎徐拱手言曰：“此非臣子所宜言。上闻之，无乃不可乎？”径趋出。尚侦伺数月，无可得，乃因三司官谢过焉。于时，客过府城，至不敢张宴，上官索办，不下福州府，皆阳为奖誉，内殊不喜。会编审里甲，铎谓福州海六山三，田赋仅十一，役不得优仕宦，偏累齐民。于是巨室哄然议起，谓非人情，不可近，独御史汪珊益敬铎，不为摇，众议稍息。嘉靖初，入觐，举治行第一，赐羊、酒、采缎。后仕至吏部右侍郎，谥恭简。[HT6SS]《闽书》参《诸志》
　　汪文盛　字希周，崇阳人。正德辛未进士。初授饶州推官，入为兵部武选司主事，谏南巡拜杖。嘉靖三年，出知福州。文盛有吏才，多智略。初至值大祲，疏乞蠲租发廪，复四乡社仓，仿朱子备荒法行之，故岁虽饥，而民无流徙。务兴水利，开上王旧港，塞新河，灌田四千余顷，又减丁钱，省传费，筑罗源诸邑城，议处琉球诸舶，法施于后。操下极严，不得以一钱冒费公帑，上官若镇守、若监司，私取于民，必曲泥之。政暇，则课诸生为文，官终大理寺卿。时有长乐令汪琯者，婺源人也。嘉靖四年，夏旱，秋潦，文盛与琯吁宪司发仓廪，疏以闻，诏蠲是年田租，民为之歌曰：“天降殃，岁卒荒，不有二汪，谁立我僵。”[HT6SS]万历《府志》参长乐《县志》
　　朱　豹　字子文，上海人。嘉靖间，知福州，历官有廉声。廨中有鹧鸪，豹幼子玩弄之，临行欲持归，豹妻急止之，曰：“尔父未尝持一毫官物，二鸟亦官物也，可持归耶？”其清操信于妻子如此。《闽书》
　　胡有恒　字贞甫，山阳人。嘉靖癸未进士。嘉靖间，知福州。勤敏练达。先时，郡驿传例役富民，求取无节，往往破产，有恒议更雇役，令民出钱，输之官，而费始有，经御史下其法于七郡，至今行焉。建宁有陈咸者，被诬坐大辟。十九年，有恒雪其冤。永春盗流劫，所司官滥捕五十余人，拷掠濒死，犹不得实。事下有恒鞫治，有恒见所系稚子一人，询之，知以父累。心恻然，反覆详谳，皆得不死。有恒博学好文，时引诸生与之讲经义，得指授者甚众。官终广西布政使。始，有恒政尚猛，榜笞禁人声，时颇病之，继者用宽，狎玩偷窳，民始思有恒不置。万历中，巡抚庞尚鹏以有恒与叶溥、欧阳铎、汪文盛并祀，曰：“福郡四贤守。”万历《府志》参《闽书》
　　叶　经　字淑明，上虞人。嘉靖间，福州推官。经矜容止，励节操，遇事屹然有守，郡人敬之。后入为御史，号敢言，相嵩深忌之，廷杖死。万历《府志》
　　王尚学　马平人。嘉靖间，福州推官。雅有志操。浦城巨姓以计杀三人，狱具，郡不能决，盐司移尚学讯之。时有枋局者得贿，欲释其罪，尚学力持不可。尚学貌寝，枋局者易之，乘醉以他事叱，尚学终不为夺也。后入为职方郎中。万历《府志》
　　徐　访　号东皋，永康人。通判福州，精敏练达。以嘉靖十八年摄连江县事。时邑治无城，山海有警，数被患，访心筹之，为大府陈建城之策，未报可。访去，寇复蹂躏，大府方思访言，邑人王德溢亦上其议，乃饬建城，命访董其役，逾年告竣。连江有城自访始，士民为祠祀之。《福建通志》参连江《县志》
　　边维垣　字师甫，彭县人。隆庆间，知福州。简静敦慎，有清介之守，郡人爱之。万历《府志》
　　陈　楠　字子材，奉化人。万历初，知福州。居官清慎，不以脂膏自润。巡抚刘尧诲议复夫甲库役等差，楠力持不可，几为所中，迁两淮运使去。福建《通志》
　　潘颐龙　字跃卿，钱塘人。万历初，知福州。居官凛凛有风裁，断狱精敏，士民左右皆以严见惮。福建《通志》
　　何继高　山阴人。万历间，知福州。时倭躏潮、赣、闽海震动，继高练兵、措饷、筑城、侦谍，规画井然。甲午夏，米价骤涌，市民乘机聚掠，继高急发卫卒守军器局，分兵屯诸巷口，挺身抚谕，乱乃定。仍设策转粟潮、赣间，连岁饥而不害。寻迁长芦转运使，行日，军民遮留。万历《府志》
　　刘日升　字扶生，庐陵人。万历庚辰进士，选福州司理。摘发如神，有大姓杀人，而贿人代之，约妇其女而婿其子，日升语代者曰：“彼诈汝耳，汝身死，彼卒寒盟，安能泉下控之？”代者悔而泣，乃坐大姓。恶少调人妇，遇其夫，扼吭毙之，沉诸井，令妇诬其叔，曰：“是故与夫有仇。”狱久不决，日升呼妇前，从容好语，妇感动，日升怆然曰：“死者不复生，偿之果何益，但尸糜烂，诚可伤耳。”妇忽失口，“尸在井中，未毁也。”出之，面如生，遂伏法。又有妇杀夫而焚其舍，以火为解。日升谓火死者口有灰，取二彘一死一活焚之，果验，妇遂语塞。有僧利其师财，潜杀之，诬他僧，他僧不能辩。日升视其刀有匠名，呼问之，则其徒刀也，论如法。乡绅子为中表所毒，实假手于其婢，而反诬其妇。日升梦三毒虫在案傍，若有人呼杨六者，诘之，则药果市之杨禄，遂穷鞫抵罪。尝视篆古田，道逄负傀儡者，遽命缚之，曰：“而，盗魁也。”讯之，果然。人以问日升，日升曰：“吾貌得之耳。”藩库失藏金，日升视藏中有题壁，以问藏吏曰：“此老胥某手迹。”索其家，金果在也。其神明多类此。尝谓误入一蔬一果，见舆隶必三日怍，至其临事，人或规之，曰：“吾有口可泥封耶？”仕终应天府尹。《闽书》
　　周顺昌　字景文，江南吴县人。万历四十一年进士，授福州府推官，捕治税监高寀爪牙不少贷，寀激民变，劫辱巡抚袁一骥，质其二子，并质副使吕纯如。或议以顺昌代，顺昌不可，纯如衔之。后擢吏部主事，转员外，假归，天启中，魏忠贤矫旨，逮赴诏狱，潜毙之。崇祯初，赠太常卿，谥忠介。《明史》
　　陆文衡　字坦持，吴江人。万历四十七年进士，授工部主事。天启中，出守福州。时魏珰生祠遍海内，众议福为闽首郡，当倡立，文衡坚持不可，卒不建，故闽阖省无珰祠，由文衡格其议也。崇祯改元，升浙江参政。吴江《县志》
　　赵继鼎　德州人。天启进士。崇祯初，福州司理，公明坚决，不畏强御，凡所平反，多得情，奸猾敛迹，号“赵铁面”。福建《通志》
　　王凝命　云南人。崇祯辛未进士，福州理刑，有清操。闽俗喜讼，多服毒草陷仇者，凝命严法痛惩，风遂息。与上官不合，解绶去。福建《通志》
　　　　国　朝
　　王之仪　字虞廷，广宁人。康熙六年知福州。耿逆纵党肆恶，罗源知县张翀笞而驱之出境，逆怒，逼之仪具罪状诬翀，之仪正色曰：“九邑贤员，惟羽中为最，劾之，如公道何？宁去官，不敢奉命。”逆不能夺。十三年三月十五日逆难作，绐文武官赴藩府计事，之仪与同知、建宁府喻三畏，知侯官县刘嘉猷慷慨骂贼，同被杀。尸出逆府，众咸坠泪。逆复遣党围其署，妻张氏、子琅皆自杀。事闻，赠太仆寺卿，予恤荫。三十五年入祀九忠祠。福建《通志》
　　迟维城　正白旗汉军人。康熙三十六年知福州。闽多淫祠，每寒暑感疾，辄目为司疫之神所为，以五月五日为疫神生辰，巫觋煽诱男妇，科敛演祝。其有疾之家，不事医药，糊纸舟，建醮以为祈祷，昼夜喧阗，奔走若狂。维城痛惩其弊，力请大吏禁止之，折毁淫祠几百十余所。郡有造伪银者，立置之法。又立救火器械，擒治乘火抢掠者。后卒于官，士民祀于西湖书院。福建《通志》
　　石日琮　字璞公，长山人。康熙辛未进士。四十七年，以巡抚张伯行荐，知福州。首禁奸民居赢积米昂市价者。官修战舰，购木于商，其值多不敷，商以为病，日琮必予其值相当。各属案牍设‘勤能补拙’四字，次第传催，不轻遣一役，所属征收岁额，侵蚀弊绝。时年七十矣，卒于官。《福建通志》


　
卷之四十八
　名宦三
　　

历代县令僚属附
　　　　　　闽　县
　　唐
　　李　茸　太和中，令闽县。县东五里，有海堤，茸奉命所筑。先是，每六月，潮水咸卤灌入，禾苗多死。自茸为堤，潴溪水，皆为良田。又长乐县本亦县地，其东十里，有海堤，有斗门以御潮，旱则潴水，涝则泄之，亦为良田，并茸所筑。《闽书》
　　宋
　　黄德裕　字仲益，邵武人。元丰中，知闽县，方正有为。《闽书》
　　陈　麟　字梦兆，沙县人。大观间，知闽县。有里人为富家诬为盗，麟辩其冤，寻获真盗。有势家欲徙人墓，部使者属麟，不从，使者怒。后索翠羽，他邑惟命，独闽无有也，使者愈怒，问：“汝何恃乃尔？”曰：“惟洁巳自守耳！”时与黄琮、翁谷称闽中三循吏。《昨非庵曰纂》
　　张　维　字振纲，南剑州剑浦人。中绍兴八年进士第，知闽县。定差役条约，赀倍者半其停年，民以为便。已而制下，更定役法，如之。官募丁匠舟楫，于民无度，维与约，一岁丁匠之役，不过三日，舟若干为甲，甲直旬日。县赋故多取具于僧坊，维为区画，使其徒自相督，无扰而赋办。僧岁以荔子饷官，维一谢却，曰：“奈何以口腹易吾操耶？”积餐钱数十万，义不纳。会浮潦败官舍，匠役过前，悉以僦之，曰：“毋失信于民。”民号之曰：“张太清。”以便亲请主管崇道观以归，官终左司郎中。朱子《右司张公志铭》
　　刘　爚　字晦伯，建阳人。与弟炳同受学于朱子，乾道八年进士。调连城令，蠲无名征敛，新其县学，教诸生入德之方。改知闽县，用清简为治，与民有信，大族贵宦，庶奸胥，莫敢挠法。诸台府合词连荐，以与丞相赵汝愚有连，欲他用之。参政陈骙昌言于众：“召试馆职，非刘某孰可者？”竟避汝愚嫌，乞通判潭州。官终权工部尚书，谥文简。《闽书》
　　胡岩起　嘉定中，知闽县，卓行危论，奇文瑰句，一时士大夫皆以为不可及。正德《府志》
　　杜　杲　邵武人。初授海门买纳盐场官，监司檄摄闽尉。民有甲之子死，诬乙杀之。验发中得沙，而甲舍旁有沙池，类发中者，鞫之，子果溺死。其才敏有为类此。正德《府志》
　　明
　　魏谷才　永乐初，知闽县。平易近民，雅好士类，行事详审，民得输其情。正德《府志》
　　林　逊　潮阳人。师事蔡希仁，受古文《尚书》，洪武乙丑进士。授闽县丞，岁饥，赈，多所全活。入觐赐敕还，疏请厉禁沿海捕鱼，优诏答焉。《闽书》
　　陈敏政　临安人。宣德间，知闽县。时中贵采办方物，聚城中至十八人。敏政每夜五鼓出，二鼓入，能以智敏应变，便宜集事，奸暴黩货者不得肆，里胥不扰，公私无困。正德《府志》
　　秦　淦　字懋清，慈溪人。嘉靖中，知闽县。时倭寇交讧，富室多闭籴而逃乱，流移之众不能自存。淦望门劝贷，得积粟为糜于路，以饲馁者，全活甚众。万历《府志》
　　许子良　字直卿，仁和人。隆庆初，知闽县。为政和平简易，催科不扰。后官至都御史。万历《府志》
　　　　侯官县
　　怀安县附。
　　宋
　　方叔完　莆田人。元丰中，知侯官县。民有与怀安民讼水利，叔完往按直之，二邑称公。时曾巩守郡，少与可，重叔完，荐之于朝。万历《府志》
　　吴　评　字正词，崇安人。景祐进士。治平中，令怀安。自云顶山开羊肠溪十余里入城。官至中大夫，致仕，赠开国侯。《闽书》
　　樊　纪　嘉祐三年，知怀安县。时郡守蔡襄欲复东湖不可得，乃从乐游桥开，沿城外抵汤门、琴亭、湖心，至北岭下去思桥，北出浦尾船场，散入港北小浦、中浦、石泉、安国以北。纪作桥十三，曰湿塍，曰塍北，曰小浦，曰中浦，曰湖心，曰琴亭，曰越塘，曰龙腰，曰后溪，曰桑畲，曰岭下，曰范溪，曰濑溪。东湖既湮，赖此港浦桥梁，导东北诸水以达于东门也。又北岭达于宦溪，其山磴路，北通连江沿岸以济，高一千八百步，纪募治，奠高为夷，正曲为直，凹者凸，陷者续，迄今七百年赖之。《三山志》参《闽都记》
　　吴　及　字几道，靖海人。年十七登进士。元符中，为侯官尉。闽俗多自毒死，以诬仇家，及悉为谳正。前后活五十三人，帅司美之，移其法于一路。《闽书》
　　方伯骞　叔完之兄，为侯官尉。有盗杀人，追捕无验。伯骞聚里民，各询姓名，至曾忍者，熟视之，曰：“田中杀人者，汝也。”一讯而服。正德《府志》
　　项　悦　字无欲，永嘉人。初调闽县簿，再调福清簿。邑有“七贤”之谣，悦居其首。知侯官，县治加恢拓，庭无朴声。会岁旱，祷雨端潭，潭在万山中，披棘徒行烈日中数十里下山，雨注两昼夜，岁大稔，而悦以病暍死。《福建通志》
　　余克济　安溪人。庆元间，尉侯官。克济在下僚而能有立。有贵宦求尉廨益其居，州既许矣，克济力争不与，帅不能夺。迁浙西常平干官，历知梅州，皆有政声。正德、万历二《府志》合纂
　　魏必昌　字世复，晋江人。初尉怀安，年尚少。有豪家讼田，久不决。必昌折以礼法，两豪皆服。移兴化录事，持廉壁立，无干以私者。刘克庄赠以诗曰：“守法仁人勇，防身处女严。”人以为实录。正德《府志》
　　明
　　薛　武　龙泉人。洪武九年，知怀安县。莅官清谨公勤。时县治始迁入子城北，武知民力已困，留心抚字，不用刑罚，民赖之如父母。正德《府志》
　　严　毅　洪武中，侯官主簿，以清谨著称。邑有盗剽掠，毅追捕之，一渠魁欲害毅，乃诈为武官之任，置酒延疑，毅觉，就席擒焉。正德《府志》
　　刘子敏　洪武中，以御史谪候官典史。尝自署曰：“禄薄俭常足官，卑廉自高。”永乐初，复为御史。万历《府志》
　　周　禧　洪武中，知怀安，刚方端谨。时邑有恶党九十余人，倚诸监司势，暴横滋为民害，号野牢子。禧至，悉擒治之，邑里以安。正德《府志》参《福建通志》
　　蒋　稳　宜山人。洪武三十年，知怀安，廉介严谨，政尚清简，痛惩吏弊。尝置三等册循环簿，凡科差，量里高下，审业产重轻，锱铢不爽。尤留意学校，崇奖士类。正德《府志》
　　胡　节　龙游人。成化七年，知怀安。惩隶卒入乡扰民，因为木皂隶，人莫敢违。民有以不孝闻者，召至，恳恳谕以天衷民彝，其人卒感服。暇则教其属吏，讲律令。修举废坠，务先学校，次公署，条理秩然。为政公谨廉勤，民爱戴之。甫逾年，以忧归，耆民相率追送，赙以白金。节为取少许，濒行，投于水。抵家，躬负土营葬，结庐墓上。寻卒。正德《府志》
　　陈如纶　字德宣，常熟人。嘉靖间，知候官。通敏有才，时有“陈龙图”之号。听讼有关伦理者，使谨实乡老诲谕之，动其良心，皆涕泣罢去。万历《府志》
　　董子行　字明卿，嵊县人。万历戊寅，授侯官令。吏才精敏，奉诏丈田，经画得体。所汰浮米无筭，民至今称便。县西有石门峡，江水为患，子行建议填塞，方请旨举行，征为御史去，后令周兆圣缘其议筑之，其傍田岁获有秋。万历《府志》
　　叶有声　字震隐，华亭人。万历进士，知侯官。恺悌爱人，催征得法，时称循吏。[HT6SS]《福建通志》
　　来方炜　字泽兰，萧山人。天启进士，知侯官。廉明方正，好接引士类，擢吏部去。[HT6SS]《福建通志》
　　毛协恭　字亶鞠，武进人。崇祯进士，初知宁德，调侯官。性清介，以道学自任，尝与诸生讲论文艺，娓娓不倦。《福建通志》
　　国　朝
　　刘嘉猷　金溪人。康熙十二年，知侯官县，谨愿慈惠。耿逆反，与知府王之仪同被害。事闻，赠官予荫，祀九忠祠。《福建通志》
　　王裕瑸　浙江山阴人。在闽屡任剧邑，公勤明恕，历有声绩，知侯官县。乾隆十八年，膺荐至京，暴病卒，邑人怀焉。
　　　　古田县
　　宋
　　薛　琪　不知何许人。宋初为古田令，以廉著，人爱之。后李堪来知县事，父老有苏绍者，言曰：“邑侯连引如线，能自树立，贿赂不可市者，薛令君也。”万历《府志》参《福建通志》
　　李　堪　字仲任，常州人。景德间，令古田。务本抑末，爱民重士。建学立社，举乡饮，禁淫祠，黜异教，以礼让化俗。政暇则集诸生及邑父老与之讨论治理，邑人重之，以比薛琪。又有许当、陈昌期者，先后为令，民皆德之。古田称循吏，必曰“薛、李、许、陈”云。[HT6SS]《福建通志》
　　吴公诚　字君与，莆田人。大观进士。调古田尉。政和初，林利等寇山谷，公诚独将数卒，生擒利，置诸法，而尽散遣其余党。提举何谊直嘉其功，累章论荐，改承奉郎。万历《府志》
　　萧　韦华　字棠仲，龙溪人。大观进士，调古田尉。获盗三十余人，为减赃，得免死，或告以赃不应赏格，韦华曰：“利囚命以取官，非吾志也。”遂以不及，改调福清丞。有诬告平民事妖术者，韦华为申雪，保全数百家。乞祠，里居二十六年。户曹陈峤赠以诗云：“一寸功名心已灰，翩然解组赋归来。中兴天子登耆旧，二十余年挽不回。”卒年八十九。[HT6SS]《漳州府志》
　　杨汝南　字彦侯，龙溪人。绍兴十五年进士，历广州教授。尝摭《诗·春秋·中庸要指经说》三十篇授学者。乾道间，改知古田县。修学舍，置学田，又造安福桥以利民，日与诸生质疑问难，亹亹不倦。汝南自初筮仕，即以廉平公勤自矢，故所至有声。万历《府志》参《漳州府志》
</div>
    <div class="pagination">
<a href="福州府志乾隆本_page318.html">上一页</a><span>...</span><a href="福州府志乾隆本_page314.html">314</a><a href="福州府志乾隆本_page315.html">315</a><a href="福州府志乾隆本_page316.html">316</a><a href="福州府志乾隆本_page317.html">317</a><a href="福州府志乾隆本_page318.html">318</a><span class="current-page">319</span><a href="福州府志乾隆本_page320.html">320</a><a href="福州府志乾隆本_page321.html">321</a><a href="福州府志乾隆本_page322.html">322</a><a href="福州府志乾隆本_page323.html">323</a><a href="福州府志乾隆本_page324.html">324</a><span>...</span><a href="福州府志乾隆本_page320.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
