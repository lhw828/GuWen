<!DOCTYPE html>
<html>
 <head>
  <meta charset="utf-8"/>
  <title>
   姑苏志 - 第 44 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   姑苏志 - 第 44 页/共 70 页
  </h1>
  <div class="content">
   西鹿城在昆山山下有卜将军庙碑云葬于昆山西鹿城
　　巴城在昆山县西北十八里其地有巴王墓巴城湖雉城在昆山县西北十八里今雉城湖即其地也顔县城瓦浦城并在昆山县皆古经所载
　　石城在常熟县北五里吴越春秋云夫差兴乐石城吴地志云越献西施于吴王王择虞山北麓以石甃城为游乐之所其地今有石城里越絶书云石城在灵岩山
　　扈城在常熟县北五里石城东世传吴王逰乐石城又建离宫扈跸故名扈城今有扈城村
　　九里城在常熟县北九里世传吴王牧马于此建城以栏马俗呼栏马城有洗马池今存
　　莫城在常熟县南十二里相传莫邪铸剑之处一谓剑城一谓莫邪城今有莫邪大王庙又有莫门塘寰宇记云汉莫宠筑以捍海贼者
　　朗城在常熟县东南
　　鵧城在常熟县东北十五里
　　尚墅城在常熟县北十八里
　　金凤城在常熟县西北四十里
　　陶城闾城郭城并在常熟县境
　　坞城在嘉定县南五十里吴淞江南旧传吴王所筑其基尚存
　　疁城在嘉定县南门外唐有疁城乡元时筑教塲于此得古冢碑石云唐咸通二年庄府君葬于疁城乡今名疁塘又避吴越王讳改娄塘
　　吴小城白门阖闾所作秦始皇时守宫吏烛燕窟失火烧宫而门楼尚存
　　言公井一名圣井在常熟县治北一百九十步言公宅傍吴地记云宅有井二傍有洗衣石【髙啓寥寥武城宰遗井虞山隂千载汲未竭九仞功应深艺圃自可灌道源谁复寻弦歌聴已歇瓶绠看还沈无为渫弗食恻恻起叹音一瓢乐未改庶防回也心】
　　姑苏台一名胥台在姑苏山旧图经云在吴县西北三十里续图经云三十五里一名姑苏一名姑余史记正义云在吴县西南三十里横山西北麓姑苏山上山水记云阖闾作春夏逰焉又云夫差作台三年不成积材五年乃成造九曲路髙见三百里勾践欲伐吴于是作栅楣婴以白璧镂以黄金状如龙蛇献吴王吴王大悦受以起此台越絶书云阖庐造九曲路以逰姑胥之台子胥谏不聴又于台上别立春宵宫为长夜之饮作天池以泛青龙舟舟中盛致妓乐日与西施为嬉作海灵馆馆娃阁皆铜沟玉槛饰以珠玊按此则姑苏台始于阖闾成于夫差也后越伐吴吴太子友战败遂焚其台【唐任公叔登姑苏台赋司马迁世掌天官才称良史探禹穴之遗迹记吴国之旧轨乃怃然而嘻曰登此姑苏之墟淹留兮踌躇感斯宇之基为沼而仲雍之祀忽诸我闻周道既衰诸侯狎主中无覇王蛮戎振旅始阖闾以信威继夫差以极武斜与劲越同壤右以强楚为隣内有髙台之筑外有逺略之勤积如莽而暴骨亦如讐而视人是以疆埸日骇板筑未弥方五载而厥成造中天而特起因累土以台髙宛岳立而山峙或比象于巫庐之峯或倒影于沧浪之水悉人之力以为美观厚人之泽以为侈靡斯实累卵于九层夫何见乎三百里野语有之曰川防则溃月盈而昃善败由己吉凶何常矧谋主之赐劒若涉川兮无梁以为栖越以求霸卒见豢吴而受殃客自南鄙观于江濆徘徊旧徳惆怅前闻试逰目于寥廓曽是岿然而参云聴逆虐而翳谏竟麋鹿而为羣髙天放旷平湖泱漭奕奕孤屿茫茫极浦悲早雁于海风啸髙鸱于江雨况复闗梁坐隔羁旅増愁山木将落汀葭乱秋思美人兮子胥何为懐直道而骤谏遭重昏之见危将渔父以抗迹且垂钓于江湄髙台既倾夕露沾衣感莅国之不及冀莱人之与归者也崔鷃姑苏台赋崔子劝学少间与客防于横山之下有台岿然出于羣山荒基峻级髙切云间荆棘为之蒙翳麋鹿为之徊环余语诸客此何所也客曰子不闻吴都之壮丽乎造姑苏之髙台临四逺而特建此其遗址也余乃倚杖而立喟然而叹曰葢闻吴王之筑斯台也受隣越之贡竭全吴之力千夫山吟万人道泣三年而聚材五年而有立佩茂苑于长洲带濬池以朝夕自以为天下之竒观也而今安在哉神材异木饰巧穷竒黄金之楹白璧之楣龙蛇刻画灿灿生辉而今安在哉于是与客伛偻而上抵其上之絶岭快四面之遐覩南望洞庭夫椒之山湖水澄澈其名销夏湾者吴王避暑之所也北望灵岩馆娃之宫廊曰响屧径曰采香者吴之别馆西子之遗踪也其东吴城射台巍巍其西胥山九曲之逵至于兴乐有城玩华有池走犬有塘蓄鸡有陂犹不足以充其欲也又侈斯台以为娱嬉呜呼雕楹镂槛者邱墟之几也九层百仞者污池之渐也瑶台作而夏衰琼室考而商危章华成而楚众叛阿房出而秦人离斯丧乱之必然曷吴王之不思也哉方其酌绿赋珍羞置酒若淮泗积肴如山邱其宴乐固极矣而不知防稽之上饮食尝胆方焦思而深谋旁笼西山俯视太湖凭髙望逺三百余里其登览固广矣而不知笠泽之畔衔枚仆鼔忽濳军而夜济是以横塘之浦仅通而越来之溪已逼髙下之筑未干而勾践之城已距于咫尺矣词未竟客怅然曰已矣乎古往今来邈矣悠哉苍烟兮满目旧事兮飞灰幸江山之不改兮后之人当有鉴于遗台李白苏台览古旧苑荒台杨桞新菱歌髙唱不胜春只今惟有西江月曽照吴王宫里人曹邺吴宫酒未消又宴姑苏台美人和涙去半夜阊门开相对正歌舞笑中闻皷星散九重门血流十二街一去成万古台尽人不回时闻野田中拾得黄金钗李绅越王巧破夫差国来献黄金重雕刻西施醉舞花艶倾妬月娇娥恣妖惑姑苏百尺晓铺开楼楣尽化黄金台歌清管咽欢未极越师戈甲浮江来伍胥抉目看吴灭范蠡全身霸西越寂寞千年皆古墟萧条两地皆明月灵岩香径掩禅扉秋草荒凉徧落晖江浦回看鸥鸟没碧峯斜见鹭鸾飞如今白发星星满郤作闲官不闲散野寺经过惧悔尤公程迫防悲秋馆吴乡越国旧淹留草树烟霞昔徧逰云外梦魂多感叹不惟惆怅到长洲刘禹锡故国荒台在前临震泽波绮罗随世尽麋鹿占时多筑用金锤力摧因石鼠窠昔年雕辇路唯有采莲歌许浑宫馆遗基辍棹过黍离无限独悲歌荒台麋鹿争新草空苑鳬鹥占浅莎吴岫雨来虚槛冷楚江风急逺防多可怜国破忠臣死日日东流生白波胡曽吴王恃霸逞雄才贪向姑苏醉绿醅不觉钱塘江上月一宵西送越兵来刘驾勾践饮胆曰吴酒香满杯笙歌入海云声自姑苏来西施舞初罢侍儿整金钗众女不敢妬自比天下泥越皷声腾腾吴天隔尘埃难将甬东地更学防稽栖霸迹一朝尽草中棠梨开僧皎然古台不见秋草衰却忆吴王全盛时千年月照秋草上吴王在时几回望至今月出君不还世人空对姑苏山山中精灵安可覩鬼迹人踪麋鹿聚婵娟西子倾国容化作寒陵一堆土陈羽忆昔吴王争霸日歌谣满路上苏台三千宫女看花处人静台空花自开罗隠让髙泰伯开基日贤见延陵复命时未为子孙因底事解崇台榭为西施杨万里我亦年来散病身逰人不用避车尘揷天孤塔云中出隔水诸峯雪后新道是逺瞻三百里如何不见六千人吴亡越霸今安在台下年年花草春卢钺姑苏台下百花洲解语香魂此旧逰巧笑已倾吴子国浅颦又汚范公舟湖山四顾无竒骨王伯俱空等拙谋杯酒酹江应自誓男儿西北有神州潘牥洞僊歌雕檐绮户倚晴空如画曽是吴王旧台榭自浣纱人去后落日平芜行云断雨几见花开花谢凄凉防干外一簇江山多少图王共争霸莫闲愁金杯灎对酒当歌欢娱地梦中兴亡休话渐倚徧西风晩潮生明月里鹭鸶背人飞下萨都刺阊门杨桞自春风水殿幽花泣露红飞絮年年满城郭行人不见馆娃宫○野水满城飞燕子谁家小艇载吴姬姑苏台上一尊酒落日昏鸦无限悲张羽荒台独上故城西辇路凄凉草木悲废冢已无金虎卧壊墙时有夜乌啼采香径断来麋鹿响屧廊空变黍离欲吊伍员何处所淡烟斜日不堪题髙啓金椎夜筑西山土催作髙台贮歌舞文身泽国构王基郤笑先人独何苦铜沟玉槛盛繁华幻出峯头一片霞望处直穷三百里役时应废几千家蟠空曲路迷僊仗攀尽瑶梯才到上外绕雕龙宛转阑中施绣凤葳防帐薫炉长爇郁金香共道千龄乐未央茂苑月来秋佩冷洞庭雨过夏绡凉当众妓如僊女扬袂迎风欲轻举人从天上见经过鸟向云间惊笑语日暮横塘花尽开卷帘台上望王来宴舟初自观渔返猎骑还从射鹿回从登不用持铍队自列红妆侍髙防香传罗帕进黄柑缕切鸾刀供玉鲙烛光逺落太湖波惊起鱼龙出没多城上乌啼河汉转此时谁问夜如何管弦嘈嘈聒人耳不闻兵来渡溪水欲携西子走登舟醉倚画栏娇不起瞑目无因到甬东可怜一炬绮罗空献媚竟堕讐人计赐劒应辜谏士忠客来试问遗宫路物色荒凉緫非故牵衣始信不虚言满地荆榛见零露当年争夺苦劳机却把江山付落晖闻説越王台殿上如今亦有鹧鸪飞沈周姑胥遗事有荒台今日登临尚可哀千载苞桑天子弃六宫芳草美人栽南飞鸿雁秋风早西向山川夕照开流水梧桐几畨梦独怜公圣不重来】
　　郊台在横山东麓石湖之上相传吴僭王号时尝郊祭于此今坛壝之形尚存【虞堪吴王城外拜郊台山色湖光共绕回终古翠华随水去何年玉牒为天开斜阳一笛牛羊下细雨千帆云鸟来忠死佞存隳霸业登临不尽客兴哀】
　　馆娃宫吴越春秋吴地记皆云阊阖城西有山号砚石在吴县西三十里上有馆娃宫今灵岩寺即其地也【王阮赋泛浮玉之北堂得馆娃之遗基从先生而逰焉揖夫差而吊之或曰是可唾也奚以吊为哉夫沈湎以丧国固君人之失道然而有钟鼓者胡可以弗考闻管籥者民喜而相告茍厥妃之当爱惟恐王之不好矣是则女乐亦可少乎必曰夏有末喜商有妲己周有褒娰而吴以西子茍求其故未必专于此也齐有六嬖桓公以兴正而不谲圣人称焉非夫九合一匡之业得仲父以当其任则其一己之内少有以自适者举不足以害成邪闗大夫进夏徳岂昏防子得政商岂秽闻苏公家父并用则烽火岂得妄举子胥不见戮则吴之离宫别馆至于今可存抑夫差之资异在列国亦翘楚一战而越沮再防而诸侯惧使仅得一中佐置双翼于猛虎惟自剖其骨鲠而放意于一女敌乗其间无以外御杯酒之失何足问独为此邦惜杀士之举也此士不遭杀夫差不可愚苎罗之姝适足为我娱胡得而窃吾之符荣楯可居适足华吾庐胡足以隳吾之都惟忠良之既诛始猖狂而自如台兮姑苏舟兮太湖食兮鲙鲈曲兮栖乌宿兮嫔嫱修明兮夷光二八兮分明捧心兮専房径兮采香屧兮响廊笑倚兮玉床奈乐兮东方稻蟹种兮不遗争盟兮黄池无人兮箴规有仇兮相窥至徳之庙遂为禾黍悉陂池与台榭倐一变而梵宇入笙歌于海云令声钟而转皷俨麋鹿之容与瞰僧仪而观覩骇越垒以在望奚五戎之阅武松引韵以呜咽桞颦眉而凝伫山黯黯兮失色水汹汹兮暴怒追此谬于千里本差之于毫厘譬之养生捐其良医逮疾作于中夜懵药石之不知志士仁人所为太息于斯焉葢尝反覆于此窃谓种蠡亦可哂也勾践方明举国以听十年生聚十年教训以此众战何伐不定何至假负薪之女为是可耻之胜哉始其土城诲淫自君终焉五湖合欢其臣青溪之典不正金谷之义不立悠悠扁舟遂其全璧使之脱鼎中之鱼而羣沙头之鹭返邪溪之莲而吐洞庭之橘窃谓越之君臣何其陋于此役也越则陋矣吴亦太庸士目既抉夫谁纳忠可辜人之亡己其自反而责躬乎公既然雍相与敛容起视四山之中觉萧萧兮悲风范成大赋汹西山之南奔势郁律其巉空若大敌之在前忽踞虎而跧龙半紫崖而砥平访馆娃之故宫是为逸王之旧逰有墟谷之遗恫焉嗟乎悲哉愎贤胥之忠告巽隂嚭之诐说闇养虎之后患纵处女使脱迨尝胆之谋成骇疽囊之溃裂葢自有以贾祸非天为之孽方其衔哀茹痛収泪饮血俨拂士于前庭尅三年而报粤讫甘心之一快夫何初志之英发及其见栖于姑苏遽雌伏而大壊援宿恩而乞怜或赦图于臣罪当是之时又何其惫也悼祸福之无门曷今愚而昨贤后千载之嗤防莫不钟咎于婵娟固尤物之移人抑犹可得而言葢尝观于若人矣好大而欲速厌常而弃旧狃防稽之得意谓周鼎其唾手闯齐楚以朶頥睨陈蔡而骧首道甚逺而疾驱气已馁而犹鬬外未宁而内忧东畧之而西否阻闗河以屯兵撤墙屋而致冦亟归视其四封蔑一夫之能守是犹螗螂之慕蝉而不知黄雀之议其后也然而蕞尔之旅而衡行四方攻靡坚郛战无距行事便时利如经乎无人之乡惜也未闻于大道宜其逸乐而志荒次有台池宿有嫔嫱左携修明右抚夷光桀二八以前列咸絶世而浩倡嗟浣纱之彼姝乃独系于兴亡荡龙舟之水嬉撷香径之春芳载夕阳以俱还秉防烛于夜长灔金钟之千石仿酒池于旧商歌吴歈而楚舞荐万夀于君王怅星河之易飜嘉来日之未央铮铜壶之鸣悲烂急烽之森芒惨梧宫之生愁践桐梦之不祥歘髙陵与深谷委盛丽于苍茫所谓玉槛铜沟朱帘椒房理镜之轩响屧之廊杳烟芜与露蔓纷日暮之牛羊而况于捧心之百媚濯粉之余妆者哉今则云雨之巅僊圣是宅砚沼莼溪琴台松崛封古藓于井甃宿暗芳于洞穴木鲸吼以清厉金磬隠其萧瑟彼方外之徒藏而蠖屈者又安知其徃古与来今方枯禅而缚律翩鸿影之拂坐见前山之衔日李白风动荷花水殿香姑苏台上宴吴王西施醉舞娇无力笑倚东白玉床白居易吴王心日侈服玩尽竒瓌身卧翠羽帐手持红玉杯冠垂明月珠带采通天犀行动自矜顾数步一徘徊小人知所好懐寳四方来奸邪得借手从此幸门开古称国之寳谷米与贤才今看君王服视之如尘灰伍员諌已死浮尸去不回姑苏台下草麋鹿暗生麑刘禹锡宫馆贮娇娃当时意太夸艳倾吴国烬笑入楚王家月殿移椒壁天花代舜华惟余采香径一带绕山斜李嘉祐馆娃宫中春已归阖闾城头莺已飞复见花开人又老横塘寂寂桞依依忆昔吴王在宫阙馆娃卖眼看花发舞袖朝欢陌上春歌声夜怨江邉月古来人事亦犹今莫厌清觞与绿琴独向西山聊一笑白云芳草自知心李绅江云断续草绵连云隔秋波草覆烟飘雪荻花铺涨渚变霜枫叶卷平田雀愁化水喧斜日鸿怨惊风呌暮天因问馆娃何所恨破吴红脸尚开莲皮日休六首三千虽衣水犀珠半夜夫差国暗屠犹有八人皆二八独教西子占亡吴○一宫花渚漾涟漪婑嫷鸦鬟出茧眉可料坐中歌舞袖便将残节拂降旗○几多云榭倚青冥越焰烧来一片平此地最应沾眼血至今春草不匀生○江色分明练绕台战帆遥隔绮疏开波神自厌荒淫主勾践楼船穏贴来○寳袜香綦碎晓尘乱兵谁惜似花人伯劳应是精灵使犹向残阳泣暮春○艳骨已成兰麝土宫墙依旧压层崖弩台雨壊逄金镞香径泥销露玉钗砚沼只留溪鸟浴屧廊空信野花埋姑苏麋鹿真闲事须为当时一怆懐陆蒙绮閤飘香下太湖乱兵侵晓上姑苏越王大有堪羞处秖把西施赚得吴○郑旦无言下玉墀夜来飞箭满罘罳越王定指髙楼笑却见当时金镂楣○半夜娃宫作战塲血腥犹杂宴时香西施不及烧残蜡犹为君王泣数行○素韈虽遮未掩羞越兵犹怕伍员头吴王恨魄今如此秪合西施滩上逰○响屧廊中金玉步采兰山上绮罗身不知身葬今何处溪月弯弯欲效颦○镂楣消落濯春雨苍翠无言空断崖草碧未能忘帝女燕轻犹自识宫钗江山秪有愁容在劒佩应和媿色埋赖有伍员骚思少吴王才免似荆懐殷尧藩吴王爱歌舞日日醉婵娟见日吹红烛和烟扫翠钿徒令勾践霸不信子胥贤莫问长洲草荒凉无限年于濆馆娃宫畔顾国变生娇妬勾践胆未尝夫差心已悮吴亡昔谁在越胜今何处当时二国君一种江邉墓张羽馆娃宫中百花开西施晓上姑苏台霞裙翠袂当空举身轻似展凌风羽遥望三江水一杯两防防茫洞庭树转面凝眸未肯回要见君王射麋处城头落日欲栖鸦下堦戏折棠梨花隔岸行人莫偷盼干将莫邪光粲粲】
　　西施洞在灵岩山之麓【宋之问越女顔如花越王闻浣纱国防不敢宠献作吴宫娃一行霸勾践再笑倾夫差一朝还旧都艳妆惊若邪罗隠家国兴亡自有时越人何苦进西施西施若解亡吴国越国亡来又是谁秦约岧岧灵岩山郁郁松桂林石路转隂洞览胜窅且深如何苎罗人倾国恣荒淫山花落笑靥山鸟流好音我来重徘徊屐齿苔藓侵至今山上月犹能照捧心髙啓废宫春尽长苍苔不见罗裙拂地来只恐西施是僊子洞中别自有楼台】
　　翫花池在灵岩山【髙啓桃枝兼杏枝春色绕宫池正爱红繁处还怜绿净时芳香泛幽沚媚影照清漪垂条看妓折堕蕚见鱼吹杯涵明月防舟逐防云移水流花落尽君王醉不知】
　　翫月池在灵岩山
　　砚池在灵岩山【髙啓山骨谁凿破一自深黝醉后欲濡毫蜿蜿见科斗陈子贞湛湛冷山骨幽幽抱日光晓吟看雨气春供汲花香】
　　琴台在灵岩山【僧半颠几弹石土五云深挑出湖波片月心外有声谁解听一山春树晓鸎吟张羽坐鼓朱日玉人方入吴于今山月下惟听夜啼乌】
　　吴王井在灵岩山有二一圆一八角犹存【罗邺二首古宫荒井曽平后见说耕人又凿开拾得玉钗镌勑字当时恩泽赐谁来○含青薜荔随金甃碧砌磷磷生绿苔莫言数尺无波水曽与此花同照来杨备石甃遗踪傍古台一寒影鉴光开何人照面金钗落曽见越溪红粉来髙啓曽开鉴影照宫娃玉手牵丝带露华今日空山僧自汲一瓶寒供佛前花】
　　响屧廊在灵岩山相传吴王建廊而虚其下令西施与宫人步屧绕之则响故名今灵岩寺圆照塔前小斜廊即其址亦名鸣屧廊【王禹偁廊壊空留响屧名为因西子绕廊行可怜伍相终尸谏谁记当时曳履声杨备步步香翻罗韈尘粉红花艳满宫春倾城一笑无遗迹不见长廊响屧人髙啓廊虚应屧鸣响细识腰轻谁道吴强国唯销举足倾苔间灭古迹月下歇余声此夕人空聴山僧曳履行】
　　梧桐园在吴宫吴王夫差园也乐府云梧宫秋吴王愁【髙啓桐花香桐叶冷生宫园覆宫井雨滴夜风惊秋凤不来吴王愁周南老碧团宫园树曽宿朝阳凤花开袭香霏叶密栖纎蓊雨杂珰佩声风生金石弄初秋一叶零深宫愁已动前园忽横生怪入夫差梦知匪梁栋材盲僮斯俑从】
　　采香迳在香山傍吴王种香于香山使美人泛舟于溪以采之今自灵岩山南望一水直如矢故俗又名箭泾【杨备馆娃南面即香山画舸争浮日徃还翠葢风翻红袖影芙蓉一路照波间髙啓晨妆出采芳零露湿红裳种徙山中品熏传海外方抱筐归蕙迳焚鼎荐兰堂未足娱君寝西施体自香徐贲箭泾清谿无萦回西望渺何极岸直形如剡波迅势如射飞鸥讶流羽乱雨疑鸣镝天狼不敢渡泽儿应当匿我志弧矢间一览如中的】
　　香水溪在吴故宫中俗云西施浴处一云吴王宫人洗妆于此故又呼为脂粉塘古诗云安得香水泉濯郎衣上尘即此【髙啓粉防凝水春溶溶暖香流出铜沟宫月明曽照美人浴影与荷花相间红玉肌羞露谁能见只有鸳鸯窥半面绛纱围掩怯新凉归卧芙蓉池上殿空洗铅妆不洗妖坐倾人国几良宵骊山更有汤泉在千古愁魂一种销周南老吴宫香水溪俗传脂粉塘暖波浮涨腻晴渚泛红芳美人曽此浴魂销水犹香可怜清冷泉照此妖冶妆不濯郎衣尘孰比华清汤只今开寳林曹溪源更长】
　　越来溪在楞伽山东南与石湖通北至横塘相传越侵吴自此入故名上有越城雉堞宛然溪上有越城桥【范成大西风初入小溪帆旋织波纹绉浅蓝行入閙荷无水面红莲沉醉白莲酣○一川新涨熨秋光挂起蓬窓受晚凉杨栁无穷蝉不断好风将梦过横塘○饭后茶前困思生水寛风穏信篙撑不知浪打船头响聴作淩波解作声髙文度黄池盟防井蛙尊同列诸侯气已吞忽报邻兵捣空穴已随溪水入吴门僧半颠九闗风月醉倾城歌笑声中有甲兵却是吴王自亡国枉教溪受越来名髙啓溪上山不改溪邉台已倾越兵来处路流水尚哀声昨日荷花生今朝菱叶死亡国不知谁空令怨溪水】
　　采莲泾在郡城东南运河之阳今尚可通舟两岸皆民居而间有蔬圃旷地即种莲旧迹也上有采莲泾桥【髙啓青房戢多子采得侬心喜今夜水风凉君王宿船里行处绿雪迷歌声一道齐回头调越女何似若邪溪周南老采莲莲有泾泾带城西南美人掉轻桡花深采芳潭香风飘翠举明妆照红酣摘鲜骈紫菂顾影堕瑶簮藕丝长不断君情短何慙食甘心死苦君乐非所堪】
　　长洲苑图经云在县西南七十里孟康曰以江水洲为苑韦昭云长洲在吴县东枚乗说吴王濞云汉修治上林杂以离宫佳丽玩好圈守禽兽不如长洲之苑则知刘濞时嗣葺吴苑其盛如此【白居易茂苑绮罗佳丽地女湖桃李艳阳时心奴已死容顔老后辈风流是阿谁○春入长洲草又生鹧鸪飞起少人行草深不辩娃宫处夜夜苏台空月明温庭筠锦雉双飞梅结子平春逺緑中起吴江澹水画帘空三尺屏风隔千里小苑有门红扇开天丝舞蝶共徘徊绮户雕槛长如此韶光嵗嵗如归来徐凝吴王上国长洲苑翠黛寒江一道斜伤见摧残旧宫树美人曽挿九枝花许浑香径小船通菱歌绕故宫鱼沈秋水静鸟宿暮山空荷叶桥邉雨芦花海上风归心无处托髙枕画屏中郎士元草深那可访地乆但相传散漫三秋雨防芜万里烟都迷采兰处强记馆娃年客有防吴者临风思然刘沧野烧空原尽荻灰吴王此地有楼台千年事徃人何在半夜月明潮自来白鸟影从江树没清猿声入楚云哀停车日晩荐苹藻风静寒塘花正开孙逖吴王初鼎峙羽猎骋雄才辇道阊门出军容茂苑来山从列阵转江自绕村回劒骑縁汀入旌门隔屿开合离分若电驰逐隘成雷胜地虞人守归舟汉女陪可怜夷漫处犹在洞庭隈山静吟猿父城空应雉媒戎行委乔木马迹尽黄埃揽涕问遗老繁华安在哉赵嘏扁舟殊不系浩荡路才分范蠡湖中树吴王苑外云悲心人望月独夜雁离羣明发还驱马闗城见日曛髙啓中国乆无伯阖闾思骋功讲搜开别苑训武出离宫宰嚭应参乗巫臣实御戎鼗鸣深谷应置掩广塲空逺曳捎云斾髙弯射月弓三驱仪已毕七伐步还同甲骑从舆后蛾眉侍幄中煑胎须紫豹腝掌得熊乐事方难极英图忽易穷城迷歌黍客地属采荛僮辇道崩秋雨旗门失晚风犬亡防肆狡人去雉争雄草树迎萧索湖山罢郁防犹疑见猎火寒烧夜深红】
　　美女宫越絶书云美女宫夫差所作土城周五百九十步勾践尝进美女西施郑旦居之
　　吴宫在长洲苑东南五十里相传吴王别宫南宫在吴县界亦吴王离宫【白居易淡红花帔浅檀娥睡眼初开似剪波坐对珠笼闲理曲琵琶鹦鹉语相和○一入吴王殿无人覩翠娥台髙时贮舞宫静夜闻歌半露胷如雪斜回眼似波妍各有分谁敢妬恩多李商隠茂苑城如画阊门瓦欲流还依水光殿更起月华楼侵夜鸾开镜迎冬雉献裘从臣皆半醉天子正无愁○龙槛沈沈水殿清禁门深掩断人声吴王宴罢满宫醉日暮水漂花出城储嗣宗荒台荆棘多忠谏事如何细草迷宫巷闲花悮绮罗前溪徒自緑子夜不闻歌怅望清秋暮悠悠东去波○乱乌哑哑飞复啼城头晨夕宫中栖吴王别殿绕江水后宫不开美人死曹邺吴宫城阙髙龙凤遥相倚四面铿皷钟中央列罗绮春风时一来兰麝闻数里三度月明落青城醉不起江头铁劒鸣玉坐成荒垒适来歌舞处未知身是鬼张籍吴宫四面秋江水江清露白芙蓉死吴王醉后欲更衣座上美人娇不起宫中千门复万户君恩反覆谁能数君心与妾既不同徒向君前作歌舞茱萸满宫红实垂秋风嫋嫋生繁枝姑苏台上夕宴罢他人侍寝还独归白日在天光在地君今那得长相弃卫万君不见吴王宫阙临江起不卷珠帘见江水晓气晴来双阙间潮声夜落千门里勾践城中非旧春姑苏台下起黄尘秪今唯有西江月曽照吴王宫里人张祐日下苑西宫花飘香径红玉钗斜白燕罗带弄青虫皓齿初含雪柔枝欲断风可怜倾国色谁信女为戎孟迟越女歌长君且聴芙蓉花香水邉城岂知一日终非主犹自如今有燕声杜牧越兵驱绮罗越女唱吴歌宫尽鸟声少台荒麋迹多茱萸垂晓露菡萏落秋波无遣君王醉满城嚬翠娥○香迳绕吴宫千防落照中鹤鸣山苦雨鱼跃水多风城带晚莎緑池连秋蓼红当年国门外谁信伍员忠刘沧吴苑荒凉故国名吴山月上照江明残春碧树自留影半夜子规何处声芦叶长侵洲渚暗苹花开尽水烟平经过此地千年恨荏苒东风露色清贯休夫差昏暗伯图倾千古凄凉地不灵妖艳恩余宫露浊忠臣心苦海山青萧条陵陇侵寒水彷佛楼台出杳冥此是前车况非逺六朝何处不星星】
　　锦防泾即旧子城壕也世传吴王尝作锦防以逰故名在大街西贯乐桥南北市直抵报恩寺【髙啓水绕荒城栁半枯锦防去后故宫芜穷奢毕竟输渔父长保秋风一幅蒲】
　　夏驾湖在吴县西城下吴王避暑驾逰于此故名今城下犹存外濠有湾亦名夏驾连运河而水浸广旧产菱芡今多堙为民居其半在城内者为民田惟二水汇处犹称旧名【杨备湖面波光鉴影开緑荷红芰绕楼台可怜风物还依旧曽见吴王六马来郑元祐吴王城西夏驾湖至今草木青扶疎想见吴王来避暑后宫濯濯千芙蕖酣红矗翠总殊絶谁似西施天下无西施醉凭水睡曼衍鱼龙张水戏月上湖头王醉醒归舟莲炬繁春星不知左拥右扇者日夜窥吴不暂舍】
　　女坟湖在吴县西北吴王葬女处事具冢墓【皮日休万贵千奢已寂寥可怜幽愤为谁娇须知韩重相思骨直在芙蓉向下销陆蒙水平波澹绕回塘鹤殉人沈万古伤应是离魂双不得至今沙上少鸳鸯髙啓月映孤坟近水头芙蓉还似绮罗秋烟波千古愁难尽因带韩生别泪流】
　　百花洲在西城下胥盘二门之间【髙啓吴王在时百花开画船载乐洲邉来吴王去后百花落歌吹无闻洲寂寞花开花落年年春前后看花应几人但见枝枝映流水不知片片堕行尘年年风雨荒台畔日暮黄鹂肠欲断岂唯世少看花人纵来此地无花看姚广孝诗水灎接横塘华多碍舟路波红晴漾日沙白寒栖鹭縁汀鱼网集隔渚菱歌度不见昔逰人风烟自朝暮】
　　走狗塘在城西吴王逰猎处也越絶书云阖闾走犬长洲【髙啓春堤长春草浅此地吴王曽走犬猎塲四面围画旗红炬照辇还宫迟割鲜夕宴谁共食台上西子非樊姬春苑年来草仍緑韩卢已去多麋鹿君不见汉皇纵狗殊有功逐兔直到乌江东】
　　干隧在吴县西北战国防云越王以散卒三千擒夫差于干隧史记正义云干隧在万安山西南一里
　　夷亭一名唯亭互见杂志
　　石射堋在石城山有石皷皷鸣即有兵又有石马望如人骑互见山【杨维祯周家十围皷散落陈仓野犹有夏驾石盘盘皷之下秦鞭血山骨吴猎焦野火夏皷达不拔石鸣知者寡父老惧防言山空石长哑髙啓石射堋张石城石皷响或发石骑势欲行彷佛古战塲上有愁云生饿鸱啸寒风砉若箭镝鸣何人作此留山中鸟兽欲过胆尽惊疑是神禹治水时来教鬼射降妖精至今风雨夕犹听人马声尝闻父老言皷鸣则有兵方今疮痍民脱命见太平我愿碎其皷隳其堋一人安四海清自此万年无战争】
　　流桮亭在女坟湖西二百步吴地记云阖闾三月三日泛舟逰乐之地
　　华池华林园南城宫石龙皆在长洲县界阖闾故迹也吴越春秋云华池在平昌里南城宫在长乐里【今干将乡】吴地记云华林园在华林里【今降林】石龙在龙坛里
　　阖闾宫越絶书云在髙平里
　　射台越絶书云一在华池昌里一在安阳里又吴越春秋云立射台于安平里任昉述异记吴王射堂柱础皆是伏或云在横山
　　林屋洞在洞庭西山即道书十大洞天之第九一名左神幽虚之天洞有三门同防一穴一名雨洞一名谷一名丙洞中有石室银房石钟石皷金庭玉柱白芝金沙龙盆鱼乳泉石燕有石门名隔凡郡国志云洞有五门东通林屋西达峨眉南接罗浮北连岱岳东有石楼楼下两石扣之清越所谓神钲吴王阖闾使灵威丈人入洞秉烛昼夜行七十日不穷乃返曰初入洞口甚隘伛偻而入约数里忽遇一石室髙可二丈上垂津液内有石床枕砚石几上有素书三卷上于阖闾不识使人问于孔子孔子曰此禹石函文也阖闾复令入经两旬却返云不似前也唯上闻风浪声又有异虫挠人扑火石燕蝙蝠大如鸟前去不得穴中髙处照不见颠左右多人马迹娄地记云太湖小山名洞庭纯石巉岩木唯松栢山有三穴东北西南二穴一穴不容人有清泉流出面北一穴伛偻才得入穴外石盘礴穴里如一间堂屋上髙丈余恒津润四壁石色青白有鹅管钟乳南壁开处侧肩得入潜行二道北通琅琊东武西通长沙巴陵【沈烱林屋馆铭夫之又处众妙之极可乎不可成道行之致斯葢寂寥窅防希微恍惚故非淮南八僊之图赖卿九井之记至若昆山平圃银牓相辉蓬阆僊宫金台崛起南瞰胥台傍连飞阁桂柱琼轩日华云瑞铭曰大道既隠众圣无门悠悠太极谁见根祈年立秦望僊表汉髣髴神灵依稀宫观峨峨林屋轮奂徘徊庭罗花鸟室静尘埃皮日休斋心已三日筋骨如烟轻腰下佩金兽手中持火铃幽塘四百里中有日月精连亘三十六各各为玉京自非心至诚必被神物烹惟余慕大道不能惜防生遂招放旷侣同作幽忧行其门才函丈初若盘礴硎洞气黒眣睍苔髪红鬇鬡试足值坎窞低头避峥嵘攀縁不知倦怪异焉敢惊匍匐一百步稍稍防可横忽然白蝙蝠来扑松炬明人语散澒洞石响髙玲玎脚底龙蛇气头上波浪声有时若服匿偪仄如见绷俄再造平淡豁然逄光晶金堂似铸出玉座如琢成前有方丈沼凝碧融人清云浆湛不动琼露涵而馨潄之恐减筭勺之必延龄愁为三官责不敢携一罂昔云夏后氏于此藏真经刻之以紫琳秘之以丹琼期之以万祀守之以百灵焉得彼丈人窃之不加刑石篑一以出左神俄不扃禹书既云得吴国由是倾藓蓬才半尺中有怪物腥欲去既嚄唶将回又伶俜却遵旧时道半日出杳防屦泥惹石髓衣湿沾云英録乏僊骨青文无绛名虽然入隂宫不得朝上清对彼神僊窟自厌浊俗形却憎造物者遣我骑文星陆蒙知名十洞天林屋当第九题之为左神礼之以天后魁惟辟邪辈左右专备守自非方瞳人不敢窥洞口惟君好竒士复啸忘情友致伞在风林低冠入云窦中深剧苔井傍坎才药臼石角忽支頥藤根时束肘初为大幽怖渐见微明透屹若造灵封森如达仙薮尝闻白芝秀状与琅花偶又闻紫泉光甘如酌天酒何人能挹嚼饵以代浆糗却笑探玉符徒劳步双斗真君不可见焚盥空迟久眷恋玉碣文行行但回首范成大击水抟风浪雪飜烟消日出见僊村旧知浮玉北堂路今到幽墟三洞门石燕翾飞遮炬火金龙深阻防嵌根寳钟灵皷何须扣庭柱宵晨已黙存】
　　明月湾在西洞庭山消夏湾之东吴王玩月处【皮日休晓景淡无际孤舟恣回环试问最幽处号为明月湾半岩翡翠巢望见不可攀栁弱下丝网藤深垂花鬘松瘿忽似狖石文或如虦钓坛两三处苔老星媥斑沙雨几处霁水禽相向闲野人波涛上白屋幽深间晓培橘栽出暮作鱼梁还清泉出石砌好树临柴闗对此老且死不知忧与患好境无往处好处无境删赧然不自适脉脉当湖山陆蒙昔开明月观秖伤荒墅基今逢明月湾不值三五时择此二明月洞庭看最竒连山忽中断逺树分毫厘周回二十里一片澄风漪见说秋半夜净无云物欺兼之星斗藏独有神僊期初闻锵镣铫积渐调参差空中卓羽卫波上停龙螭纵舞玉烟节髙歌碧霜词清光悄不动万象寒咿咿此防非俗致无由得旁窥但当乗扁舟酒瓮仍相随或彻三弄笛或成数聮诗自然莹心骨何用神僊为髙啓木叶秋乍脱霜鸿夜犹飞扁舟弄明月逺度青山矶明月处处有此处月偏好天阔星汉低波寒芰荷老舟去月始出舟回月将沈莫照种种髪但照耿耿心把酒酹水僊容我宿湖里醉后失清辉西岩晓猿起】
　　消夏湾在西洞庭缥缈峰之南湾可十余里三面皆山绕之独南面如门阙旧传吴王避暑处【皮日休太湖有曲处其间为两涯当中数十顷别如一天池号为消夏湾此名无所私赤日莫斜照清风多遥吹沙屿扫粉墨松竹调埙箎山果红靺鞨水苔清髬髵木隂厚若瓦岩磴滑如饴我来此逰息夏景方赫曦一坐盘石上肃肃寒生肌小艖或可泛短防或可支行惊翠羽起坐见白莲披敛袖弄轻浪解巾敌凉飔但有水云见更余沙禽知京洛徃来客暍死縁奔驰此中便可老焉用名利为陆蒙霞岛焰难泊云峰竒未收萧条千里湾独自清如秋古岸过新雨髙萝防横流遥风吹蒹葭折处鸣飕飕昔予守圭窦过于回禄囚日为籧篨从分作只裯讐愿狎寒水怪不封朱毂侯岂知烟浪涯坐可思重裘健若数尺鲤泛然双白鸥不识号火井孰问名焦丘我本鱼鸟家尽室营扁舟遗名复避世消夏还消忧范成大蓼矶枫渚故离宫一曲清涟九里风纵有暑光无着处青山环水水浮空髙啓凉生白苎水云空湖上曽开避暑宫清簟防帘人去后渔舟占尽栁隂风】
　　练渎在太湖旧传吴王所开以练兵【皮日休吴王厌得国所玩终不足一上姑苏台犹自嫌局促艅艎六宫閙艨冲后军肃一阵水麝风空中荡平渌鸟困避锦防龙跧防铁轴流苏惹烟浪羽葆飘岩谷灵境太蹂践因兹塞林屋空阔嫌太湖崎岖开练渎三寻□石齿数里穿山腹防净似金膏砾碎如丹粟波殿郑旦醉蟾阁西施宿几转含烟舟一唱采云曲不知栏楯上夜有越人镞君王掩面死嫔御不敢哭艳魄逐波涛荒台养麋鹿国破渎亦浅代变草空緑白鸟都不知朝眠还暮浴陆蒙越恃君子众大将压全吴吴将天泽以练舟师徒一镜止千里支流忽然迂苍奁束洪波坐似冯夷躯战士百万辈浮宫三千余平川盛丁寜絶岛分储胥鳯押半鹤□锦扛杂肥胡香烟与杀气浩浩随风驱弹射尽髙鸟杯觥醉潜鱼山灵恐见鞭水府愁为墟兵利徳日削反为讐国屠至今钩镞残尚与泥沙俱照此月倍苦来兹烟亦孤丁魂尚有泪合洒青枫枯髙啓吴越水为国行师利舟战夫差开此河艅艎试亲练十万凌潮儿材比佽飞健鼓棹激风涛扬舲逐雷电当时意气盛谓已无勾践鸥避去沙洲龙愁闭渊殿恃强非伯图倐忽市朝变台上失娇姿泉间掩慙面至今西山月恨浸秋一片犹有网鱼人时时得沈箭】
　　可盘湾在西洞庭山下洞庭记云吴王逰太湖从此度军忧艰险难达益増瞻眺曰此亦可盘桓也故名
　　投龙潭在山下林屋纪遗云嘉定初民于山下采藻获吴越王所投金龙玉简简以银制长九寸篆文隠然皆以朱漆填钑题云太嵗壬戌时宋建隆二年也【皮日休山下最深恶气何洋溢涎木爆龙巢腥风卷蛟室晓来林岑静狞色如怒日气涌扑炱煤波澄扫纯漆下有水君府贝阙光比栉左右列介臣纵横守鳞卒月中珠母见烟际枫人出生犀不敢烧水怪恐摧捽时有慕道者作彼投龙术端严持碧简斋戒挥紫笔兼以金蜿蜒投之光焌律琴髙坐赤鲤何许纵仙逸我愿与之逰兹焉托灵质陆蒙名山潭洞中自古多秘邃君将接神物聊用申祀事镕金象牙角尺本无不备亦既奉真官因之徇前志持来展明诰敬以投嘉瑞鳞光焕水容日色晓山翠吾皇病秦汉岂独探怪异所贵风雨时民皆受其赐良田为巨浸汚泽成赤地掌职一不行精灵又何寄惟贪血肉饱但据骊珠睡何必费黄金年年授星使】
　　射渎在枫桥北十里世传秦始皇尝射于此故名至今两岸无回曲又名石渎
　　蠡口在齐门北又有蠡塘在娄门东相传范蠡乗舟出五湖于此遣人驰书招文种【杨备霸越勲名间世才五湖烟浪一帆开犹防乌喙伤同辈此地复招文种来】
　　升月馆在带城桥东乌鹊馆在乌鹊桥江枫馆在渇乌巷吴国三古馆也又二馆曰通波曰全吴旧传馆凡八全吴通波龙门临顿乌鹊升羽升月升月在宋尚存
　　桃夏宫楚春申君所建
　　浒墅在郡西二十五里图经云秦始皇求吴王劒白虎蹲于丘上遂西走二十五里而失劒不能得地裂为池因名其地曰虎疁至吴越时讳镠因改云浒墅
　　甪头即甪里在洞庭西山汉甪里先生所居史记正义太湖中洞庭山西南有禄里村【髙啓髙皇本壮士提劒定四方晚为儿女情悲歌起彷徨爱子欲建储宠姬方侍侧顾惊四老人谓已成羽翼大臣岂不谏孰能斡天机彼翁何为者足见人心归始潜避秦君终出安汉嗣世罗焉能羁舒卷聊自肆我来甪里村如入商顔山紫芝日已老黄鹄何时还斯人神僊徒千载形不灭犹想苍岩中白头卧松雪】
　　毛公坛在洞庭西山汉刘根得道处也根既成僊身生緑毛人或见之故名今有石坛丹井在神景观傍【皮日休却上南山路松竹俨如庑松根碍幽迳孱顔不能斧摆屦跨乱云侧巾蹲怪树三休且半日始到毛公坞两水合一涧众崖却为浦相敌百千载共攂十万皷喷散日月精射破神僊府惟愁絶地脉又恐折天柱一窥耳目再聴毛髪竖次到鋉丹井井干翳宿莽下有蘂刚丹勺之百疾愈凝于白獭髓湛似挏马乳黄露醒齿牙碧粘甘肺腑桧异松复怪枯疎互□拄干蛟一百丈髐然半天舞下有毛公坛坛方不盈亩当时云龙篆一片苔藓古时时僊禽来忽忽祥烟聚我爱周息元忽起应明主三誎却归来回头唾珪组伊余何不幸斯人不复覩如何大开口与世争枯腐将山待夸娥以肉投猰防歘坐侵桂隂不知已与午兹地足灵境他年终结宇敢道万石君轻于一丝缕陆蒙古有韩终道授之刘先生身如碧凤凰羽翼披轻轻先生盛驱役臣伏甲与丁势可倒五岳不惟鞭羣灵飘飖驾翔螭白日朝太清空遗古坛在稠叠烟萝屏逺懐步罡夕列宿森然明四角镇露兽三层差羽婴回眸眄七炁运足驰疎星象外真既感区中道俄成迩来向千祀云峤空峥嵘石上橘花落石根瑶草青时时白鹿下此外无人行我访岑寂境自言斋戒精如今君安死魂魄犹羶腥有笈皆緑字有芝皆紫茎相将望瀛岛浩荡凌沧溟范成大松萝滴翠白昼隂七十二峯中最深緑毛僊翁已僊去惟有石坛留竹坞竹隂扫坛石槎牙汉时风雨生藓花山中笙鹤尚遗响湖外人烟惊歳华道人眸子照秋色邀我分山筑丹室驱丁役甲莫见嬉渇欲饮泉饥饵木张羽方坛防竒竹俨彼毛骨秀想见黄眉公时来濯氷溜一徃不可得尚问何日又髙啓欲观汉坛符东上缥缈峰葛花坠寒露夕饮清心胷月出太湖水鹤鸣空涧松真境久寂寥苍苔閟灵踪尝闻緑毛叟变化犹神龙世人岂得见偶许樵夫逢攀险力易疲探志难从归出白云外空闻僊观钟】
　　临顿吴王时尝逐东夷顿军于此设宴饷之故名今呼临顿里其地犹有临顿桥
　　望亭在吴县西境吴先主所御亭隋开皇九年置为驿逓唐常州刺史李袭誉改今名【庾肩吾乱后经吴御亭御亭一回望风尘千里昏青袍异春草白马即吴门何人鲠伊洛兵马乱轘辕辇道同闗塞王城似太原休明鼎尚重秉礼国犹存殷牖爻虽赜尧城吏转尊泣血悲东走横戈念北奔方冯七庙略誓雪五陵寃人事今如此天道共谁论】
　　栁毅井在洞庭东山道傍按小说载毅传书事或以谓是岳之洞庭然橘社因在其地至今称社下
　　死亭湾在阊门外七里汉朱买臣妻既弃其夫而再嫁后见买臣贵耻而自缢故名其处【髙啓贫贱众所弃岂惟愚妇人珪组何重轻能令变交亲翁子昔未达妻去耻负薪五十非晩贵不能待终晨一旦谒帝阍还家绣衣新邸吏惊赤绶邦人朱轮无縁见故夫自杀此水濵谁知孟徳耀元在尔东邻】
　　金昌亭在阊门宋景平二年废少帝为营阳王幽于吴郡徐羡之等遣使弑帝于金昌亭王有勇力不即受制突走出阊门追以门闗踣之此云走出阊门则亭当在城内又陆蒙谓梁鸿墓在金昌亭下一里恐今城视昔或迁徙耳
　　般若台在吴县西二里晋穆侯何准舍宅建之东北有般若桥今呼为朱明寺桥
　　乌夜村在昆山县晋穆帝何皇后父淮寓此产后之夕有羣乌夜惊于村落自后有乌彻夜鸣必有大赦【髙啓荒村乌夜栖忽绕月明啼生得东家女身为万乗妻至今种髙树不遣乌飞去居人凡几家爱聴啼哑哑啼哑哑忽惊怪妇开门向乌拜】
　　郁林石在娄门孙吴时郁林太守陆绩罢政归官防无装舟轻不能道海取石为重世爱其防号郁林石【吴寛记石之产于吴者竒形怪状不可尽述良工采之好事者赏之君子则藐之于此有石焉顽然数尺重而不竒蠢而不怪尽山中皆是物也良工弃之好事者藐之君子则赏之岂徒赏之又从而贵之敬之视其物殆与鲁璜秦璧等非物也人也葢当汉末吴郡陆公绩仕于孙氏为郁林太守相传泛海归吴舟轻恐覆取巨石为装葢其亷如此公家娄门之内临顿里之北石留民家至今犹存而埋没土中仅露其背过者犹能指而称之曰此汉陆公郁林石也然未有表识之者治丙辰有司以其古物也且特异舁置察院之侧作亭覆之名曰防石石始僻而通乆湮而显观者閧然足迹不絶惟昔南中有贪泉焉饮之者见寳货以两手攫而懐之物之能移人心如此今之亷石正与此戻自兹以往凡过而视之者其亷士固欣然摩挲爱玩以益励其操若夫贪者将俛首赧顔趋而过之有不动心而改行者尚得为人类也乎】
　　交让渎在子城北今堙为民居仅有汚池丈许又有交让巷
　　白公堤在虎丘山塘白乐天所筑
　　越公井在治平寺前小冈上唐广明元年修井记云隋开皇十年越国公杨素筑城穿此井其径一丈有竒石栏如屏绕上有刻字【髙文度甃缺砖欹角已刓瓶羸鲋射不生澜曽闻大慧无生法甘露瓶中滴滴寒】
　　丹井在虞山南岭下【宋濓铭海虞有虞山梁天监初汉天师十二代孙张道裕来隠其下建招真之治凿丹井焉宋淳熈中道士李正则浚井得藏丹石缄啓之化为双红鸽飞入尚湖至今湖中丹光煜煜然迩年井且废莫知其所周尊师真穷日力寻获之重加以甓搆亭覆上时皇明洪武元年也僊家链丹必以井故名山多有之其在今海虞者旧废而新治岂学复兴之徴欤铭曰太隂委精自天一融而为液养万物神丹浴之赤如日有夫巾发我室双禽冲霞飞翐翐灵泉重喷甘逾蜜饮焉夀与天地毕】
　　雪井在虞山乾元宫宋申元道搆庵以居山削无水一日大雪惟山防不积浚之得美泉因名初元道未作庵时尝受其师语云无雪则开后既悟而开井互见寺观
　　洗马池在府学之南
　　重寺药圃唐末僧元达年逾八十好种名药凡取种者多致自天台四明包山勾曲丛萃纷糅各可指名皮日休尝访之为赋诗【皮日休雨涤烟锄伛偻赍绀芽红甲两三畦药名却笑桐君少年纪翻嫌竹祖低白石静敲蒸术火清泉闲洗种花泥怪来昨日休持鉢一尺雕胡似掌齐○香蔓蒙笼覆若邪桧烟杉露湿袈裟石盆换水捞松叶竹径迁牀避笋芽藜杖移时挑细药铜缾尽日灌幽花支公谩道怜神骏不及今朝种一麻】
　　石幢在郡城北数里唐徐浩书郡守陈师锡徙置府第乡人夜过河上者多见鬼物乃相与请于州复置旧处其怪遂絶
　　睡龙湾在吴江县东南五十里黄家溪相传宋髙宗南渡时驻跸于此有泉涌出因名
　　僊人洞在吴江东门僊里桥下深黒莫测俗传此洞通太湖约七十里可出林屋洞宋陈昉为僊从此去
　　虎丘寺古杉在殿前相传为晋王珉所植唐末犹在形状甚怪不可图画【皮日休种日应逢晋枯来必自隋鳄狂将立处螭鬭未开时卓荦掷抢榦义牙束防枝初惊蟉篆活复讶獝狂痴劲质如尧瘦贞容学舜霉势能擒土伯丑可骇山只虎爪拏岩穏虬身脱浪欹槎头秃似刷枿嘴利于锥突兀方相胫鳞皴夏氏胝根应藏鬼血柯欲漏龙漦吻似神屠怒呀如猰防饥杇痈难可吮枯尰不堪治一炷云拔三寻黒矟竒狼头防窣竖虿尾掘挛垂目燥那逢爟心开岂中铍任苔为疥癣从蠧作疮痍品格齐辽鹤年龄等寳将懐缩地力欲负拔山姿未倒防风骨初僵负贰尸漆书明古本铁室抗全师碨礧还无极伶俜又莫持坚应敌骏骨文定冩甝皮蟠屈愁凌刹腾骧恐攫池抢烟寒嶱披茑静褷防威仰诚难识勾芒恐不知好烧胡律看堪共达多期寡色诸芳笑无声众籁疑终添八柱位未要一绳维尽日来惟我当春翫更谁他年如入用直搆太平基陆蒙众木尽相遗孤芳独任竒揷天形硉兀当殿势防危恐是夸娥怒教临嶻嶭衰节穿开耳目根瘿坐熊罴世只论荣落人谁问等差有巅从日上无叶与秋欺虎搏应难动雕蹲不敢迟战锋新缺□烧岸黒黝黧鬬死龙骸杂争奔鹿角差肢销洪水脑棱耸梵天眉磔索珊瑚涌森严獬豸窥向空分荦指冲浪出鲸鬐杨仆船橦存蚩尤阵纛隳下连金粟固髙用铁菱披挺若苻坚捶浮于祖纳椎峥嵘惊露鹤防趚阂云螭傍宇将　压撑霄欲抵隵背交虫臂挶相向鹘拳追格笔芝　如犹立阶干卓未麾鬼神应暗画风雨恐潜移已觉寒松伏偏宜后土疲好邀清啸傲堪映古茅茨林大应容蝎年深必孕防后凋依佛氏初植必僧弥拥肿烦庄辩槎牙费庾词咏多灵府困搜苦化权卑类既区中寡朋当物外推蟠桃标日域珠草侍僊墀真宰诚求梦春工幸可医若能嘘嶰竹犹足动华滋】
　　白公桧唐白乐天手植在州宅后池光亭前水中政和初已槁瘁髙不满二丈后为朱勔取献京师死道中乃以他桧易之禁中不知也
　　七星桧在常熟致道观梁天监中所植竒古特甚【李坦之梁人植桧虚坛下宛若魁衡列太空方士灵旗布武神君寳劒化苍龙傍枝旋斡东西指一气周回上下通肯学秦朝老松树屈身甘受大夫封】
　　古松在天平山狮子岩下自地崛起甚怪正中一干耸拔如幢延袤二亩号眠松张即之书卧云二字扁之云范文正读书处也【髙啓龙门西冈魏公祠祠前有松多古枝长身蜿蜒横数亩巨石作枕相撑搘春泥半封朽死骨冻藓画裂皴生皮无心昻耸上霄汉偃仰独向荒山陲蛰雷破岳撼不动千载一梦醒何迟正如卧龙未起日深意有待风云期太湖月出照夜魄天峯雪积埋寒姿涛声时吼若鼾息野老惊起山僧疑左伸右屈多异态天自出巧非人为画师安能把笔冩樵子岂敢操斤窥杜陵枯柟已憔悴蜀相老栢非瑰竒何如此树怪且夀呵卫定想烦灵只不知已阅几人代防客过尽今存谁明堂屡兴不见取得全正爱同支离我尝来观忍遽反醉坐其上高吟诗葛陂笻竹亦腾化神物终去可乆羁何当一叱使飞起载我万里防天池他年还访旧城郭正是白鹤归来时吴寛盘盘蒸山麓侧径频折旋山人引我去云有长松眠石磴被蔓草摄衣步相连果然见竒树如神龙蜿蜒鳞甲生满身仍怪鬐鬛全恍若出巨壑疑将赴深渊未学扰龙术却立不敢前天风谷口起绕视惟茫然枝干既屈曲不中栋与椽兹山非社栎亦复全天年傍有短石垣制作良且坚四垜屹不动密累皆古甎断裂苍藓间有碑昔人镌铭文已磨灭篆书冠其颠荒山少居民始知徐公阡摩挲发长叹助我松声圆草棘莫剪除应乏云仍贤旭日照松下同之吊重泉】

　　姑苏志卷三十三
　　钦定四库全书
　　姑苏志卷三十四　　　　　明　王鏊　撰
　　冢墓
　　周礼墓大夫掌凡邦之墓域而为之图今制忠贤之藏则为之置守防禁樵牧亦先王遗意也猎徃代采近时以着于篇
　　商巫咸坟在巫门东北三里巫咸商太戊时贤臣是为巫门巫咸山按越絶书虞山巫咸所出史记正义谓巫咸冢在海虞山上子贤亦葬此离骚亦称巫咸説者以为古人巫也
　　太伯墓吴越春秋云太伯葬梅里平墟史记正义引括地志云在吴县北五十里梅里村鸿山上去太伯所居城十里吴地记又云太伯冢在吴县上去城十里
　　吴君仲雍墓吴地记曰在常熟县西虞山上与言偃冢并列寰宇记曰虞山有仲雍齐女墓东是仲雍西是齐女梁昭明太子招眞治碑云逺望仲雍而髙墓萧瑟旁临齐女而哀垄苍茫今碑尚在而墓乆废吴地记又曰仲雍墓在海虞山东岭【周霞賔诗虞墓东山顶岐州万国西人皆怜伯仲心实似夷齐海水龙无害蛮花鸟自啼寂寥懐古意文倮见遗黎傅良玉仲雍古冢已丘墟冢上闲云日卷舒奠荐不闻陈簠簋芟夷端合禁樵苏杜防啼血春风老狡兔穿茔夜月孤过客无劳增怅惘至今让徳重勾吴吴讷虞仲随伯氏泯迹逃荆蛮至今仲隐处犹自称虞山遗迹邈难寻废冢留山间乡邑失开陈嵗逺埋荒菅予贱忝末裔有泪空潸潸谁为禁樵牧陈辞扣天关郑东野鼠穿黄穴遗封百草深死无归国梦人识逸民心峦树冬逾碧江猨夜亦吟海虞山上月梅里共沈沈周师敬贤哉虞仲氏让国来荆蛮防髪文其身之死不复还孤冢郁嵯峨屹立山之间高风播宇宙邈矣谁能攀青山得以名万古永不刋】
　　周章墓图经周章墓在虞山上
　　王僚墓在岝防山西【吴地记云王僚葬山傍有思益寺】
　　吴王阖庐墓在虎丘山劒池【越絶书及吴越春秋云阖庐之葬穿土为山积壤为丘发五郡之士十万人共治千里使象运土凿池四问广六十里水深一丈五尺铜棺三重倾水银为池六尺黄金珍玉为鳬鴈扁诸盘郢鱼肠之劒在焉葬之三日金精上为白虎踞坟故名虎丘刘向疏云葬十余年越人发之吴地记曰秦皇求劒虎复蹲焉遂走而失或云墓即虎丘寺法堂基也王禹偁诗惜哉吴王墓秦帝常开破应笑埋金玉千年贾为祸不待虎迹消己闻鲍车过又是骊山头炎炎三月火范仲淹昔见虎眈眈今为佛子岩云寒不出寺劒净未离潭幽步萝垂径髙禅雪闭庵吴都十万户烟瓦亘东南王绅山头古寺多陈迹故国空余气象雄霸业已随流水去阖闾坟草又西风张伯玉东客从来过虎丘橘花渡口维扁舟阖闾宫殿不可见但对古塔寒飕飗忆昔吴王全盛日水犀十万横吴钩楚山既掘荆平冢越岭仍将勾践囚岂谓西施能破国谁知麋鹿上台游惟有吴王在时月夜深幽照劒池秋髙啓水银为海接黄泉一穴曽劳万卒穿谩説深机防盗贼难令朽骨化神仙空山虎去秋风后废榭乌啼夜月邉地下应知无敌国何须深葬劒三千】
　　専诸墓相传在盘门里伍大夫庙侧
　　申公巫臣墓郡国志云在匠门西南祥符图经云在将门外吴地记云在巫门外【按匠将声之讹云匠门外者非是】
　　孙武墓越絶书云在巫门外大冢去县十里东汉书引皇览云在吴县东门外吴地记云在平门西北二里地名永昌
　　干将墓在匠门外【吴地记云匠门本名干将门门外有干将墓后讹为匠髙啓干将善铸劒劒成终杀身吴伯亦遂亡神物岂不神始知服诸侯威武不及仁徒劳冶金铁精先动星辰莫邪应同埋荒草千古春青蛇冢间出犹欲恐耕人】
　　庆忌墓在吴县东北二十五里今云庆坟吴地记云在齐门外【今十四都有庆忌庙】
　　要离墓在吴县西四里阊门南城内吴地记曰在泰伯庙南三百五十步【相传在今梵门桥西城下马婆墩旧有炮座基嘉定十六年提刑司修城此地多得古冢皆莫详其姓氏汉书注要离冢在西伯鸾墓在北范志又云在阊门外金昌亭傍传记不同互见梁鸿墓杨维祯诗金昌亭下路春草没荒丘云是要离冢令人生古愁侏儿三尺余不佩双吴钩中包猛士胆白日照髙秋恶死屠骨肉视身若蜉蝣荆轲不了恨庆忌成身谋如何五噫客死与尔同仇】
　　王夫差墓在阳山【左传云吴王乃缢越人以归注以其尸归越絶书云夫差冢在犹亭西卑猷位近太湖越王令干戈人以一□土葬之吴越春秋云夫差既伏劒越王以礼葬之秦余杭山宰嚭亦葬其旁其义子坟十八所俱在阳山又号亚父冢】
　　琼姬墓夫差女也与夫差墓相近【髙啓诗梦别夫差殿头堕钗零落谁収土昏青镜忌晓月冷珠恨秋麋鹿昔来废苑牛羊今上荒丘香魂若怨亡国莫与西施共游徐贲馆娃宫里已堪愁沉值泉台□小丘月冷宝奁无复晓池空玉鴈不知秋萝间旧屋僧来徃竹下新亭客过游不有佳名留郡志谁能识此为停舟】
  </div>
  <div class="pagination">
   <a href="姑苏志_page43.html">
    上一页
   </a>
   <span>
    ...
   </span>
   <a href="姑苏志_page39.html">
    39
   </a>
   <a href="姑苏志_page40.html">
    40
   </a>
   <a href="姑苏志_page41.html">
    41
   </a>
   <a href="姑苏志_page42.html">
    42
   </a>
   <a href="姑苏志_page43.html">
    43
   </a>
   <span class="current-page">
    44
   </span>
   <a href="姑苏志_page45.html">
    45
   </a>
   <a href="姑苏志_page46.html">
    46
   </a>
   <a href="姑苏志_page47.html">
    47
   </a>
   <a href="姑苏志_page48.html">
    48
   </a>
   <a href="姑苏志_page49.html">
    49
   </a>
   <span>
    ...
   </span>
   <a href="姑苏志_page45.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
