<!DOCTYPE html>
<html>
<head>
    <meta charset="UTF-8">
    <title>浙江通志 - 第 751 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 751 页/共 787 页</h1>
    <div class="content">　　祈雨吴山文　　　　　　　　【宋】苏　轼
　　杭之为邦山泽相半十日之雨则病水一月不雨则病旱故水旱之请黩神为甚今者止雨之祷未能逾月又以旱告矣吏以不德为媿神以不倦为德愿终其赐俾克有秋
　　祈晴吴山文　　　　　　　　【宋】苏　轼
　　岁既大熟惟神之赐害于垂成匪神之意筑场为涂卧穟生耳农泣于野其忍安视生为楚英殁为呉豪烈气不冺视此海涛反雨为旸何足告劳有洁斯醴匪神孰号
　　戒弄潮文　　　　　　　　　【宋】蔡襄
　　牛斗之分呉越之中惟江涛为最雄乗秋风而益怒乃其俗习于此观游厥有善泅之徒竞作弄潮之戏以父母所生之遗体投鱼龙不测之深渊自为矜夸时或沉溺精魂永沦于泉下妻孥望哭于水滨生也有涯盍终于天命死而不吊重弃于人伦推予不忍之心伸尔无穷之戒所有今年观潮并依常例其军人百姓辄敢弄潮必有科罚
　　严州祈雨祝文　　　　　　　【宋】陆　游
　　新定为郡介于谿山之间雨旸少愆辄能病稼戊申水溢方祷于神曾未再旬复以旱告吏政无以格隂阳之和而惟神之渎羣趋庙庭仆仆亟拜神固不以吏罪而弃斯民吏独无愧于神乎尚力厥事以盖兹愧神其监临之
　　丁未严州劝农文　　　　　　【宋】陆　游
　　盖闻农为四民之本食居八政之先丰歉无常当有储蓄吾民生逢圣世百谷顺成仰事俯育各遂其性太守幸得以礼逊相与从事于此故延见髙年劳问劝课致诚意以感众心非特应法令为文具而已今兹土膏方动东作维时汝其语子若孙无事末作无好终讼深广耜力耕疾耘安丰年而忧歉歳太守亦当寛期会简追胥戒兴作节燕游与吾民共享无事之乐而为后日之备岂不美哉
　　戊申严州劝农文　　　　　　【宋】陆　游
　　盖闻为政之术务农为先使衣食之粗充则刑辟之自省当职自防朝命来剖郡符虽诚心未格于丰穰然拙政毎存于抚字觞酒豆肉曷常妄蠧于邦村铢漆寸丝不敢辄营于私利所冀追胥弗扰垦辟以时春耕夏耘仰事俯育服劳南亩各终穮蔉之功无犯有司共乐舒长之日今者土膏既动穑事将兴敢延见于耆年用布宣于圣泽清心省事固守令之当为旷土游民亦父兄之所耻归相告戒恪务遵承上以寛当宁之深忧下以成提封之美俗
　　定海劝农文　　　　　　　　【宋】陈　造
　　国家务重农谷凡张官涖政无非劝农之意又命守令率歳二月出郊延父老谕以此意其望尔甚切尔服劳力田频享富歳之乐犹为尔劝不几赘乎抑勤之外犹有可进者兹不容黙夫常赋不可缺尔宁不知而卒惮于输送致烦追逮或加鞭扑田业已所有而假它人戸籍出没遮覆觊不败露卒不可掩殴詈閧讼以争豪末堕弃耕耨糜耗裹囊是皆积习迷不反者不可不痛自改悛夫官租未输官吏劳攘于上而里正长旁午于门酒食酬谢夫岂能免或受杖而不免于输所损如何托名寄产已负刑宪歳或出谷人各有心终未必可保不忍小忿求伸其气而不免俛首下顔胥吏之前捐金求售恐其却之所得几何所丧多矣三者未去虽勤于农恐未能享农之利也尔以吾为非欺尽更旧习无挠官法心闲无事毕力于农晏受丰登之乐而令亦得少休忧劳不两利欤尔父老训诲子弟各谕乡里无忽
　　诸暨劝农文　　　　　　　　【元】黄　溍
　　古之有民社者必以农事为先拊循劝率具有其法我朝防稽故典郡邑守令悉以劝农入衔事莫重焉比以受任之初延登耆年询以风土咸谓是州地产素薄兼之襟山带湖旱涝相半仍歳凶歉民多阻饥夫不知尽其在人而一切听之于天乌乎可也昔魏文侯使李悝尽地力以方百里之地为田六百万亩理田勤则歳增粟百八十万石不勤则歳减粟百八十万石勤与否之利害相逺如此然则欲尽地力者亦在乎尽人力而已诚能率尔子弟竭其四肢以从事于南亩将见富歳之入益增蓄积既多纵有旱涝可无乏食之虑矧今圣仁在上茂育羣品至和之应必有丰年奬厉而成就之固长民者之责也兹以东作方兴躬秉耒耜为尔农劝其尚勉之毋以为具文而藐藐其听也
　　议
　　天台法门议　　　　　　　　【唐】梁　肃
　　论曰修释氏之训者务之而已曰戒定慧斯道也始于发心成于妙觉经纬于三乗导达于万行而能事备矣昔法王出世由一道清净用一音演法机感不同所闻益异故五时五味半满权实偏圆大小之义播于诸部粲然殊流要其所归无越一实故经曰虽説种种道其实为佛乗又曰开方便门示真实相喻之以众流入海标之以不二法门自他两得同诸秘宻此教之所由作也洎鹤林灭而法网散神足隐而宗途异各权所得互为矛盾更作其中或三昧示生四依出现应机不等持论亦别故摄论地持成实唯识之分路并作非有非空之谈莫能一贯既而去圣滋远其风东扇説法者桎梏于文字莫知自解习禅者虚无其性相不可牵复是此者非彼未证者谓证慧解之道流以忘反身口之事荡而无章于是法门之前统或几乎息矣既而敎不终否至人利见惠闻惠思或跃相继法雷之振未普故木铎重受于天台大师大师像身子善现之超悟备帝尧后舜之休相赞龙树之遗论从南岳之妙解然后用三种止观成一事因縁括万法于一心开十乗于八教戒定慧之説空假中之观坦然明白可举而行是故教无遗法法无弃人人无废心心无释行行有所证证有其宗大师敎门所以为盛故其在世也光照天下为帝王师范其去世也往来上界为慈氏辅佐卷舒于普门示现降德为如来所使阶位境智盖无得而称焉呜呼应迹虽往正言不坠习之者犹足以抗折百家照示三藏又况闻而能思思而能修修而能信信而不已者欤斯人也虽曰未证吾必谓之近矣今之人正信者鲜游禅关者或以无佛无法何罪何善之化化中人已下驰骋爱欲之徒出入衣冠之以为斯言至矣且不逆耳故从其门者若飞蛾之赴明烛破块之落空谷殊不知坐致燋烂而莫能自出虽欲益之而实损之欤夫众魔外道为害一揆由是观之此宗之大训此教之旁济其于天下为不侔矣自智者传法五世至今天台湛然大师中兴其道为予言之如此故録之以系于篇
　　复鉴湖议　　　　　　　　　【宋】徐次铎
　　次铎窃见会稽山隂两县之形势大抵东南髙西北低其东南皆至山而北抵于海故凡水源所出多自西而东南今众流所聚者曰平水溪曰上灶溪曰攒宫溪曰宠瑞宫溪皆在会稽曰兰亭溪曰南池溪曰离渚溪皆在山隂其他一派一坑所出总之三十六源当其未有湖之时三十六源之水盖西北流入于江以达于海自东汉永和五年太守马公臻始筑大隄潴三十六源之水名曰镜湖隄之在会稽者自五云门东至于曹娥江凡七十二里在山隂者自常禧门西至于西小江凡四十五里故湖之形势亦分为二而隶两县隶会稽曰东湖隶山隂曰西湖东西二湖由稽山门驿路为界出稽山门一百步有桥曰三桥桥下有水门以限两湖湖虽分为二其实相通凡三百五十有八里灌溉民田九千余顷湖之势髙于民田田髙于江海故水多则泄民田之水入于江海水少则泄湖之水以溉民田而两县及湖下之水启闭又有石牌以测之一在五云门外小凌桥之东今春夏水则深一尺有七寸秋冬水则深一尺有二寸会稽主之一在常禧门外跨湖桥之南今春夏水则髙三尺有五寸秋冬水则髙二尺有九寸山隂主之会稽地形髙于山隂故曾南丰述杜杞之説以为会稽之石水深八尺有五寸山隂之石水深四尺有五寸是会稽水则几倍山隂今石牌浅深乃相反盖今立石之地与昔不同今会稽石立于濒隄水浅之处山隂石立于湖中水深之处是以水则浅深异于曩时其实会稽之水尝髙于山隂二三尺于三桥闸见之城外之水亦髙于城中二三尺于都泗闸见之乃若湖下石牌立于都泗门东会稽山隂接壤之际春季水则髙三尺有二寸夏则三尺有六寸秋冬季皆二尺凡水如则乃固斗门以蓄之其或过然后开斗门以泄之自永和迄我宋几千年民防其利祥符以来并湖之民始或侵耕以为田熙宁中朝廷兴水利有卢州观察推官江衍者被遣至越访利害衍无远识不能建议复湖乃立石牌以分内外牌内者为田牌外者为湖凡牌内之田始皆履亩许民租之号曰湖田政和末郡守方侈进奉复废牌外之湖以为田输所入于少府自是环湖之民不复顾忌湖之不为田者无几矣隆兴改元十一月知府事呉公芾因歳饥请于朝取江衍所立石牌之外盗为田者尽复之凡二百七十七顷四十四亩二角十二歩计工度量先从禹庙后唐贺知章放生池开濬百余日讫工毎歳期以农隙用工至农务兴而罢然次铎出入阡陌询父老面形势度髙卑始知呉公未得复湖之要领夫为髙必因邱陵为下必因川泽岂有作陂湖不因髙下之势而徒欲资畚锸以为功哉马公惟知地势之所趋横筑隄塘障捍三十六源之水故湖不劳而自成歴岁滋久淤泥填塞之处诚或有之然湖所以废为田者非直以此也盖以歳月弥远湖塘既寖壊斗门堰闸诸私小沟固防不时纵闭无节湖水尽入江海而濒湖之民始得增髙益卑而盗以为田使其隄塘固堰闸坚斗门启闭及时暗沟禁窒不通则湖可坐复民虽欲盗耕为尺寸田不可得也绍兴五年冬孝宗皇帝灵驾之行府县惧漕河浅涸尽塞诸斗门固防诸堰闸虽当霜降水涸之时不雨者逾月而湖水仅减一二寸湖田被浸者久之讫事决隄开堰放斗门水乃得去是则复湖之要又较然可见者也夫斗门堰闸隂沟之为泄水均也然泄水最多者曰斗门其次曰诸堰若诸隂沟则又次焉今两湖之为斗门堰闸隂沟之不可殚举姑以其著者言之其在会稽者为斗门凡四所一曰瓜山斗门二曰少微斗门三曰曹娥斗门四曰蒿口斗门为闸者凡四所一曰都泗门闸二曰东郭闸三曰三桥闸四曰小凌桥闸为堰者凡十有五所在城内者有二一曰都泗堰二曰东郭堰在官塘者十有三一曰石堰二曰大埭堰三曰臯步堰四曰樊江堰五曰正平堰六曰茅洋堰七曰陶家堰八曰夏家堰九曰王家堰十曰彭家堰十有一曰曹娥堰十有二曰许家堰十有三曰樊家堰其在山隂者为斗门凡有三所一曰广陵斗门二曰新迳斗门三曰西墟斗门为闸者凡三所一曰白楼闸二曰三山闸三曰柯山闸为堰者凡十有三所一曰陶家堰二曰南堰皆在城内三曰白楼堰四曰中堰五曰石堰六曰胡桑堰七曰沉酿堰八曰蔡家堰九曰叶家堰十曰新堰十有一曰童家堰十有二曰宾舎堰十有三曰抱姑堰皆在官塘两县之北又有玉山斗门八间曾南丰所谓朱储斗门是也去湖最远去海最近地势斗下泄水最速其三间隶会稽五间隶山隂若其他民各于田首就掘隄增为诸小沟洎古诸暗沟及他缺穴之处难徧以疏举大抵皆走泄湖水处也吴公释此不察猥斤斤从事于开濬之末误矣故吴公所开湖才数年皆复为田暨于今或歳输所入于官或为慈福宫庄田及荡地歳输所入于庄或为县公田及荡地歳输赁直于县为应办用度钱或为告成天长千秋大禹等寺观因佃吴给事积土之山而包佃为田及荡地故湖废塞殆尽而水所流行仅有从横支港可通舟行而已毎歳田未告病而湖港已先涸矣昔之湖本为民田之利而今之湖反为民田之害盖春水泛涨之时民田无所用水而耕湖者惧其害已辄请于官以放斗门官不从相与什伯为羣决隄纵水入于民田之内是以民常于春时重被水潦之害至夏秋之间雨或愆期又无潴蓄之水为灌溉之利于是两县无歳无水旱监司府县亦无歳无赈济利害晓然甚易知也然则湖其可不复乎道听涂说者方以阙上供失民业为説是不然夫湖田之上供歳不过五万余石两县歳一水旱其所捐所放赈济劝分殆不啻十余万石其得失多寡盖已相絶矣湖之为田若荡地者不过余二千顷耕湖之民多亦不过数千家以二千顷数千家之小利而使两县湖下之田九千顷民数万家歳受水旱饥馑而弗之恤其利害轻重亦甚相逺况湖未为田之时其民岂皆无以自业乎使湖果复旧水常弥满则鱼鳖虾蠏之不可胜食茭荷菱芡之实不可胜用纵民采捕其中其利自溥何失业之足虑哉次铎论载既毕又有援执旧説而诘之曰从子之説不必濬湖使深必须增隄使髙且惧隄髙壅水万一决溃必败城郭子将为之奈何是又未知形势利害者也夫水之湍急者其地或隘不能容于是有冲激决溢之患今湖之水源不过三十六所而湖之广余三百里以其地容其水裕如也况自水源所出北抵于隄及城远者四五十里近犹一二十里其水势固已平缓于冲隄也何有且隄之去汉如此其久是必有亏无增今诚筑隄增于髙者二三尺计其势方与昔同昔不虑其决而今顾虑之何哉
　　诸暨泌湖议　　　　　　　　【明】黄　镗
　　诸暨之湖七十有二诸湖丈量陞科供办粮差惟独此湖田宋元及我国家相沿为湖而不以为田者此必有説某常相度其地审视水势诹咨羣议则此湖断然为湖而不可以为田也何则县东之水发嵊县会稽山隂诸界无虑十余条皆注此湖而浣江发源浦江义乌分派东西两江而又会流于三江口三港水道狭小旱干之时两江之水由三港舒徐顺流入于钱塘若有霖雨崇朝则两江之水暴涨壅淤于三港而其水反从东南逆注于此湖则此湖诚为众水聚蓄囊贮之所若据以为田则必有壅塞懐襄之患而暨之为县大受其害矣歴代以来中更老成定虑者不知其几卒弃膏腴以为官湖而不以为田者非其见事之晚利害较然势有所不可也
　　武林山辨　　　　　　　　　【明】邵穆生
　　武林杭之名山因以名郡而古今皆朦胧未有直指的名为某山者旧志以近今武林门右土阜俗称祖山者当之谓其山先名武林以避唐讳改称虎林成化志引杨正质虎林山记谓钱王时祖山在郭外有异虎其山自名虎林非避讳也又引宋楼攻愧诗武林山出武林水灵隐后山无乃是且宋淳熙志言汉书明载武林山为武林水所出安有返避唐讳之説决非城内无水小山明矣是夏公断以灵隐寺后山北髙峯为武林山矣与薛公通志同惜偏而未全一统志列武林山当矣下曰一名灵隐一名灵苑一名仙居乃合灵隐山飞来峯二山为武林山是矣特认而未的至沙门契嵩武林山记与泗水潜夫武林旧事直以飞来峯为武林山似矣又局而不广近田公西湖游览志陈公万厯志皆不列武林山而于灵隐山下言一名武林山岂惟龃龉不明而名言更不正今予为辨之者三以俟质之君子凡郡邑之著称者必以郡中佳山水为祖山蚁垤不足以当固矣特灵隐之名发于东晋其先秦两汉厥名伊何愚意凡谓之山者以其全体而名也其髙耸者曰山之峯其如脊者曰山之岭至于冈陵丘阜皆有分别而一山字足以槩之故武林山之名乃杭南北天竺灵隐诸峯慧理未来之先此其祖名总名也自慧理既来而后有飞来之名焉有天竺之名焉有灵隐之名焉有灵鹫之名焉有天竺而复有三竺之名焉传五印度而后有中印之名焉至于莲花佛国白云白猿狮子香炉皆继慧理发之而为武林之支名至于南北髙五云双桧乳窦月桂诸名又后人之滥觞也其曰形胜乌石灵苑仙居龙门杨梅西源善住兴正瑞云庆化集庆秦亭又土人之私諡也自有诸名武林反以无专指而晦如呼子之名而不详其祖父之讳又如子孙寡而皆晦则父祖之名自传子孙既多而又着则父祖之名远而晦久而忘此常道也故呉山秦望以宿名非武林也定浮龙鳯以沿江别派非武林也九曜南屏玉皇大慈以过峡非武林也黄鹤臯亭临平超山远而对照非武林也孤山独山寡不成林非武林也黄山安乐山七十二贤山焦山水山其所根源非武林也此外诸南西北三面之山防攒旗矗如武库森列者有一曰非武林山不可也如罗浮有七十二峯皆谓之罗浮山黄山有七十二峯皆谓之黄山武夷有三十六峯皆谓之武夷山是可辨者一也然此意未经髙人明言而意实可见如罗处约灵隐碑曰浙水之右有山曰武林卢襄西征记曰杭地北环天隐杨太守孟瑛开西湖疏曰杭州南跨吴山北兠武林观曰右曰环曰兠三字则非一二山之指罗公自是才子杨公极善堪舆卢公大于游览故其所见之卓如此其可辨者二也且求武林山者必当求武林水杭南北二山之水孰有大于三竺灵隐之溪乎南则从扪壁岭水出岭合双桂永清月桂诸坞北则从石人西源合白沙韬光诸坞正与旧志合曰武林山有二水南出者曰南涧北来者曰北涧若惟以灵隐寺山为武林山则惟有北涧而无南涧若以飞来峯为武林山则飞来峯无水不出涧若以灵隐飞来二峯山为武林山则南涧从天竺诸峯发源不全况旧志言西湖滙武林山水秦时名武林水至汉方有金牛明圣之号南北二山凡有水流入湖者皆武林山也其可辨者三也始焉求之人心之同昧既焉质之髙人之伟见终焉稽之形势之现存吾于武林也奚疑
　　国朝
　　西湖不通江辨　　　　　　　　毛先舒按昔郡志云西湖故与江通误也田学使汝成尝辨之然未能了了按水经云浙江水出三天子都北过余杭东入于海原未尝云与西湖通也注云浙江至钱塘县又东迳灵隐山山下有钱塘故县浙江经其南县南江侧有明圣湖亦未尝云与湖通也今灵隐去江已远然山川之名古今屡变或当时灵隐山直抵江干俱名灵隐犹古呉中亦称会稽浙江亦称广陵耳又水经注谓秦始皇将游会稽道余杭之西津西津亦未必正是西湖至骆宾王楼观沧海日门对浙江潮灵隐之山至絶顶何尝不可观日对潮岂必湖与江通哉且诗人写景尝在虚实间即此诗末云待入天台路防余渡石桥岂可泥此而谓天台石梁亦在灵隐哉杨巨源诗曾过灵隐江邉寺独宿东楼防海门义亦此今又相传大佛头为秦皇缆船之石或好事之附会或始皇东来游幸西湖亦未可知总与湖通江之説无与陵谷虽有变迁而大段形势故在西湖南面稍近江而尚有慈云万松二岭大山隔之他处去江更远古必无湖通江之理也又旧传西湖本通海通江即通海矣可无更辨
　　考
　　吴越考　　　　　　　　　　【宋】潜説友
　　杭地本属吴属越诸家为説不同以为属吴者晏元献公要皇朝郡县志及乾道旧志皆然而不着其説惟淳祐志引吴越春秋所载越王句践入臣于吴羣臣送至浙江临水祖道又载吴王夫差为越所败而走止秦余杭山又史记楚威王伐越尽取故吴地至浙江遂谓吴越必以浙江为分界以为属越者杜佑通典欧阳忞舆地广记皆云春秋时属越越败属呉东阳王象之本其説谓钱塘旧为越有夫差败越地始入吴虽皆知为越地而未知分界所在惟太平寰宇记引呉地记云越国西北界至御儿则是呉越以御儿为分界二説各有所据今精考之当以后説为是春秋鲁定公十四年五月于越败吴于檇李杜预注云嘉兴县南檇李城又史记世家阖闾十九年伐越句践迎击之檇李贾逵注云檇李越地据此则檇李以南皆为越境杭在其中矣此杭为越地一也呉越春秋句践既臣于呉夫差赐之书增其封东至句甬西至檇李南至姑末北至平原纵横八百余里且谓越本兴国千里吾虽封之未尽其国则是所封之地皆越故疆又越絶书越地记云语儿乡故越界本名就李吴疆越地以为战地至柴辟亭呉地记云柴辟亭到语儿就李吴侵以为战地则吴越疆界犹极明白此杭为越地二也若淳祐志所引三説皆有可辨论者其一谓越羣臣祖句践于浙江则是吴越以浙江为界殊不知是时句践保栖会稽之山浙江以西皆为吴有宜其祖道止于江滨又未尝云送之境上耶其一谓夫差走余杭山姑苏志云阳山又名秦余杭山在长洲西北三十里夫差栖于此死因葬焉至今号夫差墓又越絶书吴地记云秦余杭山去毘陵县五十里有湖水近太湖今余杭去长洲太湖远甚岂可以名之偶同强合为一且越在东南吴在西北呉王不西北走苏常而反东南走余杭必无此理其一谓楚伐越尽取故吴地至浙江则浙江之西乃吴地殊不知此句自是两义所谓故吴地者言越故取于吴者也所谓至浙江者言并越元有之地而尽取之也岂可概以为吴故地乎皇极经世以其词不别白故于楚灭越尽取其地之下书曰东开地至浙江则是浙江以西本非吴境乃楚因越地而开者也合是三説则前志之误可以涣然无疑矣
　　三江考　　　　　　　　　　【明】张元忭
　　嘉泰志曰禹贡三江既入震泽底定韦昭云三江者松江钱塘江浦阳江盖江之名尚矣越絶云浦阳越王句践兵败众懑于此故曰浦阳去山隂五十里今土人以钱清为古浦阳也郦道元水经注浦阳江导源乌伤县东迳诸暨与泄溪合东回北转迳剡县县开东门向江江广一百余步又云柯水东北迳永兴与浙江合谓之浦阳江汉书潘水即浦阳江别名自外无水以应之又云浦阳江东北迳始宁县嶀山其北即嶀浦又云东迳上虞县南至王莽之会稽地名虞宾又云余暨之南余姚西北浙江与浦阳江同归海又引阚骃十三州志江水至会稽与浙江合自临浦南通浦阳江其説不一自相抵捂谢惠连西陵遇风诗昨发浦阳汭今宿浙江湄韵谱云水之相入为汭又云水北曰汭自浦阳江北流入浙江二水参错其名曰汭宜矣始寕今上虞县嶀浦嶀山皆属嵊县虞宾属上虞又接余姚江临平湖在浙江以西其源殊别余暨即诸暨距余姚二百余里谓余姚西北浙江入海非也盖此江东北流自山隂会稽泝曹娥江始至上虞余姚嵊县谓东回北转入上虞嵊县斯可矣道元未尝身履浙东故其误如此后人遂认此江为上虞江其失寖邈以地理考之自浦阳江至曹娥百余里岂当时曹娥之名未着亦名浦阳耶或陵谷迁变旧流不循其故道耶十道志浦阳江有琵琶圻岸有曹娥碑信此则曹娥江即浦阳尔文选注浦阳汭经上虞谢康乐山居赋浦阳江自嶀山东北迳太康湖其説皆误今山隂三十里有柯桥其下为柯水然则浦阳江与柯水一源由萧山达于浙江古今不易也今按上虞县志曹娥江始实名浦阳其源自东小江亦由浦江来十道志婺州浦江江之导源出此是知浦江一源而分二派一直由诸暨直下至山隂萧山间为钱清江郦所谓迳诸暨与泄溪合余暨之南与浙江同归海至会稽与浙江合自临浦南通者皆是也一则纡而东至嵊县出始宁门乃折而北至上虞会稽间为曹娥江郦所谓东回北转迳剡县始宁虞宾余姚西北者皆是也谢康乐山居目击为赋又自为注不应有误惠连谓昨发今宿若钱清似不须隔宿余暨乃萧山旧名非诸暨曹娥未溺之前江固当有名且今曹娥庙当运河渡口故其名特着若稍南稍北又自不以曹娥名谓当时曹娥名未着亦名浦江似与郦説亦未甚抵捂但身则实未至浙东秪据籍括不免稍有淆错耳
　　南湖考　　　　　　　　　　【明】陈　善
　　余杭居天目万山之下苕溪一带下贯杭嘉湖三府大禹筑塘名西海险塘诸水并泻于溪不能骤泄以致漂没居民汉熹平间县令陈浑开辟南湖一万三千七百余亩分杀水势渐泄归海原坐税粮派分各县办纳逮唐寳歴间县令归珧誓死筑塘大功克就及宋崇宁间蔡京欲请佃业县令杨时奏阻之此三令皆有功于湖绘祀血食名三贤祠国初永乐间军民计移籽粒为田耕之不能蓄水以致决塘漂没民居事闻于朝命尚书夏原吉通政赵居亲临勘明前项移粮并无升合在湖一槩铲平成化间土豪徐果等围占成田廵按吕钟问罪解京田勒还官治间水利郎中臧某临湖勘踏将各围占湖田一亩陞谷一石毎地一亩陞谷三斗毎荡一亩陞谷二斗俱候秋成另仓收贮所筑围埂亦尽掘毁务令坦平意在蓄水利耕实非陞谷也豪民乗此紊占获利又不纳谷甚为失防正德间水利郎中沈某经行本县晓知南湖囊蓄天目万山水势保障三府行府查追各占湖田稻谷筑隄造闸尽将庄房竹木折毁通行开濬还官勒碑三贤祠内卒莫能禁嘉靖十八年豪家徐衢等复行占据本县知县陈天贵申达廵按御史傅鳯翔通判王宗尹亲诣湖所酌量水势议将湖南五亩塍筑砌滚坝一所寖盈寖泄徭编坝夫一名防守沿湖立碑永禁侵占所围土埂一槩铲平会陈令以迁秩去末底成绩嘉靖二十三年奸民张景魁将湖田隂献戚畹邵氏为防坟田事闻于朝勅令邵氏让还官田嗣有豪军张洪张镛托名籽粒告佃庙山头田七十三亩混占半塘湖心田百余亩共已二百余亩矣前此徐衢等侵占之田转相贸易夫南湖之濬塞三郡之利害所关奸民规占为害已甚更复展转贸易忘非已有乃吏兹土者听其藐法无忌不加究诘嘉靖三十四年县民葛臣等将前侵占之害闻于水利道王询富阳令桂軏本县令吴应徴勘得余杭南湖原有上下二湖以便蓄泄今上湖民间占据无余惟下湖赖以蓄水又欲承佃不已渐不可长计其原荡约有千数余亩近存未佃尚有三分之二若不及今修筑堰坝囊蓄水势则贻患居民有不可胜言者矣盖南湖本以蓄水堰坝不修则泄一泄则涸盖湖荡泥深而土沃耕之则为肥田不耕则为茂草故豪民便坝不修乐水速涸其涸也歳收膏腴厚产独享其利其涝也坐视漰湃巨浸而不与其害余杭一邑利坝不修而钱塘安乐乡十有六里之小民实有剥肤之害也以故本乡之民先年皆自用财力修筑堰坝石易倾圯而奸豪又从而隂决之湖下小民几为鱼鳖盖此湖乃重利所在而近湖皆豪右之家今不修筑堰坝其势必至于尽占而后已将来无此湖则无安乐乡十有六里之小民矣故欲息争讼在夫絶请佃而修堰坝盖堰坝修则水可以长蓄既蓄水则湖不可以为田既无佃种之利则豪右自不至纷纷请佃而居民亦可免歳歳之告争矣且请佃者不过军饷而已今查徐后等各侵占湖田节经勘结承纳佃价税粮及至追徴揑称荒荡迁延不纳今官湖皆为势豪私占而税粮无丝毫入官且南湖未耕佃之先国课未闻减耗南湖既请佃以后军饷未见充盈奸民蔑视宪禁侵占不已上湖既已湮芜下湖日渐填塞是沿湖数姓独享其利而浙西三郡均被其害也近因羣奸欲决开滚坝下流居民哀鸣于上事下所司查勘乃用耆民费钱洪等议要将坝加添三尺免致水往南来保全三府田地仍照原议先将马涧水滩二处内外深堑趂时填塞厚培塘基毋令坍塌其滚坝悉依水利道所定东池用大长桩木钉入实地然后加以大石务令坚固可垂久远仍将五亩塍两旁隙地召募勤实农人管种免其租税责令防守塘坝如有奸人肆衅盗掘泄水者即便呈县拏问申处以警其奸又于湖之东北隄及五亩塍一带立置石碑二十上刻察院禁谕永远不许侵占敢有倚恃势豪仍旧围田盖屋者许诸人首告照先年奏准事例从重问治立界遵行是故思患预防劳身焦思当事不避居谤不疑一洗积以垂永利毋使陈归杨三君子专美于前诚有望于当事者庸书以俟
　　国朝
　　西湖考　　　　　　　　　　　王　晫吾杭西湖名胜甲天下其盛自唐宋迄今笙歌画舫无虚日甚至异域亦有披图而歆羡者然天下之以西湖名者不一不可不知也即如浙属湖州衢州严州宁波温州皆有之长兴县有西湖在县西南五里一名吴越湖相传吴王筑吴城辇土于此遂成湖溉田至三千顷此西湖之在湖州者也龙游县西南有西湖宋马天骥拟杭之西湖开此以备游览此西湖之在衢州者也严州府城西南有湖唐刺史侯温开亦名西湖宁波府治西南有月湖十景为四明游观胜槩宋时文人多有题咏亦名西湖谢灵运有诗曰侧听既窈窕环洲亦玲珑仰视乔木杪俯临大壑深此为温州府城西之西湖作也尝读元氏掖庭记燕京城北三十里有玉泉山山半为吕公岩帝于夏月尝避暑于北山之下曰西湖者其中多荷蒲茭芡又开州城西南夏秋时秋水数百亩澄鲜若空曰西湖是北直有二西湖矣旧西湖在华亭城西南隅一水萦纡渟浸可百余亩其上有西湖道院按旧志西湖在府西南二里周三里晋为陆氏养鱼池又颍州西北亦有西湖长十里广二里景象甚佳宋晏殊欧阳修苏轼相继为守皆常宴赏于此是江南亦有二西湖矣其在河南归德府睢州有西湖开封府则有两西湖一在许州周九里一在鄢陵周二里若孔武仲诗亭下湖光凝不流及百尺楼台醮新緑之句皆所咏汝宁府城西之西湖也又云汝州城西有西湖一名龙塘坡其水四时不竭灌田千余顷其在湖广沔阳州东南一百五十里有西湖景陵县西湖即唐陆羽传所云景陵县西湖有鸿雁集陂桥上是也孝感县之西湖村宋太祖微时尝索酒村姥姥持酒进言禁甚严此私酿幸密之后登极为弛西湖酒禁其福建西湖之在福州府城者湖上旧有山越王无诸时一夕飞往临海郡西湖之在漳州府城西者泉极甘羙可辟瘴厉上有緑萝幽胜古谚云圆山啸西湖平此时出公卿盖指此也而长泰县西又有西湖池考之四川成都崇庆县之西湖湖中亭馆回环乃一州之胜汉川之西湖有金龟亭伪蜀武成三年庚午六月五日广汉太守孟彦晖奏有金龟九寸游于西湖荷叶之上绘图以献叙州富顺县有西湖舆地纪胜云西湖周三里有洞窈邃昔有入洞者见二女栉髪于洞间遗以石镜其人致富百倍一云水冽多嘉鱼菱芡蒲荷充满其中范石湖吴船録云由青城县二十里至周家庄十里至蜀州郡圃内西湖极广芦花正盛呼湖船泛之系缆修竹古木间景物甚野为西川胜处至于广东潮州府治西有西湖焉绵亘十余里山色湖光厯厯如画宋陈尧佐故有诗曰附郭水连山公余独往还廉州府城有西湖焉上有平湖书院宋寇准苏轼苏辙相继谪此东坡尝有西湖平状元生之语琼州府城西有西湖焉一名顿崖潭天下西湖之最大者莫如广西桂林府之西湖环浸隐山六洞广七百余里按范成大志云隐山六洞皆在西湖中隐山之上一曰朝阳二曰夕阳三曰南华四曰北牖五曰嘉莲六曰白雀泛湖泊舟自西北登山先至南华出洞西西至夕阳洞穷有石门可出至北牖出洞十许歩至朝阳又西至北牖穴口狭隘侧身入有穴通嘉莲西湖之外既有四山巉岩碧玉千峯倒影水面固已竒絶而湖心又浸隂山诸洞之外别有竒峯绘画所不及广舆记载云南亦有西湖在府治西周五里即滇池之上流蒲藻长青人多泛舟游赏夫同是西湖耳独杭州之西湖爱之者比于西子嫌之者等于销金锅又有为之解者曰西湖日销寸金日生寸金议者纷纷而西湖自若也嗟乎造物忌名西湖且然况于人乎
　　説
　　鉴湖説上　　　　　　　　　【宋】王十朋
　　东坡谓杭之有西湖犹人之有眉目某亦谓越之有鉴湖犹人之有肠胃二湖之在东南皆不可以不治而鉴湖之利害尤重昔东汉太守马臻之开是湖也在会稽山隂二县界中周围三百五十余里溉田九千余顷湖髙田丈余田髙海丈余水少则泄湖归田水多则泄田归海故会稽山隂无水旱之患自汉以来更六朝东西晋隋唐五代钱氏千有余年民受其利至国朝之兴始有盗湖为田者然其害犹微盗于祥符者一十七戸至庆歴间为田四顷当时三司转运司犹切责州县使复田为湖自是而后官吏因循禁防不谨侵盗愈多至于治平熙宁间盗田者八千余戸为田七百余顷而湖寖废矣然官未尝不禁而民亦未敢公然盗之也政和末有小人为州内交权幸专务为应奉之计遂建议废湖为田歳输所入于京师自是奸民豪族公侵强据无复忌惮所谓鉴湖者仅存其名而水旱灾伤之患无歳无之矣今占湖为田二千三百余顷歳得租米六万余石官吏徒见六万石之利而不知九千顷之害纵知九千顷之害而不知湖废其害不止于九千顷而已也盖鉴湖之开有三大利废湖为田有三大害天之大水大旱不常有也至小水小旱何歳无之自废湖为田雨稍多则田已淹没晴未久而水已竭矣説者以为患虽及九千顷之田而公家实受湖田六万石之入呜呼何不思之甚也夫有灾必诉诉必检检必放得湖田之租失常赋之入所得几何失常赋而以区区之湖田补之犹可也九千顷之民田所失不可胜计又何以补之耶王者以天下为家所入亦广矣岂利六万石之入而以病民耶况湖田在今日暂有所入而他日亦将同九千顷而病矣湖尽废则湖之为田者其可耕耶今之病水旱者不独九千顷之田也虽湖田亦告病矣无湖则九千顷之膏腴与六万石所入之田皆为黄茅白苇越人何以为生六万石又何从而入耶此其为大害一也鉴湖三百五十八里之中蓄诸山三十六源之水虽遇大涝而水不为病者以湖能受之也今废为田三十六源之水无容纳之地万一积雨浸淫洪流滔天水无所归则必有漂庐舎败城郭鱼人民之患尝闻绍兴十八年越大水五云门都泗堰水髙一丈城之不坏者幸也假令他日湖废不止于今而大水甚于往歳则其为害当如何此废为田其大害二也自越之有鉴湖也歳无水旱而民足于衣食故其俗号为易治自东都以来守会稽令山隂者多以循吏称见于史传者不可一二举也非必昔之守令皆贤也盖民居乐歳之中家室温饱其为善也甚易比年以来狱讼繁兴人民流亡盗贼多有皆起于无年之故去秋灾伤致讼山隂会稽尤多非昔之民皆善良今之民皆顽鄙也礼义生于饱暖盗贼起于饥寒其势然耳此废湖为田不独耕者受其病狱讼盗贼皆此之由其为大害三也自祥符庆厯至今建复湖之议者多矣而湖卒不可复非湖之不可复也异议者有以摇之也异议者得以摇之亦建议者之未能深究夫利害焉耳建议者曰湖废则九千顷被害不可不复异议者曰九千顷虽被害而常赋不失以湖为田而官之利为多此建议者卒夺夫浮议之口使灼然知三大害以折异议则复湖自不可已也
　　鉴湖説下　　　　　　　　　【宋】王十朋
　　废湖有三大害固矣然亦有三难摇于异议一也工多费广二也郡守数易三也今之占湖为田者皆权势之家豪强之族也侵盗已久一旦欲夺而复之彼必游谈聚议妄陈利害曰劳民也费财也失官租也有科率之扰也无积土之地也争为异説以沮害官吏方堕于因循茍且之习复为有气力多口舌者之所动移而欲冀成功能乎此摇于异议一难也昔人尝计濬湖之功矣日役五千人浚至五尺当十五歳而毕此张伯玉之説夫用工如此之多厯年如此之久其为费何如今不浚湖而财用犹不给况兴至大之役有不赀之费耶此工多用广二难也守令之于郡县久任乃可以立事况鉴湖之开非一歳一时所能毕今之为守者或一歳而遂迁或半歳而遽易湖之利害不暇问知与不知不暇治其间慨然有志于开复者功未及施而去期已廹矣后来者所见不同屡变前议以数易之守而欲兴浩大悠久之役可乎此郡守数易三难也湖不可不开而厄于三难是终无防以开之耶某切谓欲遏浮议不可不白利害于朝廷如向者经界之行于天下固有不乐其事而动摇之者多矣然经界卒行而民受其利盖朝廷主之则事无不成者况一鉴湖耶异议者不过曰劳民费财耳夫劳民费财于无用不急之务则不可如鉴湖谓之无用不急可乎自湖之废也歳多灾伤细民艰食今于农隙募民浚治官出财民出力两有所利民虽劳而不惮财虽费而不虚矣彼又曰官失湖田之租民有科率之扰夫鉴湖之开千有余歳矣昔无湖田之租国不以不足为病岂今日独少此耶况湖复而民利兴常赋不失民无凶荒之诉官无检放之烦较其所得与今孰多至若钱米之费一出于官而不取于民竹木之具虽资于民而尽酬其直胥吏有从而扰民者则严法以治之尚何科率之扰耶人多谓湖可开而土无所归昔吴文长常论之矣今湖之侧旷地固多择其利便随其远近积泥涂以为邱阜非所患也沮浚湖者不过数説而皆有以折之尚何浮议之足恤耶谓日役五千人浚至五尺十五歳而毕者盖通三百五十里之间而计之也某谓今之浚湖未能举三百五十里而尽复之自熈宁以来建议者立两存之説有牌内牌外之限今牌尚存而牌内亦盗而为田矣为今日计当先复牌内之湖其用工固有间自牌以外以渐治之可也所费之财自本府经画外又当请于朝乞湖田所入之米以为雇工兴役之费朝廷捐六万之米不为多湖得此以办事则沛然有余矣复湖必迟以歳月之久有久兴之役无久任之官以主之则异议一摇久必中辍又当请于朝置开湖一司于越命守倅带提举主管之职如劝农学事之又命二知县分董之旧日会稽山隂知县皆带提举鉴湖事守既职其事则必任其责虽迁易不常而后来者不得不继非其术同职使然也又倅终任以管其事令终任以董其役则责益有所归命监司督察俟湖成之日凡主其事董其役者皆次第加赏如是湖不患其不复也昔论复湖之利害者多矣莫如曾子固子固之言曰谓湖不必复者曰湖田之入饶矣此游谈之士为利于侵耕者言之也使湖废则湖田亦旱矣谓湖不必浚者曰益隄壅水而已此好辨之士为乐闻茍简者言之也以地势较之壅水使髙必败城郭矣二者既不可用而欲禁侵耕则有蒋堂赏罚之法矣欲谨蓄泄则有杜杞啓闭之法矣欲痛絶佃者则拔其苗责其力以复湖而重其罚又有杜杞之法矣欲知浚湖浅深为工几何为日几何增隄竹木之费几何使之安出伯玉已计之矣诚能收众説而考其可否在我润泽之则何功不可成何利不可复子固昔倅越知鉴湖利害为长故并记其畧有能举行子固之言而不弃某之两説则湖庶乎可复不然则姑存以俟马臻再生可也
　　浙江潮图説　　　　　　　【元】褧伯宣
　　凡水之入于海者无不通潮而浙江之潮独异地势然也浙江之口有两山焉其南曰龛山其北曰赭山并峙于江海之会谓之海门下有沙潬跨江西东三百余里若伏槛然潮之入于江也发乎浩渺之区而顿就敛束逼碍沙潬回薄激射折而趋于两山之间拗怒不泄则奋而上跻如素蜺横空奔雷殷地观者胆掉渉者心悸故为东南之至险非他江之可同也原其消长之故者曰天河激涌曰地机翕张揆其晨夕之候者曰依隂而附阳曰随日而应月地志涛经言殊防异胡可得而一哉盖圆则之运大气举之方仪之静大水承之气有升降地有浮沉而潮汐生焉月有盈虚潮有起伏故盈于朔望虚于两息于朓朒消于朏魄而大小准焉月为隂精水之所在日为阳宗隂之所从故昼潮之期日常加子夜潮之候月必在午而晷刻定焉夘酉之月隂阳之交故潮大于余月大梁析木河汉之津也朔望之后天地之变故潮大于余日寒暑之大建丑未也一晦一明再潮再汐一朔一望再虚再盈天一地二之道也月经于上水纬于下进退消长相为生成厯数可推毫厘不爽斯大地之至信幽赞于神明而古今不易者也


　　浙江通志卷二百六十七
　　钦定四库全书
　　浙江通志卷二百六十八
　　艺文【十】
　　铭
　　涂山铭【并序　　　　　　　　唐】栁宗元
　　维夏后氏建大功定大位立大政勤劳万邦和宁四极威懐九有仪刑后王当乎洪流方割灾被下土自壶口而导百川大功建焉虞帝耄期顺承天歴自南河而受四海大位定焉万国既同宣省风教自涂山而会诸侯大政立焉功莫崇乎御大灾乃锡元圭以承帝命位莫崇乎执大象乃辑五瑞以建皇极政莫先乎齐大纪乃朝玉帛以混经制是所以承唐虞之后垂子孙之丕业立商周之前树帝王之洪范者也呜呼天地之道尚德而右功帝王之政崇德而赏功故尧舜至德而位不及嗣汤武大功而延祚于世有夏德配于二圣而唐虞让功焉功冠于三代而商周让德焉宜乎立极垂统贻于后裔当位作圣着为世准则涂山者功之所由定德之所由济政之所由立有天下者宜取于此追惟大号既发华盖既狩方岳列位奔走来同山川守臣莫敢遑宁羽旄四合衣裳咸会防恭就列俯偻听命然后示之以礼乐和气周洽申之以德刑天威振耀制立谟训宜在长久厥后啓征有扈而夏德始衰羿距太康而帝业不守皇祖之训不由也人亡政坠卒就陵替向使继代守文之君又能绍其功德修其政统卑宫室恶衣服拜昌言平均赋入制定朝会则诸侯常至而天命不去矣兹山之防安得独光于后欤是以周穆遐追遗法复会于是山声垂天下亦绍前轨用此道也故余为之铭庶后代朝诸侯制天下者仰则于此其辞曰
　　惟禹体道功厚德茂会朝侯卫统一宪度省方宣教化制殊咸会坛位承奉仪矩礼具乐备德容既孚乃举明刑以弼圣谟刑戮防风遗骨专车克威克明畴敢以渝宣昭黎献底定寰区传祚后引丕承帝图涂山岩岩界彼东国惟禹之德配天无极即山刋石贻后作则
　　石伞峯铭　　　　　　　　【唐】　顾　况
　　亭亭石伞有物有名如盖若倾如芝一茎石伞山东山衔日宫石伞山西山衔月宫南峦北阜首出屹雄
　　禹穴碑铭【并序　　　　　　　唐】郑　鲂
　　惟帝圣世时必有符命在昔黄帝始受河图王箓宓羲得神蓍而垂皇防配璇玑玉衡以齐七政舜继成六德文王获赤雀丹书而演道定谟予亦以谓禹探其穴得开世之符而成乎水功夫神人合谋而行变化天地定位隂阳潜交五行迭王斗建司节岳尊山而渎长川乃至日星雷风祯祥秘奥三纲五纪万乐百礼人人物物各由身生无非元功防持至数脗合以及之者王者奉天而行故圣神焉帝皇焉彼圣如仲尼有徳而无应故位止于旅人福弗及生灵乃叹曰鳯鸟不至河不出图吾已矣夫然后知元命者轩后命者羲受命者唐与虞成命者禹备命者文仲尼不受命乃假人事而言故有宗予之説后代无作焉立言者一仁义以束世教瞽瞆使絶其非望职业之外存而不论予读夏书无是説司马子长自叙始云登会稽探禹穴不然万禩何传焉惑矣苍山之潴呀如渊如陵徙谷迁此中不骞雨洗烟空防然莫穷噫实禹迹之所始终唐兴二百八祀寳歴景午秋九月予从事于是邦感上圣遗轨而学者无述作禹穴碑廉察使旧相河南公见而铭之曰
　　禹穴宜载夏与秦胡为而不载【禹贡无文秦始皇游会稽李斯刻石亦不言】古而不载迁与郑胡为而载【始司马迁自叙探禹穴而后千百年无説至郑乃制斯碑】予以谓天德统万止言其盖地德统万止言其载尧德统万止言其大千川万山皆言其会一符一穴【禹穴藏五符统而言之故曰一】不足为最故夏与秦俱不之载而人以之昧虽山之坚虽洞之濊有时而堙有时而兑歳其万千风雨淘汰亡其嵌呀丛是蘙荟惟郑与迁斯碑斯载斯时之頼
　　明州新刻漏铭　　　　　　　【宋】王安石
　　戊子王公始治于明丁亥孟冬刻漏具成追谓属人嗟汝予铭自古在昔挈壶有职匪器则人亡政息其政谓何弗棘弗迟君子小人兴息维时东方未明自公召之彼宁不勤得罪于时厥荒懈废乃政之疵呜呼有州谨哉维兹维兹其中俾我后思
　　梅子真泉铭　　　　　　　　【宋】陆　游
　　距会稽城东北七里有山曰梅山山之麓有泉曰子真泉游者或疑焉智者及道人求笠泽渔父为之铭铭曰梅公之去汉犹鸱夷子之去越也变姓名弃妻子舟车所通何所不阅彼吴市门人偶传之而作史者因着其説倘信吴市而疑斯山不几乎执一而废百梅公之去如懐安于一方则是以颈血丹莽之斧钺也山麓之泉甘寒澄澈珠琲玉雪与子徘徊酌泉饮之亦足以尽公之髙而叹其决也
　　五亩塍铭　　　　　　　　　【宋】成无玷
　　汤汤苕水发于天目两湖灌输歳堙为陆涨流时至云日荡沃旁合百源滙于山足势溢以倾怒涛奔蹙髙卑之际歳惟版筑拓基五亩随润北属水溢乃流如槩诸斛蓄泄得宜髙下成熟自塍之坏歳亡半菽茂宰因民无废不复虑始云难劝趋判速既坚既厚旁郡防福咨尔后人嘉绩斯续南湖之阳鳯凰之麓石林峥嵘惊湍回曲勒此铭诗尚识陵谷
　　德泉铭【并序　　　　　　　　元】鲜于枢
　　横阳岸海为邑土层浅薄井泉不冽邑人病之前宋时邑人宋氏得清泉于昆山之阳引以巨竹承以石池邑人取足焉歳用竹百丈役二人皆出宋氏今有年矣大德元年九月本道廉访佥事完顔贞按部见而嘉之时枢亦以公事至州公曰是不可不名亦不可不述名而述之非子其谁毋譲枢退考诸易得防之象遂名曰德泉且告之曰斯泉也当防而未达梯崖架壑期于必致非果行欤既达矣蓄以育物非育德欤育已之德而及于人若宋氏者非君子欤以德名之其谁不然公曰诺乃大书二字于石旌善劝功焉铭曰
　　觱沸清泉发兹灵岳柔滑甘寒可烹可瀹笕以致用厥施斯博流泉散雪四时不涸瞻彼巨海百川所归出而不返作醎是宜如人之身漩汗涕泄泉出百原譬犹华池味甘色白滟滟生肥饮之夀考松乔可希坡仙之言信不我欺有美宋氏心瘁体勤果行于已育德于人功在邑人泽流子孙侃侃廉卓旌善劝功扛鼎之笔虎螭挐空勒铭山根与泉无穷
　　大若岩灵真宫铭【并序　　　　元】虞　集
　　大若岩在温州永嘉县北八十里道书所谓赤水丹山福地者也其山周囘五十里岩髙十七丈深百四十尺广倍之石环中虚容光东啓居焉如在屋室大抵世言洞穴多在幽暗险絶必傍行仄入莫穷其所至篝火扪索乃颇有见以为竒未有若是之明爽者也有石髙数丈当其前若门屏然其北有东西两溪合流导岩下滙为龙潭而南出其西溪相传有赤水时出饮者养夀今山下多老人百十歳而赤水不常有也沿溪皆竒石可以物象名者若香炉石笋屏霞莲花之属凡数十处其不可名者至多也溪之源有两瀑布皆垂数百尺一曰如漈一曰傅岩傅岩尤奔怒者也晋永嘉中道士傅隐遥居此后王贞白隐此洞其弟子朱孺子见白犬走枸杞丛下疑之掘得根若犬形者烹食之身轻登石台仙去故名其台曰飞升台而枸杞丰茂异常产来游者皆撷茹之后亡或云犹在曾有人见之其后陶隐居着真诰此岩又名真诰岩又尝炼丹层岩中夜坐时或望见光煜煜然云是丹光也唐时人间以水旱疾疠祷岩下辄应咸通七年恩王府参军知永嘉监崔元德始请于朝立祠度道士居之与田四百五十亩禁樵采一里宋宣和中建三清宫岩中赐名广福灵真宫岩中风雨不及至今若新成者又有两殿五祠一钟楼皆在岩下道馆庖库在岩外庆元中道士娄懐玉王师皓知宫事皆修治之入国朝用温州道録兼领故其徒散理别业宫废不治大徳四年道士曹渊龙始专居之出私钱募人垦其山隄其溪水导其堙芜得田数十亩益以已产悉资宫中之用作斋堂治凡屋之当治者几二十年而宫事备天子玺书防之俾以其徒世相传勿敢有所易渊龙瑞安人其先累世事故宋致位清显故家凋丧方从黄冠游至是两被恩命提防宫事盖吉士也宜其如此渊龙尝曰上岩后山一里得最髙处游者至此闻钟磬声相戒勿敢动而去渊龙数至其处无所闻然实竒胜地蜀郡虞集为着铭曰
　　若中虚容作室门出震当离日承阙端镇巨石陶朱君千百年赤水隐源木葛绵绵曹渊龙修其宫学仙翁万灵受命斥物怪非有道者勿敢至矧敢坏勒以吾铭示千载
　　连槐堂铭【并序　　　　　　　明】宋　濂
　　人事无与于草木乎孝友之徴古多记之矣草木果符于人事乎大舜闵曾之行未闻形草木之祥也然则何所定欤人之于天体异而气同养吾气以感之寒暑自我而平日月自我而明山川自我而不震惊鸟兽可育四灵可至况草木乎然而有得有不得者变也物随应者常也变者天之权常者天之经以圣贤之德尽为人之道固其职也虽弗报焉可也未至于圣贤而能不悖乎道乌可以弗旌乎是权也或因物以着戒或设象以假义又权之教人也茍逐逐焉而报之智者可以理推愚者可以幸得则不足以为天矣天道之权吾于会稽周氏征之周氏兄弟曰彞兑皆贤而文居新昌彩烟山中事母甚孝入门少长秩秩有序其气穆然若阳春乡人称为孝友舎傍树槐一章髙尺余岐为二榦及肩交合为一左右之枝各三挺然上数尺再合而再交焉观者咸叹其异以为彞兑孝友之征乃以连槐字其堂其友王宗成来京师为请铭槐之为音近于懐懐者思也所以表其孝友而教后人以思也后人覩斯槐宁不悠然以思乎其枝歳繁而时茂犹子孙之愈久而多也子孙虽多其于祖则一而已犹槐之众枝本于榦也呜呼周氏后人孝思其不忘乎此天之所以教也乌可以不铭铭曰
　　周氏孝友德斯植天产厥槐世希觌巨本数围去地尺岐为双榦挺雄特及肩而交交复副既副羣枝合如织乡民里耄叹以啧炯哉竒祥古未识吾知元化彰厥德俾尔后嗣思以则枝繁榦别势莫抑同气殊分丽千亿槐枝可连人不可析
　　浦江县漏刻铭【并序　　　　　明】陈公凯
　　婺属邑浦江旧有漏刻歳久器敝知县事何宗姚续置且法最详人皆准而信之后为当路者取去莫知所留矣至大己酉达噜噶齐呼都克娄实克敦武慨思旧典遂依式重造且处其所以守之者非勤政而知所先务欤前婺州路月泉书院山长陈公凯为之铭曰
　　抚字之官大要以剸繁治剧兴滞补敝为最厥有懈废匪政之成其政维何必也寛猛克济弗棘弗迟然后爱民之仁推而为创物之智而咸服其精故三尺之箭五斗之缾不赢不亏以正以平昼夜晷刻申缩合度可以测隂阳寒暑四时之运行凡任于兹者盍思古人挈壶氏之有职前贤莲花漏之有铭后之视今今之视昔亦庶几更之分明矣
　　尊经阁铭　　　　　　　　　【明】章　懋
　　有阁峩峩屹立儒宫上摩奎宿下拱文峯阁中何有有图有籍龙牒龟文虫篆鸟迹外史所掌广宇所司九流七略并蓄无遗翠蕴丹函牙籖寳轴简蠧香芸编残汗竹惟阁有书莫尊于经圣笔删定万世典型易象春秋诗书礼乐法言大训灏灏噩噩世远人亡斯文在兹何以尊之古圣是师丹碧辉煌匪阁之美昭昭人文天经地纬梁栋峥嵘匪阁之崇洋洋圣道蟠极苍穹阁以藏书象彼东壁于经斯尊视此铭刻
　　赞
　　三髙赞　　　　　　　　　　【宋】朱　临
　　矫矫朱公当世英雄卓然先识力避成功种也不悟语已旋凶越壤千里齐禄万钟取如拾芥弃若飘蓬五湖长往千载清风【范蠡】
　　翘翘季鹰江东歩兵抗心世务俛首尘缨顾时多艰无日升平秋风动地鲈鲙驰情载惟羊酪不似莼羮终焉故国江水长清【张翰】
　　防防鲁望志履疎旷时谓散人自比元亮清不耻耕贫不辍酿蓑笠扁舟烟云白浪皓首丛书焦心絶唱遗编如新可见髙尚【陆防】
　　十二先生赞　　　　　　　　【宋】史　浩蓬莱黄先生
　　商于六里肥遯四贤公居其间美行卓然时乎一出羽翼翩翩汉祚四百由兹卜年
　　大梅梅先生
　　堂堂伟人汉世之杰方时昏昏上书剀切退伏市门或来明越我游大梅尚想忠烈
　　石台葛先生
　　公游宇内踪迹殆徧一月千江无处不见大隐石台波光如练出入丹林清可觌面
　　石窗贺先生
　　道既不逢去当勇决野服黄冠孰能羁绁鄞水烟波镜湖风月髙标凛凛濯世执热
　　大隐杨先生
　　道契皇王德参天地俯仰观察出处一致三聘及时疾驱远避齐鲁大臣公其无二
　　慈溪杜先生
　　猗欤髙节抱道弗违下视流俗突梯脂韦荆国之清叩其元微九原可作非公谁归
　　甬水王先生
　　生负大才栖于甬水虽有声名且无生理陋巷箪瓢王公知己百世闻风莫不兴起
　　西湖楼先生
　　翁临西蜀一化南闽公以是教作成吾鄞逮今士子传学彬彬收功贻厥世有显人
　　桃源王先生
</div>
    <div class="pagination">
<a href="浙江通志_page750.html">上一页</a><span>...</span><a href="浙江通志_page746.html">746</a><a href="浙江通志_page747.html">747</a><a href="浙江通志_page748.html">748</a><a href="浙江通志_page749.html">749</a><a href="浙江通志_page750.html">750</a><span class="current-page">751</span><a href="浙江通志_page752.html">752</a><a href="浙江通志_page753.html">753</a><a href="浙江通志_page754.html">754</a><a href="浙江通志_page755.html">755</a><a href="浙江通志_page756.html">756</a><span>...</span><a href="浙江通志_page752.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
