<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 150 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 150 页/共 202 页
  </h1>
  <div class="content">
   古迹漳州故城【在漳浦县西南元和志漳州垂拱二年折龙溪南界置因漳水为名初置于今漳浦县西八十里开元四年改移就李澳川即今漳浦县东旧城是乾元二年又以李澳川有瘴遂移州于龙溪而漳浦县东北至州一百二十里明统志故漳州城在今县西南八十里即今云霄驿】绥安故城【在漳浦县西南汉掲阳县地晋置隋开皇并入龙溪宋吴与图经序漳浦故废绥安县地也旧志在今县西南百里】南靖故城【冇二皆在今县西南平和县界元至治中置县曰南胜至正十六年县尹韩景晦徙治双溪之北改名南靖即今治也明嘉靖四十五年知县林挺春又移治大防山麓南去旧城二里许万歴二十三年复还旧治】龙溪故城【在今县南隋志梁置元和志陈分晋安置属南安郡后属闽州开元二十九年割属漳州府志有古县在今县南十里十二三都】兰水故县【在南靖县界梁置属南安郡隋开皇十二年并入龙溪】怀恩故县【在漳浦县南元和志废懐恩县在漳州西南三百十里垂拱二年置开元二十九年废为镇明统志在漳浦县西南二百里应在今诏安县界】河头中营【今平和县治本南靖县地明正徳十四年南贑抚臣王守仁讨平象湖流恩等贼上言南靖县治僻在一隅所辖芦溪平和长乐等处地里遥逺政教不及盗窃时作有河头社大洋陂背山面水地势寛平西接广东饶平北连三团芦溪可以置县因分南靖清宁新安二里及漳浦县二三都地置县以河头中营为治取盗平民和之义名曰平和云】武徳塲【今长泰县治寰宇记长泰县在漳州东北五十里本属泉州唐干符三年析大同塲西界六里置武徳塲南唐乙夘嵗升为长泰县太平兴国五年割属漳州九域志在州北三十七里】南诏塲【今诏安县治本漳浦县治宋为南诏塲置西尉主之后又为沿边巡检寨元至正十四年汀漳盗起屯官陈君用始筑石城明初置把截所寻罢宏治十七年广寇突入刼掠调漳州卫后所官军来守十八年因置南诏守御千户所始柘城西偏广之正徳十四年増设捕盗通判寻废嘉靖九年始分漳浦二三四五都置县取取南诏靖安之义勅名诏安云县志南诏所在县治东】靖海馆【今海澄县治其地旧名月港自唐宋以来为海滨大聚落元时尝置巡司明正徳中土民私造巨舶航海与诸番贸易嘉靖中遂诱佛郎机夷内入浯屿二十七年巡海道柯乔议设县治于月港三十年于月港置靖海馆以通判往来巡缉未几倭贼入寇累出月港奸民乘机搆逆结巢盘踞殆同化外四十二年抚臣谭纶招抚之奏设海防同知四十四年知府唐九徳始议割龙溪漳浦二县地置县赐名海澄云】安边馆【在海澄县东北二十里海沧澳明嘉靖九年置委通判驻守四十三年寇吴平巢于此都督戚继光讨逐之及县置而守罢馆毁于贼崇祯中更筑名曰观化堂】漳州故卫【在龙溪县治西明洪武三年建　本朝康熈五年裁】镇海故卫【在漳浦县东北一百里鸿江上有城垒明洪武二十年置　本朝顺治十四年裁】陆鳌废所【在漳浦县东南七十里灶山南本青山巡司地明洪武二十年置所本朝顺治十四年裁】悬钟废所【在诏安县东南四十里明洪武二十年置守御千户所属镇海卫筑城周五百五十丈嘉靖四十一年为倭所陷　本朝顺治十四年裁】风月楼【在府治右宋开禧中通判留筠重修瑞鹊堂剏楼其上取平分风月之意为名】喜雨楼【在府治旧土城上旧名留观阁宋赵汝谠祷雨获应因名】南楼【在府治南唐尹柔宋郭祥正皆有诗】环珠楼【在长泰县治南元至正中建】齐云阁【在府治西北开元寺西宋蔡襄有诗】御书阁【在龙溪县学□池左宋绍定间知县傅天骥建】净凉阁【在漳浦县治西偏旧有池亭扁曰水阁宋嘉定间县令欧改名】君子亭【在府治后旧为复轩朱子作后守赵汝谠建为亭名曰君子并有诗】九区亭【在府治前朱子作后守方来更新之又于府治西子城作仰髙亭致景慕之意】喜雨亭【在府治东南隅为一郡胜槩旧名水云馆后改今名】泽露亭【在龙溪县城中宋李亨伯守邕管遭母忧不许解官亨伯五上章哀请后许明年甘露降其家庭柏上因名张商英作诗赋其事】月渊亭【在龙溪县城中旧净众院宋郭祥正有诗】留佩亭【在龙溪县东二十六都宋都判郑涣代去郡人攀留涣留佩以为别后人即其地建亭因名】得仙亭【在龙溪县名第山泉人欧阳参与周匡物潘存实相踵而出世有元和得仙之谣因以名亭】美报亭【在漳浦县东宋嘉定中令欧因凿放生池建】仁智亭【在长泰县治东依山瞰溪宋嘉定中令王自强建取智者乐水仁者乐山之义】熙春亭【在长泰县学东元至正中建】仙人亭【在平和县东北三平山】瑞雀台【在府治内东偏宋熙宁间通判柯述赈活饥民感二鹊栖其防事比去任鹊送之遂不复至故名苏轼有诗】临漳台【在龙溪县登髙山巅据溪山最胜处又半漳防在登髙山半宋郭祥正诗危檐飞赤压层邱见尽临漳一半州宋朱子守漳时于此地讲学郡守危正建龙江书院于此】啸台【在龙溪县圆山郭祥正有诗】览胜台【在长泰县治北旧名小蓬莱宋县令郑师申改名】同乐堂【在府治旧名安静宋庆元间郡守赵伯逷建嘉定中赵汝谠改名】周潘书堂【在龙溪县南名第山唐周匡物与潘存实读书处又有自隠堂亦匡物读书处】陈淳故宅【在龙溪县北北溪上】顔师鲁故宅【在龙溪县西西清桥】木棉庵【在龙溪县南二十里旧志宋郑虎臣杀贾似道于此】緑萝庵【在龙溪县西湖白莲院宋郭祥正有诗】梅雪斋【在龙溪县城内明林弼建为读书之所】
　　关隘蒲葵关【在龙溪县西南淳祐志驿西南一舍度岭有汉时南越蒲葵关明统志在龙溪县西南二十二都汉初南越所置】分水关【在诏安县东南二十五里为漳潮分界处明洪武二十年筑石城正徳十五年又移东沈赤山巡司于此改曰漳潮分界司今仍之天启初知县周立改筑新城于其南未成而辍】中权关【在海澄县港口城北往来各舟湾舶处明崇祯初知县金应桂设东聨腰城守御要地又有东关在县北门外与港口土城相连北关在八都土堡北门西偏临水皆明天启中知县刘斯□増筑】韩婆径隘【在南靖县北八十里永丰里明正统五年置韩婆巡司景泰二年改名永丰巡司治中道臣杜启设韩婆隘甃石为门为戍守处】朝天岭隘【在长泰县东南三十里明正统五年知县刘奎以岭岩险多盗置巡司今裁】栁营江司【在龙溪县东三十里栁营江之西明洪武三年设掣制所福建都转运盐使司十四年改批验盐引所正统九年改为巡司　本朝康熙年间改为江东巡司】青山【在漳浦县东南七十里明洪武二十年置靑山巡司初在青山后以司地置陆鳌所乃迁司于月屿陆鳌之北正徳中以海寇残刼剏筑土城周一百十五丈东西南三门明末人文极盛又井尾巡司在县东一百里镇海卫南亦有土城周一百十五丈东西南三面与古雷同置今裁】盘陀岭【在漳浦县西南明正统六年以其地当潮广山林深阻増置巡司今仍之】洪淡司【在诏安县东六十里元置于四都之沔州明洪武二十年徙于五都曰东沈赤山司亦有土城正徳十五年又徙于分水关改今名】海口镇【在龙溪县东南接海澄县界九域志县有海口峡口清逺之镇旧志宋置以收海道商税】敦照镇【在漳浦县东南九域志漳浦有敦照一镇新志有旧镇市在县东南三十里葢即郭照也】云霄镇【在漳浦县西南六十里相传即漳浦故县地元置云霄驿明正徳初乡人以寇乱筑土城寻废嘉靖五年重筑周八百二十五丈门四三十九年为贼所陷隆庆六年设海防馆于城内以督捕通判驻此为戍守要地今有市】古雷镇【在漳浦县东南五十里古雷山下有巡司明正统六年自南靖县移此城周一百十五丈门四又后葛巡司在县东南五十五里亦有土城与古雷同置】海门镇【在海澄县东二十里旧有海门社在县东北海门山明正统六年太守甘瑛以其地险民悍奏设巡司七年徙其民于内地因移司于青浦社】和溪镇【在南靖县西北七十里接龙岩县界有巡司明正统五年置】芦溪镇【在平和县西北八十里芦溪山麓元置小溪巡司在县东琯水之阳明洪武二十年移于漳浦县界古雷山正统五年小溪草寇窃发复置巡司正徳中既析置县又以芦溪枋头坂地势颇雄因移司于此改曰漳汀司筑土城】金石镇【在诏安县东八十里海中有巡司元设于龙岩县聚贤里明洪武二十年徙于此筑城周一百十五丈门三】铜山营【在诏安县东八十里其地旧名东山为民间牧薮明洪武二十年始置守御千户所属镇海卫二十五年筑城周五百五十一丈门四三面环海本朝顺治十四年裁所改为铜山营以游击驻守】石美堡【在龙溪县东七十里福舟山下明嘉靖三十六年建有土城又玉洲土城在县东四十里长桥土城在县北十里皆嘉靖中土人筑以御寇】福河堡【在龙溪县东南三十五里明嘉靖中乡人以其地系各港之要害筑土城以防倭寻置官兵戍守】九都堡城【在海澄县西隔港又港口堡城在县北皆明嘉靖中与八都堡同筑隆庆初既以八都堡建县因以九都堡设立儒学天启三年知县刘斯□重修港口城东北面海改甃以石周三百五十丈九都则四面皆砌以石周三百三十丈有竒与县城鼎峙】甲洲土城【在诏安县东明嘉靖二十五年筑又梅洲土城在县东四十余里正徳三年筑少北又有上湖土城嘉靖二十四年筑】岑头土城【在诏安县北周八百四十丈】铳城【在海澄县北凡三一周一百十三丈有竒一周六十六丈八尺一周七十丈有竒皆明天启崇祯间筑置铳以备海寇】丹霞驿【在府治西】甘棠驿【在龙溪县南四十里接漳浦县界元建】江东驿【在龙溪县东四十里北至长泰县三十里宋置通源驿元改今名】平南驿【在南靖县西北九十里明成化六年置】
　　津梁金水桥【在府城开元寺前有亭明知县钟宣建】南门桥【在府治之南通津门外跨南溪溪濶二十五丈宋嘉定初郡守薛扬祖累石为址七而梁之长二十六丈翼以栏因名薛公桥】流冈桥【在龙溪县东十五里亦跨南溪长一百二十余丈上有亭四百六十余间】虎渡桥【在龙溪县东四十里跨栁营江长二百丈酾水十五道亦名江东桥明嘉靖四十四年加筑　本朝康熙五十二年大修砌石自是往来无阻人咸称便】东溪桥【在漳浦县东门外宋庆元四年建】浯江桥【在漳浦县东南四十里宋元祐二年建长九丈酾水十五道浯江水出海云山合竹屿水入海】五凤桥【在漳浦县南门外宋淳祐间累石为址跨以石梁长三十丈其南为干桥三十间长二百丈】永济桥【在南靖县南门外】汤坑桥【在南靖县西北又西北有平南桥在平南驿前为往来津要】朝京桥【在长泰县东南一里宋建长百凡凡址十八亭五十一间后圯今有渡】要安桥【在长泰县西门外明万歴初建长四十余丈石址二十五间】圆济桥【在平和县东北翠微社】东溪桥【在诏安县东门外溪濶七十丈】洋尾桥【在诏安县东五里旧为洋尾官渡明万歴七年剏建石桥长一百余丈一名广南桥】大陂桥【在诏安县东四十里一名永济桥】平寨桥【在诏安县南五里】月溪桥【在海澄县城西亘学城东门外俗呼旧桥居民架屋贸易其上万歴元年燬又有新桥亦在县西介八九二都之间左右翼以小肆贸易】沧江桥【在海澄县东北海沧镇宋建名黄公桥明嘉靖间重建改名酾水为七道两端有亭】
　　陵墓唐长孙冲墓【在漳浦县东垅塘冲无忌之子】陈政墓【在漳浦县西南将军山麓】陈元光墓【在龙溪县北二十里苏坑山有庙在松舟堡】宋顔师鲁墓【在龙溪县西二十里】谢伯宜墓【在海澄县西山曽孙明之墓亦在焉】陈香墓【在海澄县西陈坑山】陈淳墓【在龙溪县北二十里北溪上】王遇墓【在龙溪县南十里檺林】勇士墓【在漳浦县西南门外绍兴间山寇焚县治左翼军步兵蔡清邹进熊保俱力战死邑人为合葬于此】元罗良墓【在龙溪县西十里双路口】缔拉宻什墓【在龙溪县东郊墓前有表忠祠　缔拉宻什旧作迭理弥实今改】明李贞墓【在南靖县南林壁山】唐泰墓【在长泰县东北彰信里】潘荣墓【在龙溪县南厢外】陈真晟墓【在龙溪县东赵塘山天顺中提学周孟中立石表曰大明阙下两上书请补正学布衣陈先生之墓】
　　祠庙旌忠祠【在府学西祀明赠兵部侍郎諡忠愍周起元崇正时勅建　本朝康熈四十六年修】嘉济庙【在府城东坂后祀后汉石敬纯其父勤勒季弟也尝帅兵击燕以牛昌隠谗见杀敬纯方幼偕母崔氏谪居海上及长知之遂讨昌隠斩之立庙于此屡见灵异唐宋累封元赐额嘉济】忠勇祠【在漳浦县盘陀岭明嘉靖时戚继光追倭寇官兵伤死者八十余人继光立祠祀之隆庆五年以从征曽一本阵亡朱玑及王世实载守陈文标刘大有合祀　本朝康熙三十七年重修】周濂溪祠【在南靖县西寳珠山今废】朱文公祠【府境凡五一在龙溪县芝山之阳　本朝康熈十七年重建其东有仰文书院一在长泰县治登科山又有泰亨书院明洪武中建一在平和县东南西林一在海澄县北门外一在诏安县东】陈北溪祠【在龙溪县城西北旧光孝院地祀宋陈淳】黄勉斋祠【在龙溪县登髙山麓祀宋黄干】王东湖祠【在龙溪县东门外祀宋王过】文信国祠【在龙溪县西北祀宋文天祥】王阳明祠【续通志旧在平和县儒学西南隅因尝讲学于此明嘉靖三十三年建崇祯六年移建东厢外　本朝康熙五十年重修】威惠庙【有三一在龙溪县北门外宋建炎中建一在漳浦县西三里一在诏安县西北良峰山之麓皆祀唐将陈元光】双节祠【在龙溪县东门外祀元万户府知事阚文兴及妻王氏】
　　寺观开元净慧寺【在府治西北唐嗣圣间建开元中赐额曰开元内有明皇铜像宋末燬于兵元元贞中与净慧寺合为一赐今额明洪武间扁曰紫芝峰】净众寺【在府治西梁贞明二年建】兴教寺【在漳浦县北唐景福初建】应城寺【在漳浦县东宋熙寜间建】正峰寺【在南靖县东南宋开禧三年建】祥光寺【在长泰县东南宋干徳二年建】良冈寺【在长泰县良冈山之麓唐时建】清泉寺【在诏安县西北宋胡頖隠于此寺前有清泉因名】大岩寺【在海澄县大岩山】元妙观【在府治东唐开元中建名开元观元改今名】
　　名宦唐陈元光【固始人总章二年随父政领军入闽父卒代领其众永隆初击降潮州盗奏请建漳州于泉潮间以控岭表诏从之即命元光镇抚元光剪荆棘开村落招流亡务农积粟千里无枹鼓之声后以讨南流寇战殁庙食于漳子珦举明经授翰林承防直学士】韩泰【贞元中为漳州刺史悉心为治官吏奉法百姓安堵韩愈刺袁州尝举以自代】许天正【汝南人博学能文歴官副使宣威将军代陈元光领泉潮事平寇置堡三十六所岭海辑宁】宋王济【饶阳人雍熈中补龙溪主簿时调福建输写翎为箭羽有司督责急一羽至直数百钱民甚苦之济谕民取鵞翎代输仍驿奉其事因诏旁郡悉如济所陈县有陂塘数百顷为乡豪斡其利防嵗旱济悉导之分溉民田】方慎从【莆田人景祐初知漳州有惠政越十五年又以屯田郎中知州事漳人懽呼曰吾父复来矣】吕璹【晋江人景祐间知漳浦时汀防寇发璹募民为兵教以攻守之法贼不敢犯境有虎患璹设穽祝曰暴吾民者入吾穽三日虎自投穽既去民祀之】柯述【南安人熙宁间以员外郎通判漳州救饥得民心有双鹊之异苏轼为赋异鹊诗】傅希龙【仙游人元祐间知漳浦振兴文教凿河引潮水自鹿溪入泮池人呼为傅公河】綦崇礼【髙密人髙宗时知漳州其俗悍强号难治属有巨寇起建州声撼邻境崇礼牧民御众一如常日盗息安堵如故】廖刚【顺昌人绍兴中以徽猷阁直学士知漳州后以言事拜御史中丞】李弥逊【吴县人绍兴九年知漳州建州学复庆歴旧规郡人徳之】刘才邵【庐陵人髙宗时知漳州即城东开渠十有四为牐与斗门以潴滙决溉田数千亩民甚徳之】陈敏【石城人髙宗时闽地多寇以敏为统制漳州驻劄敏按诸郡要害凡十有三处悉分兵扼之盗发辄获】胡铨【庐陵人乾道初以集英殿修撰知漳州清介爱民上章数秦桧孙近等力主和议之罪寻改知泉州】赵公绸【宋宗室淳熈中知漳州去官盐法使民得自贸易又罢戍卒及郡兵毎嵗供应民大称便】翁徳广【建宁人淳熙中知龙溪随事处断终朝而毕朱文公尝称其庶几古之循吏云】朱熹【婺源人光宗时知漳州奏除属县无民之赋七百万减总经制钱四百万采古丧葬嫁娶之仪示父老令解説以教子弟土俗崇信释氏悉禁之病经界不行之害乃访事宜择人物及方量之法上之他如简役劝农正祀厉兵诸善政详载本传】庄夏【泉州人庆元中知漳州建通济桥罢髙荒俵寄产钱民纳苗米聴令自槩量郡人徳之】傅伯成【晋江人宁宗时知漳州以律已爱民为本推朱子遗意而遵行之创惠民局济民病以革禨鬼之俗由郡南门至漳浦为桥三十五治道千二百丈】赵汝谠【宗室子与兄汝谈齐名嘉定间知漳州修学校造南石桥建城东门奏捐经总制无名钱五之二】危祯【临川人宁宗时知漳州漳俗视不葬亲为常往往栖寄僧刹祯命营髙燥地为义冢三约期责之葬其无主名若有主名而力弗给者官为葬之凡二千三百有竒有经总制无名钱嵗五千缗祯疏于朝悉罢之】赵师缙【宋宗室绍定间知漳浦修学宫培士气邑西有古陂嵗久淤塞辟而治之沿陂为隄立斗门以资蓄泄溉民田甚多民立祠祀之】赵以夫【理宗时知漳州始下车生擒邻寇渠魁丁米钱久为民患以夫请以废寺租为民代输】李韶【呉县人端平中知漳州号称廉平朝廷分遣部使者诸路称提官楮韶防极言其弊】黄师雍【福州人宝庆间知龙溪转运使王伯大上其邑最】元阚文兴【建康人为漳州万户府知事至元十七年陈吊眼作乱文兴率兵与战死之事闻立庙祀之】乌克逊良桢【临潢人至治初漳州路推官狱有疑者悉平反之　乌克逊良桢旧作乌古孙良桢今改】罗良【长汀人至正中南胜贼李志甫围漳州良倾赀募兵平之后以屡平剧盗陞光禄大夫世袭漳州路总管至正二十六年陈有定据福建大发兵攻良良迎战马岐山败绩有定兵入城良巷战死良守漳为政周密修文庙定赋役课农桑设屯田于南诏场人无逺输军无多取其死也人甚哀之】邓明阳【至正中知龙溪兴利除害择学行之士为乡师以教民革犷悍之俗民畏畏懐之】玛什都兰【至正中漳浦达噜噶齐防勤爱民时县无坚城贼至不能守都兰命工筑石邑赖以全民立祠祀之　玛什都兰旧作买撒都刺达噜噶齐旧作达鲁花赤今并改】库特和卓【至正中长泰县尹廉介精明不避权幸锄强梗植善良工役以时百废具举　库特和卓旧作勿都火者今改】韩景晦【至正中南靖县尹时县□寇寇乱兼苦瘴疠景晦请徙县于双溪改南胜为南靖完城堡兴学校民至今思之】缔拉宻什【西域人性至孝为漳州路达噜噶齐居三年兴利锄害民甚安之明兵取福州兴化泉州皆纳欵吏走白招谕使者至请出城迓之乃诣防事具公服北面再拜毕引斧斫其印文大书手版曰大元臣子入位端坐援所佩刀剚喉死时郡民聚哭敛其尸葬东门外缔拉宻什旧作迭里弥实今改】明潘琳【平阳人洪武初知漳州府作新郡治吏畏民懐劝课农桑崇奬士类莅政七载治绩卓然】邓清【陵州人洪武中由儒士知长泰县均徭薄敛清讼狱革奸弊修理桥梁莅政三年凋瘵以苏流移以复】王祎【义乌人洪武初为漳州府通判文学政事推重一时尝为漳南十咏以纪风土民俗为人所传诵】刘孟雍【南昌人洪武末授龙溪知县以计擒积寇陈永定劝农桑轻刑罚均徭役禁淫祠崇礼教扶善抑奸邑内大治秩满邑人乞留以知州秩仍治龙溪卒官民肖像立祠】陈思贤【茂名人建文时为漳州府教授永乐诏至率诸生呉性原陈应宗林珏邹君黙曽廷瑞吕贤六人即明伦堂为建文帝位哭临如礼被系入京与六生皆死】刘奎【博罗人宣徳初知长泰县疏治陂塘沟洫民户逃亡者招回复业复均浮粮以恤民困县有朝天岭﨑岖为盗薮奏立巡检司以御之秩满民相率借留治邑凡二十一年乃归】顾斌【凤阳人漳州卫指挥佥事正统间邓茂七党杨福率数万人围漳城斌时督兵备海上突围入城尽散其家赀募死士为神兵开门迎战连败贼众城頼以全】陈士名【无锡人正统末知南靖县时值邓茂七乱后邑里残破士名多方招辑赈济县乃复初】谢骞【当涂人景泰中知漳州府政尚严明吏人畏爱月港海仓民多货番为盗骞随地编甲以聨属其人户约五日一赴府防校其违式船只皆拆毁惟五六尺者烙以官印使出海采捕朝出暮归由是盗息民安】姜谅【嘉兴人成化间知漳州府尝殱海上盗魁筑长隄以捍傍海泻卤诸田凡一百八十六所郡中田赋为里胥干没飞射诡寄者悉断理俾复其旧置仓以备旱涝境内盗息民安】胥文相【巴陵人正徳中知漳浦县时苦蝗患文相引慝修省蝗悉赴海死邑金谿旧有矿山嵗久脉徴采取不充额赋重为民困文相奏罢之】陈思谟【河源人授龙溪主簿布衣蔬食以治行陞本县知县尝执经相讲劝邑人髙之廨有产芝九茎之应】陈洪谟【武陵人正徳中知漳州府讨平巨寇林广周俗尚奢好讼乃颁吕氏乡约朔望躬亲讲谕民多从化复朱子书院简俊士肄业其中创名宦祠修府邑志濬龙溪陂灌田万余顷人号陈公陂】纪镛【永丰人正徳中漳浦县丞广寇滋蔓镇巡会贼退保大防山寨镛率民兵深入攻围贼突出兵溃被杀事闻廕其子】钟湘【兴国州人正徳中知漳州府时南靖贼党未平湘诣贼垒招抚之帖然听命兵遂罢因请设平和县防嵗饥赈济有方又立社学以训民卒于官漳人像祀之】覃桓【沔阳人袭漳州防指挥佥事正徳中计擒南靖诸贼招抚海寇后攻象湖山援兵未至为丛防刺死】黄直【金谿人嘉靖初除漳州府推官居官亷驭下严属吏无敢纵以漳俗尚鬼尽废境内淫祠易其材以葺桥梁公廨】唐九徳【湘潭人嘉靖中为户部郎擢知漳州府既至亷诸附贼者悉擒之调遣诸军夜从间道夜从间道夹击贼营大破之普据穴旁掠请乘胜扑灭山寨悉平时军兴之费巨万一切倚办于漳多方筹画所需辄应故民不扰而师有成功事闻赐金币】王禄【新城人嘉靖中知平和县时县尚草创禄开社学置学田设坛庙义冢修铺舍养济院在任五年庶事毕举】何春【雩都人嘉靖中知诏安县教民行乡约习朱子家礼簿书暇日诣明伦堂与诸生讲学政务化民为循良第一】萧廷宣【庐陵人嘉靖中知长泰县值倭乱廷宣预修城垣以备之逾年寇至率诸生王得麟等督民兵防守城頼以全】龚有成【嘉定人嘉靖中知诏安县值倭发土寇乘之有成缮城浚濠经营防御灭溪东小篆二贼以民兵战倭于三都解后溪围倭贼压境大雨城壤有成先取犁锸牛皮覆其外且御且筑天明而城就贼诧为神先后六年被倭者十饶寇者二土寇者三内和外战为漳南保障第一】玉谨【漳州卫指挥使嘉靖三十九年追倭于梅屿海洋力战死诏祠祀之】谢明徳【髙要人嘉靖间知平和县除苛政捕宿恶讨平诏安白叶洞诸贼四境欢呼】梁士楚【番禺人嘉靖末知诏安县擒斩山海诸贼増筑县城后擢福建佥事练兵于诏尝筑二都勾藤径新陂灌田千顷诏人至今祀之】罗青霄【忠州人隆庆中知漳州府葺文庙及文公祠创天宝学田筑四门月城时军饷加派丁四米八青霄议减半着为例】汪康謡【休宁人万歴中知漳州府有负重赀贩洋遇逆风回舟者七十余人时寨帅利其有诬为海寇将尽殱之康謡为剖晰矜全给还原金漳郡俗生女不举康謡严谕禁止遇重狱虚心推□夜分不寐多所矜活以忤珰罢崇祯间起为福宁道】曽球【海阳人隆庆间知南靖县邑西桥南有田数千亩恒苦旱球凿渠通海子潭逹铜山草湖以资灌溉又开濬城濠接引溪流而东之墨塲等二十四乡俱頼焉】王谷【临海人隆庆间知海澄县用意真诚勤恤民隠创筑县城邑人号城曰王公城】范鸣谦【江阴人万歴初知龙溪县县有陷江虚悬米一千六百余石民苦赔累鸣谦曰激水之下必有洄洑之所才生泥泊乃卒县丞躬诣筑田按田之广狭受悬粮之多寡得六千四百余亩又察诸诡没者令归户以补悬粮外尚有溢额民勒碑颂之】朱廷益【嘉兴人万歴中知漳浦县以文学饰吏治先是议召商行盐前令房寰力争得罢至是复欲籍盐船出港行防廷益亟上房前牍事乃寝嵗饥发库金募饥民修马道全活万计当事韪之檄通省为式】尹瑾【东莞人万歴间为漳州府推官治狱多所平反慎刑平贼事以大治尝命家人于署种蔬自给政暇集诸生教以行谊民名其坊曰甘棠坊】闵梦得【乌程人万歴间知漳州府寛平为政民立祠祀之】施邦曜【余姚人天启中知漳州府明爽亷干尽知属县奸盗主名每发辄得阖郡惊为神盗刘香李魁竒横行海上邦曜絷香毋诱之香就擒魁竒请抚邦曜曰若然又为闽封殖一蠧也言于巡抚邹维琏卒讨平之】刘斯□【南昌人天启中知海澄县在任六年豪强屏迹捍遏红彛缮县城及学宫港口二城悉易以石并筑陴水裔置铳炮待敌后人铳城炮防实祖其制】蔡以藩【泉州人崇祯时为海澄营把总视师三日贼入寇与战援絶而死知府施邦曜祠而祀之后又冇同安吴兆燫亦官把总以破贼擢守备崇祯五年贼寇福浒亦战死】彭琯【永州人崇祯中为漳州府推官古貌古心时称两古推官尝署府事吏以羡金进曰此例也琯曰今日革之则不为例矣终却之】
　　本朝许国楠【咸阳人顺治初知漳州府修身洁已一介不取署漳浦设计擒捕山寇浦人赖焉时杨学臯谋陷城变出巨测国楠赴井死】傅永吉【盖州人顺治中知长泰县海寇围城率骁勇力战殪其酋长永吉方射贼时中炮洞腹城頼以全】甘体垣【奉天人顺治中知海澄县赫文兴叛汚以伪命不受沉之水邑人建祠祀之】王显谟【慈谿人漳州府同知顺治九年郑寇窃发显谟与贼鬬力尽赴水死】欧阳明宪【宿州人顺治中知诏安县平环沙寇蔡四踞乌山流刼逺近明宪定计搜捕脱因絷男妇百余人捣其穴葺文庙课诸生邑人铭徳至今称贤令者曰犹得见欧阳也】王三荐【湖广人康熙二年授漳州府推官性寛厚不事击断臬司责以举劾三荐曰民困于下官疲于上推官不忍为察察之行卒于官士民惜之】白拱薇【沔阳人康熙六年知南靖县弭水患均徭赋剔奸蠧除积弊立法清丈民庆更生康熙五十二年祀名宦】傅宏基【金华人康熙中漳州城守游击分防长泰县海寇围城宏基婴城固守援絶城陷被执不屈死】陈汝咸【鄞人康熙辛未进士知漳浦均赋役革弊便民兴学校建南溟书院并四门义学毎朔望身往防讲又邑遇水灾设法拯之全活者以千数士民爱戴之三年调南靖日至环拥塞道后行取刑部主事陞大理少卿】
　　人物唐潘存实【字镇之漳浦人与龙溪周匡物齐名时称潘周元和十三年试修礼耕情田赋玉声如乐诗及第歴官户部侍郎】周匡物【字几本龙溪人元和进士名誉蚤着尝赋轩辕古镜歌王播见而异之御试学殖赋莺出谷诗为时传诵以读书天成山勅改为名第山】赫连韬【漳浦人防昌咸通间与莆田陈黯并为布衣祭酒黄滔称其有不覊之才而自坎于命同时有莆田王肱萧枢林颢福州陈蔇陈发詹雄与黯韬齐名称八贤】谢翛【龙溪人清心藻思迥拔流俗当僖宗西幸耻于事逆晦迹穷岩中与弟修著书自适至光啓回銮乃出登第后人以其所居之圃为文圃山又五季分崩主簿洪文用不为时屈宋熙宁间有石蕡者字华甫以世胄薄游鲠论忤权贵浩然而归俱隠于此所着诗文皆以文圃名集数百年间后先相望清风照世乡人杨志作三贤堂以祀之西蜀何致一为记】宋蔡瑗【字希蘧龙溪人嘉祐进士歴典五郡累官至朝请大夫徽宗时上封事言商三宗寅畏周文王无逸为万世法上嘉纳之后官提防江淮诸路坑冶着冇鵞城录及古今名贤録行世】谢伯宜【字希圣龙溪人熙宁进士知长兴县有惠政开水利蝗不入境歴官尚书都官郎秩满家居疏通九十九坑之水筑海成田由是八九都皆成沃土邑人祀之】吴与【字可权漳浦人元丰进士累官通判潮州故人张天觉当国或讽之使见与曰平生与天觉语皆忠义反呈身干进乎卒不往家藏书二万巻郑樵称海内藏书四家与其一也】郑柟【字嘉树龙溪人初立功西夏歴官修武郎靖康初金人围都城柟为四门都巡检力战死刘光世上其事补其子纶承信郎】髙登【字彦先漳浦人少孤力学宣和中为太学生金人犯京师登与陈东等上书乞斩六贼绍兴中上防万言及时议六篇秦桧恶其讥已编管营州闻朝廷行事小失则颦蹙不乐大失则恸哭随之临卒所言皆天下大计登事母至孝其学以慎独为本其所设施治狱赈饥兴学除暴咸有条理着家论忠辨等篇有东溪集行世后朱子为守奏乞褒录赠承务郎】顔师鲁【字几圣龙溪人绍兴进士陈俊卿器重之为御史遇事尽言无所阿挠为国子祭酒学行素孚规约率以身先除礼部侍郎髙宗丧制一时典礼多师鲁裁定晋吏部尚书师鲁孝友天至尝曰穷逹自有定分枉道希世徒丧所守故其大节确如金石进宝文阁学士卒泰定二年赐谥定肃】林宗臣【字实夫龙溪人受业髙登之门登乾道进士官主簿贻书执政罢本州鬻盐素有藻鉴见陈淳谓曰子习科举之文非圣贤大业授以近思録淳卒为儒宗】王遇【字子合龙溪人乾道进士少受业于张栻吕祖谦之门与廖徳明黄干陈淳友善守毘陵嵗旱讲求荒政民被实惠歴官户部郎中所着有论孟讲议两汉博议学者称东湖先生】孙昭先【字延父龙溪人淳熈进士嘉泰初除司农寺簿迁寺丞出知衢州嘉定中除吏部郎入对言朝纲未清邦用未节士气未振民病未苏四事卒官太府少卿子叔谨歴知潮州有贤声】陈淳【字安卿龙溪人少习举子业林宗臣授以近思录朱子来守其乡淳请受教朱子称其善问性孝母病亟号泣于天乞以身代葬宗族之丧无归者居乡不沽名恬然退守而忧时论事感慨动人郡守时造庐请教发明吾道之体统师友之渊源用功之节目读书之次序以示学者授迪功郎所着有语孟学庸口义等书】黄子信【长泰人嘉定四年特科第二人以文学行诣为学者师调新防塲盐官清介不阿赋诗自娱所着有散翁集】黄学臯【字习之龙溪人博通经史尤长于诗书春秋朱子守漳学臯与同邑宋文礼俱以稚年论讲嘉定十六年登第终泉州察推】陈防立【名植以字行漳浦人淳祐进士督岭南兵马帝昺航海植以舟师应援驰檄诸蛮图立宋后闻张世杰覆舟变姓名匿九侯山临终命葬海滨曰吾死犹可南望崖山也弟格为监簿帝昺亡死之】元林广发【字明卿龙溪人歴汀漳万户府经歴屡有差遣兵民请诸万户府曰愿还林君活我边人有三溪集传世子弼明洪武中知登州民感其化所着有梅雪斋文集】萧景茂【龙溪人性刚直孝友至元四年南胜县民李智甫作乱掠龙溪景茂与兄佑集乡丁拒之战败被执贼胁使从巳景茂骂曰我生为大元民死作隔洲鬼岂从汝为逆耶隔洲其所居里也贼脔其肉决其口至耳傍景茂骂不絶声而死朝廷褒表之】王初【长泰人至大四年从父义士樵刘岭山有虎出丛棘中搏义士伤右肩初应赴救抽镰刀刺虎鼻杀之义士得生又同县施合徳父真祐出耘为虎扼于田合徳与从弟发仔持斧前杀虎父得生并旌其门】明胡宗华【自号草涧居士龙溪人隠居武林赤石岩潜心理学洪武初以明经荐为本府训导讲説经籍为诸生法着草涧集六巻子宜衡永乐中举贤良与弟春同俱笃学好修郡人称三胡先生】陈汶辉【字耿光诏安人洪武初荐授礼科给事中帝颇好释氏教汶辉疏言古帝王以来未闻缙绅缁流杂居同事可相济也帝不聴汶辉累官大理少卿数言得失年九十余最后忤防投金水桥下死】刘宗道【名驷以字行龙溪人洪武中以秀才被徴对策第一举徳行特异复居首拜都御史诏求直言上格君心泽民物二十事并见嘉纳自是毎侍食华葢殿多所讥切后为奸人所搆徙南诏着爱礼集十巻乡人称爱礼先生】周宗起【漳浦人洪武进士任寺丞燕兵入父子俱投水死】唐泰【字师廓长泰人通五经尤邃于易登永乐进士知祁州辟召御试称防欲大用之以亲老乞归侍养四方受业者日众随才诲诱皆有成就着有思诚斋铭学者称东里先生】李贞【南靖人永乐进士授翰林院编修与修五经四书大全后以不肯修佛书贬髙州府教授卒】谢琏【字重器龙溪人正统进士第三累迁侍讲上治安防十五事后陞南京户部侍郎卒】周宣【字正举龙溪人正统进士授户部主事出为潮州知府时潮寇窃发宣入境约日招降贼怀犹豫遂殱之省臣欲乘胜尽戮宣谓胁从罔治全活以数万计潮地悉平陞太仆寺卿所着有易斋稿】潘荣【字尊用龙溪人正统进士除吏科给事中景泰初疏论停起复抑奔竞数事帝纳之数进谠言终南户部尚书荣恬淡谨厚服官数十年奉职无过卒赠太子少保】林雍【字万容龙溪人景泰进士授行人成化初上疏劝修徳格天亲贤讲学请进周程朱子于顔曽思孟之后不报歴驾部郎中乞归修蓝田乡约与乡人规劝其学始终本末有序有要学者称为防庵先生】陈真晟【字剰夫漳浦人务为圣贤践履之学尝曰大学诚意乃铁门关主一二字乃玉钥匙也天顺间诣阙上程朱正学纂要不报晚居漳之玉洲着有布衣藏稿】林同【字进卿龙溪人天顺进士为户部郎中撮钱谷枢要作指南録歴官广东左布政使巡按王哲奏为防能第一】沈源【字澄之海澄人天顺进士为南京御史因天变陈修徳弭灾十事皆切时政巡视上江诸勲贵不便为所中贬卢氏知县均徭清讼政教大行】魏富【字仲礼龙溪人成化进士授御史巡按广东时林蛮洞蜒为厉富廉不法吏置于理蛮蜒皆编户迁浙江副使明慎庶狱赈济饥民皆有实政擢抚顺天持宪廉明无敢干者正徳初陞刑部右侍郎致仕卒】陈昻【字钦颙南靖人成化举人授太常簿明饬礼乐考究律吕时宫庭庆贺杂用优伶昻奏圣诞之辰当备百顺以事至尊而养其中和奈何用杂剧乞依孔子诛侏儒例勅付司马帝嘉之迁太仆旋陞少卿着有法防夔遗论】洪异【字大同龙溪人宏治举人知崇徳县擒江淮剧盗开天长河溉田万余顷擢御史巡按广东檄平海寇陞广西防议归】林魁【字廷元龙溪人宏治进士为户部郎中永夀伯朱徳兄幸武宗欲废太平仓赐之魁力諌西僧大乘法王夺民田疏其不法歴陞广东防政归着有白石稿归田録】林祺【字子祥龙溪人母卒哀毁骨立足不逾户尝缉续朱子伊洛渊源録考亭丽泽録古今指掌録】戴时宗【字宗道长泰人正徳进士官吏部主事武宗南巡疏谏忤防罚跪受杖歴文选郎中塞幸门清选法出抚郧襄发粟赈饥全活二十余万人奏薛侃狱开释株连者甚众入为左佥都御史归】蔡烈【字文继龙溪人受学于晋江蔡清及莆田陈茂烈隠居鹤鸣山之白云洞嘉靖间诏举遗佚以母老辞所着有孝经定本大学格物致知传道南録朱子晚年定论大儒粹言】卢岐嶷【字希稷长泰人嘉靖进士为兵部郎条上平倭三防出为江西佥事贼寇临江亲与接战斩获数千级平之转云南防议以平凤继祖功擢贵州按察使】蔡文【字孚仲龙溪人嘉靖进士选庶吉士歴迁广西防议除柳州剧盗及横暴土酋歴江西防政浙江按察使贵州布政陞贵州巡抚平都匀麻哈大华凡三奏捷以母丧归卒】蔡应科【字思成龙溪人隆庆进士累官右副都御史巡抚广西军民畏威谿洞蛮猺皆詟服屡迁南京右都御史时中朝朋党既兴是非淆乱应科以为忧言祸将贻之国卒官】唐尧钦【字寅可长泰人隆庆进士歴官刑科都给事上给郑贵妃祖郑福坟价五千两尧钦上疏言妃祖无与葬例贵戚肃然司礼监张鲸怙权黩货事发上诛遣其党特宥鲸尧钦抗疏语多触忌后官南太仆卿归卒赐祭葬】张佐治【字思谟平和人万歴进士歴宁波知府雪孀妇王氏寃狱捕杀人弃尸之盗人称为神擢天津兵备道辟屯田数万顷以劳卒于官】张燮【字绍和龙溪人万歴举人嗜学有文名崇祯中巡按以理学名儒荐有诏征用不就所着诗文及他编辑凡数百巻】郑懐魁【字辂思龙溪人万歴进士为户部郎管北新大军二廨宿弊一清上供大珰索珠贝睛緑急懐魁抗疏得减十之三后为处州知府聴断甚简民称半餐太守着有葵圃集】林秉汉【字伯昭长泰人万歴进士授御史楚假王议起郭正域力请行勘首辅沈一贯庇王计逐正域秉汉亦请详勘且言王既非假何惮于勘遂忤一贯贬贵州按察司检校天启中赠太仆少卿】周起元【字仲光海澄人万歴进士巡按陜西风采甚着卒以东林故出为广西防议天啓中擢抚苏松劾织造中官李实贪恣不法数事魏忠贤衔之逮起元弊狱中崇祯时赠兵部侍郎諡忠愍特祠祀之】郑鼎【字尔调龙溪人万歴举人为贵州广顺知州土酋安邦彦反骂贼不屈死仆从死者六人赠光禄卿有司建祠祀之】马鸣起【字伯龙龙溪人万歴进士为御史时保母客氏比魏珰权倾中外鸣起抗言六不便帝怒杖一百叶向髙力争之得不死崇祯中起歴右都御史晋宰命下卒諡忠简】林釬【字实甫龙溪人万歴进士第三累官祭酒一日国子生请立魏忠贤像釬沮之遂称病去崇祯初复官陈用人理财靖寇宁边四防晋东阁大学士卒于官諡文穆】林日瑞【字廷辑诏安人万歴进士歴官都御史巡抚甘肃李自成陷城骂贼被磔赠兵部尚书　本朝乾隆四十一年　　赐諡忠烈】蔡时鼎【字台甫漳浦人万歴进士为御史遇事敢言巡盐两淮疏列惠商裕课十事捐其羡为开河费置属邑学田顺天乡试不售者造为飞语褫夺主考时鼎力争忤防谪典史后起吏部主事寻进南京礼部郎中卒官贫不具含殓士大夫赙而治其丧】黄道周【号石斋漳浦人髫年博极羣书天启进士授编修崇祯初进中允疏陈用人行政之失刺大学士周延儒温体仁斥为民九年复故官进右谕徳以文章风节髙天下严冷方刚不谐流俗公卿多畏而忌之所建白未尝得一俞防顾书不已以劾杨嗣昌夺情削籍谪戍广西唐王时督师至婺源遇　大兵被执死于江宁道周学贯古今所至学者云集称为石斋先生所着有经解奏防天文术数诗文等书　本朝乾隆四十一年　　赐諡忠端】洪应斗【海澄人天启武进士授福建水师把总海寇乱率所部南援副将陈希范驻师铜山日酣饮贼乘风直下防斗独迎敌贼艘围之手杀数十人度不得出乃抱铳自沉死希范幸逃免及诬应斗败逃给事顔继祖代白并请卹】陈璸【字宾王漳浦人天启进士崇祯十年为袁州府推官拒楚贼有功屡迁湖广防议计平八排贼十六年张献忠陷长沙围防政周凤岐于澧州璸督兵往救军败被执欲降之奋骂不屈断手剖肝而死事闻赠都御史諡忠贞　本朝乾隆四十一年　　赐諡忠烈】何楷【字元鋭镇海卫人生有异质读书过目不忘天启进士值魏忠贤乱政不谒选而归建紫芝书院讲学其中崇祯时授给事中凤阳陷疏劾抚按罪末刺辅臣温体仁王应熊以讼狱繁兴列上八议言最详悉杨嗣昌夺情与黄道周等劾之调南国子监丞福王时擢户部右侍郎唐王用为户部尚书以忤郑芝龙请告归卒楷博综羣书尤邃于经学所着周易订诂诗经世本春秋绎学者传之】魏呈润【字倩石龙溪人崇祯进士官兵科给事中疏陈兵屯之防请勅抚臣练所部壮士复请大修北方水政屡冇献替皆切时务宣府监视中官劾罢按臣胡良机呈润力争坐贬秩归】涂仲吉【字徳公漳浦人入太学崇祯中闻黄道系狱上疏论救上怒予杖下狱鞫之桚指尽折不稍挫乃与道周俱论戍寻赦归授御史呕血卒】
　　本朝朱王造【字矫士平和人顺治初知永宁州呉三桂乱造义不从贼被系死狱中】黄梧【字君宣平和人防喜任侠顺治初以海澄来归封公爵授一等公世袭十二次康熈中耿逆变作梧病中投袂而起痈口迸裂遂卒赠太保諡忠恪从子芳世袭爵兼提督福建军务平漳寇以疾卒于军芳世兄芳度守漳城叛将吴淑等开门降贼遂投井死弟芳名守北门被执不屈死同时死者总兵黄翼游击郯宗涣及戴铸陈谦张滴黄香蔡隆吴友朱武陈骥等俱加赠卹同邑人赖陞从梧攻复闳安授防将后守海澄被围抗节死　诏卹其家】蔡而烷【字邦壁漳浦人顺治进士授东昌府推官多所平反台使荐之有明如秋月肃若秋霜之语后谢病归】蔡而烜【字邦鄂而□弟顺治进士知桐栢县革陋规除冗役善决疑狱妻林氏教妇女治绩纴民歌曰蔡公夫妇杜母召父致仕归老幼遮道送之】戴玑【长泰人顺治进士歴官广西防议守栁州唐应元之乱亲斩渠魁猺獞畏服以裁缺归康熙十三年耿逆结海寇围漳州玑出赀招乡勇捍御贼遁去十七年长泰失守全家被掠贼饵以官不屈絶粒死】黄相【龙溪人康熙中广东副将讨髙明垅泔贼被执不屈死事闻赠都督佥事廕其子】蔡世逺【字闻之漳浦人康熙已丑进士由翰林歴官礼部侍郎学有渊源蔚为一代儒宗尝主鳌峰书院所就多知名士雍正甲辰　　　诏入上书房侍读凡八年恭恪勤敏为　　上所重作文以昌黎为宗尝言惟理足可以载道气盛可以达辞所着有二希堂集上特赐序以荣之卒諡文勤】
　　流寓宋刘子羽【字彦修崇安人绍兴八年御史常同论子羽十罪上批出白州安置赵鼎曰上谓章疏中论及结吴玠事今方倚玠恐不自安同疏再上以散官安置漳州】赵鼎【字元镇闻喜人宋髙宗时为相谪官居漳州】岳震【父飞尝被诬震谪岭南后移于漳】向士璧【字君玉常州人贾似道疾其解漳州围之功讽御史罢之出漳州安置】明丰熙【字厚学鄞人世宗时为翰林学士兴献王尊称礼定熈疏谏不得命伏哭左顺门遂下诏狱掠治复杖之阙廷遣戍镇海卫屡更大赦不原熈处之恬然寓居云洞日以读书为事阅十有三年竟卒于戍所】邵经邦【字仲徳仁和人嘉靖时以日食建言谪戍镇海与同戍丰熈陈九川时相讨论居三十七年卒】李材【字孟诚丰城人为都御史坐事戍镇海一时从游者众称为见罗先生】
　　列女宋苏宋杰妻王氏【龙溪人年二十一而寡时已有娠父母欲夺其志王指腹誓曰生男守男生女守女父母怒絶其往来既生男不归宁者七年孀居八十五嵗终子孙多贵显】吴与母王氏【漳浦人适吴登早寡抚子与成立与为懐安令迎母居官舎母日治丝枲与请其少休母曰吾少而治之如吾儿治公事之外更复读书何间然也数戒与以事君临民大节令其勤公洁已移孝作忠无贻母羞与所至有声母有力焉】陈氏女【龙溪人年十五父病祷神剔肝以进父食之愈】谢某妻林氏【龙溪人年十九适谢逾年而寡以全节终】元陈端才妻蔡氏【龙溪人名三玉盗起漳州父广瑞与端才各窜去三玉独偕夫妹出避邻祠中盗入斫夫妹见三玉美不忍伤驱纳舟中行至栁营江迫妻之三玉佯许诺因起更衣自投江水而死越三日尸流至广瑞舟侧广瑞辨识为女收敛之】髙耿妻阮氏【漳浦人耿年二十卒柩于外外姻窃用火化之氏闻奔往投烈焰死】魏亦顔妻廖氏【龙溪人年二十四夫卒时闽地骚扰未靖氏扶姑携子转徙村落间截发自誓同邑蔡安继室黄妙观亦以节终俱被旌】朱瑱妻翁氏【瑱朱子六世孙翁名夀安瑱为长泰令任甫三日以公事入都寇卒起攻城陷翁方盛年二女俱及笄有美姿翁语二女曰女以贞洁为守宁死义不受辱长女先赴井死次女继之翁引刀自刎贼相顾骇叹因全其子镐焉】明陈景育妻黄氏【龙溪人年二十四夫卒父母欲夺其志断髪自誓子国华妻韩氏孙道源妻魏氏俱早寡三世一节同邑王嘉围妻李氏早寡立兄子瑱为后瑱聘吴三姐未婚而卒吴自缢李以苦节终又漳浦林琥妻王氏徐辅妻林氏子妇周氏长泰李徳渊妻陈氏杨佳任妻张氏南靖许思谦妻李氏陈江妻杜氏夫妹陈氏平和张渊妻戴氏子周楫妻郭氏海澄吴必鸾妻李氏俱夫亡苦节其未嫁守节者漳浦林惇妻程氏海澄郭颙仰妻蔡氏】邱孔文妻戴氏【龙溪人年二十夫亡投水死同邑吴可赞妻郑氏黄里诚妻朱氏蔡子善妻林氏昌森妻蔡氏陈思程妻林氏霍通妻林氏陈应美妻郭氏王从彛妻陈氏陈汉凤妻李氏漳浦许惟长妻郭氏张品妻陈氏程嗣衮妻王氏康起鸣妻陈氏沈同训妻许氏陈类妻徐氏詹瀚妻陈氏萧誓妻黄氏林作惠妻郭氏陈纉妻程氏陆琼妻陈氏邹大泽妻许氏黄龙妻吴氏林纉振妻方氏林华妻庄氏郭道膏妻蔡氏朱贤良妻黄氏陈维妻林氏陈美章妻林氏长泰王天保妻陈氏平和李思贤妻张氏诏安毛氏孙信妻张氏孙价妻汤氏陈养望妻吴氏许傍妻林氏胡士麒妻钟氏陈诰妻王氏海澄周某妻苏氏马鹏振妻林氏俱夫亡死节其未嫁殉夫者龙溪康光显妻徐氏长泰刘志鋐妻黄氏海澄刘运复妻郭氏曽省研妻钟氏杨应钧妻谢氏黄旭烱妻吴氏郭遯妻江氏】李能方妻黄氏【龙溪人嘉靖时为流寇所获欲汚之氏投河死同邑郑伯谦妻蔡氏丁椿女漳浦张冠期妻朱氏李某妻杨氏王大景妻苏氏陈应科妻黄氏林可贞妻游氏陈基妻黄氏黄师文妻朱氏夫妹黄氏翁瑞夫妻林氏呉志豪妻陈氏黄辉妻王氏朱铎妻戴氏李春元妻邱氏苏攀妹朱簧妻萧氏南靖林茂馨妻许氏女二姐王维垣妻杨氏海澄林凤翔妻叶氏谢君福妻许氏许光妻朱氏许瑞妻钟俱不为贼汚完节死】黄烈女【龙溪人少许字林防后夔嫌其贫别娶黄义不他适遂自缢死】张明女【漳浦人许字卫指挥王瑶次子瑶长子聘桂氏富室也长子死以次子娶桂氏明欲与鬬女曰贫富人之常情愿父勿以女故自伤遂自经】李吼子妻杜氏【南靖人家贫事姑至孝尝与夫上山采笋虎攫夫去杜追及拔其尾斫其背虎为舎去负还复生乡里惊异】柯干恭女【龙溪人干恭无嗣女不肯适人侍养终漳浦程念梅女亦以父无嗣侍养终】
　　本朝陈天行妻林氏【龙溪人年二十五夫亡守节事姑尽孝姑病刲股愈之同邑徐子壮妻郑氏林长裔妻张氏林登瀛妻叶氏长泰郑时宏妻王氏俱夫亡守节雍正年间　旌表】陈跻妻林氏【南靖人年十八许字未婚夫亡奔丧守节海澄苏宏济妻李氏亦未婚夫亡守节以终雍正年间　旌表】杨平妻蓝氏【平和人年十八值贼攻东寨平出走蓝与诀曰茍不免当毕命一刃后贼平夫归蓝果死一刅植胸倚壁不仆又同邑黄宾妻张氏龙溪李氏黄义妻郭氏漳浦陈友妻廖氏林就妻康氏林干妻程氏商兆琛妻陈氏吴氏女海澄林日暄妻顔氏谢楚材妻吴氏俱不为宼汚死】陈梦龙妻张氏【平和人梦龙病革时忽黒风从室中起家人骇匿须臾风定视之张已自刎后七日合葬道旁】朱傅妻林氏【龙溪人年十八傅殁于外讣至林投缳死又同邑魏士睿妻翁氏邹延平妻许氏郑昙妻李氏柯上迪妻郭氏欧谅妻刘氏吴世徳妻王氏郑钦第妻许氏漳浦林甫妻朱氏游晏妻郑氏薛燕妻洪氏许榜妻程氏南靖庄介夫妻谢氏邱万妻蒋氏郑泽妻庄氏长泰邵旦妻陈氏王某妻严氏平和曽桧妻林氏张士习妻頼氏李思贤妻张氏诏安许良淳妻沈氏林枢妻呉氏胡欣然郑氏沈种妻黄氏海澄陈氏李乐只妻谢氏李忍妻苏氏陈宜之妻林氏曽合妻郑氏曽美妻郑氏俱夫亡死节其未婚殉夫者龙溪吴穆妻杨氏姚锦妻陈氏张则谦妻方氏吴竒妻赵氏漳浦林攀妻汤氏杨某妻黄氏吴鹤妻林氏黄阵妻陈氏平和赵某妻李氏朱某妻杨氏】张敏妻刘氏【名冯姐漳浦人年十五邻人窥敏出牧逼之坚拒得脱卒自缢】林忍姐【同安人夫从军死于海澄林请于主将愿从夫地下但求合葬许之遂自缢】张思语妻陈氏【龙溪人年十九于归甫三载而夫殁抚周嵗孤备歴艰辛茹荼教育媳陈氏孙媳吴氏皆少寡羣哀之又同县节妇李天堦妻陈氏黄大徳妻杨氏赵与汤妻苏氏顔家驹妻林氏谢汝谐妻髙氏蔡一徳妻廖氏陈天禄妻黄氏郭植妻许氏邱倚炳妻萧氏柯日焜妻陈氏郑景慧妻李氏钱光録妻陈氏林纯直妻王氏林兆咸妻陈氏徐赓俭妻林氏方启化妻郭氏黄遇和妻刘氏媳邹氏陈氏陈元智未婚妻郭氏陈惟灼妻黄氏韩宗文妻陈氏王公诚妻林氏杨振恩妻许氏诸生唐璧妻庄氏许绍崇妻蔡氏顔士欣妻覃氏黄世甲妻郑氏郑懋铨妻王氏黄廷灿妻陈氏饶嗣英妻黄氏姚经三妻唐氏陈日覃妻郭氏李枝其妻王氏陈士璧妻吴氏张梦麟妻叶氏张得麟妻林氏张尔纯妻林氏谢与韬妻杨氏陈启茂妻杨氏吴昆琳妻周氏丁堂妻魏氏张莞妻李氏黄芳生妻陈氏王伯强妻林氏丁肇贞妻吴氏王徳嘉妻郭氏皆乾隆年间先后　旌表】唐廷艺妻江氏【漳浦人年二十二夫殁矢志守贞事姑不懈教子有成苦节四十四年乾隆年间旌表又同县节妇卢鸿荅未婚妻林氏商琳光妻蔡氏黄彦章妻林氏李懃学妻赵氏李振起妻林氏商声妻林氏刘学周妻张氏李友伦妻林氏生员赵茂青妻何氏何天江妻蔡氏何献彩妻许氏刘祖源妻许氏蔡长渚妻陈氏蔡衍锦妻杨氏又贞女汤速聘妻胡氏林日衍聘妻许氏邱锡泗聘妻陈氏皆乾隆年间先后　旌表】许寄生妻林氏【南靖人年二十二夫殁欲捐躯以殉姑力阻乃止茹斋衣布足不逾外户姑老病笃衣不解带训诸子成立苦节垂四十年又同县节妇王印□妻陈氏吴上球妻邱氏张与华妻庄氏魏睿衷妻简氏黄日芳妻吴氏许本坤妻陈氏许长美妻黄氏许本宣妻郭氏许茂猷妻林氏黄兆睿妻林氏吴廷芹妻王氏庄大涉妻柯氏陈世徳妻李氏又贞女林中聘妻卢氏皆乾隆年间先后旌表】　戴宗灼妻李氏【长泰人年二十四寡居事祖姑尽孝持家政以俭抚妾子鞠爱如自已出张元章妻戴氏胡训夫妻林氏俱乾隆年间先后　旌表】陈丹荩妻杨氏【平和人年二十夫故孝事舅姑侍疾勤苦课督孤子艰虞备至乾隆元年夀百嵗奉】
　　【特防旌表又同县节妇陈其志妻何氏黄色红妻沈氏陈继志妻何氏生员叶鹏飞妻曽氏林世杰妻张氏何元声妻林氏生员頼天柱妻王氏何文忠妻頼氏頼元城妻林氏頼世铭妻林氏呉徳棫妻防氏张时敏妻李氏张飞哲妻黄氏又贞女曽文籍聘妻何氏烈女杨旺聘妻廖心娘俱乾隆年间先后　旌表】许姊妻沈氏【诏安人年二十二夫殁侍翁姑抚孤子孝慈兼尽艰难备尝守节七十三年又同县节妇林承勲妻吴氏廖英让妻罗氏沈茂遴妻陈氏林凤至妻沈氏张孟瑛妻江氏游志宻妻黄氏吴玉柱妻邱氏江韩妻林氏张释夫妻沈氏沈国琚妻林氏潘廷云妻吴氏林开运妻沈氏胡象周妻林氏廖元芳妻曹氏林挺秀妻沈氏沈升一妻林氏廖徳思妻官氏贞女陈氏沈士英妻许氏沈士耀妻吴氏沈士灿妻郑氏蔡頫頖妻何氏黄世佳妻江氏林克锠妻胡氏陈振鋭妻沈氏丁洪生妻许氏沈邦仁妻余氏吴登宗妻沈氏何光祖妻李氏林世洽妻沈氏杨士章妻许氏又烈妇叶蕃妻沈氏夫亡以身殉俱乾隆年间先后　旌表】刘廷妻郭氏【海澄人夫客死氏年二十七遗腹六月生子事舅姑勤鞠育歴节六十余年年九十三卒又同县节妇林徳懋妻邱氏郭纉绪妻李氏陈元垐妻邱氏许良植妻甘氏郭臯妻黄氏许彦诏妻甘氏周松妻许氏陈锡类妻甘氏黄锡瑞妻许氏叶以寛妻吴氏林纯仁妻李氏吴亨用妻黄氏林耀澄妻陈氏洪其盛妻许氏林一凤妻薛氏叶光章妻黄氏黄锡濬妻王氏李玉章未婚妻蓝氏林鸣岐妻顔氏曽光华妻程氏黄锡瑾妻许氏李文逵妻蔡氏钟居常妻王氏曽文扬妻曹氏倪沛宗妻邹氏俱以守节乾隆年间先后　旌表】
　　仙释隋潜翁【开皇时炼形石壁山养白虾蟆以自随后不知所终】唐义中【杨姓本髙陵人父仕闽生于福唐弃家师本州懐晖又谒百丈往抚州见石巩有悟寳歴中到漳州持住三平山山中鬼魅避迹】康仙【干符间卖药衢市居圆山琵琶坂常往来西溪渡口今称康仙渡后郡守欲移其庙于山椒梦仙授以诗曰卖药因循未得还却因躭酒到人间有心只恋琵琶坂无意更登山上山庙遂不复移】清豁【漳保福院僧防睡龙有悟入苎溪遗偈于桥端坐湖头石上而化】宋刘希岳【龙溪人端拱中为道士居西都老子观中遇异人得道号了然子一日沐浴更衣陈席而卧须臾飞出一金蝉遂失所在】从谦【庆歴中住开元寺尝游石壁山见二士对奕就之化为双鹤冲天而去遗一棋子取而咽之遂辟谷不食四十年后归岐山石门示寂】怀琏【龙溪陈氏子师事泐潭皇祐中召对化成殿称防赐号大觉诏住净圆院所赐问荅诗颂凡十有七篇治平中丐归英宗赐手诏许之渡江入四明郡守迎致建大阁榜曰宸奎苏轼为撰碑】
　　土产铁【明统志龙溪县出】盐【龙溪漳浦县出宋史地理志龙溪有吴惯沐犊中栅三盐塲漳浦有黄敦盐塲九域志龙溪漳浦二县皆有盐团】甲香【元和志漳州贡通志即今香螺也取黡烧灰用之】防【元和志漳州贡】鲛鱼皮【元和志漳州贡寰宇记漳州土产魦鱼皮明统志濒海各县出】茶【寰宇记漳州产通志出龙山者佳】麂皮【府志诸邑皆出】海舶香药【寰宇记漳州产】蕉黄【明统志各县皆出】长枝竹【明统志丝之可以为器各县皆出】水晶【通志水晶漳浦县大防山及梁山俱出掘之至水乃得】绒【府志漳绒出龙溪漳浦】纱【府志漳纱旧为海内所推】银鱼【明统志各县皆出】通印子鱼【明统志漳浦县出】糖【府志各县俱出】橘饼【府志通府皆出】紫菜【出漳浦海中】燕窝【出漳浦海中】


　　钦定大清一统志巻三百二十九
&lt;史部,地理类,总志之属,大清一统志&gt;
&lt;史部,地理类,总志之属,大清一统志,延平府图&gt;
&lt;史部,地理类,总志之属,大清一统志,延平府图&gt;
&lt;史部,地理类,总志之属,大清一统志,延平府表&gt;
&lt;史部,地理类,总志之属,大清一统志,延平府表&gt;
　　钦定四库全书
　　钦定大清一统志巻三百三十
　　延平府【在福建省治西三百六十里东西距二百七十五里南北距三百里东至建寕府建安县界五十里西至汀州府清流县界二百二十五里南至福州府古田县界一百二十里北至邵武府邵武县界一百八十里东南至福州府古田县界二百二十里西南至永春州徳化县界三百九十里东北至建宁府瓯寕县界一百三十里西北至汀州府归化县界二百六十里自府治至　京师五千二百九十三里】
　　分野文牵牛须女分野星纪之次
　　建置沿革禹贡扬州之域周为七闽地后属越秦为闽中郡地汉为会稽郡冶县地后汉为会稽南部都尉地建安初分置南平县三国吴属建安郡晋改曰延平仍属建安郡宋省自齐至隋皆因之唐初置延平军五代晋开运初闽始置镡州南唐改置剑州宋改南剑州南浦郡属福建路元至元十五年升为南剑路后改曰延平路属福建道宣慰使司明洪武初改曰延平府属福建布政使司
　　本朝因之属福建省领县六
　　南平县【附郭东西距一百六十里南北距一百六十里东至福州府古田县界一百里西至顺昌县界六十里南至尤溪县界六十里北至建寕府瓯寕县界一百里东南至古田县治二百二十里西南至沙县界六十里东北至建宁府建安县治一百三十里西北至建宁府瓯寕县界一百里汉冶县地后汉末置南平县属会稽南部三国吴属建安郡晋改曰延平宋泰始四年省唐武徳三年置延平军后改为永平镇五代时闽王延政以镇置龙津县为镡州治南唐保大四年州废复置延平军六年改置剑浦县为剑州治宋为南剑州治元复改曰南平为延平路治明为延平府治】
　　本朝因之顺昌县【在府西少北一百二十里东西距一百里南北距一百二十里东至南平县界五十里西至将乐县界五十里南至沙县界二十里北至建宁府瓯寕县界一百里东南至沙县界二十里西南至沙县治一百里东北至瓯寕县治二百十里西北至邵武府邵武县治一百八十里汉冶县地后汉末为建安县地三国吴以后为将乐县地唐贞观三年置将水塲后改将水镇属建州五代时南唐始置顺昌县属剑州宋属南剑州元属延平路明属延平府　本朝因之】将乐县【在府西二百二十里东西距一百五十五里南北距一百四十里东至顺昌县界五十五里西至邵武府泰宁县界一百里南至沙县界四十里北至邵武府邵武县界一百里东南至沙县治一百二十里西南至汀州府归化县治一百三十里东北至邵武县界一百二十里西北至邵武县治一百六十里汉冶县地后汉末为建安县地三国吴分置将乐县属建安郡晋及宋齐以后因之隋省唐武徳中析邵武复置属抚州七年省垂拱四年又析邵武及故绥城县地置属建州元和三年省五年复置五代因之宋太平兴国四年改属南剑州元属延平路明属延平府　本朝因之】沙县【在府西南一百二十里东西距一百五十里南北距一百四十里东至南平县界七十里西至永安县界八十里南至尤溪县界六十里北至顺昌县界八十里东南至尤溪县治一百四十里西南至永安县治一百六十里东北至顺昌县治一百里西北至将乐县治一百二十里汉冶县地晋初为延平县地后分置沙村县属建安郡宋齐以后因之隋开皇中废唐武徳四年复置曰沙县属剑州后省入建安永徽六年复置大厯十二年割属汀州五代南唐保大六年割属剑州宋属南剑州元属延平路明属延平府　本朝因之】尤溪县【在府南一百六十里东西距二百三十里南北距一百九十里东至福州府闽清县界一百里西至永春州大田县界一百三十里南至永春州徳化县界一百三十里北至沙县界六十里东南至福州府永福县界一百七十里西南至徳化县治二百二十里东北至南平县界八十里西北至沙县治一百四十里汉冶县地晋延平县地后为沙村县地唐开元中始置尤溪县属福州五代南唐保大六年割属剑州宋属南剑州元属延平路明属延平府　本朝因之】永安县【在府西南三百里东西距一百八十里南北距一百五十里东至永春州大田县界一百里西至汀州府清流县界八十里南至龙岩州寕洋县界六十里北至沙县界九十里东南至大田县治一百七十里西南至汀州府连城县治二百里东北至沙县治一百六十里西北至汀州府归化县界一百里汉冶县地晋延平县地后为沙村县地宋齐以后因之唐以后为沙尤溪二县地明景泰三年始析置永安县属延平府　本朝因之】
　　形势负山阻水为七闽咽喉【宋延平郡志】剑溪环其左樵川带其右【宋余良弼双溪楼记】山川清明伟丽为东南最【宋杨中立干明修造记】崇山峻岭为郛郭惊湍激流为沟池【杨中立资圣院记】占溪山之雄当水陆之会【宋黄裳双溪阁防语】
　　风俗民俭啬而尚气义质直而不为奸诈诸儒讲明道义遗风余敎犹未冺家乐敎子朝诵暮弦【宋延平郡志】勤于耕耨妇女虽至贫纺绩不出戸民重逺出无商贾之赢俗颇纷华少千金之积【府志】
　　城池延平府城【周九里一百八十歩门八东南临建溪西临樵川西北临山间东北环髙冈宋时筑明万厯间修　本朝雍正间修】顺昌县城【周四里三百二十六歩门五明正徳初筑　本朝顺治康中屡修】将乐县城【周九里十三歩门六元至正初筑　本朝雍正六年重修】沙县城【周六里八歩门五水门四东西门俱临太史溪明宏治四年筑　本朝雍正八年修】尤溪县城【周八里门六明宏治初筑嘉靖年改筑　本朝康中修雍正八年重修】永安县城【周五里三十歩门四负山阻溪独南门凿池注水为濠明正统间筑　本朝雍正六年修】
　　学校延平府学【在府治东明万歴四十六年建　本朝顺治六年修康熈间屡葺入学额数二十名】南平县学【在县西虎头山麓明洪武三年建本朝雍正二年修乾隆三年重修入学额数二十名】顺昌县学【在县城西明崇祯中建　本朝顺治四年康二十二年修乾隆三十一年重修入学额数十五名】将乐县学【在县治东南宋建在卞山之麓明天启中始迁　本朝顺治十三年修雍正六年重建入学额数十五名】沙县学【在县治东宋庆歴间建明嘉靖中改建福圣寺基万歴间复移旧址　本朝康十一年修二十二年重修入学额数十五名】尤溪县学【在县西门璠山之麓宋始建在县城内明万歴中移建今所　本朝康十八年修乾隆二十四年重修造入学额数十二名】永安县学【在县治东明景泰中建　本朝顺治初修雍正四年重修入学额数十五名】道南书院【在南平县北龙山山半明正徳间建祀宋杨时以罗従彦李侗配　本朝乾隆十一年廵道张坦将义学田民捐田归入书院以充膏火又将乐县五经书院在县北沙县凤冈书院在溪南凤凰山尤溪县正学书院在画锦坊开山书院在旧学宫前　本朝乾隆三十一年建又各县俱设有社学仪学】
　　戸口【原额军民人丁二十万八千四十九又滋生人丁四千九十七新増屯丁十一】
　　田赋【田地一万五百一顷四十四亩八分零屯田二顷九十七亩二分六厘零额徴银一十万八千三百六両九钱二分九厘额徴米一万五千九百七十一石一斗九合零】
　　山川梅山【在南平县城内府志在城东隅以上多梅树故名】龙湖山【在南平县东八十里四山环峙中为平原下有龙湖相近有虎掌山以形似名又有虎掌岩】南山【在南平县东二十里宋罗従彦家其下】虎头山【有二一在南平县西形如虎踞县学在其下一在沙县西南七十里闽志一名虎峯髙入云际下视沙城如在履舄】九峯山【在南平县南峯峦九叠环绕萦为府境诸山之冠真徳秀纪畧云延平据山为州后枕崇阜前挹大溪溪南九峯森罗雄峙天表是也】龙山【有二一在南平县北山势凌云长松蓊鬰又名龙骑山一在顺昌　南三里县志登其巅可尽一邑之胜上有龙头岩怪石礧砢有泉出石罅间】屏山【在南平县东南七十里形如画屏故名又羣山在县东南四十里以羣峯竞出故名】金山【在南平县东南一百里闽志山侧有石洞名金钟相传昔有仙居之】九龙山【有二一在南平县东南一百　十里闽书九峯蜿蜒如龙右有狮子岩岩左有石壁立耸峭曰禅岩石一在顺昌县北六十里】溪源凤山【在南平县西南十五里上一井泉有龙居焉嵗旱祷雨輙应】金凤山【在南平县西南二十里山形如凤髙出羣山上有井泉闽书云半据南平半临沙邑磅礴嵲数都可见盖一山界于两县者也】天柱山【在南平县西南五十里屹立凌空如柱又西南有天马山山势腾骧形若天马】演仙山【在南平县东北乐史太平寰宇记在州北十里故老相传云演氏炼丹于此丹灶余基犹存宋吴致尧纪畧延平号山水佳处众峯连属凤骞鳌峙望之蔚然神刓天划者演仙也王象之舆地纪胜山东面畧通人迹山中产橘可以就食不可携出府志演仙水出此山当城北为大河下穿暗窦入城流出剑潭闽书旧名原山汉梅福时时往来此山方舆胜览含源山即演仙山在县东北十里确类书山有文峯岩其石端拱如佛又名石佛山】百丈山【有二一在南平县东北六十里有石鼓岭耸絶方圆凡数丈中心数尺以石叩之其声如雷祝穆方舆胜览在剑浦县北越王于此建台榭一在将乐县西北建安记百丈山有鸟道与江西南丰县分界上有古兰若存焉寰宇记在县北一百八十里其山三面南将乐北邵武西泰宁皆悬岩絶壁有越王较猎台榭遗址】莲花山【在南平县西北六十里又将乐县东五里石壁嵯峨状若莲瓣宋廖棠世居其下将乐县西百里亦有莲花山俱以形似名】寳云山【在南平县西北八十里山势秀抜时出云气】筼筜山【在南平县西北百里多竹故名】凤山【在顺昌县西二十里五峯叠翠髙数百仭】景灵山【在顺昌县西少北三十三里与凤山对峙时有云雾蒙其顶山左有耳珠岩多生异草上有黄家洞】芹山【在顺昌县西四十里泉甘木茂多产香芹】干山【在顺昌县西五十里周防二十里巅有石洞可容数百人清泉出焉】华阳山【在顺昌县北三十里三峯并列山半有石门髙广数丈中峯顶有乌石岩有水一旱潦不盈涸名曰仙水坛】梅仙山【在顺昌县北七十里接瓯寕县界山巅平坦广袤数里相传梅福尝炼丹于此故名有岩曰药石岩】板山【在顺昌县东南十里相近又有鱼袋山】髙峯山【在顺昌县西南二十五里其峯拔出羣岭下即交溪又西五里余有山峭防竒秀】大明山【在顺昌县西南三十里孤峯特立日升先照其顶故名山左有岩曰白鹤巅有石髙丈余曰石马相属者曰金笼山】鱼山【在顺昌县西北五十里二水夹流山形如鱼故名】超华山【在顺昌县西北六十里周圆甚广西北接邵武界幽旷处有田园池塘居民数十家中有岭曰宝岭时出光熖人以为宝气山顶有泉出石罅中分为五涧】七台山【在顺昌县西北七十里寰宇记在县西四十八里府志山有巨石髙数丈空洞可居树顶皆秃积苔若垂发径皆縁山脊行左右无依附莓苔厚处若施茵褥明统志髙峯峭壁防至千丈山有征云即雨人以为】洪山【在顺昌县西北一百五十里势极雄壮】金泉山【在将乐县城中建安记山南枕溪有细泉出沙彼人以夏中水小披沙淘之得金寰宇记在县南二百歩旧志有五马山在县治西南五峯森立如马驰骤其一名石壁山苍崖壁俯瞰金谿潭俗名金谿山其二名金泉山】后山【在将乐县治后城环其巅左支为含云山宋杨时筑室诸书于此有含云泉正支为钟翠山山后有后山泉右支为花坪山一名章山下有琢玉泉】九仙山【在将乐县东二十余里崇冈叠嶂如龙翔凤翥又如狮伏牛鬬在邑中山为最髙夏无暑气冬月常雪旧传有九异人炼丹于此秀崖絶壁泉声如雷又尤溪县南有七十里有九仙山又名蓬莱山闽书峯峦秀拔人迹罕到上有金鲫池石碁局黑白二石马炼丹炉时有仙灵往来彷佛闻鼓乐音】孔子山【在将乐县东二十五里曽峦矗起屹立溪滨相近有仙桥山山势横截状如飞桥】宝山【在将乐县东四十里与顺昌县接界邑之外屏也又有东宝山在县南四十里髙耸甲于羣山】钟楼山【在将乐县西上平如台旧名西台山巍然髙峙形如巨钟以此为名山麓有真济洞】狮子山【在将乐县西二十余里形类方屏为县界羣山之冠昔人尝立寨于此支峯曰五台山】贤山【在将乐县南七十里山髙林茂相近有九台山其势屈曲诸村罗列其下】仙塘山【在将乐县南七十里一名陇竹山明统志谓之仙灵山闽书与狮子雪里鼎峙上有曲池竹根盘结水面如织】锦被山【在将乐县东南一里闽书县谯楼之宾山也隆重苍翠下有石洞名金华洞磊石巉岩中有仙迹其左又有饭罗株林通天乌石四望等山】翠帘山【在将乐县东南五里溪南苍翠髙耸如垂帘状其巅曰天湖山三面如环中平而旷有龙窟潴水故名】天阶山【在将乐县东南十五里建安记山下有寳华洞即赤松子采药之所寰宇记在县南二十里南剑州有天阶山下有乳泉服之登山如飞府志石磴屴崱髙若升天有玉华洞石门低隘窥之窈黑秉烛以入泉自石罅流出潺潺有声洞髙处渗液凝结氷雪崚其巅七层楼者峻絶仅容一足迤而登石窍容光如五鼓俗呼此为五更天洞之隂有寳华洞一室谽谺上有普陀岩阳有南华洞石室方平景物尤胜县称三华以此方舆胜览玉华洞去县十五里有两门相距一二里中分二路后复相通县志泉石罗列奇诡万端相近有马鞍山一名双蝶山二山突兀并秀入云为县前屏】雪里山【在将乐县东南二十五里接沙县界闽书由山麓辟径盘折二十余里土膏砂砾绚白如雪】五龙山【在将乐县西南七十里五峯聨耸惟到头一峯最髙】龙栖山【在将乐县西南八十里闽书羣峯峭防鸟道荣纡林木幽映下有潭相传有龙焉】三石山【在将乐县西南建安记山上有三石一髙七百尺一髙五百尺一髙四百尺其石色红白似人形俗呼三郎石】封山【在将乐县东北五里土色常赤其巅有泉其麓有杨真君洞窈然莫窥其逺近明统志其山髙大羣峯环拱为一邑之镇其支峯曰山状如伏蜿蜒城左即宋杨时归休处】石帆山【在将乐县东北三十里坤元録将乐石似张帆山畔有泉四时皆澄清】凤冈山【在沙县治北县镇山也府志沙县治在沙源之地唐中和四年始移凤林冈又县东有勒马山】七朶山【在沙县前水南石峯峍屼森监溪中花木丛生状若屏障为峯七曰朝阳曰碧云曰妙髙曰真隐曰桂花曰凝翠东峯曰凝翠西峯潜确类山分七峯涌成石壁岩面生石植青阳卢木等树四时青翠上有桂花深秋竞发馨香散漫】岩山【在沙县东十里顶有寨为昔人避兵处其上广平曰平山又东曰翠峯山羣峯环绕竒秀可爱上有二石平广容数百人】玉山【在沙县东三十余里闽书有玉山寺寺右有玉溪漈飞流约二十余丈上有石桥中有石窟如井对峙者曰铁鉢山】天湖山【在沙县东七十里其巅有泉遇旱不竭府志相近又有太平山接南平县之太平里】淘金山【在沙县西六里邑未成时甞屯军于此亦名屯军山上有奇石顶平旷可容千人有洞天岩石壁峭絶倚险架阁景物殊胜有泉自山巅飞瀑下注数十丈名洞天岩际】凤凰山【在沙县南溪南山形如凤多产梧桐其西曰西山凤西翼也其东曰赤珠东翼也赤珠山石皆赤所谓丹　山碧水七闽之胜地其侧又有虎邱山形如虎踞】将军山【在沙县北五十里山势髙峻宋绍定三年山宼啸聚其中招捕使陈□破之故名府志又有鸡檠山在县北六十里俗呼马屴头路通将乐险絶可守】越王山【在沙县东南十里山侧有寨相传越王甞屯兵于此俗呼越王寨山下有漈峡其南为武仙山势极髙峻其顶夷旷可容千余人拱揖县治俗呼为报衙山又名天马山】横山【在沙县东南四十里山势横截接尤溪县界】吕峯山【在沙县西南五十里髙出云汉冬常积雪山顶旧有泉七泓俗呼吕七塘潭】龙会山【在沙县西南六十里与莘口漈相对众山环抱如龙盘然故名又西南数里为莲峯顶山一峯卓起中分九派溪流分注絶顶有石最平旷】马笠山【在沙县东北二十余里髙出羣山如人骑而笠者故名】天台山【在沙县东北四十里接南平顺昌二县界岩石髙耸亦名天台岩】獬豸山【在沙县西北淘金山之东昔邓光布云百年后当出忠义士为国触邪故以獬豸名山】幼山【在沙县西北寰宇记在县西北一百二十里乃龙浃之地孤峯上耸三十余里周二百里上产松桧竹栢府志山之脊曰黄竹崎有晏坐峯藏云坞归云洞风洞下有龙浃岩壑泉石种种竒胜幼溪出焉并峙者曰龙山】防拜山【在尤溪县东三里许湖头溪之右山势起伏若趍拜状故名】碧鸡山【在尤溪县东十里以形似名又东二十里有豸角山髙数十丈盛暑中徃徃有寒气】五雷山【在尤溪县东七十里府志又有金鸡山在县东八十里髙耸挿云】翠帷山【在尤溪县西里许一作屏帷山自贵人峯傍出环抱县治西北如屏帷然】璠山【在尤溪县西七里山势秀丽若鸾鹫之翔舞】鸡笼山【在尤溪县西二十五里以形似名】仙山【在尤溪县西四十里山势崚峭巅有石穴吐吞云气深不可测】眠象山【在尤溪县南青印溪南以形似名闽书牛岭在其上】龙门山【在尤溪县南九十里髙千余丈顶有石穴泉极清彻嵗旱不涸又有龙门洞口广才四尺而其深莫测中有石窦滴水如雨名滴水洞其流水入石穴不知所之】金楼山【在尤溪县南一百三十里翠耸云间状如楼阁】伏狮山【在尤溪县城北明统志状如伏狮为县镇山其右为登髙山一名玉釡屹立羣山间邑人多于此登眺其左有岩曰北岩】董山【在尤溪县北二十里上有石室广丈余相传为董真人炼丹之所】石井山【在尤溪县东南七十里下有龙潭】腾云山【在尤溪县东南百里闽书其山絶顶可穷览省防下有二石井琢削天成毎欲雨必有龙縁崖上下或盘旋波间】蓆防山【在尤溪县东南一百二十里形如人防圆秀可爱相近有芝山】白岩山【在尤溪县东南一百三十里峯峦耸秀如画】鸬鷀山【在尤溪县西南八十里福建续志三面壁立鸬鷀滩环其下一径盘旋至岭若羊肠然乡人尝避宼于此】仙灵山【在尤溪县西南一百三十里唐末人以此山为仙灵窟宅山巅有十竒曰双鉴池灵泉井飞星坛卓笔峯宿云洞鹰嘴砦白云庵棋盘石狮子石仙乐台又西南十里有剑门山】蟠龙山【在尤溪县西南一百五十里状如龙蟠复岭重冈髙耸千仭又有罗汉山在县西南接徳化县界髙万丈顶有巨石屹立状若莲花】应仙山【在尤溪县东北四十里一名鸡心山山秀秀丽絶顶可极览羣峯】文山【在尤溪县西北五里许为县治之右弻下有髙原岭一名山后岭又有北门坑发源于此流与玉溪合又有公山与文山对峙邑人义斋郑氏故居宋朱松为县尉秩满假馆郑氏生朱子于此先是二山草木繁密及朱子生野烧同时尽焚山形毕露俨若文公二字二山因以此名】二峯山【在尤溪县西北七十里县志秀出参天千里可眺】七星山【在尤溪县西北一百里山有七峯若七星然晨昏云烟不断】东华山【在永安县城中日出即见故名】东山【在永安县东一里县城跨其上又有三台山三峯并列】雪山【在永安县东九十里其侧有通天岩崖壁峻絶山半巨石横跨如梁俯首而入其中夷旷泉石幽洁】金星山【在永安县城西关两溪水口西北临溪有石壁巉岩如削其下为潭燕水所汇也】登云塔山【在永安县南一里山有塔】马峯山【在永安县南六十里接宁洋县界县志圎峯挿黛傍一岭如马】栟榈山【在永安县北二十里明统志生云吐雾隠见无时草木蒙茸冬夏一色多产栟榈木故名王存九域志南剑州有栟榈山上有径曰走马埒有仙人马迹存焉峯之髙者为天柱射垜诸峯观音集仙头陀等岩降仙歩云诸台及天池野云洞铜盘涧诸胜李忠定目为小武夷又山有修竹湾无岸路惟舟可入湾尽种竹曲折如虵中有紫云砥为山絶顶处俯睇长江萦防如带】坡山【在永安县北二十里许形如屏风其中坦平广可十里】斗山【在永安县东南三十里一名天斗山其山髙峻顶凹下广可五里状若斗然山背有风穴云洞磴路崄巇人迹罕至】石罗山【在永安县东南九十里在万山中突起七峯次第排列面西有洞口狭而中广昔有隐者居之井灶并存相近有黄甲山白岩山琼山】吉山【在永安县西南五十里在吉溪东相近曰天台山下有潭极深】荆山【在永安县东北四十里四时青翠可爱】贡川山【在永安县东北四十里上有桃源洞阆风台一线天诸胜山峡陡絶仅可容趾陟其巅田庐井井故有桃源之目】龙凤山【在永安县西北绵亘髙大峙于县背】考窠岭【在南平县北方舆纪要上有十二峯平地耸起髙十余丈中有防路直走郡城旧置砦于此为屯兵望处】湖头岭【在南平县东北十里面溪背山前建浮梁今废】徊村岭【在顺昌县南十里许髙五十丈鸟道险峻至岭头路乃平坦寻小溪而入徘徊掩映谓之徊村四面皆絶壁一名烹龙岭】石湖岭【在顺昌县北三十里竒石巉岩下有石湖】交槎岭【在顺昌县西南四十里接沙县界以其近交槎溪故名相近有桂岭上多桂树又县北松林岭甃石为道松隂鬰然上有亭曰泰山】五岐岭【在将乐县东十五里岭道峻絶分为五峻岭半有杯泉】藤岭【在将乐县西二里髙峻多藤下有甘泉】亭岭【在将乐县南三里上有泉其顶崔巍难于行路岭半有亭为行人憇息之所】新岭【在将乐县南十余里县西南五都之民胥由此徃来旧路环山下人苦逺后改由岭上极髙峻有祥道人者又改由半山歴禊村子敎等乡抵泰寕界八十里归化界一百里】三﨑岭【在将乐县东南二十里陡峻三崎顶有泉一旧通蛟湖相近有陂坑岭在县东南一十五里接沙县界】湛岭【在将乐县西南十八里下有蛟湖又名蛟湖岭道仅里许极险峻古木数株俯视大溪又县西南四十里有铁场岭亦险峻】黎岭【在将乐县西北三十五里又县西北四十里有台岭抵江西便路】灵应岭【在沙县东门外旧志正东之灵岭东南之镇头正南之赤岩西南之城头渡正西之三姑岭正北之大小岭东北之焦坑岭七者为附郭之险要】禅山岭【在沙县西五十五里下有禅山关又县西八十里有新岭接永安县界】桐冈岭【在沙县东南十五里蜿蜒起伏长数十里上多梧桐故名】罗岩岭【在沙县东南四十余里路通尤溪有岩险絶府志县为四塞之地正南通尤溪则有罗岩西南通大田则有湖硿西通永安则有新岭西北通归化则有黄竹崎正北通将乐则有分水界东北通顺昌则有枯藤岭为各界之险要】筼筜岭【在沙县东北五十里上有羊角崎二峯玉立云表俯视环邑诸山如翠涛白浪】小村岭【在尤溪县城东为往府大路又分水岭在县东南六十里黄龙岭在县东南一百三十里接闽清县界髙可五六里】安州岭【在尤溪县西五里山石岿然临于潭上俗呼虎头山】佛岭【在尤溪县西四十里岭道有石梯相近有枣岭萦回可五里顶有瀑布悬流更有杉岭山径陡絶上逼云日松篁覆地人影蔽亏杉溪出此又有新岭在县西七十里宋淳熙中尝开新道于此】分枝岭【在尤溪县南一百二十里寰宇记县南至徳化县以岭为界名胜志岭上有分枝树一枝向南一枝向北闽志其上有关俗呼大关岭】小王岭【在尤溪县西南七里旧通漳泉二府峻絶难跻邑人别开坦途岭道遂废】丹溪岭【在尢溪县东北八十里接南平县界又名桃木岭萦可十五里自趾至巅凡三叠皆数百丈囘视数十里之中川原隐隐沟塍棊布有丹溪流绕其下】戴公岭【在尤溪县西北六十里岭道纡廻凡三十二折有戴公溪出此又髙坑岭在县西北一百二十里接大田县界】九龙岭【在永安县东六十里又县东百里有铁山岭产铁鑛接大田县界】黄田岭【在永安县东南六十里接大田县及龙岩州界又三十落岭在县南二里大望岭在县南六十里接漳州府寕洋县界梨子岭在西南六十里接汀州府连城县界又艰隔岭一名艰隔岭在县西九十里接汀州府清流县界】新岭【在永安县东北八十里接沙县界】小鹫峯【在南平县城东北八里屴崱竒秀状如鹫鸟】文笔峯【在南平县西南六里峯峦秀丽竒峭挿天】七寳峯【在顺昌县南七峯竒削上有白云庵】山门峯【在将乐县西二十余里髙耸云霄下有两石对峙如门】君子峯【在将乐县南四十里其巅有龙居洞】太阳峯【在将乐县北六十里髙揷霄汉日初出此峯先得其光故名】凌霄峯【在将乐县西南六十里势如卓笔闽书登絶顶可望建宁归化顺昌泰宁四邑】龙泉峯【在沙县东南十七里脉自尤溪县界分三陇蜿蜒而来至此崛起三峯中有龙泉寺又莲花三峯在县东北二十余里三峯叠耸如莲花然】大秀峯【在永安县东北四十里一名真阳山巍然秀防于羣山之表山傍有双峯号双飞蝴蝶】百花岩【在南平县东建溪之东石壁峭立春时百花鲜丽故名下有碧云洞又有隐鳞洞左抵百花岩右傍藏春峡前抵剑潭即双劒化龙之所】麂坑岩【在南平县南山多产麂府志怪石巉岩横截溪畔劒水合流而下借以砥桂】天井岩【在南平县西南山石中一窍通天故名】中岩【在南平县东北十余里方舆胜览在劒浦县东北五里明统志髙出众山有瀑布自岩中飞下闽书岩中有古松根下结茯苓泉出其侧】圣泉岩【在南平县西北六十里泉清而甘嵗旱不涸】狮子岩【在南平县西北六十里漈上以形似名下有洞可容数十人半里许有岩髙三十余丈中有三十六洞】龙兴岩【在顺昌县西南十里旧名豸角山有泉出岩罅间明洪武中知县张缙引为西渠民赖其利】合掌岩【在顺昌县西北十里两石如掌相合一名仙掌岩下有圆池】龙津岩【在将乐县东五里崖石森耸下临龙潭其石光润可为砚】油云岩【在将乐县北八十里岩石礧砢瀑泉流泻毎天欲雨则云出其上有油云洞】龙头岩【在将乐县东南十五里其形类虎又名虎头岩有石门自山下通山顶明爽可居下有定光古佛道塲重楼殿阁为一邑之胜宋杨时有记】西华岩【在将乐县西南三十里府志其岩峻耸多产方竹又圣水岩在县西南一百余里上有泉不盈不涸病者饮之即痊】龙湖岩【在沙县东三十余里下有龙湖四面皆石壁其中积水为湖有龙居之又蕉皮岩在县东南四十里下有蕉皮洞深广可一里清泉怪石树木阴翳豪峯岩在县西五十里岩石峭防其上平广可容千余人】铜盘岩【在尤溪县西四十里悬崖峻峭竹树隂翳鸟道萦纡飞泉溅沬似雨崖下有潭资以灌溉】竹峯岩【在尢溪县南八十里闽书上有洞窟者九相近有小蒿岩崖壁峻絶幽花异草四时芬馥】流溪岩【在尤溪县西南一百二十里方舆胜览髙百余丈无草木其崖石皆铁鑛凿之可治】彭坑岩【在尤溪县西南一百里有巨石数十围叠其巅傍开小洞口中有池有井水深不可量其下曰梅营坂梅树多至十里】頼岩【在尤溪县西北三十五里其上怪石万数巨者如屋绵亘可三里许宛然一洞府也洞口縁梯而上石室联属皆有窦如戸俯而入中有流泉石罅如窻者者数百】蘓岩【在永安县东九十里平地防起千余丈中有石龙头吐水注石穴中近岩有池方广亩许鳞属甚多】仙掌岩【在永安县北栟榈山下一里许地名葛里迤曲折有泉曰九姑泉其形如釡或一里半里为一姑至九姑则岩之尽处内为仙掌岩】百丈岩【在永安县北二十五里与栟榈山隔溪相望溪仅通舟亦名桃源洞髙约百丈周廻三里四面削壁中有一径陡絶其巅常有云气冐之其背有洞曰新庵洞】官寨岩【在永安县北二十五里岩石峻絶相传旧为官寨】甘乳岩【在永安县西南六十里有洞广袤约五十余丈洞口怪石森列有泉自石中迸出旁有风穴极深洞后又一洞名透天相传为神仙窟宅】黄杨岩【在永安县西北八十里与归化县接界岩上多产黄杨木一名万夀岩又名鳞峯岩四壁如削周回可十里角出羣山之上有三洞相联曰灵峯曰碧云曰船篷皆幽深不测宋邓肃诗芒鞋千尺上崔嵬手摘星辰足下雷拨破烟云得洞戸醉看恐是天门开是也又北里许为侍郎岩】苍峡【在南平县东南一百十里一作嵢峡两岸青山防合劒溪经其间转折而东南出宋时常置寨于此有二榕树甚古碑记云朱文公手植】坑谷【在顺昌县西北居民造纸为业名池坑纸】花心洞【在南平县西南十五里山有九曲似花心然】赤松洞【在顺昌县西八里许乔木阴翳一石室可容数十人】灵洞【在顺昌县东南二十里明统志洞有灵石紫色如金又有石如钟磬鱼鼔之状叩之其声清越】灵源洞【在将乐县东二十余里由石径而上秀崖絶壁泉声如雷】海棠洞【在将乐县治北两山环夹深幽邃后有海棠泉】石燕洞【在将乐县北一百里崖壁斜撑遮天内有暗洞竒絶居民祷雨輙应祷时风起石子能飞如燕】七仙洞【在沙县东数里洞有三皆寛广其二尤深沓莫测】雨林洞【在沙县西南三十里一名金盒洞深广可容千人】凌霄洞【在尤溪县西北五十里山崖壁立惟一窦可跻又天成洞在县东北三十里木溪桥侧洞口可丈余深不可渡】曹岩洞【在永安县北二十七里一名龙水洞空旷可容千人府志又有红旗岩在曹岩水尾】建溪【自建寕府建安县流入经南平县东又东南入福州府古田县界即闽江上游也亦曰东溪亦曰劒津亦曰剑潭亦曰龙津亦曰剑溪亦曰龙潭亦曰延平津晋书张华传华闻豫章人雷焕妙达纬象因与讨论焕曰斗牛间紫气乃寳剑之精上彻于天耳华即令焕至丰城掘狱屋入地五尺得石石中有双劒一曰龙泉一曰太阿其夕斗牛间气遂隠遣使以一与华一留自佩后华诛失剑所在焕卒子为州従事持劒行经延平津劒忽跃出投水中但见两龙各数丈因叹曰先人化去之言张公终合之论此其騐乎寰宇记三溪在州前东溪西溪南溪合流南归于海自古谓之险滩方舆胜览州有交剑潭即跃劒之所东溪自建安来西溪自邵武顺昌沙县来流合于此旧志东溪自建安县房村铺十里至大横驿又三十里为黯淡滩又五里至府城东南与西溪合俗呼为丁字水通谓之南溪又东南四十里曰吉溪口十八里曰茶洋驿又三十二里曰尤溪口又十五里曰樟湖坂十二里曰苍峡廵司又二十里曰黄田驿入古田县界】太平里溪【在南平县西七十里源出沙县界黄泥隔流三十余里至筼筜峡入西溪】南平吉溪【在南平县东南四十里发源自建安蓼溪经普安迁乔等里由吉溪桥入建溪曰吉溪口道通古田县为津要处】西溪【在南平县西南自邵武县界东南流入经顺昌县西南与将乐之大溪合流至南平县西南又南与沙溪水合又过府城南而注于建溪闽书源出邵武之光泽即邵武之紫云溪也东南流入顺昌县治西谓之西溪亦谓之礶砧溪东流合顺阳溪而入大溪通志源出长汀县自顺昌县流入南平县界与邵武溪合经玉台驿前至沙溪口与沙县溪合又东四十里而入劒溪是谓郡之西溪】罗源里溪【在南平县西南二十里源出威溪流经罗源里至县南夀山里入建溪又云盖里溪在县西南四十里源出尢溪县林平聚流成下涧经罗源里至夀山里合罗源溪】大芹溪【在南平县西南四十里源出尤溪县丹溪岭下流三十里入西溪又大源里溪源出府城西南八十里大源里流经蔡坑口至防溪口约二十余里至大芹石桥下同入西溪又开平里溪在府城西南三十余里源亦出大源里流五十余里至武口又十余里入西溪】富屯溪【在顺昌县西六十里源出邵武县界流入西溪】村溪【在顺昌县南寰宇记其水自沙县疵源分水为界沿流至岭头顿落石崖雨处成瀑布各长十丈下成石井深不可测每天欲风雨随其声大小旧志在县南十五里其水亦入大溪】交溪【在顺昌县西南四十里源出交槎岭与瞿村小溪合又县东十里竹歩溪源出瓯寕县界二水俱入大溪】顺阳溪【在顺昌县西北六十里顺阳乡县以此名源出建阳县界西南流至白芒畬始通小舟合沙溪密溪至县西与西溪合入大溪】龙池溪【在将乐县东五里源出泰宁县张源岭下会诸涧流八十里入大溪】安福口溪【在将乐县东二十里其源有三一出县北八十里龙渡一出泰寕界至龙溪始合一出邵武界经安仁至万安合流九十里入大溪】大溪【在将乐县南自邵武府之建寕县界流入经将乐县西南又东北经县城东南又东北至顺昌县西南与邵武之西溪合流而东即古梅溪也亦曰西南溪寰宇记梅溪在县西北八十里与邵武分界闽志发源南自清流北自建宁泰宁合流至县金溪萦纡经县前折而东至顺昌会邵武溪至府城入三溪闽志西南溪一名大溪与礶砧溪合流六十里防沙县溪东流至剑溪旧志水源有二一出邵武一出建宁至泰宁县梅口合流东南入将乐县界经县南又东入顺昌县界为西南溪之上源又东与西溪合又东经县南又东三十余里接南平县界】桃溪【在将乐县南十里发自桃源漈悬崖飞瀑倾注若练汇而为潭亦曰西湖一名野水下流入大溪】池湖溪【在将乐县南六十里源出汀州府归化县界铁岭下汇诸溪涧水入大溪】漠村溪【在将乐县东南有二源一出沙县一出顺昌界合流至曹溪凡八十里入大溪】将溪【在将乐县西南李吉甫元和郡县志将乐县溪源出百丈岭东北流经县界寰宇记将溪源従县西南屈曲数百里合诸山水入邑界旧志在县西南八十里义丰都其地有石牌塲溪源出焉东北流有滩曰将溪滩有洲曰鳌洲又东有桥洲东北流入大溪】杨溪【在沙县东源曰梅花漈瀑流飞注岩石数十丈石激散沬如梅花然漈下石洼清深名窟溪潭溪流出焉南入大溪】玉溪【在沙县东三十里源出玉山曰玉溪漈南流源经百丈漈入大溪】沙溪【在沙县南旧名大溪自汀州府清流县流入经永安县北曰燕溪又东北流经沙县南亦曰太史溪又东入南平县西南北与西溪大溪会东流入建溪元和志沙县溪水自县西来经县郭东北流入建安溪寰宇记水出汀州寕化县界曰沙源水经沙县南二百歩水势悬峻声音如雷险巇如龙门过县东一百二十里合邵武将乐溪水方舆胜览太史溪在七峯之下丞相李伯纪初以太史谪官于此故名二水分流中隔一冈似燕尾故名燕溪源自汀州之寕化至永安县为燕溪又东合左坂溪入沙县界东合鬰溪固发溪黄沙溪经县南门至朝阳峯下与北乡溪合又东合洛溪王溪阳溪丹溪渔溪下涌溪筼筜溪而至南平县界沙溪口与顺昌将乐溪合直抵府城下合西溪】洛阳溪【在沙县东南源出尤溪县界浊水西北流至曹溪绕洛阳里入大溪又洛溪在县东南源出尤溪县界北流合小洛溪双溪尘程溪入大溪】北乡溪【在沙县东北一名东溪又名茂溪又名半溪源出将乐县界南流绕北乡寨合涌溪防溪庇口溪至县东入大溪涌溪在县北源出将乐县界幼溪在县北源出幼山庇口溪在县东北源出顺昌县界俱入北乡溪】青印溪【在尤溪县西溪中有青石如印故名源出县西九十里沙县界曰莒积溪东流合枕溪会为青印溪入尤溪】尤溪【在尤溪县南自永春州大田县流入东北经尤溪县南又东北经南平县南曰尢溪口入建溪元和志尤溪县东水路沿流至侯官县西水路泝流至龙岩县旧志一名湖头溪源出徳化县流入尤溪县界西北迤会汤泉等二十溪转北为湖头溪又东北七十里至尤溪口入劒溪通志南溪即尤溪自尤溪县流入南平县东南九十里入建溪曰尤溪口】枕溪【在尤溪县北八十里两山崇拥石壁如削瀑水悬注千仞而下有石如枕横截中流山民放木筏至此必蹑石磴循山而行其筏则释令随水射入潭底或移时自浮出或了无寸木可寻者】梅溪【在永安县东源出东南大梅漈头由后溪直至县北塔下入沙溪】宁洋溪【在永安县西南源出龙岩州宁洋县界马家山北流入县界合沙溪】吉溪【在永安县西南一里许源出汀州府连城县姑田里东北流入县界至吉山下谓之吉溪东至赖口与龙溪合】蛟湖【在将乐县西南二十里相传有蛟蔵此又蛟洋湖在县西南一百余里孤峯絶顶水光澄澈】石湖【在顺昌县西北三十里一名龙湖而岸相峙溪流其间停而为渊传为龙窟】沅湖【在尤溪县东北六十里两岸巉岩怪石緑波停可二三里又县西北天湖在莲花峯顶水色绀碧嵗旱不竭】大湖【在永安县北二十余里一名清水塘其水由龙溪入岩穴防流至此四时不竭】仙洲【在南平县东有山介于二水之间俗呼仙洲少南又有洲曰黄龙洲一名黄龙沙又蒙洲在县东北五十里】山洲【在沙县治东门对岸一名崇安洲溪旁三面皆阻水唐时崇安镇置于此】大洲【在沙县治西南溪中亦名长洲一名蚪洲以形若潜虬出水也旧长数百丈溪水至此中分有居民千余家后洲渐落犹长二三十丈土人谓之金沙墩溪之上流多险巇至此则稍平缓】黯黮滩【在南平县东方舆胜览在郡东十里极峻通志港滩在东溪者五西溪者十有七南溪者九其水湍急其石亷利舟上下一失势辄破溺县志东溪诸滩曰汾曰竹林后曰髙桐曰凿曰黯黮黯黮最险西溪诸滩曰石柱曰扛猪曰张八嫂曰三门曰小黄口曰大黄口曰张岩曰虎口曰樟槎口曰蘓坑口曰星窟曰大湍曰小湍曰城门曰将军曰黄墩头曰慈油三门虎口最险南溪诸滩曰剑鞘曰嵩口曰大觞曰小觞曰五港曰天柱曰九道曰同塲曰龙窟大觞天柱龙窟最险】黄竹滩【在将乐县南十里县志乱石相错水势汹涌约一里许又三涧滩在县东南二十里聚石成洲春涨则分流为三又常口滩在县东南三十里南有乱石成洲北有石嘴横出颇险】蕉峡滩【在沙县西南三十八里大溪中最险方舆纪要暴雨流浊舟不可行又黄石滩在县西二十余里一名黄龙滩水底隐一巨石横亘中流轰涛掣浪舟行恒有覆溺之患】大截滩【在尤溪县南湖头溪上流上踝上下池防小湖溪激而成滩徳化县于此截界故名县志湖头溪上流有滩三十四青印溪上流有滩七二溪合而东下又有滩二十一以达于尤溪口】九里潭【在南平县东南六十里上下皆急滩唯潭九里澄碧其平如掌又万丈潭在县西南十五里其深莫测上有万丈亭】鳀潭【在顺昌县西山下水产鳀鱼其味甘泉】苦竹潭【在尤溪县南八十里相传有五龙潜其中又凿柄潭在县西南一百二十里苦竹上流峭壁万仞攀萝扪石方可进歩】虎跳潭【在尤溪县西坦履桥下其水澄碧深不可测两岸濶数十丈俗以虎可跳而过名曰虎跳】龙池【在沙县有二一在县治前其水九曲名九曲龙池一在县东二十里其水颇温】槃涧泉【在南平县西南十余里源出山巅盘廻石涧深清结旧志郡居山椒清泉自石崖奔迸而下用巨竹引之绵亘数里徧及郡城又有金泉在府城西二里许潭中有沙人淘之往往得金又县南育徳泉宋罗豫章李延平朱紫阳讲道于此美其甘冽名曰育徳盖取诸防】圣泉【在沙县东南一十里旧志其泉有三一在基口岩中一在大基头岩穴中一在八都泡坞山岩中乡人祷雨辄应】张公渠【在顺昌县北一名西渠明统志洪武初知县张缙开凿引龙兴岩水九里抵县治官民利之】马坑【在南平县西南十余里源出浴岭后兴化院前及林坑胡坑诸源流至坑口化龙桥下相近有西门坑源出小浴岭下流至旧县尉司前石桥下又花心洞坑源出洞口流经大浴岭下约十余里至罗源镇口镇安桥下又水磨坑源出剑津里尤溪约七里至坑口又田坑源出广敎寺东西坑至中岭合流经水云村至县西四鹤桥下俱入西溪又西塘坑在府城南二十里夀山里流入建溪】常坑【在府城东北十余里相近有小常村小湆村大湆村凿滩小凿大凿峯溪村等七坑俱发源山谷间下入东溪】官沟【在将乐县城中源出钟山小岭流入县西安福门左兼受城中诸沟渠水流出县北万安门右共有九曲而泄于濠】安沙【在永安县西八十里相传聚沙成岸水涨不崩故名或云舟出九龙至此始安也县名永安取此】白水漈【在将乐县南六十里一水自髙崖而下可百余丈望之如白虹又睡龙漈在县西南三十五里断崖漰湃如龙喷珠】莘口银河漈【在沙县西七十里下有石桥跨两山间飞流百余丈如银河下注漈中有石黄色状如牛名黄牛石又有东漈在县东南七十里髙三五丈西漈在县西南八十里髙险百余丈】梅溪陂【永永安县东南县志引梅溪水入山隔官圳过龙腰黄竹洋分三派溉田数千亩】
　　古迹延平故城【在南平县西南汉末置南平县三国志建安八年侯官既平而建安南平复乱贺齐进兵讨平之晋改曰延平寰宇记南唐保大四年复立延平军因析沙县顺昌建安等县所管交溪上阳筼筜逐咨芹哨富沙等六里戸口共成九里为军额六年仍割古田积善赖溪二里共十一里为剑浦县为剑州治元复曰南平旧志今县西南延平乡盖故治也】将乐故城【今将乐县治三国吴置元和志永安三年志隋开皇九年省唐武徳五年复置九域志县在南剑州西二百四十里】沙县故城【在沙县东元和志沙县西南至汀州一百八十里本宋置因沙邱为名寰宇记县在南剑州西南一百六十里干符后土宼乱离汉路阻隔本县崇安镇将邓光布自兴乡寨移元县基于县西北乡外八里沙箐陂置即今理也九域志县在州西一百二十四里县志故城在县东十里对古铜场唐中和四年始迁于凤林冈今犹称旧治为旧县】尤溪故城【在尤溪县东元和志县东南水路至福州八百里开元二十五年开山洞置寰宇记县理当延平县东南二百四十里其地与漳州龙岩县汀州沙县及福州侯官县三处交界山洞幽深溪滩险峻向有千里其诸境逃人多投此洞开元二十八年经畧使唐修忠以书招谕其人髙伏等一千余戸请书版籍因以为县此洞先号尤溪因为县名九域志在南剑州南一百五十五里盖后移今治也】延平故衞【在南平县东明洪武初建本朝顺治十八年裁】永顺场【今顺昌县治寰宇记顺昌县在南剑州西一百三十里唐贞观三年废将乐县以东南两乡属建安县置将水场景徳二年置将水镇寻改为永顺场后立为县旧志县有土城在今县北久废濠堑犹存】髙平苑【在将乐县南六十里寰宇记苑为越王校猎之所大夫将军校猎谓之大校兵士校猎谓之子校故将乐有大校子校二村后汉时此邑为建安县之校乡则其义也越王乘象辂曲盖大夫将军自执平盖今有平盖村载鸟以鸣钲铙今有鸣铙山县志又有校猎台在县南】乐野宫【在将乐县西乡东越王时建齐兖州刺史桓崇祖受册封于此一在邵武】落星穴【在将乐县九城志南剑州有落星穴县志在城北】浮流镇【在永安县西唐李肃御汀贼战殁于此宋元祐五年建浮流寨明初改置廵司正统十四年平邓茂七之乱都督范雄奏请筑城置永安千戸所景泰三年始割沙县九都尤溪四都置县】铁炉【在永安县东南通志有下坑地坪坑围坑火焼桥坑溪南坑舍兠坑皆在县东南百里许县志县东六十里有凤凰尾炉县东南百里有东谿炉蔡坑鑪县南六十里有蚌溪鑪】银场【在将乐县沙尤溪二县九州志南平县有大演石城二银场将乐县有石隅安福二银场沙县有龙泉银场尤溪县有寳应安仁漆坑龙门新丰小安仁杜唐梅营龙蓬九银塲】茶场【在南平县九域志有雷大孰蒙州游坑汾常五茶焙县志汾常里在县东北五十里蒙州亦在其地】黄裳故宅【在南平县城东隅三魁坊】廖刚故宅【在顺昌县西】杨时故宅【在将乐县北门外】罗従彦故宅【在南平县西南南山下】李侗故宅【在南平县西南六十里】五代唐薛王崇礼寓宅【在南平县小浴坑闽书崇礼避郭従谦之难结庐于此】曹辅故宅【在沙县东三十五里】邓肃故宅【在沙县东南】陈世卿故宅【在永安县东北四十里翠竹峯山有师古堂】双溪阁【在南平县剑津上陈瓘有诗】闻猿阁【在南平县南寰宇记在南剑州南常有二猿长啼有人误杀其一后一猿不复啼】妙峰阁【在南平县舆地纪胜在郡东十里黯淡院前有蔡襄题字】劔归阁【在南平县北有李纲书额即化剑阁祀雷焕】凝翠阁【在沙县南太史谿上李纲有诗】六桂堂【在南平县东舆地纪胜宋仁宋朝范迪简父子六人相继登第因以名堂陈瓘有诗】咏归堂【在南平县东宋邑人吴仪建杨时有诗又县南有钓台亦吴仪建亦有杨时诗】师古堂【在永安县翠竹峰下宋秘监陈世卿筑】寓轩【在沙县太史溪滨宋忠定李纲筑方舆纪要太史溪以纲谪官于此得名】溪山伟观亭【在府治内宋真徳秀有记】越王台【在南平县东北百丈山相传汉越王建在沙县东学宫前南面七峯下临流水宋时建】一览亭【在沙县治南宋张致】
　　【逺有传】水云村【在南平县东北衍仙山下宋黄裳有记】盘陀石【在南平县西南六十里方广丈余四面环峙清泉涌出佳木隂森宋儒李延平朱子甞防息其上傍有天趣园】
　　关隘黄墩关隘【在南平县西二十五里又麻州头关隘在县北五十里】濑口关【在将乐县东四十里髙滩都宋绍定三年汀寇据此招抚使陈□夺其关贼降废为髙滩隘明嘉靖间重建甃以砖石东七十里达顺昌】牢城关【在尤溪县北崇岭上宋建炎二年范汝为入宼邑人以此岭西接湆坑北接髙原岭南抵小村岭山一带易为宼径因设关置砦以守之】上洋口隘【在顺昌县东三十里闻见録自上洋口而北出大厯口吉阳里即瓯宁县界县志上洋东二十里曰下洋又东三十里即南平之王台驿又源坑隘在县西南三十里山谿盘结至为隘要南通沙县西南达汀州归化县】蜂口隘【在永安县南四十里又南二十里曰林田隘为出宁洋县之要路由此而前东西南三路皆可达宁洋凡此十里而近】嵢峡寨【在南平县南一百十余里五代时王闽置静江军宋元丰三年置嵢峡寨明初改置廵司　本朝因之又置嵢峡遁运所于此今省又大厯廵司在县西北一百十里宋淳祐中置厯元明至今皆因之又西芹税课局在县西南二十里明洪武四年置于西芹铺正统十三年燬成化三年移于王台馆今省】阳门寨【在南平县南宋元丰三年置又湖头砦在县东北十里湖头岭又鵞头尖寨在县北考窠岭皆宋郡守张觷建又桐岭寨在梧桐岭宋嘉定七年提举刘允济建又卤水岭寨宋绍兴中招捕使陈□建今省】石湖寨【在顺昌县西北三十里石湖岭相近地势寛袤可容千余家南唐保大中别张彦成领兵置寨于此故址犹存又同廵寨一名土兵寨在县西百歩许宋元丰间置】仁夀寨【在顶昌县西北一百二十里宋为仁夀砦元因之明洪武初改置廵司有市又有仁夀税课局洪武九年置仁夀河泊所洪武十四年置今皆革】万安寨【在将乐县北六十里连壤数十都中通七台山下河坑等处宋元丰元年置寨井置营于此明洪武六年改置廵司又有万年税课局在西市尾亦洪武六年置今废】仙人堂寨【在将乐县南九十里地名余家坪危峰天末峭壁万重鸟道悬絶山顶延袤绵亘百里要害处丸泥可封有间道通沙尤顺永诸处　本朝顺治七年白莲贼结七十二砦于此后十总叶自新平之又黄土寨在善南兴善都宋庆元间以其地界清流县境民俗顽悍特置寨以备之元废明洪武元年复置十三年省又会石寨在县东少圵四十里前临大溪孔坪寨在县东由忠孝都入山皆万丈深崖中多坦夷寨口鸟道进数十山即七台庵】圵乡寨【在沙县北五十里宋元丰三年建元因之明洪武八年改置廵司】将军寨【在沙县圵将军山延袤莫计□瞰沙将顺永道通三郡又有大吉小吉京山鉴目八都等寨俱在县南乡尤永顺三邑接壤】湖口寨【在永安县西南六十里与连城龙岩宁洋三州县接界明正统五年置廵司　本朝因之又安砂镇廵司在县西八十里明景泰三年以浮流镇为县治因移廵司于此】莲花寨【在永安县东五里山形如莲花周围峭壁惟一小径可登仅容侧足乡人避宼于此赖以全济又黄杨寨在县西北八十里黄杨岩下旧名岩前寨宋嘉定十七年置寨防御绍定四年増兵戍守元置廵司明废今有岩前市又龙口寨在县北宋庆元间置砦设军屯戍元废又大陶寨在县西六十里元至元中置后废】东津镇【在府城东凿滩九域志南平县有东津西津罗源静江四镇旧志东津镇在府城东西津镇在府城西四十里沙县顺昌三水合流处罗源镇口在府城西门对岸自镇口而南十五里地名罗源则旧镇也静江镇即今嵢峡司】髙才坂【在尤溪县西一百二十里纪坂街头元置髙才坂廵司明嘉靖中分属大田县因裁】弓兵营【在南平县西水门外宋嘉定五年郡守陈宓建越二年坏于洪水端平三年郡守董洪重建又有中军帐在县西北田坑村为凭髙望逺之处宋绍兴初郡守张觷建此为斥堠其南又有广节营威果营在县西北牢城营宁节营皆在县西保节三营皆在县东共七营皆宋端平间建元废】贡川堡【在永安县东北四十里旧名固发口市明嘉靖三十六年广贼犯境居民筑以备御广六百三十二丈髙二丈四尺六有贡川市】房村口【在南平县北五十里与建安县接界自建宁而下者至此为水陆会集之道傍山临溪据险而守足为府境之保障又南雅口在县北六十五里地势髙耸下临溪流有闽越王庙】漠坂市【在顺昌县西南三十里又富屯市在县西六十里】髙滩市【在将乐县东四十里又水南市在县东南一里三华桥头南口市在县西南三十里地湖市在县西南六十里儒林市在县西北百里隆集都太原市在县北八十里隆溪上都】高砂市【在沙县东三十五里又尾厯市在县西五十余里又有水东水西二市】皇泽墟【在南平县西七十里又王台馆墟在府城西六十里上洋口墟在府城西北即古上洋里也】大槎墟【在顺昌县西南三十里又郑坊墟在县西南九十里】茶坞墟【在将乐县西南六十里白莲驿县志货剧人伙通邑取给又南口墟在县西南三十里永康铺村头墟在县西南九十里坑口墟在县西南一百二十里光明墟在县西三十里】华严墟【在沙县东四十里接南平县界其南又有罗墩墟又新桥墟在县西二十五都新坊墟在县西北七十里富口墟在县北三十里下茂墟在县北六十里髙桥墟在县东北四十里黄沙墟在县东北五十五里】新桥墟【在尤溪县西七十里新桥】西洋墟【在永安县南六十里府志又洪田墟在新西南六十里岭后墟在县北二十余里留坊相近有大湖墟又吉口墟在县北八十里相近有新桥墟】三涧路【在将乐县北土名三涧洄溪山溪水涨路多漂圯明宏治七年募工修之至今称便】剑浦驿【在南平县东明洪武初置旧设驿丞　本朝康熙三十八年裁又置剑浦递运所今废茶洋驿在府城东南六十里宋淳祐中置曰金沙驿元至元间改名厯明至今因之王台驿在府城西六十里宋淳祐中置王台站以越王台为名元因之明洪武初改为驿正统中燬景泰间复置前有公馆曰王台馆又大横驿在府城南北四十里水驿也明洪武初重置正统间燬景泰中复修】富屯驿【在顺昌县西北六十里明洪武中建旧设驿丞　本朝康熙三十八年裁闻见録自富屯七十里至邵武县拿口驿又西北八十里至邵武县】白莲驿【在将乐县西南六十里市尾马驿也宋为将乐馆元至治初改为站明初改为驿　本朝雍正九年裁自驿陆行二十里达归化县界之铁岭隘水行六十五里达归化县界之明溪驿又有三溪口路厯牛岭村抵沙县界六十里抵永安八十里　按归化县即今邵武府属之泰宁县也】七峰驿【在沙县治南又同爵驿在县东四十里俱宋置元废】
　　津梁明翠桥【在南平县东门外浮桥也旧曰明秀用铁垣维舟三十有八横列大溪中架木其上又城南城西有东西两浮桥】吉榽桥【在南平县东南四十里吉溪口八闽通津又西芹桥在县西南二十里四鹤桥在县西门外】延平桥【在南平县城南宋建又风云桥在南平书院前亦宋建】同仁桥【在南平县东南九十里旧名黄龙桥明成化初赐金重建改今名】龙溪桥【在顺昌县东南左负山右临涧路转山防始与桥直桥久废今架木以通徃来】龙津桥【在顺昌县南五十里长一十八尺有亭十七间】泰亨桥【在顺昌县西南四十里有亭十三间每年四月八日于此集防以通货财】万全桥【在顺昌县西北四十里一名仁济桥闻见録自万全桥又西北二十里至富屯驿自桥而北一百四十里达瓯宁之仁夀乡又北接建阳县界】鸿门桥【在顺昌县西明成化十三年建上有亭三十间又县南万载桥旧名济川桥宋始建浮桥绍定中累石为址明嘉靖中郡守彭澄重建改今名】龙池桥【在将乐县东城外唐建明万厯十三年重修】文昌桥【在将乐县东五十里接顺昌界】三华桥【在将乐县南跨大溪石墩十四覆亭六十八闽志旧名利涉宋绍兴间建明永乐三年叠石为址架梁而覆以亭】升仙桥【在将乐县西南六十里将安铺有路歴空溪距沙县界六十里闽志宋淳祐十二年建】山桥【在将乐县北门外山书院之左】翔凤桥【在沙县南门外宋绍圣四年初建浮桥名曰平津后徙废不一明洪武二十九年重建景泰初复建浮桥正徳三年累石中流凡十有三构木为梁甃以砖复覆以屋又登瀛桥在县治东一山介二水俗名山洲宋李纲改名仙洲建浮桥命以登瀛绍兴二十九年郡守胡舜举重累石为址覆以亭邑人呼为胡公桥明永乐十六年燬设舟以济】杉溪桥【在沙县西南杉口南去永安县九十里又福西桥在县西南八十里跨西漈头】安仁桥【在尤溪县东南六十里县志一名南华桥又玉溪桥在县南玉溪门外徳化桥在县南一百二十里以路通徳化故名一名林坑】坦履桥【在尤溪县西门外虎跳潭上】毓秀桥【在尤溪县西宋建旧名跨鳌以朱子生于此改今名明洪武间重修】蓝下桥【在尤溪县西七十里蓝岭下又环翠桥在县东北三十里一名木溪桥】武陵桥【在永安县东门外原名马陵桥　本朝顺治丁亥燬今架通天板桥又邢庄桥在县西四十里会清桥在县东北贡川相近有固发口渡】广宁桥【在永安县西门外一名西桥明嘉靖中修萧时中有记】
　　陵墓五代闽越王墓【在沙县东南二十余里府志闽越王屯兵殁此因焉　按越王碑记系无诸越王勾践之后裔姓驺氏】林揆墓【在顺昌县东墓有石麒麟旧称林司空墓通志宋判尚书省特之先世尝宰顺昌因家焉以特贵累赠至司空　按世系特父名保国大父名揆司空盖揆也旧志失考】邓光布墓【在沙县东西四十里】刘琼墓【在将乐县南五马山第三峰下左有忠臣祠】卢珖墓【在尤溪县西县志墓有二一在干头一在杉岭】宋陈世卿墓【在永安县北二十七都子偁墓在沙县马坑庵】黄裳墓【在南平县西南剑津里尤坑邱】杨时墓【在将乐县东南里许乌石山】廖刚墓【在顺昌县西鳯山】曹辅墓【在沙县东沙洲尾】邓肃墓【在沙县东南二十余里】罗从彦墓【在南平县西南剑津里黄漈】陈渊墓【在沙县北天王寺后】倪闪墓【在沙县东南半溪长坑】余良弼墓【在顺昌县东南龙山】李侗墓【在南平县西南六十里崇仁里】黄伯固墓【在将乐县东二十里积善都】廖徳明墓【在顺昌县西南靖安都】范旺墓【在顺昌县东】罗畸墓【在永安县东北二十里】曹中墓【在永安县东沙洲尾】明黄琛墓【在将乐县东北封山之麓】胡琼墓【在南平县东剑津南庄】刘璋墓【在南平县马坑桥西】罗明墓【在南平县西北寳云山麓】游居敬墓【在南平县东南吉溪桥西】田顼墓【在尤溪县东南六十里】张烈女贵娘墓【在将乐县西南六十里池湖都灯心原】温敬妻余氏墓【在将乐县西郊】
　　祠庙恵应祠【在南平县治西祀隋泉州守欧阳祐祐洛阳人义宁二年守泉秩满西还至邵武闻隋亡耻事二姓全家溺水死乡人収立祠祀之又将乐县治南有显惠庙祀隋汀州刺史穆肃肃任满道经将乐闻唐受隋禅赴水死因立祠宋赐额】遗爱祠【在将乐县东南里许水南都祀五代镛州刺史郭显忠】威宁庙【在将乐县南祀刘琼】卢公庙【在尤溪县南宣化门祀南唐卢珖】陈忠肃祠【在沙县西和仁坊祀宋陈瓘旧名諌议书院亦名了斋书院宋嘉定二年郡守徐景瞻即瓘故居建】曹太师祠【在沙县西和仁坊祀宋曹辅】愍节庙【在顺昌县东祀宋范旺】旌福庙【在将乐县城隍庙西祀宋县令陈摅】道南祠【在将乐县东北里许祀宋杨时宋度宗赐龟山书院额在南平县龙山者详前书院】四贤祠【在郡学宋绍熙中建祀宋杨时罗従彦李侗朱熹又南平县东南九龙书院县南九峯山南平书院永安县北四贤祠俱祀四子南平县南九峯山麓延平书院专祀李侗县东南吉溪定夫书院祀宋游酢县西衍山书院祀宋黄裳两吴书院祀宋吴仪吴熙顺昌县西二贤书院祀宋杨朱益罗李为四贤后人増廖刚廖徳明为六贤书院永安县北栟榈书院祀宋邓肃县东北云龙书院祀宋四子以陈瓘邓肃为配】罗豫章祠【在沙县西和仁坊祀宋罗従彦】朱文公祠【在南平县道南祠左又尤溪有祠在公山之阳面对文山即朱子所生处宋理宋时赐南溪书阳额】赵公庙【在尤溪县西郭外祀宋赵师槚】大忠祠【在南平县北龙山道南祠之右祀宋丞相文天祥】功恵祠【在尤溪县东溪门外祀明知府陈龙】戴公祠【在尤溪县东溪门内祀明知县戴朝防】镇山祠【在尤溪县南公山之麓镇山书院之右祀明知县朱衡】忠勇祠【在永安县南四十里邢庄明嘉靖间建祀义勇邢志宏邢宗善邢仲卿邢清景邢必崇五人】九烈祠【在南平县北明嘉靖十三年郡守沈大楠建祀宋小常村妇马氏廖氏元林氏愈娘明张陂娘縻氏曹婢张氏贵娘陈氏月娘祐溪贞女】六烈祠【在永安县北贡川明隆庆间建祀烈女邓氏陈氏邓氏刘氏姜氏林尾姑】
　　寺观天宁光孝寺【在南平县西隅龙山之麓唐时有广济寺宋政和间赐名天宁万夀绍兴间改光孝元燬明重建】黯淡寺【在南平县东北十五里闽志唐大顺二年建旧为院元改为寺寺当黯淡滩之阳滩水险悍舟过多覆溺僧无示者始结庵于此募工疏凿湍势稍平因以滩名寺明宣徳十年重建】兴化寺【在南平县西五代唐建旧名资夀宋太平兴国间赐名兴化院有李纲匾元改为寺】无量寺【在南平县东北宋名定光寺明改南峯塔寺　本朝顺治八年更为无量寺称丛林】西林寺【在南平县东南五代梁时建朱子谒李侗受学甞寓于此】正识寺【在顺昌县治北一名天湖藏院宋隆兴二年建明洪武三十五年重建】西来寺【在顺昌县西元至正间建】证果寺【在将乐县西南六十里许唐武徳三年建】含云寺【在将乐县含云山下宋建中靖国间建】金泉寺【在将乐县五马山第二峯下唐贞观间建】大施寺【在将乐县东五里闽志唐文徳元年建　本朝顺治十五年重修】太平兴国寺【在沙县东南凝翠峯前唐中和二年建名中兴宋太平兴国三年赐额李纲谪监沙县税甞寓于此】福圣寺【在沙县东北旧名天王台五代晋建有僧建塔三级后燬得泉一病者饮之輙愈】保安寺【在尤溪县东北积善坊唐干符三年建旧为庵干宁四年改为寺又永和寺在县东北八九都五代唐清泰二年建旧为院后改为寺明洪武间并入保安寺】髙飞寺【在永安县城东北隅唐中和二年建】栟榈寺【在永安县北二十五里五代晋天福间建崖壑奔放林木蓊然如龙蟠虎防云蒸霞锁探胜者墨迹鳞堵不可代记】元妙观【在南平县南九峯麓名胜志九峯山在城南五代周显徳六年建招仙道院于其麓宋大中祥符间改为天庆观元又改为元妙观旧志内有太乙宫普化院左有云深亭濒津有冷风阁】迎禧观【在将乐县东南十五里旧名梅山观宋祥符八年建于城东相传梅福尝炼丹于此元季燬于兵陈友定凿其址为城濠明洪武二十四年徙建今所即演真道院之旁】龙兴岩庵【在顺昌县西南下有西渠搆亭石渠上】剑门庵【在尤溪县南五十里许唐干宁四年建】白云庵【在将乐县东孔子山之阳宋建杨时有记又桃源庵在阳岸都鸟道萦防春二三月桃花盛开土人目为小桃源】翠云院【在永安县西北八十里宋陈世卿张若谷尝肄业于此明宣徳间重建】
　　名宦五代郭显忠【固始人为镛州刺史政尚清简以徳化民凡丧不能举者捐俸赙之嵗歉尝发廪以赈卒民祠之】宋葛宫【江阴人仁宗时知南剑州土豪彭深聚党数百凭依山泽为盗不可捕宫遣县尉许抗谕降之并溪山多产铜银吏挟奸罔利课嵗不登宫一变其法嵗羡余六百万三司使闻于朝论当赏宫曰天地所产吾固盗之又可为功乎卒不言】刘滋【崇安人天圣中知南剑州州北有黯淡滩湍猛多覆舟滋即滩旁开港流三巨洲凿七盘石转山三曲二百余丈遂为安流】曹修古【建安人天圣中知南剑州姑建学馆市田饩士为诸郡倡政平讼理吏民畏服】辛炳【官人官权殿中侍御史先是蔡京废发运司转船仓为直达仓炳极疏其弊京怒以炳为沮挠责监南剑州新丰塲亷谨有善政】张觷【福州人守南剑州会范汝为防建州遣叶彻拥众宼南剑时统制官任士安不肯力战觷独率州兵与战分为数队命城中杀牛羊豕作肉串仍多具饭将战则食第一队遣之入队次便食第二队度其遣兵力困即遣往代更迭交战彻中流矢死众败走觷知士安惧无功即函彻首与之州兵皆愤觷曰贼必再至非与大军合力不能破也士安得之大喜未几彻子引众声言复父讐缟素来攻于是士安与州兵夹攻大败之城赖以全】俞伟【宁波人元祐中知顺昌民生子多不举作戒杀子文召诸乡父老列坐庑下亲酌而侑之出其文使归劝乡人歳月间活者千计转运判官曹辅上其事朝廷嘉之改就一官仍令再往】王廷彦【庐陵人元祐中知尤溪性明敏力锄强悍监司有滞讼疑狱輙委决于廷彦漕使陈宗按部过县境不入留诗挐洋驿云畬田髙下趁春耕野水涓涓照眼明莫道深山最深处人人解说长清官】李纲【邵武人宣和元年京师大水纲疏言隂气太盛当以盗贼外患为忧朝廷恶其言谪南剑州沙县税务】朱松【婺源人宣和中补尤溪尉邑居僻左终嵗无将迎松于公事之余读书力学无一息少废子熹生于尉官舍】吴逵【崇安人宣和间通判南剑州三溪有九滩最险逵募工开凿尽平之】朱倬【闽县人髙宗时通判南剑州建防魏阿众数千剑隣于建兵愞不可用倬重赏募卒擒获境内迄平】陈摅【鄞人绍兴中知将乐邑俗家举一子富室不过二子余悉弃之摅谕以天性申以令甲周之官钱犯者究治自兹民无不举子者】董居安
　　【松溪人乾道中知顺昌清俭如寒士时县鹾法更变帑藏空虚吏请如旧令计民产赁钱谓之纲本居安以为赋外之敛不聼优游措置不劳而办】石墪【会稽人乾道中知尤溪学校乆废塾聘古田林用中来掌敎事而増其弟子员亲率佐吏宾客往临之因为陈说圣贤修已治人之学讲求其义理至当之归闻者兴起乡豪据险不输租赋塾为榜谕即敛手聼命嵗大疫多治药饵遣医散之村落赖以活者甚众及代去民像祀之】宋南强【山东人淳熙间知沙县専尚徳化解官去民立甘棠碑于县东南强受学于朱熹尝贻之书曰道聼涂士友之言具知执事一意抚摩民不劳苦官无废事是可尚也】余嵘【龙游人嘉定间知南剑州治事明决有讼者谕若家人父子尝以钱赎杨时宅而廪其后于学宫时杨宏中教授南剑州嵘与之相得甚欢】陈宓【兴化人嘉定中知南剑州时大旱疫蠲逋赋十数万且弛新输三之一躬率僚吏持钱粟药饵戸给之创延平书院悉仿白鹿洞之规】赵汝造【宋宗室嘉定中知南剑州博学通敏剖断如流沙县岩前乡山僻民悍盗贼窃发造据险立寨置兵防之患顿息】陈□【官人绍定二年冬盗起闽中以寳章阁直学士知南剑州兼福建路招捕使亲提兵至沙县顺昌将乐清流宣化督捕所至克捷进攻五贼营砦平之破潭瓦磜贼起之地夷其巢穴诛汀州叛卒谕防连城七十有二砦汀境皆平】徐元杰【上饶人淳祐元年差知南剑州防峡阳宼作擒渠魁八人斩之余释不问父老相语曰侯不来我軰鱼肉矣郡有延平书院率土博士会诸生亲为讲说民讼率呼至以理化诲多感恱而去输苖聼其自槩阖郡徳之】黄去疾【邵武人咸淳中知将乐创龟山书院集简册政暇与士子讲习其中取龟山纪年订正之题曰年谱行于世】朱士宏【固始人宋末知南剑州节制诸军时属邑不靖従容抚谕脇従誓不妄杀民赖以全已而扈従入海竟死于难】元李【至正间袭兄钧万戸守延平擒宁化寨宼魏梅受解福州围复击福安防于泗州政和桥弗克死之追赠陇西郡公】曲恵【正定人至正中为尤溪尉摄县事洪巾宼压境恵誓以死守倡勇敢拒战邑赖以全后承阃檄率兵抵晋安死于贼闻者痛悼】明唐铎【虹县人洪武元年汤和克延平以铎知府事拊辑新附政尚寛平士民安之】胡子琪【吉水人洪武中知延平府时事侧有淫祠数为妖前守徙舍以避琪毁之更作居室其上饬敎励士务以礼化民卒于官】张缙【泽州人洪武中知顺昌县公平亷恕开渠引龙兴岩水以灌民田民名为张公渠】陈善【夏邑人洪武中知沙县捕灭冯谷堡宼党兴礼重士吏民恱服】倪俊【无钖人洪武末知沙县先是郡五邑税粮悉従海道转输镇东卫山民不能驾舟多致覆溺俊奏改输福州延平二卫民感其徳】朱孟常【余姚人永乐中知南平县为政不尚苛严有古循吏风西芹河泊所渔戸凋残鱼课甞逋孟常奏蠲之江西民兵采木过县饥饿濒死赈粟全活焉中官督木刻期至县期廹而木未集知孟常才委之従容集事而民不扰】陈仕渊【绍兴人永乐间为尤溪英果寨廵检吴民吴十帅寇徳化诸县仕渊率众捕戮之余党复起与力战于罗畬塲兵败死焉】李秉【曹州人正统间授延平推官沙县豪诬良民为盗而淫其家秉捕抵罪豪诬秉坐下狱副使侯论豪如法由是知名徴入都察院理刑】张敏【徐州人正统间为尤溪簿沙宼犯县敏率众御之或告以贼势猖獗敏曰吾尽吾职死何憾贼据险敏先登与战力尽而死】徐升【贵溪人正统间袭正千戸镇将乐值沙县贼攻城升运筹战守贼造吕公车攻城将防升设大木抵之又镕铁泼车乗势破贼邑赖保全】丁瑄【正统间为御史时邓茂七为乱党数万人防二十余县命瑄往招讨瑄令通判倪冕据要害而身与都指挥雍埜等屡殱其魁遂斩茂七招胁从复业尤溪贼郑永祖攻延平复擒斩之余党溃散】丁泉【汶上人为延平卫指挥同知正统中沙尤防有功陞行都指挥佥事以上杭盗死于行间】孙衍【华亭人宏治中知延平府有恵政盗杀人刧财县诬以良民抵罪衍捕得正盗出良民于狱以祷雨劳瘁卒郡人祀之】陈大经【上虞人宏治中为将乐知县县歳漕以给莆莆又漕以给县风涛湍悍覆溺相望大经请各留本县民便之】李熙【上元人宏治中将乐知县亷勤果毅不避权贵立义仓建浮桥重祀典在任六载百废具举擢监察御史】李震【来宾人宏治间知顺昌沙宼胡天秀倡乱邑境骚动震率子侄李文李武统民兵追勦于大胜庵民赖以安】欧阳铎【泰和人正徳中为延平知府毁淫祠数十百所以其材葺学宫司礼太监蓝敬家奴杀人立置之辟】罗【南海人正徳中知永安县时牟利者讹言县西南忠洛乡有银鑛其地去县六十里宻迩大防山旧为盗薮抗言禁阻事乃得止】陆深【上海人嘉靖中歴国子祭酒充经筵讲官言讲官撰进讲章阁臣不宜改窜忤辅臣谪延平同知较阅簿书钩稽奸蠧不以出自讲帷怠于郡政】徐阶【华亭人嘉靖中为翰林编修以论事忤张孚敬斥为延平府推官连摄郡事出繋囚三百人毁滛祠剏乡社学捕剧盗百二十人迁黄州府同知】林元伦【台州人嘉靖中通判延平府平尢溪盗有功析置大田县之议元伦发之】陆相儒【秀水人嘉靖中知延平府值兵燹后首省坊里供亿库役病民多至破产相儒为条其事改徴折银募人守库全闽着为令】海瑞【琼山人嘉靖中署南平敎谕御史诣学宫属吏咸防谒瑞独长揖曰台谒当以属礼此堂师长教士地不当屈也】傅宗臯【丰城人万厯中为将乐知县防静果断弭盗辑奸至于夜户不闭徴入为御史】邹维琏【新昌人万厯中授延平推官耿介有大节巡抚袁一骥以私憾摭布政窦子偁罪维琏以去就争监司欲为一骥建生祠维琏抗词力阻行取授南京兵部主事】解学防【扬州人天启间知沙县慈祥待士有礼防大旱亲步祷甘霖立至人呼为解雨立亭纪绩】王士和【金谿人崇祯中举于乡唐王时擢延平知府王在延平寄托甚重及仙霞闗破王走汀州士和居守警报叠至士和召父老曰吾虽一月郡守当与城存亡若等可速出勿膏斧锧众泣士和亦泣退入内署从容正衣冠闭户投缳死】
　　本朝钱嘉伦【浙江人顺治三年由举人任顺昌知县时土寇攻城嘉伦同典史周世榜悉力拒守后城陷俱不屈死】柴自新【济南人顺治三年以署守备驻防延建汀邵四郡屡立战功十年将乐城吴赛娘聚众拒险为乱自新单骑入其寨晓以祸福贼懐疑未决因于小楼上置酒与之结誓犒其将领于楼下至二更自新斩赛娘首以衣裹之下楼突围出贼党遂平】董璘【广宁人顺治三年任沙县知县时邑初辟民多流亡璘次第安集四年流宼攻城守御日久粮乏无援城陷死之】髙咸宁【钱塘人顺治三年以贡生从征入闽委知永安县寛恵得民心次年流寇攻城率民死守相持四阅月城破骂贼死】钱楞【嘉善人顺治三年从征入闽委署将乐县防山寇呉长文谢七寳等窃发围城城中弁兵俱调援顺昌未归楞与县丞方抗督乡勇拒守九月城陷楞犹率家丁巷战坠马见杀雍正六年追赠按察司佥事入祀忠义祠】宋可发【胶州人顺治六年任将乐知县值巨冦啸聚保御无失尝着兴革条议六事至今颁为全闽定式】张国柱【辽东人镇守延平副总兵官时土宼蜂起延平城孤兵寡国柱従容守御冲围防阵毎以身先贼望风披靡曰小张飞来矣遂遁去】余光辰【福清人顺治八年署南平敎谕耿逆叛义不従贼忿志呕血而卒】傅登瀛【盖州人康熙三年知沙县事首革加派之民感之时归诚弁兵屯境上为量地以居民民不滋扰邑人立祠祀焉】谢象超【安邑人康熙九年任沙县知县邑初田赋混淆民多赔累相率逃亡象超従田起赋豁絶除虚众始复业耿逆之乱奸民乗机窃发象超歩行戸晓督令自守邑赖以安】李埙【汤隂人康熙七年知尤溪县劝农课士以清介得民心耿逆之乱贼党至县埙不屈被执百姓号泣拥防不得前遂遇害追赠按察司佥事入祀忠义祠】张陛【山隂人任延平同知康熙十六年摄沙县篆时邑初脱兵火老弱流亡陛多方招集又置大冢收瘗暴骴以劳卒于官崇祀名宦】萧来鸾【吉安人康熙间厯知延平府与士民相接必以孝友仁爱为训尝条陈徴输良法十六则行之官民交赖】
　　人物五代唐廖澄【顺昌人梁开平二年进士后仕南唐累官大理寺评事宋曹彬取江南围金陵甚急校书郎林特劝之防澄曰吾久仕唐君臣之义不可废也乃预以死事遣苍头归报其家城陷従容引决】宋陈世卿【字光逺南剑人康熙进士再调东川节度推官会李顺宼两川同幕谋圗全计世卿正色曰食君禄当委身报国奈何欲他圗耶贼引去景徳初授福建转运使厯荆襄北路转运使蛮人侵地命领兵讨之标正经界取其要领置沣州武口等砦以控制之自是平定张朝召对真宗器其材授秘书少监加赐金紫知广州卒録其子安南主簿俨为太祝】张若谷【字徳繇沙县人进士及第为邑州军事推官拒宼有功调全州入见真宗识其名顾曰是常在邑州御贼者即特改大理寺丞累官至尚书左丞所至有循良迹不激讦取名】杨时【字中立将乐人熙宁九年中进士第调官不赴以师礼见程颢于頴昌其归也颢目送之曰吾道南矣又见程颐于洛张载着西铭时疑其近于兼爱与颐辨论往复闻理一分殊之说未甞求闻达而徳望日重四方之士不达千里従之游号曰山先生有使髙丽者国主问山安在使囘以闻召为秘书郎迁著作郎朝廷方图燕云时陈时政之弊金人围京城勤王之兵四集时言当立统帅一号令又言童贯梁方平何灌当正典刑除右谏议大夫兼侍讲议者欲割三镇以讲和时极言不可钦宗时兼国子监祭酒疏王安石邪之害安石遂防祀之列髙宗即位除工部侍郎致仕卒諡文靖时浮沈州县四十有七年晚居谏省仅九十日凡所论列皆切于世道朱熹张栻之学得程氏之正其源委脉络皆出于时子迪力学通经亦尝师程颐云】冯梦得【字初心将乐人笃志嗜学博洽经史登嘉祐进士厯给事中累官至礼部尚书居官不私荐抜尝奏立龟山书院请赐田养士复其后以主祀时谓扶植道南一脉梦得之力居多】廖正古【字明逺将乐人治平进士知西安县有恵政屡言青苗不便遂乞归着有归田集弟正一字明畧元丰进士元祐中召试馆职苏轼得其防击节叹赏名亜四学士常居言路着直声出知常州后人元祐党籍有白云集八巻】周谞【尤溪人熙宁进士知新防县时行新法郡县风靡谞独恃不可上书力陈其弊乞归着有孟子解义学者宗之】陈瓘【字茔中沙县人少好读书元丰中中甲科调湖州掌书记判官蔡卞每事加礼焉瓘知其术屡引疾求归徽宗时为左司谏极论蔡卞章惇安惇邢恕之罪权给事中书论曽布过出知泰州崇宁中除名窜袁州亷州移彬州稍复宣徳郎子正彚告蔡京有动摇东宫迹事下制狱并逮瓘狱具正彚流海上瓘安置通州瓘尝着尊尧集谓绍圣史官専据王安石日録改修神宗史变乱是非不可传信张商音为相取其书既上而商音罢瓘徙台州宰相命凶人石悈知州事而窘辱百端终不能害屡移楚卒瓘论京卞皆披摘其处心发露其情慝最所忌恨故得祸最酷靖康初赠谏议大夫召官正彚髙宗时赐諡忠肃正彚官直秘阁志节不忝其父】黄裳【字冕仲南平人博学鸿词尤邃礼经元丰五年对防第一政和间知福州累迁端明殿学士礼部侍郎晋尚书方三舍法行裳谓宜近不宜逺宜少不宜老宜富不宜贫不如遵祖宗科举之制人以为确论年八十七卒着有演仙集六十巻】吴仪【字国华剑浦人清修力学荣利不入于心大为杨时所重罗従彦常师事之从弟熙字季明博学励操时称双璧】曹辅【字载徳南剑州人第进士厯秘书省正字政和后帝多微行臣僚阿顺莫敢言辅上疏切谏上令赴都堂审问少宰王黼令吏従辅受辞辅操笔曰区区之心一无所求爱君而已遂编管郴州处郴州六年怡然不介意靖康中累官书髙宗即位仍旧职未几卒弟中字久徳与辅同举进士知永州靖康中闻京城失守积愤成疾卒】罗従彦【字仲素南剑人闻同郡杨时得程氏学遂往学焉曰不至是几虚过一生矣尝与时讲易至干九四爻云伊川说甚善従彦即鬻田走洛见颐问之即而筑室山中絶意仕进尝采祖宗故事为遵尧録拟献阙下会国难不果朱子谓龟山倡道东南士之游其门者甚众然潜思力行任重诣极仲素一人而已学者称曰豫章先生淳祐间諡文质】李侗【字愿中剑浦人闻郡人罗従彦得河洛之学以书谒之従之累年授春秋中庸语孟之说従彦极称许焉既而退居山田谢絶事故余四十年食饮或不絶而怡然自适事亲孝谨仲兄性刚多忤侗事之得其瓘心亲戚有贫不能婚嫁者则为经理振助之其接従学虽随人浅深施敎而必自反身自得始既闲居若无意当世而伤时忧国论事感激动人朱松雅重侗遣子従学卒得其传朱子甞称侗充养完粹无复圭角平日恂恂于事无甚可否及酬酢事变断以义理则截然不可犯又谓自従侗学辞去复来则所闻益起絶其上达不已如此子友直信甫皆举进士信甫仕至监察御史以特立不容于朝云】邓肃【字志宏沙县人少警敏能文李纲竒之相倡和为忘年交居父丧哀毁逾礼入太学时江南贡花石纲肃作诗十一章言守令搜求扰民用事者见之屏出学钦宗嗣位召对便殿力诋权臣人以为狂钦宗容之补鸿胪寺簿金人犯阙肃被命诣敌营留十五日而还张邦昌僭位肃义不屈奔赴南京擢左正言遇事感激不三月拒二十疏言皆切至会李纲罢肃奏辩执政怒罢归疾卒】廖刚【字用中顺昌人少従陈瓘杨时学登崇宁进士宣和初擢监察御史时蔡京当国刚论奏无所适绍兴初盗入顺昌刚遣长子迟谕贼贼知刚父子信义散去召为吏部员外郎请经营建康亲拥六师往为固守计以杜金人窥伺厯拜御史中丞知无不言秦桧衔之金人叛盟刚乞起旧相之有徳望者桧闻之曰是欲置我于何地耶改工部尚书致仕卒子四人迟过遂遽仕皆秉麾节邦人号为万石廖氏】张致逺【字子猷沙县人宣和进士绍兴中除殿中侍御史时江西帅胡世将请増和买绢折纳钱致逺疏罢之又请罢福建盐除戸部侍郎再为给事中以显谟阁待制致仕卒致逺鲠亮有学识厯台省侍従言论风防皆卓然可观赵鼎尝谓致逺有士望他日所守当不渝识者谓鼎为知人云】范旺【顺昌县廵检司军校也顺昌盗俞胜等作乱土军陈旺与射士张衮谋举皆应之旺叱之曰吾等父母妻子皆受国家廪食以活今力不能讨反更助为虐是无天地也凶党忿剔其目而杀之子佛胜年二十以勇闻贼诈以父命召之至则俱死贼既平旺死迹在地隐隐不没邑人惊异为设像城隍庙嵗时祭享绍兴中诏赠承信郎】冯安国【字彦修顺昌人力学能文行谊尤髙建炎中范汝为据富沙籍民防附安国不屈死】陈渊【字知黙瓘之诸孙有文学绍兴中廖刚胡寅朱震张致逺等荐充枢宻院编修官李纲辟为制置司机宜文字诏侍従举直言极諌之士胡安国以渊应除监察御史寻迁右正言面对论程颐王安石学术同异秦桧婣党郑亿年复资政殿学士渊言亿年有従贼之丑乞寝其职名桧怒嗾何铸论罢之】廖徳明【字子晦南剑人受业朱子登乾道中进士第累迁吏部左选郎官尝语人以仕学之要曰徳明自始仕以至为郡惟用三代直道而行一句而巳有槎溪集行于世】黄复【字干叟沙溪人寳庆进士通判滁州与守陈广协力拒金广中礟死复摄州事八十余日援不至前后数百战而殁制帅赵葵上其事特为立祠著书凡三十巻子垕广皆为従事郎】元郭居敬【尤溪人性至孝事亲左右承顺得其欢心既殁哀有过而与礼称尝摭虞舜而下二十四人孝行之概序而诗之用训童防虞集欧阳元欲荐于朝居敬固辞不起】吴文让【将乐人至正间为龙溪县尹漳州李志甫反文让散储募兵往击之力战而死】陈君用【字子材延平人少负气勇猛过人红巾起闽阃授君用南平县尹给钱募兵君用散家财断之复建阳浦城等县以功授同知建宁路事贼围福州君用率兵往援大败贼众权同知帅都元帅引兵至连江率壮士六十人徒歩斩杀贼溃复合君用大呼转战中枪而死赠怀逺大将军頴川郡侯諡忠毅】张升【字伯起顺昌人累官江西儒学提举至正末陈友谏陷豫章索升所署印升叹曰吾自幼防被国恩今年防七十可违义苟生堕先世而辱名敎耶遂投印井中不食死】明张智【字原累顺昌人升之子洪武初以明经举授夷陵州学正才识卓异召为礼部右侍郎凡礼乐制度多所建明】邓文鉴【字徳声永安人洪武进士知茂名县治最内擢厯都御史风裁凛凛不畏强御出往四川陜西巡茶贵戚犯禁者劾置之发】李文殊【字宗礼将乐人永乐中用荐除工部给事中左迁县丞后厯刑曹知广信府持身亷介布素疏食若寒士乞休归会沙尤冦犯县文殊赞画城守邑赖以全又减粮差苏民困置永安县皆有力焉】叶宜【字守义南平人永乐进士除铜州府同知厯迁卫辉知府除浙江议致仕居官尽职寛严适宜在卫辉时蝗为灾宜祷于城隍忽有羣鸟飞食之蝗尽而鸟死宜命穿穴焉祭之以文人号为鸟塜】廖文昌【字克盛沙县人永乐举人厯官御史廵按两广风裁甚着致仕归值邓宼破县被执骂贼而死】上官仪【字必达沙县人家贫役于县坐逋贼繋狱题鬬鸠诗于阛戸知县见而竒之命再赋应声而成遂资令读书成永乐辛丑进士授咸宁知县三载擢知州民扶携老稚泣留当道闻于朝以知州复署县事六年改任沧州致仕归】萧原【字本初顺昌人永乐四年官监察御史坐事谪交趾新安府推官单骑之任属交阯复反欲防之不屈死】黄琛【字廷献将乐人正统进士为戸部主事督储蘓松有声旱祷輙应人呼为主事雨歴员外郎中被命赈淮北全活甚众擢江西布政政务寛简会峒宼作夜政其砦俘其酋余党悉平厯官南戸部侍郎廵抚四川还京卒】刘璋【字廷信南平人天顺进士厯戸部郎中会计精核吏不能欺成化中擢山东参政厯总督漕运廵抚郧阳四川政绩甚着宏治时累迁工部尚书有诏求善造铜鼓及能击者璋言四方告灾正撤乐减善之时岂宜为此又言不宜兴大工动大众徴财贿帝皆纳之以太子少保致仕】罗明【字文昭南平人成化进士授御史廵按广西时密诏镇守中官贡禽鸟抗疏止之帝范白金为真武像遣使送武当山又疏谏甞陈修省事宜言銮舆游幸南城西苑赐赉无度非敬天弭灾之道迁陜西副使屡迁右副都御史廵抚甘肃所至有声宏治二年召拜工部右侍郎卒】廖中【字用中顺昌人成化进士官刑部员外郎陞山东佥事筑夀章堤岸以劳进副使力请致仕中防丧母事继母以孝闻异母弟四人睦之如同产在刑部时莆田林俊言事逮狱中使人存恤其家俊谪官中令其弟晟偕行又命一仆送至贬所人咸义之】廖得金【南平人世业农自曽祖迄得金昆弟诸兄凡五世同居共爨每晨起妇女聚一堂以次列坐治女工男子出治农业长者荷畚挿前行诸子侄各执田器随之无敢踜躐人谓其家有古礼敎之遗】萧昆【字叔刚将乐人尝従蔡清受易正徳丁卯举于乡敎谕绩溪聘入奥闱途次为宸濠所执欲防之昆慷慨言曰殿下违祖训干天命复欲辱义士乎卒不屈死】胡琼【字国华南平人正徳进士由慈谿知县入为御史厯按贵州浙江有声嘉靖初席书以中防拜尚书琼抗疏力争寻偕廷臣防阙争大礼世宗怒下狱廷杖卒隆庆初赠光禄少卿】黄焯【字子昭南平人正徳进士厯永州知州严禁亲丧不及破产饭僧俗为丕变九溪蛮叛服不常师兴率赋诸民焯取郡盐引钱贮库备军需以纡民赋遂着为令擢湖广参政致仕归】田顼【字希古尤溪人正徳进士有文章名厯兵礼二部郎中出督湖广学政辟亷溪书院敎饬诸生与讲性命经济之学迁贵州副使以母老乞飬归母至九十七嵗而殁顼攀号躃踊水浆不入口人称其孝】游居敬【字行简南平人嘉靖进士改庶吉士授御史廵按应天纠劾豪恶风采肃然出为浙江佥事累迁副都御史廵抚云南黔国公沐朝弼故恣横居敬裁之以法弼衔之会东川酋阿堂作乱居敬请合川贵三省兵之寻防其□陞兵部侍郎未代朝弼嗾言者论其喜功生事下狱杖戍碣石隆庆初赦归荐起刑部侍郎寻乞归卒居敬学务实践身甘茹苦衣粗食粝一蓆十年古风直节一时鲜俪】陈潮【永安千戸陈璨子嘉靖中流宼入境灿督兵御之潮従行贼忽奄至灿被创仆地贼将加兵潮以身菽父血流被体佯死仍忍痛负父归以免】李富【字尚礼将乐人为邑诸生以母多病遂絶意仕进居常非庆吊不履市防年六十丧母庐墓号哭释服谓其子曰吾早丧父未能为服遂设位而哭三载如母丧之仪】田一儁【字徳万隆庆初会试第一选庶吉士授编修进侍讲张居正将廷杖吴中行等偕同官赵志皋等具疏救格不入乃従学士王爵诣居正求解陈大义词独竣居正心嗛之以请告归获免于逐居正败起故官屡迁礼部左侍郎掌翰林院卒】徐尚卿【字师臣南平人举于乡为剑州知州崇祯十年李自成恵登相等以数十万众入四川尚卿知贼必至聚士民泣曰城必不能守若辈速去吾死此众泣请偕去尚卿不可阅二日城陷投缳死莭赠右参议　本朝乾隆四十一年】
　　【赐諡节愍】
　　本朝邹仪周【字西斋南平人顺治中由举人任丹徒知县以清节着致仕朝耿逆之变被拘下狱誓不屈呕血而死】严自泰【字去骄尤溪人顺治进士为亳州牧有声致仕家居耿逆招授以职不屈繋狱及大兵至始得免】卢菁【沙县人顺治戊子贠母避兵遇虎踞路菁以身蔽母号曰宁噉我毋伤吾母虎俛首去】邓可权【字仲达尤溪人顺治进士丙申宼犯邑城有议敛金求和者可谓令曰吾财有尽贼欲无厌非计也不若以此为战守计令従之城赖以全授荔浦县未赴卒】徐日森【将乐人防以孝称比长贸迁于外忽梦父病即驰归父果呻吟牀褥寻就愈后父母俱年至八旬生平所置产悉着父名均分诸弟雍正六年　旌表】廖鼎佐【将乐人顺治戊子贼陷邑城扶母避难山中闻父被执即奔赴求以身代贼感悟并释之雍正七年旌表】　罗基【沙县人年六嵗母疾躬侍汤药晨夕不离母卒哭泣拜奠如成人父娶后妻基事之曲得其欢心兄弟八人友爱雍睦为乡闾所重】廖恱【将乐人性至孝年未冠父为奸民所执恱奋身奔救罄赀以赎得免二亲殁庐墓终身雍正九年　旌表】
　　流寓宋朱熹【婺源人父松任尤溪尉寓延平郑氏而熹生后遭父丧徙崇安依父友刘彦伦居焉】赵师槚【以罪拘管西外宗正司福建提刑王梦龙以智勇可用属制军器会宼逼尤溪师槚统卒数百往戍大书于旗曰不与贼俱生人皆壮之迎敌于林岭身为先锋战十余合所乗马适陷田中贼断其左臂师槚以右手防背刀斩七级力尽仰天呼曰师槚报国死于此矣遂殁尤溪民为立庙战处赠武节郎】明艾南英【字千子东乡人两京继覆江西郡县尽失南英乃入闽唐王召见陈十可忧疏授兵部主事寻改御史明年八月避地西郊兴化寺卒】彭君选【不知何许人寓永安文昌桥生祠内丙戌八月衣巾北向叩头毕即赴水死留题壁间有逃来闽地又如此之句】王孙蕃【号生洲雄县人崇祯时为御史两疏劾监军中官刘元斌杀掠罪状并陈宼方畧帝御中左门手其疏示百官暴斌罪下之理后为马士英党修隙落职隠居延平坐卧小楼不通欵谒布衾簟食仪范凛然】
　　烈女宋小常村民妇【建炎中叛卒杨就宼南剑州道出小常村掠一民妇欲与乱誓死不受汚遂遇害弃尸道傍贼退人为收瘗尸所枕籍处迹宛然不灭每雨则干晴则湿削去则复见覆于他士其迹愈明】范旺妻马氏【旺为顺昌县廵检司军校与子佛胜俱为贼党陈望等所杀马氏闻之且行哭贼胁汚之不従节解之】廖氏【沙县人性慧解歌舞绍定三年为贼所掠命之歌舞廖骂曰我恨不磔汝宁肯悦汝耶贼怒杀之】元施九泰妻卓氏【尤溪人少有志操嫁未几夫卒卓誓不二志遗腹生一子纺绩勤劬以供衣食敎其子成立至正中有司以闻诏旌表复其家】刘国美妻林氏【名愈娘沙县人至正末江西宼邓克明产县愈娘被掠至安济桥谓同行诸妇曰吾宁死不受辱痛哭而投于河】明胡贵妻陈氏【沙县人年十六夫亡抚子宗旺长娶姜氏生子斯祐三嵗而宗旺卒姜矢志如姑斯祐娶吴氏生子二复亡吴守之成立三世苦节人以为难】何应科妻蔡氏【沙县人年十六夫卒遗腹仅四月誓志以守足不履阈隣火延及于庭泣而祷天俄风反火灭人谓诚节所感】彭阿积妻张氏【名陂娘尤溪人年十九夫溺死誓抚遗孤后舅姑强之嫁遂自缢又将乐温敬妻余氏安王贞胜妻陈赖孙盛妻陈沙县陈师衡妻朱陈文谅妻林俱夫亡死节】黄琼妻徐氏【名冬使南平人少适琼琼荡子也鬻徐于富商徐泣请死商惊异归之琼又诱恶少娶之徐度不能脱奔与母决遂自缢死】祐溪贞女【失姓名沙县人正统中邓茂七破沙邑女匿草间为二贼所获过溪桥女绐贼曰扶我过当従一人二贼争趋挽至桥半女视溪流急拽二贼共投俱溺死】张氏女【名贵娘将乐人正统中沙宼入境女年十八为所执将舁去绐贼曰请敛衣餙以随潜至屋后自缢邑之先后遇乱自尽者沙成文妻熊氏掲琼芳妻萧氏又藩氏女年十六被掠不屈贼杀之松下】林鸣凤妻黄氏【名怡姐南平人嘉靖中为流宼所获至临溪髙桥奋身投水死七日收尸顔色如生时年十七】严师训妻邓氏【永安人贼执欲汚之大骂不従贼裂其口杀之又同邑郭茂贤妻林氏邓林彩妻陈氏林安居妻严氏罗立妻刘氏黄尾四妻郑氏刘麟生妻严氏陈氏女俱先后遇乱不屈被杀吴天性妻邓氏罗正茂妻刘氏罗正卿妻姜氏林向翰妻罗氏陈汉杜妻郑氏李舜元妻杨氏游景芳聘妻吴氏王珙妻黄氏陈某妻林氏林氏女尾姑俱先后遇乱不辱自尽】罗举妻张氏【沙县人嘉靖中为宼所执贼首悦其美欲留之张骂不絶口贼怒割乳剖心弃其首河中邑之先后遇乱不屈被杀者邓林祥妻林氏姜成起妻邓氏邓斯谨妻练氏罗聘吾妻邓氏陈永居孙女又尤溪县黄乔如妻失其姓氏俱以骂贼死】王珣妻黄氏【沙县人嘉靖中宼刼其乡与众妇乗舟避贼众匿舱中氏独坐于外众曰不虞贼见乎氏曰政恐贼来不及死耳巳贼至氏急投水死】张文宗妻陈氏【顺昌人为山宼所执将献之贼首至西渡陈谓贼曰若欲献我于帅而尚繋我后必获谴矣贼释之遂投水死又同邑叶周安妻吴氏同媳髙氏亦遇宼不辱死】王文珍妻縻氏【名曹婢延平卫人许聘未婚文珍卒丧过其门氏登楼于闲泣送遂自缢死又沙县张一従传妻髙氏顺昌朱廷堦妻熊氏俱未嫁死节】陈氏婢【沙县陈仕进使女也仕进三嵗失怙恃氏抚之遇乱乃负仕进擕其家簿券蔵立于山谷竟存陈氏之门】
　　本朝陈正标妻林氏【沙县人年二十七嵗夫亡抚姑苦节四十余年康熙五十四年旌】徐天赓妻吴氏【顺昌人年二十七夫卒孀居五十余嵗雍正五年　旌表】余
　　顺老妻陈氏【沙县人顺老出外氏独居强暴突入其室欲犯之坚拒不従致扼喉死康熙六十一年　旌表】杨成久妻廖氏【将乐人夫死于宼氏年二十五与伯姊乗舟入城鸣官报仇舟至常口滩月昏波激舟防覆氏祷曰我娠三月幸留一线以延夫后俄而风顺得济官为捕宼置之法后生子嗣武抚之成名守节厯五十余年雍正五年　旌表】萧应正妻林氏【尤溪人夫亡年二十三誓志抚孤厯五十余年雍正五年　旌】邵弼勲妻曾氏【尤溪人随夫避乱入山夫为贼执割去左耳氏于林莾中见之遽出绐贼曰幸释吾夫愿以身従贼信之氏见夫去逺遂大骂求死贼怒杀之同邑黄季儒妻林氏徐开防妻吴氏亦遇宼不辱死俱雍正五年入节孝祠】邢曰都妻罗氏【永安人年二十五夫亡守节年至八十五嵗雍正七年　旌表】廖启烘妻黄氏【将乐人年十九夫殁苦节五十一载雍正八年旌】黄衮妻林氏【永安人年二十八而寡事百嵗姑以孝称抚子祚长娶张氏未防】
　　【复亡张年二十三与姑相依一门双节同邑罗世绶妻赖氏林崇妻陈氏俱青年守志各厯五十余年同雍正十年　旌】王仲仁女【沙县人年十六独处遇强暴执其手女羞忿自经雍正十三年旌】丁宏绪妻梅氏【南平人年十六未婚而夫卒氏闻讣投环以殉又永安邓元英妻曽氏亦未嫁死节】熊彭年女【名烈姑将乐人母卒女哀号欲殉父谕汝忍増我悲耶掩面骨立父病侍汤药不少懈及殁女哭曰前以老父故不得死今何用生为遂闭戸自经闻者哀之】张可表妻赖氏【永安人年十八适张未几夫卒氏遍书烈女不事二夫六字服满闭门自经死同邑黄者定妻王氏陈道　逺妻程氏将乐伍其清妻萧氏俱夫亡死节】邓颐妻黄氏【永安人年二十五归颐生二子颐卒氏抽刀自刎未絶舅姑勿救得苏迨长生麟生游于庠仲渐成立一日谓其二子曰吾偷生已十六年矣将见汝父地下遂托疾不复药而逝麟生妻陈氏嫁未几麟生卒陈投缳以殉】赵必珩妻蔡氏【顺昌人宼乱夫被杀氏同夫妹匿山中指古井相誓曰此我二人死所也贼至遂相携投井又同邑陈一证妻孙氏范铸妻蔡氏及林杰女俱先后遇宼不辱死】邹国恩妻吴氏【南平人年二十夫殁恸哭欲絶奉姑命勉自存课子成谟成名篝灯纺绩孝事姑嫜姑年八十七卒氏哀毁七日而殁人称节孝兼尽又同邑节妇李某妻管氏万应海妻黄氏生员王武妻张氏俞大本妻张氏生员徐一徳妻骆氏练韬妻陈氏何仕云之母徐氏王钖璋妻陈氏邱易妻严氏魏一亷妻卢氏魏伯允妻张氏上官椿妻黄氏应嗣灏妻翁氏俱乾隆年间先后　族表】髙洪逵妻任氏【顺昌人年二十六年夫殁守节五十七年子如峰妻罗氏俱励志氷操又冋邑节妇杨元榕妻吴氏孟孔妻王氏孟云栋妻张氏周髙生妻陈氏江廷桂妻任氏谢文光妻范氏游徳镛妻廖氏张廷臣妻孙氏朱为敬妻俞氏任绍钊妻髙氏章士仁妻廖氏吴日湖妻杨氏俱乾隆年间先后　旌表】林人凤妻廖氏【将乐人年二十二夫殁翁老年老二孤穉防氏孝事姑舅纺绩课子艰苦偹尝又同邑节妇王平之妻郑氏廖永龄侧室林氏乾隆元年以来先后　旌】李思国妻王氏【沙县人年十七夫殁有遗腹得男家贫茹荼邻妇劝其他适力拒之毁形自誓勤女红课子年跻大耋人称其贞夀又同邑节妇陈元治继妻黄氏生员林日曜妻邓氏罗粹生妻李氏长媳姜氏侄媳许氏邓光兴妻杨氏髙裕逺妻廖氏邓奎郎妻魏氏罗文锦妻陈氏林一凤妻王氏黄守愍妻余氏杨叔蕡妻黎氏李克壮妻邓氏卢蕚妻张氏林长褀妻张氏曹有庆妻乐氏罗正吾妻邓氏罗肇鼎妻邓氏林大举妻魏氏俱于乾隆年间先后　旌表】陈沧妻王氏【尤溪人年二十八夫殁抚孤守节年六十六又烈女陈必善未婚妻钟氏以身殉夫俱乾隆年间　旌表】赖大成妻陈氏【永安人年二十二夫殁守节五十六年嗣子伯复殁妻江氏奉姑守志抚子五十二年姑媳孀居清操凛凛人称双节孝又同邑节妇赖世绩妻邓氏陈汤道妻郑氏王廷桂妻廖氏邢爵妻陈氏邢灿英妻朱氏李腾璘妻陈氏许増信妻邓氏刘廷垣妻黄氏朱世求妻聂氏俱乾隆年间先后旌】
　　仙释晋衍客【南平人避乱隠居郡北之含源山结庐炼丹成而举家上升】唐裴头陀【甞以铁履渡水来居永安栟榈山结草庐跌坐坐侧石窍日涌米二升以赡之客至则増今石窍犹存】宋上官道人【南平人辟谷炼气一日偈云处世红尘五十八混世犹存今始殁时人若问我归处扫尽云霞一轮月后戍兵于广西有复见之者】常总【尤溪施氏子初母梦金人长丈余持白莲花授之觉而娠总在孩提闻酒肉气辄呕年十一出家精释典有道行杨时与论性谓本然之善不与恶对胡安国闻而是之】饶松【沙县人少入山樵采遇异人为人佣工时亢旱主家试其术欲令水溢松以锄掘地水须臾涨溢后坐化于毗山宋末文天祥帅师经其处士卒饥渇松持壶浆劳之饮遍而不竭问其姓名曰吾饶松也寻具事以闻封祐真天师】庆真【顺昌萧氏子年十四出家十九受戒游江西得真防于泐潭禅师了然开悟归将乐含云寺大振初风寻化去】
　　土产铜【唐书地理志尤溪有铜明统志尤溪沙二县出府志南平沙二县东皆有铜乆废】铁【唐书地里志尤溪将乐有铁明统志有冶在南平县者四尤溪县者十七】稻【寰宇记延平稻有十种曰金黍赤鲜白稌先黄金牛虎皮女儿挟糖黒林先白】茶【宋史地里志南剑州元丰贡茶府志出南平半岩者佳寰宇记延平茶有六种曰白乳金字蜡面骨子山挺银字九域志剑浦县有五焙茶】白苎布【明统志白苎布诸产俱出将乐尤佳】纸【闽书延以竹为纸府志顺昌有猫竹取其笋将成竹者浸为竹丝造各纸色】石【明统志南平县有卤水石可为砚又有花纹石青色纹素有山水禽鱼形状可为砚为屏府志花纹石一名花孜石出黯淡滩下急流处故不易得叶梦得砚谱卤水石细润而不甚发墨黯淡石宜墨而肤理不逮】金橘【明统志南平县产出】茴香【宋史地理志南剑州贡士茴香明统志南平等县出】折笋【府志一名接笋大如指长四五寸出南平县髙山上山下有涧泉土人取笋浸泉中一夕色白味佳为笋之最】






　　钦定大清一统志巻三百三十
&lt;史部,地理类,总志之属,大清一统志,建宁府图&gt;
&lt;史部,地理类,总志之属,大清一统志,建宁府图&gt;
&lt;史部,地理类,总志之属,大清一统志,建宁府表&gt;
&lt;史部,地理类,总志之属,大清一统志,建宁府表&gt;
　　钦定四库全书
　　钦定大清一统志巻三百三十一
　　建宁府【在福建省治西北四百八十里东西距四百九十五里南北距四百三十里东至福宁府福安县界三百四十里西至邵武府邵武县界一百五十五里南至延平府南平县界八十里北至浙江衢州府江山县界三百五十里东南至福州府古田县界二百五十里西南至延平府顺昌县界一百十五里东北至浙江处州府龙泉县界二百二十五里西北至江西广信府铅山县界三百四十五里自府治至　京师五千七百五十五里】
　　分野天文牵牛须女分野星纪之次
　　建置沿革禹贡扬州之域周为七闽地秦属闽中郡汉为防稽郡冶县地后汉属防稽南部都尉建安八年为南部都尉治【详见福州府】三国吴永安三年始分置建安郡晋及宋齐以后皆因之【乐史太平寰宇记晋初郡废属晋安郡东晋复置而晋宋志皆不载】隋平陈郡废并入建安县属泉州大业初属闽州寻复置唐武德初置建州天宝初曰建安郡乾元初复曰建州属江南东道五代时属王闽置镇武军节度【见王存元丰九域志】石晋天福八年王延政据州称殷国开运三年属于南唐改永安军寻又改忠义军【俱见九域志旧志作周显德三年改忠义】宋仍曰建州建安郡端拱元年升为建宁军节度属福建路绍兴二十三年升为建宁府元至元二十六年升建宁路明洪武元年仍为建宁府
　　本朝因之属福建省领县七【旧领县八雍正十二年割夀宁县属福宁府】建安县【附郭东西距一百一里南北距八十一里东至政和县界一百里西至瓯宁县界一里南至延平府南平县界八十里北至瓯宁县界一里东南至福州府古田县治二百五十里西南至南平县界七十五里东北至松溪县界一百十里西北至瓯宁县界三里汉冶县地后汉东侯官县地建安初分置建安县属防稽南部都尉三国呉为建安郡治晋及宋齐以后因之隋省郡入泉州属唐为建州治五代因之宋为建寕府治元明不改　本朝因之】瓯宁县【附郭东西距一百一里南北距一百六十一里东至建安县界一里西至延平府顺昌县界一百里南至建安县界一里北至浦城县界一百六十里东南至建安县界三里西南至顺昌县界一百八十里东北至松溪县界一百里西北至建阳县界八十里汉冶县地三国以后建安建阳吴兴三县地宋治平三年始分置瓯宁县熙宁三年省元祐四年复置与建安分治建宁郭下元明不改　本朝因之】建阳县【在府东一百二十里东西距一百三十五里南北距七十五里东至瓯宁县界三十五里】
　　【西至邵武府邵武县界一百里南至瓯宁县界三十五里北至崇安县界四十里东南至瓯宁县界七十里西南至延平府顺昌县界一百里东北至浦城县治二百二十里西北至邵武县界一百三十里汉冶县地后汉建安十年吴分置建平县属建安郡晋初因之太元四年改曰建阳宋齐以后因之隋开皇十年省入建安唐武徳四年复置属建州八年省入建安垂拱四年复置五代因之宋景定元年改曰嘉禾元复曰建阳属建宁路明属建宁府　本朝因之】崇安县【在府西北二百四十里东西距一百九十里南北距一百五十里东至浦城县界七十里西至江西广信府铅山县界一百二十里南至建阳县界八十里北至广信府上饶县界七十里东南至建阳县治一百二十里西南至建阳县界八十里东北至广信府永丰县治一百三十里西北至铅山县治一百三十里汉冶县地晋以后为建阳县地南唐分置崇安场宋淳化五年始升为县属建州元属建宁路明属建宁府本朝因之】浦城县【在府东北二百七十里东西距一百七十里南北距一百六十五里东至浙江处州府龙泉县界九十里西至崇安县界八十里南至瓯宁县界九十里北至浙江衢州府江山县界七十五里东南至松溪县界九十里西南至崇安县界七十里东北至江山县界九十里西北至江西广信府永丰县界九十里汉东侯官县地建安初分置汉兴县属防稽南部都尉三国吴永安三年改曰吴兴属建安郡晋及宋齐以后因之隋开皇九年省入建安唐武徳四年复置改曰唐兴属建州武后天授二年改曰武宁神龙元年复曰唐兴天宝元年改曰载兴五代同光中始改浦城宋属建宁府兀明不改　本朝因之】松溪县【在府东一百六十里东西距九十里南北距一百里东至浙江处州府庆元县界四卜五里西至政和县界四十五里南至政和县界四十五里北至浦城县界七十五里东南至政和县界四十五里西南至建安县界四十五里东北至庆元县治八十里西北至浦城县治一百三十里汉冶县地三国以后为建安县地五代南唐保大中置松源县属建州宋开寳八年始改松溪属建宁路元明不改　本朝因之】政和县【在府东一百四十里东西距一百十五里南北距一百二十里东至夀宁县界八十里西至建安县界三十五里南至福州府古田县界一百里北至松溪县界二十里东南至福宁府宁徳县治二百五十里西南至建安县界三十五里东北至浙江处州府庆元县冶一百二十里西北至松溪县界四十五里汉冶县地三国以后为建安县地宋初为关镇咸平三年升为关县属建州政和五年改曰政和属建宁府元明不改　本朝因之】
　　形势碧水丹山【梁江淹自序】东闽剧地保界闽越绵地八百【宋杨亿集】东接括苍北距上饶西南抵延平西北带建溪为江浙之要冲福唐之喉襟南望鐡狮紫芝羣峯以次相连黄华白鹤之秀为东南胜地【宋建安志】
　　风俗建备五方之俗【宋张叔椿记】家有诗书户藏法律贡籍甲东南【宋韩元咎记】山多田少溪峻水湍其民尚气而喜节易鬬而轻生处市井者尚侈而好浮居田里者勤用而乐业【宋郡志】
　　城池建宁府城【周十一里一百九十八步门九正北依山西南滨大溪濠广五丈五尺元至正十二年因故址筑明洪武初増筑　本朝康熙间屡修】建阳县城【周十里九十六步门四濠广二丈元至正中因故址増筑明治嘉靖万厯间重修】崇安县城【周五里有竒门四明正徳初创筑隆庆初増修　本朝顺治十五年康熙二年四年屡修】浦城县城【周十里门五明正统间因废趾筑土城成化六年改筑以石　本朝顺治四年重修】松溪县城【周五里一百十步门四水门二明嘉靖六年筑　本朝顺治康熙间重修】政和县城【周四里二百四十六步门五水门四明万厯四年筑　本朝康熙三年重修】
　　学校建宁府学【在府治东北黄华山之麓旧在府治南明永乐初迁今所　本朝顺治七年重建康熙年间屡修入学额数二十名】建安县学【在县治后中和坊宋建在郭门外明嘉靖元年迁今所　本朝康熙三年十一年修入学额数二十名】瓯宁县学【在府治南丛桂坊明正统十二年迁建后燬于火　本朝康熙三十一年重建入学额数二十名】建阳县学【在县治东明万厯间迁建　本朝初燬康熙二十年重建入学额数二十名】崇安县学【在县治西北明崇祯间建　本朝康熙十九年重修入学额数二十名】浦城县学【在县治东隅龙头山之右明正德间改建皇华山麓　本朝康熙三十一年迁还旧所雍正五年修乾隆六年重建入学额数十五名】松溪县学【在县治东明嘉靖二十四年建　本朝康熙二年十六年重修入学额数二十名】政和县学【在县治东明万厯八年建　本朝顺治十四年重修入学额数八名】建安书院【在府治北宋嘉熙中郡守王野建　本朝康熙三十二年改建于右卫旧基又建溪书院在府城内鼇峰书院在建阳县西北紫阳书院在崇安县南其余各县并设有社学　按建阳县西北旧有横渠书院宋宝祐间横渠九世孙张徳建廌山书院宋绍兴中游酢论著其间乾道中建瑞樟书院宋嘉定中刘中建崇安县西南有文肃书院游酢六世孙徳馨建阳明书院明王守仁讲学处余详山川古迹祠庙】
　　户口【原额军民人丁共二十四万二千七百九十六又滋生人丁一万七千八百四十新増屯丁四百六十】
　　田赋【田地二万二千六百七十四顷三十九亩八分有竒屯田一百五十九顷三十九亩六分八厘零额征银共二十万二千五百九十二两八钱九分零米共一万六千二百九十六石七升八合零】
　　山川白鹤山【在建安县东寰宇记在郡东郡图云晋时望气者言此山有异气命工断之乃有二白鹤冲天而去因名方舆胜览在建安县东二里中有灵泉通志东为天马山山巅有峰东分白鹤西接黄华中有白鹤山房】凤凰山【在建安县东一名茶山五代晋天福三年王延政据建州福州兵来攻延政败之于茶山寰宇记茶山在郡东北民多植茶于此其山涉冬翠茂俯瞰城郭宋绍兴二年韩世忠闻贼师范汝为入建州水陆并进直抵凤凰山大破之祝穆方舆胜览凤凰山在县东二十五里郑樵通志山形如翔凤当凤咮处有石苍黒坚致如玉太原王颐取以为砚苏东坡名之曰凤咮即此是也】龙山【在建安县东与凤凰山对峙上有泉宋咸平间丁谓监茶尝于御茶亭前引龙凤二山之泉为池其中为防四面植海棠曰红云防】响山【在建安县东五里其山空洞枕于溪侧传声若谷前有洞曰浮石水泛不没方舆胜览在县南三里】虎头岩山【在建安县南山多竒石前耸一峰若虎头然上有石如人拱立又名石人山】鸡足山【在建安县南三十里三峰如鸡足又南有三门山土氏据闽时尝置栅防守于此相近又有龙池山相传有龙居山顶池中遇旱触以物即雨】壑源山【在建安县东南凤凰山南髙百丈产茶为外焙冠俗名壑源茶一名捍火山又名望州山又曺高山在县东南有茶】象山【在建安县东南三里山形肖象其鼻囘转抱水一冬夏不涸俗名白象卷湖又县西队羊山队鱼山俱以形名】梨山【在建安县东南十五里竒秀峭拔为诸山最唐刺史李频雅好游览于此】仙人山【在建安县西南七十余里璜溪自瓯宁郭岩发脉髙耸而下至此始平】黄华山【在建安县东北二里县志山脉自括苍来绵亘六七百里止于此山五代时王延政尝建太和殿于山下宋建炎初韩世忠讨范汝为尝屯兵其上元至正二十年陈友谅入冦列营于此守将阮德柔筑城山巅下属旧城御之明洪武十九年改拓郡城山遂包在城中】马鞍山【在建安县东北三里一名瑞峰山郡之主山也】鸡笼山【在建安县东北五里与马鞍相属竹木蓊郁状若鸡笼】苏口山【在建安县东北二十里亦名东山嵚崕防谷竒变层出为武夷之亚相接者曰盘山以山势寛平如盘得名】辰山【在建安县东北一百四十里洋坂府境之山此为最髙登其巅可望海日初出冇逍遥饮坑牛头山峰上有牛心洞下有芦竹洞有蛟窟深不可测祷雨即应】龙首山【在瓯宁县西三里山势如龙举首故名一名华源山相传昔有华氏结庐山下有华歆井虽旱不竭　按史华歆未尝至此好事者附防之也】髙峰山【在瓯宁县西一百余里层峦叠巘千熊万状中峰挺然独秀髙千余丈登其巅俯视羣山遥望大海如襟带间也山之东麓曰郭岩相传汉时有郭仙得道于此】覆船山【在瓯宁县南寰宇记形若覆船陈太守骆文广尝移郡于此山之北旧志在县西南三里与鐡狮相接】梅君山【在瓯宁县南二里寰宇记汉梅福炼丹于此山上升因名新志又名梅仙山山顶丹井坛灶犹存】升山【在瓯宁县南二里一名朗山以晋司马王朗尝游此而名王延政据郡僭筑郊坛于此】铁狮山【在瓯宁县南三里府治之对山也术家谓府治三脉若猛虎出林溪西诸山若队羊然恐为所伤因铸铁狮于此镇之故名其麓有弥陀岩定光岩石龟池寳月井诸胜山之左为紫芝山右为云际山】登髙山【在瓯宁县北寰宇记县有登高山即费长房与桓景九日登髙饮菊花酒处新志有壶山在县北七十余里下瞰大溪石壁削立以壶公与费长房游此而名盖即登髙也相近有东鲁峡山其山中断溪流其间】天堂山【在瓯宁县东北百里髙出羣山林木蓊郁其岭髙爽登者如置身霄汉之上故名】石塘山【在瓯宁县西北三峰并秀其麓有石蓄水一因名又有斗槩山形方如斗而顶平兴贤溪出此】天湖山【在瓯宁县西北十里北津下山有三十六景宋郡守赵研登此有美景天湖呈六六之句其尤胜者为双虹泉空翠亭紫芝庵】乌石山【在瓯宁县西北三十里万石滩下山多乌石相近有黑牛山上有黒石如牛郡人以此为一府之镇又有西岩漈山有石壁髙十余丈万石溪出此】天宝山【在瓯宁县西北六十里峰峦特起延袤五六十里其西为斗峰山髙五六百丈山后有石若钟鼓】斗峰山【在瓯宁县西北六十里髙五六百丈形方如斗中有石鼓松萝莲花湖诸胜上有斗峰寺】屏山【在瓯宁县西北百里横障水口屹然如屏又崇安县东五十里亦有屏山宋刘子翚世家其下学者因称为屏山先生】东山【在建阳县东十里雄壮秀丽中有一峰髙出羣山曰妙高峰又松溪县东北五十里亦有东山自趾至顶皆石少树木旧产银矿】大潭山【在建阳县治西隅山势蟠屈下瞰大溪亦名卧牛山九日邑人多游其上又名登髙山】太平山【在建阳县西三十里县主山也峰峦尖秀峭拔万仞其北有寒泉林朱子葬母于此筑舍墓旁曰寒泉精舍】岱障山【在建阳县西五十里髙耸千余丈形如屏障俗名大将山顶有灵泉能愈疾】苍山【在建阳县西七十里亦名苍峰山亦曰龟岭根盘絶壁苍翠摩空与庵山齐高产茶絶佳相近曰仰山莒口溪出焉】莲台山【在建阳县南三十里羣峰环抱中一小山宛如莲叶山麓有泉能愈人眼疾】焦源山【在建阳县北三十里岌嶪峭拔登者曲折五里始达其巅事林广记以为第三十一福地】阑干山【在建阳县北四十里古木罗列如阑干然山半有石室可容数十人】洪山【在建阳县东南五十余里与瓯宁县接界插空耸秀关塞一县水口其下临溪有洪滩其北曰黄杨山峰峦雄踞一方朱子诗闻道黄杨山上头千峰环抱百泉幽有庵朱子自题额尚存】庵山【在建阳县东南七十里接瓯宁县界山有十二面形势各不同髙耸万仞顶有涌泉将溪水出焉山北有狮子岩岩有灵泉方舆胜览在嘉禾县东南十五里】五峯山【在建阳县西南兴上里徐墩溪出焉】大同山【在建阳县西南与顺昌县接界高千余丈周四十里上有瀑泉悬流三四十丈马伏溪水出焉又浦城县西南百余里亦有大同山与崇安接界絶壁穷崕上有龙湫旧志以为即一山者悮】龙湖山【在建阳县西南大同山北一名湖峰山罗岩黄连诸峰左右排列朱子尝爱其幽胜筑室以居】时山【在建阳县西南二十里髙五百余丈凡三十折始造其巅】玊枕山【在建阳县西南二十里山麓即考亭也其左曰玉尺山其前曰翠屏山通志宋朱松爱考亭山水清防欲卜筑于此绍熙间子熹因父志而居焉】砚山【在建阳县东北三十五里山有石端平若案有防黑防隐隐若砚旧名夫子案山事林广记以为第二十八福地上有泉七穴每穴一掬可尽既而复盈下有芹溪九曲环绕其麓】百丈山【在建阳县东北七十里接崇安浦城县界有石磴石梁盘曲而上有瀑布投空下有数丈朱子有记】鼓角山【在建阳县东北百里三峯鼎峙形如鼓角上有龙池芹溪出此】九峰山【在建阳县西北四十五里九峰连峙宋蔡沈读书其下因以为号相近有五龙山其山五脉分峙中有小山如五龙争珠之状】西山【在建阳县西北六十余里四面壁立山顶平旷有石城遗址盖昔人所筑以避兵者其下龙门桥溪水出焉通志宋蔡元定尝结庐山麓读书理宗御书西山二字表之刻于西南崕上　本朝康熙四十四年】
　　【御赐紫阳羽翼扁额】芦峰山【在建阳县西北七十里接崇安县界与西山对峙山髙万仞四围峭削絶顶平坦宋乾道中朱子更名曰云谷筑草堂读书其下有记又县东有赫曦台山山髙万仞絶顶平旷府志云涛彩翠昏旦万状朱子尝游至因命今名】集公山【在建阳县西北七十里本名石壁山宋江侧尝集弟子讲学于此因名相近有龟山宋陈轩读书处】廌山【在建阳县西北九十余里蜿蜒逶迤如琢如削宋游酢读书于此】毛虚漈山【在建阳县西北百余里秀拔冠羣山非扪石攀萝不能至其巅武溪水出焉相近有武仙山其巅有石笋峰髙千余丈】白墖山【在建阳县西北一百二十里山巅有石特立如浮图故名夜尝有火光一名天灯山山足跨崇安铅山邵武建阳四县高数千仞】仙洲山【在崇安县东六十里山有两峰一尖一方上有瀑布其支陇曰起贤山屏山宋刘子翚及朱子皆集于此】拱辰山【在崇安县东六十里三峰雄伟潭溪出焉】白华山【在崇安县西三里县志作白华岩状如蹲上石圆润平若展席蜿蜒而东融结县治居民环其麓右为仙潭岩南为狮子岩】武夷山【在崇安县南三十里邑望山也相传昔有神人武夷君居此故名史记封禅书汉武帝祀武夷君用干鱼索隐引顾氏地志云建安县有武夷山有仙人处寰宇记山在建阳县北一百二十八里萧子开建安记云山髙五百仞岩石悉红紫二色望之若朝霞有石壁峭拔数百仞于烟岚之中顾野王谓之地仙之宅半岩有悬棺数十汉武尝祀之又曰汉祀山王应麟地理通释道书以此为第十六洞名升真化元之天旧志其山绵亘一百二十里有三十六峰三十七岩溪流缭绕其间分为九曲朱子有九曲棹歌】白石山【在崇安县北三十里山叠石如楼台巅有石室又有三井】寨山【在崇安县东南六十里相传五代及南宋初皆尝置寨于此】竹湖山【在崇安县东南七十里与建阳县接界下有天湖】济拔山【在崇安县东北五十里山冇龙湫极深其井有九穴水清可鉴又有飞瀑状如玉】黄石山【在崇安县西北十里雄峙云表为邑之镇其上有鸡鸣岩】三髻山【在崇安县西北九十里北跨铅山西抵邵武三峰鼎峙状如螺髻巍然为万山之宗】越王山【在浦城县治东城环其上山势独髙俯瞰大溪左接金鸡岭又皇华山在县治北以宋时建皇华馆于此因名】吴山【在浦城县东五里寰宇记四面秀异其侧居人多吴姓汉末吴氏六千户列屯大潬即此山之民也新志上有岩洞俗名燕窝岩岩半有石穴瀑布亦名石窦山下有吴家滩】西岩山【在浦城县西德星门外五代时王闽将章仔钧尝屯兵于此其南有西岩岭瓒岏尖削宋章得象读书其下】孤山【在浦城县西五里建安记云山在环嶂之间其地坦平以此山挺然孤立因名通志谓之梦笔山相传梁江淹为吴兴令尝梦神人授笔于此】囘隆山【在浦城县南通志作囘龙山峰形圆秀俯临南浦溪为县治朝山】将军山【在浦城县南十里囘隆山西亦临南浦溪耸峙壁立其势雄武故名下有将军滩】船山【在浦城县北四十里山势崇坦其状如船前有玉女峰】葢仙山【在浦城县北少东九十里抵衢信处三府界一名浮葢山周三百余里上有仙坛石洞洞口有泉】子期山【在浦城县西南二十五里建安记云山乃溪畔小石峰也四面岩峦峭拔昔秦汉间有仙人华子期防师商山四皓后居此山因名新志子期之东相属者株林山有却笠峰相传即子期升举处】西阳山【在浦城县西南三十五里东溪源出此】大湖山【在浦城县西南七十里石陂溪出此寰宇记在县西南百里一名圣湖山湖在山顶昔有采药者至此见满湖芙蓉涉水采之乃石也亦有禽鱼逺如飞翔近视则石】横山【在浦城县东北峰势横亘如屏与越王山冈脉相接下有涌泉俗名猴孙井】泉山【在浦城县东北六十里汉书朱买臣言东越王居保泉山一人守俭千人不得上即此山顶有泉分为两派一入建溪一入处州】太姥山【在浦城县东北七十里寰宇记太姥即魏夫人老子玉贞经云夫人以罗浮天台大霍洞宫四处为栖真之所此山乃洞宫之隣也】八面山【在浦城县西北四十里寰宇记山有八面形极竒秀通志亦名百向山俯临大溪其势挺拔环向拱立对峙者曰油果山相传有方士周霞修炼于此】渔梁山【在浦城县西北五十里宋置渔梁驿于此建炎三年韩世忠追讨苗傅二贼自衢信进至渔梁驿旧志天下十大名山渔梁其一也为通衢所经其地寒甚谚云无衣无裳莫过渔梁有暴布窣地数百尺天下瀑居第三其水南流为建溪北流为信溪昔人多堰水养鱼其中】温山【在浦城县西北八十里寰宇记其山有泉夏寒冬暖】石龙山【在浦城县西北九十里接崇安县界三峰鼎峙中一峰曰鵞儿峰旁有池广袤数丈】铜钹山【在浦城县西北百里南通崇安北通江西上饶县之封禁山髙峻插天】万山【在松溪县东皈伏里周五十余里或曰以所产万种而名或曰山尝有万氏居之】王认山【在松溪县东二十里秀拔出诸山之上宋末益王自浙入闽尝经此赏其竒胜因名】皆望山【在松溪县西二十里岿然峭拔髙出云表登其顶则环邑诸山皆在目中白石溪出焉】湛卢山【在松溪县南沈约宋志闽中有山名湛疑湛山之鑪铸剑为湛炉九域志建州有湛鑪山昔越王铸剑于其上因以为名旧志山在县南二十里接政和县界山形峭拔尝有云雾凝其上炉冶遗迹尚存上有石井盖剑池也西南隅有桃源洞相传旧有冽泉涌出桃花数片因名　按旧有湛鑪书院在山后以去县逺移建于县西南百步】石壁山【在松溪县南石壁削立髙数十丈下有龙潭】蹲狮山【在松溪县北自万山西北而来盘囘起伏屹立县后为县主山旧传有道者修真于此又名尊师山】筋竹山【在松溪县北五十里有石室可容数十人清泉渡头二溪皆出于此】矼亭山【在松溪县东南山势秀拔下有石矼旧立亭其上又名柯亭山】七峰山【在松溪县东南十余里七峰连亘囘峦叠巘上摩青苍相近有妙峰山左接太姥岭右连花蕊峰以峰峦稠叠得名】南屏山【在松溪县东南五十余里峰峦横亘乔木蓊鬰如屏障然上多竒石故又名石林山】鸾峰山【在松溪县东北六十里南接龙泉北接浦城县界山势峻拔延袤二百余里上有龙井】铜盘山【在政和县东三十里高插天际非攀萝扪葛不可上七星溪水出此前为莲花峰宋朱松父森墓在焉】淛山【在政和县西三十里一名望淛峰拔地摩空常有云气防其上上有仙池不涸宋绍兴初范汝为之乱及元季红巾冦掠居民多避居于此全活甚众】飞凤山【在政和县南一名正拜山又名黄华山元至元二十年建宁路总管黄华举兵称宋年号立营其上故名】九蓬山【在政和县南十里最髙者曰龙马峰宋时尝生龙马洛龙溪水出焉相近有佛字山石上有纹成佛字】黄熊山【在政和县治北县之主山也相传上尝有熊见故名又山形如展旗亦名文斾山屹立万仞其下有云根书院宋朱松讲学之处】大风山【在政和县东南十五里岩峦秀拔絶类庐山五老峰上有石室广丈余旁有二岩曰观音曰罗汉】池栋山【在政和县东南四十里岩壁峭耸横截溪流形如屋栋下有二穴以泄东池之水】洞宫山【在政和县东南一百五十里九峰重叠状如莲花亦名九莲峰道书以为第三十福地相传古有魏虞二真人链外丹成飞升于此因名魏虞洞天一名无为洞天中曰谷洋地平衍若水之洋广四五里产银砂旁则岩岫夹立若墙壁然宋置坑冶司旧址犹存其西曰西门岭岭之西有竒峰石壁乔松鬰然谓之翠屏峰折而南二岩并立为东西二宝台台之西山势开豁有平田数顷二真人宫在焉】满月山【在政和县西南十五里山势孤耸峰圆若月之望上有飞升坛】筹坑山【在政和县东北泉石竒胜其最高者曰天柱峰峰巅巨石髙数十仞状如狮子曰狮子岩岩前有水曰圣水又有罗汉将军等岩下有石室可容数百人又有筹岭下圜溪出焉】奬山【在政和县西北七十里峭壁入云攀縁石梯而上峰顶防空若臼状中有平田百余亩又有观音石柱等岩石龙门二洞葫芦七圣二潭皆为胜境东平溪水出焉】天湖岭【在建安县西南八十里其巅有水一相近有大雪岭闽中地暖雪下随消惟此岭积雪累日又有丁坑岭横溪出焉】巧溪岭【在瓯宁县西北百余里与顺昌县接界大雪溪发源岭下又北有黄源岭与建阳县接界岭畔有泉黄色因名黄道溪出此相近又有岩了岭桐溪出此】油岭【在建阳县东三十五里与瓯宁县接界油溪出焉】檀香岭【在崇安县北五十里上多檀木昔汀邵防乱乡人立寨于此以御之】梅岭【在崇安县东南六十里或曰汉元鼎中东越反发兵入梅岭杀汉校尉即此岭极髙峻行人病陟邑人丁信作亭其上以憩往来者】蕉岭【在崇安县东北七十里接上饶县界旧建砦于此今有关其南有小东岭寺溪出焉】分水岭【在崇安县西北七十里为入闽第一山上有分水关其水西流者入江西界东流者入福建界即崇溪上源也又有黄泥岭大安岭大浆岭小浆岭佛岭附于城者为温岭即邑人所谓营岭也】柘岭【在浦城县东一百六十里江村溪出焉旧志界处州丽水县陆羽记髙一万七千余丈絶顶周回一百步地多柘树故名】驻岭【在浦城县西九十里岭极高峻路出崇安】折桂岭【在浦城县北十里唐林藻与弟蕴同登第经此题诗有云折得两枝桂岭头聫影飞因名后又改为泗州岭】枫岭【在浦城县北七十里为浙闽分界处上有关俗谓之大竿岭】西岩岭【在浦城县东北二十九里又上原岭在县东北九十里与处州松阳县分界道路不通牛马】梨岭【在浦城县西北八十里李吉甫元和志与弋阳县分界寰宇记谓之梨岩因梨山以名旧志路通衢州江山县其土宜梨一名梨园岭危峰仄径飞阁悬崕至为险峻宋杨亿谈苑云天下之水皆东梨岭之水独北今水流入广信溪】铁岭【在松溪县东南二十里松峡溪出此】黄岭【在政和县东南六十里岭东之水入宁徳界岭西之水入星溪】长岭【在政和县东北五十里接庆元县界石龟溪所出】山表岭【在政和县西北东平里山表溪出焉】剑门峰【在瓯宁县北四十里东西两峰对峙如剑清溪中注】玉田峰【在建阳县西南七十里一名美女山又名草山岩三峰削玊髙出云表中有铁鑪岭】五峰【在崇安县东七十里一曰金鵞形如双屏絶顶有石室深广下有马审潭其地絶险人迹罕到一曰莲花一曰清湖居诸峰之中有石洞出风一曰石畬一曰廪峯】黎峯【在崇安县东七十里髙耸为邑之望籍溪出焉岭路旧为通衢依山险阨行者病之元延祐五年县尹夹谷田夀开凿遂为坦途】天柱峰【在崇安县南武夷一曲一名大王峰髙五千丈东瞰北溪南瞰西溪东麓有升真洞一名仙蜕岩洞中有雷纹甆瓮盛仙蜕又幔亭峰在天柱峰北相传秦始皇时八月十五日武夷君大防乡人于此置幔亭防屋设寳座施红云紫霞褥呼乡人为曽孙又玉女峰在武夷二曲溪南有凌霄虎啸等岩又灵岩崖壁削成有罅可望天曰一线天又小藏峯在武夷三曲峰右有仙船岩溪中望之隐隐若艇半在岩外峰背有仙机岩又大藏峰在武夷四曲有李仙岩其前为御茶园又隐屏峯在武夷五曲溪北有朱子精舍溪南对峙者曰小隐屏又天游峯在武夷六曲隐屏之后其右为仙掌峰旁有瀑布泉下注为仙浴池溪南有城髙岩长亘如城壁又三仰峯在武夷七曲上有碧霄洞峰下有小桃源又鼓子峰在武夷八曲其石如鼓前有鼓楼岩后有三层峰又灵峰一名白云岩在武夷九曲尽处其右为毛竹洞唐李商隐诗武夷洞里生毛竹谓此】莲花峯【在政和县东北山势峭拔紫翠重叠为县之胜又县南虾蟆峰宋时祷雨即应】伏狮岩【在建安县西七十里下有潭曰越王潭相传越王尝游其地】宝胜岩【在建安县东北百余里有飞瀑百丈相近有灵岩两穴相叠云起必雨】徐将军岩【在瓯宁县北三十里有前后二岩峭拔寛广相传昔有徐将军尝驻兵于此黄巢入闽乡民避岩中得活者千余人】擎天岩【在瓯宁县东北一百余里峰峦削拔上薄云霄如天柱然】梅岩【在瓯宁县西北岩径曲折峰峦耸秀宋刘屏山尝建书院于此又宝石岩在县西北万石滩上】归宗岩【在瓯宁县西北二十五里宜均溪口一名鬼子岩中有香炉峰落珠崖云洞风洞石心泉石楼等胜岩洞峭竒一壑万】隐仙岩【在崇安县东其顶一峰樵采所不至上有仙坛】九井岩【在崇安县南一里中有九井其泉下注如更漏然又南有黄龙岩髙数百仞上有龙井】瑞岩【在崇安县东北三十五里絶髙处曰三将岩有百丈漈其东北曰黄洋岩有万丈漈又松溪县东南亦有瑞岩下有石室可容三四十人】七房岩【在浦城县东北岩有七层最上有泉穴形圆如镜名曰镜泉相近曰白马岩旧传仙人乗白马至此故名旁有傅筑岩宋祖秀实故居】狮子岩【在松溪县西北三十里前有石室髙丈余广五尺许室中有窍仅容一人侧行云溪出此】白鹤岩【在政和县西二十五里其侧又有白狗岩皆与松溪县湛卢山相连相传魏虞二真人尝携鹤与犬游此故名岩顶万木茏葱瀑流飞响盛夏凉风飒然】紫云岩【在政和县东北介闽浙间髙插云表上有龙湫相近有白云岩山势如屏其巅平衍明正统间矿贼作乱土人多避于此】防阳洞【在建安县东南一百二十里深防初入甚暗良久方明】西峰洞【在建安县东北一名石桥洞内可坐百人有鼎炉石石上五坎如碗形皆藏石髓前有巨石如方座髙三十余丈】查源洞【在崇安县西北百里与崇安县接界宋绍兴初饥民啸聚于此因设西安临江二砦以镇之绍兴初贼张海乱民多避入焉】硘坑洞【在政和县西三十里里据悬崖石壁之间中寛广容百余人邑人遇冦乱多避于此】唐石【在建阳县西北嘉禾里一名仙架石石方三四丈厚五尺平整如截下有三小石架之中虚可容数十人相传唐时有异人架为游息之所故名宋末谢枋得自信州败走入唐石山即此】龙石【在建阳县西北石壁上有龙形长二百尺出自天成又仁义石在县西二石对立里人名其左曰仁右曰义嵗时祀之】南浦溪【即建溪之上源也源出浦城县西北渔梁山南流经县城东又绕而南西南流入瓯宁县界合建阳县之建溪水曰双溪口其下流总曰建溪经府城西南与松溪合由建安县南流入延平府南平县界】建溪【一曰崇溪即古建阳溪也源出崇安县西北东南流经建阳县东又东南经瓯宁县界合于南浦溪寰宇记建溪在建阳县东一百步西北从武夷山下来县界建阳县志建溪自崇安黄亭流入是为北溪流至东山下与西溪合曰交溪又旧志谓之西溪有二源一出崇安经建阳县东南入瓯宁县至双溪口一出浦城县南流入瓯宁县至双溪口二水合流曰大溪】松溪【亦曰大溪源出浙江处州龙泉县流入松溪县东北西南流绕城东南又西南流经政和县西又西流经建阳县东曰东溪经府城而西与南浦溪合】江村溪【即古柘水源出浦城县东柘岭西流经渔梁滙于南浦溪谢灵运永嘉记柘水源出建安吴兴县即此】新溪【在浦城县西北源出百丈山东流合南浦溪】洪源溪【源出浦城县西北流经梦笔山前入南浦溪】石陂溪【源出浦城县西南大湖山又临江溪在县西俱东流入南浦溪】西溪【在崇安县西北亦名西北溪源出分水东南流合温林寮竹山观音寨诸水又至县西北十里支分为陈湾陂又东经县城北与东溪合为大溪其陈湾陂水则由县西贯城中达于南郊委蛇千里支分广溉谓之清献渠宋赵抃所凿以溉田者也】东溪【在崇安县东北亦名东北溪源出岑阳欧岭众流合趋与西溪防又县东北有新丰溪源出瑞岩金井坑浴水溪源出瑞岩下谷寺溪源出小东岭合流俱入大溪】梅溪【源出崇安县东西坑岭入大溪又有潺溪下源溪籍溪黄柏溪俱入大溪县志均谓之东南溪】九曲溪【源出崇安县西北大源山流经黄村里曰黄村溪经武夷为九曲溪出石鼓渡入大溪方舆胜览源出毛竹洞又有黄龙溪浆溪柘溪俱入大溪县志俱谓之西南溪】锦溪【在建阳县东与刘源坑水合西入交溪旧志相传古有织锦者于此濯锦故名又名锦江明初胡深攻建宁陈友定将阮法柔屯锦江逼深阵后即此】徐墩溪【在建阳县南三十里源出五峰山东入交溪可通舟楫其北有玉溪南溪皆合徐墩溪入交溪】芹溪【在建阳县东北源出鼓角峰流经砚山逶迤九曲入交溪又油溪在县东亦入交溪】武溪【亦曰西溪源出建阳县西北毛虚漈山东南过武陵曰武溪又东南受化龙溪莒口溪龙门溪马伏溪诸水又经玉枕峰西曰考亭溪又经翠山下迤于沧州湾环五里无滩瀬声又东绕城达于交溪】濠村小溪【在瓯宁县北西南流入建阳之西溪】玉溪【源出瓯宁县西乡里之竹溪西南流入西溪又龙村溪亦出西乡里有飞瀑从石岩下注长数十丈亦入西溪】小松溪【在瓯宁县北源出蓬岭流至县城西北入西溪】新坑溪【在松溪县东源出浙江处州府庆元县梓亭砦南流经新坑桥入松溪】白石溪【在松溪县西源出皆望山西南流入松溪又杉溪源出县西北庆元里云溪源出狮子岩俱南流滙松溪】东平溪【在松溪县西源出奬山西南流经常口入松溪又东梅溪源出师姑圳山表溪源出陆地俱流入松溪】乐平溪【在松溪县东南源出东山又直源溪亦在县东南源出花岩俱西北流入松溪】清泉溪【在松溪县东北源出筋竹山又渡头溪亦出筋竹山俱南流入松溪】七星溪【在政和县南源出铜盘山迤逦西溪入松溪中有七石状若北斗溪因以名又县东南有石龟溪源出长岭腰胡屯溪出池栋山浴龙溪出九蓬山俱流入七星溪】东苌溪【在建安县东北东苌里又千源溪安泰溪顺阳口溪源皆出古田县界俱东流入东溪】东游溪【源出政和瓯宁二县界首南流经建安县东游市入东溪】东安溪【在建安县东三十里源出瓯宁县界南流入东溪又县东有东坤口溪古老岭溪俱入东溪】璜溪【在建安县西南八十里源有四派合流入建溪其溪环如佩璜故名】双涧溪【源出政和县东南西门岭曲折流经赤岩镇又东入福宁府宁徳县界】凤凰泉【在建安县东凤凰山上一名龙焙泉又名御茶泉宋时上供茶取此水濯之水深仅二尺许下有暗渠与山下溪合】定漏泉【在政和县治东南下药山下一穴涌出冬温夏冽色清而味甘隂阳家取以定铜壶刻数不爽晷刻】大雪山龙潭【在瓯宁县西北百里山极险峻下有三潭相连其西石壁千仞飞泉防空而下潭侧空洞常若风雷之声相近又有东山林龙潭石壁峭拔潭据其巅】三山潭【在瓯宁县三峰山之麓潭底有石穴大小数十深如屋鱼鼈多藏其中人呼为鱼屋】萍潭【在崇安县东北石臼里两畔岩石相薄上敛下阔水由岩口防而下中有盘涡又碧潭一名镜潭在县东北谷广数十丈深不可测天将雨则潭中波涌人每以此为】白云潭【在浦城县东大溪所经上有飞湍瀑流至此则深沈净莹】九石潭【在浦城县西南四十里寰宇记以潭上峰有九石相连故名】龙背潭【在浦城县西南百里寰宇记在浦城县西南四十里东有巨石数十丈状如龙形昔有道士斩龙于此今水防有红色新志相近有巴兽潭环溪皆石壁有石板长二丈髙八尺相传有兽潜其中】日月池【在浦城县南一名湖塘以潴越王山九曲沟水明崇祯间重濬】密黯滩【在建安县东北百余里水势汹涌能覆舟又梨滩在县西南四十里】樟槎滩【一名樟滩在建阳县东南三十里莲台山下交溪之中顽石森列元季凿之舟行最险】紫霞洲【在建安县治北宋淳熙间郡守韩元吉辟北园作亭号紫霞洲中有玉仙池水源出龙泉县至乌龙巢口南注经月城僧舍入城猪为大池旧供丰国监鼓铸之用元吉重濬】仙人洲【在建安县西南寰宇记在郡西南大溪中相传梅福上升坠马于此故亦名坠马洲】大伏洲【在瓯宁县西北五代志闽王曦封其弟延政为富沙王方舆胜览瓯宁城北有大伏洲意者富沙得名以此旧志有万安洲即大伏洲在万石滩下沙聚成洲平衍寛广溪流莫能吞啮地极肥饶宜蔬】米洲【在建阳县东南东山观前俗传洲之沙髙则米贱低则米贵】沧洲【在建阳县西南考亭溪中汀洲涌现如龙舌然旧名龙舌洲朱子改今名其上五里有油洲旧名瀛洲又有望考亭相传南唐侍御史黄子棱构亭以望其父墓因名宋绍兴中朱子始筑室于此复建精舍于东偏曰竹林后更扁曰沧洲淳祐中理宗亲书考亭书院扁于门】汲古井【在建阳县考亭书院西朱子扁其上曰汲古】七星井【在浦城县西俗传晋郭璞所凿】
　　古迹建安故城【今府治三国吴志建安八年侯官既平而建安汉兴南平复乱贺齐进兵建安立都尉府发属县兵次第讨平之寰宇记建安县孙策于建安初分东侯官之地置即以年号为名又曰汉立郡在覆船山下宋元嘉元年徙于溪北黄华山西梁承圣三年封萧基为长乐侯于此梁末被盗陵夷移于溪西陈时又移覆船山祯明元年又移今所旧志唐建中初刺史陆长源始筑县城为州治周九里三百四十步有竒为门九天祐中刺史孟威増筑东罗城五代晋天福五年闽王延政又増筑之周二十里宋建炎间州民范汝为作乱城废又有子城在府城中周四里门四濠周其外意必置州时所筑以卫州治者今废而城门故址及濠池尚存】汉兴故城【今浦城县治吴志建安八年贼洪明等五人各率万户连屯汉兴吴将贺齐自建安进讨破之复立县邑沈约宋志吴兴县汉末立曰汉兴呉更名元和志浦城县东南至建州二百六十里本汉兴县吴永安三年改曰吴兴后改今名寰宇记俗称越王城以其城临浦故曰浦城】瓯宁故县【在瓯宁县朝天门外太平坊今其地入城内宋元祐四年建绍兴四年复建明洪武元年即故址备丞簿尉诸防后废】关废县【在政和县东南七十里九域志宋咸平三年升关镇为县在建州东南二百二十里有旧县一镇政和县志关旧县在天王寺北废址犹存王闽置镇宋升为县移治感化里东防口黄熊山麓后改曰政和即今治也土人以在州东又私号曰东和】故府城【在建安县东南三里寰宇记即汉防稽都尉里所建安八年置吴永安三年废】古瓯城【在建安县东南寰宇记汉吴世子刘驹发兵围东瓯即此县志东瓯城在县东南百余里南才里】古长城【在建安县东百余里相传古尝欲于此地置州以土薄水浅不果五代王审知时迁郡城于此今乡人呼其地为党城闽人谓长为党此其乡音】大潭城【今建阳县治吴志建安八年贼洪明等屯汉兴吴五六千户别屯大潭邹临六千户别屯葢竹呉将贺齐破斩明等转击葢竹军向大潭二将皆降十年转讨上饶分置建平县元和志建阳县东南至建州一百六十里吴置建平县晋太元四年改曰建阳寰宇记后汉建安初割建安县地为桐乡十年贺齐平上饶兼以旧桐乡地置县县志县旧治在县南晋太元中移于县东北唐嗣圣中又移治今所即大潭城吴五所屯相传古闽越王筑城于此以拒汉下瞰溪潭因名或曰五代时王审知置城砦于此宋始移县治之】闽王城【在建阳县北三十里相传王审知所筑土阜隐隐如城外有水田环绕即故城濠其中殿基犹存今土人犹呼其地曰王殿村曰城村】汉阳城【在浦城县北汉元封元年兵入东越故粤衍侯呉阳以其邑七百人反攻越军于汉阳即此】松源城【在松溪县东二十五里五代王闽置镇于此南唐升为县宋开寳末始移于今治】魏王城【在崇安县南武夷山南相传仙人魏王子骞筑今人呼其地为王城】建宁故卫【府旧设建宁左右二卫俱本朝顺治十八年裁】越王行宫【在浦城县东隅相传汉越王余善建今胜果寺即其】
　　【遗址又越王台在县东越王山之巅相传越王所筑置烽□于此】北苑【在建安县东九域志建安县有北苑焙方舆胜览在县东二十五里凤凰山南唐保大间命建州制的乳茶号曰京铤臈茶之贡自此始遂罢阳羡茶贡旧志苑在凤凰山麓广三十里相传伪闽龙启中里人张廷辉以所居北苑地宜茶悉献之官其名始着旧有官焙三十二又小焙十余今止存其一】龙焙监【在建安县南一百五十里秦溪里东去古田县八十里寰宇记宋开宝八年以州地出银矿置收铜银太平兴国三年升为龙焙监凡管七俱在秦溪里】丰国监【在建安县治北九域志在建州城东北宋咸平三年置铸铜钱县志在中和坊行都司左后改为检踏防元废明为建阳卫今为贡院】永兴【在瓯宁县西寰宇记龙焙监领永兴在监西北二百里髙阳里又永乐在瓯宁县北二百里安乐里瓯宁县志髙阳里在县西一百五十里安乐里在县北一百二十里】崇安【今崇安县治寰宇记崇安在建州北二百四十里本建阳县东北三里南唐保大九年割为宋升为县县志王审知始置温岭镇南唐改崇安因以名县也】银【建阳浦城二县皆有今废九域志建阳县有黄柏洋武仙大同山瞿岭四银浦城县有通德潘家山余桑三银余生蕉溪筋竹三银坑县志建阳县又有虎鼻窠铅坑在县西北嘉禾里与崇安邵武各山连界旧误为银坑明嘉靖中开采无效而罢又浦城县西北有大济马鞍等黄药杨树等坑永乐宣德间开采无效废】杉溪【在松溪县西杉溪里寰宇记在龙焙监东北三百里出银矿】瑞应【在松溪县东南东山下宋隆兴间置设官采银明洪武初亦尝开采永乐后以鑛脉防絶封闭】东平【在政和县西北东平里寰宇记在龙焙监东北二百五十里又九域志县有天授一银县志又有谷洋在县东南洞宫山宋置坑冶司后徙黄岭坑今废为公馆】冶炉【在松溪县南湛卢山下汉置冶县以此为名】葢竹社【在建阳县西南考亭宋陈晦陈和仲陈徽猷陈坦陈万年陈履道陈逊陈旭诸人集此又龙洲社在考亭龙舌洲上】拜郊台【在崇安县东南旧传汉无诸王尝于此拜郊】凤凰台【在建安县东凤凰山宋太平兴国中筑又乗风堂在凤凰山髙处宋庆厯中柯适记石碣字大尺许】丹青阁【在瓯宁县南三里宋郡守石禹勤建】闲轩【在建安县北宋秦观记】聚星亭【在建阳县考亭书院右宋相陈旭建朱子重修有画屏赞并序】铁笛亭【在崇安县南武夷山中宋建胡寅尝与刘兼道游此兼道善吹铁笛因以为名】黄亭【在武夷山中宋建以黄石取土克水之义】昼寒亭【在崇安县东南宋建】清献梅亭【在崇安县治宋赵抃尝令兹邑手植梅于后圃后人立石刻清献梅三字元县尹彭好古构亭其上】钟离亭【在建阳县东北百丈山东寰宇记在浦城县西北八十里梨岩南岭下道东古迹尚存今为戌】睦亭【在浦城县北真德秀建自作记取睦亲之义为名】緑波亭【在浦城县西南溪侧宋建】折桂亭【在政和县西前街宋元丰八年邑人陈律破荒登第留题于此有三岛路从天外去一枝香折月中来之句因以名亭】碧云梅【舆地纪胜在府治又城内勅书楼宋县令叶莳建以藏勅书韩元吉重建】建安堂【在府治设防后】思贤堂【在府治北园以杨文公诗立碑堂上命名】緑野堂【在崇安县北一里宋康定中赵抃建】石鼓书屋【在崇安县南武夷山宋叶梦鼎建】观妙堂【在武夷山中宋建李弥逊尝宿此有诗朱子为题跋重刻于石】杨徽之读书堂【在浦城县西梦笔山麓等觉寺右】杨亿读书堂【在浦城县北长乐里能仁寺右】章得象读书堂【在浦城县西岩岭下】昼锦堂【在浦城县西南峰寺宋章得象建内刻仁宗赐诗凡章氏子孙登第者俱镌名于此】顾野王宅【在建安县城东光禄坊寰宇记建安县有顾野王宅今为开元观县志宋更名天宁万夀观又改曰报恩光孝】刘珙宅【在瓯宁县南紫芝上坊旧名屏山书院又崇安县东屏山之麓亦有屏山书院宋刘子翚建】张霭宅【在崇安县南防仙里故址尚存】刘鞈宅【在崇安县东屏山下潭溪又县南九曲巷有刘韫宅朱子作诗纪其胜】刘爚宅【在建阳县西北宋嘉定间改建赐额云庄书院即祀焉】胡安国宅【在崇安县东南后人称为文定书堂】朱子宅【在崇安县东潭溪上朱子父松以后事属刘子羽子羽为筑室于里之旁朱子后居之牓防事曰紫阳书室以新安有紫阳山示不防也晚乃移居考亭又同文书院在建阳县西云谷书院在建阳县西北俱朱子建】蔡沈宅【在建阳县西北芦峰山下宋乾道间沈构精舍于此理宗亲书芦峰书院四字扁之】真德秀宅【在浦城县东隅越王山下乂县西岩山有西山精舍德秀构为讲学之所中为讲堂后为拱极堂德秀自记】晦庵【在建阳县西北云谷之上旁有道源堂皆朱子所建】茶坂【在建阳县西北宋谢枋得寓此】环溪精舍【在瓯宁县南朱子父松建又政和县南有星溪书院县西有云根书院并祀焉　按朱子所筑精舍在崇安县武夷五曲中有仁智堂隐求斋观善斋止宿寮石门坞寒栖馆晚对亭晦庵钓矶茶灶景定间设山长于此今为紫阳书院】龟峰精舍【在建阳县东妙髙峰下宋黄干建为讲道之所后更名环峰书院理宗书扁又有勉斋草堂在考亭之西庆元中干建】白鹤山房【在建安县东二里闽书明杨荣读书处】南溪樟隐【在建阳县南溪上何乔逺闽书宋祝穆隐此取朱子所书南溪樟隐四大字以名其庐中有藏书阁张南轩栻书】晞真馆【在崇安县武夷山宋建李纲有诗】双溪馆【在政和县南八十里双溪上南七十里至漈洋即古田县界】御茶园【在武夷四曲李仙岩前中有泉旧于此制茶上供元时设官二人掌茶园百有二顷明初有司董之嘉靖中罢】
　　闗隘桐木关【在崇安县西一百二十里南通邵武光泽县西通江西铅山县黄柏坂】分水关【在崇安县西北分水岭上接铅山县界为江闽之襟要五代至宋皆置寨于此元废明洪武初复置设巡司亦曰大关人称为入闽第一关其东又有谷口关】观音关【在崇安县西北七十五里又东有温林关皆接铅山县界】焦岭关【在崇安县北七十里县境诸关此为最险】寮竹关【在崇安县北八十里与观音温林向称三关】岑阳关【在崇安县东北一百二十里入江西永丰县界东达浦城之二渡关北出上饶县界广谷深林尝为盗薮】髙泉关【在浦城县东九十里与处州府龙泉县接界有巡司明洪武三年置】翁源关【在浦城县东南七十里翁源岭东去松溪县七里】太平关【在浦城县西北八十里又西有梅溪隘俱北接永丰县界】二渡关【在浦城县西北一百十里西至崇安岺阳关三十里又西至江西永丰县五十里为入闽之间道其地山岭巉岏溪流囘绕东西二面皆为桥以渡因名】柳营关【在浦城县西北七十里路出江西永丰浙江江山二县】梨岭关【在浦城县西北梨岭上北去仙霞关七十里明洪武初建又枫岭闗在县北七十余里枫岭上】金竹关【在浦城县东北八十里又安民关在县东北一百里俱与江山县接界】筹岭镇【在建安县东南一百二十里宋建炎中于岭上置砦名筹岭砦元置巡司明洪武四年改置于岭下龙门桥头】水吉镇【在瓯宁县西北一百十里有营头巡司明正统四年置于镇之营头街因名　本朝康熙十六年设腰站于此东至叶头驿八十里】葢竹镇【在建阳县南二十五里汉建安中贼邹临别屯葢竹又石晋开运元年南唐将查文徽击建州王延政自建阳进屯葢竹】麻沙镇【在建阳县西七十里宋建阳刘氏世居于此理学功名为世所宗景德中置监官宣和初又置麻沙镇巡司元废又沙砦在县西北宋初因唐石上中下三里地逺民悍置砦于此以镇之宣和初迁于麻沙镇】黄亭镇【在崇安县东南七十里旧有巡司今置兴田驿于此】临江镇【在浦城县西南四十里九域志浦城县有迁阳临江二镇县志迁阳镇俗名仙阳在县西北四十里皆宋时建各设监官监之绍兴初罢】盆亭镇【在浦城县西北九十里山谿险仄蹊径四通亦曰盆亭闗宋元丰三年建盆亭砦元因之明洪武三年改置巡司又溪源巡司在县东北五十里蔡家岭根亦曰溪源隘明宣德八年御史杨禧巡视银因请増置】东闗镇【在松溪县南四十五里元皇庆中置东闗砦在瑞应明洪武二年改置巡司在县东闗里仰屯永乐中迁于马鞍岭嘉靖八年迁于铁岭万厯中又迁于峡桥即今治也又二十四都巡司在县北八十里亦元皇庆中置砦明洪武三年改】关镇【在政和县东南七十里地名李溪宋咸平中升闗镇为县因别置镇于此今其地犹呼为镇前】赤岩镇【在政和县东南一百二十里夀宁县界宋置砦明洪武二年改置巡司移治于县东百里地属夀宁官属政和】太平驿【在建安县西南四十里太平街元置站明初改为驿】城西驿【在瓯宁县西南通齐门外元置站明初改为驿又叶坊驿在县北六十里亦元置站明初改为驿自崇安浦城沿溪而下者皆防于此】建溪驿【在建阳县南】长平驿【在崇安县南门外元置崇安驿明初改今名】兴田驿【在崇安县东南黄亭镇南去建阳县七十里明初置于兴田后移于此】大安驿【在崇安县西北五十里明洪武初改置又有裴村公馆在县东三十里】小闗驿【在浦城县南又柘浦驿在县北】后山街【在建阳县西二十里宋大观三年置税务于此明洪武三年改为税课局后革】书坊街【在建阳县西三十里崇化里天下书籍多出于此商旅辐辏方舆胜览麻沙崇化两坊产书号为图书之府】长城街【在政和县西二十五里平原广衍明知县车鸣尝议移县治于此】东游市【在建安县东百里元至正中置东游税课局明因之今废】上洋市【在瓯宁县西一百六十里上洋口当延邵二府水陆之冲旧有税课司元至正中置今废】
　　津梁南乡桥【在建安县东南宋建】镇安桥【在建安城内一名洲桥即旧镇雅桥宋乾道间建明永乐十年重建石址木梁石道】七星桥【在瓯宁县南广徳门外旧名桂香桥南防为址十有六而梁以石长三十二丈溪之中因沙洲甃石为路长二十二丈北岸为址五亦梁以石长十丈】通都桥【在瓯宁县西南平政门外旧名平政桥为址十有一而梁以木上覆屋凡三百六十楹建江经此约束而出如在山峡中水盛时悬流一二丈牵挽甚艰】冯陂桥【在瓯宁县西北石址木梁有亭三十二楹】东津浮桥【在建阳县东景阳门外用舟三十维以铁索】朝天桥【在建阳县南门外旧名濯锦南桥宋绍兴中建横跨南溪石址木梁酾水十三道覆以屋七十三间】云衢桥【在建阳县西南三十里书坊俗名建阳大桥宋建】拱辰桥【在建阳县北驻节门外旧名濯锦北桥宋绍兴中建亦石址木梁覆以屋八十三间一名童游桥淳祐中重修更名淳祐桥明洪武九年再修改今名】紫阳桥【在建阳县西百里旧名仙源桥宋庆元间建以路通朱子墓改今名】青云桥【在崇安县东门外宋建本名继贤桥又曰画锦桥又曰忠精桥】防仙桥【在崇安县东五夫里又县西北平川桥旧名溪南桥俱朱子书扁】月溪桥【在崇安县东六十里路出浦城胡寅题扁】南浦桥【在浦城县南门外石址木梁上覆以亭二十八间】古湫桥【在浦城县西南五里跨大溪又名九湫桥长数十丈本朝顺治四年重修改名永济】桂林桥【在浦城县西北招贤里元节妇徐彩鸾题诗自】
　　【沈于此】通济桥【在松溪县东二十五里跨松溪本名故县桥宋建明初改今名长五十六丈上覆以屋又普济桥在县东南亦跨松溪本名平政桥宋绍兴初建淳熙中重修覆以亭三十二间明隆庆中改今名】永镇桥【在松溪县东南即闗口渡也一名永泰桥宋嘉定初建明正统间重修覆屋十余楹亦名新桥】泗州桥【在政和县东南接宁德县界元末万户李讨贼战死于此】朝天桥【在政和县南明天顺间建凡赴京者必经此故名又熙宁桥系古官坝渡明嘉靖初始建　本朝康熙二十年筑石架屋四十余间又名倪屯桥】骖鸾渡【在建安县南三里相传梅福乗鸾上升过此故名】
　　堤堰傅公堤【在崇安县东峰街宋嘉定中县令傅雍所筑以捍大溪之水】清献阪【即东湾陂在崇安县西五里宋庆厯初县令赵抃作石堤以遏西北溪水入城又就县西凿陂于新阳灌溉甚广】
　　陵墓三国吴陆宏墓【在松溪县东五里济美庙后】唐李频墓【在建安县东南将相里小源漈之永落洲】翁承赞墓【在崇安县北吴屯里故宅之后今邑人犹呼其地为大夫闸】张谨墓【在政和县东北感化里下谨遇贼九战弗克乃瞠目大骂为贼所害因葬于此有英节庙在县南】宋杨亿墓【在浦城县杨村宅后】吴执中墓【在松溪县南东闗里后窠山】曹觐墓【在瓯宁县西庆胜院之后山】陈戬墓【在松溪县北枣岭上】郑防墓【在瓯宁县南紫芝峰下】刘勉之墓【在建阳县南三桂里】朱森墓【在政和县东防国寺前朱子之祖有祠曰启贤】刘鞈墓【在崇安县东拱辰山鞈子子羽墓在县东蟹坑子翚墓在拱辰山南】胡宏墓【在建阳县北鼓楼岭又胡宪墓在东田龙潭坑上】朱松墓【在崇安县东寂厯山中峰之北粤国夫人祝氏墓在建阳县崇泰里】朱子墓【在建阳县西北九峰山下大林谷子在墓在建安县东永安寺后孙鉴墓在建安县秦溪外里曽孙浚墓在建安县西南元孙林墓在建安县秦溪外里】刘珙墓【在瓯宁县西北丰乐里新厯原今妙湛寺之南】蔡元定墓【在建阳县崇泰里翠岚源枧头长子渊墓在县东南二十里】蔡沈墓【在建阳县西九峰之东原长子模墓在县西二十里考尾垅次子抗墓在县西七十里留田】真德秀墓【在浦城县南桂林山南】熊禾墓【在建阳县西熊屯横厯】元杜本墓【在崇安县南存心桥西】叶景仁墓【在松溪县东南瑞应翁村】明杨荣墓【在瓯宁县西北馆前山之原】陈荣墓【在建阳县东三十里】
　　祠庙防真庙【在崇安县武夷山祀山之主神又号同亭庙】济美庙【在松溪县东北祀吴防稽南部都尉陆宏】江文通祠【在浦城县西梦笔山麓宋大观初建祀梁江淹今废址存】灵通庙【在瓯宁县北五里黄禽山唐肃宗时京畿令谢夷甫为李辅国所谮贬死于此后见梦于代宗立庙曰灵通】李公庙【在建安县东南梨山之麓祀唐刺史李频】赵清献公祠【在崇安县西营岭祀宋赵抃】胡文定公祠【在建阳县北崇文里又文定书院在崇安县西并祀宋胡安国】朱文公祠【一在建安县治北紫霞洲一在浦城县东又建阳县三桂里考亭书院松溪县西南湛卢书院并祀朱子】真西山祠【在浦城县东即西山精舍】五贤祠【在建阳县治旧祀宋游酢陈洙陈师锡后以萧之敏配号四贤又以刘爚配改称五贤】蔡元定祠【在崇安县南武夷一曲又有九峰书院在兠鍪峰下明正徳中建南山书院在虎啸岩下并祀元定次子沈】刘氏五忠祠【在崇安县东屏山祀宋刘忠显韐忠定子羽忠肃珙忠简颔忠烈纯】谢叠山祠【在建阳县南朝天桥】彭庭坚祠【在崇安县境县志庭坚为县尹御寇有功至正中累官福建宣慰司副都元帅讨平羣盗后遇害故吏奉柩还崇安民哀泣如丧父母立祠像嵗时祭祷】陇西郡公祠【在政和县东南泗州桥祀元死难万户李】杨文敏公祠【在建安县治西宣化坊祀明杨荣】
　　寺观白云崇梵寺【在建安县东光禄坊五代晋天福中建于从化坊名白云广福院宋改今名明洪武中以其地为永丰仓移建今所　本朝康熙七年重建】开元寺【在瓯宁县城南三里明统志晋建旧名林泉唐赐今名寺有丹青阁一览亭定光岩观音岩弥陀岩陆羽泉石龟池宝月井名八竒】佛迹岭寺【在建阳县西二十里唐咸通中建旧名圣迹寺相传马道一禅师卓锡于此留迹在石深如篆镌　本朝康熙十八年重建改今名又县西仰山寺元泰定间建山若仰掌寺居林中翠岚蓊鬰万竹萧森攀縁石磴曲折五里许始达】光化寺【在崇安县西濯缨坊跨山为址寺有龙藏并龙经楼寺门之右为张仲隆读通鉴室朱子为记】万叶寺【在浦城县北府志旧名溪峰唐赐今名寺有八景曰瀑布石门菩萨岩仙人迹污尊水七松岩万石皆山水胜絶】天堂寺【在政和县东门宋宣和五年建寺有鸣霜楼　本朝康熙十七年重修】冲祐万年观【在崇安县武夷山唐建名武夷观宋赐额】清防太和宫【在崇安县武夷山元建虞集记】湛卢庵【在松溪县南十五里宋建朱子尝寓此读书相近有福云老岭二庵俱元至正间建】
　　名宦三国呉郑胄【沛国人有文武资局稍迁建安太守吕壶宾客于郡犯法冑收付狱考究壹怀恨后密谮胄权大怒召胄还潘濬表为陈请得释】王蕃【永安初为建安太守时创置伊始蕃筑城覆船山下建立郡治纪纲庶务厥功居多】南齐陶季直【秣陵人永明中建安太守为政清静百姓安之】唐张文琮【昌乐人永徽中为建州刺史州尚淫祀不立社稷文琮下敎曰春秋二社本于农今此废不立尚何观于是始建祀民悦从之】叶颢【武徳中为建州刺史防妖贼武遇作乱颢婴城自守城防不屈死民立庙富沙祀之】崔造【安平人为建州刺史朱泚乱造輙驰驿比州发所部兵二千以待命徳宗嘉之京师平召还自以舅源休与贼同逆上疏请罪帝以为有礼下诏慰勉】李频【夀昌人为建州刺史既至以礼法治下更布条敎时政乱盗兴而建頼频以安卒于官丧归父老相与扶柩永乐洲为立庙嵗祀之】宋李觉【益都人太宗时通判建州秩将满州人借留诏褒之】陈世卿【南剑人知建州真宗知其材干逾月授福建转运使】赵抃【衢州人康定初以著作郎知崇安县为政本于孝悌不严而肃民莫敢犯尝见南郊土旷废耕询其故曰无水利也抃相地开渠濬陈湾陂引西郊水又筑堤达星洋溉田数千顷累官参知政事諡清献】方偕【莆田人知建安县县产茶毎嵗先社日调民数千鼓噪山旁以达畅气偕以为害农奏罢之】陈襄【侯官人为浦城主簿摄令事县多世族以请托胁持为常令不能制襄能尽革其俗贼曹捕偷儿至数辈襄语之曰某庙钟能辨盗犯者扪之輙有声乃遣吏先引以行自祷钟所隂涂以墨命羣盗往扪少焉呼出独一人手无所汚扣之乃为盗者遂服罪】辛次膺【莱州人政和中闽寇范汝为防建州宰相吕颐浩以次膺宰浦城遏贼冲比至寇党熊志宁已焚其邑于是披荆棘坐瓦砾中安辑吏民料丁壮治器械阨险阻号令不烦邑民便之】王鼎【馆陶人皇祐间知建州其俗生子多不举鼎为条敎禁止盗犯茶盐者众一切杖遣之监司数以为言鼎弗为变】马彦博【为统制官贼寇浦城县夹溪而屯据险设伏以邀官军彦博死之】胡宪【崇安人绍兴中添差建州敎授日与诸生接训以为巳之学郡人程元以笃行称龚何以亷节着皆迎致俾参学政学者自是大化】赵善俊【孝宗时知建州建俗生子不举善俊痛防之捐俸以助再知建州嵗饥民羣发富家廪监司欲调兵掩之善俊曰是趣乱也谕许自新平米价民乃定邑尉入盗死罪以希赏善俊辨出之】洪迈【番阳人孝宗时知建宁府富民有睚眦杀人衷刃篡狱者久拒捕迈正其罪】任希夷【眉州人孝宗时调浦城簿从朱熹学笃信力行熹器之曰伯起开济士也】陈居仁【明州人孝宗时知建宁府嵗饥出储粟平其价弛逋负以巨万计代输畸零税】沈作宾【归安人宁宗时知建宁府入觐乞申严诡户之禁】傅伯成【泉州人嘉定中为建宁府华岳忤韩侂冑下大理贬建宁园土中伯成怜之命狱卒出入无系子壅以宣敎郎知崇安县増学田筑旧堤创广惠仓亦多政绩】赵必愿【余干人嘉定中知崇安县剖判如流吏不能困修学政立催科法列户各为三等以三期为约足者旌之未足者寛以趣之逾期不纳者里胥程督之民皆感悦愿输革胥吏鬻盐之弊擅发光化社仓活饥民旧有均惠仓无所储必愿捐缗钱増籴至二千石力主义役之法】陈□【侯官人绍定中提防福建刑狱招捕使兼知建宁府衢州寇汪徐来二破常山开化势甚张□命淮将李大声提兵七百出贼不意夜薄其砦贼出迎战见旗惊曰此陈招捕军也皆大哭急击之衢寇悉平】袁甫【鄞人理宗时知建宁府兼福建转运判官闽盐漕司例运两纲供费后増至十有二吏卒并縁为奸公私苦之甫奏复旧例丁米钱久为泉漳兴化民患防知漳州赵以夫请以废寺租为民代输甫并捐三郡嵗解本司钱二万七千贯助之】包恢【建昌人理宗时建宁府袁甫辟为府学教授监虎翼军募土豪讨唐石之寇后提防福建刑狱兼知建宁】孙梦观【慈谿人理宗时知建宁府蠲租税省刑罚郡人徐清叟蔡抗以为有古循史风】洪天锡【晋江人理宗时通判建宁府大水擅发常平仓赈之】叶梦鼎【宁海人开庆中知建宁府作桥梁置驿舍建大安闗决疑狱】元陈君用【延平人以功授同知建宁路事贼围福州君用率兵往援大败贼众亷访佥事郭兴祖佩君用明珠虎符使权同知副都元帅遂引兵逾北岭至连江阻水而阵君用曰今日不尽杀贼吾不复生还矣乃率壮士六十人徒涉斩杀贼稍溃既而复合君用大呼转战中枪而死】邹伯顔【髙唐人为建宁崇安县尹邑有宋赵抃所筑沟溉民田数千顷嵗久沟湮而田废伯顔修长沟十里绕植枫树陂累石以为固沟悉复赵抃遗迹而田为常稔民頼其利】彭庭坚【温州瑞安人至正时起建宁路崇安县尹十四年盗侵政和松溪江南行台中丞吴铎督军建宁檄庭坚至时镇抚万户兵焕麾下焕素悍纵卒为盗庭坚欲绳以法焕惧使步卒乘其不备诈为贼兵突入交锋众皆溃庭坚独留不去遂遇害死】孔楷【衍圣公洙子至正间为崇安尹以陈有定宼乱拒战而死遂将村之游岭】叶景仁【松溪人至正间由政和尉陞浦城尹奉檄讨正和西里寨寇值嵗饥出家赀饷兵击破之乗胜深入后援不继为所执不屈而死】揭汯【丰城人傒斯之子元末以亷访佥事治建宁陈友谅兵下杉关围建宁汯部勒散卒千人命总管阮德柔督战屡捷城外有黄华山髙瞰城内汯作层楼蔽之又鍜铁为防钩储水柜于楼下及寇据山以火攻楼曳以长钩水沃火灭复备薪防万东于城下寇穿隧入燎烟薫死者甚众相持十旬乗寇急出战亲冒矢石自寅至午焚其三栅防援兵至贼大奔诸将上其功于朝】明芮麟【宣城人洪武末为建宁知府嵗饥发廪赈济劝富民分粟出贷民以得全新庙学及考亭书院亲与诸生讲肄政敎大行】张准【昆山人永乐中知建安县持已端洁嵗饥乞以钞代赋大疫乞蠲征徭朝防皆报可卒于官】张瑛【浙江建德人正统中知建宁府时邓茂七作乱逼城结砦瑛率民乗雾袭破其砦进参政仍知府事余党林拾得等复转掠城下瑛与从父敬御之乗胜逐北陷伏中敬战没瑛被执大骂不屈死赠福建按察使宏治中命有司立祠奉祀】何俊【金溪人初为浦城丞亷平果断正统中处州盗屡侵县境俊筑城堑备器械率民兵拒之贼不敢入既而奉檄往崇安贼乗隙来攻俊驰间道归捕斩百余人以功擢知本县修西山精舍择真氏子孙贤者奉祀】薛宗铠【海阳人嘉靖初为知县求朱子后复之以主祀事俗生女多不举宗铠力禁之嵗饥赈仓粟先发后闻全活无算】周尚友【贵溪人嘉靖间知政和值倭寇攻城尚友躬蹈锋刄督民坚守援兵不至城陷死之一家遇害事闻赠寺丞】郑为虹【江都人崇祯末知浦城县有亷声唐王入闽召为监察御史部民诣阙乞留有十不可去之疏乃命以御史巡视仙霞闗驻浦城寻命巡抚上游四府丰裁卓然时郑芝龙有异志尽撤守闗兵　大兵长驱而入为虹还浦城纵士民出走自守空城被执不屈死】崔攀龙【临颍人明末知建阳视民如子明亡死之】
　　本朝殷应寅【滕县人顺治中知崇安县壬辰寇围城七昼夜设法固守民頼以全后陞任赴都犹为崇民请减盐引民迄今德之】沈孚建【钱塘人顺治间知政和县值山寇陷城被执不屈骂贼死】喻三畏【奉天人康熙中任建宁府同知十三年耿逆变作不屈被害】李元璂【德州人康熙四十五年知浦城县亷明强毅奸蠧屏迹浦俗命案尸亲肆掠仇家璂严缉之弊乃絶捐俸移学于皇华山麓士民颂之】赵孔超【长山人雍正三年知蒲城造士有方诸生赴省輙分俸给行资贫士逋粮不令胥役勾摄其大贫者代输之严禁鼠窃防于夜不闭户】
　　人物五代南唐江文蔚【字君章建安人博学工属文拜中书舍人南唐立国设科取士自命文蔚知贡举始】林仁肇【建阳人为南唐留守军中谓之林虎子多得士心宋太祖忌仁肇名取仁肇象悬别室时后主子从善质于汴引观之曰仁肇行且降先持此为信指空馆曰将以此赐后主闻之酖杀仁肇唐遂以亡】宋杨徽之【字仲猷浦城人幼刻苦为学尝肄业浔阳庐山太宗谓宰相曰徽之儒雅操履无玷置于馆阁宜矣咸平初为礼部侍郎多识典故唐以来士族人物悉能详记有集二十巻】李虚已【字公受建安人父寅有清节虚已官工部侍郎分司南京寅事亲孝治家有法虚已及弟虚舟又以孝友清慎世其家虚舟之子寛定皆有能名虚已喜为诗数与曽致尧及其壻晏殊唱和有雅正集十巻】杨澈【字晏如徽之宗人幼聪警周宰相李谷器异之建隆初举进士窦仪谓澈文词敏速可当书檄之任事亲以孝闻官至兵部郎中】杨亿【字大年浦城人年十一太宗闻其名诏送阙下试诗赋授秘书省正字真宗即位诏钱若水修太宗实録奏亿预凡八十巻而亿独草五十六巻书成乞外补就养知处州召还知制诰母疾请归省不待报而行上亲缄药剂加金帛以赐亿文格雄健尤长典章制度喜诲诱后进所着括苍武夷颍隂韩城退居汝阳蓬山冠鼇等集凡一百九十四巻】黄震【字伯起浦城人累迁都官员外郎在真宗朝数论事既卒诏进其官一等】徐陟【字光明浦城人未冠挟所为文入京师见孙何何大叹赏上其奏议五十巻时丁谓当国陟不肯见有止渴须择冰暂憇须芳隂之句登大中祥符二年进士累官永州判官】刘防【字道元崇安人大中祥符八年累官太常少卿少卿知广州所至有亷名桂阳监唐和冦边防为湖南安抚使举兵击败和于银江源进破其巢穴蛮逃遁逺去以户部侍郎致仕英宗即位迁吏部卒年八十三】吴育【字春卿浦城人天圣时试礼部第一知太常礼院奏定礼又名太常新礼庆厯祀仪拜知政事在政府遇事敢言性明果所至作条教易行而不可犯有集五十巻】曹修古【字述之建安人大中祥符时举进士为监察御史上四事曰行法令审故事惜材力辨忠邪词甚切至时崇建塔庙费不可胜计修古极陈其不可太后兄子刘从徳死録其姻戚至于厮役修古与杨偕辈交章论列修古慷慨有风节当太后临朝权幸用事遇事輙言无所囘挠弟修睦性亷介与修古同举进士累官都官员外郎恬于上进不待老而归】阮逸【字天隐建阳人天圣进士景祐初知杭州郑向上其所撰乐论十二篇并律与胡瑗俱召赴阙同校钟管十三律分造钟磬各一簴康定元年上钟律制议并图三巻皇祐中更着太常钟磬召瑗逸与近臣太常议秘阁遂典乐事迁屯田员外郎着有易筌王制井田图等书】章频【字简之浦城人与弟頔皆试礼部豫选防诏兄弟毋并举频即推其弟弃去后举景徳进士厯官三司度支判官诏鞫卭州牙校讼盐井事皇城使刘美依倚后家受赇使人市其狱频请捕系忤防出知宣州迁刑部郎中】徐的【字公准建安人天禧三年擢进士第区希范防赶冦衡湘命的招抚之既至蛮酋相继出降以郊祀近召还蛮复叛除荆湖南路安抚使至桂阳降者复众其不降者的皆讨平之斩其酋熊可清等千余级卒于桂阳】章得象【字希言世居泉州后家浦城咸平初进士及第为人庄重杨亿以为有公辅器荐之累拜同中书门下平章事封郇国公得象在翰林十年章献太后临朝宦官方炽每遣内侍等至学士院得象必正色待之卒赠太尉】徐复【字退之建州人举进士不中退而学易通流衍卦气法庆厯初与布衣郭京俱召见命为大理评事因以疾辞赐号冲晦处士】陈升之【字叔建阳人景祐中举进士知谏院张尧佐縁后宫亲为三司使唐介斥岭南升之皆极谏迁侍御史知杂事凡任言职五年所上数十百事神宗时拜中书门下平章事封秀国公】张诜【字枢言浦城人寳元时累官正议大夫性孝友亷于财平生不殖田业】吴充【字冲卿浦城人宝元中与兄育京方皆髙第充为吴王宫敎授以严见惮作六箴以献仁宗命缮冩赐皇族熙宁中知谏院充与王安石连姻而心不善其所为数为帝言政事不便代安石为中书门下平章事因乞召还司马光吕公着韩维苏颂荐孙觉李常程颢等数十人】黄亢【字清臣浦城人少竒頴年十五以文谒翰林学士张得象得象竒之游钱塘以诗赠处士林逋逋尤激赏时王随知杭州奏禁西湖为放生池亢作诗数章以讽士人争传之卒乡人类其文为十二巻号东溪集】黄鉴【字唐卿与亢同郷里少敏慧过人举进士同郡杨亿尤善其文词延置门下累擢直贤院以母老出通判苏州卒】谢麟【字应之瓯宁人神宗时由太常博士改西上閤门使诏使经制宜州獠降其种落四千八百人纳思广洞民千四百家得铠甲二万】黄晞【字景徽建安人少通经聚书数千巻学者多从之游石介在太学遣诸生以礼聘召晞走匿不出枢密使韩表荐之】章望之【字表民浦城人为文辨博长于议论上书论时政凡万言丁母忧毁瘠过制官大理评事欧阳修等荐其才望之宗孟轲言性善着救性七篇明统三年礼论一篇共集三十巻】章楶【字质夫频孙以防为孟州司户参军试礼部第一擢知陈留县元祐初以直龙图阁知庆州哲宗访以边事命知渭州在泾原四年凡创州一城砦九立邉功为西方最徽宗立拜同知枢密院事楶七子縡綡最知名綡为户部员外郎元祐之政綡多赞之】陈师锡【字伯修建阳人熙宁进士为侍御史时诏进士习律师锡请退寝其制徽宗立与陈瓘同论蔡京蔡卞时号二陈】陈轩【字元舆建阳人嘉祐进士徽宗时为兵部侍郎论监司守臣数易之弊又力陈青苗贻害】章衡【字子平浦城人嘉祐进士第一知审官西院使辽燕射连发破的辽称其文武兼偹尝纂厯代帝系曰编年通载】周常【字仲修建州人中进士第元符中擢起居舍人邹浩得罪常于讲席论救坐贬后为礼部侍郎蔡京用事夺职居州】游酢【字定夫建阳人与兄醇以文行知名程颐见之谓其资可进道程颢兴扶沟学招使肄业尽弃其学而学焉元丰中第进士调萧山尉近臣荐其贤召迁博士以奉亲求知河阳县范纯仁入相复为博士晚得监察御史知汉阳军和舒濠三州而卒】何去非【字正通浦城人累举不第元丰五年廷对用兵之要神宗异之问何以知兵对曰臣闻文武一道古之儒者未尝不知兵神宗喜授武学敎谕使校七书兵法元祐中苏轼见其文曰此班马匹也荐于朝诏加承奉郎出为徐州敎授厯判庐州卒有文集二十巻备论四巻司马法讲论三巻三畧讲义三巻子防有春渚记闻十巻】刘鞈【字仲偃崇安人绍圣进士钦宗时累拜资政殿学士京城不守遣使金营金人命仆射韩正馆之僧舍曰国相知君今用君矣韐仰天大呼书片纸使亲信持归报诸子沐浴更衣酌巵酒而缢燕人叹其忠瘗之寺西冈上凡八十日乃殓顔色如生】胡安国【字康侯崇安人绍圣中廷试推明大学以渐复三代为对哲宗称善亲擢第三为太学博士足不蹑权门父没终丧遂不仕筑室墓旁耕种取给宣和末李弥大等荐除起居郎钦宗召见令勉受命髙宗时张浚荐安国可大用以时政论二十一篇献除给事中朱胜非相安国竟归春秋传书成髙宗谓深得圣人之防累进宝文阁直学士卒诏赠四官赐田十顷恤其孤諡文定谢良佐语人曰康侯如大冬严雪百草萎死而松柏挺然独秀王安石废春秋安国潜心是书二十余年曰此传心要典也冇文集十五巻资治通鉴举要补遗百巻三子寅宏宁】章谊【字宜叟浦城人崇宁进士髙宗时为侍御史献战守四策充奉表通问使谊至云中与尼哈哈乌克新论事不少屈累官端明学士　尼玛哈乌克新旧作粘罕兀室今改正】郑防【字致刚建州人政和进士髙宗时为谏议大夫苗刘逆乱防庭立面折二凶遣所亲谢向至平江见张浚等具言城中事以为严设兵备大张声势持重缓进使贼自遁无惊动三宫】魏行可【建安人建炎中假礼部侍郎充河北通问使金留不遣绍兴六年卒张邵来归言行可执节没于王事赠秘阁修撰】吕祉【字安老建阳人绍兴中为兵部尚书郦琼与王德不协命祉往庐州节制之琼叛祉为所执琼降刘豫拥祉至三塔祉曰豫逆臣我岂可见之死则死于此遂遇害】刘子羽【字彦修韐长子建炎中张浚宣抚川陜辟参军事金人窥江淮浚合五路兵以进子羽争之浚虽衂师卒全蜀子羽功居多吴玠未知名子羽独竒之朱松以子熹托子羽子羽敎之卒为大儒】萧觊【字子庄浦城人少孤以孝闻母丧庐墓有灵芝之异与李郁陈彦罗从彦同受业杨时之门后为清流簿终嵗而归朱松尝师事之】胡寅【字明仲安国长子宣和进士除秘书省校书郎杨时为祭酒寅从之受学金人南侵寅上书愿下诏号召四海罢絶和议绍兴二年诏内外官各言事寅以十事应诏议遣使入云中寅疏请罢使命髙宗嘉纳徽宗讣至寅疏愿降诏防服丧三年衣墨临戎以化天下累除徽猷阁直学士有斐然集三十巻】胡宏【字仁仲寅弟幼事杨时侯仲良传其父学优游衡山下余二十年张栻师事之著书曰知言张栻谓其言约义精道学之枢要致治之蓍龟也有诗文五巻皇王大纪八十巻弟宁字和仲安国之传春秋修纂检讨尽出宁手宁又着春秋通防以羽翼其书云】魏孝友【字移可瓯宁人入太学应诏论时政语皆鲠切傅亮檄为幕府从事髙宗即位授廸功郎令定逺郡寇犯境孝友死之赠朝奉郎】范如圭【字伯逺建阳人举进士绍兴中迁校书郎奏桧建和议如圭责以防仇辱国桧死入对请籍荆淮旷土效古助法别为科条役法时储位未定如圭请断以至公勿疑诏立普安郡王为皇子如圭忠孝诚实其学根于经术有集十巻】刘子翚【字彦冲韐仲子韐死靖康之难子翚痛愤至羸疾以不堪吏责归武夷山走其父幕下涕泗呜咽事继母及兄子羽尽孝友朱松亦以子托子翚熹后卒为大儒】刘珙【字共父子羽长子登进士绍兴中迁礼部郎官秦桧欲追諡其父召礼官防问珙不至桧怒逐之孝宗朝拜参知政事奏除福建钞盐嵗额罢江西和籴广西折米盐钱及蠲诸路积年逋负及卒手书诀张栻朱熹以未能为国雪耻为恨】刘勉之【字致中崇安人元祐时蔡京用事伊洛之书不行勉之求得其书潜抄而黙诵之闻谯定从程颐游易学遂师事之见刘安世杨时皆请业焉与胡宪刘子翚相往来讲论切磋人号白水先生朱松卒属以后事勉之经理其家诲熹如子】熊克【字子复建阳人绍兴进士好学善属文郡博士胡宪器之尝以文献曽觌觌白于孝宗以为校书郎权直学士院克自以见知于上数有论奏召草明堂赦书帝嘉其识体】胡宪【字原仲崇安人绍兴中伊洛学有禁宪独与刘勉之诵习其説力田卖药以奉其亲从父安国称其有隐君子之操从游者日众号籍溪先生以馆职召与王十朋冯方查籥李浩相继论事太学生为五贤诗以歌之】袁枢【字机仲建安人乾道初除太学録轮对三疏张説签枢密枢与学省同僚共论之尝取司马光资治通鉴区别其事而贯通之号通鉴记事本末孝宗读而嘉叹所着又有易传解义辨异童子问等书】詹体仁【字元善浦城人隆兴进士为太常少卿孝宗崩率同列抗疏请驾诣重华宫宁宗登极天下晏然体仁与诸贤密赞汝愚之力也少从朱熹学以存诚慎独为主周必大当国体仁荐三十余人皆当世知名士郡人真德秀亦早从之游】魏掞之【字子实建阳人师胡宪与朱熹游筑室读书人称艮斋先生孝宗时宰相陈俊卿荐以布衣入见极陈当世之务上嘉纳之守太学録日进诸生敎诲之不半嵗归居家谨丧祭重礼法依古社仓法请官米以贷民敛散如常民頼以济】刘瀹【字晦伯建阳人与弟韬仲受学于朱熹吕祖谦登乾道进士为国子司业乞罢伪学之诏又请以朱熹白鹿洞规颁示太学取嘉四书集注刋行之又言两淮盐弊江南宜加经理累官工部尚书】蔡元定【字季通建阳人闻朱熹名往师之熹大惊曰此吾老友也尤袤杨万里荐之以疾辞韩侂胄禁伪学捕元定急元定不辞家即就道逺近来学者日众一日谓其子沈曰吾欲安静以还造化旧物阅三日卒学者尊之曰西山先生有大衍详説律吕新书燕乐原辨皇极经世太潜虚指要洪范解八阵图説熹为之序子渊躬耕不仕有周易训解】蔡沈【字仲黙元定次子从朱熹游受父师之托著书传年仅三十屏去举子业一以圣贤为师隐居九峰当世名卿物色将荐用之沈不屑就人称九峰先生】蔡抗【字仲节沈子绍定中迁诸王教授疏言权奸不可复用本国不不可不早定帝善之官至参知政事】真徳秀【字景元后更景希浦城人庆元进士为礼部郎疏言金有必亡之势亦可为中国忧理宗即位入见奏霅川之变非济王之志屡进鲠言史弥逺严惮之既归修读书记召为户部尚书入见以大学衍义进复陈祈天永命之説上嘉纳徳秀立朝不满十年奏疏无虑数十万言韩侂胄立伪学之名以锢善类徳秀慨然以斯文自任党禁开而正学明于天下后世多其力也所着有西山甲乙稿对越甲乙集经筵讲议端平庙议翰林词草四六献忠集江东救荒録清原杂志星沙集志】熊禾【字去非建阳人有志濓洛闗闽之学从朱子门人游举咸淳进士授汀州司户参军入元不仕谢枋得闻禾名自江右来访又尝与江西胡廷芳论学着有三礼考异春秋论考经序学解】元雷机【字子枢建安人延祐五年进士授古田丞厯调兴化尹察豪强数家置之法赋役不均率吏民首实而品第之民呼为雷神终朝散大夫着有龙津龙山邺川环中黄鹤矶梅易亝碧玉环七稿父德润于易机及弟栱杭俱以易名有周易注解行世名雷门易】明杨荣【字勉仁瓯宁人建文中举进士授编修成祖命直文渊阁大学士荣有才智见事敏捷最受帝知每北巡及出塞必令扈从仁宗立累进工部尚书宣徳中加少傅正统中卒赠太师諡文敏荣厯事四朝有谋能断三杨中最以才见称】李黙【字时言瓯宁人正德进士由庶吉士厯验封郎中累进吏部尚书时严嵩窃政黙持已意无所徇嵩搆之夺职寻复用忤赵文华为所讦下狱死隆庆中复官万厯时諡文愍】徐彪【字叔杰浦城人亲丧庐墓三年归刻木为二像日上食出入必告忌日则素服哭泣隣有被负鬻妻者为贷偿而返之万厯中被旌】黄大鹏【字文若建阳人崇祯十三年进士初授龙游知县防义乌兵叛来薄城大鹏单骑解散遂调知义乌县唐王入闗召为兵科给事中与郑为虹共守仙霞岭为　大兵所执不屈死乾隆四十一年赐諡节愍】
　　本朝郑重【字山公建安人顺治进士以靖江令擢行人选吏部主事厯四司郎中严明简要中外推之终刑部左侍郎检阅诸司案牍多所矜释居官三十年精白如一着霞园文集京草秦游草越使吟文选集注等书行世祀乡贤祠】黄学朱【瓯宁人性孝友父早丧弟允芳幼凡衣食必先母弟而后及妻子贼宼其乡与弟同被掠绐贼曰释弟归变业可以赎我贼信之弟归而学朱竟死于贼】徐昌【崇安人潜心理学以明经训导莆田亲丧囘籍服阕或劝之仕昌泣曰吾为升斗禄冀养亲也今亲不逮养奚仕为遂筑室武夷山与子孙讲学不辍年七十余卒】暨警盘【崇安人性至孝母年八十九警盘年亦六十六兵至母老不能行警盘跪为母乞全而身遇害】袁光朝【建阳人竭力事亲数十年如一日乾隆年间与同邑孝子刘齐元先后被　旌】董睿思【崇安人端纯有学行贼刼其父及弟睿思冒险救之以哀泣动其渠魁贼释其父还又设法赎弟归亲柩在堂隣火延及睿思抱柩痛哭誓与俱烬火为之返周急济贫羣推仁孝又同邑孝子暨世治潘廷云吴炳正童进先俱乾隆年间　旌表】
　　流寓宋丰稷【鄞人蔡京得政修故怨除名徙建州】赵士防【以尝营防岳飞为朋比责建州居住】朱熹【源人少依父友刘子羽寓建之崇安后徙建阳之考亭箪瓢屡空晏如也诸生之自逺而至者豆饭藜率与之共非其道义则一介不取】钟季玊【乐平人北兵渡江徙寓建阳兵至不屈死之】谢枋得【戈阳人知信州张孝忠败乃变姓名入建宁唐石山转茶坂寓逆旅中日麻衣蹑屦东向而哭人不识之以为被病也】元孔克和【衍圣公洙孙父楷元至正间为崇安尹卒于官克和与弟克逊卜宅武夷建孔子祠今其地名小孔林】
　　列女五代练寯【章仔钧妻仔钧为将欲以失期斩二校寯隂遣之仔钧死寯居建州建州破二校实在行间密令人遗以白旗曰吾欲殱城愿夫人植此旗于门夫人反之曰若念旧恩请全此郡人否则吾不独生二校感其言而止后累封贤徳夫人子孙皆贵显】余敬洪妻郑氏【敬洪为建州将南唐下建州禆将王建封得郑氏胁之刃不屈转献氏大骂曰王师吊伐当奬録节义君为上将安得若是查大慙访还其家】宋章惇妻张氏【浦城人甚贤惇之入相张病且死属之曰君作相幸勿报怨既祥惇语陈瓘曰悼亡不堪奈何瓘曰与其悲伤无益曷若念其临絶之言惇无以对】吕祉妻吴氏【祉遇害时有得祉括发之帛归吴中者吴氏持帛自缢以殉闻者哀之】真德秀母吴氏【徳秀十五而孤母吴氏力贫敎之】元李智贞【浦城人父子明无子智贞七嵗能读书九嵗母病调防甚谨及卒哀恸欲絶不茹荤三年治女工供祭祀及奉父甘防不乏父尝许为郑全妻未嫁从父客邵武邵武豪陈良悦其慧强纳采求聘智贞断髪拒之且数自求死良不能夺卒归全事舅姑父母皆有道泰定间全病没智贞悲泣不食数日而死】徐彩鸾【李景文妻浦城徐嗣源之女畧通经史每诵文天祥六歌必为感泣至正十五年青田贼防浦城徐氏从嗣源逃旁近山谷贼持刀欲害嗣源徐氏前曰此吾父也寜杀我贼舍父而止徐氏徐氏语父曰儿义不受辱今必死父可速去贼拘徐氏至桂林桥拾炭题诗壁间有惟有桂林桥下水千年照见妾心清之句乃厉声骂贼投于水贼竞出之既而乘间复投水死】明林端娘【瓯宁人许字陈延策闻廷策讣遂往哭奠毕自尅死期理帛自絶而絶时同邑孙氏许字呉廷桂廷桂死亦奔丧自缢】
  </div>
  <div class="pagination">
   <a href="大清一统志_page149.html">
    上一页
   </a>
   <span>
    ...
   </span>
   <a href="大清一统志_page145.html">
    145
   </a>
   <a href="大清一统志_page146.html">
    146
   </a>
   <a href="大清一统志_page147.html">
    147
   </a>
   <a href="大清一统志_page148.html">
    148
   </a>
   <a href="大清一统志_page149.html">
    149
   </a>
   <span class="current-page">
    150
   </span>
   <a href="大清一统志_page151.html">
    151
   </a>
   <a href="大清一统志_page152.html">
    152
   </a>
   <a href="大清一统志_page153.html">
    153
   </a>
   <a href="大清一统志_page154.html">
    154
   </a>
   <a href="大清一统志_page155.html">
    155
   </a>
   <span>
    ...
   </span>
   <a href="大清一统志_page151.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
