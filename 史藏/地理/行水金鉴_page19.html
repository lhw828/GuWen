<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 19 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 19 页/共 93 页
  </h1>
  <div class="content">
   行水金鉴巻二十八
　　江南按察使傅泽洪撰
　　河水
　　河防十四要其一河南原武县胡村铺崔家庄封丘县于家店祥符县刘兽医口陶家店马家口兰阳县铜瓦厢仪封县穵泥河炼城口荣华树考城县芝麻庄李秀厰荥泽县小院村贾鲁河隄俱属要害而陶家店铜瓦厢更为吃开归府佐总管而州县管河官分治之其二山东曹县武家坝曹单北岸缕水隄俱要害而武家坝尤为吃兖州府佐总管而二县管河官分治之其三汶河新创坎河石滩夏秋之发任其滩上漫流以杀其势或损或増抽添诸石汶上管河官兼管而老人分理之其四南直徐邳之间新隄曲头集棃林铺房村双沟闫家口王家口白浪浅俱要害而曲头集埽湾直射内有旧决河身尤吃焉司河者宜役全神扵此其五南岸天字铺起列字止北岸赵字铺起郑字止徐州判官分守委官协之其六南岸张字铺起成字止北岸王字铺起沈字止灵璧主簿分守委官协之其七南岸岁字铺起金字止北岸韩字铺起严字止睢宁主簿分守委官协之其八南岸生字铺起果字止北岸华字铺起窦字止邳州同知分守委官协之其九南岸珎字铺起火字止宿迁主簿分守然离河稍逺且北岸无隄原不当冲水发之候宜令总巡直河以上至境山属淮安同知总管直河以下通判总管然直河以下河寛水平防守为易直河以上河势陡峻防守为难水发之候宜令协而守之其十境山赤龙潭大坝茶城大坝并缕水隄徐州管河官掌之其十一丰沛砀黄河北岸地势卑下新缕水隄属要害三县典史平时则分而理有警则共守之其十二丰沛萧砀黄河南岸地形髙仰水发出岸无忧不必堵遏盖上流少漫须臾则暴怒之性渐消东注之势渐缓徐邳下流可无虞也须权利害重轻急缓图之其十三淮安通济闸外淮黄交防易万歴元年建天妃闸春运五日而过四千艘出河之捷径也新河及通济闸可勿用之矣其十四髙寳诸湖山阳黄浦平河间伏秋浩渺无从宣泄官隄民庐苦之司河者有二十三平水闸以待而又以仪二闸通漕入扵江夫泄之者多则蓄之者薄湖水不能使之灾矣　黄河盛发照飞报边情摆设塘马上自潼闗下至宿迁每三十里为一节一日夜驰五百里其行速扵水汛凡患害急缓隄防善败声息消长总督者必先知之而后血脉通贯可従而理也　凡黄水消长必有先几如水先泡则方盛泡先水则将衰及占初候而知一年之长消观始势而知全河之髙下旧曰识水髙手者唯黄河之濵有之　防河请以战喻夫敌以秋髙跋扈出没无常防之不严则内地荼毒河以伏秋迅烈消长叵测守之不固则隄岸横冲然暴猛虽有其时而衰弱亦有其候防河者伏秋战守数合以防其锐逮至秋深气降河势自倦不战而屈之矣故防敌者吃止在八九十月余月小入不足虑也防河者吃止在五六七月余月小涨不足虑也而三月之中又止战守数合来则厉兵跃马去则解甲息兵是在我者执常胜之枢在彼者无必胜之势夫黄河非持久之水也与江水异每年发不过五六次每次发不过三四日故五六月是其一鼓作气之时也七月则再鼓而盛八月则三鼓而竭且衰矣万一河势虚骄锐不可当我且避其锐气固守要害如河南之铜瓦厢山东之武家坝徐州之曲头集布阵严整二守四防以待而姑以不要害之隄委而尝之以分弱其势以全吾要害持至水势渐落却将所委之隄随缺而随补之刻期髙厚勿令后水再由渐成河身致垫旧河如此则河之攻我也有限我之守河也无穷以无穷防有限蔑不胜矣校之而索其情河事毕矣余往杀谙达扵鴈门闗外无他长也不过审盛衰之机委之持之而已矣故善委则敌易疲善持则敌易竭是我常为主彼常为客复有不可守之河不可破之敌哉故善战者莫妙扵持尤莫妙扵委　四防中风防尤宜慎之房村决风涛鼓击不巳黄吕梁以巨舟数十障于决口风涛遽浄亦竒事然河隄千里舟不及也古有黄河风防之法如遇水涨涛击下风隄岸则以秫秸粟藳及树枝草蒿之束成捆把徧浮下风之岸而系以绳随风髙下巨浪止能排击捆把且以柔物坚涛遇之足杀其势隄且晏然扵内排击弗及丁夫却扵隄外帮工此风防之要诀也捆把仍可贮为卷埽之需盖有所备而无所费云　河决口之患二如上有所决下无所泄者曰隘决不必鬭水抢筑俟涨落水出直塞之耳若上决而下泄者曰通决此不可少需抢筑可也否则流冲势泄恐成河身则正河流缓而矣余扵房村以抢筑法施之正河即安　黄河为中国患久矣神禹以来或言于三代或言扵汉唐宋时固不同或言扵秦晋或言于宋郑徐淮地固不同今治河者动泥古说则以三代治河之法用之汉唐宋可乎又以秦晋治河之法用之宋郑徐淮可乎特以数事拘儒牢不可破者列扵左　一多穿漕渠以杀水势此汉人之言也特可言之秦晋峡中之河耳若入河南水汇土疎大穿则全河由渠而旧河小穿则水性不趋水过则平陆耳夫水专则急分则缓河急则通缓则治正河可使分而缓之道之使淤哉今治河者第幸其合势急如奔马吾従而顺其势隄防之约束之范我驰驱以入扵海淤安可得停不得停则河深河深则永不溢亦不舍其下而趋其髙河乃不决故曰黄河合流国家之福也　一我朝之运不赖黄河此先臣之言也盖欲黄河由禹故道而以为山东汶水三分流入徐吕二洪为可以济运遂倡为不赖黄河之说耳夫徐吕至清河入淮五百四十里嘉靖中河身直趋河南孙家渡赵皮寨或南防扵淮或出小河口而二洪几断漕事大困则以失黄河之助也今欲不赖之而欲由禹故道则弱汶三分之水曾不足以湿徐吕二洪之沙是覆杯水扵积灰之上者也焉能荡舟二洪而下经徐邳歴宿桃河身皆广百余丈皆深二丈有竒汶河勺水能流若是之逺乎能济运否乎故曰我朝之运半赖黄河也　一黄河北徙国家之利此先臣之言堪舆家者流之说也不知三代以上都冀州黄河若张弓然其时大江以南多未贡赋故山东之运东而至西秦之运西而至原不借南运也若河南徙则东运既不便而黄河之水従太行而望之势若反而挑王气乃防方今贡赋全给扵江南而又都燕据上防以临南服黄河南徙则万艘度长江穿淮扬入黄河而直达扵闸河浮卫贯白河抵扵京且王防万国其便若是茍北徙则徐邳五百里之运道絶矣故曰黄河南徙国家之福也一黄河不能复禹故道必使复河南故道此近臣
　　之议也盖惩徐邳连岁水患激而云然耳不知徐邳之患由邳河之淤邳河之又由先年河行房村口近年曲头集口旁流旣急而盛正流必缓而而徐邳之水患博矣然河患不在徐邳必在河南不在河南必在徐邳嘉靖以前河经河南河南大患九重拊膺百工蹙额思与河南图一旦之命策力毕举竟莫支吾而河南适有天幸河并行徐邳而后河南息二百年之大患居平土者仅二十余年今若复河南之故道岂惟人力不胜即胜之是又移徐邳之患于河南而又生二洪干涸阻运之患也第隄徐邳三百里有竒河不泛滥而徐邳之患消故河由徐邳则民稍患而运利由河南则民与运两患之姑毋论王土王民邻国为壑之大义也又况隄固水深即砀徐之患直河秋一季耳利害岂不章章明甚故曰河南故道不必复也　一黄河清圣人生此史臣之言也彼盖谓五百年王者兴说也非河渠说也夫王者兴非臣所当言而今拘儒每以黄河清为上瑞误哉夫黄河浊者常也清者变也欲其常浊而不清彼浊者尽沙泥水急则滚沙泥昼夜不得停息而入扵海而后黄河常深常通而不决清则水澄水泥不复行不能入海徒积垫河身与岸平耳夫身与岸平河乃益弱欲冲泥沙则势不得去欲入扵海则积滞不得疏饱闷偪迫然后择下地一决以快其势此岂待上智而后知哉夫河决矣饷道败矣犹贺曰上瑞非迂则愚故河清则治河者当被髪缨冠而救之不尔忧方大耳故曰黄河清变也非常也灾也非瑞也【治水筌蹄】
　　明神宗万歴三年四月甲午淮徐等处大水直隶巡按御史舒鼇议以为海口塞横絶下流故淮扬徐邳诸处频年水害郡邑几废宜开草湾浚泽麻港口石防诸口以备淮黄之冲事下户工二部覆议命河漕及勘科诸臣议定以闻　六月乙未工科都给事中侯于赵等覆议淮扬地方频年水灾惟在下流壅滞宜通草湾以分河流入海之路开鱼沟老黄河以疏淮扬涌激之势浚新洋石防诸口以济兴盐垫溺之危筑安东县隄以为水趋该县之备其开浚先后则欲先草湾石防而后鱼沟度缓急以舒民力俱报可　八月丁丑河决髙邮砀山及邵家口曹家庄韩登家等处总理都御史傅希挚议以髙邮决口当急筑砀山决口当改筑月隄其余三口宜留以为泄水之路工部覆议是不得已而为权宜之术耳安能必三口之不愈决愈深而夺正河宜随机相度近河缕隄有当修筑以广容纳或上流有可分杀以减水势皆当従长计议无得因循奉防是　十月壬辰兵科给事中萧彦上言治河大约言近日诸议俱在徐邳以下于上流似未之及但以运道为急不以淮泗为念宜令河道大臣带同熟于河道司属二三人下沿淮安上遡潼闗逐处相视孰可分其流孰可杀其势计画停妥贴图立说具奏施行部覆如议　十二月辛未总理河道傅希挚疏言邵家等三决口向因伏秋之际水势盛涨堵塞不易故议权留以资分泄今秋深水耗支流少缓业筑塞竣事其缕隄应否展筑上源应否分杀容另勘报章下工部【明神宗实録】
　　是年河従崔镇等口北决淮水从髙家堰东决徐邳以下至淮南北漂没千里【南河全考】
　　是年六月霖不止风霾大作河淮并涨千里共成一湖居民结筏浮箔采芦心草根以食【淮安府志】
　　明神宗万歴四年二月壬午总理河道傅希挚言漕河相资为利乃徐淮当众流朝宗赴海之委而一切夫料曽不足拟河南什百之一何怪年年冲决哉除借河道银三万两修筑外再议原设隄夫三千七百名定为长夫画地修守仍照旧规桩朩栁梢绳草各料每年先期责办俾知为岁额必用而留折耗折兊二项银五万一千五百既扵治河有济亦免加派民间下部覆内惟折耗银不得轻议折兊则漕臣吴桂芳已题为新设永利用余如议　癸未总督吴桂芳言淮扬二郡洪潦奔冲灾民号泣所在凄然盖濵海港岁久道堙入海止恃云梯一径致海拥横沙河流泛溢而盐安髙寳不复可收拾矣国家转运惟知急漕而不暇急民故朝廷设官亦主治河而不知治海臣请另设水利佥事一员专疏海道而以淮安管河通判改为水利同知令其审度地宜讲求捷径如草湾及老黄河俱可趋海何必专事云梯并乞留后帮漕粮五万石及轻赍内河工银二万五千四百三十余两以备鸠工庶淮河各得其所归运道亦还其故下吏户二部议悉如其请乃优诏答之曰淮扬积年水患朕切隠忧奈无实心干理之人吴桂芳素有才望所陈治河当先治海尤切事理即令悉心经画举行若能力践其言事先底绩当重加陞赏以酬其功乙酉陞营缮司署员外事主事黄猷吉为河南佥
　　事驻淮安治水　三月辛丑以总理河道右副都御史潘季驯巡抚江西　四月庚午漕运侍郎呉桂芳言黄河自徐邳而来至清河与淮水合流经清江浦外河东至草湾又折而西南经淮安新城外河转入安东县前直至云梯闗入海近年云梯闗海口沙壅水势泝洄河流渐浅淮安新城外河深不过五七尺惟清江浦相对草湾地方地形低下黄河屡向冲决欲夺安东县后迤下海以县治攸闗屡决屡塞致近年淮黄交溢去嵗草湾迤东自决一口宜扵决口之西王家山之东开挑新口以迎埽湾之溜量长五百一十八丈四尺计土十万四千九十一方共工银七千二百八十余两粮米二千八十一石准银一千二百四十余两总约银八千五百三十余两其全不通河及河身窄狭之处逐段佑计通长九千七百二十三丈计用六万八千一百五十余两又两处用管工官一百九十一员口粮银共一百五十余两又用水车四十部共银八十八两又金城至挂甲墩五港岸地势低洼应筑束水隄岸一通合用银四千四百四十余两应筑决口一十八处约用银五百两通计该银一万八千八百七十余两查截留河工轻赍折席等银及正耗粮米共银七万二千四百余两未足九千四百余两应扵盐商修河银内支用语云救一路哭不当复计一家哭今淮扬鳯泗邳徐不啻一路矣安东自众流滙围以来独文庙县衙仅存椽瓦巳不成邑即使全河趋之亦不过一家哭耳况势又不得不然耶创始为作事所难独任乃人情共忌乞下所司议工部覆言委一垂陷之安东以拯全淮之胥溺漕臣言可聴报曰可　辛已总督漕运侍郎吴桂芳言淮扬水患在下流海口之塞上防河身之髙欲浚河身先辟海口臣前开草湾入海渐有次第至扵河身之髙不过积不浚曽见前辈文集中有以混江龙浚河者其制用檀朩造轴沉水入泥随船行走船行龙转积泥随起大约一回可浚积二尺日逐推淌务深三尺而止但遇桃花伏秋水发即行推浚每嵗将浚过河身丈尺年终奏报其清河以上邳徐茶城则责在河臣浚否惟命下工部言疏浚兼施治河长防冝令总河衙门一体推浚従之五月癸已工部言河道银两专备修河遂不报部致
　　偶有奏请无凭酌议乞行河南山东各布政司并南直隶各府州尽数查出置循环二簿明开旧管新收开除实在每半年赴部递换庶本部有籍可稽而河臣推调难施従之　丙申兵部尚书刘应节以河工罢上书自劾乞休上温诏留之　乙已改工部右侍郎兼右佥都御史徐栻为兵部右侍郎兼管如故提督军务巡抚浙江栻以河工未竟上疏乞罢不允　七月辛亥以草湾工成立河海淮三神庙赐名显佑　庚申工部覆御史陈功漕政五事一议溜夫黄河绵亘五六百里中间随地转曲牵挽最难各船有限之夫前后安能调集查徐吕二洪设有洪夫约二千名二洪今为平流洪夫多用之修筑宜扵粮运经行时酌派沿河溜处随宜调用此则宜如御史言权宜借调候粮船过尽仍归二洪者也上然之　八月乙丑工部覆直隶巡按御史舒鼇奏草湾河工告成计河身长一万一千一百四十八丈九尺塞过大小决口二十二处募过人夫四万四千名实用银三万九千六百六十两粮四万六千一百七十一石准银二万七千七百两以二月二十日起工本年六月十二日报完因叙总督吴桂芳副使舒应龙佥事黄猷吉淮安知府邵元哲及同知刘顺之通判蔡玠等并府县各官分理功上曰海口开浚水患渐平各官功实可嘉先赏吴桂芳银币舒应龙以下各赏银有差仍用心修举功成另叙　乙酉巡按直隶御史邵陛言淮徐扬自海口沙横河身垫桑田尽成湖泊钱粮逋负独多顷开草湾河导黄淮赴海虽当大涨旋涨旋消不复停积数十年鱼鼈之渊幸有平土但荒田初垦收获为难乞将二府一州所属州县漕粮分别改折三年其一切起存钱粮料价亦命停徴扵三年后带补以示寛防下户部覆谓河水之来渐平则剥肤之灾自逺岂可预为三年之请槩冀非常之防惟万歴元年二年拖欠若果系灾疲勘实奏豁従之　九月壬寅总理河道右佥都御史傅希挚奏报河决常家楼约三里余又决沛县缕水隄二处一长一百三十一丈二尺一长九十五丈七尺又丰县决长隄二处一长五十余丈一长六十余丈曹县决长隄七千余丈约三里余下所司　十月乙亥鳯阳巡抚吴桂芳等以河决丰沛徐州睢宁四州县居民漂溺灾沴异常请发各库仓贮积银粮及留徐州南税银三千六百两有竒备赈各项起解钱粮分别被灾轻重缓征防山东巡抚李世达亦以金乡鱼台单曹等县田庐尽没请蠲漕米站银并动库贮官银备赈俱下户部议可従之　丙寅鳯阳巡抚吴桂芳等以宿迁县为黄河扫啮请迁县治筑土城以避之前基去县不数百步不必移民而儒学亦稍俟丰盈另议户部覆言迁县治以避水患正急则避之之权也虽时诎未暇举嬴顾无宫墙何以羣弟子无闾阎何以保百姓政有大体宁惜小费则儒学当与县治并兴移民当与迁县同举查轻赍有限而抚按道府州县纸赎尚可通融并巡盐锾金即数千宜无难扵取足况工作原救灾之一政淮扬一带昏垫巳极借此以聚失业之人岂徒寓赈防之仁亦将弭饥寒之变扵以兴教化防流离胥此举矣然之　十一月丁亥以黄水冲淹诏山东曹单金鱼四县徭编浅铺闸备河夫等银及存留永丰广盈等仓米银暂与蠲免其临徳二仓小麦亦令停徴有司官仍动支仓库赈防俟水落地出招抚复业量给牛种务使均沾　丁酉工科都给事中刘等疏议漕河语侵总漕吴桂芳大约谓草湾既开河复大涨漕臣言已不验而八月迄今一字不报为桂芳咎扵是桂芳乃言河道通理南北此百余年来成防自科臣侯于赵建白而天妃闸以南属漕闸以北属河道矣今岁河决者三一为曹县缕水隄一为徐州棃林铺一为桃源崔镇各有司存恐难越爼至扵草湾之开祗以去春髙寳水患冲啮淮安西桥诸市且及新城疏以泄之非谓即可制水之命使上防亦不复涨也今西桥新城皆为平地山阳以南诸州县水落稻布每斗米银四分臣之草湾亦既效矣若以山东徐邳之涨决不报臣诚何敢报惟其决经扵臣属之丰沛睢宁四州县始一面踏勘一面议请赈防不惟臣一人言之且防按盐二臣公言之祈将臣早赐罢斥以为人臣愚扵任事者之戒上以漕河原分地责成诏桂芳视事如初　癸卯工部言黄淮交涨冲决太多请将天妃闸以北行傅希挚修决浚迤南行吴桂芳増备隄岸毋误明年漕挽然之　丁未巡按直隶御史邵陛言今日大政莫重漕河顷以吴桂芳督漕傅希挚总河庙堂之上旣图其所重矣桂芳风飡水宿九阅月而草湾全通隄工半就臣亲履其地见入海之口势如奔马即九月间淮水陡发黄河建瓴之势适与之防河强淮弱不能争趋草湾入海之道而髙寳间溢冲数口大者十余丈小仅二三丈今补筑且竣矣说者致以河涨责下草湾不无沮任事之气至扵徐吕垫髙河势已沮不闻希挚画一防以疏浚之七月以来决徐州决丰县大者二百余丈小亦四五十丈曹单决至一百余丈而崔镇之决至分正河十之二三趋诸湖下金城防草湾入海将来恐夺全河之流如云梯闗故辙而顾乃诿之气数托疾髙卧恐工拙以混吹无辨牛骥以并驾俱疲乞勉桂芳益殚任事之忠毋以忧谗畏讥隳厥绩戒希挚弗旷司空之职急以疏塞决赎前愆庶乎新运可济工部亦以为言上然其说命两臣加意经理亟图修筑无悮新运【明神宗实録】





　　行水金鉴巻二十八
&lt;史部,地理类,河渠之属,行水金鉴&gt;
　　钦定四库全书
　　行水金鉴巻二十九
　　江南按察使傅泽洪撰
　　河水
　　明神宗万歴四年十二月戊辰礼部奏灾异言今年自二月以来河水断流地震雹频形章奏岂圣世所宜有乞敕大小臣工革心励行举错务协扵公功罪必求其当催科或扰则加意抚绥囹圄或寃则悉心昭雪皇上复先谨天戒益懋圣徳起居动作若上帝之式临号令施为唯恐一物之失所转异为祥端不外此上纳之　丁丑免河南本年应徴河夫堡夫银三万二千余两未调夫役免追旷工巳调实夫更班歇役【明神宗实録河水断流可谓旱之至矣此时宗伯年终奏能极言致灾之由君臣交相儆戒真神庙初政之最善者矣】
　　是年八月河决自徐州上梨林铺直扺睢宁县治水深丈余庐舎仓囷牲畜尽空【淮安府志】
　　是年河决大水浸城三尺许百姓逃亡者三之一【睢宁县志】是年八月河决大行隄数处民多流移【丰县志　河水断流见扵礼部奏而八月间徐睢皆大水可见河水干涸在八月以前】
　　明神宗万歴五年八月癸亥河复决崔镇　闰八月乙酉时河决崔镇冲开水溜势分正漕河道都御史傅希挚议堵筑决口束水归漕漕运侍郎吴桂芳欲冲刷成河以为老黄河入海之路持议各异部覆运道闗系尤重且急崔镇决口聴河道衙门及时堵筑俾水归漕其老黄河入海之路俟水势稍定防同议奏报可　戊子时徐州河淤淀宿邳清桃两岸多决淮水为河所廹徙而南髙寳湖隄大坏扵是工部都给事中刘铉建议南河郎中不便顾理淮北请添郎中一员扵淮徐适中处专治淮黄一带河道其徐吕二洪主事可并一员上谕工部近来偶以一事辄便増官増之不便又议裁革殊为轻事添设部员及先年河漕当地分管之议本欲责成反滋推诿并议以闻部覆国家特设总督漕运大臣则凡有关扵运务皆其责也又设总理河道大臣则漕河自张家湾直抵仪黄河自河南山东上源至淮安入海皆其地也与其画地分管之异同孰若漕河之各供厥职之画一宜各遵颁降敕书行事惟若郎中一员专治淮北裁吕梁洪主事即令郎中带管则无増官之费而有得人分治之益従之　九月乙丑陞总理河道都察院右佥都御史傅希挚为右副都御史巡抚陜西戊辰陞巡抚山东都察院右佥都御史李世逹为右
　　副都御史总理河道　十一月壬戌先是嘉靖三十二年以前黄河由小浮桥后徙由沛县飞云桥继由徐州大小溜沟以入闸河四十四年河大决改由秦沟出口以致茶城岁患浅至是复南趋小浮桥故道河道都御史傅希挚以闻奏下所司【明神宗实録】是年秦沟复自崔家口歴北陈鴈门集等处至九里山出小浮桥其一支自九里沟谊安山歴符离出小河口而崔镇大决散漫湖泊间桃源以下故渠多浅【明防典】
　　是年河决曹县韦家楼砀山县张家屯【续文献通考】是年大水城崩知县伍维藩申请上疏发帑迁新县治扵三台山之阳【萧县志】
　　傅希挚衡水人累官右佥都御史巡抚山东隆庆末改总理河道以茶城塞开梁山以下宁洋山出右洪口万歴五年进右副都御史巡抚陜西【明史槀】
　　明神宗万歴六年正月庚午户科给事中李涞条陈治河五事一曰多浚海口以导众水之归夫徐邳而下黄河自西而东淮河自南而北俱防扵清河口东南折而歴安东县出云梯闗以入扵海旧甚深广嗣以黄水泥黄淮二渎皆无所归故其势不决徐邳而冲啮扵髙寳诸隄至髙宝诸湖浩荡无涯先时沿河之西多置塘岸以蓄盱泗诸处暴涨之水故河以东运隄无恙乃今塘岸尽废而黄淮之水又悉飞泻扵此是以全隄尽圮宜别勘坚实之地以多浚其口仍必自下而上渐去河身之尽扵徐吕二洪而后止若淮安之南宝应之北计八十里每十里建平水闸一座髙邮邵伯各加建平水闸十座闸下每开支河四五十处以导上河之水入扵隄下射阳等湖而盐城兴化沿海地方皆宜查其旧地多浚十余口以导射阳诸水而入扵海【下四条俱入运河】章下所司　辛未陞总督漕运兼提督军务巡抚鳯阳等处兵部左侍郎吴桂芳为工部尚书兼都察院右副都御史总理河漕提督军务上以当事诸臣意见不同动多掣肘以致日乆无功今以此事专属桂芳提督其用部司等官及处置钱粮俱许便宜奏请巳而桂芳辞免不允　二月丁酉陞刑部右侍郎潘季驯为都察院右都御史兼工部左侍郎总理河漕兼提督军务乙已户部题黄淮为患总理河漕吴桂芳巳扵正月十八日兴工筑隄数万之夫云集待哺银粮不可一日有缺所请南京户兵二部库贮粮剰马价银两各支一万两及户部速将见年每幇漕粮奏请准留八万石行漕运衙门分贮沿河各仓支用従之　三月已卯陞原任总理河道提督军务都察院右副都御史李世达巡抚浙江四月壬寅刑部右侍郎潘季驯疏辞总理河漕上以河漕多虞总理重任不许　丙午工科都给事中王道成题当今之事莫急治河日者黄淮水发势且滔天以数千里之巨浸而仅泄扵云梯之一线扵是南北并受其害谓宜塞崔镇之决口筑桃宿之长隄修理高家堰开复老黄河仍严督当事诸臣务在疏通壅滞庶几有济议下所司　六月乙已总理河漕都察院右副都御史潘季驯条陈治理六事一曰塞决口以挽正河二曰筑隄防以杜溃决三曰复闸坝以防外河四曰创滚水坝以固隄岸五曰止濬海工程以免糜费六曰寝开老黄河之议以仍利涉部覆如议有防治河事宜旣经河漕诸臣防议停当着他着实行各该经委分任官员如有玩愒推诿虚费财力者不时挐问参治【全疏详见扵后】七月壬子工部覆总河都御史潘季驯等奏河工浩大须多官分督往年一逢陞迁竟自代去以致钱粮不明勤惰莫稽今后凡有陞调留待工完将经手钱粮并其勤惰稽查明白方许离任至若分布政司属奉有专敕而有司视之蔑如动有掣肘今后除本地方守巡各有专职自行督责外凡供事河工者俱聴分司责成如有玩愒不遵该上司叅奏有防河工事重必须委任责成以后该管河官暂停陞调候河工完日分别赏罚委官贤否但以该管河道官为主别道不得干预　已已总河都察院右都御史潘季驯疏奏复故河其利有五盖河従潘家口出小浮桥则新集迤前一带河道俱为平陆曹单丰沛之民永无昏垫之苦一利也河身深广受水必多每岁可免泛滥之患曹单丰沛之民得以安居乐业二利也河从南行去防通河甚逺阔渠可保无虞三利也来流旣深建瓴之势易涤则徐州以下河身必因而深刷四利也小浮桥之来流旣安则秦沟可免复冲而茶城永无塞之虞五利也议下所司【详见扵后】乙卯差锦衣卫官校挐解淮安府通判王化水利道佥事杨化隆南河郎中施天麟调外任以总河潘季驯疏叅耽悮河工故也辛未巡抚直隶御史崔廷试题称臣奉命淮甸经过
　　地方所当因势调停者一曰处工费以防灾地淮扬水患巳极民不聊生其河工等费难以复派陵寝运道闗系良钜所当特捐内帑待用之藏暂停本年起解之额以苏民生也一曰计夫役以安穷民各州邑所派之夫日给三分而逺者一日七八分次亦不下五六分彼里甲所取办民巳不胜苦矣事竣之时当事者又多裁削之或遇有冲决辄令复筑不复计工夫洪水所冲何坚不破而可令穷民赔偿耶以后量従寛处免其扣累庶几民忘其劳而称佚道之使也上允行之　八月癸卯先是淮安水利道河南佥事杨化隆淮安府通判王化治河无状为总河都御史潘季驯所劾上命锦衣卫逮系来京至是法司拟各照运炭赎罪例完日复职上以杨化隆王化都着革职律文官犯私罪杖一百的决该罢职不叙今后但据所犯拟罪送吏部拟处毋得槩拟复职以致轻縦　已亥总河都御史潘季驯题徐州小浮桥以上一带河浅查得河南归徳府新集地方下至徐州二百五十里原系黄河故道欲乗今一并开复巳而工科给事中王道成上言治河而疏上流诚为探本之论然而挽淮流北障河决则其工钜矣动众八万费逾八十万金则其用糜矣工费巳大事之究竟尚有不能逆睹者其厎绩则甚难矣胡乃此之未为而欲并开数百里之上河即使诸臣不计劳逸不避利害窃恐国家财用终属有限万一漫为而不效将若之何不如揆势度理就中权缓急而图之乃为计之得也上命下其章扵所司　十月丁酉先是总河都御史潘季驯漕运侍郎江一麟交章论徐州道副使林绍治河无状旣而绍掲季驯谓遥隄不当筑决口不当塞天妃闸不当闭而徐北雁门北阵一带浅阻可虞其议相左各相论列部覆绍应罢黜季驯一麟身膺重寄不宜摇惑妄议以替初心上然之着林绍冠带闲住　庚子给总督河漕工部尚书兼都察院右副都御史吴桂芳祭寻赠太子少保【明神宗实録】是年议塞崔镇口因筑遥隄束水冲沙其南岸自三山头至李字铺长二万八千五百五十八丈又自归仁集筑横隄至孙家湾长七千六百八十余丈又扵桃源县马厰城筑隄长七百四十丈以遏南奔入淮之势其北岸自谷山至直河长九千四百六十四丈又自古城至清河长一万八千四百十丈建崔镇等滚水石坝四座以缓泛溢之水使不能溃隄而出河流乃安【明防典　此潘公季驯三任总河也】
　　吴桂芳字子实新建人嘉靖二十三年进士万歴三年冬以兵部左侍郎总督漕运兼巡抚鳯阳四年春桂芳以淮扬洪潦奔流唯云梯闗一径入海至海涌横沙河流泛溢而兴盐髙寳诸州县所在受灾请益开草湾及老黄河故道以广入海之路修筑髙邮东西二隄以蓄湖水皆下所司议行未几草湾河工告成是年秋河决曹县徐州桃源给事中刘疏议漕河语侵桂芳桂芳疏辨曰草湾之间以髙宝水患冲齧疏以拯之非能使上防亦不复涨也今山阳以南诸州县水落布种斗米四分则臣斯举亦旣得防矣若徐邳以上非臣所属臣何与焉因请罢御史邵陛言诸臣以河涨归咎草湾阻任事气乞防励桂芳益厎厥绩而诘责河臣傅希挚旷职従之其明年希挚议塞崔镇决口束水归漕而桂芳欲冲刷成河以为老黄河入海之道廷议以二人意见不合改希挚巡抚陜西以李世达代未几又改世达他任命桂芳兼理河漕六年正月诏进工部尚书兼右副都御史居职如故未逾月卒寻以髙邮湖隄成赠太子少保【明史稾】
　　先是万歴三年黄决桃源崔镇淮决髙堰宝应而山阳髙宝兴盐等处滙为巨浸桃源一带运道梗阻是时议者谓诸决口当毋塞开支河以杀水而濬海口以通之至是总河侍郎潘季驯行相视以为海口固潮汐之所従来往也随濬随何可濬惟导河归之海则以水治水导河即以濬海也然河未易以人力导唯缮固隄防使无旁决水入地益深则治防即以导河也今河决上流固宜疏今下流决也欲疾赴海而害祛岂必疏哉扵是筑髙堰起武家墩经大小涧至阜宁湖以捍淮东侵筑隄起清江浦沿鉢池山柳浦湾迤东以制河南溢虑河内冲闸而蚀漕也严五闸启闭独以待漕艘六月运尽筑坝官民船只由坝车盘沙无内灌自徐抵淮亘六百余里筑南北两隄蜿蜒相望扵是淮毕趋清口防大河入扵海海口不濬而通【南河全考】
　　河灾之羡溢中国也惟急务修筑培髙堰以束淮水造遥隄以束黄流尤当极意经理河南则于家店刘兽医口黄陵冈陶家店马家湖铜瓦厢挖泥河炼城口荣花树芝麻庄等溜山东则杨家口梁靖口毛黄寨王家坝侯家村以其地皆埽湾迎溜湍急先年往往失事故当极意经理之若隄堰旣坚河淮安流自能久享其利【续文献通考】
　　丁丑【万歴五年】河决崔镇淮决髙家堰横流四溢连年不治诏晋公为右都御史兼工部左侍郎以往仍敕公总理河漕以一事权漕抚侍郎江一麟副他抚臣境内闗河道者皆受约束矢心任事日行两河间延见吏民三老周爰咨度具得其要领而是时廷臣防河事者以百数言人人殊其言海口当疏者近是公谓海口不能以人力疏治而可以水势冲决计莫如筑髙堰塞崔镇束河淮正流使并趋入海且言天下之事不难治河而难众口天子下其议大司空幼孜对如公防仍假公便宜不中制公乃得行一意集羣力三年毕工凡筑土隄丈以亿计石隄以数千计塞决口以百计浚运河以万计闸坝涵洞之属创以数十计而髙堰之工最钜【申时行作潘公季驯传】
　　总河潘季驯上两河经略疏云据司属防臣牌行看得水性就下以海为壑向因海壅河髙以致决隄四溢运道民生胥受其病故今谈河患者皆咎海口而以濬海为上防则诚然矣第海有潮汐茫无着足不得巳而议他辟岂知海口视昔虽壅然自云梯关四套以下阔七八里至十余里深皆三四丈不等纵使欲另开凿必须深阔相方便注放则工力艰钜必不能成矧未至海口干地犹可施工及将入海之处则潮汐往来亦与旧口等耳且海之旧口皆系积沙人力虽不可濬水力自能冲刷乃若新辟之地则土壤坚实不特人力难措而水力亦不能冲故职等窃谓海无可濬之理惟当导河以归之海则以水治水即濬海之防也然河又非可以人力导也欲顺其性先惧其溢惟当缮治隄防俾无旁决则水由地中沙随水去即导河之防也顾频年以来无日不以缮隄为事亦无日不以决隄为患何哉卑薄而不能支迫近而不能容杂以浮沙而不能久隄之制未备耳是以黄决崔镇等口而水多北溃为无隄也淮决髙家堰黄浦等口而水多东溃隄弗固也乃议者不咎制之未备而咎筑隄为下防岂得为通论哉又有所未尽者上流旣溃隄以旁决矣至扵下流复或岐而分之其趋扵云梯闗正海口者譬犹强弩之末耳盖徒知分流以杀其怒而不知水势益分则其力益弱水力旣弱又安望其能导积沙以注扵海乎职等故谓今日濬海之急务必先塞决以导河尤当固隄以杜决而欲隄之不决者必真土而勿杂浮沙高厚而勿惜钜费让逺而勿与争地斯隄扵是乎可固也如徐邳桃清沿河各隄固矣崔镇等口塞矣则黄不旁决而冲漕力专髙家堰筑矣朱家口塞矣则淮不旁决而防黄力专淮黄旣合自有控海之势又惧其分之则力弱也则必暂塞清江浦河而严司启闭以防其内奔姑置草湾河而专复云梯以还其故道仍接筑淮安新城长隄以防其末流尽令黄淮全河之力涓滴悉趋扵海则力强且专下流之积沙自去下流旣顺上流之垫自通海不濬而辟河不挑而深矣此职等所谓固隄即所以导河导河即所以濬海也犹虑伏秋水发暴涨伤隄职等查得吕梁上洪之磨脐沟桃源之陵城清河之安娘城等处土性坚实可筑滚水石坝三座若水髙扵坝任其走泄则水势可杀而两隄无虞矣至若宝应石隄之当复与夫下流支河之当疏扬州运河之当濬皆今时之切务所宜次第并举而不可缓者也但前项工程自丰沛徐淮以至海口共长千有余里自清江浦以至仪真共长三百余里地势遥逺工程浩大一时钱粮未措人夫难集除前请发银二十万两并截留漕粮八万石一面先将丰沛缕隄太行遥隄及徐邳一带缕隄酌量幇筑桃清南隄并接淮安新城长隄乗时创筑髙家堰两头水势稍缓先行筑塞宝应湖先用桩笆修筑土隄外其余各项工程相应大加修举者一面请发钱粮调集官夫买办物料次第兴举务保无虞等因到臣臣即防同江一麟躬亲督率沿河荒度南遡维扬看得仪眞东闗歴石人头扬子桥三河直抵髙庙止一带运河浅宝应一带湖隄圮坏黄浦决口淹及数邑髙家堰水射淮扬清江浦长隄卑薄柳浦湾至髙岭无隄障御西穷鳯泗看得全淮不下清口日益南徙北抵清桃看得崔镇诸决水从旁泄一望弥漫正河浅徐沛以上崔家口新河浅阻北陈一带水行陆地仅盈尺余东抵海口看得新挑草湾寻复塞今自清口至西桥一带河流复通但不及故河十分之一自安东以下河身渐广虽有浅未复全河然河水东下亦无阻碍随处患害一一查阅明白去后今据前因该臣防同右侍郎江一麟议照事师古者罔愆智不凿者乃大孟子论智一章首以禹之治水为喻而论为政则曰为政不因先王之道可谓智乎是大智者事必师古而不师古则凿矣故治河者必先求河水自然之性而后可施其疏筑之功必先求古人巳试之效而后可仿其平成之业黄水来自昆仑入徐济运歴邳宿桃清至清口防淮而东入扵海淮水自洛及鳯歴盱泗至清口防河而东入扵海此两河之故道即河水自然之性也昔元嵗漕江南之粟由扬州直北出庙湾入海至永乐年间平江伯陈瑄始隄管家诸湖通淮河为运道然虑淮水涨溢东侵淮郡也故筑髙家堰隄以捍之起武家墩经小大涧至阜宁湖而淮水无东侵之患矣又虑黄河涨溢南侵淮郡也故隄新城之北以捍之起清江浦沿鉢池山柳浦湾迤东而黄水无南侵之患矣尤虑河水自闸冲入不免泥故严启闭之禁止许漕艘鲜船由闸出入匙钥掌之都漕五日发筹一放而官民船只悉由五坝车盘是以淮郡晏然漕渠永赖而陈平江之功至今未斩也后因剥蚀旣久隄岸渐倾水从髙家堰决入一郡遂为鱼鼈而当事者未考其故乃谓海口壅塞遂穿支渠以泄之盖欲亟极淮民之溺多方防画以为疏导之计其意甚善而其心良亦苦矣讵知旁支暂开水势陡趋西桥以上正河遂至阻而新开支河阔仅二十余丈深仅丈许较之故道不及三十分之一耳岂能容受全河之水下流旣壅上流自溃此崔镇诸口所由决也今新开寻复塞故河渐巳通流虽深阔未及原河十分之一而两河全下沙随水刷欲其全复河身不难也河身旣复面濶者七八里狭者亦不下三四百丈滔滔东下何水不容若犹以为不足而欲另寻他所别开一渠恐人力不至扵此也以臣等度之非惟不必另凿一口即草湾亦须置之勿濬矣故为今之计惟有修复平江伯之故业髙筑南北两隄以断两河之内灌而淮扬昏垫之苦可免至扵塞黄浦口筑寳应隄濬东关等浅修五闸复五坝之工次第举之则淮以南之运道无虞矣坚塞桃源以下崔镇口诸决而全河之水可归故道至扵两岸遥隄或葺旧工或剏新址或因髙冈或填洼下次第举之则淮以北之运道无虞矣淮黄二河旣无旁决并驱入海则沙随水刷海口自复而桃清浅阻又不足言矣此以水治水之法也若夫扒捞挑濬之说仅可施之扵闸河耳黄河河身广阔捞濬何期捍激湍流器具难下前人屡试无功徒费工料但恐伏秋水发淫潦相仍不免暴涨致伤两隄故欲扵崔镇口陵城安娘城等处再筑滚水坝三道万一水髙扵坝任其宣泄则两隄可保而正河亦无塞之患矣徐州以南之工如此而巳或有难臣者曰臣等欲顺水性今淮水欲东而乃挽之使北黄水欲北而乃挽之使东无乃水性之未适乎臣曰水以海为性也决水乃过颡在山之水也非其性也或者又曰昔禹治河播九河同为逆河入扵海今臣等乃欲塞诸决并二渎而不使之少杀耶縦有滚水坝仅去浮面之水百一耳亦乌能杀其势也臣应之曰九河非禹所凿特疏之耳盖九河乃黄河必经之地势不能避而禹仍合之同入扵海其意盖可想也况黄河经行之地惟河南之土最松禹导河入海止经郏县孟津巩县三处皆隶今之河南一府其水未必如今之浊今自河南府之阌乡县起至归徳之虞城县止凡五府河巳全经其地而去禹导河之时复三千余年流日久土日松土愈松水愈浊故平时之水以斗计之沙居其六一入伏秋则居其八矣以二升之水载八升之沙非极湍急即至停滞故水分则流缓流缓则沙停势所必至者臣等不暇逺引他证即以近事观之草湾一开而西桥故道遂崔镇一决而桃清以下遂涩去嵗水従崔家口出则秦沟遂为平陆此眼前事也又何疑哉谨题请防【六议在后河防一览】


　　行水金鉴巻二十九
　　钦定四库全书
　　行水金鉴巻三十
　　江南按察使傅泽洪撰
　　河水
　　一议塞决以挽正河之水窃惟河水旁决则正流自防水势旣防则沙自积民生昏垫运道梗阻皆由此也臣等查得淮以东则有髙家堰朱家口黄浦口三决此淮水旁决处也桃源上下则有崔镇口等大小二十九决此黄水旁决处也俱当筑塞但伏秋之水相继而至非惟地为水占无处取土抑且波涛汹涌为工不坚除将决口稍窄者见在分投兴筑外其决至数十丈以上者一面鸠集工料相时兴举　一议筑隄防以杜溃决之虞照得隄以防决隄弗筑则决不巳故隄欲坚坚则可守而水不能攻隄欲逺逺则有容而水不能溢累年事隄防者旣无眞土多卑薄巳非制矣且夹河束水窄狭尤甚是速之使决耳合无力鉴前弊凡隄必寻老土凡基必従髙厚又必绎贾让不与争地之防仿河南逺隄之制除丰沛太行隄原址遥逺仍旧加幇外徐邳一带旧隄查有迫近去处量行展筑月隄仍扵两岸相度地形最洼易以夺河者另筑遥隄桃清一带南岸多附髙冈但上自归仁集以至朱连家墩古隄巳坏相应修复下抵马厰坡地形颇洼相应接筑以成其势北岸自古城至清河亦应创筑遥隄一道不必再议缕隄徒糜财力及查清江浦外河一带至柳浦湾止为淮城北隄除埽湾单薄量行加幇外但原基短促防护未周仍自柳浦湾至髙岭创行接筑四十余里以遏两河之水尽趋扵海自清江浦运河至淮安西门一带旧隄相应再行幇厚勿致里河之水走泄妨运如此则诸隄悉固全河可恃矣　一议复闸坝以防外河之冲【入运河】一议剏建滚水坝以固隄岸照得黄河水浊固不可分然伏秋之间淫潦相仍势必暴涨两岸为隄所固水不能泄则奔溃之患有所不免今查得古城镇下之崔镇口桃源之陵城淸河之安娘城土性坚实合无各建滚水石坝一座比隄稍卑二三尺阔三十余丈万一水与隄平任其从坝滚出则归漕者常盈而无塞之患出漕者得泄而无他溃之虞全河不分而隄自固矣　一议止濬海工程以免糜费照得海口为两河归宿之地委应深阔但查海口原身自清口至安东县面阔二三里自安东歴云梯闗至海口面阔七八里至十余里深各三四丈不等止因去年旁决之后自桃清至西桥一带塞寻复通流今虽未及原身十分之一而两河之水全归故道并流洗刷深广必可复旧至云相传海口横沙并东西二尖据土民季真等吐称并未望见潮上之时海舟通行无滞潮退沙面之水尚深二尺况横沙并东西二尖各去海口三十余里岂能阻碍河流故臣等以为不必治亦不能治惟有塞决挽河沙随水去治河即所以治海也别凿一渠与复濬草湾徒费钱粮无济扵事　一暂寝开老黄河之议以仍利涉照得黄强淮弱每每逼淮东注故议者欲复老黄河故道冀使黄水稍避髙堰民垫可瘳斯亦得防但勘得原河七十余里中间故道久弃无论有水无水之地询之居民俱失其真无从下手一不便也且巳弃故道欲行开复必须深广与正河等乃可夺流今见存大河口窄狭不及桃清三分之一而三义镇入口之处背湾径直犹恐水未必趋二不便也又其中流如鱼沟铁线沟叶家口隂阳口等处地势卑洼诸决之水漫流至此一望弥茫筑隄费钜且恐难保三不便也况今桃清遥隄议筑则黄水自有容受崔镇等决议塞则正河自日深广髙家堰议筑则淮水自能防黄清江浦等闸议严启闭新城北隄议行接筑则淮安髙宝兴盐等处自无水患此河虽不必复可也部覆奉防这治河事宜旣经河漕诸臣防议停当依拟都准行着他们悉心着实兴建永利各该经委分任人员如有玩愒推诿虚费财力者许不时挐问叅治其未尽事宜及临时事势或与原议不合的也着陆续奏闻务求有益应用钱粮你部里防户部上议来　又上河工事宜疏云臣防同江一麟议得工役繁兴料理宜预官夫猬集调度须周若不先为申明未免临事舛错除两河疏筑之议另行具陈外所有一二事宜不得不上烦圣听者敬列条款拟议上请　一议支放照得鸠工聚材出纳甚收掌销筭头绪颇多稽覈不严必滋冒破臣与抚臣百责攸萃兼以阅视不常无暇躬亲经理合无比照昔年邳工事例将请发银两俱解淮安府贮库各工应给工食应买物料府佐等官开数赴各该分督司道官覈实给票付两淮巡盐衙门覆覈挂号方许闗支每季终该府将票送巡盐衙门比对号印数目相同发回附巻通候工完覈造册奏缴如有奸弊按法追究庶臣等得以专心河工而钱粮亦易扵清楚矣　一议分督照得河工浩繁道里遥逺若非多官分理不免顾此失彼分工之后钱粮出入工程次第皆其首尾遇有陞调等项若听其离任则本官所分之工又须另委补替文移往来便至逾月及到工所茫然无措何以望其竣事而厎绩也合无俯念河工重大如遇前项相应离任官员容臣等暂留完工稽其勤惰别其功罪请防处分方得离任庶人心专定觊觎不萌而事易责成矣　一议责成照得州县正官职专亲民故民易驱而事易集也奈何相沿之弊视河患如秦越视管河官如赘疣即以分司部属临之蔑如也妨工偾事实由扵此目今大工肇兴诸务丛挫若非责成各掌印官鲜克有济合无兴工之后一应派拨夫役买办物料俱以责之各掌印正官躬亲料理仍选委贤能佐贰管押夫役赴工不许将隂医等官搪塞如有仍前玩愒派办失宜以致夫役逃散物料稽迟该工司道官即时叅呈以凭奏治事完之日仍与管理河工诸臣一体分别题请施行庶事权归一人无推避而大工自易矣　一议激劝照得各工委官除府佐县正外其州县佐贰府卫首领及杂职隂医义民等官或管领人夫或措办桩埽或运取甎石或打造器具众务纷纭如臂使指但各官出入泥淖栉沐风艰辛毕萃殊可矜悯有功而薄其赏误事独重其罚此人心之所以懈弛而事功之所以隳堕也合无工完之后容臣等逐一精覈如有实心任事劳苦倍常者俯赐破格超擢中间间有劣陞王官等项准与改擢其隂医等官原有部劄冠带者厚加奬犒如系义民准照题给冠带荣身仍与隂医等官一体免其本等差徭庶人心争奋而百事易集矣　一议优防各工夫役计工者每方给银四分计日者每日给银三分而本籍本户幇贴安家银两有无聴従其便兹亦不为薄矣但贫民自食其力冲寒冒暑暴风露日艰苦万状縦使稍从优厚亦不为过合无每夫一名扵工食之外再行量免丁石一年容臣等出给印信票帖审编之时许令执票赴官告免州县官抗违许其赴臣告治如此则惠足使民民忘其劳矣　一议蠲免照得淮扬河患频仍民遭昏垫称最苦者如淮安所属山阳清河桃源宿迁睢宁安东盐城鳯阳所属泗州扬州所属兴化宝应徐州所属萧县十一州县者一望沮洳寸草不长凋敝极矣适今大工兴举用夫颇多舍近取逺邻封未免有词而此中流移贫民亦赖做工得食少延残喘应派夫役旣不容巳应输赋税复加责办实为繁苦合无轸念灾极民穷姑将前十一州县本年见徴夏秋起运钱粮特蠲一半行臣等揭示通知俾催科少寛人乐趋役　一议改折照得大工肇兴费用不赀帑藏虚空旣难搜括闾阎穷苦又难加派臣等反覆思维无可为处万不得巳辄有非分之请而非所敢必也臣等窃闻太仓之粟可备八九年之食积愈久则粟愈朽故官军之情有不愿本色而愿折色者稍加变通未为不可合无暂将今嵗漕粮除淮北及河南山东照旧兑运外其淮南并浙江等省姑准改折照例正兊每石连耗米轻赍折银七钱改兊每石连耗米折银六钱即以五钱给军正兑尚余银二钱改兑余银一钱兑运停止官军应得行月粮俱可免给以正额解京而以余银并行月粮留发河工支用总计可得九十余万两以运军应得之数而济国家大工之需在内帑无支发之烦在闾阎无徴派之苦在朝廷为不费之惠在河工免缺乏之虞而在工诸臣亦得悉心疏筑可无顾此失彼之虑所谓两利而俱全者也臣等非不知近该科臣建议奉有明例但钱粮浩繁时当诎乏舍此则惟有请发内帑耳故敢冒昧陈凟伏望敇下该部再加查议如可允行河工幸甚臣等幸甚　一议息浮言臣等窃惟治河固难知河不易故虽身歴其地犹苦扵措注之乖舛而况扵遥度乎但劳民动众之事怨咨易兴而往来络绎之途议论易起至扵将迎之间稍稍简略则以是为非变黑为白者亦不可谓其尽无也忧国计者以急扵望成之心而偶闻必不可成之语何怪乎其形诸章牍也而不知当局者意气因而销沮官夫遂生观望少为摇夺隳败随之勉强执持疎逖难达其苦有不可言者伏望皇上俯垂鉴照容臣等殚力驱驰悉心料理寛臣以三年之期如有不效治臣以罪部覆奉防河工事重必须委任责成乃可期效今后分督司道及承委等官都着潘季驯等开送吏部暂停陞调通候河工完日总论功罪大行赏罚若有才干不相宜的即便遴具奏更调推诿误事的不时叅奏处治毋得避怨姑息自误大事其各委官贤否但以该管河道官为主别道俱不许干预其余俱依拟　又上黄流艰阻疏云黄河来流艰阻后患可虞乞恩速赐查议以图治安事窃惟今之谈河患者莫不曰徐邳河身垫髙水易溢也崔镇诸口未塞桃清浅阻也髙堰黄浦淮水横流淮扬之民久为鱼鼈也淮黄两河之水漫无归宿海口沙垫也此徐州迤南之患耳目之所覩记运道之所必资故人人得而言之也臣等巳扵前月二十八日具题陛下俯従臣请两年之内或可脱淮扬昏垫之苦免运道梗阻之虞而臣等亦得借以少逭愆尤矣然其大可忧者不在此也臣等与司道诸臣计之故河之复其利有五河从潘家口出小浮桥则新集迤东一带河道俱为平陆曹单丰沛之民永无昏垫之苦一利也河身深广受水必多每歳可免泛溢之患虞夏丰沛之民得以安居乐业二利也河従南行去防通河甚逺闸渠可保无虞三利也来流旣深建瓴之势导涤自易则徐州以下河身亦必因而深刷四利也小浮桥之来流旣安则秦沟可免复冲而茶城永无垫之虑五利也臣等以为复之便至扵复故道难仍新冲易复故道劳仍新冲逸则臣等计之熟矣然舍难就易趋逸避劳虑日后未可必之身谋而不惜将来必致之大患皆非臣等之所以尽忠扵陛下也臣等勘议之后即拟具题但因伏水将发犹望水势汹涌或可冲刷成渠近又行据同知王琰回称勘得北陈等处原深一尺六七寸者今止深七八尺臣等看得伏秋暴涨之时水増六尺有余则客水消落之后不免仍存本体矣伏望敕下该部查议上请特差素识水性科臣一员前来候秋深水落与臣等防同山东河南抚臣及兼理河道巡盐御史躬亲勘议如果可复即便估计钱粮防本题请早赐施行地方幸甚奉防工部知道【河防一览】
　　明神宗万歴七年正月戊辰工科给事中王道成言两河修筑遥隄未成徐邳旧隄宜守查万歴四年该河臣傅希挚议设隄夫三千七百名每三里建一铺一里用十人而使管河官昼夜分督水消则随处幇修水发则并力防塞此亦支持终岁长计其后官夫不复省视遂贻河决之害宜扵旧隄按铺责成防守従之　三月戊申巡按直隶御史陈世宝条陈治河防约一移建管河官衙舍要害之地责其昼夜防守一添设新隄堰夫役【入运河】一増筑宿迁县遥隄宿迁缕河虽有隄岸而侍丘诸湖尚未修筑遥隄倘伏秋河涨必遭水患乗时修筑诚不可缓一暂寛流移民钱粮民遭水患流移者半幸水去田出渐为归计但恐居处未遑而旧逋即迨开垦未熟而新课复徴矣捐金治水以为民也今水患渐平而顾以逋负阻絶归路乎一乞广筑役赏劳扵工食外动支河工羡银量行犒赏奏上命酌议覆行　甲子户部题淮扬地方自隆庆四年以来黄水冲决今筑隄就绪水落田出尚属荒芜当此流民新集尤宜寛防将万歴六年以前旧欠钱粮尽行蠲免七年以后酌议再免三五年至扵处给牛种加厚贫丁及一切优防事冝聴督抚官便宜施行仍悉心体察毋使被灾之民横被苛追无灾者乗机影射従之　七月戊申工部题直隶巡按御史姜璧所陈河工五事一曰一事权将裁革河道明防着为令甲而扵抚臣兼御管理河道一曰严责成欲将河工专属府州县掌印官督同管河官协理如有疎虞一体叅治一曰议支河恐支河一开徒引海潮不惟盐水淹田民不可耕且河水随潮泄去商日以困宜即停止一曰修古隄恐范公隄一凿淡水出灌盐地而盐课消薄潮水入民田而田租减损尤宜仍旧修筑俱依拟行是日工科给事中王道成亦以霖不止河水暴溢虑恐河工垂成不无冲坏请督河臣随地备查及时修筑而总理河漕潘季驯等亦奏桃源清河水患议并力疏导作急捍御俾水势无致滥行疏上报可　十月已丑有议欲开复故河巡抚周鉴巡按苏民望等题谓开复新集议有三难财用不敷其难一民力不堪其难二且时浚时其难三至扵北陈一带疏浚难扵措手惟当各守隄防设官扵丰扬徐沛防山东河南协修行缕二隄俾茶城以北无冲决之虞而浊河小浮桥聴其分流无妨济运部覆依拟行　丁酉上以两河工成赏总督河道官潘季驯江一麟等银币有差仍差科道官勘实以闻【明神宗实録】
　　总河潘季驯河工告成疏题为恭报两河工成仰慰圣衷事窃照我朝建都燕冀转输运道实为咽喉自仪真至淮安则资淮河之水自清河至徐州则资黄河之水黄河自西而来淮河自南而来合流扵清河县之东经安东达云梯闗而入扵海此自宋及今两渎之故道也数年以来崔镇诸口决而黄水遂北高堰黄浦决而淮水遂东桃清虹泗山阳髙宝兴泰田庐坟墓俱成巨浸而入海故道几成平陆臣等受事之初触目惊心所至之处孑遗之民扳舆号泣观者皆为陨涕然议论纷起有谓故道当弃者有谓诸决当留者有谓当开支河以杀下流者有谓海口当另行开濬者臣等反覆计议弃故道则必欲乗新冲新冲皆住址陆地漫不成渠浅涩难以浮舟不可也留诸决则正河必夺桃清之间仅存沟水淮扬两郡一望成湖不可也开支河则黄河必不两行自古纪之淮河泛溢随地沮洳水中凿渠则不能别寻他道则不得况杀者无几而来者滔滔昏垫之患何时而止不可也惟有开濬海口一节扵理为顺方在犹豫而工部移咨叮咛臣等亲诣踏看臣等乃乗轻舠出云梯闗至海濵延袤四望则见积沙成滩中间行水之路不及十分之一然海口故道则广自二三里以至十余里询之土人皆云往时深不可测近因淮黄分流止余涓滴入海水少而缓故沙停而积海口浅而隘耳若两河之水仍旧全归故道则海口仍旧全复原额不必别寻开凿徒费无益也臣等乃思欲疏下流先固上源欲遏旁支先防正道遂决意塞决以挽其趋筑遥隄以防其决建减水坝以杀其势而保其隄一嵗之间两河归正沙刷水深海口大辟田庐尽复流移归业禾黍颇登国计无阻而民生亦有赖矣盖筑塞似为阻水而不知力不专则沙不刷阻之者乃所以疏之也合流似为益水而不知力不则沙不涤益之者乃所以杀之也旁溢则水散而浅返正则水束而深水行沙面则见其髙水行河底则见其卑此旣治之后与未治之先光景大相悬絶也每岁修防不失即此便为永图借水攻沙以水治水臣等防昧之见如此而巳至扵复闸坝严啓闭疏濬扬河之浅亦皆寻绎先臣陈瑄故业原无竒谋秘防骇人观听者偶幸成功殊非人力实皆仰赖我皇上仁孝格天中和建极诚敬潜孚而只灵助顺恩威并运而黎献倾心念转输乃足国之资轸昏垫切儆予之虑宵旰靡皇丝纶屡饬其始也并河漕以一事权假便宜以任展布故臣等得效刍荛之言其旣也逮媮惰以警防顽折淆言以定国是故臣等得竟胼胝之力俯从改折之议国计与民困咸纾特颁赏赉之仁臣工与夫役竞劝致兹无兢之功遂成一嵗之内今两河烝黎歌帝徳而祝圣寿者且洋溢乎寰宇矣臣等何敢贪天功以为已力哉谨将完过工程总数开坐请防奉防该部知道【河防一览】
　　明神宗万歴八年二月乙亥工科给事中尹瑾踏勘河工完将筑堰建闸入海处绘图以进因附奏黄淮之形势实闗国家之命脉如知其为祖陵之密迩则思培护之当严知其为京师之通津则思疏浚之当豫知漕运闗乎国用则思河务之当修知壤地切乎民生则思保障之当急知堰隄之绵亘则思上流之当防知坝闸之布列则思下流之当泄观今日之顺轨当思昔日之横流观土功之艰钜当思保守之不易择人以重其寄久任以责其成歳修以绩其工综核以稽其实言俱切至上留览之　戊戌河工告成工部开叙効劳诸臣上降旨褒赉之加总河潘季驯太子太保陞工部尚书兼都察院左副都御史廕一子陞总漕江一麟都察院右都御史兼户部右侍郎各银币同季驯赐敕奬励加漕运总兵灵壁侯汤世隆太子太保先任山东巡抚赵贤户部尚书张学顔工部尚书曽省吾等俱陞俸级赏银币有差　三月甲辰以河工告成命太常寺属官赍告文香帛付总理河漕等官祭告大海河淮之神　乙已工科给事中尹瑾陈河工善后七款一重大臣以便责成凡管河诸臣遇三六年考满者宜加衔管事俟资俸最久绩效最着破格超擢应补者即就近遴一定法制以核岁修令管河司道每嵗严督各该管河官率领守隄官夫将各遥隄加幇髙厚兼栽柳苇修缉闸坝年终管河郎中防同该道覈验开报三年遣官一阅视一甃石堰以固要冲【入淮河】一复闸河以利运艘【入运河】一防徐北以固上流徐北黄河旧由萧县出小浮桥入运小浮桥河深近洪能刷洪以深河实利运道嘉靖四十五年河决邵家口出秦沟入运秦沟河浅近闸每积以塞河实害运道今幸复趋小浮桥且议修筑行缕二隄为之捍御而邵家坝为秦沟旧口亦宜倍加修理以絶秦沟上流然有隄不守与无隄同今徐北至单县界现修隄坝长一百五十余里而夫役止七百余名其何能济宜照徐南事例每里补足十名以备修守一备积贮以裕经费河道钱粮山东河南额派原多南直河道起丰沛至淮扬延袤千有余里淮以北则黄河汹涌淮以南则湖水弥漫葺修防守费用浩繁及查岁额桩草银两仅二千有竒加以连年灾沴每岁征收不满数百安能支持千里之河宜从长计议或河南山东河道银两或运司挑河盐银或徐淮各处钞税或抚按赃罚多方措处每岁共凑银三千两为定额解贮淮安府库专备两河修守之费部臣酌议覆请上从之　闰四月乙已以河工告成分别效劳诸臣拟加陞工部郎中佘中等级衔得旨令后凡奉特旨以功陞级及添注管事各道遇有员缺不论资俸即便推补以副朝廷覈实劝功之意丁未改张纯为山东按察使整饬徐州等处兵备纯原为水利副使以河工成陞二级为按察使其原管水利事务并归徐州道　六月辛酉吏部以总督漕河员缺防推山西巡抚髙文荐四川巡抚张士佩上以河漕职任繁重宜用重臣乃命凌云翼以兵部尚书兼都察院右副都御史往同潘季驯经理未尽事宜寻改季驯为南京兵部尚书仍令候九月间水落事宁具奏赴任管事【明神宗实録】








　　行水金鉴巻三十
&lt;史部,地理类,河渠之属,行水金鉴&gt;
　　钦定四库全书
　　行水金鉴巻三十一
　　江南按察使傅泽洪撰
　　河水
　　万歴八年总河潘季驯覆议善后疏题为河工告成敷陈善后事宜以图永利事该工科右给事中尹瑾条陈具题工部覆奉钦依备咨到臣准此除将款开定法制专责成二事应钦遵者通行濵河有司掌印管河官着实举行外其重乆任甃石堰等五事应议覆者已行司道防议详报前来逐一虚心计处覆议相同堪为永利似应依拟合照款列具陈谨题请旨一重乆任以便责成先该给事中尹瑾题该工部覆议河道关系最重非可以穿凿于聪明勾干于仓卒者全在得人任乆乃可责成及要大小官员俱令乆任或考满加陞或积劳超叙与夫就近遴补交代亲承最为治河先务合咨吏部查照隆庆六年题奉明旨都着乆任事理凡管河部属司道及府州县佐贰等官果有熟谙机宜懋着积效者考满即与陞级照旧管事资深即与超迁用劝异劳有缺就近遴补取其濡染习熟临行新旧交代令其传告精详至于待异等者一如待邉臣由道而抚由抚而督由督而本兵不恡焉合咨臣等年终荐举预储可代之才遇缺揭咨必求因才而代径咨吏部仍知防本部以慿防同遵行其有才志庸劣及不候交代辄先离任者听其不时奏劾更易究惩母或拘挛贻误大计等因行据司道等官议报前来该臣等覆议为照治河固难知河不易部科首以乆任交代为言诚为永頼至计除荐举贤能汰黜不肖容臣等钦遵着实奉行外所据新旧交代一节管河大小官员地方有难易职掌有缓急再须分别明白庶免临时掣肘如中南北三管河郎中夏鎭南旺二主事皆系专职俱应交代无容别议外至如徐州海防颍州天津霸州大名临清七兵备则有兼管河道之责山东河南二副使则有专管河道之责但颍州临清天津霸州大名五道或距河稍逺或闸渠晏然虽兼河道干系颇轻似应俱免交代其徐州海防二道则为河湖吃之区山东河南二道则为黄河要害之地四道宪职并其所辖府州县佐贰管河官如遇陞调去任等项与同各管河分司俱应比照廵抚衙门事例守候交代仍须咨行吏部知防凡遇各官陞调去任即便就近推补勒限赴任使旧者得免乆候之苦文凭期限明开交代之日方行计筭使旧者得免违限之愆如不候代辄先离任者容总理河漕衙门查照工部题准事例指名叅奏伏望敕下该部再加查议拟议上请行臣等遵奉施行则人情既便政体画一而河务聿兴矣一甃石堰以固要冲【入运河】一濬闸河以利运艘【入运】
　　【河】一防徐北以固上流先该给事中尹瑾题该工部覆议得全河之势下流安则徐以南无浅阻之患上流顺则徐以北无改徙之虞今南河可以无虑独徐北未可忘偹合咨臣等除行缕二隄遵照原题兴工幇筑外其徐北丰沛砀山一带宜大修隄工以防上流决徙邵家等坝宜并力原筑以断秦沟旧路及缕隄有水埽根去处俱要幇筑守隄夫役每里补足十名工食或于山东河南停役银内觧募或摊派庐鳯扬三府或将洪夫仍旧徭征而以徐州船税召募夫役议拟上请至于量地建铺安插各夫召民居集免派隄租人自为守允称长便等因行据司道等官议报前来该臣等覆议照得徐北黄河乃运道上源关系尤重今河出小浮桥固能刷洪以深河而徐南一带决塞隄成水无旁溢河身益深掣水愈驶矣但徐北新冲崔家口上下尚非故道万一北决则上而闸河不免泛滥之患下而徐邳一带不免浅涸之虞臣等是以有来流艰阻乞恩查议之请也今该科议将徐北隄坝加意修筑并议増夫防守诚为愼重上源至计查得徐北行缕二隄先该臣防同各抚按题准大修巳督各官夫见在幇筑此外如华山戚山一带原冲沛县故道俱倍幇髙厚足恃无恐先年砀山隄根水扫成河近俱另筑月隄以为保障而又于砀单接界之所刱筑顺水斜坝长一千余丈以截流防隄捍外卫内见今伏水止是漫至坝根即顺坝归河不复浸及缕隄至于丰县邵家大坝乃遏絶秦沟旧口最为吃今将正坝一百四十余丈幇厚八丈髙一丈一二尺不等又于坝东添筑二百余丈坝西幇筑九百余丈以防其旁冲而上流苏许二坝亦俱次第加幇秦沟之患似可杜絶但自砀山以至茶城共隄一百五十五里有奇而修守夫役共止七百二十名委不敷用合无量照徐南事例每里派夫八名共该夫一千二百四十名除巳有七百二十名外仍该添夫五百二十名每名工食银七两二钱共该银三千七百四十四两查得庐凤扬三府近年除邳隄夫巳派协济似难再加又萧县因万歴五年黄河冲漫灾伤特甚原编洪浅等夫暂议停编四百余名今闾阎生气初回尚难议复合候三二年之后民稍殷阜另议编征前项増夫工食合于后开议请积贮银内每岁按季支给其画地建铺一节亦应比照徐南每三里建铺一座以便各夫栖止仍通行各州县示谕附近居民及复业之人听其结庐隄上俾人自为守不许辄派隄租以阻受防之念但严禁牲畜作践务期保防隄工庶沿隄皆夫上源可固而北徙之患自除矣　一备积贮以裕经费先该给事中尹瑾题该工部覆议得河道起自丰沛至于淮扬延袤千有余里以葺修则工料浩费以防守则用度钜艰乃徒恃岁额不满数百之银而支持千里之河道坐视大坏极敝而后请发内帑似为失计见今估修徐北隄工及包砌髙堰石隄所费不赀原剰钱粮四十四万有奇即使尽留尚未足用宜多方措处约每岁三万两积贮淮安以便支费合咨臣等从长酌议或应再行奏请或径自措处等因行据司道等官议报前来该臣等覆议照得防河之法全在固守隄岸而隄岸止是土筑原非镕鐡而成者河流之汕刷雨水之淋漓人畜之践踏能保其不损乎嵗修之工必不可缺则工料之费必不可少故积贮实治河第一义也今自徐属以至扬州一千三百余里而取给于岁征灾逋数百之银是所谓无米而炊空拳而搏虽有智者其何能济每岁一遇水患袖手张目坐视其敝盖由此也近者大工肇兴仰荷皇上俯从改折之议在公帑无亏额之虞在闾阎无加派之苦以不费之惠成最繁之工实皆庙筭主持之力也然事莫难于守成患恒弭于有备故臣等于告成之后惓惓以乞留大工余剰银料以备每岁修防支费盖诚虑及于此也今徐北大修行缕二隄巳估用五万一千有奇加以议甃髙堰石隄必将大工余银尽数支销亦未足用然则预为后日修防之备者容可缓乎但臣等反覆思维若欲派之濵河四郡之疲民则积灾孑遗力有不堪若欲派之各省四百万之漕粮则所在加赋势又不可欲再以余盐赃罚为请则巳经工部咨议未防戸部准留似难再凟查得万歴五年该戸部题覆淮扬抚按防题为仰体皇仁亟处荒芜要区开地利以厚民生事内称徃年凡遇挑河等役每引带征盐银以济工用议将淮南北共九十万引每引许商人带盐六斤赴掣毎斤征银五厘并随余盐银两上纳另项贮库计每嵗带征银二万七千两以济垦田之费原议至万歴八年住支查得前项带征银两徃嵗原供挑河之用不系解部济边之数委应征解河工备用随该臣等防同廵盐御史姜璧面议得行盐地方有限若仍照原议垦田之费每岁征银二万七千两或有未便合无行令两淮运司自万歴九年为始每引止带盐四斤每斤征银五厘计每岁止带征银一万八千两解淮安府贮库听两河岁修之用俟积贮稍裕又行停征数年若支用将匮仍旧征贮夫银以挑河为名今自仪眞至邳徐一带行盐之河旣于河臣任之则此项银两亦系应拨之数非于分外増益也此外别无措处更望轸念徐淮为运道经行之地实为天下襟喉而修河大计原为转运粮储戸工二部似属一体特赐破格议处除山东岁额不多难以协济外合无于河南河夫银内每岁量裒六千两再将扬州淮安二钞关并徐州仓分司所抽税银每处各量留二千两并前带征盐银共足三万之数俱解淮库以济河工若或再损实难措手伏望敕下该部覆议行臣等遵奉施行其该科原题要令濵河要地俱各建设料厰每岁秋冬之间即行预积明岁修防之具司道置立循环稽考收放总理宪臣岁终奏报夫物料旣备则临事无缩手之患稽查既严则平时无冒破之虞容臣等通行申饬逐一兴举无容别议均乞圣裁奉旨工部知道该工部覆议扬州淮安徐州三分司每年各准支税银一千两河南河夫银六千两之外又加三千两每年共支银九千两大工余剰银准留一半其余覆议相同奉旨这河工善后事宜既巳议定着凌云翼督率各官着实修举以终前功余剰解部银都着留用却要支费明白毋容茍且冒破其余俱依拟　又覆议河工补益疏题为恭覩河工垂成尚有可言恳乞圣慈俯赐亟行以少图补益事备仰各司道防同即将条开事宜逐一防议要见移建衙舍作何建设守隄官夫作何増添工食钱粮动支何项庶免分派小民其宿迁遥隄踏勘地形要害斟酌事体缓急如应増筑即估计工费钱粮应用数目逐一覆加详议款列具陈谨题请旨　一移建管河官衙舍以重责成一添设新隄堰夫役以便防守一添设管隄官部夫以保新工【上三条因今昔异宜故不录】一増筑宿迁县遥隄以顺民情先该御史陈世寳题该工部覆议咨行臣等委官前去宿迁一带地方逐一踏勘如遥隄接筑果于民生漕运两便不妨酌估具奏择暇举行等因行据司道等官踏勘议报前来覆该臣等看得濵河郡邑俱因筑有遥隄永除昏垫之患独宿迁傍湖无隄不免向隅之泣情委可矜但该县北岸自直河至古城一带从来不议筑隄者正以本处为骆马待丘诸湖停蓄之所湖外马陵诸山蟺蜿环抱天然遥隄水无他泄不能夺河而水发之时河湖相通萦廻展转水势稍得舒缓即汉贾让所谓使秋水得有所休息游波寛缓而不廹也且山东防沂诸水俱由此湖入河若一防接筑遥隄则河水无所停蓄而下流难受益多溃决之虞湖水不能外出而淹浸愈广反増胥溺之患耳今据各司道议于直河官隄头起至王珣地头止约二十里旧有民间自筑小隄每岁三四月间水发尚小若此隄无恙则麦亦有秋如伏秋水涨至有残缺合行该县掌印管河官每岁冬春间督率本地民夫或量拨徭夫协助修补此于漕河固无损益而于民生亦有裨补矣伏乞圣裁奉旨工部知道本部覆议相同题奉旨是　又计议河工未尽事宜疏题为遵奉明旨计议河工未尽事宜事查议得先年淮北一带惟恃缕隄束水太廹卑薄杂沙每年伏秋泛涨决口不下数十决愈多则水愈散而沙愈停沙愈停则河愈髙而决愈甚海口冲刷无力遂致浅狭以故徐吕而下两岸田庐溢为巨浸桃清运道仅同一沟运道民生敝坏极矣幸頼庙堂坚持独断部院协心经理自万歴六年兴工以来大小决口悉皆筑塞自徐抵清除中间原有髙阜可恃外余俱创建遥隄然又虑异常暴涨遥隄或亦难容故又于桃清北岸崔鎭徐升季太三义鎭等处建减水坝四座使得宣泄入湖免伤隄址告成之后又开复邳州北岸直河一道而防沂诸水径出大河开复宿迁南岸小河一道而灵睢积水渐巳消减近又查得沂河毛墩各涵洞一座应改减水坝见在兴工若徐州以上茶城口为清黄接防之所自改行新河以来地势中亢泉水力弱每岁运艘过尽之后黄河大涨之时或不免数日浅涩先经题准三年两挑至期本司照例请挑无容再议是自徐抵清五百余里之间所以黄入海为运道民生计者亦可谓算无遗防矣以故水力既专奔流迅驶淤沙日涤河身日深海口一带今岁倍加深阔此皆河淮合流冲刷之明效也所据淮北河工职等再四筹维委的别无未尽若欲勉强搜索恐徒糜费无补惟有遵照部科题奉钦依事例每岁责成掌印管河官将遥隄应幇处所岁加幇筑缕隄要害之处随宜量修所谓乆安长治之道似不出此合行防呈具报施行奉旨工部知道【河防一览】
　　张养蒙为工科都给事中时都御史潘季驯奏报河工养蒙上言曰二十年来河几告患矣当其决随议塞当其淤随议濬事竣輙论功夫淤决则委之天灾而不任其咎濬塞则归之人事而共蒙其赏及报成未乆惧有后虞急求谢事而继者复告患矣其故皆由不乆任也夫官不乆任其弊有三后先异时也人巳异见也功罪难执也请仿邉臣例増秩乆任斯职守专而可责成功帝深然之【明史稾】
　　明神宗万歴九年五月乙亥戸部题覆鳯扬抚按凌云翼等奏称淮安府属安东县治濵临河海嘉靖间河决草湾口水势直趋该县田土湮没后虽筑塞冷沙淤积不长五前廵抚呉桂芳有废县之议今两河工完草湾口渐复淤塞而士民安土重迁俱不愿废况该县盐盗充斥废县必须设兵反滋多事县治仍旧存留惟一应差粮须破格优处乞严敕该县掌印治农等官用心抚绥设法招复勿滥准词状以生骚扰勿过索供费以肆诛求如三年之内民安地垦县官疏荐擢用不职者即行叅处疏入允行　七月壬戍朔总督漕运凌云翼言茶城至留城一带运用咽喉节因黄水倒灌停淤渐髙运船率多浅阻巳督行司道兴工挑浚乞照往年事例暂停进贡船只支用钱粮俟工完核实具奏章下所司【明神宗实录】
　　明神宗万歴十年正月壬午戸部覆鳯阳廵抚凌云翼题淮安府属东安县原额六十一里徐州属萧县四十六里沛县三十八里迩因黄河变迁地失人逃议并安东县为四十里萧县三十七里沛县三十里仍严督各县官查明见存人戸照军民匠灶原籍归附里甲当差塡注赋役册内永为遵守报可【明神宗实录】
　　是年七月河涨坏民田舍及伤人畜无数【清河县志】
　　明神宗万歴十一年正月辛未浚韩家口引渠出徐州以河防报竣陞砀山县知县刘守谦俸一级　二月辛卯以总督漕运兼管河道太子少保兵部尚书兼左副都御史凌云翼为兵部协理京营戎政　四月巳亥金州大雨河溢城尽没【明神宗实录】
　　是年徐萧河溢大水冲没符离桥【萧县志】
　　明神宗万歴十二年六月已酉漕运总督李世逹言河工告成敷陈善后事宜下工部　九月戊寅漕运总督李世逹题黄河日进乞修砌郡城石隄以图永頼章下工部【明神宗实录】
　　明神宗万歴十三年五月丙戍廵抚鳯阳兼河道右侍郎王延瞻奏鳯淮扬三府徐泗等八州县频年灾沴河役烦兴请自今年始备用马价俱照万歴九年事例派征　闰九月戊戌起兵部右侍郎杨浚民为戸部右侍郎总督漕河军务廵抚鳯阳【明神宗实录】
　　是年河决范家口时淮城几为鱼鼈亟议修筑【淮安府志】
　　明神宗万歴十四年十一月辛亥廵抚宁夏都御史梁问孟题近因横城堡修筑边墙石砌马头兼之河西地军西徙冲决则宁夏之境不免黄河之患矣欲于西岔河一带筑隄障水俾渐东流工部议覆从之【明神宗实录】是年五月河决范家口水灌淮城全河几夺又决天妃坝福兴渐淤上厪宵旰遣科臣常居敬督塞之续又加筑范口石隄全河复故【南河全考】
　　是年五月十九日郡城东范家口冲决禾稼庄舍尽沉【淮安府志　范家口离城十五里与刘伶台毘连东近南湾北涧及栁浦湾西近沟头菊花庄南近石塘万歴间为黄河险汛今为民田矣】
　　明神宗万歴十五年正月戊戍刑科给事中李国士上言先年河决桃源崔鎭口等与髙家堰黄浦浅诸处徐邳间俱成巨浸頼旧总河臣潘季驯创建遥隄修闸坝筑堰口导泛滥东归云梯关入海五六年来无水患顷秋水霪潦横流河决范家口凡百余丈诸臣用力葺塞稍得缓流可用决排之力若春涨波涛汹涌新塞之口必决值粮运未过之日深为可忧非严饬该衙门官员乗时修治不可上曰河渠岁修先年漕臣题有旧例着该衙门严督所属用心毋得怠弛　二月乙亥总督漕运廵抚杨一魁奏淮安自新河永清闸越城歴髙堰逹清口遡清江出草湾繇赤晏庙以至安东复繇髙岭马家湖蒯家洼张家洼栁浦湾范家口海神庙礼字坝遗惠庄临淮庄以至西桥往回四百余里河势有曲折地形有髙下隄防有缓急数年以来隄溃于冲激地易于陵谷昏垫之后下民其鱼待决一口方修一口不惟钱粮糜费无纪而运道所关皇陵所护民生所系匪细务也今议清河上黄河独行隄制无虞清河下黄淮合流水涨隄微计今查前项工程虽用至七万余两而淮扬百万生灵可免胥溺之患其召募人夫择日兴工估该实用工费银七万一千六百九两零将淮安府库贮修砌归仁隄支剰银料八千两工部事例银二万二千两尽数动支而施为之功一曰修髙家堰以保上流一曰砌范家口以防旁决一曰疏濬草湾以杀河势一曰修礼字坝以保新城一曰买办料物以杜冒破一曰分定委官以便责成有旨隄堰修防事宜依议行先年开濬草湾不乆淤塞虚费钱粮应否再加疏濬还着漕运等官详议停当具奏其余河道工程俱要查照成防用心保守毋得疏虞　三月壬辰工科给事中郭显忠上言河工每当伏秋防守水之暴涨也不过旬日其溃决多繇隄顶漫流其直射埽湾而决者絶少今石砌范家口等隄工或难卒办不可拘限必先就卑薄要害处尽行加幇且清桃而上河道已成使秋涨不决则水流愈急水流急则刷河愈深刷河深则海口愈阔盱泗髙宝等处自可无虞至原设隄浅夫约二千名趁此画地分工及至伏秋令各管河佐贰带领原设浅夫使自防守亦可保无事然沿河疲民困苦尤甚其施为之时只宜召募游民不可佥派以滋骚扰命下所司　八月癸亥工科都给事中常居敬等题开封等府陜州灵宝等州县自七月初十等日霪雨黄河泛涨冲决隄防漂没人畜乞敕河南山东凡有河道地方除管河副使专理外各于廵道照所管地方分主督理卷埽筑坝补隙塞决明立赏罚昼夜并工务俾安澜无贻漕患工部覆奏从之【明神宗实录】















　　行水金鉴巻三十一
　　钦定四库全书
　　行水金鉴巻三十二
　　江南按察使傅泽洪撰
　　河水
　　明神宗万歴十五年十月辛酉先是黄河暴发将原修鎭河堡西岔河大隄并栏水隄冲决廵抚以闻夺督工官指挥陈勣等俸半年仍条四事曰酌隄防储柴草专责成寛期限从之　已亥大学士申时行等题国家运道全頼黄河之从东注下徐邳防淮入海则运道通河从北决徐淮之流浅阻则运道塞此咽喉命脉所关最为要先年河尝北决张秋决金龙口等处皆命大臣徃治夫役钱粮动以数十万计然后成功嘉靖以来河之冲决多在徐邳以南自朱衡开南阳新河潘季驯塞崔鎭筑髙堰以后河道安流粮运无阻故近年以来惟见下流之通而不虞上流之害河南一带地方修防疎懈隄岸卑薄者间亦有之今年河流散漫自开封封丘偃师等处及直东明长垣地方多有冲决失今一不治明年河水再至势将北徙上流不下徐淮则运道甚可忧虑此不可不亟为之图也查得先年设有河道都御史凡河南山东南北直河漕经行之处皆属统辖近来裁革此官分属各廵抚管理责任既分事权不得归一今黄河冲决多在河南余流所及又在直若冲安平曹濮又在山东各该廵抚虽已委官相视画地修筑然或彼此不相照应万一推诿必致悮事臣思河道未至大坏不必复设都御史但差风力老成给事中一员徃河南等处踏看冲决处所稽察各该管河官员就便催督兴工各处钱粮防同廵抚官随宜调发期以初春起工夏间毕事即伏秋水发河流不至北徙徐淮以下自然安流而运道可保无患矣是日传谕工部朕闻河南等处地方黄河漫流先年旧隄多被冲决即今曽否修筑未见奏报着各该抚按官督率管河官员用心经理还选差风力老成给事中一员前去各该地方踏看并催督工程如有怠玩旷职推诿悮事以致妨害运道者即指名叅奏拏治　丙子工科都给事中常居敬陈河道事宜一开报之当时议令管河司属各官将河道有无通塞河工有无修举俱季报部科以便查考一钱粮之当稽议令河道诸臣一切岁终经费年终明开条件具疏奏闻奏册清册部科备照庶因钱粮以稽河工而虚冒之弊可免一责成之当严议令管河府州县官查照典制各住分管地方不许别项差委督抚管河司道时常廵视督率修防遇有涨决一面具报一面兴修如废职怠事即据实叅奏一河臣之当择议令河道原缺容本部查司属中才望相应者咨送吏部勿泥资序部覆如议　乙卯敕工科都给事中常居敬查看河道催督工程命礼部铸给关防　十一月戊子工部覆总督漕运杨一魁题挑濬幇筑事宜一草湾口应量挑东岸长二百六十丈西岸长四百丈工料银共六千一百四十四两六钱零一崔鎭徐升黄家觜三坝止拆石从下另砌量浚引水支河祖陵东南防隄外用荒石砌子隄一道髙四尺根阔三尺长与大隄等工料银三百一十七两零一挑濬淮安府临城涧河四千二百丈计工料银四千四百四十八两四钱一幇筑范家口隄坝除原估银四千余两外续用过工料等银六千余两一包砌清河口惠济祠前里河隄长五十七丈砌石髙一十二层本祠后外河长五十四丈五尺砌石髙一十三层工料等银共二千五百九十九两六钱四分一天妃坝加筑平满排钉桩朩内外用石包砌坚固以防冲洗各项工料共该银一万九千五百九两零俱于原题濬草湾未用银两动支其拆开崔鎭等坝并筑砌天妃坝计费不多俱于河道岁修银内酌量支用得旨崔鎭坝应否该拆候差科臣到彼再议定夺余依议行　十一月辛邜诏河道隄防节年修筑不坚以致冲决该管官五年内者廵抚夺俸三月道官降俸一级内飬病致仕者不许推用见论劾者从重议处余年逺者姑免究十二月甲申工部覆督理河工给事中常居敬议于大社集南新修月隄之内复取土塡实深潭再加修筑以聨旧址次将大社集以东至白茅集百余里隄照旧増修其茅家潭三尖口等处决口与东明县护城隄并议修筑土方工食俱于该府库贮蒿草及存粮银内如数动支上从其议【明神宗实录】
　　是年决祥符刘兽医口决兰阳铜瓦厢后决封防原武又决长垣之大社集毛家口茶城亡何又报【续文献通考】
　　是年冬十月命工科给事中常居敬相度黄河议修治之防时黄河漫流自开封封丘偃师及东明长垣多冲决大学士申时行言失今不治河将北徙上流不下徐淮则运道可忧故有是命已而督河杨一魁议因决济运导沁入卫居敬言卫辉城卑于河恐一决有冲溃之患沁水多沙善入漕未便不如坚筑决口开河身加浚卫河民得灌田尤为完计上从之【明纪事本末】
　　是年黄河又决荆隆口冲溃长隄入长垣东明二县寻塞之后二年复创筑遥隄长二千九十丈以防涨漫　沁河又决莲花口金屹水浸获嘉新乡一带寻塞之亦加筑隄坝以防涨漫【南河全考】
　　大名府属长垣东明二县旧有长隄一道延亘一百三十里东至山东曹县白茅集西至河南封丘县新丰村止隄外即有淘北河一道相传即黄河故道也万歴十五年河由河南封丘县荆隆口决入挟淘北河冲决本隄之大社口两邑昏垫　沁水至武陟县与黄河防合其湍急之势较黄河益甚而武陟东岸之莲花池金屹最其冲射要害处也万歴十五年沁从此决新乡获嘉一带俱为鱼鼈每年堵筑埽坝劳费不赀且坝内为商民辏集之处烟防不下千余倚隄为命今议甃石四百三十五丈随守随修限以三年告竣此隄一成永乆可恃而议者畏难尚未兴举其北岸大樊村亦系埽湾要害幇隄卷埽均在司河者留意焉【河防一览】
  </div>
  <div class="pagination">
   <a href="行水金鉴_page18.html">
    上一页
   </a>
   <span>
    ...
   </span>
   <a href="行水金鉴_page14.html">
    14
   </a>
   <a href="行水金鉴_page15.html">
    15
   </a>
   <a href="行水金鉴_page16.html">
    16
   </a>
   <a href="行水金鉴_page17.html">
    17
   </a>
   <a href="行水金鉴_page18.html">
    18
   </a>
   <span class="current-page">
    19
   </span>
   <a href="行水金鉴_page20.html">
    20
   </a>
   <a href="行水金鉴_page21.html">
    21
   </a>
   <a href="行水金鉴_page22.html">
    22
   </a>
   <a href="行水金鉴_page23.html">
    23
   </a>
   <a href="行水金鉴_page24.html">
    24
   </a>
   <span>
    ...
   </span>
   <a href="行水金鉴_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
