<!DOCTYPE html>
<html>
<head>
    <meta charset="UTF-8">
    <title>嘉定赤城志 - 第 76 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉定赤城志 - 第 76 页/共 82 页</h1>
    <div class="content">稻【临海异物志云丹邱谷夏冬再熟言其土所宜也夏熟者曰早禾冬熟者曰晚禾其最早者曰六十日曰随犁归曰梅里白曰便粮其次早者曰白婢暴曰红婢暴八月白晚者曰白香曰白堇曰大（禾豊）细（禾豊）若是数者名最着土人通艺焉又以色言之则大青矮青光头青黄散籼马觜红金珠之类是也而马觜红尤香而甘以次言之则献台相连寄生第二遍之类是也而献台最贵至于旱棱宜旱倒水赖宜水是又其性之相反者也糯之种相传有数十而可记者有流水糯白糯黄糯麻糯荔枝糯乌盐糯皆以其色近似至叶婆糯郎君糯则因其人得名而矮子糯则以其穗短而称焉占城自占城国至剡籼自剡至大中祥符五年以淮浙微旱使于福建取种三万斛分给种之至今土俗谓之百日黄是又其得之闽中者也名色虽多总其目曰粳曰糯尔雅所谓黏与不黏者是其别欤】
麦【有小大二种广雅云大麰也小（禾来）也今小者有赤白二色以赤与白名者取其色又有名穬麦蚕麦者别种曰荞麦秋花冬实】
麻【胡麻可饭油麻可压油大麻可为奶酪】
粟【有籼糯二种江东呼曰粢】
荳【有赤白紫褐黑五色又有形如虎爪羊角或刀鞘者又一种名白扁荳生篱落间可药可食一种名蚕荳蚕熟时有之】
　　　帛之属
罗【越罗自唐有名杜甫缲丝行有越罗蜀锦之称台越地也】
绫【有花绫杜绫绵绫樗蒲绫四种】
绢【出仙居黄奢者佳】
纱【三伏时织者为上秋次之冬又次之绢亦同】
绉【纺丝为之轻者曰绉纱宜夏重者曰纺丝宜冬】
紬【以粗丝为之又有以绵茧搣之而成者曰搣绵搣茧】
布【有葛纻麻三种皆绩其皮为之史记以纻为纑】
　　　货之属
银【出天台赤岩】
鈆【出天台赤岩郭婆坑等处】
铜【出仙居天台等处】
铁【出临海兴国仙居安仁天台楢溪宁海东溪】
蜜【州有蜜岩见梁傅昭传】
蜡【有二色黄者造烛白者医家用之】
盐【属于浦者成于上属杜渎者漉于沙】
茶【按陆羽茶经台越下注云生赤城山者与歙同桑庄茹芝续谱云天台茶有三品紫凝为上魏岭次之小溪又次之紫凝今普门也魏岭天封也小溪国清也而宋公祁荅如吉茶诗有佛天雨露帝苑仙浆之语盖盛称茶美而不言其所出之处今紫凝之外临海言延群山仙居言白马山黄岩言紫高山宁海言茶山皆号最珍而紫高茶山昔以为在日铸之上者也】
纸【苏文忠轼杂志云吕献可遗余天台玉版过于澄心堂又米元章用黄岩藤纸硾熟揭其半用之有滑净软熟之称今出临海者曰黄檀曰东陈出天台者曰大澹出宁海者曰黄公而出黄岩者以竹穰为之即所谓玉版也】
红花【秋末种春末乘露采之可以染绛】
　　　花之属
牡丹【多种欧阳公花品序云南出越州吴越钱氏喜栽植其盛若菜畦今天台最着】
芍药【多种亚牡丹】
酴醾【一名木香有花大而独出者有花小而丛生者丛生者尤香旧传洛京岁贡酒其色如之江西人采以为枕衣黄鲁直诗所谓风流彻骨成春酒梦寐宜人入枕囊是也】
海棠【红色以木瓜头接之则色白又有二种曰黄海棠曰垂丝海棠垂丝澹红而枝下向】
岩桂【一名木犀红者号丹桂又有黄白紫碧四色与重台及四时开者而黄者尤香】
山茶【有红白二色】
蔷薇【红紫色枝干有刺又有黄色者】
拒霜【一名木芙蓉有红白二种及百叶者】
山樊【极香木高数尺北人呼曰玚花】
菊【有四十余种今可记者曰黄曰白曰紫曰御袍曰金银荔枝之类则取其色曰甘则取其味曰球子曰玉绣球曰金盏银台则取其形之类曰酴醾曰桃花曰茉莉则取其花之同至是而独头开者曰佛罗菊状似婴儿者曰孩儿菊高与篱落等者曰东篱菊自海外得种者曰过海菊余不可胜载云】
瑞香【张祠部以瑞为睡故其诗有曾向庐山睡里闻之句而苏文忠咏此花词乃云领巾飘下瑞香风俗但称瑞香】
丁香【有紫白二色出海山】
杜鹃【俗号映山红一曰红踯躅王荆公诗所谓亦见旧时红踯躅是也又有一种紫色唐正元中僧自天台砵中以药养其根种鹤林寺或见红裳女子游花下俗传花神即此花也】
丽春【茎生花媚而香】
金钱【深黄花圆如赤仄】
玉簪【质素而香其形似之】
金棣棠【淡金色】
迎春【一名黄雀儿花】
金沙【有紫色者黄鲁直诗所谓紫绵揉色染金沙是也】
锦带【长莜而花缀其上有若锦然王元之目为海仙作诗云锦带为名卑且俗为君呼作海仙花】
金凤【有数色状若飞凤一又曰凤仙】
八仙【状如琼花八蝶簇一心又有小蝶簇聚如碧玉者曰玉蝴蝶】
雪玫瑰【白色又有紫色者曰徘徊花】
长春【红色一名月月红】
滴滴金【黄色一名滴露花】
山丹【一岁着一花】
木笔【初发如笔状一名辛夷见韩退之感春诗】
凌霄【附木蔓生有毒或凌晨仰视花露滴目则能丧明】
木槿【诗名舜华一曰日及花施肩吾诗所谓但看日及花唯是朝可怜是也】
玉绣球【白圆如球】
翦金【叶分数歧如翦裁之状】
宝相【蔓生类长春】
密槱【红黄色千叶欧阳公牡丹记作此槱字俗云密友者非】
水仙【本名雅蒜黄鲁直谓质可比梅而枝不及有只比江梅无好枝之句又有一种曰金盏银台】
栀子【一作支子一名鲜支上林赋鲜支黄砾司马彪注鲜支支子也佛书称薝卜花六出按黄鲁直云八出者胜近有一种花瓣尤多且大名川栀】
蜀葵【尔雅曰眉戎葵释曰蜀葵也一种曰夏葵有红白紫三色】
石竹【一名曰锦竹颇多种李太白诗所谓石竹绣罗衣是也】
百合【红白色根如胡蒜迭生二三十瓣又有川百合先实后花杏黄色上有黑点如洒墨然】
罂粟【以状如瓶罂其中似粟故名本草有罂字粟正用此字俗云莺粟者误】
鸡冠【其状似之佛书所谓波罗奢花是也】
紫荆
　　　药之属
百药祖
黄寮郎
催风使
含春藤
石南藤
清风藤
耆婆藤
天寿根
千里急
紫葛
乌药
百棱藤
右十二品按本草皆出天台山
黄精【白居易赠天台郑隐君诗有黄精花未茸之句山中人九蒸九暴而食】
仙茅【一名香茅出天台洞天宫者最胜传云千斤乳石不及一斤仙茅言其功力也】
朮【白者叶大有毛甘而少膏赤者反是贯休诗黑壤生红朮指天台也杜光庭空明洞诗芝朮迎风香馥馥指黄岩也】
茯苓【松脂入地而生傍根者为茯神】
根子【出天台蒸饼峰后向东者佳今货于市者多国清天封所产故不能愈疾】
附子【出仙居黄皮山比蜀产为下】
草乌【出苍山】
芍药【有赤白二种】
天南星【叶两头相抱穗似榴子根似芋而圆如蒟蒻】
天门冬【尔雅谓之蘼一名衅冬夏生白花秋结黑子】
苦参【根黄茎并生一名水槐】
元参【陶宏景云道家用以合香】
薏苡【形如珠而稍长】
地黄【有三种以水浸试其浮者曰天黄沉者曰地黄半沉半浮者曰人黄然人黄为下】
枸（木巳）【一名王母杖】
茱萸【似椒而浅青色者曰山茱萸粒大而黄黑者曰吴茱萸又有一种紫色九日人以泛觞】
白芷【近城及天台仙居多种之】
卷柏【丛生石上以叶似柏卷故名】
半夏【独茎生皮黄肉白】
椒【红色香胜蜀椒今天台独盛】
</div>
    <div class="pagination">
<a href="嘉定赤城志_page75.html">上一页</a><span>...</span><a href="嘉定赤城志_page71.html">71</a><a href="嘉定赤城志_page72.html">72</a><a href="嘉定赤城志_page73.html">73</a><a href="嘉定赤城志_page74.html">74</a><a href="嘉定赤城志_page75.html">75</a><span class="current-page">76</span><a href="嘉定赤城志_page77.html">77</a><a href="嘉定赤城志_page78.html">78</a><a href="嘉定赤城志_page79.html">79</a><a href="嘉定赤城志_page80.html">80</a><a href="嘉定赤城志_page81.html">81</a><span>...</span><a href="嘉定赤城志_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
