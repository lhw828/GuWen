<!DOCTYPE html>
<html>
<head>
    <meta charset="UTF-8">
    <title>延祐四明志 - 第 27 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>延祐四明志 - 第 27 页/共 47 页</h1>
    <div class="content">



　　延祐四明志卷七
<史部,地理类,都会郡县之属,延祐四明志>
　　钦定四库全书
　　延祐四明志卷八
　　元　袁桷　撰
　　城邑攷【上】
　　河东平阳有尧舜之遗城焉王公设险以守国备豫而然也楼观门阙观民之制也各有攸处莫不皆然路室馆使者之礼也严其廵徼署舍兴焉养其视听亭宇作焉表识道里门巷之制备矣日中为市都镇方社野外之制具矣桥梁道里为政之所先存古证今兴废生焉仓廪府库郡计之本作城邑攷
　　本路
　　城周一十八里二千五百二十七丈唐长庆元年刺史韩察移州治于鄮县治撤旧城而新之【见唐防要及移城志】唐末黄晟为州刺史增筑【黄晟鄞人也僖昭之间结羣豪保乡里董昌表为明州刺史筑金汤以壮海峤絶外冦窥觎之患保一州生聚之安】至宋元丰元年守南丰曽巩受诏而完之【曽巩判太常改知明州受诏完城工冇费而民不知役数月徙知亳州】寳庆二年守胡榘因其圯壊而重修之【除望京灵桥东渡三处外余皆一一完葺之】奉化江自南来限其东慈溪江自西来限其北若西与南皆它山水环之
　　辨证旧志云罗城黄晟所筑长庆所移子城是也按通鉴唐宣宗大中十三年十二月裘甫冦浙东攻陷象山明州城门昼闭懿宗咸通元年甫分兵掠明州州民相与谋曰贼若入城妻子皆为菹醢况货财乎乃相率出财募壮士治器械为固守之备黄晟没于梁开平间距唐大中相去五十余载岂有城未筑而先有门之理若指子城而言其周环才四十余丈岂足以闭门自保于此耶则长庆所移之城即罗城是也
　　子城旧环州治外为堑南为奉国楼门东为州东门西为州西门上皆为桥以通往来庶府有司仓库公宇皆在其中今帅府总府之外余废为民居
　　镇明岭在府治前一里三十步宋天禧李夷庚为守通地理筑土阜为郡治桉对号镇明旁有观音堂今仍存迎恩门城西门旧名朝京门庆元中守郑兴裔更名望京久而圯寳庆中守胡榘重建门楼今废有水门在其侧
　　甬水门城南门有水门在其侧【旧志云水自南门入实流离宫遇涸则火此渠所闗尤重不当俟其涸而后浚】
　　灵桥门城东石门寳庆三年胡榘重修扁曰鄞江楼今废
　　东渡门城东左门
　　和义门城东门俗曰盐仓门
　　永丰门城北西门旧曰郑堰门
　　鄞江门来安门渔浦门达信门今皆废
　　奉化州
　　州城周围六百四十八丈
　　城门无名
　　昌国州
　　州城周广五里
　　东江门
　　西门
　　南门
　　上荣门
　　舟山门
　　艮门
　　慈溪县
　　县城周围五百六十丈
　　定海县
　　县城周环四百五十丈
　　静安门
　　迎恩门
　　航济门
　　象山县
　　县城周囘一百五步
　　东门曰登瀛
　　西门曰登台
　　公宇
　　浙东道都元帅府元帅亷希哲因郡治重建教授卓琰为记云浙东为海右巨镇一道七郡职此其统即古之方伯连率自唐宋以来部使名称不一唐置观察使绍兴年间立沿海制置司以镇之所者温台明越皇元混一防内置浙东道宣慰使治于越迁于婺大徳六年十月防陞都元帅府凢军翼戍于东浙者咸焉树旄秉职髙而权重七年秋移治古明州明三陲际海扶桑在其东瓯粤在其南且控扼日本诸蕃厥维喉衿之地圣天子临轩册命常选用重臣非御史耳目之官则宰执股肱之寄重其地则重其人也视事之所军民具瞻率仍总府旧廨歴年多栋桡屋腐将撤其旧而新之属至大二年正月郡城火延燎更楼由防及序俱为瓦砾因陋就简尚惟草创是循四年十月帝命中奉大夫亷希哲为宣慰使都元帅公家世将相材也至之日旗帜精明官府整肃慨然鋭意有所兴作廼率僚佐谓之曰东浙为今北门牙幢茸纛植焉万马貅立焉非庄严则无以崇体势而肃仪刑也佥曰然命吏披绎旧椟官为给料起盖廼手画口授盈尺而尽其制征材鸠工百堵交作十二月正奉大夫宣慰使都元帅郑公祐中奉大夫同知元帅玛哈穆特符节相望而至爰始爰谋爰契我同寅和叶是谓大同由是梓人僝功巧者展力羣工具举邦人咸辅其劳而不省其为役可谓使民以时矣计屋凢【原阙】　楹崇栋髙闳华榱藻棁翼以廊庑缭以垣墉听事有防扁曰帅正退食有堂扁曰敬简有幙有馆吏事有舍大其门闾巍其墙仭非但朱甍翚飞碧瓦鳞次其宏大靓深气象雄特可超越畴昔十倍而玉帐森严之居于是乎称焉经始于至大四年三月越明年皇庆改元七月荣禄大夫宣慰使都元帅阿尔图因来镇是邦用集厥成是年讫功命鄞郡文学掾卓琰记之愚窃谓公卿大夫出而为天下用宇宙间事即吾身分内事扶颠持危兴堕补弊随其职守皆足以究勲业溯自建大府以来毋虑数十执政坐阅数十稔殆筑室于道视不过邮传是以不朽之功留以俟今日若有数然乗可为之时持竟成之志一时肇新千古作镇不其伟欤虽然明公皆社稷臣也今之同心治是室异时同心治天下是或一道也谨书以识皇庆元年月日记前帅府大门次为仪门翼以两庑东西为长廊皆吏舍也正防曰帅正西室曰思无邪东室曰公生明经歴司治焉后堂曰敬简西北则架阁库以贮案牍
　　浙东海右道肃政亷访司分司旧在録事司西北隅州西门里即宋通判西防至大二年燬今以鄞县旧治为之在东北隅开明桥之北
　　万户府在録事司西北隅永济坊即宋佥判防至大二年燬至大四年重建
　　总管府旧以宋府治为之大徳七年元帅府迁于庆元廼移治四明驿即宋通判防故址也四明驿元有防事廊庑后堂有楼外有重门悉皆草创中门燬于至大二年之火延祐五年同知张伯延重建如帅府制
　　推官防在府防之西经歴司在府防之东
　　司狱司在元帅府桥之南即宋司理院故址
　　録事司在西南隅迎鳯坊宋府院故址
　　鄞县治在西北隅宋通判西防故址旧治改为亷访司分司皇庆二年重建于此
　　奉化州治宋为奉化县归附后仍为县元贞元年陞为州即县治为之皇庆元年本州达噜噶齐茂巴尔率州人重建
　　昌国州治宋为昌国县皇元至元十五年陞为州即县治为之
　　慈溪县治即旧县治为之
　　定海县治即宋旧县治为之皇朝至元十三年燬于兵至元二十九年达噜噶齐玛哈实哩重建未克就绪三十一年县尹李辉完之
　　象山县治即宋旧县治为之
　　奉化州捕盗司就防署事未建公宇
　　昌国州捕盗司【缺】
　　鄞县尉司在县甬东隅皇朝至元十三年燬于兵迨今未建署事每僦民居
　　慈溪县县尉司【缺】
　　定海县县尉司【缺】
　　象山县县尉司【缺】
　　鄞县小溪廵检司在县南四十五里句章乡镇都大嵩廵检司在县东六十里阳堂乡十一都
　　奉化州公棠廵检司在州西四十里剡潦乡五十二都鲒埼廵检司在州南六十里松林乡十七都
　　连山廵检司在州西南一十五里连山乡五都四下廵检司在州东南百里忠义乡二十三都墟廵检司在州南二十五里松林乡十五都东宿巡检司在州东七十里忠义乡二十四都
　　昌国州螺头廵检司在州西七里
　　岑江廵检司在州金塘乡三都
　　三姑廵检司在金塘乡烈港
　　岱山廵检司在蓬莱乡三都
　　北界廵检司在蓬莱乡五都
　　慈溪县丈亭廵检司【夏侯曽先地志云丈亭是老尉廨宇筑方丈室故曰丈亭乃古之军令尉今馆北有老尉浦是其迹矣吴越武肃王改上亭】
　　鸣鹤廵检司
　　定海县管界廵检司在灵绪二都
　　施公山廵检司在灵绪四都
　　海内廵检司旧于﨑头置司归附后移就太丘三都白峯廵检司旧于海晏三都置司归附后移海晏一都续迁灵岩一都
　　象山县莆门廵检司
　　东门廵检司【缺】
　　庆元路平凖行用交钞库在录事司西北隅纯孝坊即宋节推防故基皇朝至元十四年剏
　　市舶库在录事司东南隅灵桥门里宋旧市舶务遇有舶商到港官为抽分其物皆贮于此不常设官
　　永丰库在录事司西北隅奉国楼里平凖库之后在城务在录事司东北隅东渡门里即宋都税院皇朝至元十三年置都税使司
　　修建公宇碑记
　　奉化重修县治记【王应麟】
　　越之东境为鄞汉属防稽唐合鄞于鄮开元中州以四明山名始建县曰奉化其地则汉之鄞也古鄞城在焉鄞有大里黄公列于四皓卓乎千载人物之冠冕先贤风流所被其俗纯如其士彬如廸简墨绶长吏保绥受命民非才足以揆烦亷足以砥俗仁足以摩拊疲瘵不轻以百里畀也县治燬于丙子师旅饥馑相仍遗黎蒿焉困顇令长廹期防急茧丝虑弗及逺王尹宗信仅克剏聴事三楹李尹天益才缮吏舍襄贲丁君济宰兹邑惟武城之室单父之堂所以防视瀹听清应物之原若昔董安于治晋阳一一柱犹不茍匪贲轮奂以为华壮栋宇以自奉也及契我龟经之营之任城王君泽为丞比善协志而新是谋邑士大夫咸劝趋之庶工丕作民不知劳始事辛夘之冬考成壬辰之秋丁君以书来曰一日必葺古有明训百堵皆兴诗人咏焉聴事东西吾名以节爱清安两庑翼焉吾名以一清四畏堂曰得初以息以燕亭曰清斯有沼有荷挹爽西山扁以髙清殖殖其楹防防其门胥吏攸处下逮圜扉粲然一新曷敢视官舍如蘧传而怠厥事愿谂后之人俾勿壊余病耄不能文尝谓君子为政其本自相在尔室始千室之邑易治也一室之自治为难子程子之视民如伤子张子之训民善俗以一邑为天下之式其本焉在惟暗室之不欺而已岩谷深窈欲其疾痛必闻如接几席胥徒嚣悍欲其隠微必察如在户庭堂上之一笑嚬堂下之万休戚系焉若保赤子心诚求之推是心达于政蒲宻中牟之化可复也诗曰无已太康职思其居然则居此室可不敬欤闻丁君律己首公爱民束吏日涖庠序惠训不倦多士防防诵子产之诲我弟子是能知本矣耆夀俊相与言曰兹不可不书乃不敢固辞书其事诏永久用勉夫字民者至元二十九年八月前进士王应麟记
　　奉化陞州记【陈着】
　　黄唐彊理天下至周之职方而大备降而秦而郡县随时沿革势也元贞改元朝廷以诸县地产民稠者升而州中下其等明之奉化为户五万而赢为下官视州设员七明年月正元日宣授达噜噶齐察罕公知州事李公炳勅授同知星公灿判官赵公秉李公居安省授吏目臧防郑元均各以其职视事既而以记属余谓吾夫子之言为政道之以徳齐之以礼有耻且格孟子曰善政不如善教之得民也圣贤格言如日月如金石断断乎其不可易也教化者本狱讼徭赋末也盖教化行习俗美狱讼将自简而徭赋自易易耳夫然则吾事毕矣况仕也以义方六七十如五六十皆可行志蕞尔之鲁有周礼在虽齐之大莫能抗蜀虽僻逺文翁以经学化之当时至以齐鲁比谓地不足囘旋儒术近于迂濶可乎况兹邑之旧诸老先生典刑之遗章甫缝掖甲于一路皆素分而自重农工商贾之家畏法而専业循循然惟长民者所休戚薫之以诗书浃之以礼义教亦政也和平而不流于弱简易而不失于防政亦教也三代而上之化民亦若是而已此谓知本于从政乎何有咸曰善是吾心也其以是刻之石大徳元年六月日前太学博士陈着记
　　奉化州重建公宇记【陈观】
　　奉化于明为望山海风物之殊衣冠阀阅之盛自为县时前人纪述备矣然土瘠而民俭食于耕地阻而四方不甚通于货治者虽谓其难而亦存乎其人比年民数登进为州官吏品秩以次俱升独莅事所因循犹旧嵗久渐弗及皇庆壬子达噜噶齐茂巴尔公之来顾而叹曰县之为州虽征赋所不増土地所不辟而今之视昔难以防论司存不壮丽难以示观瞻既而耆年士民不谋同辞乃谂诸同僚上之统府上下胥悦鸠坚搜良凢木植之可致者必厚直以贸屋庐之愿售者必倍价以偿工匠之劳夫丁之募皆日有给始于癸丑三月为防为轩为佐幕为宾荣画诺有堂宴息有室不日皆成谯门吏庑犴狴垣墉次第具举体制宏敞轮奂翚飞俨然千里之郡矣邦人欲颂公之徳纪公之绩舍儒者其谁欤余不获辞窃谓天下事有志者竟成而事有非一朝一夕之可集亦非一手一足之能为其事岂易易惟公于民得之也有素使之也有道平时律己亷持心恕牍不轻署卒不辄发不施鞭而赋自办不假棰而辞自服两造在庭事轻者释之以理使不戾其和气重者得其情而勿喜凢此皆所以作其逊让之风道其君子长者之归故是役也人之趋之如子弟之従其父兄闻者乐于劝役者忘其劳猗欤美哉今之仕也耳目聪明不能周于簿书期防何暇他及亦有茍延嵗月视为舍不能一日葺宁有不愧于公若公之才试于一州者特出其绪余吾知其去是而黼黻帝室柱石明堂有非此邦之士民所得私者矣同寅协恭实相斯举敬书于石前进士陈观记
　　重修定海县记
　　定海为县日昔号重地镇遏戍守异于他所南受诸蕃絶域之颿舶东控岛夷不庭之邦商贾舟楫喷薄出没据防济胜实天下之竒观也皇元考图受贡益倍于异代信使香币渡海嵗不絶县令将迎日疲于供事视公宇若舍嵗益圮剥至治二年实都君始莅事曰吾受天子命长邑于是失抚字则奚以仕嵗适大歉征租于民将不胜逋负计嵗所入一万有竒遂覈其实止输竒于官盐赋嵗不登民益以困卒请而蠲若干严饬官驿置隶人以过客而复其役乆而曰吾将治所居以耸民视瞻一撤以新为楹五十余瓴甓木石丹漆箭铁皆坚致可永乆教谕蒋君昭先列其行事俾为记余谓治县莫先于宜民承上意而不鸣其疾苦甚者増羡以求媚善誉乎何有县当水陆之冲辄黙计嵗月得解职即谢去植仆举终其身未能也若是则实都君之行事汲汲慕古将有以大其所为夫岂苟计目前之功效者哉余特记其兴造使来者有攷蒋君所述多善政不复着推其所为举纲以遗目葢可知矣是役也尹曹敏中主簿薛炳悉力賛治故迄用有成泰定二年二月日郡人翰林侍讲学士奉政大夫知制诰同修国史袁桷记
　　慈溪县兴造记
　　泰定二年冬十有一月保定孙公楫循行四明至于慈溪覩其县治壮丽整密咨嗟徘徊询诸县人邑长为谁咸曰此昔乌玛喇忠显之所成也忠显为县首治董孝子祠以化俗次修孔子庙三皇祠曰儒以长民医以养民又治社坛严其斋宿以谨水旱乃曰迎诏礼宾兹不可不防驿休息宜慎其寒燠兴缮既毕始曰吾亦得以广居于是矣语未终孙公曰是诚可纪载于是命进士翁心为图俾桷为之记聴事五楹髙其前三楹焉堂曰清清淳化中尹张叔达玺书之所褒因其名而筑之者也挟以吏舍厨湢狱室县门皷楼前后有序县治之后有小湖湖之中为洲花竹四列风莲水栁映翳缭绕为亭以休其居有四曰思政佐治以察民隐也曰栁意胜览以乐其神观也图既毕复言忠显之政垦莱辑亡役不病于民去其奸饕以为政本今其去十有三年思如一日而其缮营足以支永乆于是有验噫今之为县尝患夫土豪之控持也其始也利以诱之终三年更征需敛散一聴其命户税更易拱手莫与之抗甚者为之囊槖可哀也已孙公之来兹邑也其亦有所感表去尹之美亦将以警夫来者余昔在太史覩循吏之实书以示后忠显不求名而名自至孙公之为使者夫岂计目前以为黜陟哉俾凡今之为县者广使者之用心以成其政绩始忠显之涤篆也漫不可考谨视之实秭归县印言于攸司而更正之其精覈率是桷虽老尚当记之泰定二年嵗次乙丑冬十有二月甲午郡人袁桷记
　　庆元转运盐使分司记
　　国朝定煮海之赋倍于前代邦用是资其选官委任为不轻两浙设总司于杭东西属郡率置分司以董督四明号为浙东繁伙饥馑荐罹逋负益广急之则疲劳愁叹黧色骨立见于耄稚故受其任者为最难桷官翰林时预议中书堂尝白丞相乞减嵗额丞相颔其议于时大臣咸然其説卒以户部籍不能易是后忧国者迄减其直继今善谋邦计之士亦将以有待也泰定元年冬分司燬三年张侯伯威莅是邦以官楮若干委于郡郡守郭侯曰兹役不可缓必择善于营缮者是属曰阮君申之县庠之兴君能绍之曰尉周君一防尉廨乆湮能起之兹其以是属佥谋曰取于山里胥是删鬻于市大贾以喜将视其材市于民坚完缜密是则不负于郭侯之教矣六月阐工九月告成聴事崇严夹舍拱揖门台有叙百堵俱列斧斤鼛鼔不撤于垣周君则曰尉虽不才囹圄之设非我职矧转运府设是则益以病盍去诸复以楮之余者归于司官常患不得其人急奉于公怨讟滋兴况复因之以窃其利周君则不然人皆曰作之登登周君是承去其榜笞民完以熙若是则任其职者絶叫嚣息追逮其赋宁有不登于天府昔之使者遗爱揭于坚珉矣后之来者登斯堂也蔼然仁政将屡书不絶桷老矣尚当见之泰定四年二月庚寅袁桷记
　　堂宇
　　本路
　　进思堂在旧府治内绍兴四年守郭仲荀建咸淳六年顔颐仲重建
　　锦堂在旧府治防后淳祐元年守余天锡新之今废鄮山堂在镇海楼之北宋政和丙申守周邦彦建建炎兵燬岿然独存
　　九经堂宋淳化元年诏颁国子监九经二年守陈充作堂以藏乆而堂圯书散元祐五年守李闳别求九经藏之胡公干化赋云太守李侯以雄才硕量剖符此邦下车之日首布徳化讼简刑措政风肆行冬十二月逰桃源因故基命工抡才辟九经堂而新之发石刻于黄壁收断编于秋草士有成徳人知向儒明年春合乐以落成之且命干化赋之干化谓兹堂废防百年而再造于一时非特踵前人之余芳亦所以扬先王之茂烈是宜有鸿儒硕徳发越辞章播金石而被管享鬼神而荐宗庙僣越不知其愚赋二子言以述盛事其词曰于铄哉皇帝即位之二年也景星明庆云祥日月耀虹霓藏风威百蛮镜照四方乃眷四明位于东南之阳负溟渤控扶桑倚巨镇吞长江规圆杯浮奠于中央睿泽弗渥淳风未扬命李侯兮守是邦虎符东方赤黻载佩标金轭以为车拥红旌而为葢介节俊厉英风爽迈悍卒武夫气夺而魂散老奸宿赃星分而蚁溃布冬日之爱戢秋霜之威畆不辍耒室无停机鸣千室安澜乎四陲宣化承流若时覆载民无札疟物无疪疠甘雨飞兮緑野祥云拥兮紫塞简书既静囹圄既空我政既修我民既同乃乗云车控玉骢拥坚甲攒奇峰金鳞耀而月彩焕兵氛凛而霜雪蒙介乎谯门之南入乎桃源之东冲融窈窕兮纷烟云之横骛突兀朦胧兮森观阁之相重遏风露以为楼兮来空翠于羣峰呀泉脉以为池兮落天镜于空中孤亭突波兮浮层嶷之飞鲸横桥挿天兮亘防错之鲜虹集余亭兮侯弓侯矢升余堂兮载笙载镛雾拥云随髙车载驰采三老之遗言升九经之故基览遗迹之长存悼前人之莫追排緑苔于砌石吊遗言于折碑春鳯乍惊兮飘荒烟之緜緜落日夕映兮动芳草之离离鸾凤矫翅兮纷鬬战之蝼蚁虎豹潜形兮聚羣啸之狐狸乃证乎卜筮考乎蓍测日月之瑞方究星宿之躔维践层峦以抵髙浮疎川而相卑轧地轴以盘根麾天倪而创防均四气之和卜三农之隙不家至而申令因子来而为役搜抉乎苍莽之野采穷乎望洋之泽剔土髪以为材琢山骨以为石运斤成风乃纪乃纲累以刻层承以平堂建以云楣设以虹梁栋上极楹四旁拥双闼开六窗镂楶山檠华榱翼张重檐鸿鶱雕桷龙骧【缺】　　　兮飞鸾舞凤【缺】　　兮垂缨布珰玉题朝焕兮规日印月皓璧昼鲜兮凝脂截舫古础平平兮琼瑶钟润碧瓦鳞鳞兮结緑含光近而视之星耀而霞灿逺而遡之烟飞而雾扬大创崇基弗冗弗长宏防伟度既丽既庄亘风霆之表兮挿云霓之旁横八维之脊兮扼四方之吭辨山川之殊形区遐迩之异络阡陌之縦横分郊原之向背缟练横分兮长江晓转菱花斜判兮平湖乱涨凄赋逸响兮日堕瑶海澹露含辉兮月涌烟障暖浮画栋兮春云蔼蔼清泛玉琴兮炎薫盎盎香风满地兮落金波之桂子素影横空兮涷银潢之雪浪于是防翠幕张红筵飞锦书聘羣贤收浩景于云间天风于日边烟斜雾横麾节行焉电走雷旋轩车至焉和鸾雍雍众宾集焉玉佩锵锵太守揖焉兰馨桂烈众馔陈焉凤啸龙惊众乐作焉于是秦国公子以辩为喜瞪目而视捉襟而起揖晋都先生而语曰昔江南太守兴洪都之新府修滕王之故事合乐大飨羣贤毕至使王勃赋之侈广其意流润色承以不坠亦可以賛刺史之遗徳扬当世之盛美者矣今先生电掩长舌星垂方瞳笔动长鲸气吞秋虹升髙堂集羣公适清宴之未防仰流景之方融亦可以踵前世之遗芳扬前人之素风乎先生悠然而笑曰然乎哉昔伏羲之王天下也四方文明鉴乎太清地不爱其寳天不爱其灵使神出洛负书而行伏羲得之网罗造化包括堪舆融结山川吞纳风霆制为八卦分为四营布六爻之縦横规两仪之降升文王繇之而其道悉备仲尼翼之而斯文大成葢取乎道之为妙是谓乎易之为经断三皇始五帝上逮乎夏商之统下及乎秦周之系典谟贡范训诰命誓陈禅逊之纪纲列君臣之分际轨五行之变化位九州之形势足以扶天地之运开日月之蔽流睿泽于天下巩皇图于千世孔壁藏之而简编弗坠伏生诵之而典章次第葢取乎事之遗迹是谓乎书之为制耋老黄童小夫贱工或去国之大夫或列位之三公览时事之兴废观盛徳之形容情态交乎前美刺兴乎中咏山川之髙深记草木之纎浓则方轴以下申擘圆清而上通葢取乎谲谏之义是谓乎古诗之风秉素王之符抗列圣之辩是褒贬之雄柄揭赏刑之大本郁者必发微者必阐乱者必削恶者必翦纪之以嵗月分之以晦旦文之以礼乐饰之以诛劝扶日月而上出涨江河而东转葢取乎纪事之实是谓春秋之典下采成周上追陶唐扬列圣之素风撷前人之遗芳其制礼也措三百以提经其辨仪也周三千而布纲其设爵也建六官而等位其列土也面五侯而尊王朝觐宗遇所以交诸侯而揖宾客冠昬祭祀所以防男女而宁死丧俎豆笾鼎所以辨彜仪而昭物轨牺牲粢盛所以享上帝而荐先王陶匏笙竽所以洽淳思而导和气圭裳冕弁所以祀清庙而朝明堂此二礼之垂经所以器范而川防随流扬波钩贯理喉襟大道之要羽翼仲尼之防或先经而始事或后经而终义或依经而辨理或析经而合异微而显兮如长云翳星炳而不耀志而晦兮如巨浸含山郁然髙峙婉成章兮如回鳞盘龙彩凤映流尽不汚兮如广溪清江触山蟠地此三之余训所以提领而振纪夫然揭大训示丕彞包裹太极斡旋二仪秦火炽烈兮斯文不焚梁风浸淫兮斯文不漓嵩岳可磨兮斯文不磷江河可竭兮斯文不淄夫潜龙虽神无庆云不能雄升海鹏虽大无扶揺不能髙飞日月虽明无隂阳不能扶其运天地虽大无风霆不能示其威是必表大训之宏规存素王之遗迹申以斋戒择以月日篆以丹青镂以金石发天语飞宸章锡玉札示四方付之有司而实兹堂焉岂无故而然哉宏规下蹯法持载于坤也宏宇上庇均覆焘于干也大楹居璇柱石尧舜也山楶层峦巩固羲轩也离离羣桷矩义之方也差差众椽防智之圆也望之崇然形徳之体也即之沉然蓄道之渊也垩以白盛质以示素也饰以丹漆润以容文也若回若翔乐之和易也如轩如翼礼之周旋也通衢修涂敞孟荀之步也墉垣壮址辟杨墨之路也诛茅伐棘夷老庄之蔓也除貍薫防去申韩之蠧也清风扫门洗情思之氛也明月在户开性天之悟也是故由不正者不能得其门行不方者不能窥其墙道不深者不能入其室志不髙者不能升其堂不味于淡不能探书林之实不玩于不能撷文园之芳秦国公子抚席而起稽首再拜曰不登髙山不知天之为葢不临深溪不知地之为载不闻先生之言不知九经之大
</div>
    <div class="pagination">
<a href="延祐四明志_page26.html">上一页</a><span>...</span><a href="延祐四明志_page22.html">22</a><a href="延祐四明志_page23.html">23</a><a href="延祐四明志_page24.html">24</a><a href="延祐四明志_page25.html">25</a><a href="延祐四明志_page26.html">26</a><span class="current-page">27</span><a href="延祐四明志_page28.html">28</a><a href="延祐四明志_page29.html">29</a><a href="延祐四明志_page30.html">30</a><a href="延祐四明志_page31.html">31</a><a href="延祐四明志_page32.html">32</a><span>...</span><a href="延祐四明志_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
