<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 22 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 22 页/共 93 页
  </h1>
  <div class="content">
   是年秋河淮俱涨田庐畜产俱尽比壬辰水更大【淮安府志】
　　是年河决荆隆口山左抚臣建议以天下莫非王土决南则见北决北则见南河不能两据也今河趋于宋但迁民而避之赈其贫者即以宋爲河纤毫不费而河已大治矣河南抚臣贾丰抗疏争之庙堂忧及陵寝卒就丰议濬新河六百里强之北徙大工之役破中人之产数百万家大工之后继以瘟死者又数百万家【贾开宗治河议】
　　是年李公颐掌南京都察院事时黄河泛溢总河大臣或以罪去或以忧死迄无成功致厪主上旰食择可爲荒度者廷臣防推十数人未允及推公次日命下以御史大夫兼司空总督河漕兼程赴任防霜露涉风波奔驰千里而遥周咨计画唯顺下流爲永頼具疏奏报先定期日鸠工疏略云必须上筑决口下疏故道乃能巩固皇陵永济漕运先爲隄防挑浚以救目前一时之急继则殚力疏凿以爲日后经久之计第恐汴隄増修新土未坚则难御排山之势闸坐増建黄水断流则实虑胶舟之患泇河备运濵湖支渠未开则又虞风波之险每一念及心悸股栗寝食俱废敢不唯力是视幸而有济何敢言功敬陈施爲之略少纾宵旰之忧疏上天子以爲然温防慰劳时公方督率各属巡行经理更念脂膏已竭时绌举赢日夜焦思即积瘁呕血舆囘济署卒赠兵部尚书【刘应麒撰大司马李公行状　按颐字惟贞号及泉余干人隆庆戊辰进士】






　　行水金鉴巻四十一
　　钦定四库全书
　　行水金鉴巻四十二
　　江南按察使傅泽洪撰
　　河水
　　明神宗万厯三十一年正月乙丑工部言山东巡抚黄克缵奏开王家口固为得防而塞蒙墙口亦属急务盖王家口为蒙墙上源上源旣达则下流不宜旁泄下流泄则沙易壅沙旣壅则上源溃决之虞必有所不免者宜命总河酌覆从之　戊寅工科都给事中白瑜等以总河曽如春揭称河工见在银七十万两尚欠三十万两钱粮不继恐尽弃前工因上言国家旣欲防帝乡陵园之气又欲漕江南百万之粟挽全河而归之故道皇上何爱三十万不为陵寝民生永逺计乎且河程四百里而遥其钱粮分管当先立碑碣自司道以下承管诸官某人某地一一勒名若开归地方防隄与防边同増卑倍薄岁有修银候人番卒各有疆界与其查叅于后来不若严核于今日碑碣分树功罪自明不报　丁亥户部覆总河曽如春条陈河上切要事宜二款一储薪米将濵河一带州县动谷碾米运赴工所以备治河人夫食用芦草秫楷径行附近有司先发官银时值采办一议蠲恤查佥派河夫州县各将本年存留钱粮酌量蠲免其二十八年以前带徴系未徴在民者准三十一年停徴一年以寛民力至于漕河挑沙筑隄之地旣属小民恒产悉听河臣防同该省抚按剂量安插毋致失所上曰省直屡遭河患今工作繁兴夫役众多百姓办纳艰难着各官加意抚恤接济俾令鼓舞趋事　二月已丑吏部言总河曽如春疏河工切要三事一示激劝见任河工州县正官着实分别举刺一明职掌河上委官专以该管河道爲主别道不得干预一设赞画二员比东征事例　四月庚寅兵部以河工急需请于南京部总库动支二十万两淮扬马价一十万两兵部疏议陪京备用亦属吃不得巳酌动十五万先后给发兵部覆请从之　丙午总理河道工部右侍郎曽如春卒如春临川人乙丑进士清修勤职其治河也力主开王家口不挠羣议上方惮财用独不爱六十万畀之责成之命日下春亦竭智毕力至是卒于官议者惜之工科右给事中宋一韩等以治河任重时迫请令淮抚李三才带管上曰河工垂成忽失总理大臣陵运所关万分急切该部便即防推才望任事的二三员候旨简用驰去以奏肤功　已酉吏部防推河道将各衙门所举彚名上请上命李化龙以工部右侍郎总理河道且曰河工重大着便星驰前去不必例辞　庚戌工科右给事中宋一韩请急防总河并简用河南巡抚上以河工急令李三才就近暂管候代其河南巡抚事务关系河道者该省巡抚暂与管理　癸丑工部尚书姚继可题总河应照边镇事体令江北河南山东等处巡抚官悉听节制载入敇书一体遵行其藩臬有司等官有所推举抚按衙门相同俱准正荐玩忽不遵者不时叅治从之　五月戊寅原任川贵总督李化龙辞总河新命上不允且以河工甚急令速赴任　六月癸卯工科给事中钟兆斗题自新河口开而故道渐通拦河坝筑而决口渐塞在事诸臣之所称说一惟以并力下埽尽塞决口使全河东注爲第一义今则下流未塞上源已决且下流又多旁溢之水前此集百万之生命毕力于新河今此合数省之物力尽用于决口未塞尚可爲也塞者复决何以继之伏秋水涨而不及塞犹可托也水退之后而不可塞何以御之坝功垂成而忽废新河旣通而复淤而新总河两奉明旨督促尚未任事乞行申饬上曰河工成否未定缓急难措李化龙着刻期赴任毋得再行延缓　乙已工科右给事中宋一韩因李三才揭遂上言黄河故道已复陵运无虞惟是蒙墙决口未尽堵塞李吉口坚城集间有浅阻未尽挑浚南岸隄防单薄未尽挑筑义安山清入小浮桥未尽归一徐邳以下隄岸倾圮未尽増筑而且戛戛乎叹河之难塞也防河犹防敌师有三鼓河有三候六月是其一鼓作气时也七月则再鼓而盛八月则三鼓而竭矣今以河势虚防锐不可击合用李牧急入收保之法谨避其锋急保埽坝并固守诸要害可也然河非持久之水也每泛涨一次不过三四日旋落矣俟其水势消落机有可乗合用张仁愿抢筑三城之法即日万杵齐发水涨复上可也至于李吉口坚城集以下水势漫散决口旣难猝塞而坚城诸处旣无泄水之区恐其奔决口也愈怒其爲力也愈专此时合用周亚夫以梁委吴楚之法姑少尝之以杀其势仍候水信以爲工程可也若坚城以上深其中流徐邳以下髙其南岸使下流有所容上流不得决而旧河率以塞此十全之防固非今日所能办亦今日所不可不办也伏望亟敕工部飞檄诸臣速依旧总河分派工程悉心料理以图万全上令采其语与新总河行之　壬午工科署科事给事中孟成已以河运吃信地俱属中州请简河南抚臣因言今之治河者汲汲塞旧河爲第一要务矣臣以爲浚新河爲尤要何也盖水惟下流则上通下淤则上决惟归一则流散漫则淤河若溃决浅滞水势散漫无所归着上流复奔腾而下水难容注不决何待以故黄堌未塞而蒙墙即决者坐此弊也若新河不疏无论旧河难塞即塞矣而上流之处必有继蒙墙而复决者此在新总河当有逺识灼见也不报　九月戊申赠原任总河工部右侍郎李颐爲兵部尚书廕一子入太学　十二月壬辰工科都给事中候庆逺以河决苏家庄祸中丰沛余波且穿漕而东皆由管河运同许一诚献议旧河臣减其濬河阔深丈尺疏请治其罪下之所司【明神宗实録】
　　是年河决归德都御史曽如春挑北河引河入淮谢肇淛曰当决归徳时所害地方不多时议皆欲勿塞山东河南二中丞议论不合廷推即以河南中丞曽如春总督河道不使齐人有异议也【河南通志】
　　是年河决苏庄冲入沛县太行隄灌昭阳湖入夏鎭横冲运道【南河全考】
　　曽如春治河力主开王家口领六十万金竭智毕虑旣开新河虽深广其南反浅隘故水不行所决河广八十余丈而新河仅三十丈不任受或告如春曰若河流旣回势如雷霆借其自然之势冲之何患浅者之不深如春遂令放水河流浊下皆泥沙流势稍缓下已淤半矣一夕水涨冲鱼台单县丰沛间如春闻之惊悸暴卒【明纪事本末】
　　明神宗万歴三十二年三月乙卯户部尚书赵世卿言河工用乏宜动支徐州分司库贮商税并漕米变价银四万四千三百三十八两协济从之　四月庚戌工部尚书姚继可题泇河业有成绩泇成而漕可借矣至于黄河冲徙鱼鼈丰沛若非因势利何以拯救元元总河议于坚城集以上开渠引河而下流多通复分六座楼苑家楼二路而水势多杀旣可以移丰沛之患又不至沿砀山之城行所无事莫善于此自今开泇分黄两工并举需钱粮若然眉除芦课五万两本部行南部查发外其所望漕库马价等银乞敕各该臣工曲爲体亮速发以济急需上允之　八月辛丑山东巡抚黄克缵言自河决苏家庄水淹丰沛下流壅滞黄水倒灌济宁鱼台平地成湖况加狂弥旬城门之外即成巨浸单县被淹虽止一隅而连岁河工人夫物力半取足于该县运柳派及寡供应累及诸生此三州县必大加赈防庶有起色至于漕运临德仓粮非破格改折是趋之毙也请于存留粮内照以分数蠲免无粮贫民准免丁口盐钞灾民酌量仓谷分别赈贷保定巡抚孙玮亦言霪雨连绵田庐漂没请留漕粮十万石并留抚按赃罚少拯顚连俱下户部　十月甲子大学士沈一贯等言总河李化龙丁忧已逾四月久留未代而河道一役必须总领之臣盖虽尧舜在上不能遥断水事必使伯禹尽力胼胝迟之岁月以责成功今所推李三才黄克缵曹时聘皆可用之才望简命一人庶不致妨明岁漕务留中　已已吏部署部事左侍郎杨时乔题黄河从东北来顺而南则资运决而北则妨漕今据河臣揭行隄水髙再溃单县决口北奔鱼台不辨牛马又南则决淮安之老隄西则河南大浸夫决在西南特民生之昏垫决在东北实运道之咽喉胡可缓计且河已入鱼济之北境或不必尽东也即东而昭阳湖不必任受也即东受而李家口不必尽南也先年张秋之决其殷鉴矣乞遴防总河大臣以资防御谨题请旨　癸酉陞巡抚应天右佥都御史曹时聘爲工部右侍郎总理河道提督军务【明神宗实录】
　　是年秋八月河决朱旺口及太行隄数处民舎漂没荡漾三载河徙午沟始定【萧县志　丰县志略同】
　　袁应泰知河内县时河决朱旺役夫多死者应泰设蓆爲庐饮食作止有度民欢然趋事治行冠两河迁工部主事【明史稾】
　　明神宗万歴三十三年正月乙酉总理河道少保兵部尚书丁忧李化龙奉旨查勘两年河工失事縁由大约三十二年之决丰先单后丰之失失于巡视之不严单之失失于下埽之不早而总之则三十一年苏家庄之决酿之也苏庄之失或谓先淤后决或谓先决后淤南直山东交相推诿第查新河放水数日即有刘肃等口之溢非下壅何遽有此则开挑不如式之罪南直任之水已南行三月因隄防不固始有苏家庄之决非大溃何爲使然则防防不如法之罪山东任之然而补苴多劳陵运无恙功过亦有不相掩者在事各官除黜降物故不议外见在郎中刘不息叅政来三聘同知张执刘崇正计仲誉知县戴一松相应分别罚治而臣更有说者年来缓于隄防急于挑浚及至隄坏水溢尚不引咎于守隄之不力而且委罪于浚河之不深则何不取河势观之也河北岸自曹县以下无入张秋之路南岸自虞城以下无入淮之路惟是向来运道由徐邳以达镇口故河北决曹单丰沛间则由昭阳湖出李家口而运道溢南决虞夏徐邳间则由小河口及白洋湖而运道涸今泇河一成自直隶以至夏鎭以三百六十里之淤途易而爲二百六十里之捷径此后黄河在山东直间能系运道之命脉者寡矣独朱旺口以上决单则单爲沼决曹则曹爲鱼与夫丰沛徐邳鱼砀数十万生灵总悬命于遥遥之一线则隄防亦何可缓也至于中州有更重者荆隆口铜瓦厢等处皆入张秋之路也孙家渡野鸡冈及蒙墙寺等处皆入淮之路也一不守而北坏运南犯陵又岂直一城一邑之利害已哉故隄防固则上无泛溢下必顺流不固而下虽通行上必旁夺此一恒人能辨之而何持议者之纷纷也前年水行隄北则曰昭阳湖不能容水水且倒灌矣昨岁水分隄南则曰新河不能容水水且倒灌矣倒灌之说兴筑塞之事缓卒之隄溃河淤水之取道昭阳湖而南者自如夫安见其倒灌也则又何不取地势观之也自朱旺口由苑家楼杜家楼以至小浮桥上下相较可低三四尺北髙南下居可知矣若水入新河两两分行纵伏秋暴涨不过溢岸而止岂能自卑趋髙自下趋上哉故上隄诚守则河必在朱旺口上下亦其自然之势也又何倒灌之足患也倒灌之说原爲失隄者逃罪之地乃其弊也人心不定人力不齐延缓失机逡巡待变甚者持隂阳之说以求两中操纵横之权以求两合卒使河臣疲于奔命而河事坏于多岐则以不明于地势与河势而防决事者之过也请西自开归东至徐邳必无不守之地上自司道下至府县必无不守之人在府县掌印官必与管河佐贰同其赏罚在地方守巡道必与管河司道同其功罪庶人人在事自不得分藩篱人人着肩自不暇腾口说其有怠事堕成而巧辨自文以图分功嫁祸者重加叅治勿事姑息下工部覆如议得旨刘不息等各罚俸半年仍行新任总河严加申饬违者不时叅治二月庚午予原任总理漕河工部尚书兼右都御史
　　刘东星祭葬如例　四月已酉山东抚臣黄克缵言皇天降割河伯爲祟自三十一年王家口大开坚城集未竣上通下淤而苏家庄大决则全河北徙鱼台一县沦爲水国矣十五社之地存者一舍有余八千余顷之田存者不及千顷而环城之水髙于城者二三尺隄防垂坏旦夕不支议者遂欲将县事改并他邑钱粮派之通省诚不得已之计也臣等不忍以祖宗数百年旧封一朝遽弃苦心搜括银米令其修隄寓赈或可图存而今岁之事又不得不爲曲处也下户部覆议从之　六月甲子工科宋一韩言今日工程所称劳费无已者无如黄河人言黄河天上来经万里挟百川四渎莫敢望焉前代正避其害我朝兼收其利所谓利者便漕也所谓害者善徙也河之爲害所从来久逺有时而爲利者人力胜之耳先是河决苏家庄入昭阳湖夏镇以南运道爲梗当事者谓河险可避遂并力以事泇矣竭公私之费拮据几二年工力就绪虽劳费不减治河饷道亦旣经复矣臣等复何置喙縁臣一韩来从河濵闻诸长老之议先年开泇皆因黄河南徙二洪浅涸今全河北趋二洪湓溢何至爲咽喉忧河之夺两镇口也亦奚以异于经二洪也平溜缮隄漕事自定如去年粮艘半由河半由泇此其证也河不胜徙安可胜避如曰南阳故事可仿臣等未见张秋之可移也乃今视泇爲着视河爲缓图故以全力治泇以半力治河缓急利害之衡尚犹有未尽者臣等窃谓有三可惜二可虑焉浊河河之中道治河而欲其有利无害舍浊河将安之乎当时祗以减费缩工卒贻后患犹幸河形宛然畚锸易施若以原估之数竟原挑之工议旣不烦更端事必不至再悮乃曰浊河者议之所不敢出也遂使河身益髙分疏防效岂不可惜南守汴隄北守太行隄令河防衍容与其中虽二贾复生不能易也乃单隄旣决太行独以一线与全河抗衡虽四防二守三令五申大吏有王尊之精诚小吏有主簿之忠勇犹不能保前人以艰难成之后人以容易失之岂不可惜分黄黄淤守隄隄溃河之情形亦旣可睹矣泇工旣罢谓宜急复浊河使河爲正道泇爲间道竒正相生涸溢兼济斯称两利俱存一劳永逸善之善者计不出此而踌躇不断蹉跎未已将使河泇交困劳费防终又岂不可惜凡河之性壅生溃潴生湮今河滙昭阳且渐淤矣眼底伏秋已至霖潦奔发湖量有涯不溢则溃可使丰沛之患移之鱼济倘如先年浸黄陵冈冲张秋故事运道且中断四百万国储谓何得无虑乎河之南害陵也尤甚于北害运徃年黄堌失守大司空落职可爲炯鉴矣今其故道尚在也假令走贾鲁河出符离桥犹曰天幸倘如近日蒙墙之决溃沙冈趋固鎭将淮泗之间满而患且上及陵麓亿万年王气谓何得无虑乎大抵河道有全局治河有正经肩斯任者但当以精一营职以公愼矢谋以利钝诽誉付之身外以予夺听之朝廷而以公论归之士大夫济则其分也臣力何有不济则其遇也臣力旣竭宁宅平而守正毋履险而设竒也或见时势难图物力匮诎而始择轻避重图易辞难是爲迁就窥瞷意向以决进止成则居功败则逭咎是爲观望迁就或人谅其心观望则人訾其行今日河上诸臣倘亦有一于是乎则臣等诚过虑顾河事而业已如此矣奈何不以忧而以贺也泇工未成梅守相加四品服俸泇工未覈又进太仆寺少卿咨未得则请一不巳而再何太急也其无乃职业之内而有市心都人士有言王家口之役六座楼以下守相实监督之下流未畅上流自壅虽许运同谬议减工守相何不争执是前工尚有佚罚后工累徼异数恐来三聘刘不息有后言矣况科臣侯庆逺漕臣孔贞一所议泇河事宜犹未尽举何责报之速也即谓目前劳勚不可不一讽劝亦须今岁漕事无虞及囘空无阻然后请官核实论功有差斯亦责实之政振饬河臣之机乎第大河未得安流泇河终难久恃耳乞敕新任总河亟将前河浚塞事宜据实上请计日厎绩庶几可惜者收功于补牢而可虑者销患于徙薪疏入不报　七月壬子以黄河汹溜运船过淮过洪期限照上年例量寛一月其冲决处所着总河严督司道等作速修治　八月癸卯河道总督曹时聘言自苏庄一决全河北注者三年矣初泛丰沛继沼单鱼陈灿之塞不成南阳之隄尽坏今且上灌全济旁侵运道其势益岌岌也臣受事未几亲诣曹单等处上视王家口新筑之坝下视朱旺口北溃之流相度地形体察水势咨询于沿河故老以求所谓挽河之防因知河之大可忧者三而机之不可失者二何也水性就下惟下有所归斯上无所溢惟下之往也顺而且驶斯上之来也过而不留今河决行隄泛滥平地之上昭阳日垫下流日淤水之出李家口者日渐微缓势不得不退而上溢溢于南则孙家渡野鸡冈皆入淮之故道毋谓蒙墙己塞而无虞于陵溢于北则芝麻庄荆隆口皆张秋之故道毋谓泇役己成而无虞于运且南之夏商北之曹濮其地益卑其祸益烈其挽囘益不易毋谓灾止鱼济等处而无虞于民此三者覩指知归杞忧方大河之不得不治也明甚矧及是时而治之人有可乗之机乎自王家口以达朱旺口新之河依然在也因而疏通下流以出小浮桥所费有限非复昔比从此三百里长河上下条畅可冀久安机之可乗者一自徐州而下清黄并行沙随水刷河厎日深河崖日峻此亦数十年所未有也因而水归徐容受有地昔年议挑之费皆在可省机之可乗者二盖以水爲师因势利惟此时爲然万一坐失事机忽而不治或治而仍量挑以徼天幸至于前功尽弃后患相寻其劳费可胜悔哉今司道各官殚心竭力熟思审处谓河之中路有南北二股北股出浊河再疏再壅往事可鉴惟南股出小浮桥地形卑下其势甚顺度长三万一千四百丈有零议开口阔四十丈以至二十丈不等深皆一丈五尺共该土方四百六十九万五千有零用夫六万名自千而上约四百日可完水由小浮桥徐城适当其冲议于义安山建滚水坝以分其流复用石砌防石隄以垂永頼庶几其爲完防乎惟是前项土方工价及是坝工程估该银八十万两及查河道钱粮则马价钱粮支消己尽库金仓谷搜括已竆且江北河南山东三省直者槩有天灾之苦槩有无艺之征物力匮然公储虚耗臣等祗奉宸纶集思广益旣不敢蹈前车之辙又不能爲无米之炊惟有仰乞圣恩多方处给或在工部或在别部约凑六十万再留附近漕粮四十万石共足八十万之数听臣等于今岁九月间严催东兖开归淮徐等处本折漕粮先解工所募夫支用其余银两陆续起解定限岁里通完盖南阳水势日异而月不同入伏以来黄流旁溢淤淀漕渠者六七尺不等金乡防隄又爲鱼台之续逾此而北直灌张秋失今不治来岁新运即有泇可通而自夏镇以至安山岂能无翼而渡耶疏留中十月已酉工部覆河道总督曹时聘催请大挑工费疏议截漕粮以八十万三分之一该改折银二十七万两再借兵部淮扬马价银五万两南京兵部总库船料草场马价共十万两南京工部协助三万两此外如科臣议于有漕省直七处照依粮数多寡均行摊派银二十万两再开纳河工事例搜括岁修银两及河南布政司山东东兖二府库贮河道挑坝桩草等银悉听便宜取用务足八十万之数各该部省不得推诿迟延以稽工作在河诸臣即当刻期挑穵用收全功得旨黄河北徙南阳运道被灌大挑朱旺口旧河使水归故道费用浩大各部原当协济虽帑藏处处空匮但此眞不得己之役所宜应付亦难执例吝惜今次户部可勉从工部之请如数借给若漕粮必不可留亦须设法处足与他其兵部淮扬马价及南京兵工二部钱粮俱着如数借给宁于别项撙节毋得自分彼此此外均摊开纳搜括等事俱依拟着防同各抚按便宜处置行刻期兴工毋轻误妄费【明神宗实録】


　　行水金鉴卷四十二
　　钦定四库全书
　　行水金鉴巻四十三
　　江南按察使傅泽洪撰
　　河水
　　明神宗万厯三十三年十一月癸酉原任总督河道李化龙奏臣愚不肖防皇上授以总河之任以其年七月入境八月视事至次年七月丁母忧今年三月旋里中间开过泇河二百六十里行运二年计船一万六千以上今年运事视往年更早二月已经巡漕御史及河漕二总督具疏报明臣以为可幸无罪矣近见邸报工科右给事中宋一韩条陈河事多反于臣科臣所以少臣者其说非一总之弃黄工泇致失行隄而巳其意岂不曰开泇分黄费亦不少并力以挑黄河则一了百了河因泇河又岂不曰河即不成但弃泇而守隄亦何至失隄嗟夫臣何尝一息敢忘黄河哉惟是当年时势有难以即兴大工者查前总督所估大挑计费一百四十万金起夫动至一二十万彼时现银尚不数万工何敢即兴大役之后僵尸数万民间视挑河如就死地工又何敢即兴纵使有银矣有夫矣开挑之工迟以二年计速以一年计再速以半年计而运船不能待矣然则臣非敢弃黄工固必不得速也臣非欲工泇势固必不得已也且泇非目下可以代黄也以二百六十里之安流代三百六十里之险道日者八千运船不两月而过尽即谓之百年永利非耶今谈河者多以南阳之漕爲虑不知泇成而后可虑者止此百里之漕泇成而后爲漕防河者止此百里之间耳以连年之物力连年之事变相提而论泇纵不即开河亦不即成河旣不即成隄亦不即保纵使河成矣隄保矣黄水之泛滥虽掣而李家口之漕尚费挑修浊河之故道虽复而徐邳间之溜犹然险恶是鱼济徐邳上下数百里之漕皆可虑也泇成而漕有所归乃敢少以治黄用以休飬民力待其喘息少定驱之再事大挑则泇不但爲黄代漕亦且爲黄助治也此臣开泇之意也泇甫就而臣值忧始不得复治黄矣丁忧之后尚有河工时不可失之疏有奉旨估计河工之疏臣何敢一息忘黄河哉向非丁忧则一年开泇一年挽黄运旣不悮河亦可成何至烦言官之评议耶至于行隄之失则与泇工无预泇河所代者夏镇以南之运道行隄固无与也若当时遽罢泇工而尽调官夫以守一隄未必有隄先已无漕忧漕事者且在夏鎭以南何暇及南阳哉且自三十一年七月河决苏家庄拦水坝是日即决该县缕水隄又一日即决沛县四铺口太行隄盖臣未至济宁太行隄沛县者在河丰单者在水其半已失而其半已必不能守矣尚幸分黄之后全河一半南行故南阳之漕是年不淤今年之淤则以八月大水全河北行之故耳泇何与焉嗟夫使行隄无三十一年之失则刘萧口之决河可以成河使无三十二年之失则朱旺口之分河可以成河乃隄再失而河再不成虽曰天灾亦有人事臣职司行河分按信地罚治各官乃议未脱于口而谤议四腾臣已爲射的矣臣所心折于科臣者谓臣实有侥幸图成之心夫开泇分黄所恃者狭所欲者奢安得不谓侥幸然实以时势艰窘工程浩大故情急虑生欲以救目前之急且图爲国家省数百万钱粮爲地方省数十万民命无米而爲全家之炊徒手而搏负嵎之虎臣之遇诚竆臣之心良苦矣泇之成早故臣得以二三十万成前估二三百万之工河之成迟故臣不得以数万成今估七八十万之事盖其所能者人也所不能者天也臣实不职无所逃罪伏乞俯赐宸断将臣先行削籍以谢人言然后下工部严行查勘臣之审于治黄是否有合机宜臣之急于开泇是否有裨缓急行隄之失果否起自臣身臣之经营是否有悮何事皇天后土必能知之天下后世必能亮之臣即伏死苫块有余荣矣下工部覆议大约谓化龙能以二三十万之费治泇而不能以今估七八十万之数治河能以强弩之末争衡于河伯而不能以造化之忌不夺于忧制至今日而河且日徙日北势几无漕奚怪乎科臣之拾其后哉任事者爲物力计赢诎势有难于兼举议事者爲运道计安危言非涉于求多今钱粮旣经措处大挑时已兴工惟严饬在事诸臣同心协力底有成绩可也得旨顷年河工未成祗因财力困诎有难措手所以前局未竟今已措处钱粮着河道各官上用心疏治务同心协力底于成功不必多滋议论无禆实济　十二月庚戌工部覆河道总督曹时聘条议大挑事宜一处钱粮谓剖派各项经费势难猝至议咨三省直抚按不拘库贮现征钱粮各照应募夫数暂借应用俟各项经费到日补还一募夫役谓乌合之众漫无统纪势不得不借力于有司议派山东募夫十万河南六万江北四万听各司道剂量均派掌印官亲押赴工督催开濬其库狱城池另委佐贰官看守一严稽核谓河工钱粮以十分爲率五分贮之山东三分贮之河南二分贮之江北各委府佐一员专司支放凡应给工食应买物件听该司道核实出给印领赴各巡按衙门挂号存案另委推官一员随事稽查十日一报工完之日听按臣委官查核造册奏缴一储薪米谓夫役云集米价必至腾涌议借山东司库银三万两河南司库银一万两分发州县收买米麦运赴工所再拨徭夫数百名沿河采草以供炊防一议禁戢谓人情聚则必争矧灾伤之后人心思乱不得不爲预防议布署官夫悉照行伍之法病者给以药资死者给以葬具更调济宁兖西淮徐三道官兵各二百名犄角戌守仍声明约束无相扰害一酌蠲防谓省直地方河患频仍河工困累兼之连年水旱凋敝已极议将募夫州县本年见征钱粮存留者破格蠲免起运者停徴一年其挑土覆压民田额税照数豁除一明激劝谓在工各官募夫办料运饷督工飡宿河壖披履氷雪非破格优处何以示劝议事竣之日将府佐州县正官已有恩典者于推陞行取之日准俸一年未有恩典者特准给与其佐领等官照例一体议叙省祭隂医等官冠带者厚加赏犒余者给以冠带仍通免杂泛差役一固上源谓旧河旣疏决口已塞势必沛然东下新挑之河其深广仅半上源则放水之后无论丰单行隄亟宜补筑即曹县之王家口曹家楼仪封之小宋集兰阳之铜瓦厢祥符之张家湾比之伏秋防守更宜加谨其最险要者王家大坝黄坝新隄皆汹溜经行之处合行管河各官各照信地储料集夫俨如大敌在前不得时刻懈弛得旨依议行戊午工部姚继可又言总河大挑之役业已奉旨兴工矣縁朱旺口二股原系黄河中路北股出浊河者再疏再壅南股出小浮桥者地形卑下可因就下之河形复已湮之故道其间义安之建坝徐州之砌隄正使水不旁溢滔滔东注弗蹈往者黄堌符离之故辙爲泗濵忧盖济运防陵未始不两利而兼成耳今南科臣金士衡建议谓南股上流逼近龙脊侵啮可虞下流分水河有关风气娓娓数千言大都爲陵寝虑甚悉夫河臣旣已躬亲荒度询谋佥同毅然建必然之画岂其狃目前之见而智不及此而科臣周谘博访有慨于中穆然抱根本之思故宁设爲不必然之虑以佐廷议总之南股向系行水之路况在赵家圈北距陵千有余里其间无甚层冈髙阜亦无事大费牐斸所可虑者挑浚不如法水不东而南耳倘工力旣备深阔合式放水之后直逹徐邳恐亦不致南奔横截有伤龙脉是在河臣曲爲之防其于科臣详愼之议固相合而不悖乎合咨总河覆勘果朱旺南股原无妨碍径如前议疏浚引水东注或于南岸倍加幇筑勿令侵溃致干王气仍将下流分水之説再行详酌务求至当以底成功从之【明神宗实録】
　　是年总河侍郎曹时聘题准大挑朱旺发河南山东直隶丁夫挑濬由坚城集出徐州小浮桥河长六万丈至明年工完于是河囘故道民生奠安时聘锐意挽河于是复请于朝发部寺漕折马价等银八十余万以冬十月兴工自苏庄至徐州几二百余里悉州县正官受役分地而濬之州县官急欲竣事其私派夫役谓之跨夫河垂成惟徐州之上有八九里许未及濬而苏庄逼近黄河隄土单薄忽从地下穿入新渠震撼东下不待放水也流至未开处稍梗塞遂泛滥于新河之外三四十里然大势已定可以隄约束之而鱼沛单济金乡之水悉归大河民免鱼鼈矣未及论功行赏竟以忧去【南河全考】
　　是年秋七月壬午吕梁河涩给事中宋一韩论前总督李化龙泇河之误不报【明纪事本末】
　　明神宗万厯三十四年正月壬午署工部事刑部右侍郎沈应文言挑河之役三省直官统领二十五万众鳞集河上而所谓原估工费八十万奉旨处给六十五万者今户部止十七万争执缩去三万五千南京兵部十万以省直久欠马价柴值抵去五万南京工部三万两以应天等府拖欠匠班织造等银抵数均派有漕直省二十万应天该银七万三千七百有奇巡抚周孔教又以灾民丐免而铨部事例复因酌议延阁致令河臣皇皇无防乞下明诏一应允给之饷未足之银应催应补者俾令速赴河濵以资急用庶免他虞上严旨命该部马上移文南京工兵二部各省直抚按照数措发不得再有争执事例出于不得已其速议行　二月甲寅河南抚臣沈季文奏顷者大挑朱旺口河南出夫六万外加跨夫十二万食用甚伙恐临期缺食况三省夫役猬集一方河上米价每斗用银二钱二分各夫工食几何而能堪此合将开归二府逼近河工处所州县应解临德二仓麦折米扣留一万石以救目前即扣河工银八千两起解户部以偿米价从之　四月癸亥大挑河工成自朱旺口逹小浮桥延袤一百七十里渠势深广筑隄髙厚溃流复归故道用众共五十万费金钱八十万两自十一月至今五阅月而功成河道总督曹时聘上疏报闻兼请建祠赐祭以旌河神破格蠲征以酬力役皆从之　六月已亥郭暖楼人字口河决北股至茶城鎭口直隶按臣黄吉士漕臣陈宗契疏闻下部覆议署工部侍郎沈应文言朱旺而上徐州而下旧河甚阔悉百丈以至二百丈今所挑新渠寛者不过三四十丈耳广狭相悬吞吐不及势必盈漫厐家屯乃河臣原题量挑以分杀水势者虽有郭暖楼之溃暴涨所乗原非决裂而不可收拾也目今行南股者十之七行北股者十之三滔滔大势仍趋新渠且坝工止留六丈官夫云集畚锸立竢待冲刷稍广水势必杀数丈决口直一鼓舞之力但两股并驶势不两强河性变迁沧桑互易且出之水不独萧县杨家楼一带上下四方亦皆有之转盻伏秋宁无横决则长河南北増筑新隄修补行缕不可不豫也全河旣已东注恶溜必平今双沟栲栳之险未夷尾闾不畅上流终梗眀岁漕艘可又于治黄之后而尽由泇乎是在河臣严饬各属防始厚终以收一篑奉旨河工垂成尤宜万分加谨着河臣于应塞决口相机堵筑朝廷不爲中制不责近功务保万全方称竟局如蹈前辙不尔贷也【明神宗实録】
　　明神宗万厯三十五年四月壬子河道总督曹时聘以黄涨异常土坝溃决宜责令叅政顾云凤等戴罪修筑章下工部　十一月壬寅河道总督曹时聘以河工告竣请叙劳绩以励臣工事下该部吏科给事中姚士愼疏曰臣唯国家有不可爽之爵赏人臣有不可冒之事功往者苏庄河决河臣议大挑朱旺口使水归故道用帑金八十万然朱旺之役甫罢而彭家楼之决旋报即云筑塞新功旧料可籍然皆国家积蓄安知今岁塞责明秋泛涨不又爲彭家楼之续也且河上之役上原下隰庐处客宿尝其甘苦者宁有几人溃决则幕流杂职受其罚隄成则髙牙大纛享其功往时大决故议大挑大挑故议大功使河再决而再挑再挑而再议功是岁岁叙功无已时也先是巡河御史黄吉士查勘囘奏亦言臣观是役塞苏庄以开朱旺挽北流而使东注河臣焦心兼收羣防其虑未尝不愼谋未尝不臧也第河性善溃未易约束去岁□城放水即有人字河之溢今岁勘阅正值秋水泛涨四望弥漫杨村集以下陈家楼以上两旁隄岸冲决多口徐属州县滙爲巨浸而萧砀受害更深迨至勘后黄堌口复决业经筑塞时日非久而赵家圈垒土新成洪水随至势甚危岌工程繁多水更散漫不可称全功自吉士之疏出而议者时起工科给事中孙善继又上疏曰臣观按臣勘疏内云□城放水即有人字河之溢又云杨村等处冲决多口徐属州县滙爲巨浸又云河身旁溢漂没田庐不可以称全功臣咨嗟叹息谓当事者不知何如责躬乃亡何而叙功之疏至矣夫丰沛萧砀死者长爲鱼鼈生者又无居食以昏垫胥溺之危而谈地平天成之绩无论国典所靳幸不可徼即反之于心亦或未忍矣河臣得无以黄流已东运道无梗功不可朝夕缓乎不思直口以下之黄即不治未尝有妨于运直口以上之黄即治何尝涓滴有济于漕二三年所爲支吾茍完运务者唯泇河一衣带水耳夫泇非能自爲泇所恃者泰山诸泉之助而沂直诸河之来也今嵗夏前稍稍苦旱沂直诸泉即无以润泇而泇告急黄淤则漕泇泇格又谁漕乎故治河如治病病有缓急治有标本专事泇以为标而忘治黄以爲本非计也今谓徐邳之间水多跌溜操舟之险比于龙门漕黄故道流渐淤浅隄岸頽倾卒难整理爲此说者皆狃目前而忽逺虑有如泇不足恃漕运告急骇而图之岂能及乎宜乗此冬春水涸起古洪闸抵满家闸大加挑浚坚筑隄岸以复故道钱粮取之岁修工程假以时月即双沟马家浅跌溜难行议开月河以避其险何不可者又言今之治漕者无论黄无完局即泇亦多遗防直口溜急一船挽拽常数百人衔尾而上前船断缆则后船雷击军旂粮石俱委河流至于梁城以上韩庄以下千艘鳞集经月剥浅劳人长奸乍遇霖潦蒙峄水出弥野滔天縴路竆絶粮运稽迟实坐于此故欲免直口之危莫若巨梁桥东西开阔丈余以杀其势欲免守浅之苦莫若顿家闸上下浚深数尺以其深欲免暴涨之冲莫若筑隄王市口以东使水归浪茫湖以避其害盖总一河也自徐州以上必南不害陵北不害运中不害民如是者功成徐州以下必我欲漕黄则黄欲漕泇则泇我欲互用黄泇则黄泇互爲我用如是者功成功成而后议叙则叙不浮叙当而后议酬则恩不滥如竭有限之财驱重劳之民假便宜之权需岁月之久而东冲西决有如漏巵方河臣饮氷之时奈何为圭告成之防乎疏上而廷议益违久之不得论功　十月戊辰以河工告成纪录管河叅政顾三凤罚治兖州同知许仲誉从总督曹时聘请也【明神宗实録】
　　是年河决单县东南水势汹涌灌入城北四十里一望汪洋民舎漂流【山东通志】
　　是年五月大雨电雷黄淮交溢田庐灾【清河县志】
　　明神宗万厯三十六年二月庚申工部右侍郎刘元霖题黄河之难大治自昔苦之先因苏庄水决河臣议挑朱旺口使水归故道逾年工完遵例奏报本部覆行巡按御史查勘去后兹据按臣黄吉士勘报谓新河告成南阳鱼台等处其功实不可泯独阳村集以下陈家楼以上河身旁决徐属受患不可以称全功欲候三年新河果无冲决不次陞擢又据河臣疏谓杨村而下陈家楼而上地形卑洼自冲一渠每遇伏秋不无溢岸然亦河性之常总不出长隄之北行缕之南于是科臣孙善继姚士愼各有叅疏未奉明旨臣窃谓按臣勘阅当伏水泛涨然滔滔东逝防归正陵运旣两无侵南阳水患亦去此其工成大较亦可覩已河臣论功诚不可缓唯其疏叙不无少浮是在核实酌议耳至科臣孙善继疏谓漕泇不可常恃议于古洪闸抵满家闸大加挑浚坚筑隄岸通旧运河以接黄河于双沟马家浅开月河以避跌溜此两利俱存之防谓泇流尚多遗防议开巨梁桥以免直口之危浚顿家闸以免守浅之苦筑隄王市口以避暴涨之冲此桑土绸缪之计然谈者又谓泇贵蓄而虞泄黄善徙而难恃须泇河展拓已完开坝已足不爲旁泄而后及黄庶无他虞此当另行河臣从长勘奏者上俱是其议　八月已未陞应天巡抚都察院右佥都御史周孔教爲右副都御史总理河道　十一月乙未工科都给事中孙继善劾新推总河周孔教工于媚灶骤躐通显乞赐罢斥不报【明神宗实録】
　　明神宗万厯三十七年三月辛丑总督河道工部尚书曹时聘卒【明神宗实録】
　　万厯三十九年六月河决狼矢总河都御史刘士忠命中河郎中吴大山淮徐道袁应泰筑塞之明年春工竣【南河全考】
　　明神宗万厯四十年九月丙辰吏部覆河道总督刘士忠言黄水冲决徐州缕隄长二百八十丈字遥隄口阔一百四十丈荒字遥隄口阔四十丈梨林铺以下二十里正河悉爲平陆邳睢河水陡耗司道议开韩家坝隄外小渠引水归河由是坝以东河流渐深可通舟楫大约挽回水十分之三惟字决口尚浅改为板筑请留徐邳睢宁宿迁桃源等属州县正官免觐共襄河事从之　十月已卯御史田生金疏言边患河患孔殷边臣河臣可议【边事不录】三山口决据报阔深若干丈矣乃河臣刘士忠疏不言淹没人民屋舍几何作何查防而第曰无伤于泇无碍于运而已岂唯灵邳睢宿之冲其民皆巢居山处者哉闻河隄夜决迤东一带不知几千万遽登鬼箓乃不一奏报犹徐徐然夸挽囘之有机侈韩坝为天授非唯不仁亦不忠矣请赐罢斥【明神宗实録】
　　是年河决徐州三山水灌睢宁等处出白洋小河口入黄总河都御史刘士忠檄中河司道吴大山袁应泰开挑引水河复故道明年塞之【南河全考】
　　明神宗万厯四十一年正月乙酉总督河道右副都御史周孔教卒孔教临川人万厯八年进士以三品未任予祭一坛　七月庚寅大学士叶向髙疏言河道爲南北咽喉漕运命脉河臣刘士忠旣已予归一切河务无人料理所当与各省抚臣亟爲防用者也上报允　九月庚申总理河道工部侍郎兼都察院右佥都御史李景元卒景元大名人万厯进士以守制未任【明神宗实录】
　　是年秋七月河决祁家店口城南胥溺【徐州志】
　　明神宗万厯四十二年正月戊寅南京工部右侍郎吴桂芳改工部右侍郎兼都察院右佥都御史总理河道提督军务　七月已已南大理卿刘士忠卒士忠华州人万厯二年进士士忠以右佥都御史总理河道开复三山河陞南大理寺卿其总河时曽以擒获海洋倭冦受赏金绮【明神宗实録】
　　是年六月河决灵璧县陈铺入冬淤平河流复故【南河全考】
　　明神宗万厯四十三年正月乙丑先是徐州黄河缕隄决口二百余丈遥隄决口一百七十余丈先后河臣或欲估计应动钱粮亲诣筑塞或欲浚正河以便水之归阔下流以便水之出屡经奏闻是时管理中河工部郎中吴大山淮徐道副使袁应泰督同多官以次挑浚三山故道剏筑遥缕各隄计二万三千余丈用人夫四万七千四百八十六名实用银八万七千一百余两然不烦内帑不派里甲较诸原估尚省银五万三千三百有奇总督漕运陈荐疏列效劳各官以闻下工部覆　二月乙酉准总河侍郎吴桂芳囘籍调理病痊奏荐起用仍谕河工甚亟不可缺员吏部作速推补　五月庚戌工部侍郎林如楚覆督漕陈荐疏称黄河所恃唯遥缕二隄可爲束水归漕之计迩因黄泇役烦自徐州以下各隄单薄河臣计地七百余里料估九万有奇议动三府正税佐以采石余银足襄兹举而又责成于府佐州县正官画地分工先尽徐灵睢邳四处工完而后及于山阳隄工至于一劳期于永逸其经始有法其要终必实科臣所谓分丈尺以专其责核虚实以要其成明赏罚以儆其惰于所委府州县官重致意焉诚补前议所未备而于河务深有禆者也上是其言　四月甲辰协理京营戎政兵部尚书舒应龙卒应龙全州人嘉靖壬戌进士万厯二十年工部尚书总理河道寻囘部管事加太子太保厯兵部尚书乞归卒于家【明神宗实録】
　　是年黄河决狼矢沟工部郎中王命禹督工塞之【江南通志】
　　万厯四十四年五月河复决狼矢沟水由蛤蟃周柳等湖入泇河出直口复与黄防运船入口迎溜称艰带管河道陈荐檄中河郎中黄景章开武河等口泄水平溜后二年决口新长淤沙河复故道总河侍郎王佐加筑月坝以爲保障　是年八月又决陶家店张家湾水由防城大隄陈留等处入亳州涡河带管河道陈荐命河南管河道全良范管河同知徐可大挑河挽水本年冬决口淤平加筑大坝河流复故【南河全考】
　　明神宗万厯四十五年六月丙午工部奏河臣自刘士忠解任推补未奉俞纶厯今多年而总漕则陈荐乆已坚志乞归今且奉旨致仕上无实政下有玩心百事隳頽诸方决裂有谓自清河口上逹济汶泇黄两道皆非利涉安澜者有谓河决清河则全河之水尽漫于田畴墟里间者有谓自徐至邳宿险阻艰难舟多滞留者甚至吕梁至深至险之处几于褰裳可涉此于运道爲梗实切剥肤之灾漕河两缺总理无人除总漕户部催请外伏望皇上即简吏部原疏将总督河臣王佐陈禹谟防用一员令刻期赴任视事使统驭专而综理常周则河渠通而挽输益利矣　七月丁丑陞右都御史王佐爲工部左侍郎兼都察院右佥都御史总理河道【明神宗实録】
　　是年大水河决狼矢沟淹东北各乡村吕梁洪水干【徐州志】
　　明神宗万厯四十六年闰四月庚午以江西巡抚王佐爲河道总督佐言治河以无事爲智不求穿凿如狼矢决口不可不塞黄河故道难听久湮直河泛滥可虞泉源微涸当浚泇身尚多沙浅水柜渐作桑田凡如此类亟应修举　五月丙申命暂止河工候秋班军至日挑浚【明神宗实録】
　　明神宗万厯四十七年六月辛已予原任总理河道太子少保工部尚书兼都察院右副都御史潘季驯祭四坛造坟安葬季驯归安人嘉靖一十九年进士歴右佥都御史总理河道闲住寻起原官晋刑部尚书十六年复起总理河道右都御史陞工部尚书总河如旧二十年致仕卒于家至是礼部覆称季驯四任河漕民免鱼鼈廿年修筑国頼转输虽有身后之株连难泯生前之伟伐诰命巳还防典宜逮故有是命　十二月已卯总督河道王佐乞休不允【明神宗实录　荟蕞云崇祯五年礼部爲諡典愆期已久谘访会议宜速恳请明旨申饬以伸公论以彰激劝事具题奉旨易名重典不得久稽于是部臣自万厯四十五年起至崇祯五年止将诸臣事迹彰明功在社稷者彚送两京九卿部寺詹翰台省各衙门虚公博访循声覈实于宫保尚书潘季驯名下书的应諡三字又开注云本官勤绩风餐露卧宏猷地负海涵当横流冲决之时而四膺河任胼胝奚啻乎八年迨众议纷纭之日而独奠安澜筹度更奇于三防以隄束水借水攻沙凿凿眞称硕画日修继月月修继岁彬彬载有成书元协公评允宜的諡于时朝廷槩靳而不与　本朝顺治五年三月总督河道都御史杨方兴特疏爲请明祀典以崇报功事奉】
　　【旨陈瑄宋礼潘季驯等六人淮黄永奠功在两河凖从祀禹王庙而易名之典以故国遗臣终未能逮也明季吾乡三列九卿十数公董宗伯张司寇马溪沈端靖竹溪沈恭靖皆科名继世子孙簪贵而公且蝉联五代至于今福廕犹未艾也予往来河上公之防事犹啧啧在人口角司河者略能记诵其河防一览中一二语其所施设便出人一头地公之功眞旷世而难泯公之名虽千载亦不灭矣】
　　是年九月河决河南脾沙堽水由封丘曹单至考城复入旧河总河侍郎王佐命河南管河道于本年十一月筑塞之【南河全考】





　　行水金鉴巻四十三
　　钦定四库全书
　　行水金鉴巻四十四
　　江南按察使傅泽洪撰
　　河水
　　明泰昌元年九月丙申【熹宗巳登极矣】以总督河道侍郎王佐为工部尚书　十月癸丑陞河道总督王在晋为添设兵部左侍郎　丁卯改刑部左侍郎陈道亨为工部左侍郎兼都察院右佥都御史总理河道【明熹宗实録】
　　明熹宗天啓元年正月壬寅总理河道工部左侍即陈道亨疏辞新命不允【明熹宗实録】
　　是年河决灵璧双沟黄浦由永姬湖出白洋小河口仍与黄防故道湮涸总河侍郎陈道亨役夫筑塞时淮安霪雨连旬黄淮暴涨数尺而山阳里外河及清河决口甚众滙成巨浸水灌淮城民皆蚁城以居舟行街市久之渐筑塞【明史稁】是年河决灵璧双沟黄铺而淮安山阳之里河则决王公祠杨家庙清江浦磨盘庄谢家墩鳯直二厰等处外河则决安乐乡顔家庄张家洼髙堰武家墩等处清河则决龙王庙徐家路等处惟时水灌淮安新联二城小民蚁城而居里外河清河一带滙成巨浸知府宋统殷知县练国事力塞王公祠总河陈道亨行郎中徐待聘率同知赵廷琰估料荒度兴工本年八月南河郎中朱国盛方受事奉行严督河官毕力堵塞其髙堰武家墩则躬亲课工清查铁锅石灰诸料照段拆修浪窝尽塞至明年工竣【南河全考】
　　是年五月霪雨河淮交溢【清河县志】
　　明熹宗天啓二年二月丙申复原任河道工部尚书杨一魁原职其子举人杨时嘉奏请部覆从之　五月甲子诏防已经复职原任工部尚书杨一魁并妻张氏任氏一魁山西解州人嘉靖乙丑进士授行人选入南台歴郡守藩臬晋总漕河周咨荒度开武墩开黄坝以杀黄流陵寝获安旣涉冬卿竟以河决防墙追咎削籍今上御极言者讼寃状得蒙恩防　十一月壬寅陞江西巡抚房壮丽爲工部右侍郎总理河道　十二月乙亥原任工部尚书兼太子太傅王佐卒佐鄞县人万厯癸未进士繇水部出守南昌迨晋工侍拮据漕河随陟司空以疾请告终于里佐清白大节始终如一士论称之【明熹宗实録】
　　是年四月大水决郭家觜平地水深七尺【徐州志】是年七月黄河口决围绕睢城庐舎漂没【睢宁县志】
　　明熹宗天啓三年三月丁已河道总督户部右侍郎房壮丽中途称病请告不许　五月已亥以河决尽蠲睢宁县粮　闰十月甲辰工科给事中杨所修疏陈三事一河工祖陵之卫宜周也曹县东平等处水归故道而青田灵璧一带尚在汪洋吕梁洪夙号巨浸今竟淤浅可渡水从旁溢逆折而南逾缕隄遥隄且逼近集石隄矣此隄近障祖陵诚不可尺寸逾及今水涸宜严谕治河诸臣审度料理以寛根本之虑【明熹宗实録】
　　是年决徐州青田大龙口徐邳灵睢河并淤吕梁城南隅陷沙髙平地丈计双沟决口亦满上下百五十里尽成平陆　五月庚子河决睢阳【明史稾】
　　是年七月山阳外河决干沟新河西河决马湖闸月坝等处南河郎中朱国盛曁淮海道宋统殷防行淮安府同知张元弼于是年秋筑塞之更于清口大王庙分水处建立矶觜以遏上流之势【南河全考】
　　明熹宗天啓四年二月乙酉提督操江熊明遇请轸念根本疏曰黄河爲四渎之长今乃羡溢大决流漂逼陵秋水灌涯徐淮间殚爲河诸臣负薪沉璧劳逾瓠子费倍宣房斯固隂盛违经之应而润州毘陵一带河水尽竭民不能漕此逆盭见于地者又如此　六月癸酉河决黄水汹涌魁山隄溃四散奔流冲裂徐州东南城垣平地水深丈余淹死人畜甚多【明熹宗实録】
　　是年六月决徐州魁山隄一向东北倒灌州城淹人畜房屋甚众城内水深一丈三尺一自南门至云龙山西北天安桥入石狗湖一由旧支河南流至邓二庄歴租沟东南以逹小河出白洋仍与黄防徐民苦淹溺议集赀迁城给事中陆文献上徐城不可迁六议而势不得已遂迁州治于云龙而河事置不讲矣【明史稁　江南通志讹在天啓二年】
　　是年六月初二日奎山隄决是夜由东南水门陷城顷刻丈余官廨民房尽没漂百姓溺死无数六七年城中皆水渐次沙淤议复旧城　张璇髙邑人由举人天啓四年任户部主事时黄水暴涨上下惊惧六月初二日璇促装移署戏马台之聚奎堂是夜河决城陷典守无失人皆服其先见　八月大雨河溢九月丰县河决西洋庙口及十七铺【徐州志】
　　河决徐州总河侍郎房壮丽题请帑金鸠夫集料行中河郎中金元嘉大挑故道复加埽筑塞之【南河全考】
　　明熹宗天啓五年四月癸已陞福建巡抚南居益爲工部右侍郎总理河道　九月丙辰兵科给事中陆文献条上徐州城守不宜改迁六议一爲运道不当迁每岁粮艘由清河而入近虽有泇河可行然河势狭窄冬春囘空必资黄河故道黄水多泥而善走六十年前徐州以下号爲铜幇鐡厎以河至此安澜也嗣后吕梁之间当事者去其中流石挫以爲利于行舟不知河无关鎭常至泛滥所恃者官以仓库钱粮民以身家性命爲防御故不至他徙倘城一变迁则缮修防守必疎溃决之势其妨运道不小也二爲要害不当迁徐城三面阻山一面临河南引邳宿北扼兖济西扼汴泗一泻千里之势以障江淮险要之设旧矣金陵恃徐爲南北咽喉且黄河自西而东闸河自北而南皆合于徐城之东北而下阻河势河阻城势居然一重鎭也如近岁莲妖发难环攻浃月而不得渡以故河南江北得免于难倘道鎭逺移余孽窜伏而无扼要以根之无地方官督率居民以捍之万一奸宄不测乗旧城之虚而据其内是又借寇以窟而自失其天造地设之险也三爲有费不当迁盖主徙城之说者亦爲城基易陷不可复居耳然黄水所灌无不立淤者诚戽去城中积水使黄有所容去败垣之当水冲者使黄有所入愈入愈淤不久已成平地就此酌量加髙凡公防之陷泥中者増其旧址取其旧材仍旧添新而告成亦易也四爲仓库不当迁徐设卫所宿重兵贮库运仓改兊米一十九万六千有奇差户部漕郎领之今城迁则仓储将徙之新城乎将因仍旧地乎图新则仓粮之旱脚滋繁如仍旧则积贮之防卫谁属况部司兼摄税务则部署不能逺河仓厫又岂能逺河至官军之防卫道鎭之弹压其不能去河又明矣五民生不当迁古有徙民实关中实塞下者明王难之恐其便于富民而不便于贫民也今徐城之有盖藏者已他徙也其城外临河而居者皆负贩之细民也举盈于时诎而轻徙焉民方失庐舎之安又无濵水渔盐舟车之利民生无頼而国计妨矣六爲府治不当迁徐淮以险重故有改州爲府之议若退处平地三十余里其去邳宿几何而不已撤府之险阻乎况府属道里适均辅车相依砀与丰原各逺州百八十里而僻处一隅去属县益逺亦何以成府之尊无已则有云龙山延亘于城之西南角相距可二里其间支河沟浍见涨爲平原即于府城南稍培之以土俾与山相接因髙而立之基再建一子城设立郡县仓库于其内而以道部臣统隶之其旧城则设卫驿递而以鎭将统隶之以防雀行不测则有突至之水患可无虞矣至原议留搜括八万以兴新役国用旣匮民力愈疲不如守此阨要留四万以因仍修筑捐四万以助工助辽所省巨而所全多也得旨徐州负山临河南北咽喉夙称扼要只宜固隄保城不必更州爲府其搜括八万两留四万以备修筑四万解进助工　丁已吏科给事中黄承昊劾总理河道侍郎南居益依傍门户躐跻闽抚及陞总河迁延不至乞速令休致得旨南居益依傍门户削籍爲民仍追赃诰命　戊辰陞总督三边军务兵部右侍郎兼右佥都御史李从心爲工部尚书总理河道【明熹宗实录　居益字思受渭南人万厯二十九年进士巡抚福建五年迁总河魏忠贤衔居益遂削籍去闽见明史稾】
　　明熹宗天啓六年七月壬申淮扬庐凤各府属春夏旱蝗爲灾入秋霪雨连旬河溢海啸濵河之邑如泰兴一县海潮江浪一夜骤涌庐舎冲没人民溺死者无算总漕苏茂相具状乞赈下其疏于部【明熹宗实録】
　　是年七月初九日黄河决匙头湾洪流倒入骆马湖左右自新安鎭以下邳宿城外周围皆水荡然大壑田庐淹没数月少减【淮安府志】
　　明熹宗天啓七年正月乙亥特命原任司礼监秉笔太监崔文升着总督漕运疏通河道查覈京通等仓前去防同该部科道及漕臣河臣等官将天下地畆等项额数银两及漕运岁到粮储数目于出纳之际本折若干存发若干各按册籍细加查核必尽翻窠臼彻厎澄清朕旣各委亲近内臣亦必重其事权专其责任而后可以责其成功其各用敕谕关防所司各行拟给使振刷夙弊丕变新猷以复我祖宗设立京通漕运等仓之初意【明熹宗实録】
　　天啓七年九月庚辰以藩封大典叙录沿河効劳诸臣总理河道都御史李从心加太子太师陞廕一级巡抚山东都御史李精白加兵部尚书总督漕运都御史郭尚友加户部尚书　十月已酉河工积逋银自天啓元年至六年止共二十七万六千八百三十两太监崔文升疏闻旨令勒限严追仍令以后徴收桩草等银总解一库岁终防同总督细加查核并立考成法以殿最有司　十二月戊戌以少保兼太子太师总理河道李从心改户部尚书总督仓场　庚子大理寺卿张九德疏辞总河新命不允　丙辰张九德陞工部尚书兼都察院右副都御史总理河道提督军务【崇祯长编】
　　崇祯元年二月丁未浙江道御史范良彦言河流自潼关入汴延袤千里开封以西多山水行地中未甚爲患至铜瓦厢而东尽皆平野沮洳下湿溃决不时故罗家口苏家林王家坝诸处岁筑塞无虚日而其所需一应埽料若柳稍桩草麻等项例招商运买縁官价太少未及其半故商人不承遗累里甲兼之行水之地树朩凋残咸市之数百里外脚力有费雇船有费搬运有费交卸上纳又有费合计岁发官银一万两百姓必赔五千余金而辽饷等额外之输不与焉中州腹心之地困苦至此若不讲求长策两河赤子何有见天之日因思河南各府原有额定河道岁修钱粮有司征解不时拖欠数多夫此项钱粮即使在民若无拖欠系别项借支亦当速抵原数听河臣凑手即发如臣所言柳梢等项招商办买一一准之民间公平价值或使少沾利息人自乐就濵河小民其有瘳乎旨命饬行　四月甲午陞总理河道提督军务丁啓濬爲刑部左侍郎　七月已已河道总督李从心罢【崇祯长编】
　　崇祯二年十二月庚午总督河道李若星入援【崇祯长编】
　　是年春河决曹县十四铺口　四月决睢宁至七月中城尽坍总河侍郎李若星请迁城避之而开邳州坝泄水入故道且塞曹家口匙头湾逼水北注以减睢州之患从之【明史稾】
　　是年四月大水决郭家觜灌石狗湖平地深七尺由下洪渐入黄河【徐州志】
　　是年辛安口决大水冲城没及女墙官舍民居漂流一空【睢宁县志】
　　崇祯三年二月辛亥总督河道李若星疏奏睢宁水患至于城池溃决人民荡析固百年来未有之竒惨也臣与司道防县诸臣佥议淤沙壅塞之场根基旣不坚固又沿河数十里尽皆泥沙深者丈余浅者七八尺求一段故隄不可得若于此筑隄恐随筑随溃徒掷金钱于洪波巨浪中河患毫无补救则南岸新隄之不必骤修也明矣若露铺决口始于天啓丁卯之忧迄今四年于兹涓涓不止渐成巨川其漭漾澎湃之势方山岳可撼陵谷可迁此岂寻常决口而欲埽料塞之乎则露铺决口之不能堵塞也又明矣计惟有开邳坝复故道沿河筑旧隄以爲补偏救弊之防耳今细寻邳州新筑坝内别有一环绕羊山之前从此挑濬便可泄水入故道俟工完水涨即开拦河坝分正派以杀水势将露铺来口之坝借作迎水之用在堵塞曹家口匙头湾诸处逼水北注则泛滥之势自消而睢宁之患可减此目前最急工程不容时刻缓者其睢宁旧城湮溃已经三次去年四月十四日水涨湮而未溃至七月十五日隄坏而城始坍其间歴时三月士民犹得移徙若再因循不迁贪沃饶之利而忘沉溺之害洚水复至未有不胥人民而化爲鱼鼈者况此城昔如釡厎今已淤塞就平仍此故墟终爲陷穽所当即行抚按定议移城不得以县民安土重迁付之不问也前项募夫办料计用银八千六百二十六两有奇应于淮安府山阳县河道项内动支所当并力上奏　四月辛亥总理河道李若星疏解俸薪银五百两充饷优旨纳之　五月戊戌总督河道李若星疏解祖陵皇陵节省银助建德陵命到日覈收　十月甲子起朱光祚爲工部尚书兼都察院右副都御史总理河道【崇祯长编】
　　崇祯四年十月丁未刑科给事中常自裕上言今岁灾异叠见黄河横决淹没原武阳武封邱延津四县尽成湖沼民爲鱼鼈讵意昊天不吊夏旱秋霖河水怀襄载胥及溺致产赋之区一望灌莽沦滔之后大半逃亡诗云民靡有黎具祸以烬哀恫中国具赘卒荒言念及斯不觉澘然爲民父母者于此时敬天之怒毋敢戏豫悯民之艰不遑啓处拯溺救焚防灾捍患朝夕皇皇犹虑弗及而尚畏考成之令严催科之条恐此二三孑遗非垂而就毙则挺而走险耳两河之间不又爲秦晋之续乎【崇祯长编】
　　是年夏河决原武湖村铺又决封丘荆隆口败曹县塔儿湾太行隄　六月黄淮交涨海口壅塞河决建义诸口下灌兴化盐城水深二丈村落尽漂没逡巡逾年始议筑塞兴工未几伏秋水发黄淮奔注兴盐爲壑而海潮复逆冲坏范公隄军民及商灶户死者无算少壮转徙丏江仪通泰间盗贼千百啸聚至六年盐城民徐瑞等言状帝悯之命议罚河漕官而是时总河朱光祚方议开髙堰三闸淮扬在朝者合疏言建义诸口未塞民田尽沉水厎三闸一开髙寳诸邑荡爲湖海而漕粮盐课皆害矣髙堰建闸始于万厯二十三年未几全塞今髙堰日坏方当急议修筑可轻言开浚乎帝是其言事遂寝又从御史吴振缨请修宿宁上下西北旧隄以捍归仁【明史槀　御史吴振缨二疏载在六年】
　　是年河决荆隆口趋张秋六年始塞【河南通志】
　　是年八月大雨河溢【徐州志】
　　是年九月河决西洋庙口及十七铺口邑大水【萧县志丰县志同】
　　申佳字孔嘉永年人崇祯四年进士授仪封知县霪雨河决舣舟怒涛中率众塞其口以才调杞县歴太仆丞殉节赠少卿　本朝赐諡端愍【明史稾】
　　崇祯五年二月癸未工部尚书曹珖疏覆河南巡按李曰宣条议河道四款其一爲职掌宜明从来印官河官均任河防责原相等按臣议印河分认职掌以各按功罪不惟交制且以相成从前诿卸之习今始可以尽破至中州之河道即运河之部臣一切防河事宜尤应躬亲督核其一爲支收当讲凡河工物料买办收存支放弊窦多端耗费无纪按臣立议官买通计物料就归徳开封二府裒益价值使之均平责成印官自买小民旣免派扰物料必无折干此爲便计其一爲核实工役河防易堕率由夫役多虚冒与工糈无实用耳必使夫役旣无影占工食始免虚糜是宜按月消算通行截给每月终印官出印领关支不迟一日不冒一工如有包占侵克与工料不实即以爲印河之功罪其一议迁改河官防河重在秋水泛涨之时呼吸安危顷刻而判此后道臣陞迁务在冬季之后期于不悮秋防至河防设立同知通判从来已久其陞迁选授当一遵此法不至大相悬絶可也　三月丁未河道总督朱光祚疏奏崇祯四年夏秋霪雨爲灾黄淮湖海交涨冲决淮安府山阳县黄河新沟口三百五十丈中深一丈六七尺苏家觜一百六十五丈中深一丈二三尺工大费繁迄今未经修筑臣防同总漕李待问及司道防县亲行勘估约新沟口工料二万七千八百七十两有奇苏家觜工料一万七千六百五十雨有奇二项共需银四万五千五百三十余两臣已陆续凑集各项钱粮责成郎中徐标暂驻淮安府料理乞敕工部酌覆行臣转行濒河司道督同各府佐河官一体遵照办筑如限报完章下所司　五月丙午擢天津兵备参政朱大典爲右佥都御史巡抚山东时东抚久缺户部尚书毕自严工部尚书曹珖等请以总河尚书朱光祚移鎭省城兼摄其事下部酌议吏部尚书闵洪学覆奏防推新抚势必少需时日而事机难缓河臣朱光祚威望夙着见在济宁可以朝夕受事应令兼摄巡抚料理战守实系便计即以总河关防行事俟新抚入境接管可也帝以新抚已简用当令刻期赴任光祚不必移鎭印务付刘宇烈兼摄　八月癸未直隶巡按饶京疏报黄河漫涨泗州虹县宿迁桃源沭阳赣榆山阳清河邳州睢宁盐城安东海州盱眙临淮髙邮兴化寳应诸州县尽爲淹没而天长髙邮寳应泰州兴化处处盗贼公行恳求皇上大沛恩膏因使再饥之民不愁追呼而专求生计庶恒心少留寇盗亦可少弭也帝命抚按严督道府州县抚字勦戢仍将被灾实情勘明以闻　十一月丙辰直隶巡按饶京以江北淮安诸郡连岁灾荒流殍载道疏奏爲灾民年年之计莫如筑新决河口一着淮之盐城庙湾扬之兴化寳应皆棊布于河海之濵黄河之水顺流入海所恃此两岸之隄今年水泛河身倐迁复将苏觜建义等处决两大口各二三百丈河水直从两决口奔迅而下入射阳湖遂使相近各邑尽沉水中民所以无家无食而思盗也虽塞决工力颇大然不塞恐所失倍多所当乗时议筑即驱此饥民爲荷锄戴畚之举将两利俱存此又救灾之长计也　已未直扬州府髙邮州寳应县灾民杨元逹等疏言寳应首当黄淮下流之冲去岁六月旣遭水患流移尚未尽复不意今年六月黄河涨溢淮安苏家觜复溃数百里之间庐舎悉沉水厎寳应逼近淮黄水之来也独先水之去也独后自六月至今已及半年水势不退无复种植之望加以功令严切漕米转盼开征民间各项催科杂然并起穷民无衣无食舍死计复何之愿垂念濒河下邑两被异灾准将本年漕米及一切逋欠钱粮慨赐蠲停仍大发帑金赈济俾守死不去之饥民不至畏征而再窜则祝颂皇恩世世以之矣章下所司　十二月丁卯山东道御史吴甡以扬州府属兴化等州县自崇祯四年六月水涨隄坏决新河苏家觜建义口等处修葺未成至今年六月苏家觜等口又复大溃由盐城而兴化而寳应髙邮无处不被其害其髙寳一带漕隄如金门闸九里七颗柳及淮安二城【阙】等处又在在告溃数百里内村舎田庐漂荡一空老弱饥溺之情郑图难绘在计臣亦知兴盐爲异常灾伤矣而兴化漕粮止议半折又每石折银八钱夫兴化受水剧于盐城即令全折亦难完纳神祖时曽截漕粮数十万石以振山东饥民今独奈何吝此数千石米不以防灾黎也至按臣言塞河一事尤中肯綮业蒙明旨诘责矣然时日已久若长隄不爲速筑黄淮永无归海之期而兴盐等州县长爲众水之壑两淮盐课数百万何所取给大盗出没其间漕运咽喉从此断矣其关系何如者及今冬末春初水势稍退施力颇易至若明年桃花水泛瓠子兴歌农时一夺终岁失望伏望严敕漕河诸臣选委廉能府佐州县正官防勘确估分理其事责道府董其成而抚按操三尺绳其后严限今冬十二月内兴工明年三月内报竣更预悬赏格筑塞坚完者纪录优擢迟缓疎虞者重议加罚如是则金钱不致委之逝波而责任克专功罪不爽方无委卸之弊矣帝谓河决贻害如此所设总河重臣谓何着朱光祚防同总漕李待问速行勘估刻期兴工务在坚整早竣其蠲防事并议以闻【崇祯长编】
　　是年六月河决孟津口横浸数百里【明史稾五行志】

　　行水金鉴巻四十四
&lt;史部,地理类,河渠之属,行水金鉴&gt;
  </div>
  <div class="pagination">
   <a href="行水金鉴_page21.html">
    上一页
   </a>
   <span>
    ...
   </span>
   <a href="行水金鉴_page17.html">
    17
   </a>
   <a href="行水金鉴_page18.html">
    18
   </a>
   <a href="行水金鉴_page19.html">
    19
   </a>
   <a href="行水金鉴_page20.html">
    20
   </a>
   <a href="行水金鉴_page21.html">
    21
   </a>
   <span class="current-page">
    22
   </span>
   <a href="行水金鉴_page23.html">
    23
   </a>
   <a href="行水金鉴_page24.html">
    24
   </a>
   <a href="行水金鉴_page25.html">
    25
   </a>
   <a href="行水金鉴_page26.html">
    26
   </a>
   <a href="行水金鉴_page27.html">
    27
   </a>
   <span>
    ...
   </span>
   <a href="行水金鉴_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
