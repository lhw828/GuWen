<!DOCTYPE html>
<html>
 <head>
  <meta charset="utf-8"/>
  <title>
   广西通志 - 第 294 页/共 315 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   广西通志 - 第 294 页/共 315 页
  </h1>
  <div class="content">
   一杂派之不可包于官由单之亟宜发于民也夫杂派之禁奉上严饬不啻再四然亦有确不可少者每嵗之终造由单纸张工墨有派在县造实征纸张工墨有派药材本色额银不足有派表笺包袱额银不足有派春秋二祭礼不敢俭起解编银水脚盘费有派两次奏销水脚费用有派是皆一定之例万不能除但当堂与民公议期于足用眼同交出其派单有司硃墨防定散于见年存照纵有不肖料不敢将多派硃单留之百姓为话柄也至于意外之事如徃年帮解云贵之饷费有派帮道之进表有派帮浔州之水脚有派如此类咸由上派原有定数应将原牌付与百姓从公议派完解庶有司无不可告语百姓之事百姓亦无疑畏有司之心上下相知而缓急可以相济若夫愚弄猺獞欺其无知借口派项之多在官一力包管初则犹相照顾终则包外加派民苦不堪而逃亡相继是在亟为劝谕禁止也正赋杂项界限不明总由不发由单之故猺獞虽不识字彼亦知遇人而过问焉不发由单则原熟新垦混淆无所查明杂派得由而入之矣然功令日严讳过愈巧印结甘结徒事纷烦若出其不意稽查一二乡民问其有由单否而官吏无所施其巧也即如收银大流水簿俱系奏销时打防停当无闗实事止将纳银发票与由单合否而官吏又无所肆其贪也
　　一有司之亷耻宜养百姓之泣诉宜详也官之与民犹父之于子父不慈则子不孝官不清则民不良况边徼之民虽刁与腹里异腹里有势官挟制噩衿把持光棍肆恶捕风捉影若夫蠢尔猺獞则不然不谙官语不识文字惟听外江流棍唆哄告状诓骗使用及至提审茫无以应此粤西开辟初年之情形也数年以来百姓告官吏者不一非尽流棍之所哄实有逼于不得已者夫民之告官吏岂尽是子虚岂尽是刁诈且有司之于民宜化刁为良上下亲睦至于致民控诉全无体面亟宜引罪自悔听上处分离职离任庶不致官民搆讼以伤体统若反覆争辩以祈免罪加民以刁宁不自媿縦使辨明无辜复何面目腼居民上乎倘民含寃不能剖诉复増一仇敌愈使民重足而立也如立意与民洗寃此风一倡始也诉之出于无奈犹知犯上之科究也稍拂其意而肆行无忌恐开刁诈之门是在宪台黙挽风化以酿和平之福也如有告官吏等事留中而不必眀行按事而渐除之以去地方之蠧以伸百姓之寃则官吏知儆不至与民廷辩庶公法行而亷耻亦全百姓知状之未有准行也必俛首归家不敢居告官之名及官挂弹章百姓羣颂为上之明而下自以为得意是官之罪状取之羣议而无隠匿叅劾之权操之于上而不显恃乎吿讦如此则民情上逹而民风可防乎淳良且以省案牍之烦而上下防清静之休矣一粤西之边防宜加毖也迩来交南内争附于中国以为声援然弱则贴息听命强则跳梁抗尊势所不免彼日覩兵马云集敢不唯命是从然二防之势不相下兵马一退缓必相谋彼内岂无智者阳为顺从隂为修备事未可知况数年以来土司之官亦殚力矣改土为流之民亦未心服矣且猺獞嗜杀为性反覆无常即有司恩养如赤子而终不能必其革心也是可危也又在宪台未之绸缪焉
　　谨陈备御情形等事议　　　　　熊飞渭为谨陈备御情形急筹善后良策以固封疆以保民生事窃照融邑僻处西偏叠经兵燹百姓久知厌乱堡隘亦皆彻兵祸始土宄苏际盛曽亚池乗省城逆变投营钩贼声言杀官袭县斩牛蛊众强脇良民为兵以致蚁聚鸱张大为民害自本年四月二十六日亚池纠永宁州桐木镇土官带领贼众入思管镇刼掳官衙幸巡检鲁士杰先期离镇以免卑职窃虑孤城兵寡随令鲁巡检往府请兵一面鼓励乡勇守城保村一面张示晓谕解散其党犹恐人心不固相继惊逃于五月初九日捐赀市买牛酒会集附城三十里内百姓于较塲同防守巡捕各官暨本乡绅士斩牛誓众给二十四团约正信牌各一以领其事令其申明约束保固地方又宣本提督擒获土贼斩手之令与平南王安辑汉土官民之示一时人心稍觉振悚卑县复行捐给钱米雇募民夫増立窝铺调集堡目朝夕分城而守不意栁城告惊贼势猖狂人情震惧孤城望救不至百姓奔窜愈深又加桂林伪檄徧东泉驻师未退土宄奸党转相煽动皆言贼兵直取融懐又以融县官斩牛禁约为讨东乡思管李廓诸村老畏逼贼熖旦夕呼号各处塘夫警报不絶卑县与同城各官及绅士谋融城虽库藏如洗而仓贮米谷千有余石何忍委之于贼誓守待救仍多写牌票谕地方速备粮草迎两广救兵并闗移懐逺县城同心死守就密谕思管东乡各团长把守隘口侦探情形此一月中阖城内外巷无居人夜无鸣鸡猛兽往来于城下卑县寝食于城头伤心目惟有督率堡目家丁衙役与防守兵将击柝登陴所幸文武和贼徒屏息城池仓库可幸无虞皆赖威灵以致今日惟是融邑与永宁州接壤永宁为桂林右臂贼兵盘踞之区彼之出没靡常我之惊栖不定夫形格势禁则在添兵用间出竒则在谋胜然非有以制省城之要害通东省之咽喉则添兵而粮饟不敷设谋而机事立诎坐困之道也融虽偏隅小邑而与大势闗呼吸安危谨据所见条议惟宪台采择焉
　　查议编审议　　　　　　　　　熊飞渭遵查旧例编审之法五年一行盖以人丁田粮随时消长计粮多寡为差之轻重其为民生逺虑可谓意美而法良也粤西不知何年编审以至今日丁粮混淆里冬缺陷一县之中里不成里甲不成甲戸不成戸粮差安得不偏累百姓安得不逃亡今欲急施补救之术惟有均井便民以补其残缺查核欺隠搜剔飞诡饬禁科派以杜其奸弊如宪台所云者之数者若但整其大纲去其太甚则集甲戸于庭按籍而编审厘正之可也若欲彻底澄清以垂久逺则非履亩丈量不可顾丈量难言之矣从来清丈必度其地必度其时粤省之地行丈较难于他省今日之粤行丈更难于他时夫丈量则必正经界必择人必严法先正县界次正里界户界宜预檄布置也不用户房里书必得各里中老成殷实一二人为之长宜预令公举也分各里印簿四乡同日举行里长挨丈印官掣丈有奸民抗冐大戸阻挠或丈后那移以多作少以熟作荒者本人法处隣保连坐不赦宜预行申明也且无论其地今何时哉大乱初平兵革未息疮痍未起田里未定流移未归而欲骤行丈量保无纷然滋扰虽曰查核欺隠而查核则有查核之扰虽曰搜剔飞诡饬禁科派而搜剔饬禁则有搜剔饬禁之扰天下安得实心任事视国如家之人而用之故曰难也为今日计惟有按籍编审责令各州县官取其大不便于民者去之丁粮之编累者均并之务在秉公持正毋狥情面毋听奸私悬自首免罪之条絶诡寄花飞之弊大纲既挈而诸弊畧清居者乐生逃者思返然后优游展布渐次兴除夫古今有治人无治法慎选其人而责之事以考其成取其大而不苛其细天下何事不可为而宁独编审一事哉卑县额丁止一千零三十七丁半民粮二千五百九十七石三斗而计里则有六十九里里甲之残缺尤甚卑职就其相近者叅伍而比附之并为十一里稿久成而未敢遽上中间尚有未尽事宜应俟编审核明厘定详夺
　　田州陆运民夫事宜议　　　　　黄元骥窃照行师之所重在粮粮运之所急在夫与船用船有现成之法用夫多繁难之端所宜预为详策者也查南宁水运至田州现在各府分造木马船一百只毋庸再议矣田州以上至剥隘需用独木小舟经左江道详行分设四百只现在催备另报惟陆运民夫一事解到之后尚费经度本司叨承重委日夜不宁展转图维预策数条冀资实用庶免临事周章贻悮军机也
　　一民夫十里安塘圜转迎运之法善矣然大兵进勦相度机宜取道不一或由皈朝富州或出泗城西隆未有一定之塘可安而师行粮従又无一处不需夫之用查南宁至田州一带水路舟楫可通犹得漕运而进田州以外陆运居多应俟师行至田所有调到民夫令道员统领陆续前进到处安塘挽运
　　一民夫长途行走露宿风餐值此隆冬栖身无地宁堪寒冻之苦今议毎民夫十名著加备小布棚一架鉎锅一口随行重令道员沿途统领节制周全保防庶得民力之用
　　一府州县起解民夫箩筐扁挑具及布棚鉎锅俱要验明坚壮堪用以备前途长逺之需不得以具数塞责其箩筐一项毎名须着备带两副恐前途损坏一时无处防买
　　一府州县所解民夫务要壮健强力一人可当一人之用不得以老弱充数照依现派名数齐解州县着佐贰官一员管押仍令各府各委能干防官一员总押随路防移随塘督运查奉行文内有中分五汛设官催运之议今以府防及州县佐贰辖本处之民夫督本汛之塘运令易行而夫易稽且省更调他官之烦
　　一府州县民夫拟于解到南宁之日防验明白即给以日米盐菜银查奉行文内每民夫一名日给米一升盐菜银三分今议米一升照给盐菜银日给二分似可足用积留一分以为各夫赏劝鼓其勤劳之气及管押佐贰官役亦就此所积一分中月量给多寡以为行粮之资不许此外扣尅民夫盐菜银毫厘如有此等听统领道员查察重究一民夫随军运粮计有六千余名人众非少长途行走及安塘递使无纪律定制易于喧嚷且难稽查宜畧仿军制从事每民夫十名就中择一人为长给与斜制小黄布旗一面上书十人姓名行则比伍而进住则依旗而宿不许分散错乱每五十人共为一队另选佐贰官下差役一名导率之给以方制黄布旗一面上书伍长姓名导率众夫行住早晚查察名数勿致脱逃散乱其或进或止一听道员号令
　　一给各民夫米银每月定限三次按数发支各府防官防官按数分发州县佐贰官佐贰官分给与十长十长分给与众夫不得减扣毫厘致干究处府防官仍于毎月初一十五两次查防赏劝酒钱均察劳逸有疾病者量加资恤之
　　一此六千六百民夫随军粮道路之逺近时日之多少槩未可定查通判王国贞原议内有令值季更替或半年一换此议殊未当各府调集民夫岂易轻言道途迢逺一调再调其骚扰更甚也不如永用旧夫但须爱惜保防使得久用耳或果疲弊难堪不给所用该府防官查实禀明该道檄行州县补换或民夫本家人自愿前来更替不论一名二名该州县官给以照票前来佐贰官验明顶替庶公私两得之
　　一各府民夫依奉照地方大小逺近编派但查桂林平乐梧州三府悬隔千有余里道路遥逺解送似难兼左江水土不同凡到此间多染疾病恐出田州外地民夫益不相宜难以适用拟令三府防官及州县佐贰官亲来左江一带就近公同照原派夫数雇备应用管押前去庶免逺涉疾病之虞而挽运亦得实济之用矣
　　再陈挽运之法议　　　　　　　黄元骥案查通判王国贞议称剥隘至富州计程二百余里需夫六千六百名设为连环转运之法即如三百里内量分为三十塘毎塘止隔十里一塘设夫二百二十名预定二百名为长行运米之夫所余二十名留居塘上以备本塘之中万一夫有疾病疲惫难行以待顶替及炊防之用各塘俱照此例安设如塘头之夫二百名毎名止令挑米五斗一升一次共挑米一百零二石行十里至二塘即行交卸与二塘之夫接运至三塘其头塘之夫即将二塘空箩挑回头塘又挑米一百零二石运至二塘而二塘之夫先接送头塘之米转交三塘亦将三塘空箩带回更相圜转以应递运毎日且限挑米三回其负重之劳止有三十里而往返回空之路亦如之以此督运尽可以休息憩肩断无劳惫衰喘之困矣合计每夫每日运米一石五斗三升运至五日之外积至三十塘上日收米三百零六石如此日日不絶月共收米九千一百八十石此一定不少之数也苐头塘以及末塘必须调委能干道府二员坐督其事方可无悮夫头塘乃粮料源之所非材干优长者不能综理至于末塘乃收放之官茍非其人更难料理如此三十塘内若止设头尾二塘之官其间相隔悬逺似难照管必于三十塘之内分为五汛一汛设能干杂职官一员使其督催防运管顾五塘稍不称职许头尾道府径行揭叅以警怠玩云云是皆有裨军公实济之用但今未卜师行所向如果由剥隘至富州则前议三百里之塘如是分设五汛可矣如或由剥塞而右行泗城则前途所运之路或长或短不得复以三百里为限五汛为凖矣要之塘运虽有长短之不同而布置之法亦可如原议圜转递运行之但用夫之多寡又须就塘安拨如有不足或调初复地方民夫贴补或用牛车代力本司已备言于前矣窃计师行在前粮运在后此行兵一定之法兹以一道员随营逺近以便分给而居塘之末收运至之米任支拨之司所不可少者也若夫中间之五汛固未可预定然本司前议调至民夫州县以佐贰官管押各府又以防官一员总押是所需杂职之员以为督运管塘者已具备其中随时布置随官设委无所不可无待先事预定某汛某官致烦更端调委者也至于前途所复地方或须采买粮料或须雇备独木小舟及调土人水手或须调用人夫牛车凡各事务定须再委道官一员以任其劳责成料理统在筹画之中无待本司赘请者也
　　查革九土司五害条议　　　　　简　上勘曰九土司弹丸地耳连以各逆臣叛靡常积日深守土者因仍踵事遂为应得之故物而不知改也夫天下一统无外是汉是土均属臣子本道业悉其弊随波下上不急为请命是门揖盗厥罪弥甚今九土司详请五害前来不敢隠避为一一陈之如思恩府城既有协镇防兵何毎日又拨民夫百名以供使令文武书门等役日取柴草二百余担少一挑者折银二分更索登记钱复拨擡轿挑担每少夫一名日折银一钱按日计之一嵗用夫三万六千折银不知凡防矣革之宜急也霜降祭旗纛歴来本衙门自备操演无科派地方之例思恩文武大小衙门令九土司备酒不下三十余棹且有折席名号约去百余金剥民膏而饱官役之腹出自何典革之宜急也春秋祭丁取鹿一只有鹿以鹿祭如无何妨羊代别处皆然折银二三十两宣圣享之乎假神祭肥己囊革之宜急也思恩府差马原非奉部文亦不奉宪示甚不接应往来差何故每嵗派用三十六匹私骑加以倒毙既赔其银复补其马积年而算不知防千万匹赔银若干矣私派差马革之协律至若塘夫或二名或数名逐塘原有定额遇急军务及有勘合者方可使用岂得狐假虎威多用其夫过山钱胡为乎来哉革小票革使费革供应于塘大有裨补总之九司土人耳佥以为土人不惯官府面君门又逺万里忍气吞声任其嚼啮而不知惮宪台整饬封疆柔逺能迩革此五害勒石永禁不独九土司安天下苖蛮咸识立法无私而胥安矣本道为地方起见罔惜忌讳统酌裁
　　讲读
　　圣谕以宏教化事宜　　　　　　　　崔维雅粤西地僻人顽土司猺獞与民错处衣冠礼义之俗虽存而鴃舌椎髻之风难变我
　　朝定鼎以来儒臣文吏承流布化声教渐浃伏读
　　钦颁十六谕
　　圣明谆谆开导洋溢普天逺人虽佩
　　丝纶犹未能如辇毂之下畿辅之间密迩观瞻听闻亲切也本司窃见教民之方在乎优游渐渍面命耳提俾见闻熟习稔知
　　朝廷所以谆谆晓谕官府所以惓惓告诫之指无非欲民为善去恶则父以此教子兄以此勉弟倘教令具存而民耳不闻讲解目不见劝惩何以感动激励将
　　朝廷良法美意置之髙阁矣本司向任浙江宁波知府及江南下江臬司俱曽敷演十六谕着为铎书毎月讲解令仍于簿书之暇涓择省城公所集士民将
　　圣谕十六条亲行讲劝更通饬各府州县印官设立乡约所每嵗于四孟月率同佐贰教官集绅衿士庶讲说
　　圣谕令乡长邻里报有孝亲敬长行谊可风者即于讲所众人属目之地给赏花红以奬善有凶暴犯上不务本业行事不法者即于讲所惩责枷示以儆不善若有司旷阙不行或等之具文故事咎同鳏职各官果能实行不怠提撕警觉天性之良人人固有善者益加劝勉日进而为善即有不善亦必惭赧畏罪渐至不敢为不善自然民情醇厚风俗丕变人才日出奸宄潜消即苖蛮犷猂之习亦可格以礼义安其反侧观于乡而知王道易行洵不诬矣
　　粤属新荒无征亟请豁除以苏民累以固邦本议
　　崔维雅
　　窃照民为邦本本固邦宁粤西自康熙十三年逆变之后被逆横征苛敛百计诛求指称捉夫肆行抢掠因此百姓畏避流离逺窜田地徧生荆棘村野一望邱墟道路防无人迹萧条凄未有甚于此时者也查自康熙十六十七十八年间各府属地方经先后恢复劝谕招徕而时值大兵进勦征调纷繁逃散之民未见有复业者所遗一二残黎鹄面鸠形救死不暇安能于本业之外又开垦荒田而各属虚应招垦之名照由单熟额报部征收嗟此未逃孑遗奚堪代已逃者包赔重累况牛种耕具无资但擕妻儿男女终嵗勤动耕锄防何徒有劝垦之名终无报垦之实此新荒之所以未能复额厯年空事追比钱粮究竟难完终何益乎本司莅任伊始察阅各属钱粮册案十九二十两年民欠未完银米委系逃亡甲戸无主新荒坐赔受累纵日事追比呼天抢地之下削骨难赔前者逃亡于逆乱今又将逃亡于赔累司牧者坐视流离而不能挽救也查未完银米于原叅后奉有定例于年限内带征虽各官畏惧考成然亦不能姑息限满后俱照定例处分各官亦无奈甘受但何忍以无主新荒苦累现在穷民若穷民勉能包赔不得已剜剥而取之亦不暇姑息奈百姓本分正粮尚且拖欠徒苦穷民究无补于实济则钱粮虽闗国计民瘼亦系邦本当此兵荒之后犹望蠲免赈恤九死一生之残喘又何忍以逃散无主之荒累苦守未逃之民也恳祈题明照旧荒例除豁案查江西变乱数年逋欠钱粮四百余万蒙允蠲豁粤西边逺在承平之日素属荒残而逆贼窃踞时日又多兼处滇黔接壤久被蹂躏岂止百倍江西查粤西新荒钱粮银不过二万一千余两米不过一万一千余石不及江西百分之一倘防
　　皇上俯念穷黎困苦俞允蠲豁则土著穷民既无包赔之苦留其余力可以开垦新荒流移之人知钱粮已蠲寛限起科则逺近闻风而至互相劝垦各照定例六年后起科不特新荒可垦即旧日积荒皆可渐次垦种此名为蠲粮而实为
　　国家陞粮也本司目覩边徼痌瘝待罪详请伏特疏防题施行
　　粤西三大政条陈　　　　　　　髙熊征为敬陈粤西三大政乞赐采择具
　　题以裨新治事窃惟善政首在于养民而养民莫先于择利故利不百不可兴也粤西自吴逆变乱民防涂炭贤者隠遯于林泉贫者饥馑于道路赖
　　本朝光复百姓复登袵席然军兴之际羽檄交驰饷糗力役民亦劳止各上宪虽殚心图治要皆奉行文书故为治日勤而民艰日甚揆厥所由盖有三大政未之行焉请为宪台陈之其一则荒芜宜量蠲也粤西自甲寅遭逆贼窃踞梧州坚守经年苍梧岑懐一带百姓膏贼刄者不可数计丁巳归正平乐之战浔州之战郁林藤江之战梧州又防乎不保一望苍梧田畴荒芜厥后南宁之战武宣之战栁州再叛再复乱离如此小民何由耕种防前抚傅轸念民穷准荒征熟哀鸿渐集他如未受伤郡邑田荒而复垦者有之然丁戸死徙逃亡真荒而不能垦者实多也乃者前抚尽节黔阳大兵长驱云贵当事遂谓粤西全复荒芜不以入告十九年竟按旧额全征敲扑难堪民命已极垂毙之民冀得少苏追比或亦抵死赔偿然如藤县贵县之大半死亡荆榛满目即欲抵死赔偿究无可偿也将来追呼无已民不堪命铤而走险在所不免卑职以为
　　朝廷赋税固不可轻易望蠲然兵燹之余实在荒芜屡奉部文行查岂可不据实入告稍养民力以收开垦之益乎则通省报荒各册所冀查取亟为
　　题报量蠲者也其一各官之俸禄仍宜半支也夫官以治民俸以养亷汉代屡増县官之俸故于时循吏为最盖人情不甚相逺在已无养防之资而冀其砺冰清之节不可得也即有狷介性生不因得禄而始防然日用必需畴能学蚓而辟谷况一官之家宁无八口为问此八口者能不饮而不食耶其所饮食能运而神输天造而地设耶
　　朝廷既无养防之俸则其取诸民间也必矣夫我既用其身乃不明予之以俸而使暗朘之于民是犹靳其粒而剜肉以饲也今阖省大小各官俱奉
　　防准其委署三年然后准实授在
　　朝廷慎重名器不轻与人是矣然三年之间置官无俸其不剥蚀百姓也者防希愚以为宪台新政之初亟宜具疏但才堪民牧能足胜任者即不与以实授亦宜给之半俸以养其防若其不堪则宜亟屏以除民害庸俟三年此各官之半俸又所冀亟为
　　题请支给者也其一铸钱之局宜停也夫钱者泉也原欲其流通而不息然粤西土俗则有用钱之处亦有不用钱之处且原无产铜地方故向不设鼓铸桂平一带用湖南之钱郁博一带用髙州之钱浔梧则以银交易耳迩者前院傅以贼钱盛行莫可禁察故特请开局以收贼钱疏内原云贼钱一尽即止不另设官只以捕盗摄也今贼钱已尽而鼓铸不休甚者发价于民采买铜觔百姓无处可覔情愿如价倍出交银与官前往广东采买犹不可免厉民如此岂当日前院傅收完贼钱即止之意乎故曰利不百不可兴也此铸钱一事尤所冀亟为
　　题请停止者也凡此三政在宪台不过一疏请命而小民即万世歌恩此皆地方大有司之事岂卑职微末闲员所敢妄为陈请以招越位之愆但闻古之为治者或采风謡或询工瞽刍荛之言圣人择焉宪台清声亮节直名满天下自阅邸报草野引领望治者非一日矣卑职身生斯土明知其事何敢拘避出位之小嫌而不一陈地方之大害惟宪台宥其愚昧采择而行之则吏治民安歌功颂徳书之史册垂于不朽矣
　　广西行盐议　　　　　　　　　髙熊征行盐一事卑职亲承宪谕无非裕课便民洞悉各商厉民亏饷病源革目前之陋弊圗经久之良规无微不烛无虑不周矣然考古盐法之善无过刘晏其理盐也不过于出盐之乡置盐戸所煑之盐鬻于商人任其所之至江岭间去盐乡逺者转官盐于彼贮之故盐得常平今各县有各县之引不得任其所之也専行官引禁絶私盐则非俟商絶盐贵然后减价鬻之也盐何以得常平且晏之理财必委士类今商皆积贾惟利是罔即佥土商亦岂尽得其人不得其人则徒滋纷扰法虽甚善利害仍相等耳查粤西往例每引至桂该银八两三钱零今每引止银六两六钱三分零耳而昔日之盐贱引能多销今日之盐贵壅滞不行其故何也盖粤西自古行盐之法不论官民商贾但有资本者皆得在东买盐惟于梧州立厰以之每盐一包梧州纳银三钱平厰纳银一钱二分桂厰纳银一钱七分任其发卖官无考成之责是即刘晏但鬻于商人任其所之之法也故经久无弊康熙元年广东抚宪以盐引滞积具
　　题前抚金始行文各处计口授盐于是各府州县俱有定额彼时吏有贤不肖民有巧拙其贤有司虽奉上法亦防民艰开报丁口酌可而行不肖有司専事逢迎务为苛索乳哺之子尽行开报民之巧者互相隠匿丁多而派盐最少民之愚者无所覆藏丁少而派盐反多其始之立法各处设埠按额行销未尝不善而其究也可行盐之处得盐反少发卖既速别处之盐不得搀卖民苦淡食其山髙水峻不能行盐之处得盐虽未尝多而壅滞不行商人交接衣食出其中搬运脚费出其中盐价日腾民不能买犹苦淡食县官既畏考成之获罪又与商多有交于是任商开价按丁发盐追呼遍及鸡豚敲扑尽于闾里民不聊生甚于青苖之害矣厥后不能行盐地方乃有宁愿醵银销纳干引听从商人别处发卖者矣此当日傅将军在梧日久目击其弊故特
　　题总商通融销引地方官无佥商派食之累而商人尽握利权低昂任意民食贵盐引额仍滞其弊又有如今日者要而论之有近盐地方有不近盐地方近盐地方私盐必贱穷苦小民趋贱避贵虽髠刑日报欲求私盐之絶不可得也不近盐地方私盐既无官盐又少虽出示严禁欲商人之不髙擡其价亦不可得也盖粤西盐法之弊总在按额行销而按额行销之弊总在能行盐之处苦盐少盐价髙擡不能行盐之处苦盐多欲不派之百姓盐滞不行则病商且病官盐而派之百姓则追呼不及病民亦病官何则官有考成故也然今额引既定
　　国课不容亏损古之良法岂能复行救时之政但如宪谕革去东商令总商实开拆引之费脚价之费其余滥费与各陋规尽行查革总于梧厰合计其到盐之多寡定其价值之髙下任其通融各处卖而不能行盐之地派帮拆引之费庶防
　　国课无亏公私两便然而总商尽握利权又实难其人矣要之有治人无治法是在大宗师择之而任之耳卑职生斯长斯稔知其中情事仰承明问具见爱民谆切至意敢不备摅所见以对惟采择行之
　　广西通志卷一百十四
　　钦定四库全书
　　广西通志卷一百十五
　　艺文
　　国朝
　　记
　　重修北流县学记　　　　　　　安九埏学建于唐贞观初歴宋元明数迁数毁不一其处其营置城内兹所也自崇祯辛未迄
　　今上嗣服辛丑越三十有一年中值鼎革罹兵燹子衿寥落而庙貌亦頽然就废壬寅春九埏捧上官檄视篆勾漏秋与乎上丁之祭扫地为坛质明行事风灭烛尘飏簋大典弗光惧无以崇圣教而示广励也进诸弟子员谋修复之询兹邑之黄髪卢荆楚等咸谓旧基湫隘两庑泮池逼近櫺星阶前地不数武袒割登降率有弗便去之相地于明伦堂之右一舍而近审势高敞表圭正向背乎干体刚健之徳面乎巽大文明之象厥址称善共为状上之州牧贾公郡伯黄公守宪某公咸下令曰可乃庀厥材而鸠工焉经始于秋八月至十月以农务息役会部选保徳胡公求亦慨然捐俸共成之越明年癸卯春督学使者闵公校士苍梧复列其状下令如前指俾竭蹶以竣乃事为圣殿两庑櫺星防门啓圣祠明伦堂尊经阁名宦乡贤祠各区其事诸生分任之财取诸均输工取诸乐趋不数月而告成矣是役也事虽鼎新义惟由旧缔搆未加广而规模稍濶庶春秋有事陈牲醴设爼豆考钟伐鼓以上副乎
　　圣天子崇儒重道作人训俗之意亦事之可者也因
　　备举其故而勒之石
　　河池州文庙碑记　　　　　　　王玉麐丕冐海隅万物无不各遂其生曰天道参赞化育万物无不被其泽曰圣人然王者有迹熄之时而圣学无逺迩之间夫子贤于尧舜事愈逺而功愈着终古岂不益信河池僻处荒服天南万里仆奉
　　天子命承乏斯邦者四十有二越月见诸士醇而厚诸民质而朴盖天地厐鸿之气不若中土之多雕绘也诸士因而沐浴圣斆者専诸民因而耳目诸士者近犹龙氏云不见可欲使心不乱风俗之美者以此少陵云小儿学问止论语非为诸民之童子志喜乎益信夫子之徳业无逺弗届盖如此大成殿昔止茅楹三近且隣于兵燹之墟予自下车来心切恧曾揖诸士而诘其故一日诸士进曰学宫旧居湫隘何如鼎兴冈陵且徳水流清智山浮白屏风左拥台右旋笔峰南峙马鞍北頫矙则人烟灯火栉比相依遐瞩而梅峝兰江蠃华带绕一事而数美备焉仆曰若是乎其不可以已耶于焉鸠工兴筑建大成殿于山椒开泮池于麓下两庑少移近上东西啓圣明伦以次就理若拮据羞涩不暇计也翳北阯旧有帝宫仆意欲为尊经阁而跻帝于阁上盖有志而未逮畱俟后贤庶几蘧伯玉耻独为君子之意云落成而记以诗曰于惟宣圣乆而弥肃东周海邦罔分穜稑逺人翳池礼乐是笃咸曰迁只卜南山□经营相度二三子功畚筑栽榦江邉之氓瓴甋栋榱里匠楚工不日成之甲第渐鸿创始仲春迄于秋孟漆垩丹青愧不克竟素质坚朴弥乆而盛璧藻盈盈聿维初濬孔祀南海昌黎哀勤人去其陋柳州书文浥彼注兹险易攸分遥遥河池皇唐并勲
　　创建桂平县学记　　　　　　　卢　易古者自国至于乡皆有学奠先圣先师于学而无庙古也后代庙事孔子而无学非古也宋庆厯中始诏天下徧立学奠孔子于其中而古制始复一以课督生徒诵成风相与论道艺而升其俊秀一以宫墙仰止爼豆趋跄春秋朔望祭菜释奠俾四民之观聴者摩揉迁化而不自知是则庙事孔子者以崇报也学事孔子者以立教也以兴化也我
　　朝文徳覃敷加意学校尊经重道屡申
　　勅谕余叨衡西粤下车之日驰檄各郡即以葺建学宫为首事私心以为读圣人之书学圣人之道而使为士者为民者有血气者有心知者不得一见圣人之宫而瞻拜起敬是将使圣人之道升堂而入室者待之何人也既而思之而深有感于苏公之作阳谷学记也苏公之言曰学宫之兴废是皆簿书之所不责而阳谷尹之亟亟于此者诚可谓有志之士也苏公殆亦有感而为是言也夫簿书之与教化孰缓孰急而世俗以为簿书之所不责非有志者其谁念及此今夏歴左江浔扼其要桂平者浔岩邑也旧有庙以事夫子有学以集书生背城面江规模敞伟为衣冠文物奥薮向者文庙俱灾学宫悉燬吏兹土者咸蒿目伤神而因循至今每诿而姑俟诸无他以其簿书之不责故也甲辰孙君奉
　　简书来宰是邑不以舍视官不以处錞视事不惜一日之费而图千秋之举奋然以学宫为志而亟求所以复之于是爰谘爰询羣情懽愉谋之郡伯请报允可遂捐俸资相土程材舍其旧址于郊之外而新其基于城之内文庙先作两庑翼如以至啓圣祠乡贤名宦明伦讲舍朴斵丹艧次第告成夫非苏公所谓有志者而能之乎阳谷尹之行迹书史不槩见而孙君之政治啧啧人耳士民爱而戴之余之言愧不及苏公而苏公之乐为阳谷记之与余之乐为桂平记之之心则一也夫亦曰美斯爱爱斯斯乆且以告吏兹土者无以簿书为急而以教化为缓则斯志也先圣先师之在天者实式临之而士君子之借以立身借以报
　　国借以克绍圣人之道者皆此物此志也是则孙君建学之心而亦余作记之心也付之贞珉以示来兹
　　重建桂林府儒学记　　　　　　李　棠广右古百粤地去京师万里而遥其山川险阻其林箐深宻其俗椎鲁而少文自昔大吏善为政者大率疎节濶目使足以供贡赋给徭役保障疆隅而已我
　　朝削平祸乱声教四讫自近暨逺莫不蒸蒸向化桂林为西南都会尤宜兴起文教以克昭
　　圣治而数十年来司宪大臣往往以簿书期防为急务未有加意于学宫者襄平马公由学士以御史中丞建节是邦兴利除布徳申威三年之间民用大和一旦谒孔庙而喟曰为政莫大于移风移风莫要于兴学今庙邻院治尘嚣湫隘上不足以妥先师下不足以育多士其何由耸观瞻而兴斯民于善乃命官属桂林太守诸葛鼎更择爽垲之地蠲日祭告庀材鸠工大成有殿啓圣有宫明伦有堂尊经有阁配食有庑处士有斋以至防门泮池廪舍庖湢莫不备具各中法程缭以垣墉饬以丹垩焕乎炳如视昔加倍工出于募不征调于夫家赀出于捐不支费于公帑经始于辛亥年十二月讫事壬子年十二月释菜礼成观者如堵于是乡之人士走使京师具以白棠曰宜有记以永其事棠曰愿有记棠惟王教之兴则士之所志在道徳仁义而学校为实功王教之衰则士之所志在声利荣名而学校为文具故同是学校也而世之升降系之矣今
　　天子日御经筵非圣贤之书不以进读又崇奉孔子之祀比于郊社修阙里庙庭而加礼其宗子顔曾思孟仲氏及程朱诸贤之裔皆官为博士其隆儒重道有如此者宜遐陬抚驭之臣有以体
　　上心率羣牧加意学宫而冀治化之大成也岂非一时之盛哉虽然庙学既新而大之矣凡学于斯者其可尚仍旧习而不从事于实功乎从事于实功奈何曰亦惟明其经修其行而已求之易以立本趋时求之书以执中廸哲求之诗以理性怡情求之礼以养中导和求之春秋以正名定分此明经之实也严礼义之辨慎理欲之防化刚柔气质之偏敦忠信亷让之节秩亲疎贵贱之伦此修身之实也若经不明行不修而徒缀辑程试之文眯主司之目以擢科名茍利禄而已则岂惟近负
　　朝廷之恩逺负先师之教抑宁不有负于中丞新庙学以新士习之意哉夫春秋常事不书故僖公修泮宫载于鲁颂如此赫奕而独不见于圣人之笔今桂学之记无乃非典也然马公笃意于庙学以振兴实功以助宣
　　王教亦事之非常者也不可以不特书棠叨居是郡喜
　　我乡之人得沐浴
　　圣化而颂中丞公于无穷也故奋笔而为之记
　　永宁州学记　　　　　　　　　李　棠永宁故古田邑也旧有学在城之东南城势湫隘堂舍未备明万厯中州守尹公始移建于州之北遭明末兵燹城邑萧条学宫仅存圣殿复椽拆瓦裂毎风雨则其下如洼自区宇肇造吏兹土者率因仍简陋革故鼎新多谦让未遑也癸卯夏关西白公由安邑令擢守是邦甫下车奠谒心甚惄爰进诸生而语曰学校为风化之首今黉序荒废若此守土之责也且朝廷有教化而后士庶有心术士庶有心术而后天下有风俗吾辈读圣贤书幸得为羣黎表率可聴其荒废已乎维时士民观者莫不以手加额恨公来之暮焉阅明年果上学宫状院司捐俸三百金米二百石庀材鸠工建正殿三楹东西庑啓圣祠明伦堂各三楹名宦乡贤祠各一楹且缭垣以墙树门以屏经始于甲辰季秋落成于乙巳仲春凡六阅月而雅雅堪观矣宁士欲勒石以志公徳言状于予为记予曰夫石以志徳也公之徳在学宫固已与斯宫俱垂不朽矣何必记宁士曰吾邑之士鄙民顽非得亷能恺悌如我公者风教其何頼乎今
　　天子仁圣文徳诞敷天下邑郡之学皆嫓美前休惟宁兵烬公大惧人材放失儒术鲜效不惜费而力为营建公前令安邑以兴起学校作养人材为先莅吾宁复惓惓以风化人文为念视世之修缁龛营黄榻何啻云泥从来建学固属美谈然或重苦吾民如湘宫功徳皆百姓卖儿贴妇钱亦何足贵公于一石一木悉给价市买兴非常之功而桑麻不扰创旷代之举而市井无惊不与吏民同声谓之不烦者一辙耶宁赋不盈二千公单车就任玉洁氷操民咸以所得薪水不足供日用为虑公悉以修坠兴废即蔬食啜饮怡如也方之匹马入蜀一琴一鹤自随者清节何多逊焉公之是举翼纲常扶名教变岚烟瘴雨之乡而为礼乐文物之俗裨益于世道人心岂渺小哉公之政行将
　　玺书内召以化宁者大化天下五马之荣不能以乆烦我公安得不勒之石以若南人之思召也予闻斯言遂欣然书之为记
　　重修平乐郡学记　　　　　　　麻勒吉古帝王之平治天下者莫不重学三代以前尚已迨于汉唐明帝之环桥聴讲太宗之増创学舍炳烺史册洎夫宋明诸谊辟咸诏州县立学良以学校之盛衰关政治之得失学校兴则士敦名节尚礼让风俗日进于古学校弛则人不知义寡亷鲜耻而风俗日趋于敝粤西僻处天末自秦汉始置郡邑迄今学宫子弟与十五国等如蒋少傅敬之吕少傅和卿皆以文章科名为时贤相我
　　朝定鼎声教益隆多士彚兴贤才辈出乃者吴逆变乱学校废弛民防涂炭诵无闻
　　上十六年轸粤西受害独深赫然整旅予奉
　　敕督师十八年冬复膺
　　特命兼署巡抚广西都察院事惟时柳州再叛羽檄交驰筹兵足饷所爰究而爰度者殆无暇晷亦安能投戈而讲艺息马而论道乎越朞年诸政渐有成绪马承廕旋亦悔祸来归大师四路进勦滇黔民稍奠安十九年春释奠桂学先师庙予躬诣瞻拜顾宫庠茂草心怦怦然动负諐不遑爰檄所属有司凡学宫頺敝芜秽亟为修葺涤除桂林功用告成平乐郡守娄君仿舜承予檄亟董治之鸠工庀材仍其旧址大成有殿櫺星有门啓圣有宫明伦有堂东西两庑名宦乡贤无不毕举仍仍登登噩噩采采平之文庙焕然改观资以捐而不费于公力以倩而不病于民师生具鼓钟之庆百姓致閟宫之歌商贾颂于市行旅往来之人叹息咨嗟咸称娄郡守为治之知所先也而郡守请记于予以镌诸石予尝督师平江观其东萦山一带翠峰朝耸如畵如屏正当圣庙之前且考其旧志天绘有亭筹邉有楼山川秀异为岭表襟喉如胡澹庵邹志完亦尝流寓斯土若毛经之剖决周渭之节操代不乏人今
　　圣天子崇儒重道既有四书日讲之颁又有博学宏辞之举求士必得轶汉唐宋元明诸君而上之将咸五登三以跻于古帝王之隆盛而娄君克知所重焕巍其郡之庠序诸生居息其中当必有名世之儒应时而出以副乎山川人文之秀如蒋吕诸公其人者虽然学非直此也将以明道而继圣也道莫大于五伦五伦莫首于忠孝尔诸生日讲明而实践之达则尊主而庇民为名公卿贤宰执穷则安贫而守道恂恂粥粥亦不失为圣人之徒倘徒事占毕以茍功名不能守身而徇世俗则岂惟非予与娄郡守修学之意其亦非尔诸生诵法圣贤之志也已得因所请而并以规之
　　重修桂林府儒学碑记　　　　　王如辰
　　皇帝御极之二十载既已扫除羣逆底定南服自东瓯百粤滇黔之境复合车书武功既文教斯啓时余奉
　　命督学粤西而大中丞中山郝公适巡抚是邦戢兵抚民之暇首议兴学以明伦广教为拨乱反正之第一义廼进藩臬郡县吏博士于庭谋即郡学之故而修之制増于旧而役不扰民盖自是全粤之郡县学闻风而创者修者接踵告成功矣按桂林府儒学在始安故郡之墟宋淳熈中知静江府张宣公栻始廓其制元岭南帅史公格重修明初又迁县学于郡庠西隙地为唐状元赵观文宅提学佥事姚公镆重建大成殿及堂斋
　　本朝康熈十一年巡抚都御史马公雄镇移建迤西实兼县学地基而一之会孙延龄叛以学宫为牧圉博士弟子逃死于山谷教用不彰民用不臧夫乱之起由人心生也人心之壊由学不明也学之为道其伦君臣父子夫妇昆弟朋友其教礼乐诗书易象春秋其目格物致知诚意正心修身凡以变习归性消其柔懦顽桀之气而纳于仁义中正之途歴观往古治教之綂理乱之源大率由此桂林去京师七千里而遥然自唐以来节帅司牧之所过化名人杰士之所挺生蒸蒸文物之盛几与古中国侔矣乃撤藩之役滇南一呼而延龄响应甚者一郡之地五年之间反者数起而土蛮豪獞阻兵攻刦者所在都有夫非教化之不明人心之不正以致此与大中丞郝公之训诸司曰吾欲使九郡之秀民皆入于庠序如文翁之化蜀常衮之变闽惟藩臬诸道大吏是倡是式吾欲使孔孟之道渐渍于椎髻卉裳之民复七先生之祠示莫敢废惟郡县诸长吏是率是修吾欲严课督之法如胡安定之在苏湖范文正之在南京将以桂为权舆惟督学使者其帅博士师生是训是朂我
　　清文徳诞敷重臣祗命其曷敢不承时则布政使顔公敏按察使黄公元骥右江叅议道简公上桂林知府徐鳯鸣儒学教授高熊征一心同力鸠工庀材不数月而缺者补圯者宅漫漶者鲜頺挠者耸以直人士之散者复聚书籍之购而蔵者日増以长然则有谓人之不乐于学而习之不可为性也岂笃论哉功已讫谨勒其始末于石以观徳教之成以无忘大中丞之志
　　永安州修学记　　　　　　　　王如辰余尝披览舆图歴考前志永之为州居深谷之中界浔梧之壤昔韩襄毅公平藤峡每于此经营盖以其地既逺教化鲜及五屯修荔之间獞狼错处地方小有烽警则往往煽之为乱如明季土镇窃踞永盖后服即迩者吴逆搆变此州之揭竿者尤多武竞方炽文教未敷学宫頺敝良非一日兹幸
　　本朝光复州守丁君亮工奉檄刺斯土覩宫庠鞠草惧儒效濶疎与其州学博人士勉力倡捐修废举坠木主之遗失者亟为设立明伦堂之乆圯者更为创建正殿两庑巍然焕然适署抚宪麻公有肃清文庙之行而永安之学早已报竣于是朔望之期招集阖州绅士乡老人民取宪颁乡约全书
　　上谕十六条讲解其处环桥门而聴者盖数千人余校士平乐而州守遣人丐记于余余思夫兴学育才督学事也敢谢不敏爰作记以告其州人士曰惟天生民若有恒性十室之邑忠信岂无弃而不教则邹鲁之民间有畸行勤而教之则吴越之俗实多俊民盖君臣父子之伦畴忍自外惟是教化不先容或铤而走险今尔州守重新圣庙修复明伦堂朔望讲约所以奉行常事者至矣尔诸子弟当知所以自励读圣贤之书必身圣贤之行毛经周渭岂异郡人学术既端风俗自上兴贤举能国有令典余虽未能躬歴其地见其轮焉奂焉者几何楹蔵焉修焉者几何士而喜其州之知有学也故稽其往事朂以今修而并以为学之大意告之云
　　栁城县学记　　　　　　　　　王如辰尝考舆图栁居岭峤之表山水清旷意必有竒才伟士钟其秀异者乗时间出乃详诸人物唯上林韦旻象州谢洪何寥寥也栁城古号龙城在郡之上游水有龙江之美山有文笔之秀而文献无闻焉岂山川徒擅其胜而不钟灵于人耶良由地处西偏庠序废弛人不知学故也况滇黔搆乱栁州再叛再服百姓囷仓尽于转输筋骨疲于道路尚一菽不饱其何能励于学耶
　　上十九年秋余膺简命督学粤西二十年春始克莅任时恐秋棘伊迩由栁而宾不数日而抵邕其于栁之各学未能遍歴备示所以立教之法为学之道以晓其人士且于时滇南正在用师黄明犹然梗命羽檄交驰军需孔亟龙城令骆君斯才乃能独以学宫修复为己任丐序于余以告士民不数月而赀具鸠工庀材又不数月而工竣殿庑庖湢巍巍焕焕当斯时则滇南业已荡平黄明业已授首多士宾兴纶涣叠至而骆君复遣使求记于余谓龙城自明迄今鲜有科目兹学宫既新而庠士叶生嘉猷即得隽诚非修学之功不及此余思夫学宫为育才之地士之得隽自必由兹但古人设学之意岂専在此夫学所以继往圣而开来学也本三达徳行五达道以驯致乎圣人功化之极由诚意正心以修其身而推于家国天下之逺为臣尽忠为子尽孝无非学也即无非学宫之所为教也若夫博科第成功名则固学者之余事耳余重嘉骆君之能兴学又喜叶子之得隽而邑人有所观感也因述其图志原其废兴而举国家立学之意与为学之大端以告之俾诸士有以自勉将见韦谢诸君子不得専美于前也是为记
　　重修梧州府儒学记　　　　　　王如辰尝稽图经梧襟三江连五岭为百粤总滙舟车之聚货物充积异时声教文物之盛殆与中国等然地界两粤明开督府以总制之自是用兵遂为必争之地乃者孙延龄之叛两围梧州十六年欣逢光复吴世琮复围之故其民膏锋镝困转输兵燹频仍昔时积货之区尽为瓦砾之地而况夫子庙在东南门外一望荒凉鞠为茂草谒朔望祠春秋有司皆瞻拜荆棘中盖有年矣十九年秋予膺
　　简命督学粤西始至即檄各属有司修葺破者补废者建梧郡守蔺君佳防首以兴复为己任鸠工庀材亲董理之自正殿櫺星门明伦堂啓圣宫两庑乡贤名宦祠敬一亭罔不轮焉奂焉翚飞鸟革而又缭以垣墙涂以丹雘盖比往日盛时之学宫尤改观矣复得进士黄裳吉为教授欣然捐资共襄厥事召弟子员讲习其中师师济济彬彬然可谓盛矣二十一年补行辛酉乡试梧郡得隽者五人佥谓非蔺守修学之功不及此予嵗试校士抵梧循故事释奠于先师诸生环集桥门丐予言记之予按梧学自宋元祐元至正间几为迁改明成化中都御史韩雍始建于斯面大江枕云岭浮出一砥万壑皆宗茍际升平无事郡有司不専急簿书而以教化为务俾多士藏焉修焉息焉游焉讲明圣贤之学措身仁义之途出可以致君泽民处亦可以淑身善俗如长孙氏用经学显于汉清惠公以亮节闻于明也如士彦威之保障吴廷弼之友恭皆梧产也若夫科第之盛代有其人亦不独五子之得隽而已今
　　天子仁圣往年有四书日讲之颁近又有博学宏辞之选留心文治崇礼乐以靖干戈尔梧当永享承平之福诸生茍念郡守修学之勤而尽心于为己之学勉为君子儒毋近小人事将必有显大名当世如长孙清恵其人者岂但区区科第而已哉诸生咸唯唯学博黄子遂以其言镌石而为记
　　灌阳县修学记　　　　　　　　王如辰灌邑古零陵地灌水出焉自全于桂而灌阳人士后先颉颃文风之盛殆与中国等矣乃邑邉于楚地逺而岩经大鼎革兵马绎骚以故学校废弛歌声辍
　　国家定鼎三十余年虽多士升庸不可指屈而时事方艰夫子庙未遑修葺继以吴逆搆变湖南为战塲者数年灌邑壤接干戈日防邑之人士救死弗赡奚暇治礼义康熈十八年春
　　本朝光复诸逆镇电火飞奔民稍肩息训导朱云以归正功奉抚檄还原职目击頺圯日甚身任其事约诸绅士醵资重修鸠工庀材于康熈十九年三月二十四日经始越今年八月正殿防门厥工告竣两庑明伦堂相继修举完旧益新落成于某年月日木石之费若干砖甃之费若干合计共若干金巍然焕然无僿无侈而遣人请记于余余稽夫灌邑文庙原建于关外之西有明万厯丁亥始迁于邑治之东其时规模尚尔湫隘天啓庚申廼为之増修而扩大之规模于焉始备然自庚申至壬戌歴三年而后工竣迄于今六十有余年矣茍非继起有人则何以光前啓后乎然而建学之意则不可不举以告也夫诸生亦知学何为乎天以隂阳五行化生万物人得之而为健顺五常之徳无有异也迨夫习染既殊风俗遂别至于赏罚刑威而莫得若其恒性者圣王知其然故设为庠序学校以教之由家而国由国而天下使其民无不入乎其中而受学焉俾其明之于心修之于身行之于父子兄弟夫妇之间而推之以达于君臣上下人民事物之际莫不尽其分焉者及其学之既成而又兴其贤能者列于庶位是以当是之时义理休明风俗醇厚而公卿大夫列士之选无不得其人焉迨于后世学校徒存其名师儒置而不讲当诵法圣贤之时即以为弋取功名之计况乎占毕八股弁髦伦常忠孝满纸全无实用功名虽或幸成事业终于何有道学不明风俗日敝职是故也今尔诸生于学宫既成之日当以圣贤自期必为君子之儒无志小人之事夫风俗与教化移易士为四民之首诸生勉乎哉若夫掇巍科登显要分内事也亦奚用余之置喙为
　　重建全州文庙记　　　　　　　陆绍礼始立学者必先释奠于先圣先师后世文庙之制实昉诸此庙歴久不能无倾頺其有起而更新之且不徒新之而必务为永世不拔之计令规模绳尺动合典礼而经费所出不屑不洁者介乎其间以之质至圣妥神明此非忠信强力异乎俗吏者不能而后之莅斯土者所宜矜式焉知全州事张君学林甲辰四月始下车瞻谒文庙谓州踞湘汉上流人文鼎盛而学宫倾圯若此其何以造士爰首捐俸入为州人倡以是年十月经始越明年乙巳七月落成仲秋舍菜堂庑金雘跄跄骏奔秩其有容邦人士颂君嘉绩乃疏其营建始末谒予文为之记夫世鲜任事之人患在茍且目前而不为经久计今全之文庙上雨旁风防越已甚然栋宇榱桷之属螙穴其中而肤立其外因陋就简未始不足涂耳目君必尽撤其旧而新是谋伐木于山取锻于冶治旊于陶选工匠于楚鸿材博植实实枚枚务俾勿壊而后止斯其计深虑逺匪直缘饰文具以博名高矣汉文翁私置学宫于成都宋胡瑗创为斋舍当时下其法于都邑着为令今者
　　圣天子诞布文徳追王先师五世易祠为宫
　　命礼臣考古庙制祭秩彛器绘图式颁示中外
　　命儒臣博议从祀诸贤自周季迄
  </div>
  <div class="pagination">
   <a href="广西通志_page293.html">
    上一页
   </a>
   <span>
    ...
   </span>
   <a href="广西通志_page289.html">
    289
   </a>
   <a href="广西通志_page290.html">
    290
   </a>
   <a href="广西通志_page291.html">
    291
   </a>
   <a href="广西通志_page292.html">
    292
   </a>
   <a href="广西通志_page293.html">
    293
   </a>
   <span class="current-page">
    294
   </span>
   <a href="广西通志_page295.html">
    295
   </a>
   <a href="广西通志_page296.html">
    296
   </a>
   <a href="广西通志_page297.html">
    297
   </a>
   <a href="广西通志_page298.html">
    298
   </a>
   <a href="广西通志_page299.html">
    299
   </a>
   <span>
    ...
   </span>
   <a href="广西通志_page295.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
