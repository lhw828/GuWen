<!DOCTYPE html>
<html>
<head>
    <meta charset="UTF-8">
    <title>明一统志 - 第 34 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明一统志 - 第 34 页/共 66 页</h1>
    <div class="content">




　　明一统志卷六十七
　　钦定四库全书
　　明一统志卷六十八
　　明　李贤等　撰
　　保宁府【东至防州府达县界七百三十里西至龙安府界七百里南至顺庆府蓬州界一百七十里北至陜西汉中府沔县界五百九十里自府治至南京五千九百里至京师一万三百里粮二万石零】
　　建置沿革禹贡梁州之域天文井鬼分野春秋为巴国地秦惠王灭巴置巴郡汉巴郡治江州县东汉末刘璋改为巴西郡晋巴西郡徙治阆中县梁为北巴郡兼置南梁州西魏改南梁曰隆州又改北巴郡曰盘龙郡隋初郡废州存大业初复改州为巴西郡唐复为隆州先天中改阆州天宝初改阆中郡乾元初复为阆州五代时唐置保宁军宋初改安徳军元至元间陞保宁府寻改为保宁路后复为府本朝因之领州二县八阆中县【附郭本秦旧县汉属巴郡晋宋以来为巴西郡治以阆水迂曲绕县三面故名隋改县曰阆内唐复为阆中宋元仍旧其治旧在城东二十里本朝洪武七年移于此编户一十里】苍溪县【在府城北四十里本秦宕渠县地东汉置汉昌县属巴郡晋析置苍溪县属巴西郡刘宋并苍溪入汉昌隋复改汉昌为苍溪唐宋元仍旧本朝因之编户六里】南部县【在府城南七十里本汉巴郡充国县地晋属巴西郡梁置南部县以县居巴西郡南故名西魏于县置新安郡后周郡废隋属巴西郡唐宋俱属阆州元省新井新政西水三县入焉本朝因之编户九里】广元县【在府城北三百五十里秦为葭萌县汉属广汉郡蜀汉改为汉夀县晋改晋夀县后魏改兴安县置晋夀郡及益州梁改黎州西魏复曰益州又改利州隋初郡废后改县曰绵谷州为义成郡唐复为利州又改益昌郡五代时唐改益州宋置寜武军后置利州路元为广元路本朝洪武九年改路为州以绵谷县省入后复改为县编户三里】昭化县【在府城北四百里本汉葭萌县地属广汉郡刘宋置益昌县隋属义城郡唐属利州宋改为昭化县元属广元路本朝改今属编户二里】巴州【在府城东三百五十里古巴国地秦为宕渠县汉属巴郡后魏置巴州梁改县曰梁广及置归化郡后周又改县曰化城隋初郡废后改州为清化郡唐复为巴州宋元仍旧本朝洪武九年改州为县以化城县省入寻复陞为州编户一十四里领县二】通江县【在州城东北一百一十里本汉巴郡宕渠县地后魏置诺水县属万州隋为巴州始寜县地唐析置通江县又于县置壁州宋省壁州以县属巴州元省入曽口县后复置本朝改今属编户六里】南江县【在州城南六十里本朝新建属巴州编户四里】劔州【在府城北三百二十里本汉广汉郡梓潼县地梁置安州西魏改为始州及置普安郡隋初郡废州存后改州为普安郡唐复为始州后改劔州宋置普安军绍熈初陞隆庆府元复改　劔州属广元路本朝以附郭普安县省入改今属编户三里领县一】梓潼县【在州南二百五十里本汉旧县广汉郡治此蜀汉置梓潼郡西魏改为潼川郡移县于郡南三十里改安夀县隋废郡移县于旧治改名梓潼属普安郡唐属劔州宋元仍旧本朝因之编户二里】
　　郡名巴西【晋名】阆中【唐名】
　　形胜栈道千里通于蜀汉【史记】井络坤垠界山为门【唐栁宗元劔阁铭】防中在劔南巴峡羣山硗确中【宋董丕思政堂记】郡在梁洋梓益之冲【宋冯忠恕正防记】前界闗表后处劔北【寜武志】益昌于蜀最为都防【宋陈恢题名记】控蜀之吭四集之国【绵谷驿记】梁山之险蜀所恃以为外户【刘仪鳯劔阁记】
　　风俗质直好义土风淳厚【巴志其民质直好义土风淳厚有先民之流风】地险民豪【蜀梼杌】民淳事简【宋李献卿南楼记】地大俗阜【振文堂记】
　　山川锦屏山【在府城南三里江南岸上峙两峯花木闲杂故名一名阆中山一名宝鞍山宋陆游诗城中飞阁连危亭处处轩对锦屏涉江亲到锦屏上却对城郭如丹靑】蟠龙山【在府城东三里望如龙蟠之状后魏以此山名郡唐贞观中侯气者言西南千里外有王太宗令人入蜀次阆中果见山气色葱蔚遂奏闻凿破山脉水流如血今号为锯山咸亨初尝徙阆中县于此山之侧】繖盖山【在府城北五里府之镇山也中高而四下若繖然】玉台山【在府城北七里唐杜甫诗阆州城北玉台碧是也】灵山【在府城东一十里唐天宝中赐名仙穴其山一峯峭防界嘉陵宋江之两间杜甫诗所谓阆州城东灵山白者是也】青崖山【在府城东南一十里宋淳熙间有僧凿佛像于青石间一名千佛崖】文城山【在府城东三十里峯峦耸列林木葱蒨中一峯防出名都坛相传汉张道陵授其徒符箓之所】马头山【在府城东南六十里以形似名】重锦山【在府城东一百三十里两峯相对秀丽如锦】天目山【在府城东一百五十里相传葛洪脩炼之所山有二洞一曰天目一曰天溪唐杜光庭诗盘空蹑翠到山巅竹殿云楼势逼天古洞草深防有路旧碑文灭不知年九州物像分檐外万里烟霞在目前自是人间轻举地何湏蓬岛访真仙】东龛山【在巴州东又有南龛山在州南西龛山在州西北龛山在州北俱去州五里山上俱有寺】王望山【在巴州治北唐宗至此望宫阙故名又名王防山】米仓山【在巴州北五里】平梁山【在巴州西二十五里上平四围石壁如城宋末尝徙巴州治于此】登科山【在已州西五十里昔有人读书于此而登科者因名】小巴山【在巴州东北二百九十里唐人诗最恨巴山里清猿恼梦思】卧龙山【在劔州东二里山形蟠绕有如卧龙】汉阳山【在劔州北二里峯峦髙峻上挿霄汉】普翠山【在劔州治西】鹤鸣山【在劔州东二里后人磨崖刻唐元结中兴颂于其上】大劔山【在劔州北二十五里一名梁山山海经髙梁之山西接岷崌东引荆衡刘仪鳯劔阁记云梁山之险蜀所恃以为外户即此其山峭壁中断两崖相嵚如门之辟如劔之植故又名劔门山】小劔山【与大劔山相属秦欲伐蜀而道不通乃作五石牛以金置尾下言能粪金欲以遗蜀蜀王负力而贪乃令五丁开道引之秦因灭蜀大劔虽号天险径路颇夷小劔则凿石架阁有不容越者】五子山【在劔州西北五十里五峯竒秀如拱立然】南山【即南部县之主山蜿蜒鬰苍环绕县治一名跨鼇山宋端平以来厄于兵县无定治寳祐中始移县治于此】隆灵山【在南部县南二十里其山面嘉陵背西江絶顶有七曲祠】禹迹山【在南部县东三十里旧传禹治水经此故名山有寺因崖斵石为重佛像层楼覆之泉出其趾清泠可爱山顶平衍有小石泉】龙楼山【在南部县西南五十里峯顶峭防众山拱揖洴溪环绕其下】离堆山【在南部县东南五十里蜀有三离堆此其一也唐顔真卿磨崖记谓此山斗入嘉陵江直上数百尺形胜缩矗上峥嵘而下洄洑不与众山相连属是之谓离堆东面有石堂故京兆尹鲜于仲通所凿堂北磐石上有九曲流杯池】兰登山【在南部县西八十里三面峻絶俯临西江汉严君平尝隠此山有君洞洞有君平像又有观曰崇福观】思依山【在南部县西北一百四十里中有东西二观东观有峻仙洞捣药台浴丹井炼丹炉西观有平仙洞捣药曰卓劔穴围棋局相传汉罗冲霄张道陵依此山脩道故名】小锦屏山【在苍溪县南与府城南锦屏山颇相似故名】大获山【在苍溪县东南三十五里髙四百下宋淳祐中阆州尝徙洽于此】云台山【在苍溪县东南三十五里高四百丈山峯峻峭挿天一名天柱即汉张道陵升仙处宋建永寜观有洞曰麻姑芙蓉平仙峻仙池曰浴丹玉鱼岩曰松根蟠桃乂有九转亭丹灶尚存山多榕栢有一絶大者中空可坐数人旁有亭名魁栢】紫阳山【在苍溪县东三十五里一峯屹峙髙入青云】方山【在苍溪县东八十五里逺望如几案之状古方州城也】马鞍山【在苍溪县东一百五十里以形似名】壁山【在通江县治西古壁州以此为名】秋锦山【在通江县治南隔江望之如锦】歌籁山【在通江县治东山上旧有石鼓击之声闻数里连击即】得汉山【在通江县东一百二十里其上石壁如城中平可容数百人】牛头山【在昭化县西二十五里以形似名】长寜山【在昭化县西南九十里】九曲山【在昭化县西九十里山势盘回九曲】龙门山【在昭化县西一百四十里一名葱岭石穴髙数十丈如门故名】乌奴山【在广元县治西嘉陵江峭壁如削昔有李乌奴于此修寺因名其山】石燕山【在广元县西北八十里山极高峻梯格乃能登之獠人恃此为阻】潭毒山【在广元县北九十里】鳯凰山【在梓潼县治东峯峦起伏状若鳯凰】长卿山【在梓潼县治西南旧名神山唐明皇幸蜀见山有司马相如读书之窟因改名长卿山】五妇山【在梓潼县北一十二里相传秦惠王遗蜀王美女五人蜀王遣五丁力士迎之至此五丁蹋地大呼五女并化为石故名】七曲山【在梓潼县北一十五里山腹有路盘转七曲】兠鍪山【在梓潼县东南二十里羣峯列势有如兠鍪之状】葛山【在梓潼县北二十里汉诸葛亮尝屯营此山因名】鴈门山【在梓潼县南三十里东西起两峯鴈从中过】马阁山【在梓潼县北一百二十里峻峭崚嶒极为艰险魏邓艾伐蜀悬车束马由此出江田因名】大巴岭【在通江县东北五百里与小巴岭相接世传九十里巴山是也】白衞岭【在昭化县西南五十里与劔门相接唐宗幸蜀登此】漫天岭【在广元县东北三十五里山极髙耸有大漫天小漫天二山唐罗隠诗西去休言蜀道难此中危峻已多端到头未防苍苍色争得禁他两度漫一名藁本山】朝天岭【在广元县北六十里】七盘岭【在广元县北一百七十里一名五盘岭唐杜甫诗五盘虽云险山色佳有余仰淩栈道细俯映江木踈地僻无网罟水清反多鱼好□不妄飞野人半巢居喜见淳朴俗坦然心神舒东郊尚格鬬巨猾何时除故乡有弟妹流落随丘墟成都万事好岂若归吾庐】雪峰【在巴州东二十五里众山之中此峰特出】十二峯【在巴州北四百里马盘湾巉巗耸秀大小十二峰最为竒观有题云挿立翠峰屏十二为君唤作小巫山】南岩【在府城南锦屏山后一名台星岩宋陈尧叟兄弟肄业之所又城东有东岩城北有北岩俱去城五里】灵城岩【在府城东六十里比他岩最深防巗上有滴乳为水珠石上有双竹痕长尺许仰观枝节俨然】停云巗【在南部县北二里宋李焘诗路转层冈二里余武陵传者亦难如昔年炼药仙人室今日餐霞道士居洞外蟠桃开锦绣岩前丹溜潄琼琚猗欤灵气为时雨可惜图经阙不书】秀巗【在劔州城西有泉清洁可爱】龙岩【在劔州北七十里洞穴可坐百人蜿蜒如龙盘之状州治西亦有龙岩可坐百人】书岩【在苍溪县云台东乃葛稚川读书之所有稚川像在焉】灵云洞【在南部县东北外防中广冬暖夏凉入三丈许踏之有声如钟叩之亦然】龙洞【在王望山之岩腹间世传太守景箎以旱祷雨有应作灵甘洞记尚存】西逰洞【在巴州北一百八十里嵌嵚竒恠】嘉陵江【源出陜西鳯县嘉陵谷经广元昭化过劔州至保寜府其曰阆水巴水渝水汉水皆此江之异名唐杜甫诗嘉陵江色何所似石黛碧玉相因依正怜日破浪花出更复春从沙际归巴童荡桨欹侧过水鸡防鱼来去飞阆中胜事可膓断防州城南天下稀】宋江【源出陜西汉中府旧亷水县经苍溪县东流入嘉陵江】巴江【源出大巴山至巴县东南分为三流而中央横贯势若巴字流二十里合清水江至合州与嘉陵江合又名字江唐李逺诗巴江学字流】清江【源出广元县前通平镇歴旧思阳县至巴县与巴江合】白水江【源出陜西阶州乱山中至昭化县北合嘉陵江唐温庭筠诗澹然空水带斜晖曲岛沧江接翠防】清水江【源出清川县至安昌合白水入嘉陵江】涪江【源出西羌从渔溪寨南经江油至劔州南入绵州界】清漪江【源出落丛山至龙鼻山防六溪水至彰明县会于涪江】潼江水【源出莒溪经梓潼县西南入涪水】小潼水【源出劔州武连废县北七十里经梓潼县流入嘉陵江】防水【在劔州隂平废县西四十里与潼水合流泛涨奔注望之有如防之势】龙滩【在通江县东二十里俗传尝有龙出水为马跃今石上有迹存焉】龙滩【在阆中嘉陵江宋雍熈中忽生此滩二陈相继为状元元丰间复生一滩马防亦为状元】海棠溪【在府治南因上多海棠故名】黒龙潭【在广元县南三十里三山屹立林木鬰秀宋时利州久旱郡守于潭酌水祷之大雨三日】虎井【在巴州学前凡遇有声如雷必有登科者】观音井【在巴州南龛山一宂清洌可饮一宂浑浊止可澣濯】宝峯井【在广元县治东】劔泉【在梓潼县北一十里相传昔蜀五丁力士遗劔隠于路隅化为此泉有碑昔杜若晦诗五丁弹铗气如虹斫破苍崖万仞峯寳匣信难留异物寒泉终见表遗踪】卓锡泉【在繖盖山唐僧仙什尝居是山其徒以无水难之宣什以杖叩岩泉为涌出】龙泉【在府东一百三十里】醴泉【在南部县治西水香甘如醴因名】君子泉【在巴州北一百六十里宋黄彛则铭曰有洌者泉达于南东浩然天中其流不穷于暑而寒于寒而温岂其矫邪不变者存】马跑泉【在梓潼县东二十五里】灵泉【在梓潼县东一百一十里唐僖宗幸蜀赐名陆游诗滴沥珠玑翠碧间遭时曽得奉龙顔】香泉【在梓潼县北一百里】天池【在苍溪县大获山上周围二丈水常不竭】南池【在府城南汉高祖庙东自汉以来堰大斗小斗之水灌田里人頼之唐时堰壊遂成陆田至今遗趾可见杜甫诗安知有苍池万顷浸坤轴】玉鞭池【在通江县壁山西昔居人得玉鞭于内故名】浴丹池【在劔州普安废县唐杜光庭浴丹之所池中有鱼赤鬛色如金飞跃其中人或采取必触风雷之变】
　　土产麸金【巴州劔州广元出】盐【南部县有井】茶　橙　蜜【巴州出】麝香【广元县出】巴防【劔州出】
　　公署利州卫【在广元县治东洪武三十一年建】保寜守御千户所【在府治南洪武四年建直都司】
　　学校保寜府学【在府治西南宋大观四年建本朝洪武四年重建】巴州学【在州治东隋开皇中建本朝洪武十七年重建】劔州学【在州治东宋庆厯中建本朝洪武五年重建】阆中县学【在府治前宋建本朝洪武八年重建】南部县学【在县治南隋开皇元年建本朝洪武十五年重建】苍溪县学【在县治北宋绍兴中建本朝洪武十六年重建】广元县学【在府治前宋建本朝洪武七年重建】昭化县学【在县治西南宋庆厯中建本朝洪武十七年重建】通江县学【在县治西北宋嘉祐中建本朝洪武十四年重建】南江县学【在县治东本朝建】梓潼县学【在县治东南宋淳熈中建本朝洪武五年重建】
　　书院丹梯书院【在南龛山之上宋建】
　　宫室东楼【在府治南嘉陵江上唐杜甫诗层城有高楼制古丹艧存迢迢百尺余豁达开四门】南楼【在府城南据江山之防唐滕王元婴建】击瓯楼【在巴州治东唐张署有击瓯楼赋并序冯介诗座上击瓯清似玉】碧玉楼【在府城西南隅一名十二楼宋秦槱为记】防经楼【在府城内将相坊宋元祐中建置经史子集京本蜀本浙本各一縂三万余卷宋苏轼题额蒲宗孟记范百禄軰皆有诗】敌万楼【在府城内雄威庙后因张飞号万人敌故名】春风楼【在劔州东】思贤楼【在劔州东北七十五里劔门闗水门上有张载李白杜甫栁宗元画像】堆香阁【在府城内与敌万楼对】锦屏阁【在府城北与锦屏山对因名】云间阁【在南龛山絶顶唐杜甫寄严武诗遥知簇鞍马囘首云间阁】思政堂【在府治宋绍圣二年建董丕记】将相堂【在府城南台星岩即陈尧叟兄弟读书之所岩上刻三相堂字陈抟尝谓陈省华曰君三子皆当将相淳熈中太守吴昭夫重新之扁为将相堂张浚诗三相当年镇庙堂江山草木亦増光一时主宰权衡重千古人闻姓字香】整暇堂【在府城北一十里宋黄庭坚为记】四瑞堂【在南部县宋县令李辛午为政清亷一载间人产三男牛生三犊禾登九穗麦秀两岐邑民请刻其祥于庭因名】滕王亭【在府城北玉台山上唐滕王元婴建杜甫诗君王台榭枕巴山万丈丹梯尚可攀春日莺啼修竹里仙家犬吠白云间清江碧石伤心丽嫩蘂浓花满目斑人到于今歌出牧来逰此地不知还】夺锦亭【在府城东八里锦屏紫翠时人争观因名】重阳亭【在劔州治东】流觞亭【在巴州西龛山上唐严武建】飞霞亭【在巴州南龛山路穷絶处】驾鹤亭【在王望山】放船亭【在苍溪县临嘉陵江杜甫诗送客苍溪县山寒雨不开直愁骑马滑故作放船回后人建亭因名】折栁亭【在巴州西门外宋太守郑渊赋诗十絶刻石于亭】紫防亭【在府南南岩上宋陈尧叟兄弟尝读书于此御书赐名曰紫防亭鲜于至诗当时未识紫防星独到渔阳访此亭今日园林为胜地好将前事载图经】捧砚亭【在南岩上宋司马池尝携其子光游此因赋诗命光捧砚后遂以捧砚名亭】望鹤亭【在苍溪县治东宋吕游问诗九转丹成人去后千年树老鹤归迟】阆峯亭【在锦屏山元至元十一年建】美农台【在巴州相传梁太守桓宣尝于此劝农】玉台【在府城北七里唐滕王元婴尝游息于此】占星台【在蟠龙山前唐袁天纲客游于此筑台以占天象遗趾尚存】仙女台【在梓潼县东九里一名避星台】药台【在昭化县治西窦子明丹灶存焉其台与炉皆镌石甃成工极精巧非今人所能为】
　　闗梁南津闗【在府城南临嘉陵江】锯山闗【在府城北盘龙山后为汉沔要冲之路】滴水闗【在玉台山下】梁山闗【在灵山麓与梁山相连故名】和溪闗【在府城东南二十里路通巴地】劔门闗【在劔州北境大劔山至此两壁峭耸有隘束之路蜀汉诸葛亮因立为劔门厥后姜维退守劔门以拒魏钟防即此】潭毒闗【在潭毒山上下瞰大江路皆滑石登陟颇艰为蜀口之险要下有深潭传云潭下渊岸有一鐡索见则兵动宋绍兴间常见开禧初又见果有用兵之应】望云闗【在广元县北四十五里山势髙耸有若望云】七盘闗【在广元县北一百六十里】百丈闗【在广元县东一百六十里】米仓闗【在巴州北五百里】渡口闗【在昭化县治南】锦屏桥【在府城南】西水桥【在府城南五十里】大安桥【在府城东南六十里】望月桥【在府城东南七十里】栁津桥【在巴州西五里】寜济桥【在通江县治南】万益桥【在通江县治西】状元桥【在南部县治西】通津桥【在南部县治东】流杯桥【在南部县北二十五里下有流觞曲水】广济桥【在南部县南五十里】将军桥【在广元县北四十里】武侯桥【在劔州治东】平济桥【在劔州西五里】石鱼桥【在南部县西三十里过西四十里有西溪桥又西二十里有济桥】
　　寺观大像寺【在府城南后唐天成间建】合符寺【在南部县治南唐咸通间建】庆夀寺【在广元县西五里宋干徳间建】圣夀寺【在劔州治南宋嘉定间建】华严寺【在通江县西北三里】南泉寺【在巴州治西】鹿苑寺【在苍溪县治西北俱宋淳间建】宝轮寺【在昭化县西二十里元大徳间建】天封寺【在梓潼县治东元至正间建】普明观【在府城东五十里宋绍兴间建】妙观【在巴州治西宋治平间建】太清观【在昭化县西二十五里元至正间建】灵云观【在南部县北二里宋建】崇元观【在苍溪县治东宋建】妙观【在通江县西三十里宋建】
　　祠庙鼈灵庙【在府东灵山上郡人以古丛帝开明氏鼈灵王蜀有功故立庙祀之】汉髙祖庙【在府城南髙祖还定三秦阆中范日率七姓为前锋秦地既定封阆中侯七姓不输租赋目等立庙于此】百神庙【在梓潼县治南唐咸通间吴行鲁统师过此见断碑皆古卿相名遂心祷之愿荡除蛮寇果大捷干符三年为立庙】五丁庙【在梓潼县北一十二里相传五丁力士开劔路迎秦女防蛇山摧五丁与秦女俱毙于此后人立庙祀之】灵应庙【在七曲山顶即梓潼庙也按图志神姓张讳亚子其先越嶲人因报母仇徙居是山自秦伐蜀以后世着灵应宋建炎以来累封神文圣武孝徳忠仁王】谯庙【在府城东一百二十里】严将军庙【在巴州治西将军汉严顔也有碑唐韦曽记】武侯庙【在葛山上武侯蜀汉诸葛亮也】雄威庙【在府城中蜀汉张飞为帐下所杀郡人为立庙有墓在庙所宋曽巩记】邓将军庙【在劔州魏将军邓艾为钟会所诱殁于绵竹后于此邑人为立庙】三景庙【在府城中三景宋神宗时安岳人伯曰思忠战殁淯井仲曰思立战殁熈河季曰思谊战殁永乐后建庙于此】顔鲁公祠【在南部县南五十里鲁公唐顔真卿也】李杜祠【在梓潼县祀唐李白杜甫】安公祠【在通江县治西公宋安丙也宣抚四川破吴曦嘉定间白知防为立祠】灵应祠【在巴州东三十里山之趾三溪汇为一潭潭侧有祠祷雨辄应宋绍兴间赐额】
　　陵墓古塜【金拯为苍溪簿治道伐石得一古塜遗骸尚存有石刻铭云嵗月不湏论车尘拥石门若逢金主簿移我向髙原乃改于此俗因呼为金主簿墓】范伯友墓【在梓潼县东六里有石阙上有文曰沛国相范伯友墓】赵雍墓【在梓潼县北二里前有石阙石麟其文曰汉赵相国雍府君之墓】李业墓【在梓潼县西五里业汉议郎二阙临官路碑文汉】邓芝墓【在梓潼县西南五里有二石阙芝南阳人仕蜀汉为车骑将军阳武亭侯】费袆墓【在昭化县祎蜀汉大将军卒于此】邓永墓【在梓潼县西北】章懐太子墓【在巴州治南如一小阜唐上元初章懐太子贤招集诸儒注后汉书为武后所忌废为庶人徙巴州后使吕神积逼令自杀瘗焉其墓铭云断一指得天下凡人不为杀爱子窃帝位武后行之噫嘻一贤之遗坠万世之元】鲜于氏墓【在南部县东南六十里对江有韩云卿所撰墓碑】房琯墓【在阆中县琯唐汉州刺史道卒阆中僧舍于此杜甫诗他乡复行役驱马别孤坟近泪无干土低空有断云】陈尧叟墓【在南部县北八十里尧佐尧咨墓皆在其傍】马防墓【在南部县北二十里】
　　古迹张仪城【在府城东二十里秦时筑旧有张仪庙唐载初元年尝徙阆中县于此】沙州城【在昭化县白水镇周回五里刘宋于此置白水郡俗传为沙州元和志杨难当克葭萌分白水置平兴县即此】乌奴城【在广元县齐永泰初置东晋夀郡于乌奴城即此】黎州城【在广元县本晋之晋夀郡后魏改益州梁改黎州西魏又改利州隋改义城郡皆此城也宋唐庚诗黎州酒贵如金汁解尽寒衣才一吸】集州城【在巴州境唐置集州治难江县宋省州以难江属巴州元废】大获城【在大获山宋淳祐中兵乱制置使余玠筑此城为阆州治而以苍溪为倚郭】废曽口县【在巴州梁始置唐属巴州宋废元复置今废】废西水县【在府城西二十里本秦阆中县地后周置县元并入南部】废化城县【在巴州后周置隋为巴州治唐大厯间废王建孟知祥复置宋仍旧元以□阳难江二县并入今废】废绵谷县【在乌奴城北本东晋兴安县隋改为绵谷县义城郡治此元以嘉川县省入今废】废新政县【在府城东南一百三十里本汉充国县地唐置新政县元并入南部】废新井县【在府城东七十五里汉充国县地唐置新井县以县多盐井名之元并入南部】劔阁【在劔州北三十里两崖峻防凿石架阁而为栈道连山絶险故谓之劔阁秦司马错由此道伐蜀唐杜甫诗维天有设险劔阁天下壮连山抱西南石角皆北向两崖崇墉倚刻画城郭状一夫怒临闗百万未可傍又李白有劔阁赋】龙门阁【在嘉陵江东岸佛崖视他阁最为险固杜甫诗清江下龙门絶壁无尺土】马鸣阁【在昭化县北汉昭烈使陈戒絶马鸣阁曹操闻之喜曰此阁过汉中之平隂乃咽喉之要路】石柜阁【在昭化县杜甫诗蜀道多草花北阁饶竒石石柜清波上临虚荡高壁】筹笔驿【在广元县北八十里蜀汉诸葛亮出师尝驻于此唐李义山诗鱼鸟犹疑畏简书风云长为防储胥徒令上将挥神笔终见降王走传车管乐有才终不忝闗张无命欲何如他年锦里经祠庙梁甫吟成恨有余】上亭驿【在梓潼县唐宗幸蜀至此闻铃声左右云似言三郎琅珰故又名琅珰驿罗隠诗山雨霏防宿上亭雨中因想雨淋铃】嘉陵驿【在广元县西二里唐武元衡诗悠悠风斾绕山川山驿空蒙雨作烟路半嘉陵头巳白蜀门西上更青天】古佛龛【在通江县西一十里唐人题咏甚多风剥蚀惟一碑粗可识】玉女房【在蟠龙山南晏殊类要有一石长四十丈髙五尺当中有户及门扇若人之掩闭然】治平园【在府治北宋太守朱夀昌筑内有郎官庵三角四照红药之亭清风明月之台锦屏阁花坞栁桥曲池凡十所文同尝赋十咏石刻犹存】千年木【在劔州西八十五里古延福寺内尝有古木一株甚巨二白羊徃来其下近之则不见】
　　名宦汉严顔【巴州刺史昭烈攻巴州城防自刎而死巴人慕其徳祀之】王连【刘璋时为梓潼令昭烈起兵葭萌连守不降昭烈义而释之】三国张飞【蜀汉巴西太守有徳于民郡人思慕祀之】晋王濬【巴郡太守时兵士苦役生男多不举濬乃严科条寛徭课所全活者数千人】唐滕王元婴　鲁王灵防【二王相继为阆州刺史务行寛大民甚懐之】李桐客【巴州刺史清平流誉百姓呼为慈父】薛逢【巴州刺史人歌之曰日出而耕日入而归吏不到门夜不掩扉有孩有童愿以名垂何以字之薛孙薛儿】于邵【巴州刺史嵗饥獠乱薄城下邵励兵拒战且遣使谕之邵儒服以出贼见皆罗拜即引去】何易于【益昌令刺史崔朴泛舟索民挽縴易于自引舟朴惊问状易于曰方春百姓耕且蚕惟令不事可任其劳朴愧疾驰去又茶诏下易于取而焚之观察使贤之不劾也】沈长源【利州牧人安俗阜欧阳詹作益昌行驱马至益昌倍惊风俗和耕夫陇上行负者途中歌】李频【劔州刺史时国家多难频治郡从容应办所过戍兵而民不扰】五代姚洪【后唐戍阆州梁将董璋破阆州执洪洪至死骂不絶口明宗闻之泣下録其二子】宋李士衡【知劔州贼王均破广汉趣劔州士衡引兵与劔门兵合以拒贼大破之】董枢【劔州判官时李师雄之党攻劔州枢引兵击败之招防数百人】张知白【知劔州清介守法吏民甚徳之】王素【利州太守行寛政减苛法】朱夀昌【知阆州大姓雍子良屡杀人挟财与势得不死尝赂其里民出就吏狱具夀昌诘得其实取子良正诸法郡称为神】吕开【为漕幕运副鲜于侁以免役事付之开躬行一路虽深山穷谷咨谋靡不僃至后为利州路判官】喻汝砺【知阆中县时青苖法行提举司欲还钱取粟防支军粮乃具以钱籴军粮易钞而申竟不烦民】赵开【搃领四川财赋兼利州路都漕号善理财不加赋于民而军用足】朱勇【利州统制时与金人战于瓦亭寨被执临死骂不絶口有庙在寳峯寺东赐名忠节】冯忠恕【知巴州提举韩球议加茶赋忠恕奏罢之】虞允文【四川宣抚使时军政久废允文奏阅实诸军第其壮怯为三汰兵凡万人减缗钱四百万】杨震仲【知新井县有惠政及民】安丙【通判隆庆府郡尝大水丙白守发常平赈之又凿石徙溪自是无水患】崔与之【利州路制置使开诚布公拊循将士人心悦服】髙稼【知绵谷县嵗大饥有司置弗闻稼捐槖中装市粟以食之全活甚众】元李揆【南部主簿政事文章卓然出众】本朝李宗信【洪武中保宁知府廉干正直凡有赋役必亲检册騐户髙下遂得均平小民得所及任满而去郡人悲泣不忍释】胡彦祥【永乐中保寜知府留心抚字孜孜不怠事妥民安在任自奉节俭亷正之誉播于逺迩】陈原武【永乐末保寜知府勤政爱民赋役均平凡有兴作必察其衣食病者躬亲医药民虽劳不怨在任户口増词讼息逺近称之】罗明【正徳间劒州判官遇鄢蓝之冦偕其介拒守孤城力乏被执父子死之】
　　流寓李好义【本秦州下邽人宋时与其兄好古俱寓居阆中好义为吴防部将尝击败金人于七方闗及防僣蜀好义结义士李贵杨巨源讨斩之累官中军统制知西和州】
　　人物汉范目【巴郡阆中人佐汉髙祖起汉中定三秦】谯隆【阆中人为上林令武帝欲广苑圃隆固諌后迁成臯令】洛下闳【阆中人隠居洛亭武帝时徴待诏太史改造太初厯】严尊【阆中人为长安令治政严明迁州刺史后当迁吏民遮道止之凡三迁輙不得行】任文公【阆中人善天文王莾篡汉乃携妻子奔于公山后武担石折文公叹曰西川智士死我当之后三年卒益部语曰任文公智无双】谯【阆中人成帝朝以对防拜议郎歴奉谷令及王莽居摄易姓名而归公孙连聘不起赐以毒药太守自赍书至庐叹曰保志全髙死亦何恨其子尽捐家赀赎父死获免】赵珜【阆中人为公车令王莽居摄弃官而归】李业【广汉梓潼人有志操以明经除议郎王莽篡位遂去官公孙徴之不起使人遗以毒药业曰危国不入乱国不居遂饮毒而死光武表其闾】赵闳【阆中人尝游长安刺史王尊竒之后仕为凉州刺史有能声】杨仁【阆中人学习韩诗举孝亷补北宫卫士令条对时政称防明帝崩马氏诸子争入宫仁被甲执防严勒门卫莫敢进者章帝立拜什邡令为政寛惠后辟司徒掾】景鸾【梓潼人尝上书数陈灾异州郡辟不就作诗解易説著述五十余万言】三国周羣【阆中人父舒明天文术数羣少受学于父专心候业于庭中作小楼家富常令奴更直于楼上视天灾才见一气即白羣羣上楼观之凡有气候无不见者所言多中昭烈甚重之】马参【阆中人仕蜀汉为广汉太守有治行累官至尚书仆射】马忠【阆中人事蜀汉昭烈防牱太守抚育防理甚有威惠又开复越嶲土地忠为人寛济有度量处事能断蛮夷畏爱及卒莫不流涕尽哀为之立庙】黄权【阆中人仕蜀汉为偏将军昭烈将伐吴权諌不聴出为镇北将军昭烈败还道路隔絶不得已降魏昭烈曰孤负权权不负孤昭烈没魏臣皆贺权独否司马懿器之】甘寜【巴郡通江人少有气力好游侠仕吴为孙权将开爽善计畧尤轻财敬士尝从周瑜拒曹操于乌林攻曹仁于南郡屡立战功时称江表虎臣及卒权痛惜之】唐李逢【劔州人文行俱髙尤防于易人称为养正先生】鲜于仲通【阆州新政人与弟叔明皆渉学轻财务施仲通举进士天寳末为京兆尹歴御史中丞劔南节度使以忤杨国忠贬顔真卿为志其墓】鲜于叔明【仲通弟擢明经歴洛阳令商州刺史继兄为京兆尹民有前尹赫赫后尹熈熈之歌累迁尚书左仆射徳宗时封蓟国公以太子太傅致仕卒谥曰襄子升累官太子詹事】何焕【阆州西水人为御史大夫风节凛然当时称之赐其里曰栢台】王讃谛【劔州梓潼人少丧亲培土成坟二十年不脱衰麻黜陟使韦奏劔南孝子十六人讃谛为首】宋罗承之【巴州清化人防雄特好兵畧干徳中文恊率众攻阆巴承之竭资募士擒文恊太祖召见赐感义军节度使兼之巴州曽孙士尧事母以孝闻家产尽遗侄之孤者】陈省华【阆中人智辩有吏干初事孟防为西水尉蜀平归宋累官光禄卿拜諌议大夫卒赠太子少师】袁廓【劔州梓潼人为上蔡令课最擢太子右賛善好诋讦太祖以为竒士累官鸿胪少卿被诬愤死上闻追悼之録其子丘贺为奉礼郎】陈尧叟【省华长子端拱三年进士第一累官同平章事后以右仆射知河阳卒谥文忠尧叟伟姿貌奏对明辩久典机宻军马之籍悉能周记所着有请盟録三集】陈尧佐【省华次子进士及第官至叅知政事同平章事以太子太师致仕卒谥文惠为人寛厚俭约好学不辍善古尤工诗自号知余子所着有文集三十余卷】陈尧咨【省华季子咸平中进士第一累官翰林学士后以武信军节度使知天雄军卒谥康肃为人性刚戻以气节自任工书善射世号小由基子古笃学能文官至馆阁校勘】陈渐【尧叟从子少以文学知名太宗时尝与父尧封同廷试渐中第辞不就愿擢其父许之后累官耀州节度推官有文集十五卷自号金子】王省【劔州普安人召对称防辞爵不受赐号清虚山人】文同【梓潼人以学名世操韵髙洁善诗文篆行草飞白又善画竹苏轼辈咸重之举进士稍迁太常愽士集贤校理歴知陵洋湖州所着有丹渊集四十卷】蒲宗孟【阆州新井人曾祖頴士聚书百余家以训子弟宗孟皇祐中进士累官迁尚书左丞后以资政殿大学士知河中卒宗孟趣向严整而性甚侈汰苏轼尝劝其慈俭】蒲卣【南部人毋任知书里中号任五经卣防开敏元丰中进士歴提举京湖常平及提点潼川刑狱议税不便朝廷从之累官中大夫】鲜于侁【叔明裔孙性庄重力学举进士尝为利州路判官时方行新法诸路搔动侁独公心处之苏轼以为上不害法中不伤民下不废亲为三难后以集贤殿修撰知陈州子绰太学愽士】马防【南部人其父从政初未有子买一妾询知其父母死不克故自鬻遂归妾不责所负后夣一翁谢曰我妾父也闻之上苍矣愿君家富贵防防不絶及生防因以夣中语为名元祐中登进士第一人】何求【阆中人以宋渉隆苑记踈畧乃裒次三十卷号阆苑记其后同县曹无忌又増二十六卷】雍孝闻【阆中新井人元符末力诋绍圣用事者未几廷试时相诬以诋毁先烈亟加流窜入元祐党籍】宇文百之【新井人性孝友数世不异居庭前六燕同巢紫荆异本合干人以为孝友之应】蒲叔献【南部人举进士为成都漕百姓歌曰运使姓蒲民力可苏召为宗正卿韩冑用事遂请去时论伟之】黄裳【劔州普城人幼能属文乾道中进士累迁礼部尚书兼侍读卒赠资政殿大学士諡忠文裳端纯孝友每讲读随事纳忠所着有春秋讲义及兼山集】严大猷【阆州苍溪人吴防僣蜀大猷诗云笏未到身难击泚兵如入手易擒吴后以特奏名授隆庆府司理军着补阙蜀都赋有方山集四卷】杨巨源【益昌人倜傥有大志善骑射诛叛将吴防功第一补承事郎后为安丙杀之赠寳谟阁直学士谥忠愍子履正为四川制置使】本朝申克敬【昭化人洪武中由太学生入仕才能著称练达老成累官河南右布政使】徐璋【剑州人洪武中由太学生擢贵州镇逺府同知勤于政务迁河南按察司佥事】
　　烈女韩氏【保寜人年十七元末遭明玉珎兵乱虑为所掠乃伪为男子服混处民间既而被虏居兵伍七年人莫知其为女子也后从玉珎兵掠云南还邂逅遇叔父赎归成都以适尹氏称为韩贞女云】
　　仙释张道陵【初入蜀居鹤鸣山炼丹修道感老君授以秘録遂领弟子赵升王长来云台治复炼大丹服之汉永夀二年自以功成道着乃于半崖举身跃入石壁中自崖顶而出因成二洞崖半曰峻仙洞崖上曰平仙洞是年九月九日将诸品秘録斩邪二劔玉册玉印授其长子衡乃与夫人雍氏登云台峯白日升天时年一百二十三嵗】罗晏【阆州人儿时牧山下见二道人奕晏舍牧观之道人出囊中饼与之晏食已归家觉腹中如燎因发狂累日自是惟饮水数日不一食稍稍预言祸福无不騐宋宣和中赐静应处士张浚延致军中晏曰相公勿恐明日敌退果然加号太和冲夷先生蜀人相传夀至一百七八十云】
　　顺庆府【东至防州府梁山县界六百二十里西至潼川州盐亭县界一百四十里南至重庆府定逺县界一百三十里北至保寜府南部县界一百一十里自府治至南京五千五百六十里至京师八千八百二十五里】
　　【粮七万二千石零】
　　建置沿革禹贡梁州之域天文参井分野周为雍周之地春秋战国时为巴子国地秦属巴郡汉为充国安汉等县地仍属巴郡汉末刘璋分垫江以上仍为巴郡治安汉晋属巴西郡刘宋析置宕渠郡隋省宕渠入巴西唐初地属隆州寻析置果州治南充天宝初改南充郡乾元初复为果州大厯中又改充州寻复旧五代蜀置永寜军节度宋初以州梓州路宝庆间陞顺庆府元置东川府又改为顺庆路本朝改顺庆府州二县八
　　南充县【附郭本汉巴郡充国县地东汉析置南充国县晋属巴西郡刘宋置宕渠郡隋初郡废改县曰南充唐以县立果州宋宝庆中为顺庆府治元并汉初县入焉本朝因之编户一十里】西充县【在府城西七十五里本汉巴郡安汉县地晋析置西充国县属巴西郡梁以县置木兰郡西魏废郡改县曰晋城隋因之后废唐初复置改西充县属果州宋仍旧元并流溪县入焉本朝因之编户八里】蓬州【在府城东北一百四十里本汉巴郡宕渠县地晋属巴西郡梁置伏虞郡治宣汉县后周又置蓬州治安固县隋州郡俱废唐复置蓬州治大寅县天寳初改咸安郡又改蓬山郡乾元初复为蓬州宋以蓬池县为州治元初置蓬州路后复为蓬州治相如县本朝以相如县省入编户十里领县二】营山县【在州东六十里本汉宕渠县梁置相如县属梓潼郡西魏郡废隋属巴西郡唐析相如置朗池县属果州宋改营山县属蓬州元以良山县省入本朝因之编户四里】仪陇县【在州北一百八十里本汉阆中县地梁始置仪陇县及置隆城郡隋初郡废以县属隆州唐置方州寻废以县属蓬州宋仍旧元并蓬池伏虞二县入焉本朝因之编户八里】广安州【在府城东二百一十里本汉巴郡之宕渠垫江安汉三县地晋属巴都巴西二郡唐为渠果合三州地宋置广安军治渠江县咸淳初改寜西军元废置广安府本朝改为广安路以渠江县省入编户二十一里领县四】渠县【在州北一百二十里本汉宕渠县地晋属巴西郡后魏置流江县及流江郡梁置渠州隋初郡废州存大业初改宕渠郡唐初复为渠州天宝初改邻山郡乾元初复为渠州宋元因之本朝改州为县以流江县省入编户一十一里】大竹县【在州北一百六十里本汉宕渠县地晋属巴西郡隋属宕渠郡唐分宕渠县东界置大竹县属蓬州省入隣山县宋复置属渠州元并隣山隣水二县入焉本朝改今属后仍置邻水县编户一十四里】岳池县【在州西六十里本洝汉南充二县地刘宋属宕渠郡隋初郡废唐分相如南充二县地始置岳池县属果州宋属广安军元并新明和溪二县入焉属广安府本朝属州编户一十四里】邻水县【在州城南一百二十里元并入大竹县本朝复置属广安州编户一十六里】
　　郡名宕渠【刘宋名】南充【唐名】
　　形胜嘉陵江襟带于其左金泉栖乐雄峙于其右【开汉志】羣峯矗于四望【灌口庙记果之郛壥袤夷带以巨川溪水迤其西南羣峯矗于四望】溪山竒秀【蓬州图经溪山竒秀两峯髙峙屹然霄汉山多兰菊每春秋开时清香满山谷间】南隣渠水东枕大溪【寰宇记】北接通川【宋何行中广安军驻泊记南连巴徼北接通川领东横清江西下林深菁宻岩穴幽邃介乎果合渠三州之间】东临篆水【渠江图经东临篆水西倚秀屏南接猊峯北连玛瑙山川囘环形势竒胜】
　　风俗賨人剽勇【应劭风俗通巴有賨人剽勇】民俗淳朴【文庙记古称忠义之邦其民俗淳朴温厚】民喜商贾而怠穑事【社稷坛记】出郊迎富【图经每嵗二月二日郡人从太守出郊谓之迎富】婚礼亲迎【蓬州志婚礼虽贱必亲迎尤为近古】不减果遂之风【宋郡县志近代儒风尤盛人物间出不减果遂之风】好义多儒【咸安志其民纯朴好义弗事华侈少为商多为儒家诗户书人物甚盛】俗尚祷祠【元虞集蓬州相如县文昌万夀宫记曩蜀全盛时俗尚祷祠鬼神之宫相望】
　　山川果山【在府治西层峯秀起上多黄柑晋御史陈夀归隠于此宋邵伯温诗从昔遨游盛两川充城人物自骈阗万家灯火春风陌十里绮罗明月天】金泉山【在府城西唐仙女谢自然于此白日飞升上有石像宋李宏诗昔时谢女升天处此日遗踪尚宛然蝉蜕旧衣留石室龙飞灵水涌金泉碑书故事封苍藓殿写真容鎻翠烟薄暮松颠聴鹤唳犹疑彷佛是神仙】寳台山【在府城西与金泉山相对上有览秀亭】朱鳯山【在府城南一十里相传尒朱仙及李淳风修炼之地丹井尚存】鹤鸣山【在府城东一十里相传谢自然升仙之日有鹤栖鸣于上傍有紫云亭】栖乐山【在府城西一十里相传谢自然升仙之日仙乐响振峯顶因名上有驭风亭】清泉山【在府城北一十里有古刹俯瞰龙门诸山】舞鳯山【在府城西北一十里状若鳯翔】大方山【在府城西三十里谢自然尝栖真于此又有小方山与此山相峙千峯百岭周回缭绕疑若洞天】佛龛山【在府城西五十里有名寳玉山上有普徳祠】清居山【在府城南三十五里上有白云光相汲江五友四亭唐姚昻诗天设两峯南北峭地盘一水古今流宋淳祐中以兵乱尝徙府治此山元至元初建征南都元帅府亦尝治此山之龙笻埧】请山【在府城东七十里邑民尝祈有应因名】大耽山【在府城西一百里与小耽山相对隋居士杨耽修道于此因名】西充山【在西充县治东为一邑之胜】孝亷山【在西充县治西上有文昌祠】化鳯山【在西充县治东上有汉将军纪信庙】鳯台山【在西充县治西山顶方如台因名】亚夫山【在西充县治东与县城相倚】双图山【在西充县东一十里】隠居山【在西充县北一十里上有清泉宫隋程太虚尝隠居于此因名】南岷山【在西充县南一十五里上有九井十三峯汉何岷隠居其上因名隋程太虚亦尝修炼于此】鳯仪山【在西充县南二十里】嵗堂山【在西充县南二十里上有百福院为嵗时禳祝之所因名】囘龙山【在西充县北三十里耸翠崖峩萦回盘绕因名】干明山【在西充县西北四十里】琼珠山【在西充县北四十里蜿蜒若琼珠相连因名】拱辰山【在西充县北五十里】紫崖山【在西充县北六十里上有利应庙】扶龙山【在西充县大陵镇】玉环山【在蓬州下有玉环井】鳯凰山【在蓬州南上有三峯中一峯髙峙两峯相接如鳯凰飞舞之状】五马山【在蓬州北五里五峯髙耸势若奔马】崇觉山【在蓬州西二十里上有崇觉寺】云山【在蓬州东南二十里宋淳祐五年尝建州治于此】三合山【在蓬州西五十里】云鳯山【在营山县治北】太白山【在营山县治西】集真山【在营山县北八里上有玉皇宫因名】衮山【在营山县西一十五里上有鳯凰台又有石壁峭立隠隠如龙鳞状宋郡守吴几复诗苍石皱纹龙在清泉涵泳海源通】狮子山【在营山县东三十里以形似名】封窦山【在营山县西三十里】青羊山【在营山县东六十里】大蓬山【在营山县东北七十里与小蓬山对峙一名绥山列仙传葛由乘木羊上绥山随者皆得道即此山有龙湫遇旱祷雨辄应】金城山【在仪陇县治北以众山环向如雉堞故名上有数石如贮米囊故又名金粟山唐秀士何滔举义兵讨贼死难于此至今其上有祠】南图山【在仪陇县南二里】仪陇山【在仪陇县西三十里上有石刻仪陇二字尚存县以此山名】九龙山【在仪陇县北三十里】伏虞山【在仪陇县东五十里为一方险要之地隋伏虞县以是名】秀屏山【在广安州治西层崖峭壁草木丛茂宛如屏障】白鹤山【在广安州治东寰宇记在新明县西南百里上有白鹤观】猊峯山【在广安州南二里】子仙山【在广安州西二十五里即秀屏山来冈相传汉冯绲之子冯真人修炼于岳门山一旦辞父母谓当仙去以来晨白鹤飞翔为绲登此山望之已而果然故又名望子山】香炉山【在广安州北五十里以形似名】富灵山【在广安州东南元和郡县志在渠江县东南七十里峻峭多药物实灵仙所居】谷成山【在广安州东六十里山能兴云雨有祷辄应】玉蟾山【在渠县治西峯峦耸翠形如新月故名】八蒙山【在渠县东北七里八峯起伏常有烟雾蒙其上故名三国志蜀汉张飞与张郃相距于此】乐山【在渠县北三十八里毎嵗正月七日邑人将皷笛酒食登此娱乐以祈蚕事】礼义山【在渠县宋宝祐中渠州尝徙治于此】宕渠山【在渠县东五十里亦名大青山又名花果园其山崇峻险不可涯东西有二石门可以出入】緑沼山【在渠县东五十三里上有池水常緑色不变】隣山【在大竹县东南二百里其山土色如鐡唐隣州及隣山县皆以此为名】皛然山【在大竹县南三百二十里相传皛然真人尝游憇于此因名】石山【在岳池县西二里形如伏崖上刻峯二字】龙穴山【在岳池县北五里山峯髙秀穴在山半岩石中有巨龙囬旋之迹】姜山【在岳池县东二十里蜀汉姜维屯兵于此】□山【在岳池县北二十里最髙大上有寺俗呼禹山】羊山【在岳池县北三十里峯峦秀异山下有洞曰角竹樵牧毎见羊自洞出叱之复回世传梁天监中有居士于此栖隠讲诵二羊跪聴因名宋张庭坚读书于此山之麓】速山【在岳池县东四十里唐地理志岳池县有龙扶速山即此有澴水出此山】老君山【在岳池县北八十里相传唐末天祐间有人乘白鹤至此化为石又名白鹤山因即其地建道宫】起文峯【在渠县治东】宝珠峯【在渠县治西】透明岩【在大蓬山前上有穴宛如穿凿之状一名栖真岩】东岩【在营山县东又有西岩俯瞰大溪为一郡登临之胜】虹饮岩【在渠县治西其形类亭上有滳水下有石臼大如杯盂盛之日出时有虹影映岩下因名】清虚岩【在西充县少陵镇】琴洞【在南充县】徐仙洞【在西充县冨安镇】系縧石【在广安州西崖下古常乐寺石上有系縧防相传昔有异人到此礼塔解縧系石而去】七碑石【在大竹县西南一百里有七巨石望之宛然如碑】画卦石【在南充县东四十里其石平如砥上画八卦文相传周柱下史李耳于此以足画之足迹尚存】嘉陵江【在府治东自大散闗厯兴州大安军利阆州至此为一郡形胜又东至合州钓鱼山下合渠江唐韦应物诗水性自云静石中本无声如何两相激雷转空山惊】渠江【在渠县东源出巴山流经达蓬等州至此县又东经府界流至合州与嘉陵江防于渠口】清水溪【在府城东居民籍以灌溉田亩】大斗溪【在府城东八十里源出老君山与嘉陵江合溪傍有石如斗因名】白水溪【在渠县东三十里以其源出白水洞故名】东流溪【在大竹县东七十里源出狮子山流入渠江】曲水【在府城西四十里源自琉璃镇盘回曲折流入嘉陵江】流溪水【在府城西八十里源出遂州平流三十里无滩因名】西溪水【在西充县治西因名】鼇水【在仪陇县北三十里水中有石如鼇状因名】篆水【在广安州东北五里江中滩石纵横濡流奔急呼为三十六滩其间有两渠相距二尺广深半之可以流觞毎嵗冬春之交水落石出官吏士庶多来赏于此】洄水【在广安州东即渠水也以其萦回曲折故名亦名清洄】潜水【在渠县东五十里晋郦道元谓宕渠有大穴潜水入焉】邻水【在大竹县南二百里中有大石碛悬流十余丈流入岷江唐有隣水县以此名】岳池水【在岳池县县以此水名】灵溪水【在岳池县西水中有石若灵状】大小洲【在府城南三里昔有异人过此云大洲连小洲此地出公侯】铜鱼洲【在渠县南三里其下有石碛黄色石鱼状旧传凡遇开科之嵗水声潺湲异常其年必有中者谚云铜鱼滩声吼士子占科首】海棠川【在西充县环绕县治内多海棠因名】七曲滙【在营山县东六十里水流萦回七曲两岸崖石悬絶飞湍喷沬若烟雾腾涌】天封井【在府城内昔尔朱真人吐丹在内有疾者饮之而愈】九井【在南岷山下曰磨劔洗鉢清心蘸月饮虎石鸡濯印浴丹潄玉】滳乳泉【在府城西二十里昔有道士何志全饮此水年八十靣如桃红宋樊汝贤诗云液落山腹脉与昆仑通云何山中叟八十桃顔红】昆井【在府城西六十里】甘泉【在广安州治南井中有三穴中二穴泉极甘虽大旱不竭宋郡守陈良有二大篆刻石路傍以志】神女泉【在大方山相传常有神女出没其间】金泉【在金泉山下相传唐李淳风于此藏金化为泉宋江万里书金泉二字于崖上】玉泉【在蓬州南五十里其泉涌出如喷玉之状】栖乐池【在栖乐山上甃之以石泉水清洁与嘉陵江相通】将军池【在岳池县东五里相传汉诸葛亮尝驻兵于此】
　　土产丝【南充渠县及广安蓬州出】天门冬　黄柑【俱南充县出】紫梨【广安州出有数种到口即化者为佳紫梨是也】买子木【渠县出】盐【各州县俱有井】
　　公署广安守御千户所【在州治东】
　　学校顺庆府学【在府治南三里宋庆厯间建本朝洪武九年重建】蓬州学【在州治北宋淳祐间建于云山元至正间迁此本朝因之】广安州学【在州治东旧在秀屏山下宋嘉祐间迁南冈本朝建于此】南充县学【在县治西北津渡】西充县学【在县治南宋淳祐间建本朝洪武二十年重建】营山县学【在县治西元至顺间建本朝宣徳九年重建】仪陇县学【在县治北金城山宋嘉定间建本朝景防四年重建】渠县学【在县治西石子冈宋嘉定间建元大徳中重建】大竹县学【在县治南宋嘉定间建元至元初重修】岳池县学【在县治南宋太平兴国间建本朝洪武七年重建】邻水县学【在县治南宋建元废本朝成化中重建】
　　书院果山书院【在府城北五里蜀汉谯周建后郡人邉速达以秘书太监致仕归于此藏书万卷今为南充县学】
　　宫室开汉楼【在府治南昔纪信诳楚而汉业以成故名一名安汉楼】万卷楼【在金泉山相传晋陈夀尝读书于此】梯云楼【在西充县治前】仙鹤楼【在府治东瞰大江宋邵伯温诗春去秋来好风月鹤楼端胜廋公楼】读书楼【在府治南元郡人拜都軰数人读书于此皆登进士因名】秀屏楼【在广安州治西宋建以有秀屏山因名】防仙楼【在广安州宋建旧在军市中】承庆楼【在渠县城中元县人王伯衢之祖龙川翁建后毁伯衢复建之李太初为扁曰承庆及作记】清晖阁【在府治北下瞰大江其景清絶】霄汉阁【在广安州治西有唐顔真卿书霄汉阁三字石刻尚存】相乐堂　平政堂　静治堂【俱在府治宋建又有万卷堂坐啸堂凝香堂桂堂竹堂亦在焉】蓬莱堂【在蓬州治】自治堂　尽心堂【俱在广安州治宋建又有进思登秀泠然三堂亦在焉】思政堂　明逺堂【俱在广安州旧渠江县治宋建】读书堂【在龙穴山相传唐何少卿读书之所】燕居堂【在渠县南宋陈尧咨之子义建有戒子诗八章石刻尚存】藏春亭【在府治】拟岘亭【在广安州西二里宋张商英诗英雄往事堪叹息防干徙倚情何极学取山公醉似泥不同羊祐谋人国】戯仙亭【在渠县东北六里髙滩溪上相传有仙女游戯于此因名】四水亭【在南充县治南】清风亭【在南充县治西】览秀亭【在南充县西七里旧为乡士期集题名之所】五友亭【在南充县南宋游炳题云明月清风为道友古典今文为义友孤云野鹤为自在友恠石流水为娱乐友山果橡栗为相保友是五友者无湏臾不在此问也】孝义台【在广安州唐陈子昻之后有迁居于此者孝义七世不异居唐旌表之宋时台尚存】歩虚台【在金泉山宋郑芳庭诗平生酷好退之诗谢女仙踪颇自疑不到步虚台下看琼台瑶佩有谁知】光相台【在清居山】七佛台【在清居山后有佛足鳯足灵迹之异】观星台【在府城北五里魏谯周观星于此】琴台【在蓬州西南六十里相传汉司马相如弹琴于此宋志蓬州有相如县注云以南有司马相如故宅而名则相如盖尝寓此矣】邀月台【在仪陇县治北上有石刻诗古木森森倚石颠快哉四望见山川天敎来作清风侣邀月台名不浪传】蓬山馆【在大蓬山下江山胜槩为一郡美观】
　　闗梁西桥【在府城西三里】永安桥【在府城西北五里】马宗桥【在府城东四十里宋邑民马普宗建】桂华桥【在西充县治南桥前多桂树】文明桥【在西充县治南】石佛桥【在蓬州东旧有石佛寺】望使桥【在营山县东三十里旧为望使客之处有碑字画剥落】
　　寺观西禅寺【在南充县治西宋赐额真如本朝改今名】资福寺【在西充县治东】广慈寺【在蓬州东二寺俱宋建本朝重修】崇福寺【在仪陇县治西宋绍兴中建】灵鹫寺【在营山县东六十里宋乾道初建】南峯寺【在广安州治西宋张商英诗孤云飞逺岫落日满平川寺据南山顶僧传北祖禅】浄居寺【在广安州治东元至元间建本朝重修】大圣寺【在岳池县治南宋嘉定间建】妙观【在西充县治西宋治平初建】防真观【在西充县南十五里相传唐程太虚修炼于此】延真观【在蓬州治东宋宣和初建】东观【在岳池县治西相传吕洞賔尝过此留宿夜多蚊画一蝙蝠于楹间至今此地无蚊蚋】龙泉观【在岳池县东八十里相传宋太祖防时尝过此因渇挿劔于地泉水涌出因名】坛宫【在广安州治南宋嘉定间建本朝重脩】
　　祠庙纪信庙【在西充县治西信汉将军宋锡封忠祐嵗时祀之至今不絶】济逺庙【在渠县北二里祀汉车骑将军冯绲】谯周庙【在南充县北一十里周蜀汉光禄大夫】陈夀庙【在南充县西三里夀晋著作郎】顔真卿庙【有二一在蓬州一在营山县俱有碑志真卿尝为咸安郡长史因有庙其在营山者至今嵗祭不乏】利应庙【在南充县紫崖山上祀宋忠臣王云元封灵显继善公庙有碑】
　　陵墓冯绲墓【在大竹县北古賨城下】安丙墓【在广安州南五十里】
　　古迹充国城【在府城南三十五里汉县属巴郡宋邵伯温诗山围翠合水连云万室楼台照眼明胜地风淳真乐国四川惟説好充城】安汉城【在府城北三十五里汉为县属巴郡晋属巴西郡刘宋于此置宕渠郡隋废】宕渠城【在府城北四十里即石苟埧城也】废流溪县【在南充县境唐置宋因之元省】废賨城县【在大竹县北旧曰始安隋改曰賨城唐改渠江】纪信宅【在西充县髙阳里扶龙村】谯周宅【在南充县北五里有碑尚存】袁天纲宅【在金泉山】嘉陵驿【在南充县北唐张蠙诗嘉陵路恶石和泥行到长亭日已西独倚防干正惆怅海棠花里鹧鸪啼】金塿【在清居山高与山等亭亭如浮屠常有光熖】石【在广安州北一十里路次井中有石相传冬夏能自转其首所指之方嵗必丰稔】石繖【在广安州东五里江之中流有巨石圆围二丈余中髙四垂状若繖盖因名俗呼为石凉繖】石船【在大竹县西南一百里溪中有巨石长三丈许宛如石船】山灯【蓬州有山灯现凡五处初不过三四点渐至数十点髙下相应离合不常在蓬山者尤为灵异土人呼为圣灯】
　　名宦汉第五伦【宕渠令有治行民甚懐之】隋栁俭【蓬州刺史狱讼者庭遣不为文书约束狱无系囚】唐顔真卿【咸安郡长史仁以抚民寛以御众恤其灾患救其饥寒去后郡人立庙祀之】韦贯之【果州刺史甚有善政】史谦恕【果州刺史百姓歌之曰使君来何晚昔日无储今有饭】崔元亮【果州刺史性清慎姚合送以诗骑吏縁青壁旌旗度白云劔铭生藓色巴字叠氷文】李坚【贞元初为果州刺史课最迁司农少卿】宋李晊【开宝中知广安军以简为政以寛治民满去郡人思之】朱昻【知蓬州徙广安军以仁恕决讼以寛简待民防渠州妖贼李仙聚众万人刼掠军界昻设防擒之蜀民遂安】杨克让【知果州蜀民懐其善政玺书褒美】查道【淳化中知果州王均乱后贼党尚有依险为栅者咸请发兵殄之道曰彼欲延湏防命尔岂无诖误耶即单马造贼所谕以诏意贼乃投兵请罪悉给劵归农】邵【蓬州録事叅军时部民张道丰等被诬为盗狱已具察其枉不署牍未防捕获正盗道丰等得释及代还太宗谓曰尔能活吾平民深可嘉也赐钱五万】冦瑊【蓬州军事推官李顺余党谢才盛等复起为盗瑊设方畧擒送京师】王旦【知蓬州清节着闻民被其泽】崔立【真宗时果州推官役兵辇官物道险乃率众钱佣舟知州姜从革论如率敛法当斩三人立曰此非私己罪杖尔从革不聴卒论奏诏如立议】凌防【广安军判官勤于吏职处事精审有治迹】李修孺【知果州有治状时称善人苏轼作诗以美之】葛宫【知南充县有惠政时东川饥民艰食部使者檄宫守资昌两州亦以惠政闻】龚鼎臣【知渠州渠故僻陋无学者鼎臣建庙学选邑子为生日讲説立课肄法人大劝始有登科者郡人绘像祀之】李大临【知广安军清整有守尝上言青苖法有害无益王安石甚恶之】陈咸【知南充县有能名嵗旱帅司免下户两税转运使安节以为亏漕计咸言苟利于民违之不可安节从之】邵伯温【知果州请罢嵗输泸南诸州绫绢丝绵数十万以寛民力民受其惠】裴徳谷【知蓬州有能政平居议法必以仁恕为本】孔思齐【知果州号为循吏郡人为立良牧碑】冯澥【知广安军有政声其后家愿通判果州有直名澥时为左丞荐偹谏列】吴几复【知蓬州满去父老拜庭下曰乡民被使君之政久矣今闻还朝故来相别且歌曰使君来兮父母鞠我礼化行兮民无寒饿使君去兮不可复留人意怅怅兮泪双堕】虞允文【知渠州州地埆民窭常赋之外又行加敛允文奏罢之逺民鼓舞】刘仪鳯【知果州初仪鳯为是州掾起居郎赵逵荐其富有词华恬于进取及为知州有政绩】刘光世【知果州尝为东川节度推官召对论恢复事请以太祖用人为法及知是州赵汝愚荐之擢殿中侍御史】李道传【蓬州敎授开禧用兵金人窥防闗急而吴曦复叛道传痛愤见于形色宻遗书安抚杨辅论曦必败冝举义讨之曦党来胁道传道传折之以义抗节不挠弃官而归】苏植【嘉定中知广安军建修坛庙政教毕举军治为之一新】元马防古岱【至正间西充县主簿时羣盗蜂起防古岱率合邑民于岷山筑堡垒以障之民頼以全后为立祠祭之】本朝富好礼【洪武初为顺庆府同知开立大小街衢布置郡邑坊巷覈实户口清理田粮至今人】
　　【颂其徳】菅时中【洪武间西充知县劝课农桑作兴士类民有去后之思】费文质【洪武间营山知县招流民辟田野存心公亷吏民不敢欺】蔡彬【永乐间大竹知县初至誓于城隍神后果忠勤亷洁不负所誓民皆悦服】严升【永乐间为顺庆府同知凡遇赋役必躬亲审騐民无横扰以亷着闻民皆慕之】帅用昌【永乐间南充知县爱民如子蔼然有岂弟慈良之化】
　　人物汉纪信【安汉人为将军事髙帝诳楚为项羽所杀宋时加封信诰词云以忠狥国代君任患实开汉业使后世知君为重身为轻虽糜捐不避者侯有力焉】冯绲【巴郡宕渠人少学春秋司马兵法安帝时举孝亷累官车骑将军平长沙武陵蛮有功推于从事中郎赐钱十万不受官至廷尉终于家乡人立庙祀之弟允清白有至行子鸾举孝亷为郎中】元贺【宕渠人尝为九江沛郡太守所在着徳吏民涕泣送之迁大司农为名卿】陈禅【巴郡安汉人仕郡为功曹举善黜恶为邦内所畏后为汉中太守夷贼素闻其名即时降服顺帝时拜辽东太守匈奴惮其威彊退还数百里禅遣吏卒往晓慰之单于随使至郡禅为説道义单于懐服遗以胡中珍货而去】三国张嶷【巴西南充国人汉昭烈定蜀嶷为都尉将兵讨平山贼叛羌除越嶲太守及徴还夷民恋慕扶毂泣涕后拜荡冦将军与魏将战殁越嶲民夷闻嶷死悲泣立庙祀之】谯周【巴西安汉人耽古笃学研精六经仕蜀汉至光禄大夫周有文武全才志在恢复所着有仇国论五经论定法训古史考百余篇子秀躬耕山薮桓温荐之不应】王平【巴西宕渠人蜀诸葛亮征陇西平以牙门属马谡谡违亮指大败于街亭惟平所领不败累迁汉中太守封安汉侯子训嗣爵平同郡汉昌句扶忠勇寛厚数有战功功名爵位亚于平官至左将军封宕渠侯】晋陈夀【巴西安汉人少好学师事同郡谯周张华爱其才举孝亷除著作郎撰三国志六十五篇时人称其善叙事有良史之才又着耆旧传十余篇行于世】阎纉【巴西安汉人祖为张鲁功曹劝鲁降魏封平乐侯父璞防牱太守纉览坟典慷慨有大节仕晋以功封平乐乡侯五子皆开朗有才力长子亨辽西太守】李特【巴西宕渠人其祖将五百家归魏迁于畧阳晋元康中闗西扰乱特随流人入蜀太安初自称益州牧子雄遂称帝雄寛厚简刑约法时海内大乱而蜀独无事百姓冨贵传至孙势为晋桓温所平】厐雄【宕渠人始讨荆乱贼有功永初二年南单于擅与乌桓反杀辽东太守耿防遣雄讨之大破单于迁大鸿胪封都亭侯】南北朝侯瑱【西充人梁时累平蜀贼后败侯景有功迁南豫州刺史镇姑熟又镇豫章歴进司空太尉率兵败王琳军诏都督五州镇益城寻以功封零陵郡公卒赠大司马谥庄肃】宋成象【渠州流江人以诗书训授里中事父母孝淳化中李顺据郡县象父母惊悸死象号泣营庐墓侧日筛土三斗于坟上毎恸闻者感怆虎豹环庐而卧燕百余集庐中禾生墓侧生九穗服终未还家知礼者谕之始归敎授】彭任【广安军岳池人庆歴初冨弼使辽任与偕行道次语弼曰朝廷所为书词万一与口传异将何以对啓视果不同弼即驰还朝更书而去】何羣【果州西充人庆厯中石介在太学羣自蜀至受业介馆羣于其家使弟子推为学长羣愈自刻厉著书数十篇与人言未尝下意曲从同舍目为白衣御史后归不复出嘉祐中赐号安逸处士】何渉【南充人读书昼夜刻苦自六经百家及山经地志医卜之术无所不学一过目终身不忘举进士累官知合州迁司封员外郎卒涉长厚有操行未尝谈人过恶所着有春秋本防庐江集七十卷】黎錞【广安军渠江人庆厯中进士尝为直讲英宗以蜀士问欧阳脩对曰文学有苏洵而经术有黎錞】雍钧【南充人治平中举进士为御史台主簿时章惇用事朝士满门钧独不往惇怒出钧知蓬州】张天珏【岳池人尝读书于羊山之角竹洞元丰中举进士累官至諌议大夫】彭戢【渠州隣水人元丰中举进士第为两浙提举奉祠常蓄双鹤江左士大夫送行有扁舟载双鹤万卷贮羣书之句】张庭坚【广安军渠江人元祐间进士调成都府推官韩忠彦荐为左正言逾月章数上讼司马光吕公着之寃论蔡京章惇之罪荐苏轼苏辙之贤忤执政意謪官卒赠直徽猷阁谥节愍】郑脩【蓬州人年七嵗日诵万言游太学登元祐进士知梁州军禄有余悉为小民代输未及引年翻然而归所居结茅扁曰饭牛庵卒年八十七】何丽天【南充人宦游中都久未得归赋懐亲十三篇如毛诗体随表上进以求补外朝廷嘉其志诏岭南逺官皆许迎养】姚邦基【岳池人举进士知开封府尉氏县满秩而刘豫僣窃邦基遂弃官去聚徒敎授于家绍兴中以荐改秩】安尧臣【渠江人宣和初上书论宦寺权臣唱议北伐臣恐唇亡齿寒徽宗嘉纳诏补承务郎后又上书论女真不可结燕云不可取书极抗直累官至南平太守】防仲鸿【南充人淳熈初进士知中江县制置使京镗等荐之召赴阙宰相赵汝愚甚重之时光宗以疾久不朝重华宫仲鸿遗汝愚书陈宗社计及孝宗登遐遂賛定大防后知嘉定有政绩卒谥曰忠】安丙【渠江人淳熈间进士知大安军吴曦叛丙设防诛之进资政殿大学士四川制置使累迁至少傅卒赠少师封鲁国公谥忠定所着有皛然集子癸仲知果州】游似【仲鸿子嘉定中进士累官吏部尚书入侍经幄帝问唐太宗贞观治效何速如是似推原以对淳祐中为右丞相兼枢宻使自南充伯进爵国公卒赠少师谥清献】元文如玉【顺庆人少嗜学举进士官至东路太守政平讼理禁暴戢奸吏民畏之号石山】巴图【顺庆人尝受业于冯伯药举进士累官四川都转运使】袁岱【渠人防聪敏记能文延祐中举进士为防州路大寜州判官有能名】陈继贤【广安人刻意为学寒暑无少间延祐中进士判懐逺府有亷勤公谨之称】本朝罗茂英【仪陇人洪武中由太学生歴官勤慎声誉着闻终河南按察司副使】范循【南充人永乐中进士擢监察御史能持宪体荐陞贵州按察司佥事致仕】王铎【岳池人宣徳中进士擢刑科给事遇事敢言陞顺天府丞卒于官】
　　烈女赵万妻【宕渠人名娥汉末乡邑避黄巾冦走万有足疾不能行娥扶之万为贼所杀贼欲污娥娥不从贼以矛拟之娥竦身刃贯心达背而死】
　　仙释谢自然【唐书贞元十年以女冠于金泉山白昼上升是夕郡郭有虹霓云气之状万日共覩】尔朱洞【少遇异人得道唐懿僖间抵蓬州客安汉馆张氏十二年郡刺史以为惑众命缚沉于江二渔人得之释其缚三人白日升天而去】







　　明一统志卷六十八
<史部,地理类,总志之属,明一统志>
　　钦定四库全书
　　明一统志卷六十九
　　明　李贤等　撰
　　叙州府【东至泸州江安县界一百四十里西至马湖府平夷长官司界六十里南至镇雄府界四百七十里北至嘉定州荣县界二百五十里自府治至南京六千三十五里至京师九千二百五十里粮十万石零】
　　建置沿革禹贡梁州之域天文井鬼分野古为国汉犍为郡治此东汉徙犍为治武阳南齐复为犍为郡治梁武帝立戎州又置六同郡于南广县隋初废六同郡而存戎州大业初改州为犍为郡唐武徳初复为戎州移治南溪贞观初复移治僰道天宝初改州为南溪郡乾元初复为戎州宋初州治冝賔政和间改为叙州取西戎即叙之义元陞叙州路以叙南等处宣抚司治此本朝洪武初改为叙州府领县十
　　宜賔县【附郭本汉犍为郡僰道县后周改外江县隋复为僰道县唐为义賔县宋始改宜賔县元仍旧本朝因之编户二十八里】庆符县【在府城南一百二十里本汉犍为郡南广县地宋政和间始置庆符县及置祥州宣和中州省以县属戎州元仍旧本朝因之编户六里】冨顺县【在府城东北一百八十里本秦巴郡地汉置江阳县属犍为郡东汉末刘璋于县立江阳郡后周改洛源郡治富世县隋省郡以县属泸州唐改冨义义县宋初置富义监太宗时改为富顺监治平初置冨顺县元陞为州属叙州路本朝复改为县编户九十二里】南溪县【在府城东一百二十里本汉犍为郡南广县地晋属朱提郡后废梁复置南广县及六同郡隋初郡废仁夀初改为南溪县属戎州唐宋元县仍旧本朝因之编户一十九里】长寜县【在府城东南二百七十里本汉犍为郡汉阳江阳二县地隋为泸州泸川县地唐置长寜州宋初为覊縻州寜中始置洧井监属泸州政和中建为长寜军元属马湖路本朝改为县并改今属编户一十七里】髙县【在府城西南一百五十里古夜郎之地唐置髙州宋初为覊縻州后属长寜军元属叙州路本朝改为县编户一十三里】筠连县【在府城西南二百五十里古西南夷部汉置定川寨唐为定川州宋为覊縻筠连二州元初立筠连州及定川县属永寜宣抚司寻废县存州本朝改为县并改今属编户四里】珙县【在府城南三百三十里古西南夷部唐始置珙州元初为下罗计长官司寻复为珙州本朝改为县编户六里】兴文县【在府城东南三百四十里古夜郎之地号大坝都唐始置晏州元改戎州属马湖路本朝初改为戎县及改今属万厯甲戌以平蛮后改今名编户一十二里】隆昌县【在府城西一百五十里新置编户十里】
　　郡名犍为【汉名】南溪【唐名】叙南【元名】
　　形胜东距泸水西连大峨南通六诏北接三荣【图经】地枕大江当舟车之冲【谯楼记】负山濒江地势险阻【张鼎脩忠利庙记】钩连三江【宋黄庭坚重脩戎州舍利塔记】地当冲要【元史宋以长寜州地最当冲要用陞为军立安寜县】
　　风俗夷夏杂居风俗各异【寰宇记】其士静而有文其民朴而易治【宋李宗丞园记】民力于穑士竞于文【富顺志】州以涪翁重诗礼之泽渐渍至今【宋黄庭坚祠堂记】俗慤而愿且知礼逊【钱士开富顺泮水巷记】俗不知医【宋史周湛传】
　　山川仙侣山【在府治西北产仙茅上有真武宫竹木森翠山腰有清泉一石洞四其一曰杨仙洞相传宋杨道人升仙之地】翠屏山【在仙侣山后四时常青因名】七星山【在府治东七峰圆秀状若连珠故名】小梁山【在府治东方舆胜览云四时常霖霪不止俗呼为大漏天小漏天寰宇记谓之大梨山小梨山】东山【在府治东北上有报恩寺】桂丛山【在府治北其上多桂因名】赤崖山【在府治西北崖岸壁立瞰大江色若绮霞】师来山【在府治西相传昔有人浮舟于此忽见一道人飘然自空而下止于峰顶即之不复见土人呼道士为师故名一名书楼山】朱提山【在府城西五十里山出银汉诸葛亮书汉嘉金朱提银采之不足以自食唐韩愈赠崔立之诗我有双饮醆其银得朱提】乳洞山【在府城西南六十里有泉如乳一名浮洞山】可峰山【在府城北七十里一名梯云岭】夷牟山【在府城南一百里宋蘓辙诗岸濶山尽平连峰逺飞汉】定夸山【在府城西一百里山坡荔枝连袤多属廖氏宋黄庭坚诗廖致平家緑荔枝即此山所出】洞山【在定夸山后下有洞容数十人上有一览亭登眺为胜】石城山【在府城西南一百里髙峻环列如城隋史万嵗诗石城门峻谁开辟更皷悮闻风落石界天白岭胜金汤鎭压西南天半壁】石门山【在庆符县治南下瞰石门江其林薄间多兰有春兰秋兰鳯尾兰素兰石兰竹兰春兰花生叶下素兰花生叶上黄庭坚幽芳亭记一榦两三花而香有余者兰一榦十数花而香不足者蕙一名兰山】兴庆山【在庆符县南一十五里】迎祥山【在庆符县东二十里宋置祥州以此山名】汉阳山【在庆符县北八十里诸葛亮平西南夷驻军此山山腰有洞神龙居焉祷旱辄应】同心山【在富顺县治东一名东山宋邦人吕震吕造读书其上俱以文显故名】凌云山【在富顺县治西大江前横一峰突兀邦人以为登眺之地】龙山【在富顺县治北下有西湖】马脑山【在富顺县与凌云山相接西北诸山唯此最髙有二岩一曰中岩唐咸通间依岩镌大佛像宋僧自悟架屋三百楹天圣初藏两朝宸翰林灵素毁佛法欲毁其像寺僧以泥涂之后罢禁始以水洗涤一曰北岩下有罗汉洞内有石佛五百洞前有水防】禄来山【在富顺县治东与学宫相对宋蒲侯津以此山秀异因辟学宫向之相连有桂子山亦胜峰也】养秀山【在富顺县治西一峰耸秀一名积草山】劝农山【在富顺县治南宋太守黄商卿尝劝农于此上有洗马池清泉洞啸台】圣灯山【在劝农山南上有圣灯院尝有灯出烟雾中初为一炬忽三忽五俗谓之圣灯见则封域宁谧年嵗丰稔山之西有石峰峭拔髙数丈如佛像俗呼为圣佛傍有二石如侍者葢天成也】神山【在富顺县治北下有湖当湖之西尝有巨出小从之不可胜数故名山后有洞宋里人李见读易于此今名读易洞】兠子山【在富顺县南三十五里耸拔髙峻有巨石若兠轮之形故名】虎头山【在富顺县西南六十里髙六十余丈形如虎踞故名宋咸淳初尝徙县治此山】龙腾山【在南溪县东二里下瞰大江其北有石横空长四丈许世呼为龙桥旧有黄庭坚大书凉暑亭三字】平盖山【在南溪县西一十五里有三山九陇惟此山一峰特出顶圆而平故名一名牛心山一名玛瑙山汉眞人刘景鹤此炼丹有石洞深邃上有石穴圆如盏有水出焉徃时游人憩此掬水饮之取之不竭又有木叶纷如篆谓之符叶】龙透山【在南溪县东北二十里山腹有洞穴深广十余丈】可卢山【在南溪县南五十里山多笻竹】龙磨角山【在南溪县西六十里其山巉岩有划破迹相传龙尝于此磨角】桂轮山【在南溪县西七十里石壁上有黄庭坚所书大桂轮山四字】云台山【在南溪县北八十里元廖蜀望诗云台突出众山低小径萦纡上石梯古寺独存人寂寂断碑惟覆草凄凄满空香散春兰绽万壑烟生晓树迷为爱其间风景好登临防度杖青藜】牛心山【在长宁县治东山形崒嵂如牛心然】笔架山【在长宁县治西山分数峰状如笔架故名宋王象之云能兴云雨观此山之显晦以验天隂晴】金山【在长寜县治南以形似名】宝屏山【在长宁县治北其山如屏旧有登云亭为游赏之地】越王山【在长宁县南二十里相传因有越王墓而名】佛来山【在长寜县北一百五十里相传时有佛现于此】阁梯连珠山【在髙县治南其山峭壁如阁其路盘旋如梯故名】亭台山【在筠连县南二十五里髙耸如亭台】芙蓉山【在珙县北三十里众峰聮秀形如芙蓉】摩旗山【在兴文县治东形如旗】南夀山【在兴文县治西南】万松岭【在长宁县治西宋赵史君诗清溪狭径小桥东春入桃花处处同我为日长无一事偶然来此聼松风】鳯岭【在长宁县治西其形如鳯】虞公峡【在长宁县治东昔有石闭塞水道不通舟楫宋嘉定间故相虞允文子斻孙来为郡守开凿大石舟楫始通至今赖之】水洞【在府城北一十五里瀑布如下垂数尺宋黄庭坚尝置竒观亭于傍】楒子洞【在长宁县北三十里内乳结遍洞如楒故名又有朝眞洞在絶顶楼眞洞在山谷之宁眞洞尤亢爽有楼阁堂奥之象郡守旧尝劝农于此名胜宦逰皆有题咏】海棠洞【在长宁县治西昔郡人王氏环植海棠春时花开郡守宴僚属于其下】乞子石【在府城南有石夹青衣江对立如夫妇相向俗云人无子祷之有应】大江【在府城东一名蜀江又名都江图经云水出茂州岷山下因名岷江亦名汶川葢岷汶声讹也流与马湖江合】马湖江【在府城南源出沈黎实大渡之支流亦名泸水一名金沙江诸葛亮五月渡泸即此江之上流也】鎻江【在府城北两岸大石屹立昔人因置鐡絙横截其处控扼夷羌故名】石门江【在府城西南一百三十里俗呼横江又名小江源出乌防蛮部经本府境与马湖江合中有滩其水常若钟鸣名曰钟滩】青衣江【在南溪县南一十五里古有青衣国与叙州相邻其人因贾至蜀见汉衣冠遂求内属江因以名】金川【在富顺县治东一名中江又名中水线水珠江源自汉州流过县西至泸州入大江其在富顺中流有石堆髙出水面分布两层前三后七世传为三台七曜石】西湖【在富顺县治西方广二顷水洁鱼美菱芡蒲荷充满其中宋程骧诗饱聼西湖似辋川有懐无处问长年四山攅翠争为地一水涵空为补天】介湖【在长寜县治西植荷其中傍旧有鬰蓝楼】苏溪【在府城西北有前后潭瀑布千尺悬崖而下】涪溪【在府城北一十里宋黄庭坚迁涪州别驾号涪翁后安置戎州乃逰是溪而乐之故名】马鸣溪【发源庆符县西防马湖江逹于蜀江昔士人郑氏牧溪上马产龙驹四蹄利爪朱騣頳尾髙可七尺将以为贡至溪口忽振鬛长鸣跃于水故名】鳌溪【在富顺县治东合金川宋李文渊筑室临溪后登进士人谓之占鼇头故名】荣溪【在富顺县西二十里发源成都府仁夀县过荣县合金川流入于蜀江】福溪【在南溪县治西北旧名覆溪唐刘崖为郡都督改今名】九盘溪【在南溪县治南相传昔有童子遇龙翁于此】冷水溪【在长宁县治西北发源笔架山下】东溪【在长宁县治东发源白崖山下流与嘉鱼泉合】西溪【在长宁县治西发源越王山流与桃源合】砚石溪【在长宁县牛心山后峰石如磬可以为砚】复寜溪【在髙县治东自珙县发源下抵庆符县可通舟楫】定川溪【在筠连县治西乱流自山而下成溪唐定川州以此为名】荔枝滩【在庆符县北二十里古崖傍多荔枝树故名】石笋滩【在南溪县西三十里江滩险甚穷冬水落岸有石长数丈如笋】铜皷滩【在南溪县学东学旧未利近世滩之上流有石碛生髙十数丈壅水自巽方而去自是文物稍振】小桃源【在长宁县冷水溪侧发源笔架山下宋嘉定间张太守市民田植桃李创置亭榭轩堂之类又掘地得铜牌曰小桃源诗云绰约去朝眞仙源万木春要知窃桃客定是防稽人】黒水【在府城东南一十五里即南广溪舆地志谓此水即禹贡之黒水按禹黒水至于三危南流入于南海今此水则自西南夷界流至南广洞入于江名同处异也】五潭【在富顺县治西其崖上有突出如形者五每隂则水面涌沸若有物焉祷旱有应】泾滩瀑布【在长宁县东七十里自山顶飞流而下数十丈其下有潭怖心骇目俗呼为一匹绢】金鱼井【在府城南黄庭坚寓居时酷喜茶令人徧汲井泉试之惟此水品为第一】月岩井【在凌云山下清泠芳列煑茗尤佳】龙女井【在长宁县治东昔人见小女出入井间坐石上以理髪故名】淯井【在长寜县治北泉有二脉一咸一淡取以煎盐塞其一则皆不流又谓之雌雄井】葫芦井【在南溪县西北五十里刘景鹤尝取此水炼丹凿井口如葫芦故名】天池【在府城西二十里一名滇池又名波淩池唐韦臯诗春暖鱼抛水面梭晚晴鹭立波心玉】复鱼池【在府城东宋张俞有记】铜皷池【在庆符县西三十里周回四十余丈四时不涸中有一石如鼓故名】百支池【在富顺县西北四十里灌溉田畆支不一故名】仙源池【在南溪县治北刘景鹤炼丹初用此水】芙蓉池【在南溪县北六十里】安乐泉【在涪溪侧味甘美盛夏氷冽冬月则温黄庭坚号为安乐泉谓饮之令人安乐也】嘉鱼泉【在长宁县治东内有小鱼经年不长土人酿酒必用山后穤米嘉鱼泉水则味极甘临流有阁曰临赋有亭曰信乐】
　　土产仙茅【仙侣山出】荔枝【本府出土人善为荔枝煎可以致逺宋黄庭坚诗王公权家荔枝緑廖致平家緑荔枝试倾一杯重碧色快剥千颗轻红肌泼醅葡萄未足数堆盘马乳不同时谁能同此絶胜味惟有老杜东楼诗】苦笋【宜賔长宁二县出黄庭坚赋其略云僰道苦笋冠冕两川甘脆惬当小苦而成味温润缜宻多啖而不病葢苦而有味如忠諌之可治国多而不害如举士之皆得贤是其钟江山之秀气故能深露而饱风烟食殽以之啓迪酒客为之流涎彼桂班之与梦永安得与之同年】盐【富顺长宁二县有井】秦吉了【闻见録长宁军有鸟名秦吉了者能人言一日有蛮人将钱五千买之其人告以贫苦将卖尔秦吉了曰我汉禽不愿入蛮地遂惊而死今不复产矣】筇竹【府境出】兰【石门山出】
　　公署叙州卫【在府治东旧为守御千户所洪武十年改为卫】
　　学校叙州府学【在府治南宋庆厯间建本朝永乐七年重建】宜賔县学【在府治西南宋庆厯间建本朝洪武八年重建】　庆符县学【在县治东元大徳初建本朝洪武三十四年重建】冨顺县学【在县治东宋庆厯间建本朝洪武三十二年重建】南溪县学【在县治西宋熈宁间建本朝永乐十年重建】长寜县学【在县治南宋淳祐间建本朝洪武六年重建】髙县学【在县治东洪武八年建】筠连县学【在县治西洪武七年建】珙县学【在县治南元建至本朝洪武二十二年重建】兴文县学【在县治北元至元间建至本朝洪武八年重建】隆昌县学【在县治东本朝建】
　　书院栁沟书院【在富顺县东九十里宋李文渊建】云台书院【在南溪县北云台山上有石镌云台书院四大字尚存元廖蜀望诗窓外翠摇莺织栁檐前影动鹤翻松昼闲对景无余事一曲瑶琴奏午风】南溪书院【在南溪县治西北唐杨发诗茅屋徃来乆山深不置门草生垂井口花发接篱根入院将雏鸟攀萝抱子猿曾逢异人説风景似桃源】
　　宫室东楼【在府治东北唐时建杜甫诗重碧拈春酒轻红劈荔枝楼髙欲愁思横笛未休吹】西楼【在府治北宋谯炎建刘翼之诗西楼何似占东楼但觉今州胜旧州山色不藏兴废迹江声空战古今愁】冠冕楼【在府治东北宋黄庭坚赋僰道苦笋冠冕两川故名】桂香楼【在长宁县治东一名桂花楼宋时建亢爽宏丽】芙蓉楼【在长宁县治西】南楼【在富顺县治南宋县令虞夷简建魏了翁作记】二老阁【在府治东绘唐杜甫宋黄庭坚像于内】清风阁【在长宁县治西一名圎通阁】思贤堂【在锁江侧】雾堂【在富顺县治北魏了翁有记】鎻江亭【在锁江侧宋黄庭坚诗锁江亭上一樽酒山自白云江自横陆防诗千寻鐡锁还堪恨空锁长江不锁愁】墨妙亭【在府治东龛置黄庭坚笔迹】荔枝亭【在宜賔县治北旧有荔枝亭故名】涪翁亭【在府治北黄庭坚建有碑存】君子亭【在富顺县西湖傍宋元间贤人君子游憩之所故名】临赋亭【在富顺县东南五十里宋嘉定间邑人呉永锡建有碑存】味諌轩【在府治北宋岳珂桯史云戎州有蔡次律者家于近郭黄庭坚尝过之延饮小轩槛外植余甘子数株因乞名题曰味諌轩后王子予以橄防遗之庭坚诗云方懐味諌堂中果忽见金盘橄防来想共余甘有瓜葛苦中真味晚方回】鬰姑台【在府治北宋杨仙遇仙子郁姑于此台故名】烽火台【在长宁县治东马鞍山】
　　闗梁摸索闗【在府城南三百里】落捍桥【在府城南五百里】閙造桥【在府城西南五百里】惠政桥【在府城东三十里】谒仙桥【在仙侣山下山有杨仙洞故名】迎祥桥【在庆符县治西】太平桥【在富顺县治西】鳌溪桥【在富顺县治东北宋李文渊家其傍】双石桥【在富顺县北七十里宋建以二大石架成桥】东津桥【在富顺县治东南跨金川上】梅溪桥【在南溪县北三十五里岸多梅树】通秀桥【在长寜县治东北】仙津桥【在长宁县治西通小桃源路】
　　寺观大觉寺【在府治东元延祐间建】云寺【在富顺县治东宋淳熈间建俱于本朝洪武二十二年重建】万夀寺【有二一在富顺县治东一在南溪县治西俱宋建】文殊寺【在庆符县治东宋绍兴间建至本朝洪武中重脩】龙岩寺【在南溪县东二十五里元至元间建本朝永乐中重脩】圣兴寺【在长宁县治东洪武中建】南夀寺【在兴文县治南元至元间建本朝永乐初重修】无等院【在府治西宋黄庭坚寓此作槁木庵陆游诗文章何罪触雷霆风南溪自醉醒八十年间遗老尽壊堂无壁草青青】都观【在府治西元至元间建】妙观【在富顺县治东北宋淳熈间建本朝洪武中重修】紫极观【在庆符县治东】昊天观【在长宁县治西北】刘真人观【在平葢山顶相传刘景鹤脩炼之地以上俱元至元间建】
　　祠庙忠利庙【在府治南祀蜀牂牁太守陈立】吕光庙【在富顺县治西祀后凉王吕光】忠祐庙【在长寜县城东北隅祀宋土官巡检栁光熈】
　　陵墓越王墓【在长宁县治西南髙广各数丈以花砖砌之古柏合抱故老相传为越王葬此然未详越王为何人也云唐太宗子越王正为绵州刺史卒于此】孝子墓【在圣灯山乃汉益州刺史广平侯罗孝子墓也】黎干墓【在府城西石马尚存】
　　古迹虎头城【在富顺县西南虎头山因山为城不假脩筑宋史云嘉熈初蜀乱县废咸淳初移县治此】废戎州【在南溪县西南七十里唐武徳初戎州移治于此】滋纯祥三州【在庆符县西本南广蛮之地旧为州十有四宋大观中夷酋罗永顺杨光荣李世恭等各以地内属诏建滋纯祥三州后皆废】废防县【在府境汉置唐改义賔县宋改义賔曰宜賔省入僰道后改僰道为宜賔】废宣化县【在宜賔县境本唐义賔县宋改宣化县熈宁中废为鎭元复为县置万户府领军屯田□省】废安寜县【在长宁县境其地旧名婆娑宋熈宁中置安夷砦嘉定中陞安宁县元省入长宁】废武寜县【在长宁县境其地旧名小溪口宋熈宁中置武寜砦政和中于此建长寜军以为倚郭县后废】梅洞砦【在长寜县境宋政和中置后废】寜逺砦【在长寜县境宋皇祐初置旧名三江砦寻改今名】懐逺砦【在庆符县境宋置靖康初以柔逺乐从二砦并入】石门砦【在庆符县境宋置】石荀堡【在长寜县境宋政和中置旧名梅赖后改今名】姜维屯【在府城南羣峰环秀一峰突出如笔髙千仭其顶平正相传蜀汉姜维尝屯兵于此】武侯塔【在长寜县治东诸葛亮所建以誓蛮戎者】鸳鸯圻【在南溪县即黄氏女沈水寻其夫尸处晋永和三年桓温军至青衣汉主李势大发兵以拒之其将昝竪引兵自江北鸳鸯圻渡向犍为则是晋时已有此圻矣】西畴【在富顺县由城之南西行六七里广六十畆万松森列】罗汉祠【在富顺县后唐长兴初所塑者】
　　名官汉陈立【以防军都尉来鎭僰地蛮夷畏服叙人至今庙祀之】梁先鐡【武帝时奉使讨定夷防立戎州遂为本州刺史多有劳绩】唐张九宗【戎州刺史以治称撰花台寺记并书字画遒劲】韦臯【戎州都督蛮防畏之立碑以誓郡人绘像祀之】宋宋太初【通判戎州以善政闻降诏褒美】宼瑊【四川转运使晏州夷寇焼淯井监瑊率兵大破之后夷人相率来附瑊又置戍守建砦栅濬三壕环淯井】张宗诲【富顺监守有治行赤崖蛮面防纳地请降】熊本【通判戎州习知夷俗后为察访使谓夷能扰邉者介村豪为郷尔以计致百余人枭之其徒股栗愿矢死自赎本请于朝宠以官秩皆踊跃顺命】范百禄【知长寜军因长寜等十郡八姓夷内附作文以誓之立石于武寜砦】吕开【知戎州自山南来尝行免役法入奏称防】周湛【通判戎州俗不知医病者以祈禳巫祝为事湛取古方书刻石教之并禁为巫者自是人始用医药】刘尧年【权发遣长寜军事卜漏之变尧年以诸路兵为先锋忠勇恊济卒平寇难】何师心【知叙州因夷叛脩战守之具置锁崖岸以保居民郷人徳之其崖石上镌锁江二字尚存】薛九龄【知叙州呉曦叛于蜀九龄鸠材治兵卒讨平之】杨骞【知富顺监时以监茅病民骞白于制帅特为蠲减】虞夷简【知富顺监以崇化善俗为务禁科敛赈贫窭储药石以济民复立义庄俾养生送死无憾魏了翁称其能尽心焉】王纯仁【知富顺监以儒雅饰吏事登临赋咏石刻多存】郭知逵【知冨顺监富顺旧以盐移瞻遂寜生徒嵗为镪八十万省知逵以公养不丰请于漕台俾归之监学自是嵗获二十三万五千】王佐【长寜守将寳祐中元兵拔长寜佐及其子俱不屈死之】本朝桂芝【洪武间叙州知府以公廉自持大有治声民到于今称之】冯俨【南溪知县慈爱下民作兴士类永乐中董役采木勤于抚恤民争効力以故功先于众尚书宋礼以束帛羊酒嘉劳之至今民颂其徳】丁璐【成化间知叙州府恩威并施政成俗化尝单骑驰服夷人邻郡有张乙者叔侄相讼不决璐以至诚谕之张遂感悟自息去】
　　流寓黄庭坚【豫章人宋绍兴初以史官贬涪州别驾移戎州安置庭坚泊然不以介意蜀士多从之讲学】孙鈜【自眉徙居戎州登第为博士宋靖康中条上守御之防有诏褒□及二帝北狩金人以竑有名上庠指名檄取之义不屈以死】司马子巳【温公七世孙寓居戎州该通理学不事科举以清白世其家召补嘉定司户叅军】赵祖仝【本豫章人侨寓富顺居读书志行纯洁郷闾以为矜式尝主郡学师席守贰以下皆尊礼之善属文凡郡邑学舍祠庙碑刻多出其手】
　　人物汉任永　冯信【俱犍为僰道人公孙述累徴皆托以青盲避不出述败乃盥洗更视曰世适平目郎清光武召之会疾卒】隗相【犍为人事母孝母恶江边水不洁必得江心水乃就饮食相以舟汲之患其流急后江心忽涌出一石舟乃可依人以为孝感所致朝廷徴拜为郎】唐黎干【戎州人善星纬术喜谈辩宗时待诏翰林擢諌议大夫迁京兆尹】宋丁处荣【富顺人咸平间王均叛处荣备牛酒宴均于谯楼擒斩之杀其余党擢荣州长史】李英恪【富顺人尝与丁处荣诛王均擢知富顺监子见读易于神山洞中着易枢】廖翰【宜賔人少以孝义闻尝有蛮反翰与战于马鸣溪败防于溪流数里不没时皆异之子琮嘉祐初进士官至朝议大夫年未五十恩及亲即致仕归】李文渊【富顺人治平初进士累官朝议大夫蔡京竒其才欲用之乃谢病还乡】斗盖【长寜人嘉祐初夷人谋内冦盖先以其事来告淯井监引兵趋之捕斩七十余级钤辖司上闻诏赐钱三十万锦袍银带寻以为本州刺史】张彬【戎州人以上舍登第留张浚幕富平之役彬以十三事諌浚不从去通判泸州曲端之死彬以书与浚明端非反者】吴顺【僰道人至孝有赤乌集其门人以为孝感累官为永昌太守】刘孝诚【富顺人性至孝亲丧庐墓有芝草之异李见纪其行于学之鴈塔同邑又有李防既父母庐墓有白虎白乌驯扰之祥】桂骧【富顺人绍兴中知监事政平讼省有诗云俗似华胥与拙宜官居祗似在家时出从州县供粗使并遣湖山作住持吏散庭空无一事云来过只催诗】史子申【南溪人辨博文雅开禧初进士南溪登第者由子申始乡人谓之破天荒后知泸州合江县摄西路提点刑狱】程公许【叙州宣化人与其兄公说公硕俱登嘉定中进士公许屡应诏言事抗直有声累官刑部尚书后以宝章阁学士知隆兴府所着有尘缶文集内外制奏议行世】司马梦求【叙州人温公之后景定中进士咸淳末调江陵沙市监镇沙市地势险固恃水为防徳祐初湖水忽涸元兵来攻乘南风纵火都统程文亮逆战败降梦求朝服望阙再拜自经而死】元支渭兴【长宁人至顺初进士累官至中奉大夫四川行省防政善属文别号龙溪所着有诗集行于世】本朝熊宗祖【南溪人由太学生歴官勤能陞山西布政司右叅议永乐中迁交阯右叅政】喻良【髙县人洪武中由举人歴官有能名累迁太仆寺少卿官至广东按察使存心寛平用法明允大有声称于时】周洪谟【长寜人登正统己丑进士歴官有声仕终礼部尚书太子少保为世名臣卒谥文安所着有经书疑辨録】
　　列女黄氏女【益都耆旧传曰僰道有张真者娶黄氏女名帛眞因乗船过江覆没帛求眞尸不得于溺所仰天而叹遂自沈积十四日帛尸乃抱夫尸出于滩下人惊异之】蹇氏【庆符人王伯英妻洪武初夫死时年二十余舅姑哀其无子早寡欲嫁之蹇以死自誓乃止自是日勤纺绩以尽妇道事上闻诏旌其门曰贞节】
　　重庆府【东至夔州府万县界六百四十五里西至成都府内江县界三百八十里南至播州宣慰司界三百四十里北至顺庆府岳池县界一百三十里自府治至南京六千五百里至京师八千七百里】
　　【粮三十五万石零】
　　建置沿革禹贡梁州之域天文井鬼分野周时为巴子国秦灭蜀置巴郡汉巴郡治江州县汉末刘璋以巴郡治安汉又分置永寜郡治江州晋改永寜为巴都郡宋齐复为巴郡皆治江州梁于巴郡置楚州西魏改为巴州后周又改楚州隋初郡废改渝州治巴县大业初州废复为巴郡唐初为渝州天宝初改南平郡乾元初复为渝州五代时蜀王建孟知祥继有其地宋崇宁初改恭州后陞重庆府端平以后迁治无常元置重庆路本朝改重庆府领州三县十七
　　巴县【附郭古巴子国秦汉为江州县即巴郡治所蜀汉改为巴县后周改巴城县隋唐渝州治于此宋复为巴县元并壁山县入焉本朝因之编户八十二里】江津县【在府城南一百八十里本汉江州县南齐自郡内移治僰溪口即今治后周改江阳县置七门郡隋废郡改县曰江津唐属渝州宋初因之后并万夀南平二县入焉元仍旧本朝因之编户四十二里】长夀县【在府城东三百三十里本楚黔中地汉为枳县地属巴郡晋属巴都郡后周并入巴县唐析置乐温县属涪州宋因之元省入涪州本朝始置长夀县属涪州洪武六年改今属编户二十七里】大足县【在府城西三百八十里本合州巴川县地唐始分置大足县属昌州以静南县省入宋仍旧元并昌州及所领永川昌元县入大足属合州本朝改今属编户三十三里】永川县【在府城西二百一十里本渝州壁山县地唐始分置永川县属昌州宋因之元并入大足县本朝复分置永川县改今属编户二十五里】荣昌县【在府城西三百一十里本资州内江县地唐置昌元县为昌州治后州徙治大足宋因之后又省入大足县元改置昌寜县本朝改荣昌县编户二十七里】綦江县【在府城南二百里古綦市宋属南平军元置南平綦江长官司属播州本朝改置綦江县及改今属编户五里】南川县【在府城东三百一十里本汉江州及枳县地属巴州唐置南川县属南州宋初于县置南平军熈寜中省入隆化县寻复置元并南平军及隆化县入焉本朝因之编户八里】黔江县【在府城东一千二百里隋开皇中置石城县属庸州大业初州废以县属巴东郡唐天宝初改为黔江县属黔州宋绍定初属绍庆府元因之本朝仍为县改今属编户二里】安居县【在府城西一百三十里本朝析置编户七里】壁山县【在府西南一百八十里汉置唐以后废本朝复置编户一十里】合州【在府城北一百五十里古巴子国亦濮国地秦为巴郡之垫江县汉晋因之刘宋于此置东宕渠郡南齐以垫江属寜蜀郡西魏置合州改郡曰垫江改县曰石镜隋开皇初郡废后改合州曰涪州大业初废州为涪陵郡唐初复改合州天宝初又改巴川郡乾元初复为合州宋因之改县曰石照淳祐中迁州治钓鱼山元复旧治以赤水县省入石照后并县入州本朝因之编户四十二里领县二】铜梁县【在州南九十里本巴国地楚襄王灭巴封其子为铜梁侯于此秦汉为垫江县地西魏为石镜县地唐长安中始置铜梁县属合州旧治在今县北列宿坝后移涪江南岸又移于东溪坝元移今治并巴川县入焉本朝因之编户二十六里】定逺县【在州北一百五十里本宋合州地名女菁平元至初立武胜军行和溪安抚司事寻改为为定逺州后又降为定逺县属合州本朝因之编户一十四里】忠州【在府城东一千里春秋战国为巴地秦属巴郡汉置临江县东汉末属永寜郡梁置临江郡后周兼置临州隋郡州俱废义寜初复置临州唐改忠州以巴臣蔓子及郡守严顔皆着忠烈故名天宝初改南賔郡乾元初复为忠州山南道宋陞为咸淳府元复为忠州并临江县入县本朝因之编户七里领县二】酆都县【在州西二百里本汉巴郡枳县地和帝分置平都县蜀汉并入临江县梁属临江郡隋属巴东郡义寜初始析置丰都县唐属忠州宋仍旧元至元中并垫江县入焉本朝改豊为酆人以南賔县并入编户四里】垫江县【在州西北二百八十里本汉巴郡临江县地晋因之西魏分置垫江县属山郡后周改魏安县隋初郡废复为垫江县属渠州唐属忠州宋省桂溪县入焉元并入鄷都县复置本朝因之编户一十二里】涪州【在府城东四百五十里春秋巴国地秦属巴郡汉为巴郡涪陵县蜀汉置涪陵郡晋徙涪陵郡治汉复县后周又徙治汉平县隋初郡废改汉平为涪陵县属渝州唐置涪州天宝初改涪陵郡乾元初复为涪州宋以温山县省入咸淳初移治三台山元复旧治寻并涪陵乐温二县入州本朝因之编户一十二里领县二】武隆县【在州南一百七十里本汉涪陵枳二县地属巴郡唐初分置武隆县因山为名属涪州宋改为枳县绍兴初复旧元因之本朝改为武隆县编户二里】彭水县【在州南一百四十里本汉武陵郡之西阳县地自孙吴至梁并为黔阳县地隋置彭水县为黔州治所宋以洪杜洋水信寜都濡四县省入绍定初陞州为绍庆府元为绍庆路县仍旧本朝省路改今属编户七里】
　　郡名巴郡【秦名】南平【唐名】
　　形胜地势刚险承三江之防【□阳国志】东至鱼复西僰道北接汉中南夜郎【唐元和志】已城在岷江之北汉水之南【寰宇记】溪山环带【长夀县志前临岷江后倚菩提龙溪鳯山环带左右】界于泸渝之间【江津县志】五溪襟束为一都防【唐权徳舆黔州观察使防记】最为险固【大足县志东临赤水西枕营山北倚长岩最为险固】合州枕二江之口众水之凑【赵勰新题】地在恭涪防万之间【南賔志】东接巴东西接牂牁【华阳国志东接巴东南接武陵西接牂牁北接巴郡土地山险水滩人多戅愚】防川蜀之众水控防塘之上流【陵志序】
　　风俗刚悍生其方风謡尚其武【晋左思蜀都赋刚悍生其方风謡尚其武奋之则賔旅翫之则渝舞】其人半楚姿态敦重【华阳国志】鋭气善舞【晋礼乐志賨人鋭气善舞汉髙祖乐其猛鋭令乐府习之令巴渝舞是也】冠婚相袭【南平军学记四民迭居冠婚相袭耕桑被野化为中华】尚鬼信巫【南平志尚鬼信巫南平风俗与恭涪数】地瘠民贫重本力穑【元志】风俗朴野服食俭陋【南川簿尉防记】人多秀异喜以诗书自娱【垫江志】尚气倜傥【忠州进士题名有巴蔓子仗节死义之遗风故士颇尚气有甘霸兴文广休任侠之遗风故士颇倜傥】俗有夏巴蛮夷【涪州旧图经夏则中夏之人巴则廪君之后蛮则盘瓠之种夷则白虎之裔巴夏居城郭蛮夷居山谷】就水造飡鑚木出火【黔州旧经】
　　山川涂山【在府城东八里岷江南岸山之址有石中分名曰龙门其下水与江通左右石壁有鲤鱼飞跃之状山之麓旧有夏禹祠涂后祠故址然涂山之名太平濠州皆有葢因其土俗相传云】方山【在府城东三十里一名凝脂山常有云气若凝脂状尧时洪水不没故又名浮山】白崖山【有二一在府城西北五十里又名朝阳山一在涪州东二十里】昆嵝山【在府城东北七十里据渠合之境山髙十里林壑深翠又名塔平山】逾越山【在府城西七十里其峰峻拔髙出众山故名】卧龙山【在府城东一百二十里】瀛山【在府城南一百二十里崖壁峭拔有四十八面四时青翠有类蓬瀛唐贞观中置瀛山县以此山名宋刘望之诗山盘四十八面险云暗三百六旬秋】来鳯山【在府城西一百三十里以形似名】重壁山【在府城西一百三十里一名巴山四面髙山中央平田周囬约二百里川中有一孤山西北险絶东南稍平因名重壁】南平山【在府城南一百五十里又名青山】销劔山【在府城东北一百五十里旧经昔有人于此销鐡为劔因名】缙云山【在府城西一百七十里其山髙耸林木郁茂下有白水东西分流传云黄帝于此山合神丹故名】鳯山【在长夀县治西以形似名】三峰山【在长夀县西一十里上有三峰髙耸】菩提山【在长夀县北一十里上有菩提寺】乐温山【在长夀县南五十里】长夀山【在长夀县东北七十里】云台山【在长夀县北一百二十里旧有云台观】鼎山【在江津县治南宋因置鼎山县后废】马骁山【在江津县北隔江昔骁骑将军马邈此】华盖山【在江津县西北一十五里】白君山【在江津县北四十里昔有江津令白君住此学道成仙因名或云在县北六里今县有白君冢】君井山【在江津县西四十三里上有井泉深浅不常若牧宰贤则水清溢否则浊涸】圣威山【在江津县西五十里】停山【在江津县东北六十里以形似名】绫锦山【在江津县西八十里】固城山【在江津县东南一百二十里宋通直郎冯夀致仕居此黄庭坚为作闲乐记】石笋山【有二一在江津县西一百二十里一在綦江县西二十里】女仙山【在江津县西北一百二十里二峰峙立可爱昔罗氏女于此登仙因名】三华山【在大足县东三里其山青秀三峰屹立】石龙冈山【在大足县西一十里其山环拱山脊折纹若龙鳞然】泸龙山【在永川县南一十里】鐡山【在永川县东二十里石如鐡色】龙洞山【在宋川县西北二十里即古之英山上有龙湫旱祷輙应】葛仙山【在荣昌县东一十五里】鳌头山【在南川县治南以形似名】九逓山【在南川县东六十里絶壁如银色人视其色之昬明以候晴雨上有水潴为池有异鱼人不敢取又有石龙】最髙山【在南川县东南九十里形势峭拔视众山如培塿】羊头山【在黔江县北三里以形似名】酉阳山【在黔江县东五十里以山近酉阳界故名】小歌罗山【在黔江县东北五十二里近此又有黄连大亚黄连小亚二山】武陵山【在黔江县西九十里唐天寳中赐名】羽人山【在黔江县东四百三十里一名神仙山山顶与澧州分界有无极水源于此】瑞应山【在合州治北宋干徳中山有异木生纹成天下太平字因名魏了翁有瑞应山房记】纯阳山【在合州北三里相传唐女冠范志宜得道处天寳间任安为使至此慕之约期而防及徃志立变为男子宋刘仪鳯诗谁家游冶郎门首□幽闼但见脸如花不知心似鐡一夕变其躯雪质映云发昔为桃李枝今作松栢节】学士山【在合州东五里圆耸秀润山之麓昔有张氏荔支异本合干唐文若尝赋之】铜梁山【在合州南五里图经山顶即赵伯业之别业有宿云岩方岩松风阁读书堂博古斋】九炼山【在合州北七里唐天寳中道士任处华升仙之所】钓鱼山【在合州东一十三里上有天池大旱不涸山南大石砥平有巨人迹相传异人坐其上投钓江中因名宋淳祐中移合州治此山】寨山【在合州西二十里峭峻如削相传昔八避乱保聚于此至今废池或得箭镞】斜崖山【在合州东北八十里有石横亘崖腹如拖修帛崖下有洞内有龙湫旱祷有应】龙多山【在合州西北一百里其山髙明深窈变态万状】青石山【在合州西二百四十里昔巴蜀争界乆而不决汉髙帝八年一朝宻雾石为之裂自上及下破处直若引绳于是州界始判】钟山【在铜梁县西南一十里有池大旱不涸相传民有发池见大钟冉冉而没遗迹成池俗谓钟窠】六赢山【在铜梁县西一十五里唐合州刺史赵延之集义兵于此六战六赢因名】龙透山【在铜梁县西三十里山壁絶峭中有穴望之空明故名】桂山【在铜梁县南五十里】崆峒山【在铜梁县东南五十里】双山【在铜梁县南五十里相传渔者纲得二石其一飞去其畱者因即山筑室而寳祠之郷人遇旱以水灌之即应】巴岳山【在铜梁县南五十三里有昆仑洞多苍玉上产仙茅菅相传唐长庆中有采樵者服之得仙又产木莲花髙五六丈叶如楩楠花如菡蓞出山则不植】灯山【在铜梁县西一百里夜有光荧俗传圣灯夏数见】珠玉山【在铜梁县西一百里山有石如玉】武胜山【在定逺县治东旧名飞龙峰元遣兵攻合州钓鱼山驻兵于此更今名】屏风山【在忠州南二里隔江一名翠屛山又名夏祠山有禹庙及唐陆宣公祠】引藤山【在忠州南四里山出引藤可以吸酒白居易诗闲拈蕉叶题诗句闷取藤枝引酒尝】倚天山【在忠州东南六十里其山髙耸势若倚天】平都山【在鄷都县东北三里道书七十二福地之一也前汉王方平得道于此后汉隂长生亦于此升仙有炼丹古迹及仙都观观有唐碑十】石山【在鄷都县东五十里宋苏轼诗我生飘荡去何求丹过山嵗五周身行万里平天下僧卧一庵初白头】望州山【在涪州西南五里】游兰山【在涪州东南七十里昔兰真人脩炼于此因名】鐡柜山【在涪州与涪陵废县相对亦名呉君山横亘江北雄压诸山】龙桥山【在武隆县东五十里】登春山【在武隆县西南二百七十里】甘山【在彭水县治东黔中山水佳丽者少惟此山有竒峰秀岭清泉茂树环郁可观】摩围山【在彭水县西隔江四里道家以为洞天福地山下有五龙室宋太宗时庆云现蛮人呼天为围以山髙极天因名】伏牛山【在彭水县东三百四十里山左右有盐井】蹲猊山【在缙云山势如蹲猊因名昔有陆氏读书岩下贤良张公佐为记】南峰【在铜梁县北七十里是为峡山之胜有洞深五里水伏流其下出为大涧涧多嘉鱼】中峰【在铜梁县东南九十里山环如盘民居如画有泉冬夏不减俗名天池】蛰龙岩【在府城西二十里有泉出石缝间泻入岩下旧传有二小蛇磅砖泉中祷輙应张公佐以蛰龙名之又为之记】洪崖洞【在府城西三里一名滴水岩中有巨石悬其下嵌空上有瀑布泻出岩前上刻苏轼赠任仲仪诗与黄庭坚留题】长安洞【在府城西八十里洞深二里入观者必秉烛尽处有石瞰若二龙状过此则积水深不可徃】栖真洞【在府城西大茆峡内宋丁谓题诗于石壁】白鹿洞【在忠州治东相传昔有二猎人逐白鹿入洞失鹿所在但见二碧瓜食之得仙】柜峡【在南川县东南一百里峭崖壁立上有洞洞门中有一柜徃嵗时闻斧斤声有飞屑随水下疑洞中有神物也】鱼鹿峡【在府城西北一百二十里涪江水自中流出一石状若鱼一石状若鹿故名】明月峡【在巴县境梁李膺益州记石壁髙四十丈壁有圆孔形如明月因名华阳国志广徳屿者是也】温汤峡【在府城西南一百六十里上有温泉自悬崖下涌出四时腾沸如汤】石洞峡【在巴县寰宇记刘备置闗之所华阳国志巴亦有三峡谓此】白土平【在铜梁县东北六十里地宜栀子一家至万株望如积雪香闻十余里】岷江【发源岷山经嘉叙泸过府至涪州合黔江过忠万云安夔归出峡】涪江【在府城西北来自嘉陵江经合州至城北入岷江江邉细宻之石名青防石可作茶磨】巴江【在府城东北阆水与白水合流曲折三回如巴字因名】黔江【自思州之上发源经五十八节名滩与施州江合流经彭水等县凡五百余里与岷江防于涪州之东水常湛然澈底以其出于黔州呼为黔江】南江【在南川县众溪防合至三溪可通舟楫行三十里至綦市自綦市至南江口合于大江】嘉陵江【在合州来自广元县界经阆中顺庆至州治东北与宕渠水合流至州治前又与涪江合】宕渠江【在合州来自巴州界经渠州广安至州治东北与嘉陵江合今谓之渠口】南洋水【在彭水县唐置洋水县以此名】几水【在江津县北环绕县治状如几字】渝水【在府城下自防中来流至城东与涪宕渠水合杜甫诗数杯巫唊酒百丈内江船注云水自渝上合州者谓之内江自渝由泸戎上者谓之江外】流金水【在南川旧隆化县南五里水色如黄金泥之沉下者与硫黄无异俗传水之发源乃硫黄所出处】四十八渡水【在南川县东三十里两山壁立一水湾环其中凡四十八渡其门宂如户牗野花葱蒨行乎径数百歩涌一石台水出其中有石龙二每遇嵗旱祷雨輙应】丹溪【在府城东南二十八里源出湼婆山水色如丹】交龙溪【在府城东北二百八十里流入岷江溪侧有古木盘屈如交龙故名】桃花溪【在长夀县治东上有桃花洞因名】玉溪【在长夀县西北七十里】乐城溪【在江津县西二十里】僰溪【在江津县东南三十里夜郎溪经南川县流入江津界又北入于岷江】奉恩溪【在南川县西十余里溪上流有色如水银形如白蛇者二泝滩上下人或以为寳劔之精】小安溪【在铜梁县北二十里溪深多鲤金鳞赤尾】鸣玉溪【在忠州西北一十里有悬崖瀑布髙五十余丈潭洞幽邃古木苍然】七门滩【在江津县西七十里有大石横江北七处望之如门】龙床滩【在南川县北五十五里世传龙床如拭济舟必吉龙床髣髴济舟必没此语颇信】铜柱滩【在涪陵江口寰宇记马援始欲铸铜柱于此又云昔人维舟见水底有铜柱故名】横石滩【在涪州后汉岑彭破公孙述将侯丹于黄石即此俗云横石】锦绣洲【在铜柱滩东水落则露一名沙洲土人能织锦罽因名城中有锦洲阁葢取此洲之义】黄华洲【在忠州东二十里】新井【在巴县治南周封巴子都此因险置城并在髙冈无水唐刺史皇甫珣凿石六丈方至泉】姜维泉【在忠州治南翠屛山相传姜维所凿有碑漫灭】滴珠泉【在洪崖洞下】巨蠏泉【在江津县北石佛寺山下邑人祷旱于此取水得黒蠏辄雨黄蠏则无】三潮泉【在南川县废隆化县北五里早晚三潮畧刻不差每潮则泉下有声如雷春秋分其潮倍常声闻十里故老传谓泉通海】孝妇泉【在南川县治南俗传为孝妇所感而出泉极甘冷】秋泉【在南川县东李氏园侧李绍隆尝倅此已而居焉自为泉记】温泉【在合州东五里宋丁谓诗胜景逰来乆烟岚回出羣水温何用火山冷自多云】灵泉【在酆都县景徳观水味甘寒相传为王真人所凿清浊増减与江水相应】清水宂【在府城西水清味甘亦名粉水井巴人以为粉则膏腻鲜明旧贡粉京师因名粉水】鱼池【在府城东南二百五十里流合岷江图经云尝有神龙游此世传为巴子鱼池】仙池【在江津县北岷江南岸梁李膺益州记县西南有仙池谓此】天水池【在江津县治北对江二里余邑入春月游赏于此竞于池中摸石为祈嗣之验得石者生男得瓦者则生女】悦池【在铜梁县治西水深丈余清澈如鉴内多芙蓉毎开时则香闻数里邑人以为逰观之胜处】
　　土产麸金【涪合忠州及大足县出】丹砂【彭水县出】荔枝【涪州出城西十五里唐时有妃子圜荔枝百余株颗肥杨妃所喜当时以马驰载七日夜至京人马多毙然蜀中荔枝泸叙之品为上涪次之合州又次之】灵夀木【涪州出】花竹簟【江津县出】松屏【涪州石山间出不加人力天然成纹】黄心树【忠州出唐白居易木莲诗自叙云巴民呼为黄心树大者髙四五丈经冬不凋身如青杨叶如桂花如莲香色艶腻皆然独房蕋有异四月初花自开迨谢仅二十日】苏薫席【忠州垫江县出色深碧】引藤【忠州出大如指中空可吸俗用以取酒】苦药子【忠州出性寒不热解一切毒】盐【大足荣昌铜梁彭水忠州鄷都武隆俱出】鐡　桃竹　牡丹【俱合州出】茶【南川黔江彭水武隆鄷都出】大【涪州出其甲可卜其縁可作又世号灵□】
　　公署重庆卫【在府治西洪武六年建】石砫宣抚司【本汉牂牁郡地宋置石砫安抚司元为石砫军民宣抚使司本朝改石砫宣抚司重庆卫】酉阳宣抚司【本汉武陵郡酉阳县唐为思州治务川县后改为寜夷郡宋为酉阳州元属绍庆府本朝改为宣抚司重庆卫】石耶洞长官司【本酉阳宣抚司地元置石耶军民府本朝改为石耶洞长官司】邑梅洞长官司【古蛮夷地元初为佛乡洞后为邑梅沿邉溪洞军民府本朝改为邑梅洞长官司重庆卫】黔江守御千户所【在黔江县治东洪武十一年建重庆卫】忠州守御千户所【在忠州治东洪武十二年建湖广瞿唐卫】
　　学校重庆府学【在府治北宋绍兴间建元因之本朝洪武四年重建】合州学【在州治西南宋嘉祐间建于州治南津元徙今所本朝洪武中重建】忠州学【在州治东门外元元统间建】涪州学【在州治南宋绍兴间建二学俱本朝洪武八年重建】巴县学【在县治东北宋绍兴间建本朝洪武中重建】长夀县学【在县治西北元至正间建本朝洪武初重建】江津县学【在县治南宋治平间建元燬本朝洪武八年重建】大足县学【在县治南元至顺间建本朝洪武六年重建】永川县学【在县治东宋嘉祐间建本朝洪武八年重建】荣昌县学【在县治北洪武七年建】綦江县学【在县治东宋徳祐间建本朝洪武十八年重建】南川县学【在县治西宋至和间建于县治东本朝洪武四年徙建今所】黔江县学【在县治东洪武十八年建】安居县学【在县治西本朝建】壁山县学【在县治东本朝建】铜梁县学【在县治西洪武七年建】定逺县学【在县治南唐建本朝洪武七年重建】鄷都县学【在县治东元至正间建本朝洪武九年并入涪州十四年重建】垫江县学【在县治北宋淳祐间建本朝洪武六年重建】武隆县学【在县治东宋庆厯间建本朝洪武十四年重建】彭水县学【在县治南宋绍兴间建元末燬本朝洪武八年重建】酉阳宣抚司学【在司治东本朝永乐六年建】
　　书院濓溪书院【在合州学傍濓溪宋周敦頥号】北岩书院【在涪州治北宋程頥注易于此黄庭坚榜曰钩深堂嘉定中范仲武请为书院塑像祀之】
　　宫室香草楼【在江津县西南三十里梁李膺益州记云江州县西南有仙池昔有仙人居池侧建楼多植香草】飞云楼【在南川县普泽寺有四楼曰飞云万卷衍庆凝香又有亭台在圃前有一桥曰登瀛】望仙楼【在铜梁县治西唐合州刺史赵延之仙去后人建此楼无名氏诗四山顶上最髙楼登眺能消万古愁奉使客来才十日登仙人去已千秋荒凉岩桧含风语曲折巴川学字流傍晚蹇驴林下过溪云潭影两悠悠】荔支楼【在忠州治西南隅唐白居易建有诗荔支新熟鸡冠色烧酒初开琥珀香欲摘一枝倾一盏西楼无客共谁尝】东楼【在忠州白居易诗林峦少石地雾雨多隂天赖此东楼夕风月时翛然又白敏中诗南浦花临水东楼月伴风】西楼【在忠州白居易诗小郡大江邉危楼夕照前又云年光东流水生计南枝鸟月没江沉沉西楼殊未晓】五云楼【在酆都县景徳观唐叚文昌建楼下壁间有唐书瑶池乐部甚妙】清华楼【在合州治宋晁公武作记畧曰合州其山曰龙多铜梁上接岷峨下绕瓯越属海而止所谓南戒者也水曰涪水曰嘉陵合流于城下贯江沱通汉沔引众川入于海所谓南纪也】四贤楼【在涪州治北岩西四贤宋程頥黄庭坚尹焞谯定也又有三仙楼在北岩东三仙谓尔朱先生兰眞人王帽仙也】五桂楼【在大足县治西宋乾道间邑中五人同奏名太守曹岍建楼以旌之】朝宗阁【在合州下瞰金沙碛】四贤阁【旧在忠州治后宋知州王辟之建今徙儒学四贤谓唐刘晏陆贽李吉甫白居易皆谪官于此故以名阁宋黄庭坚记】凌云阁【在鄷都县平都山顶有碑刻凌云二字】朝爽堂【在南川县旧南平军倅防又有四亭曰晚静横壁枕流溪堂俯临江臯为观览之胜】云山堂【在南川县宋刘夷叔诗山绕郡楼秋过月临池树晚生烟】吴公堂【在涪州治南州有溪水泛溢宋太守呉光辅疏之民懐其惠故号呉公溪其孙信仲继守是邦临溪建堂因名】钩深堂【在涪州即伊川程頥注易之所正堂二室中以奉伊川左祠待制尹焞右祠直阁谯定刘光祖作记】万卷堂【在彭水县东宋黄庭坚建聚书万卷因名冯时行诗书契摄古今箧椟漏粹羙天地入秋毫参有一字唯】鸣玉亭【在忠州郡圃西宋建史襄有诗】连理亭【在忠州东北一十里宋建有连理树木株相去二歩而合】养心亭【在合州治东宋张宗范所居周濓溪説云孟子曰其为人也寡欲虽有不存焉者寡矣其为人也多欲虽有存焉者寡矣予谓养心不止于寡而存耳葢寡焉以至于无无则诚立明通诚立贤也明通圣也是贤圣非性生必养心而至之张君所居背山面水山之麓搆亭甚清净予偶至而爱之因题曰养心既谢且求説故书以勉】碧云亭【在涪州对江北岸上宋建每嵗人日太守率郡寮游宴于此】照镜台【在忠州东岷江之中有圆石光如镜至冬水落石出相传昔有仙女尝临于此因以名台】懐清台【在南川县境秦时有寡妇清得丹宂而擅其利用财自卫始皇以为贞妇故筑此台】读书台【有二一在合州东北七里东汉末薛融读书处一在合州西二十里唐康元良读书处】巴子台【在忠州西五里唐白居易诗迢迢东郭上有土青崔嵬不知何代物疑是巴王台】金碧台【在府治后宋制置使余玠筑】风月台【在涪州废乐温县北白虎山山有石龛名风月台】望夫台【在忠州南一十里宋苏轼诗山头孤石逺亭亭江转船回石似屏可怜千古长如昨船去船来自不停浩浩长江赴沧海纷纷过客似浮萍谁能坐待山月出照见寒影髙伶俜】招贤舘【在府治左宋余玠建其供帐一如帅所居下令欲有谋以告我者近则径诣公府逺则自言于郡所在以礼遣之士之至者玠不厌礼接咸得其欢心言有可用随才而任茍不可用亦厚遗谢之】
　　闗梁佛图闗【在府城西一十里为重庆要津上有石佛像故名】铜锣闗【在府城东三十里】石胜闗【在黔江县东五十里】米粮闗【在大足县东二十五里】化龙闗【在大足县北三十里】来鳯桥【在府城西一百四十里来鳯乡】葛兰桥【在长夀县北七十里】海棠桥【在长夀县北一百四十里其地古有海棠】太平桥【在江津县治西】大中桥【在江津县治西旧名南木桥】迎恩桥【在永川县东五里】西桥【在南川县治西】临清桥【在铜梁县治前】通仙桥【在涪州治西】折桂桥【在忠州治南】
</div>
    <div class="pagination">
<a href="明一统志_page33.html">上一页</a><span>...</span><a href="明一统志_page29.html">29</a><a href="明一统志_page30.html">30</a><a href="明一统志_page31.html">31</a><a href="明一统志_page32.html">32</a><a href="明一统志_page33.html">33</a><span class="current-page">34</span><a href="明一统志_page35.html">35</a><a href="明一统志_page36.html">36</a><a href="明一统志_page37.html">37</a><a href="明一统志_page38.html">38</a><a href="明一统志_page39.html">39</a><span>...</span><a href="明一统志_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
