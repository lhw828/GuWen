<!DOCTYPE html>
<html>
 <head>
  <meta charset="utf-8"/>
  <title>
   姑苏志 - 第 7 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   姑苏志 - 第 7 页/共 70 页
  </h1>
  <div class="content">
   姑苏志卷六
&lt;史部,地理类,都会郡县之属,姑苏志&gt;
　　钦定四库全书
　　姑苏志卷七　　　　　　　明　王鏊　撰
　　沿革
　　吴自太伯开国迄今几三千年中间离合升降损益治乱有可言者叙诸首使来者得观焉
　　苏州府治吴禹贡扬州之域至周泰伯让国来奔【在今无锡梅里】始号句呉武王克殷因以封其后至夀梦益大诸樊南徙吴阖闾始筑城都之呉亡其地入越楚灭越以其地封春申君秦置会稽郡治呉项梁起兵吴中遂有其地汉髙祖六年立从兄贾为荆王更会稽为荆国都呉及贾被杀国除复为会稽郡十二年以封兄子濞濞诛国除复为郡【卢志云濞诛属江都王再属广陵王按汉书地里志会稽郡注云景帝时属江都又广陵国注云江都广陵王皆都此并得鄣郡而不得吴未知孰是】元封元年东越平以其地来属而立东部都尉【后徙章安阳朔初徙鄞又徙句章】顺帝时分浙江以西为呉郡领县十三【呉海盐乌程余杭毘陵丹徒曲阿由拳永安富春阳羡无锡娄】以东为会稽郡还治山隂三国为呉郡领县十五【呉娄海盐嘉兴富春建徳桐庐新昌盐官新城阳羡永安临水乌程余杭】寳鼎元年割阳羡永安余杭临水乌程属吴兴郡晋太康元年属扬州刺史四年割呉县置海虞县统县十一【吴嘉兴海盐盐官钱塘富春桐庐建徳夀昌海虞娄】与吴兴丹阳号三吴二年分置毗陵郡东晋为吴国置内史行太守事宋永初中罢吴国仍为郡领县十二【仍有新城】元嘉中以扬州浙江西属司隶校尉大明七年割属南徐州八年属扬州齐因之梁初分娄县地置信义郡侯景之乱改呉州寻复为郡陈永定二年割盐官海盐属海宁郡祯明元年分置呉州以钱塘为属郡隋开皇九年改苏州【以姑苏山为名】领县五【呉昆山常熟乌程长城】十一年移治横山【即今新郭】大业初复改吴州三年仍改吴郡【隋初郡扬州行台大业末徐州总管】隋末刘元进沈灋兴李子通相继据之唐武徳四年复为苏州置总管六年辅公祏陷之七年平公祏置都督督苏湖杭暨四州州复旧治九年罢都督属润州贞观元年隶江南道神龙二年隶本道巡察使景龙二年隶按察使景云二年隶扬州都督开元二十一年置采访使为江南东道理所天寳元年改呉郡寻复为州【从此通称为苏州吴郡】乾元元年属浙江西道节度使二年置长洲军【大厯五年废】永泰元年改节度为处置观察使【治苏】大厯十三年为雄州领县七【吴长洲嘉兴海盐常熟昆山华亭】黄巢之乱钱镠奄有浙西光启三年六合镇将徐约攻陷苏州龙纪元年镠遣其弟銶讨约破走之大顺元年七月杨行密将李友陷苏州九月孙儒围苏州十一月陷之杀李友二年镠复平苏州干宁三年杨行密将台蒙陷苏州五年镠讨平之梁开平二年杨行密复围苏州三年镠复讨平之割吴县地置吴江县后唐同光二年升中吴军晋天福三年析嘉兴置崇徳县四年置秀州宋开寳八年改平江军节度仍为苏州属江南东道太平兴国三年钱俶纳土属两浙路置转运使【熈宁五年徙杭】熙宁七年属浙西路政和五年升平江府【以徽宗尝节镇】宣和五年置浙西提举司建炎四年置浙西提防刑狱司并治扵此嘉定十年割昆山地置嘉定县凡领县六【吴长洲昆山常熟吴江嘉定】元至元十二年以府治为江淮行省以提刑司为两浙大都督府置浙西路军民宣抚司十四年改宣抚司为平江路总管府改浙西路为浙西道而属江淮行省在城四厢设置録事司以治之十八年升平江路达噜噶齐总管府二十六年改江淮行省为江浙行省移治杭州至正十六年张士诚据之改隆平府十七年复为平江路国朝吴元年改苏州府直中书省今南京洪武八年以扬州崇明县来属治十年又割昆山常熟嘉定地置太仓州今领州一曰太仓县七曰吴长洲昆山常熟吴江嘉定崇明【吴地古今称谓不一句吴泰伯始称汉书注句者吴俗之发声○吴中项羽传举吴中兵○吴下灌婴传破吴县长吴下○吴门见李徳裕文指润州为吴之门户○旧吴沈休文安陆王碑文鸿骞旧吴又刘琨劝进表奄冇旧呉○大吴吴县乡名○全吴梁简文帝浮海石像铭云长处全吴今昆山有全吴乡长洲有全吴里○中吴后唐升州为中吴军节度吴越时称中吴府○吴会古有其语自唐以来称者多指平江意谓为东南一都会今郡有呉会亭呉会坊皆然实误也观史记汉书所载皆指呉越而言耳如呉王濞传上患呉会轻悍时固未分会稽为吴郡故举二地合称之至吴郡既立称者相因若曹子建诗云行行至呉会吴会非我乡诸葛孔明云东连呉会蔡邕传云逺踪呉会谢承后汉书施延传云呉会未分吴张纮谓収兵呉会王羲之时赋役繁重呉会尤甚石崇曰呉会僭逆荘子释文浙江为呉会分界亦皆指二浙之地朱桓传云部伍吴会二郡齐太祖手诏呉会二郡以礼迎遣禇伯王六朝亦有下吴会两郡造船此甚多证据尤明切也○三呉说者不同十道四蕃志通典元和郡国图志并以吴郡丹阳吴兴为三呉又以义兴吴郡吴兴为三呉郦道元水经云永建中阳羡周嘉上书以县逺赴会至难求得分置遂以浙江西为呉东为会稽分为三号三吴即呉兴呉郡会稽也按晋书咸和三年苏峻反吴兴太守虞谭与庾冰王舒等起义兵扵三吴时冰为吴郡舒为会稽则是吴郡吴兴会稽为三呉矣又安帝隆安三年孙恩防会稽刘牢之遣桓寳率师救三吴又陶回为吴兴太守时大饥三吴尤甚回开仓赈之及割府库军资以救乏絶诏会稽吴郡依回赈防据此则与水经正合又虞谭传谭为吴兴太守诏加谭督三吴晋陵宣城义兴五郡事孝武帝宁康二年太后诏曰三吴奥壤水旱并臻宜时拯防三呉义兴晋陵及会稽遭水之县全除一年租以此两事考之则义兴固在三呉之外而太后之诏亦不在三吴之数岂一时称谓初无定说邪史传各有详简差互邪或疑虞谭所督三吴晋陵宣城义兴计六郡而称五郡盖谭自为吴兴增督五郡丹阳其一也桓寳救三吴者以孙恩既陷会稽遂逼吴中故云今当以十道四蕃志及郡国志别説为正又陆广微吴地记以金陵为中吴鄂州为南吴武昌为下吴即三吴也地理指掌图三吴今苏润湖州亦据吴丹阳吴兴三郡而言也○东楚史记货殖传彭城以东东海吴广陵为东楚孟康曰旧名吴为东楚】
　　吴县附郡城西秦为会稽郡置吴县王莽改名泰徳隋开皇九年杨素移治横山东唐武徳七年复旧开元四年升望县今管里五百一十一
　　长洲县附郡城东唐万嵗通天元年分吴县之北境置【以长洲苑名】乾元二年改长洲军大厯五年仍为县十二年升望又割吴地置华亭县今管里七百四十一
　　昆山县在府东七十里秦汉娄县地【以娄江名】相传其城吴子夀梦所筑【或云在汉为疁县后避钱镠讳改今名又吴志张昭封娄侯或云改扵王莽时】梁天监六年分置信义县属信义郡【今县西二十里村曰信义疑古县治俗又讹为真义】大同初又分置昆山县【以东有昆山名】隋开皇九年废十八年复置唐天寳十载太守赵居贞奏分县之南境及嘉兴海盐二县地入华亭县大厯十二年升会昌四年升望后析安亭等五乡隶嘉定元元贞元年升州国朝洪武二年复改为县管里三百三十八
　　常熟县【以其地丰穰故名】在府北一百五里晋太康四年分吴县之虞乡置海虞县【以虞山名一云海嵎以东临海故也】梁天监六年置信义郡大同六年始置常熟县隋废信义郡并所领海阳前京信义海虞兴国南沙入常熟又废晋陵郡扵常熟置常州后割入苏州唐武徳七年移治海虞城【今县是也】元元贞二年升州国朝洪武二年复为县管里五百一十四
　　吴江县在府东南四十五里旧吴县松陵镇也五代梁开平三年析吴县地置吴越扵此立南北两城防遏使所元元贞二年升州国朝洪武二年复为县管里五百六十二
　　嘉定县在府东一百四十里故为昆山之疁城乡宋嘉定十年知府赵彦橚奏割昆山县安亭等五乡扵练祈市置县元元贞二年升州国朝洪武二年复为县管里六百六十八
　　太仓州在苏州府东一百六里古娄县之恵安乡相传春秋时吴王扵此置仓故名或云吴王濞也或云孙权和好扵辽公孙渊置仓扵此宋时置节制司酒库元创海运海外畨舶皆扵此市易俗谓六国马头元贞二年升昆山县为州徙治太仓至正十三年立水军万户府十六年张士诚据呉始城之州复徙昆山国朝呉元年立太仓卫洪武十二年又立镇海卫治十年始割昆山之新安恵安湖州三乡常熟之双凤乡嘉定之乐智循义二乡置为州凡三百一十二里领县一曰崇明
　　崇明县在府东三百一十四里海中唐武徳间海中涌二洲【今东西二沙】宋时续涨姚刘沙与东沙接壤【即崇明旧治】建中靖国初又涨一洲扵西北【即今之三沙】嘉定中置盐场号曰天赐旧属通州海门县元至元十四年升州隶扬州路国朝改为县洪武八年以其地来属管里一百一十
　　分野
　　先儒谓古者受封之月嵗星所在之辰其国属焉或谓以其州之星土为国之分星稽诸载籍多有异同姑从旧志所存是订而次第之
　　黄帝分星次斗十一度至婺女七度曰须女又曰星纪扵辰在丑谓之赤奋若扵律为黄钟
　　周礼保章氏郑注云星纪呉越也
　　春秋纬文耀钩云蒙山以东至南江会稽震泽徐扬州属权星
　　尔雅星纪斗牵牛呉分野
　　史记天官书二十八舍主十二州呉楚之疆在荧惑占为鸟衡【正义云荧惑鸟衡皆南方之星鸟衡栁星也或曰张也】
　　西汉天文志斗江湖牵牛婺女扬州　地理志吴地斗分越地牛女分
　　费直分星次斗十度至女五度为星纪扵辰在丑呉越分野
　　蔡邕分星次斗六度至须女二度谓之星纪大雪冬至居之吴越分野
　　皇甫谧帝王世纪云星纪自斗十一度至女七度吴越分
　　陈卓范蠡鬼谷张良诸葛谯周京房张衡分星次分野斗牵牛须女吴越扬州九江入斗一度庐江入斗六度豫章入斗十度丹阳入斗十六度会稽入牛一度临淮入牛四度广陵入牛八度泗水入女一度六安入女六度
　　晋天文志南斗十二度至须女七度为星纪
　　唐一行所分星次分野南斗牵牛星纪之次也丑初起斗九度【余千四十二杪十二太】中斗二十四度【一千七百八半】终女四度其分野自庐江九江负淮水之南尽临淮广陵至于东海又逾南河得汉丹阳会稽豫章郡西滨彭蠡南涉越州尽苍梧南海古吴越及东南百越之国皆星纪分也南斗在云汉之流殷淮海之间为吴分牵牛在南河浸逺故其分野自豫章东达会稽南逾岭徼为越分
　　陈氏曰春秋占相以嵗所在为福嵗所冲为灾故嵗在越而吴不利【按左传昭公三十二年吴伐越史墨曰越得嵗而吴伐之必受其凶释者以为嵗在星纪此星纪为越之分星而扬州之星土也符坚将谋晋引羣臣会议符融曰嵗镇斗牛吴越之福石越曰今嵗镇星守牛斗福徳在吴悬象无差未可犯也及坚入寇果败】
　　宋两朝天文志天市垣二十二星东西各列十一星其东垣南第六星曰吴越
　　国朝清分野书吴分野斗牛在丑自斗三度至女一度属吴越分扬州今两浙苏皆吴分也
　　疆域
　　苏财赋甲天下然其土壤不甚广也况江湖之间水居其半焉观其疆域可以知
　　唐苏州吴郡领县七东西四百三十九里南北三百三十里【东至海三百六里南至吴兴郡三百一十里西至晋陵郡义兴县界一百三十三里北至晋陵郡二百里东南到东海钊山四百五里西南到吴兴郡二百二十二里西北到晋陵郡一百九十五里东北到常熟县界三百二十九里出杜氏通典】
　　宋平江府领县六东西三百二十五里南北三百里【东至海二百二十里西至常州界一百三十二里南至秀州界一百一十里北至江一百八十里东南到秀州界一百五十里西南到湖州乌程县界一百三十里东北到海二百三十里西北到常州界五十里以乌角溪为界】
　　元平江路领州四倚郭县二录事司一东西三百二十五里南北三百里【东至海二百二十里西至无锡州一百三十二里南至嘉兴县一百一十里北至江一百八十里东南到嘉兴县一百五十里西南到乌程县界一百三十里东北到海二百三十里西北到无锡州界五十里】
　　国朝为苏州府领县七东西五百四里南北四百二里【东至崇明县三百一十四里到海渺无边岸西至常州府宜兴县界一百里到宜兴县一百九十里南至嘉兴府嘉兴县界九十四里到嘉兴府一百三十里北至扬州府通州界一百五十里到通州二百七十二里东南至松江府华亭县界一百二十六里到松江府一百八十里东北至常熟县界许浦港一百七十二里到大海渺无边岸西南至呉江县界一百五十一里到湖州乌程县二百一十一里西北至常州府无锡县界四十九里到常州府一百八十九里至应天府五百八十八里至顺天府三千八百里】按厯代疆域不同东至甬东西至雩娄【在今庐江】豫章【接楚】南至于越【今余干】艾【今分宁】北至徐钟吾槖臯【在今夀春】此春秋吴国之境也东至句章【在今庆元】西至豫章南至南海郡北至广陵【秦九江郡】此秦汉会稽郡之境也东至海盐西至丹阳郡南至会稽北至广陵此东汉吴郡之境也东至海盐西至丹阳南至会稽北至毘陵此三国六朝吴郡之境也东至海盐西至宣州南至杭州北至常州此隋唐五代苏州之境也东至华亭西至太湖南至吴江北至江隂此宋平江府之境也东至华亭西至无锡南至嘉兴北至江隂此元平江路之境也东至崇明西至太湖南至嘉兴乌程北至江隂此国朝苏州府之境也




　　姑苏志卷七
　　钦定四库全书
　　姑苏志卷八　　　　　　　明　王鏊　撰
　　山上
　　呉中诸山竒丽瑰絶实钟东南之秀地理家谓其原自天目而来发扵阳山今纪自阳山分华鹿而南迤逦天平尽扵灵岩别由穹窿而东尽扵楞伽以及湖中诸山若虎丘扵诸山最小而名胜特着且非有所附丽故首列之
　　虎丘山在府城西北七里呉越春秋云阖闾葬此以扁诸鱼肠劒各三千为殉越三日金精结为白虎踞其上故名唐避讳改武丘又名海涌峰遥望平田中大□耳比入则竒胜万状其最者为劒池两崖划开中涵石泉深不可测相传秦皇发阖闾墓凿山求劒无所得其凿处遂成深涧今名劒池顔眞卿书虎丘劒池四字石刻犹存【宋王禹偁劒池铭并序虎丘劒池泉石之竒者也吴地记引秦皇之事以为诡説考诸旧史则无闻焉矧儒家者流不可语怪因为铭以辩之铭曰茂苑之侧震泽之□岩岩虎丘沉沉劒池峻不可以仰视深不可以下窥我疑乎太极作怪化工好竒水物设险山妖忌危陷其泉也葢取诸坎磔其石也以象乎离艮有止兆防无亨期搆此屯难成乎险巇直恐夏后弗能导之岂惟秦皇而能肇兹葢其始也一气发泄两仪分别争融鬬结击搏而裂断壁双掲摩云不彻翠秃青残挫锐而中絶寒流下咽犇山未决雪壅雷収拗怒而曲折蹙束湍濑呀槎洞穴防翻成窟龙战有血匪自人力葢从天设谁谓一拳登之维艰谁谓一勺挹之不竭池实自然劒何妄传我欲涉道如池之渊我欲立节如石之坚位以道取名以节全濡笔池心勒铭山巅破众惑焉言余志焉宋方惟深诗云崖竒天开苍渊下澄澈世传灵劒飞山石千丈裂神踪去不返今作蛟龙穴是非漭难诘嵗名多异说惟当清夜来静赏潭上月范成大石罅渟劒气潜谁将楼阁苦荘严只知暖热逰人眼不道苍藤翠木嫌国朝髙启干将欲飞出岩石裂苍矿中间得深泉探测费修绠一穴海通源双崖树交影山中多居僧终嵗不饮井杀气凛犹在栖禽夜频警月来照潭空云起嘘壁冷苍龙已何去遗我清絶境听转辘轳声时来试新茗徐贲阖闾试劒处灵泉湛澄静苔花渍余血石色带古矿空山秋气寒幽林夜光冷月明树交壁人静霜折绠古懐且当置清景庶足领】其前为千人坐葢神僧竺道生讲经处大石盘陀径亩髙下平衍可坐千人唐李阳冰篆书生公讲台四字分刻四石今失其一台侧有防头石上有可中亭取刘禹锡诗语本名可月今误称云【唐刘禹锡诗生公说法鬼神听身后空堂夜不扃髙坐寂寥云漠漠一方明月可中亭方惟深生公天人师讲法花雨堕当时听法众片石千人坐山祗常防持山鸟不敢涴野人心茫然傲荡多酒过醉来不肯归石上防云卧范成大听经人散藓花深千百谁能更赏音只好岸巾披鹤氅风清月白坐弹琴国朝沈周月夜千人石独步一山有此座胜处无胜此羣尽硗出夷旷特如砥其脚挿灵湫敷霞面深紫城中士与女数到不知几列酒即为席歌舞日喧市今我作夜逰千载当隗始亦莫费秉烛步月良可喜月皎光泼地措足畏踏水所广无百步旋绕千步起一步照一影千影千人比一我欲该千其意亦妄矣譬佛现千界出自一毫耳及爱林木杪玲珑殿阁倚僧或映火总在蛛纲里閴閴万响灭独度跫然履恐有窃观人明朝以仙拟】又有白莲池在台之左相传说法时池生千叶莲花故名又有试剑石憨憨泉养鹤涧回僊径石井泉泉即张又新所品第三泉也【吴郡志云剑池傍经蔵后大石井面涧丈余嵌岩自然上有石辘轳嵗久湮废寺僧乃以山后土井当之绍熙三年主僧如壁始淘古石井去淤泥五丈许四傍石壁鳞皴天成下连石底泉出石脉中味甘冷胜剑池郡守沈揆作屋覆之别为亭扵井傍以为烹茶晏坐之所宋沈揆诗灵源一閟几经年石上重流岂偶然渐喜行春有幽事人间初见第三泉○上方髙阁倚层峦下有清泉一鉴寒更作小亭供胜览尽収吟思入毫端范成大劝耕堂上醉髙年和气春风共霭然大士亦修随喜供夜来古井发新泉○落纸云烟堕翠峦一潭月鬭清寒凤凰池上挥毫手郤掬山泉淬笔端沈周月夜叩僧房汲泉煮茶坐松下清啜夜叩僧房覔涧腴山童道我吝村沽未传卢氏煎茶法先执苏公调水符石鼎沸风怜碧绉甆瓯盛月看金铺细吟满啜长松下若使无诗味亦枯】晋王珣尝据为别墅山下因有短簿祠珣记云虎丘大势四面周回岭南则是山径两面壁立交林上合蹊路下通升降窈窕不卒至吴地记亦云虎丘絶嵒耸壑茂林深篁为江左丘壑之表吴兴太守禇渊尝经逰其地淹留数日叹曰今之所称多过其实惟覩虎丘逾扵所闻刘宋何求及弟防陈顾越唐史徳义并隐此山旧有东西寺即王氏二墅皆在山下今云岩寺在山上而二寺俱废又有望海楼小吴轩致爽阁陈公楼五台山楼千顷云阁他胜处尚多不能悉载【陈顾野王虎丘山序夫少室作镇以峻极而标竒太华神掌以削成而称贵若兹山者髙不概云深无蔵影卑非培塿浅异疎林秀壁数寻被杜兰与苔藓椿枝千仞挂藤葛与县萝曲涧潺湲脩篁防映路若絶而复通石将頽而更缀抑巨丽之名山信大吴之胜壤若乃九功六义之兴依永和声之制志由兴作情以词宣形言谐扵韶夏氏文畅扵钟律由来尚矣未有登髙能赋而韬斐丽之章入谷防归而忽铿锵之节故总辔齐镳竞雕虫扵山水云合雾集争歌颂扵林泉于时风清防谷景丽修峦兰佩堪纫故绳可索林花翻洒乍飘飏扵兰臯山禽转响时弄声扵乔木班草班荆坐磻石之上濯缨濯足就沧浪之水倾缥瓷而酌旨酒剪緑叶而赋新诗肃尔若与三迳齐踪鎗然似共九成偕韵盛矣哉聊述时事寄之翰墨陈张种与沈炯书虎丘山者吴岳之神秀者也虽复峻极异扵九天隐嶙殊扵太一襟带城隅独超众岭控绕川泽顾絶羣岑若其峯崖刻削穷造化之瑰诡絶涧杳若鬼神之髣髴珍木灵草茂琼林与碧叶飞禽走兽必负义而膺仁是以厯代髙贤轻举栖托梵台云起寳刹星悬自非玉牒开精金祥緼耀岂其神怪若此者乎沈炯答书若乃三江五湖洞庭巨丽写长洲之茂苑登九曲之层台山髙水深云蒸雾吐其中之秀异者实虎丘之灵阜焉冬桂夏柏长萝脩竹灵源秘洞转侧超絶逺涧深崖交罗户穴唐独孤及夜晏序方今内有防龙臯伊以佐百揆外有方叔召虎以守四海天下之人髙枕无事则琴壶以晏朋友笑歌以展霞月吾党之职也我是以有今兹虎丘之会岩岩虎丘奠呉西门崒然如香楼金道自下方而踊鏁丹霞白云扵莲宫之内会之日和气满谷阳春逼人岩烟扫除肃若有待余与夫不乱行扵鸥鸟衔流霞之杯而羣嬉乎其中笑向碧潭与松石道旧兕觥既发賔主醉止狂歌送酒坐者皆和吴趋敷奏云去日没梵天月白万里如练松隂依依状若留客于斯时也挽云山为我辈视竹帛如草芥颓然乐极众虑皆遣扵是奋髯屡舞而叹今夕何夕同者八人醉罢皆赋以为此山故事陈张正见从永阳王逰虎丘山诗沧波壮郁岛洛邑镇崇芒未若兹山丽招晓擅水乡地灵侔少室涂难像太行重岩标虎踞九曲峻羊肠溜深涧无底风幽谷自凉柙沉余玉气剑隐絶星光白云多异影丹桂有藂香逺看银台竦洞塔耀山荘瑞草生金地天花照石梁清逺道士同沈恭子防虎丘我本长路周遭罹厯秦汉四渎与五岳名山尽幽窜及此客区中始有近峯翫近峯何郁郁平湖弥漫吟挽川之隂步上山之岸山川共澄彻光彩交凌乱白云蓊欲归青松忽消半客去川鸟静人来山鸟散谷深中见日崖幽晓非旦闻子盛防遨风流足词翰嘉兹好松石一言常累叹勿谓余鬼神忻君共幽赞顔真卿刻清逺道士诗因而继作不到东西寺于今五十春朅来从旧赏林壑宛相亲吴子多蔵日秦皇厌胜辰劒池穿万仞盘石坐千人金气腾为虎琴台化若神登坛仰性一舍宅叹珣珉中岭分双树回峦絶四隣窥临江海接崇饰四时新客有神仙者扵兹雅丽陈名髙清逺峡文聚斗牛津迹异心宁间声同质岂均悠然千载后知我挹光尘李徳裕追和茂苑有灵峯嗟余未防观蔵山在平陆壊谷为髙岸冈绕数仞墙岩潜千丈榦乃知造化意回斡资竒翫镠腾昔虎踞剑没常龙焕潭黛入海底崟岑耸霄半层峦未升日哀狖宁知旦緑篠夏凝隂碧林秋不换防搜既窈窕回望何萧散川晴岚气収江春杂英乱逸人缀清藻前哲留篇翰共扣哀玉音皆舒文绣叚难追彦回赏徒起兴公叹一夕如再升含毫星斗烂皮日休追和清逺道士诗并序虎丘山有清逺道士诗一首其所称自殷周而厯秦汉迄于近代抑二千年末以鬼神自谓亦怪之甚者格之以清健饰之以俊丽一句一字若奋若彼建安词人傥在不得居其右矣顔太师鲁公爱之刻扵岩际并有继作李太尉卫公钦清逺之髙致慕鲁公之素尚又次而和之顔之叙事也典李之属思也丽并一时之寡和又幽独君诗二首亦甚竒怆余嗜古者观而乐之因总而为和荅不知孰氏之作其辞古而悲亦存于篇末噫清逺道士果鬼神乎抑道家者流乎抑隐君子乎词则已矣人则吾不知也○成道自衰周避世穷炎汉荆杞虽云梗烟霞尚容窜兹岑信灵异吾懐惬流翫古涩石铁鉎岚重轻埃漫松膏腻幽迳苹末着孤岸诸萝幄幕暗众鸟陶匏乱岩罅地中心海光天一半猨行列归白云次第散蟾蜍生夕景沆瀣余清旦风人采幽什墨客学灵翰嗟余慕斯文一咏复三叹显晦虽不同兹吟粗堪赞陆防追和一代先后贤声容剧河汉况兹迈古士复厯苍崖窜辰经几十万邈与灵夀翫海岳尚推移都鄙固芜漫羸僧下髙阁独鸟没逺岸啸初风雨来吟余钟呗乱如何链精魂万祀忽欲半不为防臂忧肯作秋柏散吾闻鄷宫内日月自昏旦左右脩文郎纵横洒篇翰斯人久溟溟得不长慕叹庶或有神交相从重兴赞陆防补沈恭子诗并序按清逺道士诗题中有沈恭子同防既谓神怪之俦得非姓氏谥为恭子乎赵宣子韩献子之邪恭子美谥也而诗中有风流词翰之称岂独唱而不和者欤疑阙其文以为恭子之恨乃作一章存扵编中亦补亡之义也○灵质贯轩昊遐年越商周自然失逺裔安得怨寡俦我亦小国易名惭见优虽非放旷懐雅奉逍遥游携手桂枝下属词山之幽风雨一以过林麓飒然秋落日倚石坐天寒登古丘荒泉已无夕败叶翳不流乱翠缺月隐衰红清露愁览物性未逸反为情所囚异材偶絶境佳藻穷搜虚倾寂寞音敢作杂佩詶皎然陪陆长源裴枢逰武丘云水夹双刹遥疑涌平陂入门见蔵山元化何由窥曵组探诡怪停骢访幽竒情髙气为爽徳暖春亦随瑶草自的皪黄楼争蔽亏金精发坏陵剑彩沈灵池一览匝天界中峯步未移应来逺公石列坐援松枝权徳舆酬陆四十虎丘对月东风变蘅薄时景日妍和更想千峯夜浩然幽意多蕙香袭闲趾松露泣乔柯潭影漾霞月石床封薜萝夫君非嵗时已负青防姿龙虎一门盛渊深四海推骎骎步騕防婉婉翥长离圃尽瑶树家林轻桂枝声荣徒外奨恬淡方自适逸气凌颢清仁祠访金碧芊眠瑞草秀防续云窦滴芳讯发幽缄新诗此良觌故人石渠署美价满中朝落日杉松直芬芬兰杜飘雄词鼔溟海旷度豁烟霄营道幸同术论心皆后凋循环伐木咏缅邈招隐情慙兹拥肿才爱彼潺湲清拘牵尚多故梦想何由并终结方外期不待华发生刘禹锡青林虎丘寺林际翠微路立见山僧来遥从鸟飞处兹峯沦寳玉千载惟丘墓埋剑人空传凿山龙已去扪萝披翳荟路转夕隂遽虎啸崖谷寒猿鸣松杉暮徘徊北楼上海江穷一顾日映千里防鵶归万家树蹔因惬所适果得捐外虑庭暗栖还云檐香滴甘露久迷空寂理多为声华故永欲投此山余生岂能误又宿望海楼独宿望海楼夜深珍木冷僧房已闭户山月方出岭碧池劒彩宝刹摇星影却忆郡斋中虚眠此时景白居易香刹看非逺祗园入始深龙蟠松矫矫玉立竹森森怪石千僧坐灵池一劒沈海当亭两面山在寺中心酒熟凭花劝诗成倩鸟吟寄言轩冕客此地好抽簪夜逰西武丘不厌西山寺间来即一过舟船转云岛楼阁出烟萝路入青松影门临白月波鱼跳惊秉烛猿觑怪鸣珂摇曵双红斾娉婷十翠娥香花助罗绮钟梵避笙歌领郡时将久逰山数几何一年十二度非少亦非多武丘寺路自开山寺路水陆往来频银勒牵骄马花船载丽人芰荷生欲遍桃李种仍新好住湖堤上长留一道春李绅秋山古寺东西逺竹院松门怅望同幽鸟静时侵径月野烟消处满林风塔分朱鴈余霞外刹对金螭落照中官备散寮身郤累往来慙谢二莲宫张籍望月登楼海气昏剑池无底浸云根老僧只恐山移去日暮先教锁寺门宋晁回逰虎丘诗并序余罢掌赋东阳归次苏台时故人王士龙饮饯于阊门且曰虎丘山寺呉中胜防不越数里可能逰乎余沛然惬心诺而偕往由枝乗水舆啸清风目逰趣棹工丛力叶舟如飞拂白英以半开萦红树以傍出□诣幽境夐无纎尘相与披烟萝凌磴道杳疑天外作为佛宫俯临剑池呀若断岸磊砢崷崪不能形容肆凝览以东周惜頺景之西匿一觞一咏柅兴而还遂裁八章以表嘉会时淳化四载自序○饯别阊门复少留故人邀我浣离愁旋酟美醖乗渔艇急棹斜阳到虎丘千古剑池呀怪石一方金地枕清流归时眷恋情无限不得从容秉烛逰王禹偁藓墙围着碧孱顔曾是当年海涌山尽把好峯蔵寺里不教幽境落人间剑池草色经冬在石座苔花自古斑珍重晋朝吾祖宅一回来此便防还○乐天曾守郡酷爱虎丘山一年十二度五马来松闗我今方吏隐心在云水间野性羣麋鹿忘机狎鸥鹇乗兴即一到兴尽聊自还不知使君贵何似长官闲○徒劳官职在天涯一望家园一泪垂不是虎丘多胜防拂衣归去已多时丁谓久尘黄阁侍威顔忽拥髙牙出帝闗玉佩乍辞文石陛锦衣重到虎丘山倦飚时傍潺湲起珍羽多从杳霭还官大宠深难得暇林泉懐旧是偷闲梅询凤池初下陡孱顔虎寺重逰启旧闗金钺传呼投钓渚寳天辉映读书山卧龙昔日曾三顾辽鹤千年始一还应为苍生须再起草堂萝幄讵容闲苏耆虎踞标灵迹危楼杳霭间剑池沈石壁金地涌秋山塔映松轩防云迷藓迳斑磬随灵籁尽鹤伴老僧闲有句慙先哲无辞愈厚顔我来聊写望顿觉离人寰范仲淹昔见虎眈眈今为佛子岩云寒不出寺剑浄未离潭幽步萝垂径髙禅雪闭庵吴都十万户烟瓦亘东南蒋堂林端生色美新晴楼阁依山若画屏石坐最宜人选胜剑池潜想地遗灵僧牕松竹冬尤茂寺路烟霞昼亦防自媿逾年假麾守一回方得扣禅扃张伯玉东客从来过虎丘橘花渡口维扁舟阖闾宫殿不可见但对古塔寒飕飗忆昔吴王全盛日水犀十万横吴钩楚山既掘荆人冢越岭仍将勾践囚岂谓西施能破国谁知麋鹿上台逰惟有吴王在时月夜深闲照剑池秋苏舜钦重事飘然付一舟吴山萧寺且淹留白云已有终身约醁酒聊驱万古愁峡束苍渊深贮月岩排红树巧装秋徘徊欲出向城市引领烟萝空自羞苏轼入门无平田石路穿细岭隂风生涧壑古木翳潭井湛卢谁复见秋水光耿耿铁花秀岩壁杀气噤蛙黾幽幽生公堂左右立顽矿当年或未信异服精猛胡为百嵗后仙鬼互驰骋窈然留清诗读者为悲哽东轩有佳云水丽千顷熙熙览生物春意破凄冷我来属无事暖日相与永喜鹊翻初旦愁鸢蹲落景坐见渔樵还新月溪上影悟彼良自咍归田行可请蒲宗孟长松绕步水湾环寺据吴王冡墓间瘦石千层开碧玉踈围十里裹青山壁从地上嶃岩起云出门前自在闲零落生公讲台下无人説法但空还逰虎丘因书钱塘旧逰失却湖山恨去舟新年无意作春逰东风昨夜思龙井晓雨全家入虎丘望见逺峯疑石衖悮寻归路认花楼明朝因出阊门去清梦遥知在两州章子厚和阖闾城外小层峦瘦竹寒松数里间并岸逢僧知寺近入门凿石渐登山钝钩剑化空池在幽独诗成白日闲逰客幸无官事束何须斋舫到昏还○传闻城角舣行舟自拥笙歌选胜逰偶为寒江阻潮汐再容清赏属林丘燕回呉苑风和雪梦防钱塘月满楼尽把苏杭好烟景醉吟将去诧东州方惟深晋人事髙旷所得多竒僻云岩佛子庐曾为二王宅当时槃乐地俯仰成今昔林泉亦余好徘徊相遗迹那知非昔人复作登临客孙觌大雪同羣儿逰虎丘冬温阳久亢一雪意颇快乗兴泛扁舟出郭信如迈放棹得虎丘恍然银色界瑶山夹细迳琼树偃曲盖引步到层楼极目吴城隘飞鸾翔空中千峯羃天外景虚云可凌寒重酒易觧羣儿庆老翁扵此气不惫○多病身如寄长贫气自华只将穷事业便当老生涯泥饮醉生颊挑灯喜见花慇懃香火社闲病到毘耶禅客青鞋软诗翁白帽斜惊回蝶栩栩喜听鹊查查推户风敲竹登床雨散花匆匆一笑许只履上青霞叶梦得同程俱逰虎丘得虎字我从山中来更覔林下侣常忧云水脚临老涴尘土髙堂老禅伯眉颊耀莲宇号风一哮吼万窍为吞吐乗髙寄逺览城郭遥可数长陂去渺漭积潦防梅雨从容半日会邂逅平生语乱石拱槎牙重渊下深阻谁能望斗牛寳气濯千古勿作李将军弯弓徒饮羽程俱得丘字四顾平野孤撑见林丘常疑涌地出傥复海所浮上有千人台灵踪想前修无情肯深义顽石亦防头下有百尺渊神光干斗牛隂崖不见日草木皆先秋两晋多达士东亭抑其流结庐逺车马寄此山之幽一朝施白足奔去如毛輶矧伊桑下宿肯作贾胡留○寻壑复经丘人看李郭舟藤花多背日桐叶最知秋虎去藜藿尽龙归蛙黾愁振衣临石壁未羡习池游方仲荀海涌起平田禅扉古木间出城先见塔入寺始登山堂静叅徒散巢喧乳鹤还祖龙求寳剑曾此凿孱顽范成大不过溪桥又两年偶随笻竹访幽禅有縁再踏云岩路无处重寻石井泉拟辍半山分座住先携一枕借床眠觉来饱吃红莲饭正是塘东稻熟天又致爽阁碧嶂横陈若防鼇画栏相对两雄豪东轩只有云千顷不似西山爽气髙叶适虎丘之名嵗二千虎丘之丘何然众山争髙隐日月笑此拳石埋平田虽然防嵝疑异物划开隂崖十丈悬冢中有恨索遗指亭上无语传枯禅偏是吴人爱山急逐面分方夸凭立屋承隋唐良稳称墨题熈丰尚新湿松稍莫遣风雨横石盘自添苔藓涩春来春去吴人逰足蠒层颠踣应泣汤仲友虎是何年踞名存迹已亡塔从林外出山向寺中蔵池暗生寒气台荒受夕阳更无人吊古来只为春忙元周驰茫茫句吴墟异阜崒然起诸天作藩屏树立空翠里人言开辟初涌出自海底至今罗宫室意与芝阙比夫差暴齐晋继霸执牛耳金银固九泉烬国用奢侈投身甬东地委弃孰怜己因思人间世踊跃徒为尔苍茫一长望万古遽如此日暮钟磬闲且欲谈至理张伯雨振屐稍践危援藤遂支滑尚余金玉气山川相应发沼吴不满眼轩中树如髪花覆阖闾城石绕生公梋适与幽人携及兹暮春月坐久得忘言移樽防清樾吴简巨灵夜窃吴刚斧斸云分得蓬莱股巉岩老石甚雄武女娲不敢支天柱六丁移近吴城傍土利剥蚀千风霜神膏迸藓流玉浆碧泉澄露飞金茎当时湛卢淬秋月西走荆秦南窜越馆娃宫成锋即缺防烟荒草长愁絶我来适兴登髙墟浩歌醉倒黄金壶百年荣悴君知无西施未必能亡吴倪瓒余适偶入城本是山中客舟经二王宅吊古览陈迹松隂始亭午岚气忽敛夕欲去仍裵徊题诗满苔壁髙启与张宪金起王隅聨句飞梁上当空宪直壁下插水两树交古隂启孤亭倒清泚初至意已惬宪再陟神亦靡气销渊龙蔵起骨朽山虎死苍崖出鬼诗隅金蔵闷僧史霸图渺何在宪世事果如此佳逰信难遭启壮志良未已凭阑瞰神州起树羽讶军垒未暏烟尘清隅且躭林壑美启临风挥一觥宪借草脱双履莺啄朱果残启蜂抱黄英委琴咽斜阳蝉宪棊战欲雨螘溽暑避松箑启轻凉透藤椅眯目寻黒甜宪潜心玩旨籁响破虚寂启香清飘旖旎饭钟隔烟来宪樵笛吹月起整辔戒仆夫起揖鞭谢释子厐声吠喧呵隅骑影归迤遗恋尚眷然启重来那复尔明发抗尘容宪何由继芳趾启又独逰云岩寄周防城西诸山非不竒我逰独与兹山宜红樱春开山后寺白水夏满山前陂幽居况与山不逺钟鼔每到空斋惟雨余烟中落日下曵杖徃读头陀碑两崖苍苍石色古枇杷树髙隂满池殿灯欲昏上犀鼠塔铃已静蹲孤鸱兴来即逰兴尽返迎送岂要山僧知困穷丧乱岂无感正赖此境忘吾悲嗟君何为乃自若破鞯短策尘中驰挂帆能来亦未晩浦口三日南风吹杨基层轩构崇丘緑树带吴苑鸠鸣春竹静鹤下烟汀逺初登已神畅稍久竟忘返松髙急雨过草弱微风偃幽潭閟灵迹气湿龙蜿蜿俯深戒临危厯险知步蹇归途极遐瞩苍茫失西巘释良琦秋日归虎丘虎丘共作五年留几度相携上小舟杨栁春桥半塘寺芙蓉夜月百花洲长林放鹤闻支遁一室编蒲老睦州此日独归懐往事空山草色不胜秋徐有贞云岩雅集志天全翁自永昌归吴三载扵兹矣闭门却扫非湖山之逰不出出则孤篷短棹飘然往翛然还而未尝有同逰同乐者甲申秋九月上日自在居士自玉峯来始相约为登髙之集约所登曰山之近而佳者则武丘之云岩乎约所集曰凡吾诗社中人皆可也然不必期翌旦至者即与及旦而鹿冠道人自东原至爱云道人自墙东至醒庵未庵两文学至自緑水园翁乃与之载酒肴出阊门追及居士扵画舫而长沙幕賔继至遂即舫中张宴为水嬉望山而进日卓午乃至而吾七人皆古衣冠步入山门笑咏以登岩缁野褐盱眙相视迎而导之自麓及巅凡台殿亭馆之有名者必造焉既乃遵鹤涧过松庵循剑池跻云阁列席而饮用司马公眞率会例酒至自斟杯行无算于时黄花方盛开采英浮白荐以紫莄緑橘而山珍海错间之每酒行三五巡则一瀹以茗故虽酣而不醉醉而不乱间起而延伫岩阿凭轩以眺迩而千章之松万竿之竹云作之色风作之声海涛怒鼔天籁和鸣目耳耸应接不暇逺而阳华诸山自干而离阵列车连衡絶乎莾苍之野其区之浸自坤而巽滙乎三江极乎云海之涯块圠混茫与天无际使人神爽飞越将与造化上下同流而无间者因相与寻勾吴之遗迹吊阖闾之宫慕太伯之至徳企延陵之髙风嗟霸图之易泯而知有道者之无穷也居士乃倡为四韵之诗鹿冠继之两文学继之爱云长沙又继之而翁则旅酬而遍和之惟古以菊节登髙必以诗酒为乐事然能兼之者鲜矣孟叅军之扵龙山有酒无诗陶征士之扵栗里有诗无酒老杜之扵蓝田小杜之扵齐山有诗有酒而无属和之什且彼晋唐中季人乱日滋其皆不能无忧而我辈幸当太平之世以时防衍而兼有诗酒赓酬之乐然则斯集之雅盖前此所未有也扵是为志居士为玉峯夏仲昭鹿冠为京兆杜用嘉爱云为吴兴施尧卿醒庵未庵皆陈氏仲孟贤季孟英长沙为彭城刘广洋而翁则东海徐有贞云吴寛逰虎丘江神子千人石上可中亭僧説法鬼来听此事休谈但爱石崚嶒二十余年身再到头已白树犹青剑池一道水偏清捡泉经第三名斜阳休促客回城小阁半间重徙倚苏子语是诗铭又登千顷云阁苏公诗句旧曾闻小阁犹题千顷云故事流传如昨日后人登览感斯文田苗尽绕平湖緑江树遥从过雨分日晩间频拄笏西山佳气正氤氲沈周雪中逰虎丘月色风光知几醉好竒重补雪中縁急排岩树开髙阁生怕溪山又少年城郭万家羣玉府塔檐千溜半空泉香茶美酒如酬酢如此登临亦可传】
　　阳山一名秦余杭山一名万安在城西北三十里髙八百五十余丈逶迤二十余里以其背隂面阳故曰阳亦云四飞以四面视之势若飞动也大峯一十五而箭缺为絶顶【相传秦皇射扵此故其下有射渎】战国策云越王以散卒三千禽夫差扵干隧今万安山有遂山即其地也箭缺下有文殊寺寺内石井大旱不涸有白龙洞岭西有龙母冢东北有白鹤山以丁令威宅名山产白墡亦名白墡岭又名白莲峯以下有白莲寺也今名澄照寺其前有龙湫白龙庙在焉【髙启诗我登此山巅不知此山髙但觉羣山总在下坐抚其顶同儿曹又见太湖动我前汹涌三十万顷烟波涛长风吹人度层障不用仙翁赤城杖峯回秋碍海鹘飞日出夜听天鸡唱中有一泉长不枯乃是蜿蜒神物之所都老藤隂森洞府黑树上不敢留栖乌常年祷雨车来此投金符灵旗风转白日晦马鬛一滴霑三吴岩峦苍苍境多异樵子寻常不曾至探幽厯险未得归忽听钟来涧西寺此时望青冥脱畧尘世情白云冉冉足下起如欲载我升天行古来名贤总何有唯有此山长不朽欲呼明月海上来照把长生一瓢酒浮醉枕肱洪崖笑开口天风吹落浩歌声地上行人尽回首】自此一支东北过金芝岭曰管山【亦曰巏山】山北大石涌出如莲花上有云泉庵【国朝张渊史鉴李应祯呉寛观大石聨句岩岩者大石应祯竒观人所诵遐想十载余寛来逰五人共舍舟始登陆渊杖策不持鞚是时日当夕鉴兹山气逾滃入门信突兀应祯拾级骇空洞落星何破碎寛灵鹫宜伯仲仰观神欲飞渊俯瞰心屡恐鳞皴苔藓剥骨立氷雪冻鉴神驱道防呵应祯鬼劈文错综尊严凛君临寛张拱俨宾送环列尽儿孙渊拥防等仆从欲假愚公移鉴谅匪雍伯种卧鼓慨桴亡应祯对臼怯杵重猊吻呀未収寛龙鬛怒难控凝血疑痛鞭渊立肺讵寛讼上漏还启鉴中通自成衖大惟补天功小可砭肌用分矢肃慎来应祯浮磬泗滨贡渊防利并攒剑兀臬侧倚瓮峄山辱嬴秦寛艮岳遗汴宋截彼民具赡渊壮哉客难奉鉴落照红抺赭归云白流汞僧讲防头譍应祯将射没羽中尘縁契三生寛阵图怀七纵渊在悬太师撃攻玉诗人讽仙煮充腹饥鉴俗搘免腰痛瑶琨产惟扬寛琅玕出乃雍髙题少室名应祯怪作东坡供半空见玉蝙千仞附青凤渊栖禅余百年问僧仅三众凭虚围曲阑寛架壑出飞栋竹幽补堂拗鉴树古嵌厓缝窦黑炊烟熏应祯坎平钟乳壅盘盘栈道危寛防防水泉动渊登顿足力疲眺望眼界空鉴松露发欲濡潭月手可弄寛穷攀任生皲应祯醉吟微带齆列坐对弯跧渊大呼应锽防嗜癖牛李愚鉴诗战邹鲁閧寛拜竒得颠名忧坠成噩梦试与叩山灵傥来捐薄俸应祯沈周大石状望望秦余杭首尾行不了大石突其凥翘然一拳桥山体厚蔵骨吐秀此特表正抱中婴头顶露扵褓形大气则散趣足喜在小其深虽未即接目逺已好顷来莫能穷继至敢草草循墙道林麓记曲乃遗杳登登觉向峻渐渐驾木杪猊峯据门左呵禁口欲齩有蹬沿百级有殿嵌山造并殿跨偃石悬身龙嫋矫行人自其下恍惚怖四爪转髙蹐其背股栗身亦掉镇脑结佛亭所仗力可扰四壁满题句贵贱成杂扫同游惩渉险旋踵促及早次寻岩问寮蜂房互窈窕缘势尽西向局地窄接橑云磴中贯穿所厯平地少山静日自长石瘠人亦槁坐僻觊居安传竒被逰搅阳厓诧唇歉隂窦疑目窅虚含风飂飂湿映云稍稍众绉不可熨乱璺□拆兆层叠百寳合正绀或厠缥亘此金刚座千古不可剿危椒压屋脊雷雨常怯倒草木亦作怪牢络万萝茑苍松长深缝本矮枝节老斜见山桃花微红映丛篠草异传多药采掇未谙晓欲宿偿三过衾裯悔忘抱既夕气更佳延月象倍皎尚欠一踏雪意先有瑶岛情状要细述言语未获巧不期诸嵬拄腹早韫藁宛然紫芙蓉被我一手抝东坡昔袖去援例我非狡山僧苦着相便觉生烦恼】西为阳抱山西北彭山温山圌山皆近太湖其北竹青塘又北曰鸡笼山又北曰甑山【山巅有七窍如瓦甑故名】东南有象山即福夀山盘廻不絶至南山过爬石岭而北曰北山又徐侯山在阳山西北十里一名卑犹一名徐枕吴越春秋越王乃葬吴王以礼扵秦余杭山卑犹即此山也【越絶书云夫差冢在犹亭西卑犹位索隐曰犹亭亭名卑犹位三字共为地名】其下有沈尤村其西南出锦峯南出玉遮东南则凤现岭过岭为凤凰山【晋太康二年掘地得石凤故名】又南为贺九岭【相传吴王扵此庆贺重九崖壁有贺九岭三大字】过东南则为花山
　　花山旧名华山去阳山东南五里山石峭抜岩壑深秀相传山顶有池生千叶莲服之羽化故名续图经云或登其颠见有状如莲华老子枕中记云吴西界有华山可以度难疑即此也山半有池在絶巘横浸山腹逾数十丈故又名天池山【王琏诗清池穴山防止水玻璃浄云衣泛晴涟天影涵空镜龙归海气寒鸟度烟光暝银汉此云通仙槎去非回】上有石鼓晋隆安中鸣乃有孙恩之乱【王琏诗石鼔从何来宛似岐阳具相若天成由来匪人凿雨藓上重轮天花防顽廓定出时有声逢逢殷山角】石屋二间四壁皆凿浮屠像【王琏诗凿石甃圜庵结搆因岩谷危梁琢坚珉湿础裁寒玉梵相终无壊明灯自相续掘防青山根白云长在屋】又有巢石秀屏虎跑泉苍玉洞绍兴中张汉卿尝居此号就隐山【杨备诗岩屏晩树噪寒鸦岚翠楼台释子家池面镜光功徳水金波影里石莲花范成大华山道中过午层隂未肯开暖寒村店竹篘灰萧萧林响棠梨战晩恐阳山有雨来髙启灵峯可度难昔见井中书天池在其颠每出青芙蕖湛如玉女盆云影含夕虚人静时饮鹿水寒不生鱼我来属始春石壁烟霞舒灔灔月出后冷泠雪消余再泛知神清一酌欣虑除何当逐流花遂造仙人居又陪姚叅政逰天池山骑马寻幽度岭迟老僧不识使君谁门开红叶林间寺泉浸青山石上池残果已収猿食少枯松欲折鹊巢危壁闲不用题名字无限苍苔没旧碑沈周逰天池山佛国有池峯顶见楼台倒影入沄沄源通汞海石中发气接银河天上分抱子龙君吟夜雨洗头玉女动春云诗膓一渥便归去过岭微钟西日曛】其南为鹿山汉阳山野演山龙山茅山西有鸡窠岭清流山鹿山东南为龙池山今改隆池自此过涅盘岭遂接南峯山【即支硎山支陇】
　　支硎山在龙池山东北以晋支遁尝居此而山多平石故名【按玉篇吴有临硎吴都赋亦云右号临硎又按续图支硎一名报恩山以昔有报恩寺也】山有石室寒泉遁诗云石室可蔽身寒众濯温手相传遁冬居石室夏隐别峯也泉上刻紫岩居士虞廷臣书寒泉二字径丈【髙启诗逺落丛峯间平流盘石上月照欲成潭风吹不生浪声兼寒叶下色映秋苔涨野客照羸顔曾来倚笻杖】又有放鹤亭马迹石皆以遁得名【范成大诗石门闗外古亭基树老藤枯野径微放鹤道人今不见故应人与鹤俱飞跨马凌空亦快哉龙腰鹤背谩徘徊逰人欲识仙踪处但觅苍崖白塔来】山有南峯寺及中峯北峯二院北峯宣徳间移扵鸡窠岭中峯在寒泉上又名楞伽院南峯一名天峯即唐支山院也有碧琳泉待月岭南池新泉马坡【本名养马坡谚云马婆泉者误也】坡南有石门乃三巨石直上干霄西连危峯东临絶壑中犹枨闑然又有牛头峯在寺门之下东趾有观音寺故又云观音山【白居易诗好是清凉地都无系绊身晩晴宜野寺秋景属闲人浄石堪敷坐寒泉可濯巾自惭衰髩上犹带郡庭尘宋叶梦得泽国钟下流有山独西南标竒惜明眼夙昔多穷探腹背金碧钟鱼半精蓝支郎放鹤地妙解无余谈髙木气未炎緑隂正清酣我懒倦登陟兹行咤犹堪幽寻虽云初佳处黙已谙久欲谢尘滓往同弥勒龛平生术九九晩识前三三才也实可人穷年玩烟岚胷中有定水万境潜包含严霜扫頳紫老榦余楩楠噉蔗要自佳食茶亦云甘坐防方丈室天花雨毵毵笑我窘世纲何如老眼蚕我今已觧真理蚤自躭但恐爱山意多求尚成贪愿借待月岭重开石头庵偃松久傲兀碧琳故澄涵言寻觉庵路更欲从徧参】
　　定山在支硎西相传支遁创报恩寺扵其麓扵此禅定故云【按楞伽院石记云干徳二年当州奏帖付苏州府西封定山龙宫里报恩寺敕赐观音院旧志疑定山即支硎之别号非也又按道林在吴土山墓下集同意者合入闗斋时道士白衣凡二十四人道林作诗三章越絶书土山者春申君治为贵人冢去县十六里疑即道林斋会之地去支硎为近岂即此也按钱塘亦有定山与此不同】其旁又有羊山与长洲县分界
　　高景山在定山羊山北三里自天平来漫衍数里至此而止越絶书作髙颈山【范成大诗卓笔峯前树作天平岭上石成闗緑隂匝地无人过落日秋蝉满四山又髙景山夜归伊轧蓝舆草露间夜凉月暗走孱顔忽逢陂水明如镜照见沈沈倒影山】其西麓对花山觉林厓谷盘拱处曰金盆坞宋魏文靖公墓在焉其南为斜堰岭
　　天平山在支硎南五里视诸山最为崒其林木亦秀润山多竒石诡异万状有卓笔峯【髙启诗云来初似墨鴈过还成字千载只书空山灵恨何事】飞来峯【髙启诗风吹峨眉云来依此山住我来不敢登只恐还飞去】五丈石【髙启诗势危撑月堕影瘦倚云平彷佛华峯井莲花一半生】卧龙峯巾子峯毛鱼池大小石屋【髙启诗双崖立幽闗一洞开深宇青嶂近为隣白云间作主不受杜陵风可避河朔暑华栋几回新渠渠独千古张羽山根攒栋宇檐棁势崚嶒却许谁来住闲云共老僧】其山顶正平曰望湖台【即逺公庵遗迹】上巨石圆而面湖者曰照湖镜【杨基诗团团山上石下照太湖影如何一鉴中三万六千顷】山半有白云泉【白居易诗天平山上白云泉云本无心水自开何必奔冲下山去更添波浪向人间宋陈纯臣与范文正荐白云泉书粤自剖判融结其中杰然髙岳巨浸不待标异固已耸动人耳目不幸出扵穷幽之地必有名世君子发挥善价所以会稽平湖非贺知章不显丹阳旧并非刘伯初不振惟胥台古郡不三十里有山曰天平山山有泉曰白云山髙而深泉洁而清傥逍遥中人览寂寞外景忽焉而来洒然忘懐碾北苑之一旗煑并州之新火可以醉陆羽之心激卢仝之思然后知康谷之灵恵山之英不足多尚天寳中白乐天出守吾乡爱贵清泚以小诗咏题后之作者以乐天托讽虽逺而有未尽是使品第泉目者寂寂无闻防荘有云重言十七今言而十有七为天下之信非閤下而谁欤恭惟閤下性得泉之醇才犹泉之濬仁禀泉之勇智体泉之动霭是四雅钟于一徳又岂吝阳春之辞以发挥善价纯臣先人松槚寘彼一隅嵗时徃还尝媿文辞窘澁不足为来今之信傥閤下一潄牙齿之末擘牒发咏乐天如在当敛策避道不任拳拳之诚范仲淹诗灵泉在天半狂波不能侵神蛟穴其中渴虎不敢临隐照涵秋碧然一勺深防润腾云飞散作三日霖天造岂无意神化安可寻挹之如醍醐尽得清凉心闻之异丝竹不合哀乐音月明羣籁息涓涓度前林子晋罢云笙伯牙収玉琴徘徊不拟去复发沧浪吟乃云尧汤嵗盈盈长若今万里江海源千秋松桧隂兹焉如有价北斗量黄金钱藻白云岩静最深隈泉溜容石窦开宿雾不生澄晓月残风轻飏蛰寒雷源从天汉星邉落流自鏊峯海上回莫谓无心自奔注曾随霖雨下山来范成大龙头髙琢飞流玉醴浑乳气浮扪腹煑泉烹鬬胯真成骑鹤上扬州】别有一泉如线注出石罅尤清冽曰一线泉宋僧夀老始发之【范成大诗二十三年再入山此山与我有前縁时人不用怜衰病天与丹房一线泉】有古松蟉纠如葢者曰华葢松【俞焯诗次近勾陈第六星一株相似色能眠狮子山前路难比龙门石上形此十八公非草草后三千嵗独青青来逰未怕遭风雨不用秦封请勒铭】又有穿山洞蟾蜍石【杨基诗神蟇月中来化作千年石曾吞玉杵霜清露时时滴】龙头石灵石及龙门【髙启诗龙门何峥嵘此地表竒迹山分两崖青天豁一罅白知非禹功凿想是鬼手擘长为风雨闗开阖自朝夕深含未吐云对峙不崩石日光寒易倾苔色隂更积只疑过此内便与人境隔始窥已幽深渐及尤险窄暗中把危藤蜿蜒欲惊魄僧留看古刻敲火照絶壁晩闻松声号汹若波浪激不知神鱼飞到此谁防额我尝谒眞龙天门谬通籍何必更区区求为李膺客】南趾有白云寺范文正公祖墓在焉其西有笔架峯其后羣石林立名万笏林【宋周必大逰山録五月丁亥早范至能顔休文相别扵阊门外唐致逺聨舟绕城望姑苏馆而过八里至横塘又数里至黄山又数里过木渎遂至灵岩院至能走价送薫香松黄新茶其简云来日登天平须攀援至逺公亭及诸石屏处白云泉名在水品其色凝白盖乳泉也张又新以虎丘石井松江在第三第六而下此泉未知如何试一别之向夀老欲作亭泉上及别筑逺公亭寺石上山路傍有石极形似向亦有名近无知者忠烈庙具有文正以下画像挂壁谒之丙辰早升小车过天平下岭甚峻约数里至白云寺图经云唐寳厯二年置在县西南二十五里本逺録公道塲今范文正公功徳院寺有白乐天苏子美王君玉蒋希鲁诗刻欲因致逺登山而脚力顿疲难之然思至能简中语恐遗恨他年遂奋衣右转而上酌白云泉甚白而蹑石磴至卓笔峯峯髙数丈截然立双石之上附着甚疑其将坠余如屏如矗或插或倚备极竒怪行十六七里石愈众而力愈惫乃循左径访石屋三面壁立覆以二大石少休其中下至小石屋一石覆之又下至飞来峯髙二丈上锐下侈后附盘石前临崖谷兹其异也又东下逺公庵一名望湖台正直寺后又下至五丈石亦阁石上次至头陀岩有葢斜蔽之次至石脊势隐起名不虚得此山大抵皆石也瑰形诡状可喜可愕今日适疲倦又当暑不能穷其巅然郡人能至予之所至者寡矣况逰客乎归寺欲拜文正及四子画像坐待鱼钥移时乃至明日葢文正忌辰云髙启逰天平山记至正二十二年九月九日积霜既霁颢气澄肃予与同志之友以登髙之盟不可寒也乃治馔载醪相与指天平山而逰焉山距城西南水行三十里至则舍舟就舆经平林浅坞间傍竹石防翳有泉伏不见作泠泠琴筑声皆欣然停舆听久之而去至白云寺谒魏公祠憩逺公庵然后由其麓狙杙以上山多怪石若卧若立若搏若噬蟠拏撑拄不可名状复有泉出乱石间曰白云泉线脉萦络下坠千沼举瓢酌尝味极甘冷泉上有亭名与泉同草木秀润可防可息过此则峯回磴盘十步一折委曲而上至扵龙门两崖并峙若合而通窄险深黒过者侧足其上有石屋二大可坐十人小可坐六七人皆石穴空洞广石覆之如屋焉既入则凛然若将压者遂相引以去至此盖始及山之半焉乃复离朋散伍竞逐幽胜登者坐者哦者啸者惫而喘者恐而咷者怡然若有乐者怅然俛仰感慨若有悲者虽所遇不同然莫不皆有得也予居前益上觉石益怪迳益狭山之景益竒而余之力益以惫矣顾后者不予继乃独褰裳奋武穷山之髙而止焉其上始平旷坦石为地拂石以坐则山之云浮浮天之风飂飂太湖之水乎其悠悠予超乎若举泊乎若休然后知山之不负扵兹逰也既而欲下失其故路树隐石蔽愈索愈迷遂困扵荒茒丛篠之间时日欲暮大风忽来洞谷唅呀鸟兽鸣吼予心恐俯下疾呼有樵者闻之遂相导以出至白云亭复与同逰者会众莫不尤予好竒之过而予亦笑其怪怯頽败不能得兹山之絶胜也扵是采菊泛酒乐饮将半予启言扵众曰今天下漾荡十年之间诸侯不能保其国大夫士不能保其家奔走离散扵四方者多矣而我与诸君在上者之力得安扵田里抚佳节之来临登名山以眺览举觞一醉岂易得哉然恐盛衰之不常离合之难保也请书之石明年将复来使得有所考焉苏舜钦诗吴会括众山戢戢不可数其间号天平峻絶为之主杰然镇西南羣岭争拱辅焉知造化意不以屏大府清溪至峯前仰视势飞舞伟石如长人聚立欲言语扪萝縁险磴烂熳松竹古山腰有危亭前对翠壁举石窦落玉泉泠泠四时雨愿生白云间顔色若粉乳旱年成播洒润可足九土奈何但澄澈未为应龙取予方弃城中岩壑素自许盘桓择胜处至此快心膂养素聊自清终食扵虎范成大登天平山顶翠屏无路强攀援我与枯藤各半僊不敢髙声天阙近人间漠漠但寒烟又重逰旧逰彷佛记三年轰饮题诗夜满山山上白云应觧笑又将尘土涴朱顔髙启入山旭光迎出山月明送十里松杉风吹醒尘土梦兹山凡几到题字遍岩洞阳崖树冬荣隂谷泉夏冻怪石立谁扶灵草生岂种白云蓊然来诸峯欲浮动髙鹘有危楼幽禽无俗哢凌藓知履滑披岚觉裘重尝登最上巅逺见湖影空渔樵度溪孤鸟鹊归来众还寻老僧居隔竹听清诵慰我跻扳劳为设茶笋供几年厯忧欢造物若揶弄迷途逺山林迟暮堪自讼难追谢公逰空发阮生恸身今解纽绂明时愧无用闲持九节笻寻讨事狂纵石屋秋可眠山猿许分共倪瓒天平烂熳游三日林下狂吟石上眠浩荡春风芳草緑梅花雪满白云泉杨基细雨茸茸湿栋花南风树树熟枇杷徐行不记山深浅一路莺啼送到家徐有贞雨后逰天平诸峯满庭芳水长新波山横爽气朝来宿雨初晴动人清兴紫翠眼中明天也教吾快活要逰处便与完成最好是一峯送过又见一峯迎有舟中弦管车前鼓吹随饮随行路傍人觑了还笑还惊道是神仙神仙来也不道是个老儒生知谁解浮沈緑野裴度晩年情】其东为翁家山为鸡笼山连属金山【髙启雨中过鸡笼山春云晻霭涧奔浑风雨行人过一村得似山家深竹里乳鸠啼午未开门顾阿瑛寄琦元璞鸡笼山下野人家破晓写诗邀品茶秋风过树落红叶夜雨满溪流白沙】
　　金山亦天平之支垅也初名茶坞山晋宋间凿石得金易今名顶上盘石有坎濶三尺许长二丈余深不可测水莹緑大旱不涸人称为天山腰有石横偃扵两崖人行其下其趾有育王塔方石池文殊庵在焉东南为牛眠崦逶迤五六里直抵大河【国朝社庠诗阖闾城外翠微间扬子江心白浪湾踏破芒鞋踪迹徧始知人世两金山】
　　秦台山在天平之右与笏林相隣巅峯大石刻秦台二大字相传始皇逰会稽尝登此故名一名晨台又名神台其南则羊膓岭岭右为白羊山岭之南为赤山长可数里土石多赭色洪武初诗人杨基家其下【杨基赤山旧事曾向溪南看艺麻竹杠兠子一肩斜秧苗尚短仍含谷荷叶才髙已上花蚕屋柘烟朝焙茧鹊炉沈火昼薫茶而今风雨成抛絶卧听西园两部蛙○松梢吹粉落衣裳踯躅花开竹笋长可是山中朝洗药一渠春水茯苓香又懐赤山旧业东林携策处南垞释耕时一径都縁石诸泉尽到池静怜松响续凉爱竹隂移盛世容归隐毋令觧组迟○渐与世纷逺自然尘虑消沼随碧溪水径渡绿隂桥岐路迷还识孤村近却遥闲身任来往不为野人招】
　　仰天山在赤山之东距天平不五里而近旧名马鞍山宋范文穆公成大营墓扵此以近天平山且慕范文正为人故改今名傍有觉岩寺为文穆奉祠之所今废【范成大重九日行营夀蔵之地家山随处可行楸荷锸携壶似醉刘总有千年铁门限终须一个土馒头三轮世界犹灰刼四大形骸强首邱蝼蚁乌鸢何厚薄临风拊掌菊花秋得夀蔵扵先陇之傍密迩松楸地一隅会心何必问青乌元宗虽愧镇周子没世尚从先大夫京兆汉阡贤闻望形山郑冢俭规模家庭遗训焄蒿在不学邠乡画古图】
　　灵岩山在天平山之南一名石鼓山【山椒有石皷鸣则有兵祸又名砚石山山连村产石可为砚故名】又有石马望如人骑馆娃宫在焉西施洞响屧廊香水溪吴王井皆其迹也其详互见古迹山巅有琴台刻字犹存又有砚池【髙启诗山骨谁凿破一自然黝醉后欲濡毫蜿蜿见科斗陈子真湛湛冷山骨幽幽抱日光晓吟看雨气春供给花香】翫花池山顶别有石池相传生葵莼今不复见灵岩寺在焉近燬惟一塔存耳【韦应物始入松路永独欣山寺幽不知临絶槛乃见西江流吴岫分烟景楚甸散林方悟闗塞重轸故园愁闻钟戒归骑憩涧惜良逰地疎泉谷狭春深草木稠兹焉赏未极清景期杪秋白乐天娃宫屧廊寻已倾砚池香迳又欲平二三月时但草緑几百年来空月明使君虽老颇多思擕觞领妓处处行今愁古恨入丝竹一曲凉州无限情直自当时到今日中间歌吹更无声苏舜钦古来兴废一愁人白发僧归掩寺门越相烟波空去鴈吴王宫阙半啼猿春风似旧花犹笑往事多遗石不言惟有延陵逃遁去清风髙节老乾坤宋李复圭吴王昔日馆娃宫殿阁鳞差轶碧空寂寂香魂招不得惟余松柏韵天风刘无降晓乗轻舸出江城晩上篮舆却倦行尽日松风响岩谷小听作乱泉声胡珵摄身下蓬莱放浪云水迹非无简书畏心赏寄泉石亭亭云间塔胜地闻自昔梯空上青如鸟着两翼化城出天半寳甃坦如席环山划中防裂地开震泽峩峩东西峯观阙倚空碧千寻采香遥劒卧涟漪直当年馆娃宫六月避暑夕琴台延薫风万女曳阿锡牛耳争齐盟鸟喙己着食百家甬东村托足归无宅焉知陵谷变大厦响千舄矧兹风尘际楼殿踊山脊安隐大火中显允像教力兴予浩刼叹万法本空寂元袁易绪风散林薄泄雾开岩扃兹晨惬清穆旷懐延杳九折度峻壁微行穷絶迳夫差昔戾止锵锵驻和铃华旗一以建缤纷朝百灵花飘磴道白村入禅闻青吴娃煽方处越甲蔽长坰千秋魂魄归过沛涕亦零呜呼重华后格鬬何由宁秦宫委蔓草汉阙流寒萤惟应金仙姿空山屹亭亭摩尼耀八极象教垂千龄周伯温丹梯百尺到松林连抱庭杉嵗月深永巷廊虚曾响屧荒冈台古不闻琴娥眉倾国悲生乐麈尾谈空后视今山下良田川似箭一区那得老云岑○重逰已隔十三春纎緑娇黄几度新白发无情添世态青山有约待诗人菜花间麦畦搊锦薜荔萦藤树簇鳞香迳斜阳啼杜宇舟回圆月挂城闉髙启闲上青台望下方渔村樵坞尽苍苍倾城人逺苔生迳归寺僧稀叶满廊云散池边流塔影雨来阁外失湖光废兴皆幻何须问独自吟诗送夕阳杨基单舻集羣英席窄坐每盍烟横半掩寺木落全见塔斜流出渠分曲迳转豀合村妆妍丑并野话悲笑杂童操吴音闻僧作梵偈荅霜苔滑难跻露棘杇易拉磴纡螘縁树扉敞蜗启阖娱宾列五豆礼佛过三帀晴崖暝忧雨秋洞寒疑腊攀盗果檐入避鹯鸽掬池萍沾袖憩石藓汚衲琴忘荒台弄屧响回廊踏值险虑思笻得竒即倾榼感深怒须磔愁极衰鬓飒华年倐川融雅量惭海纳啸歌激欷歔雄辩互交发禅寂虚无量道祖清静葢品嚣蜗触蛮变幻雀化蛤狂逰饮酎薄宦避嚼蜡终当谢尘鞅扫屋分坐榻徐有贞水龙吟慢佳丽地是吾乡看东山更比西山好有罨画楼台金碧岩扉髣髴十洲三岛却也有风流安石清真逸少向西施祠口望湖亭畔对云影天光上下相涵相照似寳镜里翠蛾妆晓且登临且谈笑眼前事几多堪吊香径踪消屧廊声窅麋鹿还逰未了也莫管吴越兴亡为他烦恼是非颠倒叹宦海风波几人归早得在家中老遇酒美花新歌清舞妙尽开懐抱又何须较短量长此生心应自有天知道醉呼童更进余杯便挨得到三更乗月回仙棹呉寛三十年来续旧逰莫春时节水西头前朝古迹终难灭半日浮生得自由鸟下林间双白羽山横湖上两青沤笛声忽自琴台起落日都忘滞防舟】
　　玉遮山在阳山之南横列如屏今但呼为遮山旧志为查山【呉寛诗见山不识山借问山中人玉遮亦深秀翠色耸嶙峋肩舆绕其趾面面松杉新峯峦稍回伏穹窿复呈身细草被长岸盛夏无埃尘乗闲即行乐愿作兹山賔】其南有按山化山苦竹山其北有蜀山近光福镇东南有贞山初名蒸山以其云气如炊也东有官山马山又东为雅宜山本名雅儿唐青州刺史张济女雅儿葬此吴语儿为倪因譌为宜或云虞集改今名傍有小山曰□茹初名箬如近时居民掘地得唐元和十九年金氏墓志云葬扵□茹山阳始知其譌或云即雅宜山【倪瓒诗雅宜山旧名娜如山葢虞道园所命名然未若娜如之名近古也因为竹枝歌二首○娜如山头松柏青阁闾城外短长亭来山未久入城去驻马回看云锦屏○娜如山头日欲西采香迳里竹鸡啼南朝千古繁华地麋鹿蒿莱望眼迷】其东有朝山陂陀曼衍至竒禾岭【一作岐荷】众山连接不可名状又东则五城山至金井坞又东则眞如坞与小白阳山相连
　　小白阳山一名伏龙山在金井坞南横耸众山之外山址旧有寄心庵今废其东南为博士坞弥陀岭竺峯岭又东南则狮子岩在防村之上又南则野芝坞皆连属灵岩山
　　锦峯山在阳山西南产石紫赤色而秀润故名宋兵部尚书郑起潜居此淳祐中理宗书锦峯二字赐之其西南则蜀山西北为新丰山
　　邓尉山在光福里俗名光福山在锦峯西南与墓铜坑诸山聨属【按圣恩庵开山记作邓尉山庵在墓山之南冈记作袁墓村盖旧志以袁为蔚为尉而名村以山耳后得宋进士叶和甫墓志与旧志相合】其东有虎山凤鸣冈至理山北有峯光福寺在焉【呉寛昔年曾学登山法纵步不忧山石滑舍舆径上凤冈头趂此凉风当晩发逺山朝士抱牙笏近山美人盘鬒发我身如在巨海中青浪低昻出复没山下人家逺市防家家炊烟起曲突梅林屋宇遥复见一似野鸟巢木末山僧见山如等闲翻怪羣山竞排闼偶凭髙阁发长笑笑我胡为蹑石鉢夕阳满目波洋洋西望平湖更空濶山灵为我报水仙预役清泠供酒渴吴人非不好登山一宿山中便愁絶扁舟连夜泊湖口舟子长篙未须刺懒逰己笑斯人骇狂逰不学前辈达若耶云门在扵越何必青鞋共布袜】其相连诸山有上崦有安山聚坞山朝士坞蟠螭山西碛山【在游湖南】弹山即小鸡山在湖濵土阜也【笠泽丛书小鸡出胥门西行四十里过光福市市西五里土多石寡无大林木】竺山【一名竹山】观山茶山【即绣裘山也】吾家山茒冈山石帆山禇山邢山防城山【在防湖北】长山皆附邓尉山【杨基诗随意扶笻入逺林紫藤花落迳苔深山中莫道无音乐一片莺声在緑隂】
　　铜坑山在邓尉山西南一名铜井晋宋间凿坑取沙土煎之皆成铜故名上有岩洞其悬溜滙而为池清冽可饮名曰铜泉【张羽诗牵萝陟云崦想此盘陀石欲去更题名淋漓藓花碧定有樵夫来怪是龙蛇迹徐贲山行兴未穷复登白云峤石上识会逰墨花破孤峭隣僧尚未见知有幽人到吴寛铜坑山下徧杨梅曲径人从树杪来共爱石桥凉似水湖梢未放酒船回】
　　墓山相传郁泰葬此故名在邓尉西南一名万峯山山之半南面太湖逺见法华山如屏浮扵波面东有米囤山与石牌至理诸山相连直抵吕山其西则孙家虫头诸山迤入扵湖心其南为周山
　　法华山在墓山南一名鉢盂一名乌鉢西南北三面皆在湖中宋丞相李观察墓在焉峯坞幽閴逰者鲜至其东有横山渔洋山迤数里与周山连属【自阳山锦峯而来至此而止】














　　姑苏志卷八
&lt;史部,地理类,都会郡县之属,姑苏志&gt;
　　钦定四库全书
　　姑苏志卷九　　　　　　　明　王鏊　撰
　　山下
　　穹窿山比阳山尤髙五湖赋云穹窿纡曲葢此山实峻而深形如股吴地记两岭相趋名曰铜岭越絶书为古赤松子取赤石脂处又神僊传赤须子丰人秦穆公鱼吏也食柏实石脂絶谷后往吴山升僊去即穹窿山也山髙而平其顶方广可百亩中垒石为龛名国师庵半山有泉名法雨四时流不絶下注石堰可以灌田山东岭下有盘石髙广丈许相传朱买臣读书其上后人号为读书台穹窿寺在焉其北有紫藤坞百丈泉海云庵西址有白马寺【元陈徴诗緑水青山今再游杜鹃花发雨初収猿声好在千章木云气深蔵万丈楼麋鹿近人来古涧麒麟无主卧荒邱吏情益媿成覊绁西望太湖烟际头黄汉卿何处春山好物华穹窿山下古烟霞出林磵水作清语上树藤枝开紫花久住老僧如避世初来尘客懒还家一尊醉倒东风里更觅砂锅谷雨茶杨基昨日出逰今日还登临未尽湖东山紫藤花落髙树下翠羽鸟鸣深竹间泉亭峻石浄可掬磴倚絶壁危难攀人生跬步即天险不独瞿塘与剑闗吴寛我闻吴中谚杨山髙抵穹窿半壮哉拔地五千仞始羡吴中有寺观铜坑邓尉仙屏扆天平灵岩当几案其间法华与雅宜水透横亘如长岸何人着山经宜作吴山冠但嫌地势髙山家每忧旱舟行半日青已了郤被浓云忽遮防水田路转二三里依旧诸峯青厯乱人云山顶百亩平合结茒庐倚霄汉龙门胜迹未遑逰坐向船头先饱看又饮百丈泉白云翻海涛行人无踪兰若因以名秀似青芙蓉兹山非百丈泉石与山重问泉所发源寺僧偶相逢涓涓出乱石防防循长松山中下凿井饮足忘弥冬始知白云多护此蜿蜒龙品评借道园遗墨无尘容所恨生已晩挟杖何由从步来当长夏坐挹清心胷纪事强追和岂徒碧纱笼谪仙咏瀑布莫访香炉峯】
　　香山与穹窿连属南址近太湖为胥口而气脉接胥山吴地记云吴王种香扵此遣美人采之故名其下有采香径互见古迹西南数里有黄茅山临太湖南址吴王爱姬祠在焉
　　胥山在太湖口寰宇记云吴王杀子胥投之扵江吴人立祠扵此故名【水经云胥山上有坛长老云胥人所治也下有九折路南出太湖阖闾辟以逰姑苏之台而望太湖也】今太湖口为胥口其外为胥湖南有髙峯山【自穹窿至此止】
　　姑苏山一名姑胥一名姑余在横山西北古姑苏台在其上至今人称为胥台山互见古迹
　　横山在姑苏山东隋书十道志云山四面皆横故名又名踞湖山以山临太湖若箕踞也钱氏葬忠献王元璙扵此建寺其趾曰荐福因又称荐福山山有五坞故又名五坞山皇祐五年节度推官马云逰此山名之曰芳桂坞飞泉坞脩竹坞丹霞坞白云坞后人又以堪舆家言称为九龙坞山中旧有朱桓陆云公顾野王坟续图经云此山镇郡西南临湖控越实吴时要地隋迁郡扵横山亦以是为屏蔽云【马云诗山临太湖上寺隐青萝间五坞洞壑邃众峯屏障环浓岚面光彩惊波背潺湲云归定僧寂月伴樵夫还林墅掩防密级磴容跻攀钱氏建圭社此地为家山又题五坞森森芳桂树团团削青玉春花飞涧户秋实坠岩曲霜条封翠紫风叶摇香緑下有幽栖人结芳避世俗学仙读丹经好道探药箓植根满羣峯不使樵斧触○髙崖落飞泉深源味泠冽云津留玉乳石髓澄金屑淙淙危磴响滴滴苍藓缺溅沫洒明珠满涧融寒雪岩夫就潄饮姬子临浣洁不独愈痼疾自可清内热○檀栾徧岩川幽谷气象鲜风生自宫征秋籁成管夕霭起碧雾晨防生緑烟花繁紫凤饱质劲苍虬挛藤萝交密防仰不见云天欲访桃源路坞坞疑相连○东涧豀谷秀粲然金碧丽亘夜丹气明向曙扉烟霁磴泻红玉泉林纡赤凤髻日出诸峯上月皎半天际幽谷纾綘缯层崖萦锦羡此山居人萧然逺麈世○君寻白云防最近林涧西永日抱幽石因风度清豀炎随夏景变凉髙秋气凄素霭生巘防练光带虹霓润泽施天下还返故山栖深惟贤士志出处可与齐又仇山人隐居鸡犬眠云白日空暮春花木满川红茶瓯香沸松林火药杵声清石涧风玉帛未闻招隐士神仙今喜识台翁夕阳半局残棋在醉倚岩边紫桂丛髙启题五坞欲攀淮南树人去山寂寞嫋嫋凉风生疎花月中落○山空响更逺雨过流还急余沬丽回风一林红树湿○色暎豀沈沈秋云生夕隂无限楚山意鹤鸣风满林○遥闻丹霞坞中有飱霞者络彩发朝朝还同赤城下○云开见家山云合失山路闻语知有人欲寻已迷误】其西有岷山花园山尧峯山唐免水院在焉今称尧峯寺有清辉轩碧玉沼多境岩寳云井白龙洞观音岩偃葢松妙髙峯东斋西隐十景今并废【蒋堂半峯亭诗何名半峯亭尧峯路之半防客趋层崖斗上多股战寳云搆兹轩接引心不倦所冀冠盖来少休松石畔雄视金仙居巍采倚银汉自此更攀缘须防跻彼岸李弥大云峯何岧嶤去天余几丈其下蔚华林幽然屹相向我逰先朝暾海日射巾杖飞盖不须持步步苍松障山僧知我来罗立鳬鴈行提擕两行人为我谈实相一种勿弦琴三叹无声唱开轩面东南千里入俯仰西登妙髙台更欲兹旷望土断泽绕山烟涛云浪恐是六鼇连蓬壶堕莽苍又疑鲸入海偃脊起青嶂时方老火炽金石流玉须防变云雨为作雄风壮翻手回凉秋掀舞千林响谁云免水宫自是神龙蔵三髙如可作吾欲五湖访洗足巨浸心振衣孤峯上寄诗夸夺流得饱但相忘长哦可当歌踏月下空旷僧懐深山居十咏清辉轩湛湛平湖浸月明渔歌吹防晓风清壊衣防顶跏趺坐不称诗情称道情碧玉沼深静含秋一镜寛清聊酌齿牙寒灵岩自笑穷山骨明月泉悭只欲干多境岩聊向苍藤挂玉环蒲莎嘉致伴幽闲双眸浄洗看不厌欲结遮头草一间寳云井寳云珠草广禅林凿石穷源意亦深长叹甘泉不当路汪汪空有济人心白龙洞古洞深沈莫敢窥森隂草木野云飞白龙何处淹头角天下苍生待汝归观音岩笑日野花青嶂下歌春幽鸟白云间寳陀大士全身露懊恼逰人空看山偃盖松寒松门底如张葢接引佳宾眼倍青方丈老人迎送少未应因汝下幽庭妙髙峯下视羣山尽子孙孤髙直与月轮分善财不用别峯覔只此休时见徳云东斋禅板蒲团消永日明浄几映疎筠一炉香尽六时过转觉山家气味真西隐匿影长嫌山未深闭门莫放俗尘生如今满眼事奔走欲向何人话此心戴良已从□泉游复向尧峯去尧峯渺何所尘俗不知处披拂强追寻疲窘凌遽息喘倚茂松济胜犯零露积石拥近蹊飞岚防遥树仰观天宇垂俯睨河流注石湖尚波澜洞庭但烟雾防子多悲懐触景增逺慕微迹既漂泊流年复迟暮半生仅一来百龄能几度囬驾怅难淹又复首前路】又西为鸭踏岭反陂山其南有寳华山长旗岭其东有感慈坞又东为呉山本亦横山一支吴越广陵王子文举建吴山院扵此故名其南有升犹山桃花坞漫衍六七里临太湖白杨湾与吴江分界山之东有紫薇坞瑞云坞褒忠岭青霞坞北连梅湾西址为殊胜坞山西有陆墓山疑即陆云公葬处
　　楞伽山一名上方山在呉山东北其顶有浮图五通庙在其下东南麓有丁家山唐人丁公着父丧负土作冡故名其北为寳积山寳积寺在焉其北为吴王郊台东北为茶磨屿以其三面临水故云屿俗云磨盘山东南麓有普陀岩岩前石池深峻厓絶石梁跨其上两崖壁立萝木交映特为竒胜
　　白石山在浒墅北越絶书云故为胥女山春申君初封呉更今名又云其南有小蜀山春申君客卫公子冡也
  </div>
  <div class="pagination">
   <a href="姑苏志_page6.html">
    上一页
   </a>
   <span>
    ...
   </span>
   <a href="姑苏志_page2.html">
    2
   </a>
   <a href="姑苏志_page3.html">
    3
   </a>
   <a href="姑苏志_page4.html">
    4
   </a>
   <a href="姑苏志_page5.html">
    5
   </a>
   <a href="姑苏志_page6.html">
    6
   </a>
   <span class="current-page">
    7
   </span>
   <a href="姑苏志_page8.html">
    8
   </a>
   <a href="姑苏志_page9.html">
    9
   </a>
   <a href="姑苏志_page10.html">
    10
   </a>
   <a href="姑苏志_page11.html">
    11
   </a>
   <a href="姑苏志_page12.html">
    12
   </a>
   <span>
    ...
   </span>
   <a href="姑苏志_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
