<!DOCTYPE html>
<html>
 <head>
  <meta charset="utf-8"/>
  <title>
   广东通志 - 第 338 页/共 352 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   广东通志 - 第 338 页/共 352 页
  </h1>
  <div class="content">
   罗浮集序　　　　　　　　　　谭　粹
　　尝观刘禹锡初见太华以为此外无竒及见荆山以为此外无秀及游池州九华山然后悼前言之容易噫使禹锡及见罗浮奚特九华山之比哉昔尝一阅罗浮山记乃郡掾郭之美采摭图传纂次编集其説谓是山通勾曲之洞接茅山之胜浮云涛于防稽分灵岛于蓬莱始疑其诞谩而未之信及元丰初承乏郡事遂获亲至而目击观夫星坛天成石鉴圆洁湖韫氷玉竹产笼葱奏清音于乐池耀寒光于丹灶文禽异卉交错如绣瑶台霞谷愈览愈新诚可谓此外无竒羣峯壁立间数百里石楼倚汉铁桥横空势慿天倪影浸溟渤苍翠蓊郁出云为霖诚可谓此外无秀今年春被命东来防访山记已无较刻因命博搜裒为全集命工刋镂责付寳积禅刹系厯管载庶几传于绵永而览之者摉文悟景神惊心得宁不韪与元符三年八月望日
　　南山十咏序　　　　　　　　　刘仲湛
　　正阳郡山水于五岭为胜槩郡城而南几千歩于是郡复秀絶秀之中鸣峯称最观其盘青峭壁排虚而起下压巨流上摩层霄周视峥嵘森如导卫世传大舜南狩援琴于兹因而名焉故于其南建亭曰薰风亭下则有涵晖谷淩烟嶂并载图牒近嵗又迁立先师之庙居于其址像殿斋庐之外复立二亭一阁一堂一院以为学者讲习宴息之所其爽垲幽致则控带岩壑韬映云霞纵妙极毫素未能图写其彷佛矧芜词蔓语一聨一咏而欲模状哉是以文于石题于板前后鳞次中的者益寡惟今古渤海舍人篆勒庙垣有江声写洙泗山色似蒙之句比兴切至得风雅深防其余众作则若九牛在目不遇庖刃也主上应元符之嵗仲湛以佐著作局来守是郡郡僻事简间得与僚友游赏其下既而欢曰物之奋竒蓄异虽在朝市不遇知音者则必与夫碌碌同弃况其遐逺者乎暇日因用古体赋成十章刻之石壁庶以泄兹山之久愤且使观而咏之者识桑林之音耳宋元符四年吉旦朝奉郎秘书丞知军政兼管内劝农事武威尉刘仲湛述
　　赠李茂先教授南恩州序　　　　真徳秀
　　温陵李茂先游天子学七年取上第而归不以南恩为逺且陋也往教授之曰吾先子之所莅也始恩有学而不教有田而不廪有教官而不职其职以举恩之士思其徳者至今不衰吾之往也所以续吾先子之志也予闻之叹曰中庸以善继志为孝茂先此行于是乎知孝矣抑未知茂先之所以敎授俾为士者穷理反身为有用之学乎毋亦脂泽其言繁其技以求合于有司也者眉山翁为珠崖之士赋诗有沧海何尝断地脉之语盖谓茍有人山川不能限之所以勉其自力于科第也虽然士于科第特以为行道之资耳要可贵则不在是茂先往矣州之士有可与共学者进而敎之曰恩诚逺且陋彼曲江日南视恩庸何愈而张文献姜相国出焉二气五行钟为人物顾岂有岭海之间耶特患未知所以学尔继自今从吾游者必以大学为戸庭中庸为阃奥宅非仁勿居路非义勿践孝弟其缨弁忠信其履綦安知异时无蹑二公之躅者茂先于是敎其人庶乎不负所职而于先君子有光焉然必得之已者深而后传之人也信茂先之于学其可矣乎茂先金玉其人予固以是懋之因其行笔之以赠绍定六年二月【以上序】
　　韶州府新建公署记　　　　　　余　靖
　　古者诸侯宫室车服各视其命之数故台门露寝将将耽耽自秦人罢侯汉沿魏袭郡有守州有牧颁诏专生杀虑其久而固人心必三歳而易之修职贡于天子在千里外则递促其期有再期而易者故州人视刺史如路人刺史视公堂如传舍民病尚不肯疗矧肯完葺廨宇耶韶在番禺之北去天子都城三千而遥故为逺官去留之心不固又可知矣皇上即位之八年以今尚书外郎太原王君守其土下车之始纲目咸振束黠吏以绳墨制强宗以斧斤威声一驰境内知禁然后险者倾潦者平痼者愈魇者醒仆者起昧者明霜清物寒日和春融畏爱所交衣被黔首于是中诏得比内诸侯满三载而易从所请也政成事简地居冲要筑室卑陋人何所瞻不欲视廨舍如前人之视民病也由是因基搆程用度壮栋梁丽榱桷山有美材不赋于民官有缮工不烦于役焕诸侯之采章谨列郡之仪式挈壶所以授朔树防所以示威乃伉高门以备其制分争辩讼夙兴夜寐外至中堂各有攸处首狥公也兎穴防奸简书山积虎符领兵器甲犀利对峙二库加以层楼谨曝凉也接贤序賔容豆举觯则有东西小防地暖春和百卉先媚亭曰探芳疏池酾流一水回合亭曰环翠射侯之亭曰百中可以观徳也燕居之亭曰清虚可以熈神也翚飞翼舒不僭不偪城隅一楼景最竒絶东溪北山秀在眉宇落成之日露袭竹栢味饴颗珠圆美可爱亭曰甘露纪嘉瑞也至于胥吏分聨廪储供上风雨之庇使葺之工既毕民吏趋走扶伏固请砻石刻文以纪成绩星飞一介见辱嘉命谨按图经控扼五岭韶为交衢父老相传虞舜南巡奏乐于此郡因以名西汉置曲江县为南海之望邑西晋立东衡州居湖南之属城齐梁为始兴郡置内史以莅之伪刘割据析其地建英雄二州故始兴之名移于他郡皇朝开国军事民政咸俾儒臣领之邕容经畧名存实亡拟于舜韶彼则负矣唇齿江湘咽喉交广地之重也霜露比均疫疠南尽气之和也霞变万栱云蒸千础丽之广也合是数美为郡国最不亦善乎君以天圣元年自殿中丞领银莵符防年之间再增秩至屯田员外郎则为郡之才之政为万乗知可见矣明道元年十一月重建
　　余襄公神道碑　　　　　　　　欧阳修
　　始兴襄公既葬于曲江之明年其子仲荀走于亳以来告曰余氏世为闽人五代之际逃乱于韶自曾高以来晦迹嘉遯至于博士府君始有禄仕而公继之以大曲江僻在岭表自始兴张文献公有声于唐为贤相至公复出为宋名臣盖余徙韶厯四世始有显仕而曲江寂寥三百年然后再有闻人惟公位登天台正秩三品遂有爵土开国乡州以继美前哲而为韶人荣至于褒防赠諡始终之宠盛大盖褒有诏防有物赠有诰而行諡考功有议有状合而志之以閟诸幽有铭可谓备矣惟是螭首趺掲于墓隧以表见于后世而昭示其子孙者宜有辞而阙焉敢以为请按余氏韶州曲江人曾祖讳从祖讳荣皆隐不仕父讳庆太常博士累赠太常少卿公讳靖字安道官至朝散大夫守工部尚书充集贤院学士知广州军州事兼广南东路兵马都钤辖经畧安抚使柱国始兴郡开国公食邑三千六百戸食实封二百戸治平元年自广朝京师六月癸亥以疾薨于金陵天子恻然辍视朝一日赙以粟帛赠刑部尚书諡曰襄明年七月乙酉返葬于曲江之龙归乡成家山之原公为人质重刚劲而言语恂恂不见喜怒自少博学强记至于厯代史记杂家小説隂阳律厯外暨浮屠老子之书无所不通天圣二年举进士为贑县尉以书判防萃改将作监丞知新建县再迁秘书丞刋较二史充集贤较理天章阁待制范公仲淹以言事触宰相得罪谏官御史不敢言公疏论之坐贬监筠州酒税移泰州已而天子感悟亟复用范公而因之以被斥者皆召还惟公以便亲乞知英州迁太常博士丁母忧服除遂迁为集贤较理同判太常礼院景祐庆厯之间天下怠于久安吏习因循多失职及赵元昊以夏叛师出久无功县官财屈而民重困天子赫然思拯頽以修百度既以更用二三大贤又增置谏官四员使言天下事公其一人也即改右正言供职公感激奋励遇事輙言无所回避奸谀权幸屏息畏之其补益多矣然亦不胜其忌嫉也庆厯四年元昊纳誓请和将加封册契丹以兵临境上遣使言为中国讨贼请止毋与和朝廷患之欲聴重絶夏人而兵不得息不聴生事北边议未决公独以谓中国厌兵久矣此契丹之所幸一日使吾息兵养勇非其利也故用此以挠我耳是不可聴朝廷虽是公言然犹留夏册不遣而假公諌议大夫以报公从十余骑驰出居庸闗相见于九十九泉从容坐帐中辨折往复数十卒屈其议取其要领而还朝廷遂发夏册臣元昊西师既解严而北边亦无事是嵗以公知制诰史馆修譔而契丹卒自攻元昊明年使来告捷又以公往报坐习彼语出知吉州怨家因之中以事左迁将作少监分司南京公怡然还乡里杜门谢賔客絶人事凡六年天子每思之欲用者数矣大臣有不喜者第迁光禄少卿于家又以为雅州刺史夀州兵马钤辖辞不拜皇祐二年祀明堂覃恩迁卫尉卿明年知防州丁父忧去官而蛮贼侬智高陷邕州连破岭南州县围广州乃即庐中起公为秘书监知潭州即日疾驰在道改知桂州广南西路经畧安抚使公奏曰贼在东而徙臣西非臣志也天子嘉之即诏公经制广州而智高复西走邕州自智高初起交趾请出兵助讨贼诏不许公以谓智高交趾叛者宜聴出兵毋阻其善意累疏论之不报至是公曰邕州与交趾接境今不纳必忿而反助智高乃以便宜趋交趾防兵又募侬黄诸姓皆縻以职与之誓约使聴节制或疑其不可用公曰使不与智高合足矣及智高入邕州遂无外援既而宣抚使狄青防公兵败贼于归仁智高走入峒邕州平公请复终防不许诸将班师以智高尚在请留公广西委以后事迁给事中諌官御史列疏言公功多而赏薄再迁尚书工部侍郎留广西逾年抚缉完复岭海肃然又遣人入特磨袭取智高母及其弟一人俘于京师斩之拜集贤院学士而徙知潭州又徙青州再迁吏部侍郎嘉祐五年交趾宼邕州杀五巡简天子以谓恩信着于岭外而为交趾所畏者公也驿召以为广西体量安抚使悉发荆湖兵以从公至则移檄交趾召其臣费嘉祐诘责之嘉祐惶恐对曰种落犯边罪当死愿归取首恶以献即械五人送钦州斩于界上公还邕人遮道留之不得明年以尚书左丞知广州英宗即位迁工部尚书代还道病卒享年六十五公经制五营前后十九年凡治六州所至有惠爱虽在兵间手不释卷有文集二十卷奏议五卷三史刋误四十卷娶林氏封鲁郡夫人子男三人伯荘殿中丞早卒仲荀今为屯田员外郎叔英大理评事女六人长适职方员外郎郭师愈次适屯田员外郎孙邵次适宿州观察度支使周熊次适秘书省较书郎章惇裕次适越州上虞县主簿张元潭一尚幼孙男七人嗣恭嗣昌皆大理评事嗣隆太常寺奉礼嗣徽嗣光嗣立嗣京未仕孙女五人铭曰余迁曲江仍世不显奋自襄公有声甚逺始兴开国袭美于前两贤相望三百年间伟哉襄公惟邦之直始登于朝官有言责左右献纳奸谀屏息庆厯之治实多补益逢时有事奔走南北功书史官名在异国出入艰勤咸有一徳小人之谗公废于里一方有警公起于家威行信结岭海幽遐公之在焉帝不南顾胡召其还殒于中路返匶来归韶人负土代石刻辞立于墓门以贻来世匪止韶人
　　永济行宫记　　　　　　　　　　张　维
　　永济夫人龙母温者晋康郡之程水人也其先不可得考记秦始皇时夫人浣于江岸旁得卵如斗异焉持归蔵于器中后有物如守宫破卵而出长数尺性喜水投之江嬉逰自适每夫人往观辄以鱼置其侧而去一日夫人治鱼误挥刀斩其尾遂不复见久之复来猵身生鳞文有五色头有两角夫人与乡里始以为龙郡守以上闻始皇遣中使尽礼致聘将纳夫人于宫夫人不乐使者敦迫上道数旬至始安郡一夕龙引所乗船还程水使者复还龙复引归凡数次夫人果以疾殒既葬西源上后大风雨其墓忽移在江北即今悦城也阖境畜乗皆汗而疲困昼夜号哭有声如人逺近神之共立龙母庙于墓旁祈祷应答如响唐太和中李景休防昌赵令则刻文于碑详矣宋熈宁丙辰嵗交贼犯顺皇师致讨甲兵粮馈之运舟尾相继未尝有风波之虞使者具言夫人有功于国宜在祀典戊午诏赠龙母为永济委官增修悦城庙貌楼居宏壮州之西南隅夫人行宫枕江干下临石碛其居高爽而栋宇颓壊风雨莫庇郡人徐晓王恩陈京等议欲率众营构一新众意未齐防维以罪来郡籍因为文出钱以倡率皆奉行率钱得五十六万鸠工聚材逾月告成祠堂深拜阁巍峩门厨廊庑俨然有序制度不侈不广而木石精悍可以延永望者莫不伟焉乙丑春日记
　　潮州韩文公庙碑　　　　　　　苏　轼
　　匹夫而为百世师一言而为天下则是皆有以参天地之化闗盛衰之运其生也有自来其逝也有所为矣故申吕自岳降而傅説为列星古今所传不可诬也孟子曰吾善养吾浩然之气是气也寓于寻常之中而塞乎天地之间卒然遇之则王公失其贵晋楚失其富良平失其智贲育失其勇仪秦失其辩是孰使之然哉其必有不依形而立不恃力而行不待生而存不随死而亡者矣故在天为星辰在地为河岳幽则为鬼神而明则复为人此理之常无足怪者自东汉以来道防文异端并起厯唐贞观开元之盛辅以房杜姚宋而不能救独韩文公起布衣谈笑而麾之天下靡然从公复归于正盖三百年于此矣文起八代之衰而道济天下之溺忠犯人主之怒而勇夺三军之帅此岂非参天地闗盛衰浩然而独存者乎盖尝论天人之辨以谓人无所不至惟天不容伪智可以欺王公不可以欺豚鱼力可以得天下不可以得匹夫匹妇之心故公之精诚能开衡山之云而不能回宪宗之惑能驯鳄鱼之暴而不能弭皇甫镈李逢吉之谤能信于南海之民庙食百世而不能使其身一日安于朝廷之上盖其所能者天也其所不能者人也始潮人未知学公命进士赵徳为之师自是潮之士皆笃于文行延及齐民至于今号称易治信乎孔子之言君子学道则爱人而小人学道则易使也潮人之事公也饮食必祭水旱疾疫凡有求必祷焉而庙在刺史公堂之后民以出入为艰前守欲请诸朝新庙不果元祐五年朝散郎王君涤来守是邦凡所以养士治民者一以公为师民既悦服则出令曰愿新公庙者听民懽趋之卜地于州城之南七里朞年而庙成或曰公去国万里而谪于潮不能一嵗而归没而有知其不眷恋于潮也审矣轼曰不然公之神在天下者如水之在地中无所往而不在也而潮人独信之深思之至焄蒿凄怆若或见之譬如凿井得泉而曰水专在是岂理也哉元丰七年诏封公昌黎伯故榜曰昌黎伯韩文公之庙潮人请书其事于石因为作诗而遗之使歌以祀公其词曰公昔骑龙白云乡手抉云汉分天章天孙为织云锦裳飘然乗风来帝旁下与浊世扫粃糠西逰咸池畧扶桑草木衣被昭回光追逐李杜参翺翔汗流籍湜走且僵灭没倒景不得望作书诋佛讥君王要观南海窥衡湘厯舜九嶷吊英皇祝融先驱海若藏约束鲛鳄如驱羊钧天无人帝悲伤讴吟下招遣巫阳犦牲鸡卜羞我觞于粲荔丹与蕉黄公不少畱我涕滂翩然被发下大荒
　　伏波庙记　　　　　　　　　　苏　轼
　　汉有两伏波皆有功徳于岭南之民前伏波邳离路侯也后伏波新息马侯也南越自三代不曾有秦虽逺通置吏旋复为夷邳离始伐灭其国开九郡然至东汉二女侧贰叛海南振动六十余城其世祖初年天下民劳厌兵方闭玉闗谢西域况南荒不足以辱王师非新息苦战则九郡梗化至今矣由此论之两伏波庙食于岭南均矣古今所传莫能定于一自徐闻渡海适朱崖南望连山若无若有杳一发耳舣舟将济股栗防魄海上有伏波祠元丰中诏封忠显王凡济者必卜焉某日可济乎必告然后敢济使人信之如度量衡平必不吾欺者呜呼非盛徳孰能如此自汉以来朱崖儋万或置或否扬雄有言朱崖之弃捐之力也否则介鳞易我衣裳此言施于当时可也自五代中原避乱之人多家于此今衣冠礼乐班班然矣其可复言弃乎四州之地以徐闻为咽喉南北之济者以伏波为指南事神其可不恭某以罪谪儋耳三年今获还海北往返皆顺风无不答神贶乃碑而铭曰至险莫测海与风至幽不仁此鱼龙至信可恃汉两公寄命一叶万仞中自南而北洗汝胷抚循民夷必精通自南而北端汝躬屈伸穷达正直忠生为人英没愈雄神虽无言我意同
　　峻灵王庙碑　　　　　　　　　苏　轼
　　古者王室及大诸侯国皆有寳周有琬琰大玉鲁有夏后氏之璜皆所以守其社稷镇抚其民人也唐代宗之世有比丘尼若梦恍惚见上帝者赐八寳以献诸朝且传帝命曰中原兵久不解腥闻于天故以此寳镇之则改元寳应以是知天亦分宝以镇世也自徐闻渡海厯琼至儋耳又西至昌化县西北二十里有山秀峙海上石峰巉然若巨人冠帽西南向而坐者俚人谓之山胳膊而伪汉之世封其山神为镇海广徳王五代之末南夷有望气者曰是山有寳气上达于天舣舟其下断山发石以求之夜半大风浪驾其舟空中碎之石峯之右夷皆溺死儋之父老犹有及见败舟山上者今独有矴石存焉耳天地之寳非人所得睥睨者晋张华使其客雷焕发丰城狱取寳剑佩之终以忠遇祸坐此也夫今此山之上上帝赐寳以奠南极而贪冒无知之人欲以力取而已有之其诛死宜矣元丰五年七月诏封山神为峻灵王用部使者承议郎彭次云之请也绍圣四年七月琼州别驾苏某以罪遣于儋至元符三年五月有诏徙亷州自念谪居海南三载饮咸食腥凌暴飓雾而得生还者山川之神实相之谨再拜稽首西向而辞焉且书其事碑而铭之山有石池产紫鳞鱼民莫敢犯石峰之侧有荔枝黄柑得就食持去则有风霆之变铭曰琼崖千里块海中民夷错居古相防方壶蓬莱此别宫峻灵独立秀且雄为帝守寳甚严恭庇廕嘉谷嵗屡丰大小逍遥逐鰕龙鶢鶋安栖不避风我浮而西今复东碑铭赫然昭无穷
　　琼州惠通泉记　　　　　　　　苏　轼
　　禹贡济水入于河溢为荥河南为荥阳河北曰荥泽沱潜本梁州二水亦见于荆州水行地中出没数千里外虽河海不能絶也唐相李文饶好饮惠山泉置驿以取水有僧言长安昊天观井与惠山泉通杂以他水十余缶试之僧独指其一曰此惠山泉也文饶为置水驿琼州之东五十余里有三山庵下有泉味类惠山泉东坡居士过琼庵僧惟徳以水饷焉且求为名之曰惠通元符三年六月十七日记
　　嵗寒堂十二石记　　　　　　　苏　轼
　　登州下临大海目力所及沙门鼍矶卓牛大竹小竹凡五岛惟沙门最近兀然焦枯其余皆紫翠巉絶出没涛中真神仙所宅也上生芝草木皆竒伟多不识名者又多美石五采斑斓或有金色熈宁己酉嵗李天章为登守吴子野往从之逰时解贰致政退居于登使人入诸岛取石得十二株皆秀色粲然适有舶在岸下将转海至潮子野请于解公尽得十二石以归置所居嵗寒堂下近好事能致石者多矣未有取北海置南海者也
　　威武庙碑隂记　　　　　　　　李　纲
　　故翰林学士承防苏公谪儋耳既北归作伏波将军庙碑言两伏波皆有功徳于岭表庙食海上为往来济者指南辞意瓌伟自作碑迄今逾三十年未克建立盖阙典也纲以罪谪知万安行次海濵疾作不果谒祠下遣子某摄祭病卧馆中黙祷于神异时傥得生还往返无虞当书苏公所作之碑刻石庙中使人有所观以答神贶时建炎三年十一月二十有四日也既得吉夜半乗潮而渡翼日次琼筦恬无惊忧后三日祗奉徳音防恩听还疾良愈躬祷行宫卜以十二月五日己丑北度不吉再卜六日庚寅吉己丑昼风霾大作庚寅乃息日中潮来风便波平举帆行安如枕席海色天容轩豁呈露不一时已达岸乃知神之威灵肸蠁昭著如此苏公之言信不诬也次雷阳书碑施金委郡守董侯其事大书深刻垂之无穷且序所以防神之休者志碑隂式告观者正庙新息马侯也宣和中诏封忠烈王皆在苏公作碑之后故并记于此
　　五仙观记　　　　　　　　　　张　励
　　广为南海郡治番禺之山而城以五羊得名所从来逺防考南粤岭表记诸録并图经所载初有五仙人皆手持谷穗一茎六出乗五羊而至仙人之服与羊各异色如五方既遗穗与广人仙忽飞升以去羊留化为石广人因即其地为祠祀之今祠地是也然所传时代不一或以为周显王时或以为汉赵佗时或以为呉滕修时或以为晋郭璞迁城时説虽不一要其大致则同汉距今千三百余年而呉晋亦八九百余年前此未之有改也廼者守吏更治州舍輙迁祠他所后守继以其地斥酒室真仙失故处非徒神之不安也而人亦不安嵗多有怪风盲雨疫疠间作或海溢水潦为患州人咸以五仙失所处而然愿还其旧有日矣政和三年春二月余自乡郡移守此州夏四月至官闻州人之説访闻故址犹有存者又因读昔守程公师孟诗云欲举轻舟印碧虚善邻犹得道流居及蒋公之竒诗云州宅之西敞华堂我来拜跪焚寳香堂中塑像何所见乃有五仙乗五羊二公近在熙宁元祐间则知其迁徙亦未久今不复将遂失其故处遗迹扫矣名存实废后何所考据秋八月乃即故地规度还其所侵畚除瓦砾草莱以胥栋宇恭承圭冬祀赦文应古迹坛塲福地灵祠胜迹所在令守令常加崇奉由是滋不敢置明年八月祠成其月二十七日奉旧像并五石还祠维守土之臣事神治民皆其本职矧朝廷命令叮咛如是其敢弗防予且代去虑来者之不知又有改之者谨书以告期永无废焉
　　放生池记　　　　　　　　　　真徳秀
　　天地之大徳曰生圣人赞天地范隂阳裁成滋育之化以蕃庶类之殖羽腾蹄绕鳞流食息蠢动根荄均被其徳泽亦大矣绍兴癸亥夏诏郡县访唐旧迹置放生池申严法禁以敦忠厚之风潮于西山之麓堙湖余壤仅存步畆莲池以奉约束索鱼于筌倾缶以注邀禽于笼拊掌而扬沿袭浸久罔有革之者恭惟太上皇帝体尧舜以推至仁稽商周以恢洪业量包溟渤恩沛露赍志廓岂以防常之丘壑纵噞喁啾唧之惠为哉今皇上防奉严训笃行不絶好生之徳洽于迩遐羣黎万物咸薰陶于泰和之域乾道乙酉秋守臣曾造来莅斯邦政事条举朞年而治乃询元耆有立江立界之意命海阳邑令张某相所以易之为城之东清江浩漫逺源而众防昼夜之流混混不停于是即其要津累塞建阁以际深砻石刻名于其侧掲标上下共十里以禁采捕渉旬而号孚诚允称于承宣之职矣噫济以乗舆曷若杠梁之为便灌以桔橰曷若霡霂之为渥鳝防之沟奚可以活鳣鲔鹪鹩之枝奚可以舒鸿鹄详斯池之规方于曩制旷邈优裕任其自适广平多众巨细之兼容无一物之不得所是以前瞻则晨峯弄晖而征鸿和西顾则暮云归岫而栖翮集南观则洪潮嘘吸而鲸鳄潜北望则层峦幽翳而麋鹿伏徙倚而环视之颁首莘尾漾鬐歔鬛油油洋洋于波涛间而凫鹥防防之属徊翔乎烟渚低昻于砂碛迄无网罟缯弋之虞仰而思之踌蹰而绎之永与圣夀长久等于生生不穷之道焉书载咸若之训诗咏于牣之章其见于今日乎老臣居枕江湄时乐斯乐故特书于石
　　伏波将军庙记　　　　　　　　袁　潭
　　隂气复回必发为震霆神功湮渝必腾为光怪崇功茂绩久翳则增明其汉伏波路公之谓乎初武帝有事于边庭公以右北平太守从骠骑直金山斩首捕敌二千七百级以功封邳离侯南越尉赵陀之死也越王有归汉之志元鼎四年诏以諌大夫终军宣辞于南越公以卫尉将兵屯于桂阳明年以卫尉为伏波将军讨吕嘉之叛公自桂阳下汇水与楼船将军杨仆防兵俱至番禺越人乃城守仆方力攻纵火焚城西公遣使赐印以招徕之越人素闻伏波名于是悉城来降不烦一阵遂开九郡饮马于儋耳焚舟于琼山示弗复用兵所以宣畅王灵威加海宇徳被黎庶者固宜纪之太常铭之钟鼎有闻于无穷而血食于后世矣惜乎太史公不为立传其事则既见于他文固以可惜东汉建武马公文渊讨女子侧贰之乱亦命之曰伏波盖追前所已成之勲托之名以惊动羣听耶文渊长驱苦战安靖五溪足以继公无愧而谓复出于上不可也公开九郡于其初文渊破二女于其后其功同其名誉同其有徳于逺人又同则其血食于此方宜其无异也海濵之祠不载其创立之年后世亦莫知为谁中间尝请于朝锡之王爵记事者始以为公俄有以为文渊者其后有识之士考订遗迹建别庙以祀公再请于朝亦命以王爵公于是与文渊并驾无余恨矣绍兴四年提防刑狱公事青社董公弅按行诸部南抵于海渉鲸波宣上徳意往返叩二祠怅然念公祠宇蕞陋独在一隅不足以侈神灵而昭示无穷思撤而新之以语知军州事九江陶公尧夫公乃手为规昼委兵马监押开封赵公价董其役以七月一日聚工落成于十有二月十有七日二庙一新重门双峙庭宇寥豁庙貌修洁增广于旧数倍既成以图来公命宋台袁潭为之记潭曰自古有志于功名之士或阨于下位至没世而无闻十常八九功名不如意而不克终幸而功适成于当时可传于后世又或不幸以疑似掩其名不暴白于人耳目天下事其不可必如此然而士患志不立不患功不成功患不及于民不患不传于久公之声称几灭矣一旦暴白千载之下如霆凌空如剑冲斗翳而增明终莫能掩天下事可必者勉之其不可必者听之以待考古之士有若董公倡之陶公和之忠勇之士莫不闻风而振起亦足以补太史公之阙云
　　新州竹城记　　　　　　　　　胡　寅
　　新昌郡自两汉及齐皆县置号曰临允至萧梁氏始升为新州废于隋而复于唐本朝因之既七百年亦可谓古郡矣然有城而无郭无以攷其故惟城之北曰朝天门者断墉翼之岿然犹存读其记则政和中太守古公革承诏所为经始之绩未就绪也城才一里百有十二步耳仅容州治列廪狱余官廨民居悉在城外莫为保障理不应尔绍兴二十年八桂黄齐义由肇庆别驾来摄郡符值鼠盗数十辈依山为害官兵三讨而未克坊市数惊最后受谕出降人犹汹汹义卿于是有兴筑之意防真拜郡乃俾推官朱洵权令黄熈巡行四周求古遗迹相今所宜标示其处分委兵马监押赵公傃巡检董元县尉周祺各督所部丁夫彞凹凸禆狭虚基址既坚取野竹骈植之环袤一千二百八十四丈再月而毕不愆于素或曰辟土为城不易之道也恐其未坚则有蒸而筑之者矣虞其易圯则有甓而石之者矣今也望固御于檀栾蔽翳之间曾是以为可乎唐大中中王式为安南都防始至无城池式乃立木栅堑其外而栽竹焉时诏蛮浸强莫能犯也孰谓竹不可恃哉凡物有同类而殊材者斯竹也引梢如城分枝如棘既众且多森如蒺藜其丛则轇輵致密望隔表里及嵗久而愈繁鸡鹜羔豚不能道也或者火之叶燬干存乃益悍劲呜呼异哉昔樊川子目于郊园赋所见者有曰竹林外裹兮十万丈夫甲刃枞兮密陈而环卫始以为词人之空言今施于实用乃如此物孰不然在人处之且方言刺竹曰竻竹盖岭南谓刺竹云工庸告成竹日盛长州之人欢喜晏然若有壁垒之恃咸曰后之来者与公同志本之以徳政重之以备豫申严戒令有培勿翦非特甘棠一召伯之思也其为斯民之惠所覃逺矣义卿勤于职业厚于爱民兴利补甚众新兴戸知之若推排丁口以均徭赋役既新子城楼观雉堞又作南门及竹城则其最大者也郡学正麦克等来道耆老之意恐久而无传丐余为之记余忧患疹疾笔力衰老不能兼载众美独最其大者而书之云尔
　　平贼碑记　　　　　　　　　　陆升之
　　绍兴三十年夏陵铁吴文精以卒叛官军战不利两尉死告急于府命戍将以桂邕融宜之师来厯三时连战一裨将又死贼张甚朝廷劄三司招捕转运判官右朝奉大夫【阙二字】邓公冒瘴暑逾千二百里视师号令始震五月辛夘缚两贼首槛送府下俘馘三百纵其万人给之田雷高化三州罢警民大悦惟宋受命薄海内外罔不臣属岭以南去京师尤逺自交人侬智高伏辜今百有余年民不知战靖康之祸徧天下独百粤晏然故官吏不戒于乱奸人一呼丑类响应盗贼剽出凶焰日煽屠遂溪吴川二邑睥睨三郡益纵兵不测非公天资忠厚奋不顾身为国讨贼得无为天下之忧至遣将出禁卒如庆厯时乎考绩较功岂不绰然哉敢铭于石用永宪于后铭曰天子中兴臣妾万方山川鬼神孰敢不祥南粤之墟古今之疆提兵叫呶维彼獝狂天生邓公金节煌煌攘除凶殃汝艘于洋汝栅于冈王诛是将霆震于威徳风以翔释其从舍各归而乡男菽女桑亿载万年罔有害塲我民有言谁逾公功往告天子惟公是庸惟禄是崇粤山蓁蓁海波溶溶我铭于斯以诏无穷
　　重建东岳行宫记　　　　　　　崔与之
　　邑之南二里岳旧有祠祠已久而废为之宰者夺于簿领之繁束于财用之乏不遑及张侯来樽节浮费才数月而公帑充牣于是访诸属里有今当营缮而昔病未能者咸与新之以故百废俱兴一旦邑人以祠为请侯戄然曰神与令均受民寄而祠不称令之咎也奚辞乃鸠工度材相其故址而加敞焉规模雄深丹雘煇焕塑绘悉备森列乎神之左右者色荘心敬而善念以生兹固宅神亦化民之一助也侯乃致书属与之以识其事再拜辞不敏弗克且曰岳諡公古例也而以帝称自本朝始庸非有功于民乎有功于民崇其祀宜也亦令责也然而侯之意所以奉神庇民之外初非有所觊也侯名勲字希圣丞相魏国公之侄孙南轩先生则其叔父也侯守魏公忠亮之节而又亲承南轩诚敬之学此心所存毫发无歉复有何求于神哉始至眡章以例告庙观其致祝之辞寡简数语信所行于心而委祸福于防防对越之际已见其真今独于此而有所觊谁其信之大抵岳祠徧天下民之迁善悔恶者趋焉侯字民以仁而又托民以神是役也可以坚人向善之心可以答神庇民之贶而侯一无与焉乃侯之本意也亦与之所愿识也绍兴甲寅四月记
　　建集灵庙记　　　　　　　　　宋　谔
　　连之封内民以数椽屋立土木像供香火荐牲血嵗时坎鼔铿金以从事于鬼神之事者浩不可纪往往多出于闾阎鄙语之淫私考其载在祀典正而不它者才二十余所大率皆有额爵惟六侯之神最为灵显独其爵额功徳昭著民所畏信久而不忘传曰盛徳及民必百世祀者几是欤昔在皇祐中侬獠犯邑瘟淫蛊食寖及于连时太平日久民不识金革窜伏山谷城郭萧然神于是时炳灵助顺散出隂兵布匝城垒旗帜戈甲当昼赫变贼莫测其所自谓有王师之至闻风鹤之声覩草木之象者无不震慓巳而遯走境内以安其后事闻于朝得赐金额庙向干昆山峭壁万仞丰隆峻极北与九嶷相甲乙下临潮水飞流溅沫来如奔雷激电泽洞所潴蛟龙伏焉故其神集山川之灵能兴风捍患救灾福及一方凡盗贼兵火之不测水旱疫疠之无常祷焉立应事再闻于朝得赐金爵可谓不慙于庙有徳于民血焉而不忝其祀者其与木居士置诸道隅聋瞽愚昧使往来徼无根之福者岂不相万万哉绍兴辛酉冬修武郎閤门祗候殿前司摧锋军统领军马黄进被天子命来戍于连按兵示威不穷不黩积年猾宼影灭迹絶民晏如也一日观兵升髙望逺以鞭指昆湖之山谓左右将校曰连以山得名是山扶舆郁积上薄霄汉一州清淑之气尽属于是是中必有仙人释子之馆必有神灵之宫俯问田夫对以六侯之迹于是退而清晨齐沐率其部帐公谒祠下精防祀事牲肥酒防恍惚之中若有鬼神之物隂来格者奠毕徘徊瞻顾叹屋卑陋不足以称邦人之崇奉于是愿割己俸易而新之左右将校有乐出财力者亦所不问不逾时殿宇深邃神威凛凛入其门升其堂者恭肃之心莫不油然而生事既落成属宗谔为记闻国之大事在祀与戎二者可相有不可相无方战国时人皆乐战而妄祀故孔子之对卫灵公之问陈则曰爼豆之事则尝闻之矣军旅之事未之学也盖所以讥当时之人知战而不知祭者呜呼惟战以忠故能服人惟祭以诚故能格神今黄公挥三军五兵之事临机果料敌明既巳根于忠智而骏奔走执笾豆未尝跛倚以临事抑又笃于精诚其于战国之士岂可同日而语哉孔子曰我战则克祭则受福诚哉斯言也
　　南恩州　孔子小影记　　　　　傅　雱
　　先圣之貌像去圣既逺见于载籍者或拟之黄帝成汤或谓其类唐尧夏禹其他世传追似之説有不足道也窃惟夫子之道天下后世仰之有如异天壤而共处越宇宙而同时至于先圣素王之表则学士大夫往往常患所传或异鲜得见其真雱顷尝得夫子四十六代孙孔宗夀家藏小影乃唐人吴道子之名笔载夫子按儿而坐从以十弟子见者莫不竦然注其耳目如出乎其时如见乎其人如亲侍于洙泗之间岂易得哉雱叨守南恩州敎授陈君辑请图其像于州学御书阁且曰此唐名笔岭海所无况经兵火之后其像尤难得若表之阁中不惟俾逺方士子得以瞻仰诚有如亲与十哲抠衣请益于吾夫子之前岂不甚善乎陈君潮州人讲学传道于此行且及爱此土士惓惓有不忘之意而此邦之人亦乐君之教而不厌故于言词之际尝有勉励邦人之防苏东坡作潮州韩文公庙记有曰始潮之人未知学及公命进士赵徳为之师自是潮人皆笃于文行至今士流辈出为时显人者甚多皆韩公有以勉之之力也今南恩自朝廷复兴庠序以来士之峩冠博帯争趋塲屋者几十人其间笃志肄业者固亦不少而书名桂籍者独未闻岂潮之人可以劝激而南恩独不然哉窃尝勉以陈君孜孜之意而复表以名笔真像使邦人益知向风他日掇取巍科翕赫岭海者岂潮之人独擅美哉念是事不可以不书恐绘图不能久传再刻之石且冠以四朝御赞使学者咸知列圣严师重道之意如此绍兴辛未季秋重阳日记
　　贞烈祠记　　　　　　　　　　陈公奉
　　自仙羊而上入绥水六十里为四防县逾水之二十里近西楼峯林峦蔚然荣长而森秀崇冈突下四望平逺是为贞山烈女之祠旧记唐贞观元年建妙虚宫嵗久为墟没一百六十年实贞元三年有女文氏父母已许鲍生未嫁生樵山毙于虎文氏匍匐赴其防服衰三年事公姑谨洁已而感怆忽然归遯于山之隂不与世接影响防邈人莫迹其处贞元十七年髙秋九日天气澄澈俄有异云起西南幡幢管磬拥一妇人于杳霭间讙谓文氏女仙去今升仙坛具存即其下为祠晨香夕灯嵗时不懈遇水旱祈祷罔不昭答公奉到官数月春向深不雨令尹陈侯希黙相率拜祠下佥曰兹祠尚矣旧记不足以传逺请更而镌诸石令尹举手见嘱越翼日大作乃笑相谓烈女之意欲遂成斯文乎予谓前辈罕言神仙事以世所传者皆幻而近诬今文氏纯介之行表见于世其识不凡其神不死英灵精爽实与天通距今数百年而惠泽一方显应如是岂可掩没也哉因载其实以与此山共传绍兴三年四月一日
　　张余二公祠记　　　　　　　　杨万里
　　人物粤产古不多见见必竒杰也故张文献公一出而曲江名天下至本朝余襄公继之两公相望揭日月引星辰粤产亦盛矣哉盖自唐武徳放于今五百有余载粤产二人而止尔则亦希矣然二代各一人而二人同一州又何富也世谓以文取人抑末也两公俱以文学进以名节显以文取人不可也以文废人可乎两公立朝忠言大节多矣而谏用牛仙客安太子瑛诛安禄山留范希文排张尧佐此尤治乱之所先者也三言不用而二言用天寳之败庆厯之隆岂适然哉虽文献相唐而襄公未及大用或以是为襄公憾吾独不然圣贤君子之于斯世顾道之行与否尔相与否奚顾哉两公者道行则宋隆道不行则唐败然则两公之于斯世孰遇孰不遇乎后之有为之主有志之士能知两公遇不遇之説诹诸往度诸来必有超然悟慨然叹者矣郡博士廖君徳明庀职数月谓两公庙祀而不于庠序非所以风励学者也谒于太守徐侯琏守丞李君文伯而作堂祠焉既成属万里记之则招诸生而谂之曰二三子庐于斯饔于斯业于斯进而拜先圣先师曰莫予云范退而瞻两公曰莫予云磋跂而望曲江之山川曰莫予云殖可乎不可也不可而莫予云续何也二三子盍思之
　　濓溪书院记　　　　　　　　　朱　熹
　　秦汉以来士不知学言天者遗人而天无用语人者不及天而人无本专下学者不知上达而滞于形器心上达者不务下学而溺于空虚优于治已者或不足于及人而随世以就功名者又未必自其本而推之也夫如是是以天理不明而人欲炽道学不传而异端起人挟其私智以驰骛于世者不至老死则不止而终莫悟其非也宋兴九疑之下舂陵之墟有濓溪先生者作然后天理明而道学之传复续盖有以阐太极隂阳五行之奥而天下之为中正仁义者得以知其所自来言圣学之有要而下学者知胜私复礼之可以驯致于上达明天下之有本而言治者知诚心端身可以举而措之天下其所以上接洙泗千嵗之统下啓河洛百世之传者脉络分明而规模宏逺矣是以人欲自是而不得肆异端自是而不得骋盖自孟氏既没而厯选诸儒授受之次以论其开创兴复汛扫平一之功信未有高焉者也先生熈宁中尝为广南东路提防刑狱公事而治于韶洗寃泽物其兆足以行矣而以病去乾道庚寅知州事周侯舜元仰止遗烈慨然永懐始作祠堂于州学讲堂之东序而以河南二程先生配焉后十年敎授廖君徳明至故祠颇巳摧剥而香火之奉亦惰弗供明年乃增广而作新之像设俨然列坐有序月旦望率诸生拜谒嵗春秋释奠之明日则以三献之礼礼焉而犹以为未也则又日取三先生之书以授诸生曰熟读精思而力行之则其进而登此堂也不异乎亲炙之矣又明年以书来告曰韶故名郡士多愿慤少浮华可与进于道者盖有张文献余襄公之遗风焉然前贤既逺而未有先生君子之敎以啓迪于其后虽有名世大贤来官其地亦未有能抠衣请业而得其学之传者此周侯之所为惓惓焉者而徳明所以奉承于后而不敢怠也今既讫事而徳明亦将终更以去矣夫子幸而予之一言庶几乎有以卒成周侯之志也是亦徳明之愿而诸生之幸也廖君尝以其学讲于熹者故不复辞而輙为着先生倡明道学之功以示韶人使因是而知所以用力之方又记其作兴本末于此使来者有所攷核焉
　　开凿楞伽峡记　　　　　　　　叶　适
　　湟水防众流东南束两崖满怒激跃势倾百里舟行必逾峡矣然后喜无患夫山川之险亦所在而有此固其著名者耶嘉泰二年崖壅水髙者十数丈下者百余尺雨不时霁则谿谷倒注横溢航楫不通贾货不行嘉定庚辰太守杨侯榕始至嵗适大潦城邑吞浸几为湖海四顾叹曰州素薄监司未有意将孰弭兹祸转运判官刘强学闻而矍然亟举两司六百万实其费是冬遂命司法李华郡人张渊叟大议疏凿华巧思强力侯专任不疑易者劝趋难者募应小石繂运大石镵落上以火攻下以堰取余稳石黯平流中尚数处工不知所为华创巨灵凿贯木百钧之糜碎春且半石之为水害者尽平舟自番禺来集城下羣川众壑各得所归老稚聚观喜极或泣曰连始复为郡矣按书随山濬川所以令天人同愿勤功茂伐最为繁悉而迥莫能详也及梁山颓阤晋人乃以为国君当自贬损不敢言修治其他仆陵摧阜骇闻异见史氏所録盖多有之而终不言某能攻除以还其旧者岂其逸而不传耶抑敬而不敢亦若晋人之所谓耶虽然以今峡视之舍而不治则一州废矣夫忽人患而不加防慢天灾而茍自恣二过孰愈今夫扬侯惨怛而仁刘侯果毅而明而又得属如李君奔走毕力以出连人于涂炭之苦此岂非天人之所同愿欤未几侯迁提举常平二公方萃处余庆其能为所部捍患致利民必被其赐矣
　　庆云记　　　　　　　　　　　白玉蟾
　　淳熙改元十月既望惠州守臣王宁奉天子命蒇醮事于罗浮山山即十大洞天之一朱明耀真之府也先是唐天成中洞出古剑迹其篆文已应太祖皇帝丁亥圣君之识我宋受命时遣中使奉金龙玉简之典嵗修国醮着在令甲孝宗始登大寳爰致初敬是日也御香既上蒇事荐成歩虚升闻环佩作序天容绀碧风日清美珍禽舞驯鹿悦仙花瑶草满洞芳妍醮坛之西北隅有五彩光华出焉上亘霄昊是谓卿云轮囷郁丽华景缤纷中有金龙徊翔蓊郁天人交庆实应太平夫太平无象也然而庆云天来亦于其人不于其天天意以之昭格山川于焉出云云物精祲犹登台以课之建官以纪之秉笔以书之自祥符初泰山庆云见今焉复应猗欤盛哉河清岳润信有其时广东漕臣绘图上之逾年有防令礼部每遇郊恩给降祠牒以度其年劳者使修香火永为典故寳庆丁亥道士邹师正该覃恩霈州家檄之知冲虚观事兴懐休符命为记文而繋之铭曰太祖之潜龙也古剑出焉孝宗之飞龙也庆云翔焉剑所以化龙于地云所以从龙于天易曰云从龙风从虎圣人作万物覩
　　东莞县迁学记　　　　　　　　王中行
　　东莞故郡也后为监郡监榜犹在及为县地轶赋伙长材秀民之战艺有司者倍他邑士而馆之宜称邑左三里许有闯于榛菅间者曰学也栋宇绵蕞弦诵寂寥今几何年哉余领邑未阅月士襜然前曰嵗久室老学宜新莽丛兽逸地宜革诘其地以一二对鸠众往瞻与故址相【缺文】其孰从违欤谨按唐史志东广名山二邑之黄岭其一也官廨释刹之直是者率非匹有山自东来矫而南去邑有百余步正与黄岭相賔主中彞外旷地属黎民余不期而得之若天造地设有待然遂进邑士告之兹植化本也既得卜不容以丰俭计于是以撙用储赢一徙而新之僦工市材一准外直门庑殿堂层而立翼庑为斋两相向因直庐而阁之为堂缀职掌有位庖廪有所祭具故不如式一切更而足之下至席榻亦集向之荒者治庳者敞险者豁阙者备眎故规岂直什伯欤学成尚以都养庐鬻公田辍网租民亩失籍者悉归嵗入倍于曩且增弟子员以充之自经始至讫工凡有再稔而后就其为邑士地无丝发靳士于此而不专心谋习尚可他诿耶太凡遂序党庠一为秀异设于他民若无与渐仁摩义乃根于此者古之学明伦而已读书作文余习也环党遂以居孰不在人伦中欤目击心化借此以啓其机耳然则淬励成就固为秀异望版于他民者幸毋曰邑学之无意于我云是役也邑尉陈颖实先后之余则掲阳王中行也淳熙十五年戊申八月记
　　钦州学记　　　　　　　　　　张　栻
　　安阳岳侯霖为钦州之明年政通人和乃经理其州之学悉其故之卑陋庙庑整齐次第一新特来掲记久之未暇也又明年学之敎授周去非秩满道桂复以侯意来请且曰钦之为邦僻在海隅地近日南而俗尚利缝掖之士盖鲜有焉惟侯不敢以其陋而加忽也故新其学以劝之且求一言以示后庶几或有兴起也栻于是而叹曰夫所为建学者欲其士之众多也今夫通都大邑操觚习辞发防决科肩攀袂属必如是而后谓之多士乎哉殆未然也夫寡国鲜士亦何足病十室之邑必有忠信之质而其成就与否则系乎学与不学而已学者所以成材而善俗也今钦州虽僻其士虽鲜然其间亦岂无忠信之质乎无以掲之曷其招之无以道之曷其通之为之严学宫于此详其训迪以明乎人伦之教圣贤之言行薰濡之渐由耳目以入其心志其生质之美者能不有以感发乎有以感发则将去利就义以求乎为学之功而又以训其子弟率其朋友则多士之方岂不庶几矣乎异时人材成就风俗淳美其必由今日之举有以发之请刻记乎学以垂于后来【以上记】
　　乳泉赋　　　　　　　　　　　苏　轼
　　隂阳之化天一为水六者其壮一其穉也夫物老死于坤而萌芽于复故水者物之终始也意水之在人也如山川之蓄云草木之含滋漠然无形而为往来之气也为气者水之生而有形者其死也死者咸而生者甘甘者能往能来而咸者一出而不复返此隂阳之理也吾何以知之盖尝求之于身而得其説凡水之在人者为汗为涕为洟为血为溲为泪为涎为沫此数者皆水之去人而外骛然后肇形如有物皆咸而不能返故咸者九而甘者一一者何也泰华池之真液下涌于舌底而上流于牙颊甘而不壊清而不浊宜古之仙者以是为金丹之祖长生不死之药也今夫水在天地之间者下则为江湖井泉上则为雨露霜雪皆同一味之甘是以变化往来有逝而无竭故海洲之泉必甘而海云之雨不咸者如泾渭之不相乱河济之不相渉也若夫四海之水与凡出盐之泉皆天地之死气也故能杀而不能生能槁而不能浃也岂不然哉赋曰吾谪居儋耳卜筑城南邻于司命之宫百井皆咸而醪醴钟乳独发于宫中给吾酒茗饮食之用盖沛然而无穷吾尝中夜而起挈瓶而东有落月之相随无一人而我同汲者未动夜气方归锵琼佩之落谷灔玉池之生肥吾三啜而遄返惧守神之诃讥却五味而谢六尘悟一真而失百非信飞仙之有药中无主而何依渺乔松之安在犹想像于庶几
　　飓风赋　　　　　　　　　　　苏　过
　　仲秋之夕客有叩门指云物而告予曰海气甚恶非祲非祥断霓饮海而北指赤霞夹日而南翔此飓之渐也子盍备之语未卒庭戸肃然槁叶防防惊鸟疾呼怖兽辟易忽野马之决骤矫退飞之六鹢袭土囊而暴露掠众窍之呵吸予入室而坐敛袵变色客曰未也此飓风之先驱尔少焉排戸破牖损瓦辟屋礧击巨石揉防乔木势翻渤澥响振坤轴疑屏翳之赫怒执阳侯而将戮鼓千尺之洪涛翻百仞之陵谷吞泥沙于一卷落巨崖于再触列万马而并骛溃千车而争逐虎豹詟骇鲸鲵犇防类钜鹿之战呼杀声之动地似昆阳之役举百万于一覆予亦股栗毛耸索气侧足夜拊榻而九徙昼命而三卜盖三日而后息也父老来唁酒浆罗列劳来童仆惧定而説理草木之既偃葺轩楹之已折补茆茨之罅漏塞墙垣之颓缺已而山林寂然海波不兴动者自止鸣者自停湛天宇之苍苍流孤月之荧荧忽悟且叹莫知所营呜呼大小出于相形忧喜因于所遇昔之飘然者若为巨耶吹万不同果足怖耶蚁之縁也嘘则坠蚋之集也呵则举夫嘘呵曾不能以振物而施之二虫则甚惧鹏水击而三千抟扶揺而九万彼视吾之惴栗亦尔汝之相莞均大块之噫气奚巨细之足辨陋耳目之不广为外物之所变且夫物象起灭众怪耀求髣髴于过耳视空中之飞电则向之所谓可惧者实耶虚耶惜吾知之晚也【以上赋】
　　逺游庵铭【并序】　　　　　　　　苏　轼
　　吴复古子野吾不知其何人也徒见其出入人间若有求者而不见其所求不喜不忧不刚不柔不惰不修吾不知其何人也昔司马相如有言列僊之儒居山泽间形容甚癯意甚鄙之乃取屈原逺游作大人赋其言宏妙不遣而放今子野行于四方十余年矣而归于南海之上必将俯仰百世奄忽万里有得于屈原之逺游者故以名其庵而铭之曰
　　惜哉世俗之逼隘也愿从子而逺游子归不来而吾不往使罔象乎相求问道于三闾借车于相如忽然不自知厯九嶷而过崇丘宛兮相逢于南海之上踞殻而食蛤蜊者必子也庶几为我一笑而少留乎
　　按轼谪粤吴复古每徒步往来不逺千里及北还又送至清逺峡其与复古文字颇多谨存一种
　　何公桥铭　　　　　　　　　苏　轼
　　天壤之间水居其多人之往来如鹈在河顺水而行云驶鸟疾惟水之利千里咫尺乱流而渉过膝则止惟水之害咫尺千里沔彼滥觞蛙跳儵游溢而懐山神禹所忧岂无一水支此大壊舞于盘涡氷折雷解坐使此邦画为两州鸡犬相闻颠越莫救允毅何公甚勇于仁始作石梁其艰其勤将作复止更此百年公心如铁匪石则坚公以身先民以悦使老壮负石如负其子疏为玉虹隐为金隄直栏横槛百贾所栖我来与公同载而出驩呼阗道抱其马足我叹而言视此滔滔未见刚者孰为此桥愿公千载与桥夀考持节复来以慰父老如朱仲卿食于桐乡我作铭诗子孙不忘
　　九成台铭【并序】　　　　　　　　苏　轼
　　韶阳太守狄咸新作九成台玉局散吏苏轼为之铭曰自秦并天下灭礼乐韶之不作盖三千三百二十有三年矣其器存其人亡则韶既已隐矣而况人器两亡而不传虽然韶则亡矣而有不亡者存盖尝与日月寒暑晦明风并行乎天地之间世无南郭子綦则耳未尝闻地籁也而况得闻天籁使耳得闻天籁则凡有形有声者皆吾羽旄干戚管磬匏尝试与子登夫韶石之上舜峰之下望苍梧之渺莽九疑之联绵览观山川之吐吞草木之俯仰鸟兽之鸣号众族之呼吸往来唱和非有度数而均节自成者非韶之大全乎上方立极以安天下人和而气应气应而乐作则夫所谓箫韶九成来凤凰而舞百兽者既巳灿然毕陈于前矣
　　卓锡泉铭【并序】　　　　　　　　苏　轼
　　六祖住曹溪卓锡泉涌清凉滑甘赡足大众逮今数百年矣或时小竭则众汲于山下今长老辩公住山四嵗泉日涌溢闻之嗟异为作铭曰
　　祖师无心心外无学有来扣者云涌泉落问何从来初无所从若有从处来则有穷初住南华集众正水水性融防岂有无理引锡指石寒泉自冽众渴得饮如我説法云何至今有溢有枯泉无溢枯溢其人乎辩来四年泉水洋洋烹煑灌溉饮及牛羊手不病汲肩不病负匏勺瓦盂莫知其故我不求水水则许我讯于祖师有何不可
　　自然端砚铭　　　　　　　　　苏　轼
　　其色马肝其声磬其文水中月真寳石也而其徳则正其形天合其于人也畧是故可使而不可役也
　　端石砚铭　　　　　　　　　　苏　轼
　　千夫挽绠百夫运斤篝火下缒以出斯珍一嘘而液嵗久愈新谁其似之我懐斯人与墨为入玉灵之食与墨为出隂鉴之液懿以兹石君子之侧匪以况物维以观徳
　　三洲岩铭　　　　　　　　　　祖无择
　　维山岩岩维室耽耽隂阖阳辟天覆地圅我行其间冬温夏寒有厢有庑有櫺有轩有髙有闬有岩如键设爵有坫鸣琴有荐我官宰鄙一嵗三至清泉我有白云我侍其来忘疲其乐忘饥亦既去止寤寐思之凡物既久因人不朽召伯甘棠羊公岘首彼贤与仁我岂其伦实睎高风于千万春至坚者石有时而泐故告后来再磷再刻【以上铭】
　　中阁颂　　　　　　　　　　　髙　绅
　　【阙】　　　　冬乃命大内大库高班内品李懐信赍斋文建道塲于罗浮中阁禅院凡七昼夜仍降内府名香以锡之夫天之立君凡以为民也君之承天亦以为民也王者不惟礼乐刑政令民率由而复以雩祷祈禳为民锡福盖天意也是山按图牒为蓬莱之别岛实朱明之洞天蕴秘韬竒含灵蓄异璚花琪叶镇以紫凤之坛驾飚腾烟宅以白云之洞尔乃寳枋清防祗树幽深绀殿晨严兰膏夕燎祝辞秘奥襍梵呗于五天薝卜氛氲散香云于三界有五色珍禽羣翔斋所灵应缤纷而効祉隂云霾蔽而复晴防感有如此者谨为之颂曰
　　岩岩罗浮镇于南裔三山一海浮空而至开阖烟岚荟翳松桂蓄异康时宅灵瑞帝吾皇抚运惠绥四时名山大川罔不祗肃乃建中阁民祈福禧法防攸啓天意聿随皇皇者华将命精洁圆峤香降博山焚爇川祗荐瑞天龙生悦五色灵禽翔飞防泬【颂】
　　元
　　海角亭记　　　　　　　　　　范　梈
　　钦亷僻在百粤距中国万里郡南皆大洋而亷又居其拆故曰海角也有亭在于西南隅昔人以是名之嵗逺代易废已久矣延祐三年秋余使过郡访址得于荒烟乱水之间欲复之未能也属之郡吏曰诺明年来告成请记之夫土木之靡工人之用虽未获谂至于云霞之映带岛渚之出没梦寐所厯犹见其处亦殊方之胜槩也然为侯邦亭有地胜居是者虽拥高爵厚禄亦往往有悲愤无聊之感者何也盖地里僻逺复加瘴疠自古以来非谪徙流离之士鲜至焉以吾无所为而得之宜其人之戚尔也抑尝推昔朝廷之于士大夫茍非显过极恶未尝不欲曲受而优容之万不得已则又非深放逺屏无以啓其摧痛自反之忠此固圣王忠厚意也寓斯土而登斯亭有能驱去流俗之态涵养孤忠之气把酒赋诗临高瞰逺反而求之何往而不得其所适又岂独夸结搆之华从临眺之乐而已哉
　　广州府儒学重修大成殿记　　　熊朋来
　　国家抚有区宇南讫海外咸暨声敎广为南海一都防肃政亷访司宣慰元帅所亲莅皆以敬敎劝学为第一义于是礼殿壮丽甲于南方元正初尝一修之速成茍简遄底蠧圯势不得不改作乃相与谋鉴兹前欲速图后可久因没官巨材复买其半以足用凡买甎甓础石诸物悉从市贾工匠夫役皆雇募亷访使多尔济公卜公大璋创其始副使都尔蘓巴勒公成其终副使李公徳厚佥事张公世荣范公致毅色埓黙公经厯董邦用知事王淑照磨戴从龙众吏协心同力帅府以副帅王公从政董其事帅幕穆齐英佐史周南梁晟从副帅日至督视材必坚良工必精致庙殿经始于丙辰之冬塐像肇于丁已之春而毕成戊午之秋仪门廊庑新与庙称凡用匠以工计者二万役夫倍之钞统以贯计者六万米以石计者四百其半取于赡士之余其半有司征逋以给之物无强贾民无横役财无滥用对圣贤而无愧勒金石而可书教授陈学礼殚其心力迄用有成述其始末书来请记于熊朋来且曰昔亷访李公至道搆尊经阁余公琏新明伦堂今使者归侵疆覈隐租购羣书明载籍于是敎养悉备广学故有春秋祭乐今创二亭前曰思敬后曰政徳以为肄乐之所幸并书之余之为瑟谱也尽阅诸学之谱而正其讹酌献之曲必按月律江广诸郡多用之因其来请授以藏之书阁肄乐则按谱取声奏诸新殿尚其足以召和气之祥而防斯文之福且夫圣人道徳高厚敎化无穷实与天地参而四时同宗庙之美百官之富游圣门者犹曰不可见岂比于异端以殿宇之雄为夸美哉时延祐六年正月日豫章前进士熊朋来撰
　　得全书院记　　　　　　　　　欧阳
　　故宋丞相赵忠简公有祠于解之闻喜尝记之时以国子博士赵君继清之请也继清忠简之六世孙而之同年进士也作闻喜祠事甫毕防迁亚中大夫出为潮州路推官潮盖忠简为秦桧所斥居之地也忠简为相欲使其君正名定义桧为相欲使其君匿怨事讐于是桧必杀忠简然后巳计行忠简已斥桧怒未已事未可测也忠简因扁所寓之堂曰得全自以为庶几获免于权奸之手呜呼忠简为国元臣而以免于横逆为其身之幸宋事岂不大可伤也忠简再斥而潮人慕之不忘堂存如新尔后祠之于堂有司因民所欲视书院仪嵗时遣官献享迨嘉泰初忠简之孙谧为潮守淳祐中陈圭典郡咸增葺焉宋祚讫而书院废继清之求外补于潮也志固在得全及至潮刑清讼理大振厥职因以所得职廪之资复所谓得全书院于潮城名贤坊西街之右燕居祠庭讲肄之室门墙堂庑粲然毕备俾潮民之秀受业于其中请设録事司校官以主领之报政京师即曰解之祠君记之矣潮之书院君又当记之窃有感焉古之君子敬其亲故爱其身而以全而生之全而归之者为孝若曾子之以孝称孜孜然保是以为训也然语有曰事君能致其身致之云者委而不有之名也其全其毁岂复计哉龙逢比干未尝以是有负于孝公有致身之义于宋何独以得全为幸乎已而思之在其当时使忠简死于桧而其事有益于宋则身非所当惜也方桧挟上令行已私与其徒死而无益于事则不如姑全吾父母之所生事君事亲之道犹庶几者也忠简之为是言岂得巳也哉况万一桧毙身得独全犹冀收再用之功也又焉得不以是身之存为一时之幸乎至于使公获奉其得全之躯以归其父母而使宋之时君不获有其全付之业以见其祖宗殆天之所为也虽然忠简不幸遇夫幅员分裂之世遂赍志以殁继清乃幸生乎车书混一之时北作解祠南为潮之书院相距万里所欲无不克遂其志岂不大幸于乃祖之所遇欤宜其有光于前人也学子来游思忠简之以道事君而于得全为非得已又思继清之显亲为孝而淑人以锡类则藏修进退动审其是海邦黎献褒然为特出焉此作书院之本意也忠简名鼎继清名贤翁
　　香山县迁学记　　　　　　　　吴　澄
　　广为百粤之地三代政化之所不及汉晋而唐俗渐渐易至宋弥文香山县最后置其初东莞县之香山镇也绍兴壬申始陞为县距宋亡百二十余年耳而士习亦能与他州相颉颃今者崇文仍前代之旧文教所施无逺弗届而教事之隆替亦系乎治官之能否焉旴江左祥职翰林院国史十五年泰定乙丑授承直郎广州路香山县尹其在院也予觇其材之能官久矣及既赴官予亦归田越四年调潮州路经厯以书来言曰祥以菲才叨膺民寄思治之本在乎教也莅官之初首谒先圣庙直县治之西卑湿隘陋于严祀弗称谋诸同僚拟更诸塽垲再至学俾敎官召集羣儒议咸曰县东有文庙旧基土质坚燥山势拱抱宋末迁于今所迁之后士风顿衰今复旧所为宜乃与同僚往视其地果如所言前直学杨仲玉起而言曰庙果迁欤敎谕高悬生愿献柱梁础石已而羣士各备大小材木以供用节缩养士余资市瓦甓等泰定丙寅孟秋兴役次年春先搆大成殿崇三防有六尺广倍其崇深视其广杀四之一仲秋落成次搆仪门九间九标其崇常有二尺广十有三防深三防二尺季秋落成惟明伦堂东西庑未完祥既去官亦储木石属同僚嗣成之至顺壬申冬左尹来过曰香山之旧僚与其敎官及邑士营造明伦堂东西庑已毕其堂十一标中五十有二尺广七防有二尺深三防有一尺夹室左右各三其崇杀于堂三其深如堂其广五防有一尺天厯己巳冬搆次年春成东西庑七标各十一室其崇视堂之夹室深亦如之南北之修七常有一防至顺辛未冬搆次年春成祥仕于岭海间至三幸免瘝旷而香山小邑获迁庙学于吉地始谋虽出于祥而终成其事实頼邑僚邑士之力邑长那海邑令韩文衍邑贰张方谷黄益敎谕陈汾杨以礼黎复叟郭至邑士之输材竭心者杨仲玉高悬生陈志袁莹中也敢蕲先生纪其始末垂示永久以无忘僚友士夫成终之勤予谓左尹有三善今之居官者惟私于己何防于民而尹无私于己有志于民其善一也或优于政不暇于敎其善二也官之政敎去官则已而尹虽已去官犹不忘在官未竟之事视官事如家事然其善三也尝稽郡志宋绍圣间广守童楶以郡学在中城西近于喧杂诸生一百五十余人各致辞请择地而徙乃迁于牙城东南隅左尹之迁学也亦自西而东与二百余年前章守之迁郡学时异事同章守自作迁学记期广俗丕变如齐鲁今左尹属记于予也所望香山之士其亦如章守之心乎然则庙堂既迁而新矣士习之迁而新者宜如之何曰贡诏颂行具有谟训为士者亦惟明经修行焉耳矣廓志破愚就义舍利存理去欲长善消恶此明经之效也能孝能弟能慈能睦能忠能信能耻能让此行修之实也经不明行不修而徒缀缉程试之文昧主司之目以攫科名茍官禄而巳则近负圣朝之恩逺负圣师之敎抑宁不负邑宰迁庙学以新士习之意哉
　　马公祠记　　　　　　　　　　周伯琦
　　人之立行茍有可以扶世敎者君子必有取焉况当城复于隍之时而能以危为安以敝为完奋不顾身以尽委质之义者哉至元十有二年嵗乙亥宋既内附东南风靡惟潮僻在海右大兵且压境守令弃印绶窜山泽郡人马侯发承宗室之命繇砦将摄州事劳慰士卒婴城坚守屡战屡捷事出不虞变生肘腋外郛既虚犹收创残百余人以死誓保子城至不可为乃令妻妾自缢于是服鸩就死潮遂平时十五年戊寅嵗三月一日是年冬十一月文丞相天祥亦在郡就执后六十又九年当至正丙戌之腊予司宪问俗于潮潮之父老犹能言其畧及阅郡乗乃得其人知未有祠父老欲为之而未能也因以属郡副佐三衢张宗元焉副言于郡贰倅差吉为主治祠于校宫东偏之室先正之次为文告之已复请予记其事今夫衣冠而禄食者孰不曰我为良我为忠考其行非怵于势则夺于利忘君父背理义无所不至方炎赵就南四海之人莫不顺时变以为己计马侯独以孤孱之余抗骁鸷之众非有所挟而气益厉非有所逼而志益坚其所成就真足以暴于天下所谓舍生取义者于是乎见之学校所以明人伦也君臣之义大焉实存是举可谓为政之本矣故为感而书之使后千百年有过潮者曰南粤之陬宋有斯人焉
　　七贤太守记　　　　　　　　　吴　礼
　　郡以亷名太守所致也古有亷山亷泉故自东汉以来皆选士为郡名实相应遂改合浦为亷郡焉府城东偏立七贤太守祠列位奉祀曰孟曰谢曰苏曰顔曰丁曰高曰季皆前代徳泽施于民相传祀事而不能忘也志书燬于兵火无以考据唯珠还合浦着在方册者孟尝也每遇水旱灾宼郡人祷之应如影响嵗久祠宇倾圯而木主尚存至正庚寅春通守龚侯来莅是郡首谒祠下念前贤遗泽惕然于懐欲兴废而鼎新之疑七贤不知名諡旧无绘像嵗时祀典无以致如在之诚咨嗟久之余始视事之日侯以是告余曰不然前代立祠褒封郡人事之久矣宜神明之佑人也如星月之在天风雨晦防人莫之见而照临之徳未始不及于人者也又何待覩容光而后瞻拜哉昔萧敏中为建阳县令问邑之先贤得陈师道陈仲修游定夫皆以文学风节称立三贤堂而祀之去职之后邑民思萧令之贤足以配三君子者遂更其榜为四贤堂焉今侯追慕七贤之遗风重建祠宇使郡人得专祀之美他日必有思侯之徳转而榜为八贤报侯之徳于无穷也侯名文殊又字仲晔京师人亷简易直无愧于七贤乎【以上记】
　　明
　　送陈公甫南迁序　　　　　　　罗　伦
　　白沙先生处南海者二十余年矣观天人之微究圣贤之蕴充道以富尊徳以贵天下之物可爱可求漠然无动其中者孟子曰饱乎仁义不愿人之文绣周子曰见其大则心泰心泰则无不足无不足则富贵贫贱处之一也其斯之谓与夫天之生物也人为贵其予人也心为大以仁居之以礼位之以义道之以知出之以信成之以配天地以明日月以行鬼神以流河海以奠山岳以绥万物以蕃草木育鸟兽大行为伊吕穷居为孔孟不其大与孔子曰富与贵是人之所欲也贫与贱是人之所恶也先生不欲富贵而乐贫贱独何心哉见其大而已矣尧舜禹天下大圣也为天子天下大贵也有四海天下大富也孟子曰人皆可以为尧舜荀子曰途之人可以为尧为舜为禹岂其为富贵哉为其大而已矣走而为大者麟飞而为大者凤介而为大者鳞而为大者龙人而为大者圣贤飞走鳞介有为大者以人而不为焉亦禽兽之耻乎赵孟之所贵彼能大之亦能小之也自我而大者彼恶得而小哉大自人者小人大之一时大之君子不大也小人大之君子大之天下大之后世大之大自我也然后可以为大也先立乎其大者然后小者不能夺也然后可以为大也可大者独先生哉先生南归道金陵诸君各为四韵诗以别谓余言余顾谓诸君自立其大者予何言
　　道学传序　　　　　　　　　陈献章
　　自炎汉迄今文字记録著述之繁积数百千年于天下至于汗牛充栋犹未足也许文正语人曰也须焚书一遭此暴秦之迹文正不讳言之果何谓哉广东左方伯陈公取元所修宋史列传中道学一编镂板与同志者共之宋史之行于天下有全书矣公复于此留意焉噫我知之矣孔子曰十室之邑必有忠信如某者焉不如某之好学也后世由圣门以学者众矣语忠信如圣人鲜能之何其与夫子之言异也夫子之学非后人所谓学后之学者记诵而巳耳词章而已耳天之所以与我者固懵然莫知也夫何故载籍多而功不专耳目乱而知不明宜君子之忧之也是故秦火可罪也君子不讳非与秦也盖有不得已焉夫子没微言絶更千五百年濓洛诸儒继起得不传之学于遗经更相讲习而传之载于此编者备矣虽与天壤共敝可也抑吾闻之六经夫子之书也学者徒诵其言而忘味六经一糟粕耳犹未免于玩物丧志今是编也采诸儒行事之迹与其论著之言学者茍不但求之书而求之吾心察于动静有无之机致养其在我者而勿以闻见乱之去耳目支离之用全虚圆不测之神一开卷尽得之矣非得之书也得自我者也盖以我而观书随处得益以书博我则释卷而茫然此野人所欲献于公与四方同志者之芹曝也承公命为序故及之公名选字士贤浙之临海人先公勿斋先生宰新城遗爱在民公称其家学云
　　张文献集序　　　　　　　　邱　濬
　　古今説者咸曰唐相张文献公岭南第一流人物也嗟乎公之人物岂但超出岭南而已哉盖自三代以至于唐人才之生盛于江北开元天寳以前南士未有以科第显者而公首以道侔伊吕科进未有以词翰显者而公首掌制诰内供奉未有以相业显者而公首相宗公薨后四十余年浙士始有陆敬舆闽士始有欧阳行周又二百四十余年江西之士始有欧阳永叔王介甫诸人起于易代之后由是以观公非但超出岭南盖江以南第一流人物也公之风度先知见重于宗气节功业着在信史播扬于天下后世唐三百年贤相前称房杜后称姚宋胡明仲谓姚非宋比可与宋齐名者公也由是以观公又非但超出江南乃有唐一代第一流人物也然公声名赫奕在人口耳非直以其相业在当时且甚有文名史称其七嵗知属文张説谓其为后世词人之冠又与徐坚评其文如轻缣素练实济时用栁宗元亦谓其能以比兴兼著述予生公六百余年之后慕公之为人童穉时尝得韶郡所刻金鉴録读之灼知其伪有志求公全集刻梓以行世迩来京师防太学入官翰林每遇藏书家輙访求之竟不可得盖余二十年嵗己丑始得公曲江集于馆阁羣书中手自抄録仅成帖闻先姚太宜人丧因携南归期免丧后自备梓刻之道韶适友人五羊涂君暲倅郡偶语及之太守毘陵苏君韡同知莆田方君新谓公此集乃韶之文献请留刻郡斋嗟乎公之相业世孰不知其文则不尽知也矧是集藏馆阁中举世无由而见茍非为乡后进者表而出之天下后世安知其终不泯泯也哉是以不揆愚陋僭书其首
　　旧粤志序　　　　　　　　　　黄　佐
　　吾广十郡各自为志今防而通之者何居盖备一方文献以牖民彞而迪我圣明之率典也在昔唐虞声敎暨南交之日久矣疆理于周作镇于楚南武纪于汉先贤传于吴记志图经迭出于晋唐之间文献非不足也然不防而通之则统之无宗纷员嵬琐甚或畧钜而详小遗古而稡今无乃草泽之私言与高帝之有天下也稽古立政首命儒臣仿周礼建邦图数与张弛贡赋为洪武志志系以纪年者示继述也天顺初元英庙始成一统志惟识其大者而吾广与焉然成化以后所增诸县犹未之登载也嘉靖乙未侍御四明戴璟乃纂通志成于仓猝命曰初藁意将有待云丁巳少司马督府毘陵谈公恺览而少之檄藩司聘予俾重加搜辑予病谢不能也代以奉化王公访礼请益敦防侍御姑苏徐仲楫至枉顾衡门稽首再拜以请予业已纳还币聘力谢固辞楫请愈防至于再三而币复重拜不获终辞乃于仲冬开局于贡院左辖新建魏良贵大叅莆田张英新建呉芳桂主防臬阃诸司则陪位焉时少叅钱塘陈善温陵田杨职守在外实与闻之前期有司咨耆旧索经籍至是告备而所征乡进士陈绍文黎民表梁绍曾及予中子在素皆集予乃发凡举例归诸广郡太守防稽陶君大有达于有位佥以为韪然州县续志积至百余方博求往古以补事之钜而略者不遑及也郡檄复征庠生多辞不至越明春至者惟曾元鲁陈万春陈冕欧大任林乔黎民懐梁有兆与焉人各分彚袠不逾三凡四阅月而竣事惟碑碣诗文交互鼎来视之怢焉莫能鉴也谂于魏良贵曰焉有综贯百家能裁揃菁华者乎曰顾提举起经其选也乃召顾君以监誊至局删节分注已于事而竣厯代题名前脱后阙考之茫焉莫能补因谂于陶大有曰焉有闳览载牒能研覈古今者乎曰陈县丞达其选也乃召陈君以供饩至局参伍传记已于事而竣于是草创编为七十卷防绍曾北上惟留陈黎二生讨论修饰然题辞论赞犹谦让未遑予则总之顾所纪録悉确有据惟润色而已何者千钧之重加以锱铢则移万里之流祛其萧苇则驶予奚容心于其间哉第性本疎愚言且耄拙幽痗频作载笔殊艰每欲已之适王公擢宪留台代以莆田郑防亟令有司赞成其事而侍御归安潘季驯尤惓惓注意遂锲诸梓仍檄学谕陈其箴刘裁康日章次第校讐防潘侍御以交代去左辖姑苏杨伊志大叅豫章徐南金皆以迁去而右辖丰城雷贺大叅万安刘慤少叅盱江袁应枢海盐冯臯谟佥以校完遂贮诸库以俟代巡侍御汉阳蔡结左辖福清翁世经偕至而后颁行焉凡三厯寒暑而后成盖事事不敢茍故也予乃拜手飏言曰猗乎一方文献庶其觕备矣哉惟皇上帝降衷于下民有恒性焉日用由之而不知则寖以浇讹匪献敷厥政化将泯泯棼棼于何其乂惟后王君公降徳于兆民有成宪焉承以大夫师长而望所鉴观则易以愆忘匪文缉厥训典将败制越轨于何其率是故善思治者厚其生殖均其地征以绥之阜其财求利其器用以富之茂正其徳节迈其性以敎之而又轻繇少事以振其急约法省刑以持其后使之务利而避害懐仁而畏威此辅世之大经也然犹时遣皇华之使诹谋询度庆贺其福事赙补其札丧赒委其凶荒槀禬其师役哀吊其祸烖凡此五物者治其事故及其利害为一书其礼俗政事敎治刑禁之逆顺为一书其悖逆暴乱作慝犹犯令者与夫因丧荒而厄贫及康乐和亲安平者又各为一书焉外史合为四方之志掌其成书稽之政令以保天下元元畏天命而悯人穷故也是则防而通之者其来尚矣遵我太祖作志之初猷其诸周礼是宗乎故大司徒掌地域广轮之数令遂人造县鄙形体之法形方正其华离司书括其图记量人分其涂数保章辨其星野用是土训掌道地图以诏地事诵训掌道方志以诏观事如指诸掌矣始总一方中列十郡而终以罗浮南海者粤之望也是皆志之管也故首图经训方氏掌道政事与其上下之志传而诵之乃为编年自周讫于正徳逌今眎昔鉴戒炯矣其犹资治之史乎故次之以事纪太宰施典于邦国以治官府邦则牧监州县国则封建诸侯官则用人府则理财后世不能易也揆文敎奋武卫设方伯连帅监夏殷而损益之犹夫周也书其姓名邑里作职官表大司徒以先物賔兴必先徳行今也艺焉而已然犹貤恩以劝孝焉作选举表国有仁贤则职方之图土地人民政事頼之矣由是庠序之敎始于释奠乡射蔇于大宗伯五礼皆可举也凡大合乐必遂养老肄歌施英韶以协大师律同皆可奏也礼乐明备则文章焕然可述故凡书掌于外史者达于四方摛之防极而琬琰昭焉作五志乃若攷徳行察道艺乡大夫以兴贤能者内史因之修诸家毋有壊于廷者其驭叙一而已矣故名宦有声兹土人物防玷厥躬者与夫流寓之进退列女之贞烈皆核实作列传而异敎诸蛮祥眚神怪则为外志终焉猗乎搜之弗精辑之弗详是谓觕备实予之罪也夫抑又尝窃闻之尚书大传南交宅于荆扬裔土非至秦汉而后通中国也证以水经注则陶水之渚有尧行宫而舜奏九成于韶石逖闻虽若不可究诘然羲叔平秩夏伯贡乐迹其在兹与是编也采撷颇繁旧志百仅存一大皇华分彚而合成之虽无甚髙论然愚者一得于辅世福民之道独谆切焉其事则粤其文则史其义则通天下之志茍润泽而时措之岂但备一方文献而已哉于戏岂但备一方文献而已哉
  </div>
  <div class="pagination">
   <a href="广东通志_page337.html">
    上一页
   </a>
   <span>
    ...
   </span>
   <a href="广东通志_page333.html">
    333
   </a>
   <a href="广东通志_page334.html">
    334
   </a>
   <a href="广东通志_page335.html">
    335
   </a>
   <a href="广东通志_page336.html">
    336
   </a>
   <a href="广东通志_page337.html">
    337
   </a>
   <span class="current-page">
    338
   </span>
   <a href="广东通志_page339.html">
    339
   </a>
   <a href="广东通志_page340.html">
    340
   </a>
   <a href="广东通志_page341.html">
    341
   </a>
   <a href="广东通志_page342.html">
    342
   </a>
   <a href="广东通志_page343.html">
    343
   </a>
   <span>
    ...
   </span>
   <a href="广东通志_page339.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
