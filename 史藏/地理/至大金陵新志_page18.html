<!DOCTYPE html>
<html>
<head>
    <meta charset="UTF-8">
    <title>至大金陵新志 - 第 18 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至大金陵新志 - 第 18 页/共 73 页</h1>
    <div class="content">二年丁卯(二月雪) 　 二月适除宝文阁待制改兼江淮制置使专一措置屯田七月召赴行在九月朝散大夫宝谟阁待制江东安抚使徐谊知府事兼江淮制置使专一措置屯田九月十八日免兼制置使依旧知府事十一月改知隆兴府十二月十六日资政殿学士通奉大夫江东安抚使丘崇知府事 
嘉定元年戊辰(正月雷四月雨雹五月太白经天蝗九月大风) 　 正月五日崇除江淮制置大使兼知府事六月召赴行在八月十四日观文殿学士金紫光禄大夫江东安抚使何澹知府事兼江淮制置大使 　 
二年己巳(二月大风荧惑入太微垣三月雨雹四月蝗) 　 六月二十九日澹丁母忧八月二十五日龙图阁学士通奉大夫江南东路安抚使杨辅知府事九月十三日致仕  　 
三年庚午(正月雨土雷六月丁巳朔日蚀八月大风拔木) 　 正月二十七日朝请大夫龙图阁待制江东安抚使黄度知府事兼江淮制置使 
四年辛未(二月大风七月太白昼见九月雷十一月己酉朔日蚀  大朝建号) 　 六月十六日度除宝谟阁直学士十二月六日磨勘转朝议大夫
五年壬申(九月太白昼见十月雷  大元兵围燕京) 　 十月五日度除权礼部尚书兼侍读 
六年癸酉(二月太白昼见) 　 正月十日中奉大夫宝文阁待制江东安抚使刘矩知府事兼江淮制置使十四日转中大夫 
七年甲戌(五月太白经天九月壬戌朔日蚀太白昼见雷  金宣宗迁都汴) 　 十月二十八日矩转太中大夫 
八年乙亥(二月雨土雨浙江东旱蝗  大元破燕京) 　 七月八日矩除权工部尚书兼太子詹事九月十日致仕十一月十日明请大夫右文殿修撰主管江南东路安抚司公事兼主管江淮制置司公事李大东知府事 
九年丙子(二月甲申朔日蚀五月太白昼见西山地震黎州山崩) 　 正月六日大东召赴行在 
十年丁丑(正月丙子大风拔树二月地震雪六月太白昼见经天) 　 二月十五日宝谟阁学士中大夫江淮制置使江东安抚使李珏知府事七月二十五日转太中大夫 
十二年己卯(二月太白昼见三月太白昼见六月太白昼见) 　 正月三日进封开国伯四月二十四日丁母忧七月十日中奉大夫显谟阁待制江东安抚使李大东再知府事九月十六日除宝文阁待制沿江制置使仍知府事 
十四年辛巳(三月长星见五月甲申朔日蚀大水) 　 十月大东转中大夫 
十五年壬午(五月太白昼见九月雷大雨雹彗见太白又昼见  大元兵自回鹘灭西夏) 　 四月大东以上玉宝赏转太中大夫进封开国伯七月除华文阁直学士九月十日除显谟阁直学士特转一官差提举凤翔府上清太平宫十月十六日朝议大夫焕章阁待制沿江制置使江东安抚使余嵘知府事 
十六年癸未(二月雨土九月庚子朔日蚀十二月雷) 
十七年甲申(六月宁宗崩皇侄贵诚即位后更名昀庙号理宗太祖十四世孙六月太白昼见经天) 　 十一月二十五日嵘除显谟阁待制特转一官 
宝庆元年乙酉 　 正月嵘致仕朝议大夫直焕章阁江东转运副使丘寿迈暂兼权沿江制置司江东安抚司建康府职事 　 
二年丙戌 　 十一月二十九日寿迈除司农少卿
三年丁亥 　 二月初五日寿迈赴关中奉大夫宝章阁待制沿江制置使江东安抚使赵善湘知府事 
绍定元年戊子(正月太白经天雨雹) 　 四月善湘转中大夫六月转太中大夫十月转通议大夫除龙图阁待制兼江东运使 
三年庚寅(三月雨土) 　 正月善湘除焕章阁直学士十一月除焕章阁学士沿江制置大使余仍旧 　 
四年辛卯(大元太宗皇帝即位) 　 三月善湘以庆寿恩转通奉大夫进天水郡开国侯五月除兵部尚书仍任十一月转宣奉大夫除江淮安抚制置大使余仍旧 
五年壬辰(二月太白经天  大元遣使过宋议夹攻金) 　 正月一日善湘除端明殿学士与执政恩例仍旧任升留守九月除资政殿学士转光禄大夫仍旧任进封郡公 
六年癸巳 　 二月善湘奉御笔带职入奏续奉御笔依前资政殿学士提举万寿宫七月十日朝议大夫试大理卿江东安抚使兼沿江制置使李寿朋知府事十一月十六日召赴行在 
端平元年甲午(大元灭金) 　 十月十一日朝请大夫除工部侍郎沿江制置使兼江东安抚使陈韡知府事 
二年乙未(天狗星坠淮安军声如雷破为碎石色红大元抄数中原户计) 　 正月九日韡被旨带职入奏讫回任闰七月十日除权工部尚书依旧任十月二十八日除权刑部尚书加制置大使累辞依所乞 
嘉熙元年丁酉(大元亲征回回国归附) 　 三月十八日韡特转两官除焕章阁学士依旧沿江制置使兼淮西制置使余仍旧 
二年戊戌 　 正月初八日朝请大夫宝章阁待制沿江制置使江东安抚使别之杰知府事六月十一日除工部侍郎十一月二十九日转朝议大夫 
三年己亥(十月虹见风雹为灾大元招谕高丽) 　 三月三日之杰除权兵部尚书兼督府参军事 　 
四年庚子(正月京师地震旱蝗白气亘天) 　 三月二十六日之杰权督府职事六月二十八日除宝谟阁学士十一月十九日督府结局特受中奉大夫 
淳佑元年辛丑 　 三月十一日之杰除兵部尚书兼淮西制置使和州无为安庆府三郡屯田使寻除端明殿学士 
二年壬寅 　 正月一日之杰被旨带职入奏二月四日除佥书枢密院事四月十八日华文阁学士宣奉大夫沿江制置使江东安抚使兼节制和州无为安庆府三郡屯田使杜杲知府事
三年癸卯 　 五月十五日杲除敷文阁学士 
四年甲辰 　 三月十三日果除刑部尚书四月十二日朝奉大夫集英殿修撰沿江制置使兼江东安抚使兼和州无为安庆府屯田董槐知府事 
五年乙巳 　 四月初六日槐时暂兼权淮西总领二十八日特转朝散大夫五月二十一日召赴行在六月二十七日中奉大夫宝章阁待制沿江制置使江东安抚使兼和州无为军安庆府屯田使赵以夫知府事 
六年丙午(大元定宗皇帝即位) 　 四月十二日以夫除华文阁待制闰四月转中大夫 
七年丁未 　 四月二十二日以夫除宝章阁直学士知平江府兼淮浙发运使六月初七日通奉大夫枢密使兼参知政事督视江淮京西湖北军马江东安抚使赵葵知府事
九年己酉 　 二月特授葵金紫光禄大夫右丞相兼枢密使督府结局固辞丞相不拜二十二日端明殿学士太中大夫沿江制置使江东安抚使兼节制和州无为军安庆府三郡屯田使吴渊知府事 
十年庚戌(大元灭辽东) 　 五月渊除资政殿学士带旧职仍与执政恩例进封金陵侯 
十一年辛亥(大元宪宗皇帝即位) 　 五月渊特转通奉大夫十月以明禋恩进爵为公 
十二年壬子 　 正月渊除资政殿大学士知福州福建安抚使当月改知平江府淮浙发运使以臣僚论罢二月宝章阁直学士通奉大夫沿江制置使江东安抚使节制和州无为安庆府三郡屯田使王埜知府事 
宝佑元年癸丑 　 六月埜除焕章阁直学士职任依旧 
二年甲寅(蜀雨血) 　 六月二十八日埜除礼部尚书八月初四日宝文阁直学士通议大夫沿江制置使江东安抚使节制知州无为安庆三郡屯田使兵岳知府事九月转通奉大夫 
三年乙卯三月(雨土) 　 六月十一日岳除龙图阁直学士职任依旧七月初一日致仕八月二十二日宝章阁直学士太中大夫沿江制置使江东安抚使节制和州无为安庆三郡屯田使马光祖知府事十月初四兼提领江淮茶盬所 
四年丙辰(大元抄数辽东户计) 　 四月二十二日光祖除焕章阁直学士依旧任六月二十七日特转通议大夫
五年丁巳(十月虹见) 　 正月一日光祖除宝章阁学士依旧任六月二十一日特转通奉大夫十二月十四日除刑部尚书依旧任 
六年戊午 　 二月四日光祖除端明殿学士京湖制置大使知江陵府赵与筹以观文殿学士光禄大夫沿江制置大使兼江东安抚使知府事 
开庆元年己未(二月雨土大元宪宗皇帝即位) 　 三月马光祖除资政殿学士沿江制置大使江东安抚使再知府事十月赵葵为枢密使江东西宣抚策应大使屯兵信州 
二年庚申 　 四月以江面肃清升光祖资政殿大学士依旧任五月光祖兼总领淮西江东军马钱粮 
四年壬戌 　 三月初四日希得以淮西总领职事交割与吴革当月除刑部尚书依旧任当月二十八日兼淮西总领十一月阙日以明堂礼成进郪县开国伯加食邑三百户 
五年甲子(十月理宗崩福王之子（里去里改基）即位庙号度宗二月雨土七月甲戌彗出柳芒角烛天长十数丈自四更从东方见日高方敛如是者月余  大元都燕京改至元元年) 　 正月姚希得申乞免兼淮西总领二月二日奉旨依二十日交割与江东运副陆景思三月六日希得奉御笔召赴行在二十四日奉御笔除兵部尚书兼侍读是月六日三省同奉御笔马光祖依旧职除沿江制置大使江东安抚大使兼行宫留守再知府事十二月十一日奉御笔特转金紫光禄大夫加食邑四百户食实封一百户 
咸淳元年乙丑 　 八月马光祖辞兼总领二十二日奉旨陈谦亨户部郎官淮西总领九月二十五日交割 
二年丙寅 　 十一月准省札以镇巢升军改作节制和州安庆府无为镇巢军四郡屯田使系衔 
三年丁卯 　 六月六日三省同奉御笔马光祖除参知政事寻其辞免再奉御笔依前观文殿学士依旧任 
四年戊辰(闰正月大风雷雨十月朔日蚀) 　 二月二日三省同奉御笔马光祖分阃累年备宣劳效特转一官令再任光祖三具奏辞免二月伏准尚书省札子备奉旨依已降诏不允不得再有陈请 
五年己巳(大元颁行蒙古字  常州鸡羽生距) 　 三月二十四日三省同奉御笔马光祖除知枢密院事兼参知政事吴革除宝文阁直学士沿江制置使江东安抚使主管行宫留守司公事知府事 
七年辛未(大元建国号兴蒙古学  江南大饥) 　 黄万石沿江制置使知府事 
九年癸酉(大元诏谕吕文焕  江南平地产白毛临安尤多) 　 四月黄万石赴召除侍郎赵溍为沿江制置使知府事 
德佑元年乙亥(六月庚申朔日蚀既时天地晦瞑咫尺不辨人鸡骛归俨如暮夜自巳至午其明始复自淮以西北天色明朗其日夏贵攻复无为和州城堡)     二月建康民归附设建康宣抚司万户廉希愿索多兼宣抚使　王荣充同知建康府事　东路宣抚副使五月徐王荣随丞相入觐授骠骑卫上将军　两处招讨使宋右丞相陈宜中都督江淮军马建府临安以端明殿大学士汪立信为沿制置使江东安抚招讨等使时建康已归附立信死于高邮
天时                         政事 
建炎元年丁未(钦宗之弟构即位庙号高宗  正月辛卯朔大风霾是夜西北阴雪中有如火光戊子夜白气贯斗丁酉风霾日色薄而有晕大风吹石折木) 　 宰相李纲议以建康为东都命守臣葺城池治宫室积糗粮以备临幸卫尉少卿卫肤敏言建康实古帝都外连江淮内控湖海为东南要会中书舍人刘珏亦言金陵天险前据大江可以固守于是宰相而下皆主幸东南之议李纲请置漱公江帅府以备控扼于是江宁府带本路安抚使仍以马步军都总管系街江宁府禁卒周德叛执知府宇文粹中杀民吏会经制司属官鲍贻逊统勤王兵七千至城下德等乃受招安李纲行次江宁与漕臣李弥远谋诛首恶五十人其众千余令常平提举王枋部赴行在溧阳县卒起应周德知县杨邦乂捕灭之事闻迁本府通判　五月大赦改元诏江宁府修建景灵宫诸帝共作一殿诸后共作一殿　令知江宁府翁彦国修城缮治宫室给盐钞十万贯彦国具札子以为不足用有指拨两浙淮南盐钱四十万贯付之为五十万贯且令其因陋就简不事华壮上一日忽宣谕彦国修城搔扰盖彦国使籍民输修城砖数百万其人踰虔吉南安诸郡率千钱致两砖他费类此纲奏曰创修宫室一新城池集事之初其势不得无扰莫若明降指挥令其掇移神霄宫及常司廨宇一切拆旧修盖城壁亦因旧增葺使彼有所执守则费用省而搔扰之患自息乃命尚书省札下既而复批出责降　八月二十六日殿前都指挥使兼京城副留守郭仲荀护卫隆佑太后前去江宁诏东南安抚经制等使及发运监司州军官并听仲荀节制　每县添武尉一员 
二年戊申 　 六月诏疏决建康系囚杂犯死罪已下减一等杖以下释之　户部尚书叶梦得请上南渡阻江为险以备不虞又请以重臣为宣总使一居金陵总江浙之师以备退保群盗张遇号一窝蜂破镇江屯金山寺及杨子桥诏吕颐浩率江淮制置使刘光世两浙制置使王渊等图之颐浩单骑入贼营遇等皆出迎惟刘彦不至乃主谋不降者颐浩断其足钉于杨子桥上余党怖而释甲　十二月二十六日诏江东路武臣提刑于江宁府置司 
三年己酉(四月上发临安如建康  闰八月上发建康如浙西  九月丙子朔日蚀)   金人入侵上渡杨子江至镇江府顾中书侍郎朱胜非曰今径往杭州此中诸事暂留卿处置事定即来吕颐浩充江浙制置使刘光世为行在五军制置使屯镇江府控扼江口扬惟忠总制江南东路军马屯江宁府　三月一日命签书枢密院事吕颐浩领建康府事　是月苗传刘正彦为逆请太后垂帘听政上为太上睿圣仁孝皇帝居别宫太子魏国公摄政改元明受大赦天下乙酉颐浩交府事丁亥赦书至江宁人情恟恟时颐浩之子摭遣人赍蜡弹告变甲午颐浩自江宁起兵乙未次丹阳与刘光世会壬寅至平江府与张浚会乙巳勤王之师五万发平江府二凶檄杭州集保甲选器械扃城门塞河道守臣康允之悉不为行丁未文武百官赴睿圣宫迎请复辟　四月戊申朔上御朝复建炎年号除二凶淮南两路制置使勤王之师至北关二凶开涌金门遁去辛亥以颐浩为右仆射中书侍郎上发杭州幸江宁府驻跸神霄宫御笔改江宁府为建康府亲书御制中和诗赐张浚曰愿同越勾践焦恩先吾身卒章曰高风动君子属意种蠡臣　五月九日颐浩奏曰陛下驻跸江宁改为建康虽已付本府施行缘诸路未尽知行幸所临欲乞模勒亲笔庶使知陛下进幸中原以图恢复之意从之其亲笔令建康府收掌　六月以久雨不止召郎官以上赴都堂询缺政手诏以四事自责　立皇子敷为皇太子　秋太子得疾方瘳宫人误触金香鼎仆地有声太子应时惊搐不止上命斩宫人于庑下少顷太子薨年三岁殡于建康城中铁塔寺法堂西偏之小室七月韩世忠军还执苗传刘正彦苗翊磔于建康市枭其首韩世忠进检校少保武胜昭庆军节度使赏平苗刘之功赐忠勇二字表其旗帜妻封和国夫人给内中俸　乡贡进士李时雨上书言乞择宗室之贤者一人以系属四海建炎以来言储嗣者自时雨始　杜充弃京师之建康岳飞说之曰中原之地尺寸不可弃况宗庙社稷在京师陵寝在河南尤非他地比不听遂从之建康　上谕宰臣曰张守入对言不如留杜充建康不可过江颐浩曰臣与李纲周望韩世忠议本自如此上曰善遂决吴越之行于是命诸将分守沿江防淮之议前格颐浩张浚荐充除右仆射寻命兼江淮宣抚领行营之众数万节制诸将上遂发建康知浙西　诏诸路送纳纲运物色除见钱并粮斛赴建康府户部送纳外其余金银绢帛并赴行在送纳十月建康府都总管司言乞于东阳镇添置巡检一员拨军捍御从之　十一月金人大举兵举李成侵乌江县杜充在建康闭门不出岳飞扣寝阁谏曰大敌近在淮南睥睨长江卧薪之势莫甚此时公乃不省兵事若金陵失守公能复高枕于此乎充竟不出敌由马家渡渡江上遣飞等十七人将兵二万与之敌大将王（王燮）以众数万先遁诸将皆溃去独飞力战飞洒血厉众曰建康江左形势之地使金人蟠据何以为国今日之事有死无二辄出此门者斩辞色慷慨士皆感泣敌犯溧阳飞遣人夜半驰至县杀获五百余人擒女真汉儿并伪同知溧阳县事渤海大师李萨布等一十二人及千户琉格是月敌陷建康杜充既率麾下降乌珠总领李梲守臣陈邦光并降通判杨邦乂不从刺血书衣裾曰宁为赵氏鬼不作他邦臣见乌珠大骂敌怒剖腹取其心寻赐庙额曰褒忠谥忠襄赠秘阁事见本传中车驾幸建康复加赠赐曰颜真卿异代忠臣且录其后况为朕死节乎宣教郎赵垒之以前任上元县丞金人侵犯迎敌阵亡与子恩泽一资下罪已诏　是年置榷货务都茶场于建康 
四年庚戌(三月壬子赤气亘天) 　 正月中丞赵鼎言诣遣使督王（山蒙）进军宣州周望分兵出广德仍责（山蒙）不策应杜充之罪俾立功自赎并趣刘光世邀击使敌知江左军众归路稍艰必有退军之渐如尚占临安建康则乘暑击之期于克复而后已时或传金人在建康为度夏计故鼎有是言　四月金人焚建康掠人民与财物欲自静安渡宣化而去乌珠屯六合辎重自瓜步口舳舻相衔至六合不绝岳飞败之于静安　五月乌珠复趋建康飞设伏于牛头山上待之夜令百人衣黑衣混敌中扰其营敌自相攻益逻卒于营外飞潜令壮士衔杖伺而擒之初十日乌珠次龙湾飞以骑三百步卒二千驰至南门新城为营遂战大破乌珠之众斩首三各余级获万户千户二十余人献俘行在所上询问所俘人得二圣音问感动久之　飞奏曰建康为国家形势要害之地宜选兵固守比张浚欲使臣守鄱阳备敌之人扰江东西者臣以为敌若渡江必先二浙江东西地僻亦恐重兵断其归路非所向也乞益兵守淮拱护腹心上嘉纳赐金带鞍马　韩世忠与乌珠相持于黄天荡乌珠见世忠整暇色沮求假道甚恭世忠曰是不难但迎还两宫复旧疆土归报明主足相全也乌珠既为世忠所扼欲自建康谋北归不得去或教于芦场地凿大渠二十余里上接江口出世忠之上又傍治城西南隅凿渠成出舟世忠大惊金人悉趋建康世忠尾击败之终不得济乃揭榜募人献策有教其以火箭破海舟者明日引舟出江其疾如飞天霁无风海舟不能动敌以火箭射海箬蓬世忠兵乱乌珠遂遁　沿江分三路置安抚大使一置司池州以建康饶宣徽太平广德隶之建康本帅府议者以镇江近而江州远乃移置大帅于池州 
绍兴元年辛亥(二月己卯日中有黑子彗星见彗出胃) 　 正月大赦改元工部侍郎韩肖冑言国以兵为强兵以食为本宜理淮南以修农事则转输可省遂命屯田员外郎置局建康行屯田之法于两淮上在会稽大飨明堂诏敌破州县暴骨之未敛者官为募僧道收瘗梦得出羡谷二百斛钱三百万募近城五寺二十人于城西隅高原隙地为穴得全体四千六百八十有七断折残毁不可计者又七八万　梦得奏京东州艰食桑柘不熟二浙商贾转贩收息数倚朝廷方议收复必将与天下为一家京东虽见属伪境然皆吾民不可因其饥寒而遂困之有旨开禁梦得于大兵之后营理学校延集诸生得军赋余缗六百万以授学官使刊六经于学　诏江东西路依旧以升洪为帅府
二年壬子 　 知寿春府陈辨贰于刘豫兼用绍兴阜昌年号知濠州寇宏本群盗与伪宿州守胡斌通梦得使拊之辨宏皆听命因与之锦袍银绢既而豫将王彦充攻寿春梦得遣统兵官王冠等援之豫众遁去遂复光州梦得言淮西久苦兵革人心厌乱渐思复业如滁州百姓已屡乞除知州其余可见欲依淮东例除提点刑狱一员申举政事招诱流亡以安辑之复业之民或量借官本劝之耕种数月之间必有成效　吴表臣言大江之南上自荆鄂下至常润其要紧处不过七渡下流如建康之宣化镇江之瓜步当择官兵修器械其余非径捷处略为之防足矣诏以付沿江帅守　无为军守臣王彦恢言建康古都用武之地欲保建康必内以大江为控扼外以淮甸为藩篱必置兵食以赡国费大江以南千里浩渺若欲控扼非战舰不可大江以北万里坦途欲遏长驱非战车不可舒庐滁和良畴万顷欲措置兵食非营田不可又言江面自建康至姑孰一百八十里其险可守者六江宁镇碙砂夹采石大信芜湖繁昌　四月六日户部尚书章谊言迪功郎沈敦前监建康府在城税务一任比增四十六万余贯合该磨勘三十三年诏沈教特与改次等合入官仍颁行诸路　李光乞行宫比临安增刱后殿上曰但令如州治足矣必事事相称则土木之侈伤财害民何所不至赵鼎始至建康视事时孟庾韩世忠皆驻军府中多招安强寇鼎为二府素有刚正之风庾世忠加礼敬两军肃然民既安堵商旅通行焉　十一月十八日门下省言建康府江南北岸荒田甚广诏令孟庾韩世忠措置兵马为屯田计　刘光世置背嵬亲随军皆鸷勇绝伦一以当百又自出己意造克敌弓斗力雄劲射铁马一发应弦而倒 
三年癸丑(秋七月大旱) 　 正月八日诏户部侍郎姚舜明前往建康府专一总应于都督府钱物粮斛仍于都督府选差有风力谙晓钱谷属官四员充粮料院审计司监官都督府管下官兵等帮勘请给并经由户部粮审院依条帮勘支给建康府榷货务都茶场亦仰舜明提领议令江东漕臣月桩钱十万缗以酒税上供经制等钞应副其后江浙湖南皆有之大为民害　刘光世言军马移驻建康防秋是时别无激赏钱物先奉诏支银一万两江东路空名度牒一百道诏令户部支绢三千疋专充激赏　沈晦罢以臣僚言江南帅府其任不轻晦知婺州日事多轻率故有是命　以刘光世为江东宣抚使池州置司 
四年甲寅(十一月月犯昴) 　 汪藻言自东晋以来累朝皆治金陵当时中原为五胡所据以江南北侨立州郡纳其流亡之人比金人入侵多驱两河人民列之行阵彼以数百年祖宗涵养之恩一旦与我为敌岂其本心时妻子父兄为其以死胁之出于不得已而然耳今年建康镇江为韩世忠岳飞所招遁归者无虑万人其情可见臣以为莫若因此时用六朝侨寓法分浙西诸县以两河州郡名之如金坛权谓之南相州相人皆就居焉其它类此　正月十七日吕祉言乞自绍兴四年以后应抛荒田土如人户请佃开耕已就功力未及二年虽元主复业且令先佃人耕作候及三年方得交还余并依见行条法　六月二日建康府获金谍一名取问系涿州人上曰此吾民也释之　七月十九日吕祉言建康府旧存水军指挥废罢年深望量行支降见钱三五万造船措置三指挥以五千人为额从之　十月韩世忠在承州以援兵未至退保镇江时刘光世军马家渡张浚军采石遂诏光世以所部兵援世忠且令浚移军建康于是光世进屯太平州世忠复统兵过扬州拒敌　十一月上问宰执江上控扼之法如何胡松年曰臣到镇江建康备见两军将士奋励必能立勋十二月二十二日诏军驾进发令谏院船次后省泊从司谏赵霈请也先是降诏进发建康故有是命 
五年乙卯(正月朔日蚀) 　 诏前宰执条上攻守策赵鼎言今銮舆未复旧都莫如权宜于建康驻跸控引二浙襟带江湖运漕财谷无不便利愿与二三大臣熟议之　是岁金主乌奇迈死阿固达孙亶立　蒙国在女真之北在唐为蒙古部亦号蒙骨始起兵攻金 
六年丙辰(五月金星犯毕) 　 六月张浚言东南形势莫重于建康实为中兴根本且使人主居此则北望中原常怀愤惕不敢自暇自逸而临安僻居一隅内则易生安肆外则不足以号召远近系中原之心遂奏请圣驾秋冬临幸时浚在江上会诸大将议事命韩世忠屯承楚以图淮扬刘光世屯庐州以招北军张浚练兵建康为进屯旴眙之计杨沂中领精兵为浚后翼岳飞进屯襄阳以窥中原于是国威大振暨自江上归又力陈建康之行为不可缓朝论不同上独从其计　赵鼎奏得张浚书云建康日纳盬甚盛上曰沿路既安商贾放心往来鼎曰亦缘久不变法上曰法既可信自然悠久盖自立对带法二年不变故比之常岁增羡　十月刘猊以众数万欲犯建康杨沂中至藕塘与猊遇遣搉锋军统制吴锡以劲骑五千突其军贼兵乱沂中纵大军乘之猊军大败樊相柏以司农少卿提领江淮营田公事置司建康擢王中孚为屯田员外郎为之副官给牛种抚存流移岁中收谷三十万斛有奇　十二月二十八日诏建康府拨上等田十顷赐王禀家以禀向在太原竭忠尽节访闻其子三人流落故有是命 
七年丁巳(二月癸巳朔日蚀  三月辛未上至建康) 　 正月一日诏曰朕惟两宫北狩之久痛切于中而道君皇帝春秋益高念无以见勤诚之意可令入内内侍省差官一员前去建康府元符万寿宫修建祈福道场三昼夜务令严洁庶称朕心　初二日中书门下省言将来车驾幸建康沿路合用钱粮并系随军转运职事经由州县不得以行幸为名因而搔扰又诏营缮行宫不得华侈仰叶宗谔具知禀闻奏　上次建康召胡安国赴行在安国上所纂春秋传上甚重之　初十日诏江南东路安抚司干办公事王漻献六朝进取事类与升擢差遣李纲奏云车驾以仲春去吴越而幸建康渐为北伐之计志虑规模可谓宏远愿益广圣志勿以去冬骤胜而自怠勿以目前粗定而自安则中兴不难致矣纲又奏沿江诸军近多火灾窃见军马屯聚去处多以茅竹席（艼去丁改废）之属盖搭房舍以省功力今军驾临幸建康千乘万骑理当建置营房屯驻将士庶几火不能作人得安堵　四月张浚奏雨既沾足又即晴霁于蚕麦无妨上曰朕宫中亦养蚕两箔许欲知民间蚕熟与否又曰朕闻祖宗时禁中有打麦殿今后圃有水朕亦令人引水灌畦种稻不惟务农重粟示王政所先亦欲知稼穑艰难耳　叶宗谔言车驾到府率本府应文武官朝献从之　杨邦乂建炎死事本府建庙上甫至首诏守臣增广修盖　岳飞入见升宣抚使因扈驾至建康以刘光世所统王德郦瑷等兵五万余隶飞　张浚引兵还建康入对告上曰刘光世罢军政闲居臣有登仙之叹上不乐　六月十九日三省言建康府乞放免建炎元年至绍兴元年未起左藏库钱帛从之　诏翰林院差官分视府城内外居民之病者其用药令户部药局应副如有死亡贫乏令本府给钱助葬　督府请修建康城期会迫促又以军储不足夏税正绢每疋折钱八缗澄言行宫甫毕不宜复兴大役民力已困折变何以堪之诏罢筑城而折帛减二千后以为例　张浚自当国引吕祉为援复用韩琎为淮南漕琎倅建康日刘光世待之不以礼又尝为其属刘觌所辱积此二忿故力建议罢光世军遂以祉代为宣抚制官后祉为郦琼所杀以军降伪齐光世之兵叛后但有韩张岳三军镇江军韩氏部曲建康军张氏部曲鄂州军岳氏部曲东南惟以润升鄂三军为根本 
八年戊午(二月上自建康如临安遂都马彗出西方) 　 正月十一日上谕辅臣曰将来幸浙西建康诸宫屋宇及百官廨舍皆令有司照管他时复幸免更营造以伤民力赵鼎奏令建康府拘收且言金人若以大河之南归我当驻跸建康上曰群臣上殿多论建康可都蒲贽谓当择险要之地勾龙如渊谓当修德而不在险以二人校之如渊为胜矣　上将还临安张守谓建康自六朝为帝王都江流险润气象雄伟且据会要以经理中原每对必为上言之及将下诏东归与赵鼎议于都督不合遂罢召张俊至宫中谕之曰朕来日东去卿在此无与民争利勿兴土木之功俊悚息承命俊见地无砖面再三叹息上曰此事非难但艰难之际一切从俭庶几稍纾民力朕为人主虽以金玉为饰亦无不可若如此非特一时士大夫之论不以为然后世以朕为何如主也　二月四日宰执呈欲付吕颐浩建康留守而颐浩以疾辞赵鼎奏曰颐浩之政长于弹压建康之民愿其来上曰繁剧之地固以弹压为先若不动声气使百姓阴受赐小人却不知也　诏建康府已除行宫留守合行事件依西京留守司体例施行　三月二十日诏自建康复幸浙西经由州县应办人户见欠绍兴六年以前税赋并与除放　梦得奏措置存恤河南官吏军民脱身南来事件　梦得以公府羡钱二百万缗售经史诸书建紬书阁以藏之而着其籍于有司 
九年己未 　 正月大赦　建康府学在州之东南隅自罹兵火岿然仅存梦得因旧址彻而新之为屋百二十五间辟门南向以面秦淮既又作小学于大门之东且援西京例奏增教官一员　四月二十六日诏建康府永丰圩田拨赐韩世忠　梦得重建晋尚书令卞壸祠赐额忠烈　改天宁万寿寺额曰报恩光孝为追崇徽宗道场 
十年庚申 　 溧水县令李朝正有政绩上谓秦桧曰近时县令以政绩被荐往往别除差遣不若与之进秩因任庶久则民安其政乃召对迁一官赐五品服遣还　府城居民遗漏延烧府治自外门至府宅皆焚毁惟军资府及大军库无损　十二月八日都茶场言昨建康务场分差官吏前去真州给卖钞引今真州客到稀少而建康务场繁冗监官人少乞依旧并归建康从之 
十一年辛酉(七月旱) 　 正月乌珠犯寿春府命宣抚刘锜统所部兵二万人渡江御之时淮西宣抚使张浚已至行在亟令向建康壬戌刘锜至柘皋适与敌会锜与诸军合击之浚大军继至敌大败遂复庐州　初梦得团结沿江民兵数万至是呼集分据江津遣其子模领数千人守马家渡敌果使吾叛将郦琼轻兵来犯觉有备乃去二月己未刘光世张浚刘锜诸将捷书继至军声大振梦得奏自用兵以来未有此举诏奖之三月癸丑浚渡江归建康时浚珍八万皆强壮精锐为诸军之冠号铁山军初上谓大臣曰中外议论纷然以敌逼江为忧殊不知今日之势与建炎不同今韩世忠屯淮东刘锜屯淮西岳飞屯上流张浚方自建康进兵前渡敌窥江则我兵乘其后今虽虚镇江一路以檄呼敌渡江亦不敢来其后卒如上所料　建康屯重兵岁费钱八百万缗米八十万斛榷货务所入不足以赡至是禁旅与诸道之师皆至梦得兼领四路漕计军用不乏故诸将得悉力以战由是朝廷稍安　诸将既罢兵乃置三总领以朝臣为之皆带专一报发御前军马文宇淮西江东军马钱粮所置于建康吴彦璋以太府少卿兼总领官 
十三年癸亥(十二月癸未朔日蚀) 　 诏委运司下州县搜访遗书　十一月庚申合祭天地于南郊时已定都临安 
十四年甲子 　 江浙福建水命赈之 
十五年乙丑(四月彗出东方六月乙亥朔日蚀) 　 正月户部侍郎王鈇言被旨差置两浙经界窃见户部员外郎李朝正昨任溧水县日曾措置均税简易不扰至今并无词诉乞同共措置从之　四月大赦七月二十九日户部言建康府民户见欠官钱六万余贯欲下总领所蠲免从之　十月三日晁谦之言本府每岁合起上供米一十五万石自经火兵至绍兴五年认起一十一万石后缘转运副使黄敦书增起二万四千余石公私费力欲乞蠲免从之 
十六年丙寅(十二月彗出西南) 　 亲耕籍田诏守令自今每岁之春出郊劝农　五月以御书石经本颁府学 
十七年丁卯(十一月辛卯朔日蚀) 　 六月二十四日诏右从政郎建康司户张咨甫除名勒停永不收叙送循州编管仍籍没家财以前权湖州西安镇税坐臧法当死贷之是岁金与蒙古议和蒙古自称祖元皇帝 
十八年戊辰 　 二月六日参知政事段拂落职宫观兴国军居住以臣僚言建炎间建康通判杨邦乂仗节死义而拂摄倅事恬不知耻何以躐居政府遂有是命 晁谦之与赵鼎交通书问又尝为王庶辟客得旨放罢 
十九年己巳(甘露降溧阳县三月癸未朔日蚀) 　 四月三十日溧阳县言甘露降诏付史馆七月俞俟言江东路屯驻天军转运判官郑侨年才术精敏究心宣力乞令再任从之　十一月郊 
二十年庚午 　 八月二日建康府选锋军使臣张横除名勒停送饶州编管以欧击百姓马拜辜内身死法当绞特贷之 
二十一年辛未 　 十二月十六日诏入内内侍省东头供奉官武翼即吴昙除名以昙主管行宫犬内匙钥虚作客人中卖花木盗钱入已法当绞特贷之　置诸州惠民局除柴米税 
二十四年甲戌(正月地震五月癸丑朔日蚀)    循友在任断配宰臣秦桧族人桧御之遂兴狱循友特贷死免籍没家财送藤州安置男浤追两官除名勒停弟循训追四官除名送雷州编管
二十五年乙亥(五月丁未朔日蚀)   秦熹言舅王会见知平江府乞与宋贶两易其任庶得相聚照顾家属从之　左仆射秦桧言衰病交侵乞许臣同男熹致仕二孙埙堪改差在外宫观桧进封建康郡王子少傅熹为少师并致仕埙堪并提举江州太平兴国宫上久知桧跋扈秘而未发至是首勒熹致仕余党以次窜逐天下咸仰英断焉　十一月郊
二十七年丁丑 　 秦桧薨上首以焘帅乡部焘至金陵积岁负内库钱帛巨万悉奏免之池有义子与父争讼守昏系囚连年不决焘请移廷尉黜其守居二年政成化洽　诏川马分隶江上诸军镇江建康各七百五十匹 
二十八年戊寅 　 曹石在南外宗教日以书抵秦桧论建储贰事不能用授建康府教授明年焘赴阙石又以书言之焘入对言储贰尤力适契上意遂行典礼　十一月郊 
二十九年己卯 　 闰六月十六日诏建康镇江府起发水段劳费人力今截日止住津发　焘以法律进其居守也御僚吏甚严事无敢可否民有刃伤盗桑者投缳死吏当其主故杀狼已具察推萧之敏抗执不书初大怒已而荐之改秩朱熹松子也筑室武夷山以讲学上闻其名召之不至 
三十年庚辰 　 诏宽租赋殿中侍御史杜莘老言金人背盟轻肆侵掠愿乘此诸将报捷之时驻跸建康可以审度事势指授方略为诸将声援一举而破敌必矣　四月十七日诏先降指撝户部岁发镇江建康各椿一百万石访闻已有借兑可令措置补还　六月赐城北黑龙神庙额曰孚泽赐句容县茅山天圣观龙神祠额曰广济　陈俊卿言职田折价而增直者计赃请禁之 
三十一年辛巳 　 四月朝廷闻金人决欲败盟令王权戍建康李显忠戍池阳刘锜戍镇江壁垒相望建康都统王权弃庐州去引兵屯东采石选锋军统领姚兴者独以所部三千人战死干尉子桥命叶义问以元枢督视军马舍人虞允文参赞军事十一月义问至建康有旨以李显忠代王权命充文驰至池州趣显忠交权军事时知府事张焘至府绕十余日夜漏下一鼓焘方就寝允文扣门求见甚急曰此何等时而公欲安寝乎焘曰日来人情汹汹傥不镇之以静必不安允文曰适谍者言敌以明日渡江约晨炊玉麟堂公何以为策曰焘当以死守留钥遑恤其它允文将至采石路闱葛王已立海陵为内变所挠屯军鸡笼山用阉人梁汉臣议将自采石济临江筑坛刑白马祭天亮登高台张黄盖被金甲据胡床而坐诸将已为遁计允文召统制张振等语曰敌万一得济汝辈亦何之今不如死中求生朝廷已别选将统此军矣众问为谁允文曰李显忠皆曰得人矣今既有所主请为舍人一战允文即与振等谋整步骑阵于江岸而以海鳅及战船载兵驻中流击之布阵始毕风色大作金亮自执小红旗麾舟自杨林口尾尾相衔而出敌始谓采石无兵见振等舟大惊欲退不可金人所用舟底如箱遇风不能动尽死于江中不死者亮敲杀之怒其舟不能出江也允文具捷闻夜半复布阵待敌亮既不得济乃口占诏书以招王权允文答曰昨王权望风退舍使汝得以至此朝廷已将王权重寘典宪今统兵乃李世辅也汝岂不知其名若往瓜洲我固有以相待毋虚言见休但备一战以决雌雄可也亮得书大怒遂焚宫人所乘龙凤车斩造舟者二人于是始有瓜洲之议　枢密行府留建康先是有知数者诣行府上书云以太乙局考之外患不烦资斧冬至前当有萧墙之忧人皆未以为然十一月丙申天重阴有使臣胡赋者能为天文告行府属臣洪迈曰昨日四鼓浓云塞空而东北乃敌死之兆也未几报亮被杀　改张浚判建康府浚被命即行至池闻亮被杀然余众二万犹屯和州李显忠在沙上浚渡江往劳一军见浚以为从天而下驩呼增气敌谍报恐惧遁去显忠乘锐追之多所俘获上至建康浚迎见道左卫士见浚无不以手加额　叶义问言比大敌进逼江上与镇江建康太平诸郡纔隔一水先报敌人谋开第二港河欲径冲丹徒施工累日一夕大风沙涨截断不得渡以为水府阴佑乞峻加帝号仍令建康守臣择地建庙遂增封八字王建庙建康赐额曰佑德　诏建康府特许添辟通判一员从浚请也 
三十二年壬午（二月癸卯上发建康如临安六月秀王偁之子脊受禅庙号孝宗正月戊辰朔日蚀是春淮水溢中有赤气如凝血七月戊申地震大风拔木）  正月壬申上在建康府先是殿中侍御史吴芾言大驾宜留建康以系中原之望有诏侍从台谏同议驻跸利害芾谓建康可以控带襄阳经理淮甸若临安则西北之势不能相接不从遂定回銮之议时以钦宗祔庙蹔还芾又言闻北使将至彼欲视吾虚实不如受礼建康俟其出境然后还临安未晚亦不报　诏建康选锋军统领姚兴特赠观察使本寨立庙赐额旌忠收复淮西日别建庙于战没处　上将还临安军务未有所付张浚判建康府众望属之及除杨存中为江淮荆襄宣抚使中外大失望给事中金安节权中书舍人刘珙言不可疏入上怒未几存中还行在以浚兼之浚出将入相三十年素为士卒所畏爱至是总军政皆乐为用　十五日上元知县李辟之言本县所管金陵钟山慈仁三乡实邻大江田畴化为水面二税虚挂版藉乞除放从之浚奏体访东北今岁蝗虫大作米价踊贵北主名为宽大实行苛刻百姓莫不思变乞多拨钱米付臣措置招徕北人人心既归敌势自屈又奏云朝议欲绝归正之人臣日夜思念至熟南渡以来良将精兵多归正人三十余年捍御力战国势以安今一旦绝之此令一下中原之人以吾有弃绝之意必尽失其心矣　十二月十二日权府事陈俊卿言岁额合起内藏库上供绢一十万五百一疋内一半本色一半折钱数内桩阁绢一万三千八百余疋无从催理诏免征 
隆兴元年癸未（二月雨雹六月庚申朔日蚀七月太白昼见旱蝗） 　 先是上召俊卿及浚子拭赴行在所浚请临幸建康以动中原之心用师淮堧进舟山东以遥为吴璘之援上见俊卿等问浚动静饮食颜貌曰朕倚魏公如长城不容浮言摇动　三月十六日诏建康府榷货务都茶场监官分差粮料院并建康府教授等阙桩留充荐举并升擢及试中人　六月诏武节大夫建康府前军统领官王珙特与八资恩泽以浚言珙至宿州深入敌营鏖战而死仍立庙赐额曰忠节　二十五日户部言内外不住添屯军马合用粮斛除拨赴淮西总领所补凑桩积一百万石数外余并赴建康府太平池州安顿　十一月浚赴召上书圣主得贤臣颂赐之　申禁销金销翠 
二年甲申（二月雨雹六月甲寅朔日蚀七月江东浙西水雨雹）　　上闻有北师命建康都统制王彦渡江屯昭关而三衙大军屯江池戎帅相继皆出又命汤恩退都督江淮军马思退不行命杨存中同都督军马及事急复以王庶为督视又以为同都督张浚始议以四月进幸建康又言当诏王之望等还国退与其党密谋陷浚俄诏浚复如淮视师　夏诏石头城置栅以处北人之降者赐名忠毅拜降将萧琦为都统制命建康都统王彦以北军千人与之　十月十八日淮西总领杨侠奏为父存中除同都督江淮军马见在建康置司委有妨嫌乞回避诏特免
干道元年乙酉(三月雨雹大雪)　　正月辛亥朔郊郊祀多用冬至冬至近晦改用正月　先是张孝祥奏秦淮之水流入府城分为两泒正河自镇淮新桥直注大江其一为清溪自天津桥出栅寨门亦入于江缘淮栅寨地近为有力者所得遂筑断清溪水口创为花圃以为游人翫赏之地每水源暴至则泛滥城内居民被害若访古而求使清溪直通大江则建康永无水患诏汪澈指定以闻后澈言欲于西园依异时河道通栅门入江从之　澈言建康城池颓塞计工约用钱二十万贯已于六月以来兴工补筑不出岁可以究竟其它如鹊台女头等续次措置从之　三月令沿边措置屯田寻命建康都统兼提举措置屯田守臣兼管屯田使　九月诏故太尉萧琦妻荣国夫人耶律氏远来孀孤合得请给令建康府按月支破　十一月十九日执政进呈建康府言芦场沙田税赋今年七月指挥令今秋拘搉而九月指挥于来秋起傕上曰只依九月指挥庶宽民力十二月十四日诏印造建康府二百二百例零会二十万贯令榷货务差官管押前去交纳从淮西总领请也
二年丙戌 　 正月建康都统刘源缴纳请军事故人付身二万本有奇枢密都承旨龙大渊言于朝进源官二等　三衙江上四川大军新额总四十一万八千建康五万钱粮衣赐计二百缗可养一兵是岁费钱已八千余万缗　五月二十八日淮西总领杨侠言乞将江东安抚司建康府并都统司酒库并拨付淮西总所其卖到价钱除本外合得息钱并拨还诸司从之　上元县令李允升在任日盗支官钱入已法当绞特贷命追毁出身以来文字决脊刺面配惠州牢城仍籍没家财守臣王佐不能举劾纵允升寻医而去追两官勒停建昌军居住　十二月十六日诏建康府笪桥酒库依旧拨萧鹧巴军管干收息钱充犒赏用 
三年丁亥 　 八月二十三日上宣谕宰执曰史正志条具到舟师利害其间亦有可行者蒋芾奏曰陛下将来要差大臣出使不若先遣正志上曰便差知建康府仍差沿江制置使自建康至鄂渚舟师并令总之　十一月十八日令镇江建康都统司各招强壮谙会水军五百人 
四年戊子 　 三月十日史正志言乞将所桩见钱十万贯增造一车十二桨四百料战船从之　正志以蔡宽夫宅基贡院重建新亭东治亭二水亭移放生池于清溪建清溪阁 
五年己丑(八月朔日蚀) 　 二月四日诏令殿前马步军司各差统制一员前去建康府同江东帅漕于本府近便宽闲去处踏逐牧放马五千匹并牧马官兵寨屋地段措置修盖所有永丰圩收到稻谷令淮西总领所桩管　复监司避本贯法令分上下半年巡按所部　正志重修镇淮桥饮虹桥上为大屋数十楹极其壮丽　十一月御札奖谕正志职务振举遣中使赐金带　溧水人伊小乙割肝疗母疾县令陈嘉善旌其里曰表孝 
六年庚寅 　 闰五月诏江东转运司将建康府实被水县分人户今年身丁钱并与放免不得巧作名色仍旧科取　十一月九日诏建康府添置行宫酒库一所息钱听候御前支用十一月郊 
</div>
    <div class="pagination">
<a href="至大金陵新志_page17.html">上一页</a><span>...</span><a href="至大金陵新志_page13.html">13</a><a href="至大金陵新志_page14.html">14</a><a href="至大金陵新志_page15.html">15</a><a href="至大金陵新志_page16.html">16</a><a href="至大金陵新志_page17.html">17</a><span class="current-page">18</span><a href="至大金陵新志_page19.html">19</a><a href="至大金陵新志_page20.html">20</a><a href="至大金陵新志_page21.html">21</a><a href="至大金陵新志_page22.html">22</a><a href="至大金陵新志_page23.html">23</a><span>...</span><a href="至大金陵新志_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
