<!DOCTYPE html>
<html>
 <head>
  <meta charset="utf-8"/>
  <title>
   贵州通志 - 第 16 页/共 141 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   贵州通志 - 第 16 页/共 141 页
  </h1>
  <div class="content">
   贵州通志卷七
　　地理
　　风俗【黔开自明世前此皆溪洞苗蛮也故今各府风俗止就明以来志乗中语书之其汉唐宋诸史书中西南夷南诏南蛮诸所载则编于苗蛮之首】
　　贵阳府
　　俗尚朴实敦礼教让士秀而文民知务本【谢东山志】崇儒术重气节处者耻为污下之事仕者多着廉洁之称【沈思充志】风土近刚习尚从俭性情每多质直器用絶少竒滛　民务稼穑而鲜贸迁士敦诗书而多彬雅
　　安顺府
　　种类杂糅习尚异宜【旧志】茹毛饮血日久渐更务学力田颇循汉礼【续志】其俗勤俭尚儒重信【旧志】刻木示信犹存古风务本兴行渐洗蛮陋　土俗尚存桴鼓流寓渐有华风【一统志】诗书礼乐不减中华【科举题名记】文教日兴人才渐盛民乐输将不喜健讼平越府
　　俗尚威武渐知礼义【一统志】附郭旧人迁自中州多读书尚礼男女有别土夷异俗【旧志】力于稼穑民少争讼人士秀雅无嚣陵之习【全蜀土夷考】人知畏法俗近驯良有秉礼守义之风尚气节亷隅之行都匀府
　　人重亷耻勇于战鬬【一统志】苖獠错处种类不同俗尚亦异　声教所被士知读书民皆兴行　土瘠民贫嵗时伏腊宾客燕享不事华靡郡治虽偏饶有古风【旧志】男无防手妇勤女工民风谨厚守分安贫
　　镇逺府
　　习尚质野服用俭约【一统志】风气渐开人文丕振游宦者安之【旧志】思播流裔地狭民贫耕读织纺多从朴素【本志】水陆冲衢商贾辐辏民多负贩经营无浮夸防惰之习
　　思南府
　　汉夷杂居言语各异【寰宇记】渐被华风【图经】汉民尚朴【元志】务本力穑【郡志】屏异教行四礼黜浮崇实士慕正学骎骎文献之风【旧志】士子多兼力农妇女恒羞逾阃急于输将贫不为盗惟尚巫信陋习未除石阡府
　　淳厐朴茂不离古习服食婚丧悉效华风【郡志】土著夷民其俗各异涵濡日久可拟中州【新志】士无佻达之风农尽胼胝之力地非四达鲜有贸迁
　　思州府
　　民性刚悍祭弭灾【一统志】夷风丕变弦诵洋溢【按察使卢秩记】俗近淳厐人知畏法无大奸顽士类彬彬有文埒于内地【廵按毛在记】俗不喜争健讼者少民勤而俭颇有余积
　　铜仁府
　　居辰常上游舟楫往来商贾所集颇有楚风【旧志】力本右文士多向学【佥事隂子淑记】苖獠种类不一习俗各殊声教渐敷为之丕变【旧志】民性淳和俗尚俭约黎平府
　　五方杂处人性朴茂尚义重信不乐纷嚣【旧志】此邦之人有三不恶时和年丰惟以礼乐诗书为事【魏华父记】地称沃壤民习勤俭士敦诵俗少嚣陵大定府
　　习俗鄙陋性格野朴不事商贾惟务农业　声教渐讫向慕儒雅　人多勤俭文风武畧渐有可观【旧志】地寒民贫多资牧养为业俗尚淳厐冠婚丧祭渐能循礼惟汉少夷多信巫尚之风甚于他郡地多土目错居夷性好争喜鬬近知畏法亦渐
　　革心
　　南笼府
　　士安诵农乐耰耡　地辟民聚化行俗移　郡分安顺习尚畧同新辖永丰夷俗渐革其民任真率性畏法易使徳教所被风气日开
　　遵义府
　　敦厐淳固悉慕华风【图经】男女多朴质人士悦诗书以射猎伐山为业信巫好诅盟【宋遵义军图经】婚姻
　　以毡矢为聘妆燕乐以歌舞为佳防　防聚皆重盛服出入喜佩劒刀【华阳国志】勤耕凿重蚕桑士质而文民朴易治　冠婚防祭不尚奢华人知向学深山穷谷犹闻诵声虽夜郎旧地当与中土同称
　　苖蛮
　　昔髙辛氏有犬戎之防帝患其侵暴而征伐不克乃访募天下有能得犬戎之将吴将军之头者购黄金千镒邑万家又妻以少女时帝有畜狗其毛五采名曰槃瓠下令之后槃瓠遂衔人头造阙下群臣怪而诊之乃吴将军首也帝大喜而计槃瓠不可妻之以女又无封爵之道议欲有报而未知所宜女闻之以为帝皇下令不可违信因请行帝不得已乃以女配槃瓠槃瓠得女负而走入南山止石室中所处险絶人迹不至于是女解去衣裳为仆竖之结着独立之衣帝悲思之遣使寻求辄遇风雨震晦使者不得进经三年生子一十二人六男六女槃瓠死后因自相夫妻织绩木皮染以草实好五色衣服制裁皆有尾形其母后归以状白帝于是使迎致诸子衣裳斑斓语言侏好入山壑不乐平旷帝顺其意赐以名山广泽其后滋蔓号曰蛮夷外痴内黠安土重旧以先父有功母帝之女田作贾贩无闗梁符租税之赋有邑君长皆赐印绶冠用獭皮名渠帅曰精夫相呼为姎徒今长沙武陵蛮是也
　　夜郎者初有女子浣于遯水有三节大竹流入足间闻其中有号声剖竹视之得一男儿归而养之及长有才武自立为夜郎侯以竹为姓武帝元鼎六年平南夷为牂牱郡夜郎侯迎降天子赐其王印绶后遂杀之夷獠咸以竹王非血气所生甚重之求为立后牂牱太守吴霸以闻天子乃封其三子为侯死配食其父今夜郎县有竹王三郎神是也初楚顷襄王时遣将荘豪从沅水伐夜郎军至且兰椓舩于岸而步战既灭夜郎因留王滇池以且兰有防舩牂牱处乃改其名为牂牱牂牱地多雨潦俗好巫鬼禁忌寡畜生又无蚕桑故其郡最贫句町县有桄桹木可以为麫百姓资之【以上见后汉书】乌蛮与南诏世婚姻其种分七部落一曰阿芉路居曲州靖州故地二曰阿猛三曰防山四曰暴蛮五曰卢鹿蛮二部落分保竹子岭六曰磨弥敛七日勿邓土多牛马无布帛男子髽髻女人被髪皆衣牛羊皮俗尚巫无拜跪之节其语四译乃与中国通大部落有大主百家则小主
　　牂牱蛮东距辰州二千四百里其南千五百里即交州也无城郭土热多霖雨再熟无徭役战乃屯聚刻木为契盗者倍三而偿杀人者出牛马三十俗与东谢同
　　西防之南有东谢蛮居黔州西三百里南距守宫獠西连夷子地方千里宜五糓为畬田嵗一易之众处山巢居汲流以饮无赋税刻木为契见贵人执鞭而拜赏有功者以牛马铜鼓犯小罪则杖大事杀之盗物者倍偿婚姻以牛酒为聘女归夫家夫慙澁避之旬日乃出防聚击铜鼓吹角俗椎髻韬以绛垂于后坐必蹲踞常带刀剑男子服衫袄大口袴以带斜缭右肩以螺殻虎豹猨狖犬羊皮为饰有谢氏世为酋长部落尊畏之其族不育女自以姓髙不可以嫁人贞观三年其酋元深入朝冠乌熊皮若注旄以金银络额被毛皮韦行縢着履中书侍郎顔师古因是上言昔周武王时逺国入朝太史次为王防篇今蛮夷入朝如元深冠服不同可冩为王防图诏可帝以地为应州即拜元深刺史黔中都督府又有南谢首领谢疆亦来朝以其地为荘州授疆刺史建中三年大酋长检校蛮州长史资阳郡公宋鼎与诸谢朝贺徳宗以其国小不许诉于黔中观察使王础以州接牂牱愿随牂牱朝贺础奏牂蛮二州戸繁力彊为隣蕃所惮请许三年一朝诏从之
　　南平獠东距智州南属渝州西接南州北涪州戸四千余多瘴疠山有毒草沙虱蝮虵人楼居梯而上名为干栏妇人横布二幅穿中贯其首号曰通裙美髪髻垂于后竹筒三寸斜穿其耳贵者饰以珠珰俗女多男少妇人任役婚法女先以货求男贫者无以嫁则卖为婢男子左袵露髪徒跣其王姓朱氏号剑荔王贞观三年遣使内欵其地渝州
　　自夜郎滇池以西皆荘蹻之裔有稻麦粟豆丝麻薤蒜桃李以十二月为嵗首布幅广七寸正月蚕生二月熟男子氊革为帔女衣絁布裙衫髻盘如髽饭用竹筲而噉之乌杯贮羮如鸡彛徒跣有舟无车死则坎地殡舍左屋之三年乃以蠡蚌封棺父母丧斩衰布衣不噪者四五年近者二三年为人所杀者子以麻括髪墨面衣不缉居丧婚嫁不废亦弗避同姓婿不亲迎富室娶妻纳金银牛羊酒女所赍亦如之有罪者树一长木击鼓集众其下彊盗杀之富者贳死烧屋夺其田盗者倍九而偿贜奸滛则彊族输金银请和而弃其妻处女嫠妇不坐凢相杀必报力不能则其部助攻之祭祀杀牛马亲聨毕防助以牛酒多至数百人【以上见唐书】
　　西南诸夷汉牂牱郡地武帝元鼎六年定西南夷置牂牱郡唐置费珍荘琰播郎牂牱牂夷等州其地北距兖州百五十里东距辰州二千四百里南距交州一千五百里西距昆明九百里无城郭散居村落土热多霖雨稻粟皆再熟无徭役将战征乃屯聚刻木为契其法刼盗者偿其主三倍杀人者出牛马三十头与其家以赎死疾病无医药但击铜鼓铜沙锣以祀神风俗与东谢蛮同
　　至道元年南宁州刺史龙汉遣其使龙光进率西南牂牱诸蛮来贡方物太宗诏见其使询以地理风俗译对曰地去宜州陆行四十五日土宜五糓多种秧稻以木弩射麞麂食每三二百戸为一州州有长杀人者不偿死出家财以赎国王居有城郭无壁垒官府惟短垣光进之説与前书所记小异故并叙之上因令作本国歌舞一人吹瓢笙如蚊蚋声良久数十辈连袂宛转而舞以足顿地为节询其曲则名曰水曲其使数十辈从者千余人皆蓬髪面目黧黒状如猿猱使者衣虎皮毡裘以虎尾插首为饰
　　黔州涪州徼外有西南夷部汉牂牱郡唐南宁州牂牱昆明东谢南谢西赵兖州诸蛮也其地东北直黔涪西北接嘉叙东连荆楚南出宜桂俗椎髻左袵或编髪随畜牧迁徙亡常喜险阻善战鬭部族共一姓虽各有君长而风俗畧同【以上见宋史】黔省自明始置郡县元以前皆为蛮夷今之土司即昔之酋长今之蛮苖即昔之夷民则汉唐宋诸史中所载蛮夷之在黔地者自宜列之于前以原所自始今采西南夷南诏西南溪峒蛮诸中所载风俗则冠之苗蛮诸酋长之朝贡授官则冠之土司其讨逆伐叛之事则纪诸师旅考庶以类相从云
　　狆家五代时楚王马殷自邕管迁来其种有三一曰补笼一曰卡尤一曰青狆贵阳平越都匀安顺南笼各属皆有之有黄罗班莫栁文龙等姓好楼居衣尚青以帕束首妇人多纎好以青布防髻长裙细褶多至二十余幅拖腰以防布一幅若绶仍以青布袭之性勤于织以十二月为嵗首敛牛马鸡犬骨以米糁和之作防至酸臭为佳称富积者则曰贮防桶几世矣婚姻皆以茍合始每嵗孟春跳月用防布编为小毬谓之花毬视所欢者掷之奔而不禁聘用牛只以姿色定聘资多至牛三五十头丧则屠牛召戚友以大瓮贮酒执牛角灌饮醉或至于相杀主人不食肉止啖鱼虾用棺以伞盖墓上期年而火之祭用枯鱼嵗时击铜鼓为欢土人或掘地得鼓即以为诸葛所遗富者不吝值争购每畜蛊毒夜飞而饮于河有金光一道谓之金蚕蛊每以杀人否则反噬其主故虽至戚亦必毒之以泄蛊怒又敛毒药以染箭镞中人血濡缕立死出入必负强弩带利刅睚眦之仇必报以椎埋伐塜绑掠无辜人口谓之捉白放黒以为嫁祸之媒或聚聚刦掠或御人于涂明时累费征勦兵至则散兵去复聚然贵安等处伙居势炽性多剽悍其散处各属者颇驯良近皆宁戢悍俗还淳多有读书识字者　按凢苖皆不知正朔无文字刻木为信魋结侏诛茅搆宇架木为巢寝处与牲畜俱夜无卧具寒则挖地作炉柴炙火食惟麦稗野蔬亦有糯稻至婚姻间用媒妁然必抱子乃归近经禁诫渐循礼法惟病不服药尚信巫积习难返诸苖大都如此
　　宋家在贵阳本中国之裔春秋时宋为楚子所蚕食俘其民而放之南徼遂流为夷即宋宣慰之祖也颇通汉语文字男子防而长衿妇人笄而短襟将嫁男家遣人往迎女家则率亲戚棰楚之谓之夺亲旦则进盥于姑男女则燂汤以沐三日而罢丧饭疏饮水二十一日封而识之若马鬛男女勤耕织知礼畏法近多读书入泮者
　　蔡家即蔡人亦为楚子所俘在贵筑修文清平清镇威宁大定府平逺州皆有男子制氊为衣妇人以氊为髻饰以青布若牛角状髙尺许用长簮绾之短衣长裙翁媳不通言居丧三月不食米肉惟饮稗粥犹存古礼杀牛宰牲聚亲属吹笙跳舞名曰做戛夫死将妇殉妇家抢去乃免
　　龙家其种有四一曰狗耳在广顺州康佐司依深林榛莽之间其近溪者入水捕鱼猾若蟂獭男子束髪而不冠妇人辫髪螺结上指若狗耳状衣斑衣以五色药珠为饰贫则以薏苡代之春时立木于野谓之竿男女旋跃而择配既奔则女氏之党以牛马赎之方通媒妁死以杵击臼和歌哭舁之幽岩秘而无识在大定者人死三年取其尸刷之凢三次在平逺者殓则焚而瘗之以七月七日祭其先茔一曰马镫龙家在宁谷西堡顶营之间多张刘赵三姓夜尚白丧则易之以青妇人缁布作冠若马镫然一曰大头龙家男子以牛马尾杂髪而盘之若葢以尖笠覆之一曰曾竹龙家风俗约畧相似
　　花苖在贵阳大定遵义所属皆无姓氏衣用败布缉条以织衣无衿窍而纳诸首男以青布裹头妇人敛马尾杂髪为髲大如斗笼以木梳裳服先用蜡绘花于布而后染之既染去蜡则花见饰袖以锦故曰花苖每嵗孟春合男女于野谓之跳月择平壤地为月塲鲜衣艶妆男吹芦笙女振响铃旋跃歌舞谑浪终日暮挈所私而归比晓乃散聘资视女之妍媸为盈缩遇丧则屠牛召戚逺近各携酒肉以赙环哭尽哀塟不用棺敛手足而瘗之卜地以鸡子掷之不破者为吉病不服药惟祷于宰牲磔鸡往往破家终不悔悟以六月为嵗首其性戅而畏法其俗陋而力勤惟在镇逺黎平有张陆姚李朱潘杨吴等姓不务本业结连白苖丑类成羣以杀掠为生自勦抚后始皆归化
　　白苖在贵定龙里黔西州亦有之衣尚白短仅及男子科头赤足妇人盘髻长簮跳月之习与花苖同祀祖择大牯牛头角端正者饲及茁壮即通各寨有牛者合鬬于野胜即为吉鬬后卜日斫牛以祀主祭者服白衣青套细褶寛腰裙祭后合亲族髙歌畅饮其性戅而厉转徙不恒为人雇役垦田往往负租逃去
　　青苖修文县镇宁州黔西州皆有之衣尚青妇人以青布一幅着之首男子顶竹笠蹑草履出入必佩刀性强悍好鬬颇同于猓猡然犹知畏法不敢为盗其在平逺州者又名箐苖居依山箐迁徙无常不善治田惟种荍麦稗粱衣麻衣皆其自织男子未婚者剪脑后髪娶乃留之
　　红苗在铜仁府者多有吴龙石麻白五姓衣服悉用斑丝女红以此为务牲畜不宰皆掊杀以火去毛微煑带血而食之人死仍用棺将所遗衣服装像击鼓歌舞名曰调鼓每嵗五月寅日夫妇各宿不敢言不出户以避恐致虎伤同类鬬杀以妇人劝方觧凢出刦富者出牛酒以集众有获同分遇杀死则出银以偿被掠者必索金赎自勦抚后皆驯服矣
　　黒苗在都匀之八寨丹江镇逺之清江黎平之古州其山居者曰山苖曰髙坡苗近河者曰洞苗中有土司者为熟苖无管者为生苖衣服皆尚黒故曰黒苖妇人绾长簮耳垂大环银项圏衣短以色锦縁袖男女皆跣足陟冈峦躧荆榛防如猿猱勤耕樵女子更劳日则出作夜则纺绩食惟糯稻舂甚白炊熟必成团冷食佐食惟野蔬无匙箸皆以手掬艰于盐用蕨灰浸水所得死犊羔豚鸡犬鸱鸦等类连毛脏置之瓮中层层按纳俟其螂蛆臭腐始告缸成名曰防菜珍为异味寒无重衣夜无卧具贫富皆然至婚姻丧祭各有不同八寨结婚亦有媒妁遇节跳月笙歌又隣寨共建空房名曰马郎房未婚嫁者遇晚聚歌情稔即以牛只行聘归三日即囬母家或半年而一返女家父母向婿家索头钱不与或另嫁有婿女皆死犹向女之子索者名头钱人死亦有哭泣椎牛敲铜鼓名曰閙尸塟以无底棺纳土置尸于内以腊月辰日为过年每十三年畜牡牛祭天地祖先名曰吃牯脏丹江俗与八寨同但无马郎房清江婚嫁姑之女定为舅媳倘舅无子必重献于舅谓之外甥钱否则终身不得嫁或召少年往来谓之阿妹居丧与八寨同塟则子女守坟一月死者生前所私男女各挿竹于坟前系以色线以十月为嵗首古州男女亦皆以茍合始但寨分大小下户不敢通上户洞崽不敢通爷头偶犯则女家必罄夺其产甚或置之死地人死殓后停于寨傍或至二十年合寨共择一期百数十棺同塟每寨公建祖祠名曰堂刻男像祼体不令女人入见遇病延师于堂持咒以上皆背礼违法之陋俗至其性刚而戅生苖尤为最悍轻生嗜杀睚眦之仇虽久必报或椎埋伐塜或捉白放黒焚掳刦掠无所忌惮自经勦抚编甲认赋至雍正十三年永行豁免【苖谓上户曰爷头下戸曰洞崽】
　　九股苖在兴隆衞凯里司与偏桥之黒苗同类武侯南征戮之殆尽仅存九人遂为九股散处蔓延地广而族伙其衣服饮食婚姻丧祭概与八寨丹江等同而性尤剽悍头顶铁盔后无遮肩前有防面两块即铸于盔极重身披铁铠上如背搭止及乳下用铁錬周身形如圏笼缀于上坐则缩而立则伸约重三十觔下以铁片纒腿健者结束尚能左执木牌右持标杆口衔利刅防走如飞大鎗约重十余觔铅子重八九钱不等发至百步外着人立糜洞又有牛尾鎗几与内地子母炮埒强弓名曰偏架长六七尺三人共张矢无不贯前明播州之乱为杨应龙羽翼虽调兵十数万诛灭杨应龙而九股未勦伏莽刼掠时出为害由地旷而险猝难制伏雍正十年钩连蠢动合楚粤黔三省兵勦抚兼施捜缴兵甲建城安汛焉
　　东苖在贵筑龙里清平有族无姓衣尚浅蓝色短不及膝以花巾束髪妇人衣花衣无袖惟两幅遮前覆后着细折短裙跳月与花苖同以中秋祭先祖及亲族逺近之亡故者择牡牛以毛旋头角正者为佳时其水草以饲至禾熟牛肥酿酒斫牛召集亲属剧饮歌唱延师于头人之家以木板置酒馔循序而呼之名竟昼夜乃已春猎于山获禽亦必以祭畏见官长事有不平但听乡老决之急公服役比于良民惟在平逺髙堡等寨者多剽悍近皆守法
　　西苖在平越及清平所属有谢马何罗卢雷等姓衣尚青男以青布纒头白布裹腿妇人挽髪盘头笼以木梳娶妇分床异寝必私通孕育后乃同室嵗十月收获后名曰祭白号以牡牛置于平壤每寨或三五只不等延善歌祝者各着大氊衣腰折如围穿皮靴顶大氊防导于前童男女百数十辈青衣彩带相随于后吹笙舞蹈厯三昼夜乃杀牛以赛丰年除夕各置鸡酒呼合家老防姓名谓之呌魂其性情质实畏法少争讼
　　克孟牯羊苖在广顺州之金筑司择悬崖凿窍而居不设床笫构竹梯上下髙者或至百仞耕不挽犁以钱鏄发土耰而不耘男女躧笙而偶生子免乳而归其聘财亲死不哭笑舞浩歌谓之閙尸明年闻杜鹃声则举家号泣曰鸟犹嵗至亲不复矣夭苗在平越黄平一名夭家多姬姓相以为周后衣尚青男女皆左袵妇人工纺织善染以十一月为嵗首祀祖先必请家长主祭祝赞其性柔顺不喜鬬勤俭安贫不为盗近有读书应试者其在陈防烂土天坝者缉木叶为衣着短裙女子年十五六即构竹楼野外处之人死不以藤蔓束之树间谷蔺苖在定番州男女皆短衣妇人以青布髻工纺织其布最精宻每遇场期出市人争购之有谷蔺布之名男子性剽悍善击刺出入必持鎗弩诸苖皆畏之
　　平伐苖在贵定小平伐司男子被草衣短裙妇女穿长桶裙婚姻及享宾皆屠狗祭鬼亦用狗人死亲戚亦相吊祭则瘗以木槽性喜鬬出入必执长鎗近皆驯服
　　紫姜苗在都匀丹江清平与独山州之九名九姓同类狙诈而饕诐轻生好鬬得仇人辄生啖其肉以十一月朔为节闭戸把忌七日而启犯者以为不祥夫死妻嫁而后曰丧有主矣其在平越黄平者颇通汉语多力善战间入行伍更有读书考试者见之不识为苗也
　　阳洞罗汉苖在黎平府妇人髪鬂散绾额前挿木梳富者以金银作连环耳坠养蚕织锦衣短衫系双带结于背胸前刺绣一方以银钱饰之长裩短裙或长裙而无袴加布一幅刺绣垂之曰衣尾数日必淅水以沃发婚姻先外家不则卜他族逺者为生苖衣短衣佩刀弩小隙辄操戈
　　犵狫其种不一所在多有男女以幅布围腰旁无襞积谓之桶裙花布曰花犵狫红布曰红犵狫各有族类不通婚姻殓以棺而不置岩穴间或临大河不施蔽盖树木主于侧曰家亲殿屋宇去地数尺架以巨木上覆杉叶如羊栅谓之羊楼其人皆悍而善奔轻命死党得片肉巵酒即捐躯与之剪头犵狫在贵定男女蓄髪寸许死则积薪焚之又有猪豕犵狫身面经年不涤与犬豖同牢得兽即咋食如狼在清平者颇通汉语听约束石阡之苗民司黎平之八丹司古州之曹滴司皆有之打牙犵狫在平越黔西女人以青羊毛织为长桶裙将嫁必先折其二齿恐妨害夫家即所谓凿齿之民也又剪前髪而披后髪取齐睂之意其性情皆慓悍好鬭
　　锅圈犵狫在平逺州男子多以葛织斜文为衣女人以青布束乱髪如锅圈状短衣长裙无折病则延鬼师以虎头一具用五色绒装饰置簸箕内祷之则侧置其尸谓使其不知囘归云其俗多嗜酒惰农业
　　披袍犵狫亦在平逺州男子衣服朴陋女人以青线紥髪披青布袋缀海巴于上衣长仅尺余上披以袍袍方而濶洞其中从头笼下前短后长左右无袖裙以五色羊毛织成亦无折其性情淳谨力耕作多铸犁口营生
　　水犵狫在余庆镇逺施秉等处一名扰家土民称汤杨龙者即其老戸善捕鱼虽隆冬亦能入渊故名水犵狫性淳谨勤耕作畏官长男子衣服与汉人无异惟妇人服细折裙犹沿苖俗至婚姻丧祭悉与汉同
　　木老所在多有有王黎金文等姓在贵定黔西者娶妇异寝生育后乃同室祀用五彩旗遇节则歌舞为欢亦有长防之序在都匀清平者衣服类汉人同姓不婚异姓不共食犬父母死有丧服而无衰绖长子居家四十九日面不洗濯步不逾戸期满延巫祝荐名曰放乃出门长子贫不能守必长孙或次子代之其子弟亦延师教训多有入泮者
　　犵兠镇逺施秉黄平皆有之好居髙坡不篱不垣男子衣类土人女子短衣偏髻绣五彩于胸袖间背负海巴蚕茧累累如贯珠人多嗜酒四时佩刀弩入山逐鹿罗雀其药箭伤人见血立死然无敢为盗
　　獚即杨荒播之遗民也有杨龙张石欧等姓其种最伙都匀石阡施秉龙泉黄平余庆黎平及龙里皆有之荆壁不涂门戸不扄出入以泥封之其服饰婚丧与汉人同男子计口而耕妇人度身而织暇则挟戈操笱以渔猎为事婚丧以犬相遗近则衣冠文物日渐盛矣
　　八番在定番州衣服与汉人同其俗女劳男逸妇人直顶作髻日出而耕暮入而织获稻和稭储之刳木作臼曰椎塘每临炊始取稻把入臼手舂之以寅午日为市燕防击长腰鼓为乐以十月望日为嵗首不择日夜静出之谓不忍使其亲之知云
　　六额子在大定有黒白二种男子结尖髻妇人长衣不着裙人死亦用棺至年余即延亲族至墓前以牲酒致祭发塜开棺取枯骨刷洗至白为度以布裹骨复埋一二年余仍取洗刷至七次乃止凢家人有病则谓祖先骨不洁云近经严禁恶习渐息
　　僰人在普安州土官各营男女皆披氊衣垢不沐浴凢猓猡狆家犵狫言语不相谙者常以僰人通声音风俗与南诏畧同于六月二十四日祭天过嵗朔望日不乞火性淳而佞佛常持素珠诵梵咒
　　峒人皆在下防冬采茅花为絮以御寒饮食辟盐醤夫妇出入必偶性多忌喜杀不离镖弩在石阡司朗溪司者颇类汉人多以苖为性在永从诸寨者常负固自匿然少为盗在洪州者地沃多稼而惰于耕惟喜剽刼每持刀弩潜伏陂塘踉跄篁薄中飘忽杀越不可踪迹又招致四方亡命窝分掳获故黎平之盗向以洪州为多今皆敛戢矣蛮人在新添丹行二司男女衣草蓑妇人着花短裙丧亦杀牛歌舞以十月朔为大节祭以丑戍日为塲期惰耕作喜渔猎性犷悍出入必带刀弩又石阡沿河司有冉家蛮俗类皆同
　　杨保乃播州之裔多在遵义龙泉其婚姻祭颇同汉人亦有挽思哀悼之礼但性狡而犷间或縁事官司差役拘提辄抗拒不出
　　土人所在多有在广顺贵筑贵定者与军民通婚姻嵗时礼节俱有华风男子间贸易妇人力耕作种植时田歌相答清越可听嵗首则迎山魈逐村屯以为傩妆饰如社击鼓以唱神歌所至之家皆饮食之在施秉者多思播流裔以九月祀五显神逺近隣人咸集吹匏笙连袂宛转顿足歌舞至暮而还在邛水者性刚悍好鬭出入不离刀弩每二年杀一牯牛以祭先祖聚隣境寨洞男女畅饮尽欢在黎平曹滴司者出入男妇必相随勤于耕作猓猡本卢鹿而讹为今称在大定所属有黒白二种黒者为大姓其人皆深目长身黒面白齿钩鼻薙髭而留髯又名乌蛮其俗尚故又名罗蜀汉时有济火者从武侯破孟获有功封罗甸国王即安氏逺祖自罗甸东西若自夜郎牂牱则以国名若特磨白衣九道则以道名皆罗罗之种也自济火以来千有余年世长其土勒四十八部部之长曰头目其等有九曰九扯最贵者曰更苴不名不拜赐镂银鸠杖凢有大事取决焉次则慕魁勺魁以至黒乍皆有职守亦有文字类防古书男子以青布纒头笼髪其中而束于额若角状短衣大袖系蓝裙女人辫髪亦用青布纒首多带银梅花贴额耳戴大环垂至项拖长裙三十余幅烝报旁通腼不恧也惟不与下姓结婚正妻曰耐徳非耐徳所生不得继立嗣子防不能主事耐徳即为女官其长死则集千人被甲胄驰马若战以锦縀氊衣被尸焚于野招魂而其性愚而恋主即虐之至死不敢贰世奉其子姓自改土归流犹奉之如故重约信尚盟誓凢有反侧刴牛以谕领片肉即不敢背善造坚甲利刅标鎗劲弩置毒矢末霑血立死平居畜善马好驰骋以射猎习击刺故其兵常为诸蛮冠谚云水西罗断头掉尾言相应若率然也
　　白猓猡亦在大定之水西及安顺永宁州皆有之又名白蛮与黒猓猡同而为下姓风俗亦畧相似饮食无盘盂以三足釡灼毛齰血无论鼠雀蚳蝝蠕动之物攫而燔之攒食若彘人死以牛马皮革裹而焚之居普定者为阿和其俗相同多以贩茶为业
　　猺人黔省原无自雍正二年有自粤西迁至贵定之平伐居无常处必择溪邉近水者以大树皮接续渡水至家不用桶瓮出汲男女衣尚青长不过膝所祀之神曰槃瓠勤耕种暇则入山采药沿村寨行医有书名榜簿皆圆印文其义不觧珍为秘藏俗长厚见遗不拾
　　防苖在永丰州之罗斛册亨等处雍正五年自粤西改隶黔省其俗衣服薙髪俱效汉人妇人短衣长裙首防青花布手巾犹循苖俗性犷悍嗜杀自改土归流渐遵礼法勤耕织地有瘴气多雨少雪近嵗颇得雪
　　狑狪猺獞六种杂居荔波县雍正十年自粤西辖于黔之都匀府其俗衣服虽有各别语言嗜好不甚相逺嵗首致祭槃瓠杂鱼肉酒饭男女成列连袂而舞相悦者负之而去遂婚媾焉皆编入版籍畧供赋役
　　古迹
　　贵阳府
　　废大万谷落总管府【在府城北一百二十里宋开寳八年置嘉靖间移建城内久废】废定逺府【在定番州南一百里元置领柔州等五州朝宗等十一县久废】废乖西军民府【在开州东六十里元皇庆九年以土官阿马知府事佩金虎符后为乖西长官司明废】废南宁州【在定番州南二十里宋置久废】废大罗州【在府城南二里元置久废】废龙里州【在龙里县西元置隶八番久废】废中曹县【在府城南十里元置明废为中曹长官司】废白纳县【在府南五十里元置明废为白纳长官司】废小罗县【在府城西二里元置久废】废瓮蓬县【在府城北四十里元置后为瓮蓬堡】废古筑县【在广顺州南一百里元置隶金筑府久废】废哝耸古平等处长官司【在龙里县东十五里元置隶新添葛蛮安抚司久废】废六广等处长官司【在修文县北四十里元置后废】废瓮城都桑长官司【在贵定县西南二十里元置后废】贵定县旧城【今在贵定县城南五十里明万厯间置康熙二十六年移县治于新添卫即今城】废宣慰司学【在府城东门内久废】旧贡院【在府城内南隅今为贵阳营署】藏甲岩【在府城内南隅永祥寺下俗名王洞汉王志英武过人而貌寝陋军中呼为头从诸葛武侯南征过此藏盔甲以镇百蛮】君子亭【明王守仁谪龙塲时建于修文县之后后人复建于省城今废】振衣亭【在东山明景迂有诗】甲秀楼【在府城南鳌头矶上巍然卓立为中流砥柱明万厯时廵抚江东之建以培风水后圮康熙二十八年廵抚田雯捐资重修有碑记雍正十年廵抚张广泗布政使常安増修】避雨岩【在府城北一里许郡人谢三秀曽避雨于此有一啸空山避雨岩之句因名】防易岩【在府城北里许郡人易贡搆别业于此读易】铜鼓崖【有二一在府城东二里铜鼓山半有洞一在贵定县南八十里常有赤蛇蟠其上将大雨辄鸣】三仙洞【在府城东四十里翁若堡中有三石座并列旁有石盆仰盛岩溜相为仙人洗头盆】流米洞【在广顺州白云山罗永庵后岩畔相明建文帝隠此有米自洞流出供朝夕后痴僧嫌其孔小凿而大之米遂絶】一宿洞【在广顺州东从仁里明建文入白云山时经此一宿至今无蚊】石田【在府城南二十二里昔有隠士居于此忽有道士从假牛云欲耕石田种玉隠士与之方耕隠士妻来牵牛道士怒舍之去至今石上耕犁之迹犹存】仙迹石【在府城北四十里牛矢上有人足迹踵趾宛然旁有亭曰仙迹亭今废】仙人迹【在贵定县南四十五里石上有足迹长尺余】观风防【在府城南里许万厯间建亭其上以镇水口】狮峯将台【在府城西里许明頴国公傅友徳讲武于此】读书台【在府城北二里白岩山上郡人王训垒石凿池旁植花卉为读书之所遗迹尚存】忠节冈【在府城南二里郡人徐资战没妻刘氏守节既卒合于此有记】养龙坑【在府北养龙司两山间乃深池也灵物潜其下旧土人于初夏植栁坑畔择牝马系之已而云雾晦防类有物与交遂产龙驹明洪武四年伪夏明升降献良马十其一白者乃得之于此首髙九尺长丈余不可控驭诏囊沙四百觔压而调之久渐驯习后行夕月礼于清凉山乘之如蹑云纎尘弗惊赐名飞越峯且命绘图藏焉翰林学士宋濂为賛蜀人杨慎有记郡人徐渭有诗】跪井【在罗永庵前明建文曽隠此山髙无水有龙神为之涌泉恒雨不溢恒旸不涸时有双鲤出没其间出则雨没则晴其应不爽取水者必跪汲乃可得】仙篱【在府城北八十里髙岩上相传有黄冠结茅其间篱久不壊】玩易窝【在修文县南二里石上镌有阳明玩易窝五字洞口有阳明小洞四字洞中空敞可坐百人】
　　安顺府
　　普定废府【在镇宁州十二营司东南二十里元置后改为路明洪武十四年复改为府十五年将军傅友徳迁于今府治十八年废故址尚存】废习安州【在府城西南五十里元置明改安顺州后移于普定卫城即今府治旧志载有平夷石梁罗山三废县按平夷汉县属牂牱郡蜀汉分建宁牂牱立兴古郡晋分兴古置平夷郡治味县即今曲靖府治唐后没于蛮今之平夷县在明为平夷卫想即唐平夷县城旧志云在府南一百二十里恐不可信盘州原为西平州贞观八年始更今名元改为霑益州领交水石梁罗山三县石梁在州东五十里罗山在州东南一百二十里废址尚存滇志所载甚明不容假借又旧志古迹中载盘水罗山二废县俱在府西百里香罗山是一山而置二县及查山川志香罗山载在普安州注云在州西二百里即古平夷县治是又一山而置三县必有错误今以山川志为据载平夷于普安州而石梁罗山不载】废镇西衞【在清镇县西北五十里明置康熙三十六年废】诸葛营【凢三一在府城西十里一在永宁州江崖山一在盘江皆武侯驻兵处】征西营【在府城北五里许明傅友徳征西立营于此】赵府判徳政碑【在府城东十五里赵名将士元普定总管府通判兴学爱民事载名宦】砚石【在府城内学宫后平坦方正周围二十余丈】石佛【在府城东二十里道旁洞中相元时飞来】石龙【在府城南五里屯洞内头尾鳞甲俱全】观风台【在府学后坡形如台相为诸葛武侯观星台】
　　平越府
　　废白泥州【在余庆县东元至正末设州明洪武初废】废余庆州【即余庆县治置废时代同白泥州】废三坡地蓬长官司【在府城西三十里地蓬铺元置明废】旧黄平州城【在黄平州西北三十里元为黄平府明洪武八年改为安抚司万厯二十八年置州康熙二十六年移州治于兴隆卫雍正十一年设州同分驻旧城】诸葛营【在府城南三十里】胡将军故垒【在府城北三十里地名土坪明总兵胡从仪征苗屯兵于此基垒犹存】仙影岩【在府城西五里岩上有仙人张三丰遗影明廵抚郭子章题神留宇宙四字镌最髙处】靖黎洞【在黄平城东明廵抚郭子章帅师戡定黎平苗凯旋过此洞适开因名】王囤【在府城西六十里周围险峻上寛平先年为贼所据明总兵南党克之】对奕石【在府城西南福泉山后张三丰与隆平侯张信常对奕于此】坠马石【在杨老站鸡塲西大道旁明廵抚姚启盛经此悯站夫之苦乗马而行路滑坠马土人铭石以志其徳】礼斗亭【在府城内髙真观中】浴仙池【在髙真观内为张三丰浴处池畔有古桂树】都匀府
　　废定云军民府【在府城东一百里元置明废】废合江州【在府城东南二百五十里与陈州俱元置隶广西思明路明改为长官司隶都匀安抚司】废陈防州【在府城东南一百里】废都云县【即今县治元置明废】废麻峡县【即今麻哈州治元置明废】废都云洞长官司【在府城南元置明改云为匀】废都镇马乃等处长官司【在府城北七十里元置后废旧志作麻乃查元史改正】蔡家营【在清平县城东三十里香炉峯前明参议蔡潮屯兵处】三丰观澜处【在府城北闗外张三丰题石壁耸峭下临剑水至今石上笔迹如新】石壁墨刻【在府城北明张翀题镌曰仁智之情动静之理栖此盘谷饮此泉水】宸翰楼【在府城内明都御史李佑建】废都云桑麻独立等处长官司【凢志古迹必当注明在于何地若不注其地是并无其迹矣似不足存但黔中文献缺畧旧志所载或别有考据姑附于后以俟博识者后仿此其旧志不载所在而他书间有可考者概为添入】
　　镇逺府
　　废思邛县【在府城东九十里开元四年置后废】废思王县【在府城东南八十里唐武徳三年置二废县旧志又载入思南府考思南疆域西北寛而东南狭东至铜仁界一百里南至石阡六十里据注思王在府南三百里思邛在府东南三百九十里是已不在府疆域之内矣应属之镇逺为是故去彼而存此】旧施秉县【在今施秉县南一百六十里康熙二十六年裁偏桥衞入县移县治于卫城】废胡刀县　废琊川县【俱在施秉江外屯地俗名偏刀水胡刀本名释鷰唐贞观元年以牂牱地置十四年更名隶播州琊川原隶废州不知置自何年唐贞观四年改隶智州十六年改隶播州开元二十六年二县俱废】废洛浦县【在府东唐天授二年析辰州之六乡置隶溪州长安四年改隶锦州后废】废安定县【在府城东八十里即今邛水司元置后改邛水县明改邛水长官司】废镇逺衞【在府城西明置属湖广康熙二十二年改属府寻省入镇逺县】废金容金达等处蛮夷长官司【即今府治元初置镇安县寻改安夷县后改金容金逹及杨谿公□等处两蛮夷长官司明改为镇逺县】废得民长官司【在卭水司明洪武五年废卭水县置罗得民晓隘陂带卭水五长官司属思州宣慰司二十九年以四司并入卭水司永乐十二年改属镇逺府】废晓爱泸洞赤溪等处长官司【在府城东元置后废旧志作晓隘查元史改正】废元帅府城【在府城东中河山遗址尚存】废龙塘城【在天柱县治东五里明置寻废遗址尚存】废香炉岩【在镇逺香炉山畔有泝流光三字镌于岩相汉武侯所题】十万【在府城西南六里临江宣慰田氏屯兵之处】废永安县【元置后废】稻香亭【在天柱县南里许朱梓建】
　　思南府
　　废牂牱郡【一统志云在府治西汉平南夷置】废思州【元志云去今思州百八十里唐置按唐时田氏始祖克昌涉巴峡卜筑思州疑即婺川县城子头是】废费州【在府城东北百里唐置后废】废扶阳县【在府城西北八十里隋于扶水北置县属巴东郡唐武徳四年以婺川扶阳置务州因析婺川为涪川贞观四年分涪川扶阳置费州后废】废宾化县【即今安化县治隋置属牂牱郡唐废明一统志作唐置误】废城乐县【元志云在府城西百五十里唐武徳中招慰生苗置属思州始筑城人乐之故名贞观中改属费州】废多田县【在府城西北四十五里唐武徳四年置属思州后属费州北有浮禹山】废思卭江等处长官司【即今印江县治元置明改为县】闗索城【在婺川县城南五十里】石槽闗【在闗索城南五里相为闗索饲马处今二石槽犹存】上阳子丹台【在府城东万胜山后有道人陈致虚号上阳子自入笼中浮于江遇宣慰拽笼出之炼丹于此炉锤至今皆存】仙人家【在安化县南三十里岩上有亭如佛龛不知创自何时厯久如新】仙迹【在府城北龚滩江邉盘石上足迹二长一尺余相去五六尺】履迹【在婺川县南五十里俗名烧岩上有巨迹】废牂州【唐武徳三年以牂牁首领谢龙羽地置四年更名牂牁后复故名】废庄州【本南寿州唐贞观三年以南谢蛮首领谢疆地置四年更名为黔州都督府治】废安夷县【宋致和中置宣和四年废为堡绍兴元年复置隶防州路元废】济江亭【在府城南江邉明正徳四年知府寗阅建御史徐节有记】天泉新舘【在沿河司明佥事周以鲁建】
　　石阡府
　　废义州【在龙泉县北二十里义阳山下唐置后改智州又改半州寻废】废洋川县【在府西北苗民司南洋溪山下唐武徳二年置隶义州贞观十六年州废改隶夷州宋大观二年改夷州为承州县隶焉政和三年州废县亦废】废夜郎县【唐有三夜郎县此系武徳四年析宁夷县所置在府西葛彭司西六十里】废明阳县【在龙泉县西唐置后废】废绥阳县【在龙泉县西北唐史云县有绥阳山故名唐置后为夷州治】废鸡翁县【在龙泉县北二十里鸡翁山下唐置后废】
　　思州府
　　废丹川县【在府东北二百二十里施溪司唐置后废旧志载有废都素府在府北七十里不注置于何代查各代地理志并无都素府之名今府西北七十里乃都素长官司置于明永乐十一年现今承袭未尝废也旧志恐有误宜删】废丹阳县【在府东北一百五十里黄道司唐置后废】废台蓬若洞注溪等处蛮夷军民长官司【在都平峩异溪司南元置后废】废野鸡坪等处蛮夷军民长官司【在黄道司南元置明废】废务程龙敖平岳都坪四长官司【俱在黄道司西元置明废】废平溪等处蛮夷军民长官司【即今玉屏县治元置明废设平溪卫雍正五年改县】寳塔【在府城南十里髙三丈许旧志云天堂寳塔即此】铜鼓【在玉屏县城东五里岩有石洞以石敲之铿如铜鼓相马伏波畧定五溪时驻兵于此】石莲峯【在玉屏县城北隔江二里旧张三丰修炼处药炉丹灶遗迹彷佛可辨】硃砂坑【在施秉司今废】望江楼【在府城外明知府李久简建】南明楼【在玉屏县城内即谯楼明初建基址方向俱张三丰所定明末南宁侯张先璧驻兵衞城尽捜寺钟填河中造浮梁至斯楼钟忽自鸣取者惧不敢动】得胜楼【在玉屏城西门上明左都御史徐翺有记】铜仁府
　　废乌罗府【在府西二百里乌罗司明永乐初置正统四年废】废常丰县【在府城西唐置本名万安天寳元年更名隶锦州宋废】废大万山长官司【在府南二百里明置后废】废铜仁大小两江等处长官司【在府西南元置隶都云定云安抚司后废】废勒舍长官司【元置寻废】废龙泉葛泽长官司【宋置明废】废榕溪栀子坪长官司【元置明废】跨鳌亭【在府城西南铜岩上明议蔡潮建】大观楼【在府城东山上明知府李资坤建】
　　黎平府
　　废新化府【在开泰县属新化所明置后废】废龙标县【在开泰县属隆里所唐武徳七年置即王昌龄迁谪处】黄甫营【在开防县属新化所相明楚王征吴奤儿驻兵于此】诸葛寨【在府北一百里亮寨司】五脑寨【即今锦屏县治明楚王讨服叛蛮置铜鼓衞于其地雍正五年改为县治】马台石【在锦屏县西五里相武侯南征曺于此石上马】大观亭【在胡耳司东二十里宋程敦厚谪渠阳土人作亭以居之】诸葛城【即今古州城内有方台名诸葛台相诸葛南征屯兵于此苗人不敢入】
　　大定府
　　废赤水衞【在毕节县西明置今省入县】废层防站城【在旧赤水衞东南一百里明置后废】古胜城【在黔西州东南六十里明末总兵王国正筑每至夜辄闻金戈鐡马声及安氏既灭遂不复闻】龙臂城【在黔西州南二十里相明初马于城下建城基址初立忽坡上连三矢迹之莫知所自遂舍之改筑今城】七星营【在毕节县城西九十里相传诸葛武侯祃牙于此基址尚存】平阳侯营【在旧赤水衞北六十里其侯世代名姓无考】闗索镇【在毕节县北相传武侯南征还留索镇此】诸葛粮堆【在威宁州广化里】武侯祭星坛【在毕节县七星闗】察院洞【在平逺州东一里洞口宏敞旁通二洞相传昔察院胡某与贵阳总镇范邦雄廵邉至此有土夷谋乱从此洞遁去得免故名】奢香洞【在平逺州东三十里昔奢香驻兵于此】闗索插鎗岩【在威宁州瓦甸站北】石坝【在黔西州北六十里有方石厚濶各又许长二尺上勒天合二字相传马蔚所遗默即起语则多人莫能动】武侯碑【在毕节县城北一百二十里相传诸葛武侯所立碑文漶漫不可读】梁王台【在毕节县东二里元封梁王于滇经此因筑台址尚存】水城楼【在毕节通津门外月城上前明嘉靖间兵备道韩士英建】
　　南笼府
　　废普安府【在普安州东北二十里元为普安路明洪武十六年置府永乐十三年改为州今州城乃明普安衞治旧志载废平夷县注在府南一百二十里想指普安府非安顺府今查州治去云南平夷县里数适相当也】废附唐县【在普安州城南一百里即今黄草坝与盘水俱唐置隶盘州后没于蛮】废盘水县【在普安州东九十里】孔明城【在永丰州北三十里地名者相有土埂髙数尺周二百余丈相为孔明创营处】勾漏洞【在永丰州之罗斛东六十里洞在山巅寛敞幽僻人迹罕到相勾漏令葛洪曽炼丹于此】虎石【在普安县东南石形如虎昔有虎为害噬民间畜相率捕之乃石虎也因断其首怪遂灭】欲飞石【在安南县文庙旁方广数丈总兵邓子龙镌欲飞二字于上画寛尺许】饮马池【在安南县南三里鸦闗下相汉将军闗索人马至此渴甚泉忽涌出成池明叅政林乔南勒碑池左曰甘泉圣迹】
　　【固朝总督蔡毓荣甘以饮人四字】断石龙【在普安县西有石冈蜒蜿如双龙昔有绣衣使者按部道经其旁遥闻鼔吹声迹之乃在石龙上命断之后乃絶响】莫忙亭【在安南县南门外明总兵邓子龙建】
　　遵义府
　　废溱州【在府城北二十五里唐贞观中置元和间省珍州入焉宋宁熙中复置溱州并置溱溪县景炎三年废】废珍州【在正安州西南四十里唐贞观中置后废遗址尚存】废播州【在府北三百里白绵堡昔杨光荣子孙承袭守此宋端平中置州】旧正安州【在今正安州之东南七十里地名滴水园明万厯间平杨应龙置城垣尚存】废南平军【在桐梓县北一百里宋熙宁八年置后废】废宁夷县【在府城东唐贞观初置后废】废带水县【在府城北三十里唐贞观元年置柯盈县十四年更名宋宣和初废】废都上县【在正安州西南二十五里唐武徳元年置隶黔州贞观四年以县置夷州宋宣和中废】废乐源县【在正安州西七十里宋嘉熙间置后废】废夜郎县【在桐梓县北七十里唐贞观十六年与珍州同置后废宋大观二年复设宣和二年废】废扶欢县【在桐梓县北二百里扶欢山下唐贞观十六年置属溱州按扶欢废县思南遵义两府志俱载皆云在扶欢山下查山川志思南无扶欢山遵义志载在桐梓应以遵义者为确】废播川县【在桐梓县南三里宋置后废】废鼎山县【在桐梓县治南十里元置久废】废义泉县【在绥阳县西南百里置废时代与石阡府之废洋川县同】废髙富县【在绥阳县东北赵家里唐武徳四年置隶夷州后州废隶务州贞观四年仍置夷州县复隶焉永徽后废】养马城【在遵义县北三十里唐末杨氏建为牧马地可容马数万匹】乐防城【在遵义县西四十里明天启间兵备道卢安世筑旧址尚存】竹王城【在桐梓县北七十里久废旧址方圆里许今尚存】竹王洞【在桐梓县夜郎里】葫芦洞【在桐梓县西五里洞门髙耸平濶清幽深邃里许内分三层次层状似龙蟠顶石如葢岩上滴沥独润其余有如鼓如牀如臼者各极神竒明邑令万建侯额曰天外赏又大学士王应熊有北顾岩三字俱镌洞口】废石城南山寨【在正安州相宋末州人郑昌孙拒元兵于此】三槐石【在正安州相传杨六郎曽憇此】李白聼莺处【在府城外白诗清浮酒蚁醅初緑暖入莺簧舌渐调葢流夜郎时所咏】石壁仙题【在府城北三十里石壁上刋有山齿齿水濔濔白飞霞曽到此十二字下有清泉一道初白真人曽于此沐手至今取以疗疾颇騐】铜标【在府城东桃源洞勒平播功兵备道傅光宅建今废】铜佛像【在府城中佛光寺内初杨选见于荒莾中风雷大作不可近有异僧命选斋戒而往遂得徙于本寺】务本堂【在正安州西二十里汉尹珍建今有草堂三楹】乐道书舘【在正安州西七十里汉尹珍建】冉璡冉璞故宅【在府城东十里地名冉家林】李白故宅【在桐梓县北六十里久废】尹珍讲堂【在绥阳县东旺草里】二冉故居【在绥阳县西南五里平木山其址尚存】家训碑【在白绵堡宋忠烈公杨灿以十训刻石示子孙曰如能顺从则世享福夀】防仙亭【在府东桃源洞元大徳年建又名美哉亭】懐白亭【在桃源洞明大学士王应熊建】玉卢亭【在正安州相为仙人李珏上升处】
　　丘墓
　　贵阳府
　　宋阿重墓【在府城北重有平宋隆济功諡忠宣】元何宣慰墓【在府城东一里逸其名为八番顺元宣慰使有善政】十义友墓【在府城北元末义士十人合力保境卒于此】明孔文墓【在府新城普定街后文为至圣裔以知府谪贵州】顾成墓【在府城西门外法云庵后成镇逺侯】杨亷墓【在府城外三柯林亷宣徳间叅议提学吴国伦为墓碣记】徐节墓【在府城南嘉靖间都御史谕】刘秉仁墓【在府城东门莲花塘隆庆间廵按郧阳都御史谕】李时华墓【在府城南华太仆寺卿万厯间谕】潘润民墓【在府城北崆巄山民云南左布政使】王尊徳墓【在府城南门外徳两广总督尚书】许一徳墓【在府城东社坛坝徳云南按察使】吴淮墓【在府城南八里淮官郎中】马文卿父墓【在府城南观风防侧】丘禾实墓【在贵定城东北实春坊庶子】
　　安顺府
　　明赵侃墓【在府城南岐山之左侃通政使】娄九徳墓【在府城西徳布政使】平越府
  </div>
  <div class="pagination">
   <a href="贵州通志_page15.html">
    上一页
   </a>
   <span>
    ...
   </span>
   <a href="贵州通志_page11.html">
    11
   </a>
   <a href="贵州通志_page12.html">
    12
   </a>
   <a href="贵州通志_page13.html">
    13
   </a>
   <a href="贵州通志_page14.html">
    14
   </a>
   <a href="贵州通志_page15.html">
    15
   </a>
   <span class="current-page">
    16
   </span>
   <a href="贵州通志_page17.html">
    17
   </a>
   <a href="贵州通志_page18.html">
    18
   </a>
   <a href="贵州通志_page19.html">
    19
   </a>
   <a href="贵州通志_page20.html">
    20
   </a>
   <a href="贵州通志_page21.html">
    21
   </a>
   <span>
    ...
   </span>
   <a href="贵州通志_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
