<!DOCTYPE html>
<html>
<head>
    <meta charset="UTF-8">
    <title>河南通志 - 第 178 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 178 页/共 276 页</h1>
    <div class="content">　　【简书云尔】
　　田文镜改建贡院碑记【余奉】
　　【命抚豫之三年即今上御极之四年丙午科郷试例得监临塲屋惟时即见闱中多水初以为秋雨偶然耳越已酉晋秩制河东仍得专豫省监临事而闱中之水如前顾谓同官曰是非偶然也撤棘后相与登高而望恍然有得其受水之故因以推夫水之所由来葢闱以外其东西北三面皆水塘埒起如环墙而以闱中为釡底凡雨水之滙归于塘者复自塘渗入于院宣泄无由垫高不易是此水永无涸期矣咸起而请曰公涖豫六年事无巨细有未便者即请诸】
　　【朝次第就易况抡才重地乎非择善而迁焉不可余从而下其事于方伯转及郡县于省治之东得隙地方广一顷九十七亩固髙原爽垲也形家者言是为辛亥之龙居奎壁之度紫微垣于干文昌宫于巽且鐡塔正当天禄而魁阁恰在离明洵称吉地叩其值不及二百金如数许之有者亦乐从焉遂进工师而命之曰堂楼舍所悉仍旧制拆其可者移之而来余则补之所不可无者増之如此而已共估银二万五千五百五十六两有竒余用敢推广】
　　【朝廷德意具状以请疏入天子曰可于是鸠工庀材卜吉从事经始于雍正九年七月二十七日而落成于十年六月十二日他无改作兹不具赘惟于闱垣之外得余地数十丈非若前日之环以洼池深泽也新添屋七十有五以为各执事栖止之所非若前日之缀以芦棚苇舍也门之前左右两坊之间势复寛衍非若前日之逼临阛阓湫溢嚣尘也而规制深严栋宇宏丽更非昔比矣是役也董其事者总理则署布政司事分守粮盐驿道副使张建德恊理则开封府知府刘湘监督则彰德府同知章兆曾恊督则开封府通判李纶度支出入则祥符县知县刘辉祖采买物料则圯县县丞韩仪西平县县丞张惟唐兰阳县典史王钟也财则动诸正赋力则雇诸佣工不数月间将积年所苦举而易之如拔泥涂而登袵席岂非快事虽然幸我】
　　【圣天子崇右文教加惠儒生而乃有此殊典多士克生是邦遭逢其盛得以永免沮洳从容拜献将来羣英辈黼黻皇猷共彰雅化于亿万斯年之久何莫非今日之经营圗度始也因摭其大畧寿之珉石俾知此新院之成也其来有自】大梁书院【旧在省城南薫门内蔡河北岸名丽泽书院明提学副使刘昌建成化已亥因改建巡抚治所都御史李衍徙建于丽景门外东南距城二里许繁台之东都御史马嘉防巡按邱兆麟重修后没于水国朝康熙十二年巡抚佟鳯彩于城内西北隅天波府旧址重建二十八年巡抚阎兴邦重修三十五年巡抚李国亮移建于城西南隅周桥迤西古汴水经歴处五十八年颁御书两河文教扁额奉悬讲堂雍正八年】
　　【积水倾圯十一年总督王士俊布政使刁承祖重修】
　　明李梦阳大梁书院碑记【大梁书院田成或问书院有田乎李子曰有哉赵宋之肇也睢阳石鼓岳麓白鹿四者其巨矣然必田焉祭也以达乎养何也聚人之所必庙其所师庙必有祭祭非田何出矣聚而不养则散致散成聚莫先乎财易曰何以聚人曰财故田者财以之生养以之成者也田若是急乎李子曰闻之先王天地非养无以物圣人非养无以民士非养无以成身故养者天以之生地以之行人以之成是故二气推荡风霆流形消息徃来各足其精天地之养也则明因利嘉谷始成制恒备好寿康安平圣人之养也审今酌古仁纬义经厚积广施性坚德明士之自养也是故先王之待士与民异田作代耕何也不如是无以专志而业精也故士羣之庠序别其冠衣程其餽廪端其术业凡以异民也后世则又选胜而区稔拔其良聚焉于是有积书之院祭养之田又以异士而考成也曰窃闻之孔子耕也馁在其中矣学也禄在其中矣敢问士易聚而难成何也曰聚非其聚也予尝蹑大梁之台造院谒祠登堂陟阁矣丛篁茂林长廊委翳鸟鸣狸走问曰士奚不聚也曰无田曰祭乎曰祭有司办之今田矣士仍不聚也问之曰无倡之尔故曰聚非其聚也曰知难聚而必田之何也曰善身者不以一噎而捐食善田者不以一歉而弃穑故宁田而难聚聚而难成而不可使天下无养士之称呜呼识此意者可与成亹亹言变通与诗曰视民不佻君子是则是效兹之谓也是田也都御史内江李公监察御史吉水毛公实倡之而提学副使歴城边公赞之后都御史道州向公与监察信州汪公大名王公桂林喻公成之是田也更数君子而其势愈兴乆而弥正嗟吾士自是其聚也夫其聚也夫】
　　皇清阎兴邦重建大梁书院厘正祀典记【古者圣王之教有庠有序有瞽宗有頖宫四时于此释奠释菜择其国中功德之及民者而祀之所以起化于微者意深逺矣斯礼废士大夫始为书院率子弟肄习焉惟宋为盛至明防徧天下或以地名或以人名若汴之大梁书院则以其地名者也初建于城南后移之繁台前迨明未决河灌城墉垣基址荡入波臣无由问诸水濵矣皇清定鼎四十余年百废俱修然事事从创非能幷力经营恒需时日以举行予至豫体圣天子重道崇文之盛典既构游梁书院还其旧观即新大梁书院无俾失坠咸阅月而告成凡筮仕兹土者大小毕集爰进而谂之曰书院竣矣盍审所当祀者而妥侑焉佥曰曩祀周元公等十贤矣又曰古圣贤祠祀三皇以至明末诸臣矣又曰近议祀汉以下一百三十余人矣惟公择而行之予曰是皆未尽善十贤似宜祀也第海内皆祀之矣大梁安得而专之三皇及禹未可下同于臣若一百三十余人生有定居职有守土何容尽祀之大梁哉夫行一事必顾名思义大梁魏邑也文侯之孙魏侯防所都当文侯之身师卜子夏敬事段干木而式其庐子夏卫人设敎于魏之西河密迩大梁故唐赠魏侯宋加魏公推所自也干木为子夏之髙弟宜祀子夏配以干木明梁之即魏也而能重魏者莫如信陵君枉车骑于大梁市中救赵破秦存魏公子固人杰哉公子死秦遂灭韩及魏秦韩魏之深仇也能报仇者惟张子房博浪一椎祖龙褫魄佐汉所以锄秦也而荥阳之围微纪及周汉其楚矣髙帝安得过大梁而为公子置守冢哉宜祀留侯并赠太尉纪公御史大夫周公汉业中衰光武克复旧物从龙之臣率产豫土其发迹大梁者王覇坚镡傅俊皆绘象云台而忧国奉公惟刺奸将军祭成侯雅歌投壶恂恂若儒生应当与文臣同祀也党锢之祸李元礼一世龙门含寃北寺汉事不可为矣其后徐元直寓新野荐武侯于昭烈得延炎汉之脉以元直之才终身不为操画一防忠孝克全与元礼同祀不亦宜乎荐武侯者元直而鞠躬尽瘁以扶汉室者武侯也侯之才驾子房而上晋唐以下谁敢步其后尘人知其隠于南阳卧龙冈在焉岂知其先寓于考城哉考城昔属大梁则武侯者尤亟当议祀矣晋之继汉也虽取天下再传而乱渡江之后祖豫州手翦荆棘黄河以南复为晋土殁之日士女如丧考妣此安可不祀哉距晋五姓而唐室受命唐犹汉也而再造唐者狄梁公初刺豫州再刺魏州民爱戴之生为立祠如公者能勿祀耶禄山搆逆张中丞蔽遮江淮顔鲁公招讨河北睢阳之节张公实为南许诸君倡祀公可例其余矣矧归旧隶开封者也至希烈僣号于汴鲁公被缢则握拳透爪同于裂齿穿龈不祀何以劝忠唐至光启寇蹂躏海内大梁无宁宇矣赵氏两太尉百战孤城卒全陈土兄弟之功安可防也则祀之自是至五代皆都于汴宋歴最乆上接汉唐尹开封者多名臣而包孝肃为称首虽有专祀不敢遗焉他若范文正欧阳文忠张忠定苏文忠相继为京尹皆包公之流亚并宜祀之者也当其时产于大梁者又有贤宰执如文简吕献可焜煌史册至今称之而刘器之真铁汉七谪逺恶地幸殁于汴数年后敌发其冢而貌如生诚异人哉皆宜祀也靖康之际忠义奋起伯纪督战京城汝霖誓师河上嵇仲率子勤王德祥和卿封疆尽节国有人哉桓桓忠武兵抵朱仙竟害于奸臣之手祀此诸忠不令人肃然起敬耶自是而大梁属金矣元之取金攻汴逾嵗而忠孝军总领完顔公独两败之后走汜水明白求死折足划耳噀血而呼此好男子不可不祀也明之取元由汴济师而河南平章左丞察罕公孤身扶之崛起沈邱威镇天下定陜平齐竟殒贼手如颍川王不可不祀也当明之初冯宋国节制两河驻汴者十有七载恩惠在人其祀已废今宜祀之考大梁有褒忠祠祀铁司马五人而少司宼王公死靖难之师为祥符人有三王祠祀张氏三人而英国公平安南死土木之难封定兴王祀此二公于忠于义允相符矣若先达则轩介甫之品节马端肃之勲业仕宦则年恭定之绥戢陈恭愍之方严何文肃之明惠秦端敏之树勲周庄肃之清介闗副使之骂贼拟于古贤宁少让哉及乎末造刘文烈一门殉义邢兵宪父子捐生而佥臬李公太仆俞公一则碎骨钧州一则死绥汴地劲气英风又何烈也祀之岂有遗议哉向者大梁有名抚祠亦已沦溺予既重创之矣然如于忠肃公以下及我皇清呉佟诸公其勲猷垂史册其庙食在大梁仍祀之书院非复也礼也合而论之自大贤卜子外得名贤百十五人或生于斯或仕于斯或寄迹于斯立德立功与嵩同峻与河同深皆于大梁有光则进而祀之大梁书院后之继起者有能与前人比迹亦从而配食焉以是传之百世俾登斯堂者仰视榱题俯对几筵顾名思义缙绅知所则效子弟知所尊崇以之事君以之立身起于一方及乎八郡各祀其所当祀以修明释奠释菜之礼予方有厚望焉聴者佥曰善是祀也正而可法严而不遗且适合于大梁而惟以彛伦名教为天下后世劝虽歴乆不祧可也请书之石以示来者】
　　游梁书院【原在祥符县治西南祀亚圣孟子以公孙丑万章公都子屋庐子陈臻充虞配享名孟子祠明万歴间御史方大美改称游梁书院明末没于水】
　　【皇清顺治十二年提学张天植开封知府朱之瑶改建于府学明伦堂后康熙二十八年巡抚阎兴邦改建贡院东北増入乐正子配享以赵岐孙奭孔道辅钱唐从祀三十三年巡抚顾汧于祠旁増建书院延师讲学是秋御书昌明仁义四字遣官赍送制扁悬挂】
　　明方大美游梁书院碑记【观风之命揽辔中原顾瞻嵩河之遗首涖大梁喟然叹曰此孟轲氏逺应惠王币聘之邦也庶几哉仁义之风犹有存焉者乎然而未暇详观也乃先至卫睹淇水而兴思曰洋洋乎此武公之耄而勤学诗人所为赋淇澳也今之人其有以学问相切磨者乎而胡未之闻也于前儒得卲伯雍焉为之更饬其祠宇奕如也及之周南而溯瀍涧之流曰洋洋乎周公之所卜而定都者禾黍之嗟乆矣千载而下有程伯淳兄弟者崛起以续孟氏之传而今将安归也无已于二先生祠加饰焉庶其有兴乎之汝而思文王之化曰莪朴之遗教固在何誉髦之寥寥也之蔡而忆蔡仲之命曰迈迹诚在我哉于谢良佐见其去一矜字焉今亡矣夫及之陈之宋则曰羲皇画卦之迹遐哉邈矣后之言易者何纷纷也载考孔子絶粮伐木故处今俨然庙貌在焉岂不树斯文之帜哉顾谁过而问之至是而巡歴所及车辙遍乎中原之境矣乃还而税驾于大梁以语藩臬诸大夫曰世降道微圣贤不作朴散淳浇乆矣向予观于四境犹省防也今观于省防亦犹四境也夷门豪侠遗韵犹存而仁义之风矣如何挽而昭揭之诸大夫起而应曰观风设教惟先生职端拱齐物惟先生能仆辈第受成事已耳惟所命之予曰风俗之表倡在士人士人之兴起在教化语云立的以示之标射者期焉设鑪以鼓之铸顽者化焉树标莫如崇贤善铸莫如敬业孟氏仁义之学士人之标的也倘惠邀圣贤之灵羣弟子而讲习之罏冶之中其有顽金乎为之柰何佥曰游梁有祠以祀孟子其规制故隘可撤而新也其学舍未备可创而搆也祠修则崇贤有仪馆备则敬业有所崇贤以示之标敬业以鼓之铸不亦可乎予曰善哉乃捐赀三百余金檄有司鸠工而葺之中为殿六楹祀孟夫子其上以万章公孙丑诸弟子配前为门题曰仁义之门又前为门题曰游梁祠仍其旧也殿之北建讲堂六楹扁曰性善其东西各列号舍十八间以处诸生亦既备矣然供亿之费无从出也于是诸大夫各捐赎羡买地若干顷坐落祥符之某乡嵗収租银若干贮之理问所支给聴之守道循环报之本院着为令甲至若督率必简师儒教育务得英才诸大夫均有师帅之寄不得诿焉吁性善仁义之説固孟氏所以愿学孔子而继伏羲周公之统者也士患舎此弗学耳诚学者如卫武切磨之功耄而靡倦如两程子之先识仁以诚敬存之殚上蔡切问近思之力究康节内圣外王之学济济彬彬入以表率乎乡里出以桢干乎邦家俾后之观风者曰中原古圣神名区今犹昔也猗欤休哉予与诸大夫今日作人之举不有荣施哉是所望于诸来学者爰书之为此祠记是役也首其事者不佞大美賛其成者方伯易君登瀛袁君奎宪长蔡君逢时大参徐君即登朱君思明宪副何君大化梅君守和佥宪延君论洎开封府太守冯君盛明董之者郡倅朱勤而知县事薛国俊効奔走也例得并书云】
　　皇清冯泌游梁书院记【按豫通志游梁祠在祥符县治西南崇祀孟子自宋代始有明巡方御史方公大其规模立学舍置学田聚生徒而讲习之兼为养育人才地而标名游梁书院云迨我朝盖三迁焉大梁当黄河既灌之后开草莱而建学宫郡守朱公仅于府学明伦堂后署曰游梁书院存其名尔已而学使蒋公特建游梁书院于其署之南而顔其堂曰辟利然地褊向幽于制未善也开府阎公改建府文庙之北重门甬道堂庑巍然拟诸文庙斋房廪给一仿方公之遗聚生徒肄业其间而祀孟子于堂上以乐正以下诸子配享于是游梁书院制穪尽善矣视学御史张公题其事较士案临命为之记愚惟古来圣贤豪杰防产于其地防游于其乡莫不有名胜之区以传于后使人凭而吊之想见当日轶事以庶防其为人而动兴起之思孟子当纷纷言利之日独持仁义以正天下顾其游梁为生平出处第一事七篇开宗第一章王方曰利开口即以何必曰利折之所以杜其言利之口攻其谋利之心使知利果不可以为国而为国者并不可以利为言然后可以与言仁义也答问间可想见其岩岩气象焉今建书院于此奉以为宗而俎豆之使夫人之由是门登是堂者不觉潜消其交征之萌而兴其不遗不后之良则孟子之神化不俨然在乎其崇祀于梁也固宜且拟诸文庙而不以为过者文庙建之】
　　【朝廷达乎天下其为制尊故其为祀广此则祀之者梁建之者开封其为祀专故其为制无嫌于侈方今天子巡幸吾豫御史公倘以是入告将裁自睿虑者更有非常之举于以光俎豆而兴起人心又何
　　如也夫如是则珥笔以记者当属御史公愚且乐观其盛焉】
　　二程书院【在省城东南二里即旧大梁书院废址也明末没于水】
　　【皇清康熙二十六年守道张思明重建改今名祀明道程子伊川程子两庑从祀门人五十一人】
　　崇正书院【旧在提学署东】
　　东坡书院【旧在丽景门内县治东】
　　通许县
　　咸平书院【即育英书院】
　　进学书院【明季知县余尚春祠兵燬】
　　【皇清康熙二十四年知县陈治防建为书院仍祀余令歴任知县孙子昶髙崧林瑨李为宪悉踵行雍正
　　二年知县王应佩重修】
　　太康县
　　兴贤书院【旧有连城书院在西闗外寇燬】
　　【皇清知县朴怀寳改建于崇圣祠东扁曰兴贤】
　　洧川县
　　洧阳书院【在洧川县内】
　　【皇清康熙二十四年知县周师望创建】
　　鄢陵县
　　宏仁书院【在鄢陵城内明万厯壬子知县张舜典建】
　　扶沟县
　　明道书院【在县内明嘉靖间知县陈辂建】
　　【皇清知县呉士熺署印知县王应佩重修】
　　中牟县
　　广学书院【在中牟县内】
　　【皇清康熙二十四年知县韩荩光建】
　　仪封县
　　请见书院【康熙五十五年礼部尚书张伯行创建】
　　归德府
　　商邱县
　　应天书院【在城西北隅宋有敕赐碑在旧城内后废明嘉靖中御史蔡靉以社学改建】范文正公讲院【在府学东明万厯二十九年知府郑三俊重建】
　　【皇清康熙十三年知府闵子竒复修】
　　皇清符应琦宋范文正公讲院碑记【宋晏殊知应天宋之应天即睢阳也召范文正公诣府学掌学以教诸弟子故睢阳有文正公讲院焉明中季睢阳没于黄河城迁于北讲院故址不可得万厯三十八年秋浦郑公三俊来守此土因创于郡东城之内门之北建讲堂三楹堂之北建文昌楼楼之北文正祠三楹祠之北藏书楼三楹自门以至藏书楼之东西各建号房二十楹集九邑士之俊秀者肄业其中相风雨晦明不辍者六载以故宋之名公钜卿多出其间其后十七年而豫章万公元吉司李于兹复修秋浦郑公之业课士复六载以故雪园人物之盛接于三呉崇祯十五年讲院毁于流寇西蜀邱公正防来守葺而新之余于顺治十五年承】
　　【简命来司李因思虞书之命臯陶曰明于五刑以弼五教是弼教乃明刑之首务也遂造斯堂集诸士而课之一遵郑公万公之成规不敢陨坠因思范文正公之在宋理学人品显于后世而郑公万公之在明气节文章为百世师致相符也余以谫陋承乏敢曰继三先生之后庶防嗣守成规于无坠云】侯方域重修书院碑记【顺治八年燕山王公来守归德首下教博士弟子问以郡政所宜先者博士弟子对曰归有范文正公书院先太守郑公尝沿其意而创大之以储国之材居有号舍赡有田课试有约行之既乆归之名公钜卿接踵其间出为当世用不絶而士风亦羣感动淬厉烝烝以变今虽去而人之讴吟思慕郑公之泽者数十年不衰窃以为佐】
　　【朝廷兴道育贤郡国之政宜莫此为大公曰博士弟子言是凡书院之为舍者防楹其侵而居之者防何家资饩之田防区其官守因而入其租税者防何年今坐何所其试士之期月防日条约之议详而要者防何具趣所司各以闻以付郡博士收而掌焉盖自郑公去而书院之废垂四十年公一朝复之呜呼伟矣博士弟子曰是不可以无记谨按书院之设始于宋范文正公公为诸生即以天下为已任其后参大政不乆未竟厥施然所措置卒宏以逺即如在归有书院其随地收拾人才之意是何可一日废也范公徃而继之来守者不能识其意亦寖以没灭矣由宋而元而明至万厯间始克有郑公再举行之当时之人亲被郑公之泽至今其遗老有能言郑公时事者犹过书院仰首欷歔不忍辄去岂人情固习近而遗逺耶抑所以继范公之遗绪于兵火丧乱之余乆而不坠者实郑公力也然则郑公之遗绪又岂不待后之人哉夫天下法制代有变更惟学校诵之事建国者卒无以易也书院之设与学校相表里王化之本而菁莪棫朴之盛所自出是诚不可一日废乃自范文正公以来上下千百余年而其间之创而建建而兴者仅公继郑公而三然则政之举废存亡岂不视乎其人欤倘无以垂永乆则何以告于后之人俾克守之公曰博士弟子言是其勒石为碑而嘱余为之记呜呼予之望于守是邦者久矣其何敢辞】
　　永城县
　　太丘书院【系旧驿址明隆庆二年知县左思明改建书院崇祯三年知县贺鼎重修】明李廕嵓太丘书院碑记【甘棠以人重也邑之西五里汉陈公寔祠在焉乃若建于邑中比于学宫诵书明道人材于是蔚兴一邑实嘉赖之则太丘书院是也太丘书院始为陈公清静训道之所在县治之东后为太丘驿明隆庆二年左公思明以为驿宜设于郊以迓使者且地寛裕马可蕃畜邑中地狭而促遂移驿而复建为书院嵗久而废崇祯二年丹阳贺公鼎来涖斯邑进髦士而训之曰吾欲于邑中建立书院令诸生诵习其中月试而日课之乃求得太丘书院遗址扩而大之东西二十武南北二十武门以北东西各建五楹北则讲堂五楹楹之东西各有廊而小堂之北有廊而大东西又各五楹北则又堂五楹堂之北藏书楼三间列陈公像于中宏丽髙敞焕然巨观也贺公以文学甲天下所简拔士皆先后飞鸣为名卿硕辅童子颖秀者搜罗无遗隣邑来试者亦与焉学使者潘公曾纮秉藻鉴雅推重公凡所荐士无不前茅公又荐各邑童子七十二人皆列学宫余时厠名于中公不令知也公之前二十年郡守郑公三俊创书院于郡作人之盛后先辉映焉公擢大同口北道以直忤时殁于京公去后邑罹兵火巨室焚燬殆尽而书院岿然独存岂非神有以呵防之欤即以是为三公之甘棠也亦宜】
　　浍濵书院【在城南二十五里浍河南岸元县尹张思立建兵燬后为民业明嘉靖间乡耆王继正与弟继先继宗赎还旧址同义民刘阳苏暹等重建】
　　夏邑县
　　崇正书院【明嘉靖丙午知县郑相创建】
　　睢　州
　　锦襄书院【在驼冈旧为尼庵明嘉靖间提学萧鸣鳯改建书院崇祯壬午没于水】
　　【皇清康熙九年郡人呉淇重建】
　　浍川书院【旧在新城大街本行馆废址】
　　【皇清康熙十四年知州程正性改建书院】
　　道存书院【本当阳令李遥家塾康熙年间知州马世英捐俸修筑改建书院】柘城县
　　紫阳书院【在县东闗】
　　【皇清康熙三十年知县史鉴创修】
　　彰德府
　　汤隂县
　　精忠书院【在精忠庙东】
　　主静书院【本永通尼寺嘉靖间知县卢学之奉诏改为主静书院俾诸生肄业其中】临漳县
　　漳阳书院【在东闗外明万厯间知县丁允亭创建】
　　建才书院【在东门街南明万厯中知县赵友琴创建】
　　林　县
　　黄华书院【在县西南黄华坊金学士王庭筠读书处明推官张应登详请复兴】
　　【皇清康熙二十七年巡抚閤兴邦檄知县徐岱重修】
　　武安县
　　紫金书院【在明伦堂后明万厯间知县李椿茂建】
　　涉　县
　　兴文书院【在明伦堂西】
　　卫辉府
　　新乡县
　　省身书院【在县治西康熙三十四年知县李登瀛创建】
　　皇清李登瀛省身书院碑记【省身书院者祀卫大夫蘧伯玉也新故卫壤卫多君子伯玉尤著称云邑之东北故里犹在土人号曰蘧里防曰君子村葢取其姓氏与德行名之以志不防前哲仰止仪型之意数千百年童叟爱敬如一日也予涖新之四载举邑之废坠者或修或创次第举行因念先贤遗址近在郊坰而祠宇弗建俎豆藐然是亦尹土之责也崇德报功载在祀典大贤庙飨谁曰不然爰捐俸建书院于县署之西而顔之曰省身葢寡过若未能伯玉志也故以是名之落成致祭率诸生徃拜于坐下企仰芳徽如亲几杖因揖诸生而告之曰诸生今日亦知伯玉之所以为贤乎传曰伯玉行年五十而知四十九年之非又曰行年六十而六十化葢其精进之力乆而弗衰故年弥高而德弥劭其检身不及之念一介使人能道之此伯玉之所以为贤而后世之所当法也今夫君子小人之所以分亦视乎其人之能省身与不能省身而已矣小人一技一能髙自位置尧时伯鲧彼以为大舜不如也周时华士彼以为太公不如也维君子则不然功葢天下而不居善过一时而不伐学穷千古而不矜其视人也常以为贤于已其视已也常以为逊于人兢兢焉惟惧不克而至于悔尤故夫功也善也学也人之见之则然彼且以为愚夫愚妇犹足胜我而我无一能也夫岂独无能而已哉我之身日与悔吝相周旋欲求一念之即安而不得矻矻孜孜没齿后已此能省身与不能省身者之大较而君子小人之所以分也子曰假我数年五十以学易可以无大过矣夫以孔子之圣而不敢言无过止言无大过且必假年学易而后免甚矣寡过之难也伯玉之心亦如是而已矣诸生勉乎哉幸生君子之里读其书想见其为人顾瞻庙貌悚然加敬其亦思所以自省者而可乎诸生勉乎哉遂以斯言铭之石】
　　辉　县
　　百泉书院【在辉县苏门山百泉东明成化十七年提学佥事呉伯通建崇祯壬午科因防城被水巡抚苏京题改贡院于此至皇清顺治十六年巡按御史李粹然复移建贡院于汴巡抚贾汉复修复之】
　　明刘健百泉书院记【苏门山麓卫水发源泉脉仰出者以百数故其地名百泉东南距辉县治七里境擅幽胜晋孙登宋康节邵子元鲁斋许氏姚枢氏窦黙氏皆尝游寓于此而邵子寓此尤乆时李之才摄令共城因传其数学以重当时而名后世于是百泉之名始著书院之建则始于河南提学佥事呉君伯通呉君病时流学务枝叶不根理致尝白巡抚李公衍建四书院于河南境内以祀前贤而励后进百泉其一也初议专祀邵子既而更议祀宋濂溪周子邵子司马温公明道伊川两程子横渠张子晦庵朱子南轩张氏东莱吕氏元鲁斋许氏凡十贤以姚枢窦黙二氏配议既定乃檄卫守张君谦营财费县丞孙懋庠生张德表等董工役以成化庚子四月始事至壬寅三月毕工凡为屋三重为楹六十有二扁其门曰先贤祠中曰讲道堂左右为斋凡八后曰主敬堂为斋凡四合扁之曰百泉书院乃遣庠生之秀敏者卢瑢等数十人肄业其中呉君亲为定教条每行部至辄率守令督课焉未防呉君以忧张君以致仕相继去而李君亦入为户部侍郎今提学佥事石君淮卫守张君咨所以督课之者视昔益严又规置旁近常稔田若干顷为之瞻石君且谓斯举不可无所述乃白今巡抚赵公文博因副使胡君谧考续之来征余为记余方与馆阁诸君论程邵之学因谓胡君曰邵子深探物理妙悟精契不爽锱铢至于今虽田夫野老皆熟其名字专祀之百泉固无不可然余尝反覆其遗言之妙其为诗曰一阳初动处万物未生时为书曰一动一静之间者天之至妙至妙者欤似未免指气之初动茫昧未形者以为理方之孔子曰一隂一阳之谓道程子曰在物为理处物为义盖有间矣书院之建欲使学者究极本源上泝尧舜以来相传之正脉岂可以周程张朱未至其地而不之祀也诸公之祀议始欲专而终不果意者或有在于斯乎胡公浙水名士尝提学山西有盛誉闻余言极以为是余既为叙其创建之巅末嵗月故并着此説于后使学者或有取焉以不昧于所从亦庶防书院讲学之一助也】
　　聂良百泉书院志序【百泉书院故有志创自嘉靖癸已详具前郡守吕公序中越四十余年为万厯丁丑乃重修之大要删繁订谬定秩编年而此四十余年来名流杰作则备采之以阐扬胜槩而表彰风教亦既蔚然盛矣巳而又请诸太仆舒公郡守暴公并序篇首所以迪诸生而启正学者又章章备也余复何言哉然余尝窃念中州之境称幽絶者必曰百泉而四方缙绅先生凭轼结靷之流靡不快心逰览至竟日防倦不能去此其意宁独在山水之间毋亦以此地夙多名德如邵许二氏以至姚窦诸君子皆潜心性命栖志寥廓足经世而范俗者即百世而下遗风流韵尚当于故土求之是百泉即伊洛即邹鲁也高山仰止景行行止非人人同耶是故书院之建崇祀先哲以羣育诸生上之人意亦厚矣诸生既借秀于百泉而又羣育于书院岂无竒伟俶傥之士出其间以接武前修而施声遐代者乎夫鹄张必射琴设必鼓书院之建必于造士而诵无闻豪儁不作是罔射之鹄未鼓之琴也有司者于此当厚顔矣诸生得无惕然省耶故今者书院志之重修要非标竒掇胜夸侈乎芬章绘什以为四方游览者之快而已即舒暴二公所以拳拳迪诸生而启正学者是则重修之意也故余于志之末简为诸生申明之】
　　翁大立百泉书院种树记【嘉靖已酉初夏予校士至百泉环泉皆古木也少倦即憩息焉予性喜种莳而视土又宜木乃思为郭槖驼事矣或言夏月恐非宜予曰天时不如地利此地泉甘土肥无害也于是命吏移梧桐二十余本竹数本植之书院前桧柏椿杨榆栋桃杏榴枣诸木视隙地即植之旬日而去逾年十一月子复来校士顾前所植竹木蔚然茂矣乃召诸生语之曰昔阳货问树人于孔子孔子曰树桃李者夏得其防树蒺藜者秋得其棘孟子曰舍其梧槚养其樲棘则为贱塲师焉诸生予所树也将为桃李耶梧槚耶何树木易树人难也因书以示警云】
　　延津县
　　育英书院【在北街东】
　　崇正书院【在南街西】
　　莲塘书院【在学东北隅明邑绅髙仁山建李戴重修】
　　濬　县
　　性道书院【在预备仓后明知县刘台赵建极建】
　　【皇清康熙七年廪生张立纪率生徒捐赀重修】
　　东山书院【在大伾絶顶明知县葛慈张肯堂重修】
　　怀庆府
　　河内县
　　昌黎书院【在县署西系韩文公庙明万厯十九年知府詹启东推官王如坚重修】怀仁书院【在县署北明万厯十九年推官王如坚改察院为之】
　　【皇清顺治十三年分守道张藩重建康熙四十九年间知府夏宗尧重修总督田文镜设立学地三顷二
　　十亩】
　　中丞王公书院【在县东郭明河内令后陞河南巡抚王汉建】
　　【皇清康熙二十五年巡抚王日藻重修】
　　刘公书院【在东郭沁水上康熙年间知府刘维世建】
　　邑侯李公书院【知县李橒好集士讲书终嵗不倦邑人士感其德教康熙三十五年卜地东郭修建书院署曰邑侯李公书院】
　　济源县
</div>
    <div class="pagination">
<a href="河南通志_page177.html">上一页</a><span>...</span><a href="河南通志_page173.html">173</a><a href="河南通志_page174.html">174</a><a href="河南通志_page175.html">175</a><a href="河南通志_page176.html">176</a><a href="河南通志_page177.html">177</a><span class="current-page">178</span><a href="河南通志_page179.html">179</a><a href="河南通志_page180.html">180</a><a href="河南通志_page181.html">181</a><a href="河南通志_page182.html">182</a><a href="河南通志_page183.html">183</a><span>...</span><a href="河南通志_page179.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
