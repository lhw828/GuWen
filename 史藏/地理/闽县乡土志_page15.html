<!DOCTYPE html>
<html>
<head>
    <meta charset="UTF-8">
    <title>闽县乡土志 - 第 15 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽县乡土志 - 第 15 页/共 34 页</h1>
    <div class="content">　　　　咸丰辛酉，杭城再陷。其时，苴余烬，婴重围，雀鼠不继，卒以身殉者，曰侯官王壮愍、闽县饶庄勇二公。庄勇名廷选，字枚臣，世居本境，水部门多以武科显。廷选独奋起行间，少与平凉守王燮，同受林文忠公知。燮字梅林，以举人分发云南，多惠政，升甘萧平凉府。居官二十余年，以清、慎、勤自矢。都人士德之，咸竖碑以志，著《易经经义》、《汉学采真》、《金石考》、《居官宝鉴》、《香雪斋诗钞》、《梅花书屋》诸书、壮愍即燮子也。名有龄，字雪轩，以随任滇南，不获归试，援例以盐大使起家，历官浙江巡抚。时廷选适官浙江提督，以同里闬之亲，分任战守，故虽杭州郡县多沦于贼，而廷选著名宿将，意气不衰。无何，数百里内，无一援卒，既以孤军难战，乃与有龄坚守。饥踣载途，无一叛者，凡困守七十余日，城陷，廷选巷战，手刃数贼，死之。有龄预草遗表，回署缢阁后以殉。伪忠王李秀成率众罗拜，具衣冠良材以殓。事闻，并赐谥，予建专祠焉。以仪以知县候选，佐其兄戎幕，同时巷战阵亡。恤赠云骑尉世袭。廷选中子新，举人，有文名，未仕。季子霖。终博士弟子员。霖子某，北洋水师学堂毕业，管带鱼雷艇。庚子，联军陷大沽，掳其舟，不屈，死之。
　　　　循吏高炳望子銮宣
　　　　榜名祖望，字德彰，籍长乐。以举人官安徽泗洲州同，权五河县。未逾年回任，送者路相属。寻再莅五河，民喜相告，曰：“我高公复来。”其见仰于民若此族，引疾归，长子銮宣，以进士官四川打箭炉同知，有贤声。
　　　　循吏郑瑞麒弟瑞麟、瑞凤、瑞图、从子植、锡甲
　　　　字仁圃，以进士官中书，撰文直军机，旋出为九江吉安知府，报最，权广饶九南道，摄九江关监督，商旅喜跃，艰归，再守庆远，尤多德政，便民事无不为，民称郑菩萨。发匪攻庆远，坚守匝月。绅民感其义，相率助守。乘间破贼，以功叙道员，寻解组归。时寇氛满地，中途遇劫贼，审知贤守眷属，骇不敢犯，其德足以感人若此。弟瑞麟，字绂廷，健文，以优贡教授延平。勤学督课，多士悦服。瑞凤，字桐村，以名孝廉就教职，知医，尤工诗，著《小有池馆集》。瑞图，字球亭，籍学，举孝廉方正，不出。瑞麒兄弟既以政绩文学知名，瑞麒归田时，诸弟亦逾耆艾，咸健在，高年硕德，聚处一堂，闾里重之，有“麒麟凤图”之目。弟子植，字德建，父瑞凤祈嗣九鲤湖，梦神授《陈思王集》，既生男，因以名焉。少有神童称，甫冠，成进士，官礼部，旋告归，课弟甸、虞、锜，皆有文名，先后成孝廉。发匪乱，植偕从兄锡甲团练于乡，斥家资，营乌龙江驳垒。事平，当轴陈其绩于朝，奖四品卿衔，以积劳先卒。锡甲获奖，得教职。甲申法事起，复联南乡团防，编户口，领枪械，使乡各自卫。南乡连马江，炮声昼夕闻，闾阎卒无恐者，人以联团之力为多。
　　　　名臣王庆云
　　　　字家钚，号雁汀。以翰林历官工部尚书，抚秦、晋，督四川，尹顺天，皆值海内多故，然擘画尽善，屡邀宸鉴，事皆具于《国史》。其典试广西，视学贵州，皆得士。龙学士启瑞，负海内文章硕望，亦庆云拔之于乡闱中者。尤留心掌故，于地理最精，官翰林时，手不释卷。其为户部侍郎也犹然，尝有句云：“一枕鸡声天下事，半床蠹简古人心。”可以见其志，所箸(2)皆经世有用者，而《石渠余记》一书，即《熙朝政纪》，世争宝之，卒于同治元年，予谥文勤，三年，晋省在籍绅士合词请祀山西名宦，廷议可其奏。
　　　　名臣何冠英
　　　　字杰夫。以第二人及第，授编修，旋出为贵州知府，转兵备道，洊擢巡抚。时戎事孔急，冠英搘拄危局，心力交瘁，遂以积劳卒官。遗疏力荐田兴恕实为一时名将，称其任焉。
　　　　循吏刘齐衢族弟齐浔、齐煜
　　　　字绮田。与同产弟齐衔同举进士，以知县官四川，任江津、兴安诸县。时川匪蓝大顺等倡乱，江津当其冲，齐衢严保甲，讲乡约，与绅民和衷讲求，凡陋规尽汰焉。尝谓清乱之源，在勿使民为盗，果能老有所养，壮有所业，幼有所教，民咸自乐其乐，孰甘为匪而自蹈危地？故其恤民倍至，因而债负钜万，不顾也。旋以劳卒官，川绅御史袁方城等列名二百余人请于当轴免追，民闻之，争相投赠。柩既归，子学鋆留清交代，民又争相款待，曰：“吾令君子也。”其遗爱在人若此。族弟齐浔，以侯官籍登进士第，授户部，出守廉州。时钦，邕迭告警，浔悉力筹防几十年，北海即元之海北道。一方倚以安焉。引疾归卒。齐煜大挑江苏令，以转漕，殁于海，特旨优恤，赠太仆卿。
　　　　名臣刘齐衔
　　　　字冰如。以户部郎出守德安，调汉阳。武汉三陷贼，齐衔躬节俭，勤抚集，民忘祸乱。时市舶初开，夷酋违约，据大别山，衔援约拒之，胡文忠深器重焉。全楚既清，文忠归守制，备列治行，荐可大用，乃擢陕西督粮道，权布政使。时胜保为钦差大臣，督陕军，骄恣甚。自华州退守，大吏莫敢言，齐衔密请奏调将军多隆阿，又乞援于楚，胜保具疏诬劾，不报。寻，客兵至，关右以安，其功最大。调河南布政使，又值地方糜烂，且筹协济西征之饷。衔悉心为治，岁增正杂二十余万，事以济。官豫九年，久权抚篆，以赈饥罣误去官，卒于汴。光绪戊子，河南巡抚倪文蔚奏雪其事，复原官。
　　　　名臣陈濬
　　　　字华哲，一字心泉。父宸书，以举人宰湖南，有循声。浚以编修改御史，转给事中。在谏垣，言事不避权贵。咸丰之季，津沽构难，指陈利害尤切。显庙将驻跸热河，连章谏诤，同列相顾震慑。显庙怜其忠，不之罪也。旋出官安徽、湖北府道。时值频年兵燹，清苦自励，而专力民事，以勤劳卒湖北盐法道。浚说经兼汉、宋，讲学颇主姚江。然归本慎独，则于程、朱穷理居敬之功，固未尝悖也。著述宏富，尤以羽翼经传为多。
　　　　循吏蒋诰
　　　　字筱浦。少籍于学，顾非所乐，曰：“盗贼满天下，安用毛锥子？”乃讲求经济。汀漳龙道朱懋勋耳其名，礼致之幕，与筹用兵，所至有功。寻懋勋解甲归，荐之左文襄，随征陕甘，次固原提督雷正绾留办营务，已，复随张勤果曜治军，遂以军功保道衔。以知府用，累官新疆阿克苏道，所至皆兵燹之余，诰教养兼施，清苦自励。新疆之民，至今诵之。
　　　　名臣林寿图
　　　　榜名英奇，通籍后，以英人犯顺，改今名。字颖叔，晚号黄鹄山人。江宁督粮同知元炳孙，少孤苦，尝负米折其齿，母张氏，别录有传。通文史，训子有方。尝自署“欧斋”，示不忘母教。未冠，试辄冠军，领乡荐第二人。旋以进士，官军机章京，改御史，敢言事。时端华等用事。耿直不避，尤以求才务实一疏，累数千百言，为时称诵。寻由顺天府尹出官陕西布政使。时回乱猖獗，单车就道，抵西安，缒城入。在秦率多名绩。然忌者以蜚语上闻，屡蹶屡起，以母病请解官，艰归。绅民建生祠终南山祀之，抵闽后，会日本犯台湾，朝命沈葆桢东渡，以寿图督办海防，筹画臻至。未几，日人就款，入都，授山西布政使，以罣误去官。甲申法夷犯马江，即家拜团练大臣，尝主讲致用、鳌峰、凤池书院，谙掌故，邃经学，尤长于诗，著述甚富。一夕，藁毁于火，鲜存者。
　　　　循吏王仁堪
　　　　邑以循吏特传于国史者，龚太守景瀚后，必推王太守。仁堪，字可庄，祖庆云官尚书，谥文勤，别有传。仁堪光绪初廷试第一，官修撰，敢言事，屡掌文衡，旋出为镇江府，到官未五日，而有丹阳焚毁教堂之案。仁堪严持大体，力争于大府。已，为士民所爱戴。其他如教养之事，皆为地方详计终始，出以至诚。治镇江两年，适值教案沸腾，哥匪四起，蝗旱频仍，小民穷无聊赖。时势盘错，纷如乱丝，而卒安然无患。调苏州府，士民遮道乞留，有乡民五人泣于府署外，丹徒令过，询之，曰：“若有冤欲诉耶？”曰：“否！闻贤父母去，痛心耳。”令慰之，曰：“暂去两月，复至矣。”共收涕欢笑去。到苏已病，力疾清理积案，未两月结七百余起。十月举冬防，子夜出巡，中寒卒。耗至镇江，士废业，商罢市，野辍耕，相与欷歔流涕者，其为民所思若此，年才四十六。未竟其用，论者尤深惜焉。两江总督刘坤一偕江苏巡抚奎俊合词奏请，宣付国史馆立传，奉俞旨焉。
　　　　循吏陈其昌
　　　　字仲虞。少而岐嶷，素讲有用之学，以进士出宰浙江，上游器之，始治安吉，折狱多平反。安吉自发逆蹂躏之后，田园荒芜，昌周视村落，课增民富。旋监榷西兴，商旅悦之。任缙云，力兴本业，教民树艺，刊有《树艺图说》，百里内松、杉、杞、梓，遗利无穷。调太平，缉巨盗，靖海氛，再调秀水，听讼不尚刑，求，于民教关涉能剂其平，士民翕服。居官三十余年，所至有循声，秀人立祠祀之。留意农学、著述亦颇足称：如《退思轩日记》、《政治偶存》诸集，多经世文章云。
　　　　使才罗丰禄
　　　　字稷臣，少肄业马江船政学堂，大考第一。充教习，旋领学生出洋，见器于驻英使臣郭嵩焘，派充随员。已，又充驻德使臣随员，遂为李鸿章所知，交涉事务皆委任焉。光绪丙申，以参赞从鸿章，历聘欧州，既归国，称其通达治体，才堪专对。遂特擢太仆卿，出使英、义、比三国。匝岁，英人据旅大、威海，义大利亦乘机索三门湾，丰禄驰赴罗马，辨论旬日，事以寝。未几，复有庚子之难，朝廷急电往还无虚日，然英人终就范，皆其关说之力也。是时俄人势骎骎，思展远东权利，侦知丰禄欲假英抑俄，心憾之。辛丑改使俄，而俄廷未诺，以鼻痈请假，壬寅受代归，朝命犹敦促病痊来京，悬外务部侍郎之缺以待之。而疾已日剧，越年卒。丰禄治《易》、《礼》，精《说文》，于西学则以格致哲学为体，政法交涉为用。然不自表暴，故不甚显于世。译有《海外名贤事略》、《贝斯福游华笔记》若干卷。
　　　　循吏王赞元
　　　　字襄甫。少贫力学。垂髫时，即能默诵《五经》，遍阅全史。甫冠，文名卓绝，以第一人举于乡，旋成进士，历宰直隶任丘．正定、保定、衡水诸邑，并著惠政。储罚锾创书院，日聚生徒以讲学其中，且出俸资其诵读。卒之日，士民叹惜泣下，今之兴学多患经费不充，其闻赞元之成迹否乎？
　　　　校　注
　　　　(1)原文作“饬辑”，“辑”字误，应为“缉”。
　　　　(2)原文作“所箸”，“箸”字误，应为“著”。
　　

耆旧余录
　　

　　　府学名宦祠
　　在本境兴贤坊近县廨，俗称闽县前街。祀
　　　　宋
　　　　蔡襄、吴革、王镕、吴潜、魏了翁、杨长孺、陈居仁、
　　赵汝愚、陈骏、张浚、程迈、柯述、曾巩、谢泌、
　　程师孟、孙觉、胡铨、张守、汪应辰、梁克家、辛弃疾、
　　蔡幼学、真德秀、吴渊、汤汉、洪天锡、徐明叔
　　　　元
　　　　高兴、王恽、李士瞻、韩准、蓝光、王翰、刘直内、
　　程文海、董文炳
　　　　明
　　　　项宗寿、黄臣伭、章简、周昌儒、徐日久、沈犹龙、王政声、
　　林应芳、闵洪学、叶隆光、刘日升、毛焯、王豫、何继高、
　　耿定立、蔡国珍、萧良誉、王先茂、韩俦、汤兆京、侯尧封、
　　陆方垓、范涞、陈子贞、许孚远、赵参鲁、金学曾、袁一骥、
　　商为正、张明正、沈儆炌、高从礼、徐即登、饶景辉、柴祥、
　　马邦良、李思诚、宋尧武、孙大壮、谭昌言、杨茂光、周顺昌、
　　陈惇临、陆完学、庄应会、邹维琏、周泰琦、陆卿仕、吴之屏、
　　汪游龙、黄立言、庞尚鹏、耿定向、许子良、马光浙、王尚学、
　　江以达、胡有恒、姜宝、朱衡、金贲亨、邵锐、吴昂、
　　陈锡、聂豹、欧阳铎、刘玉、陈珂、魏棨、章懋、
　　唐珣、游明、马文升、刘广衡、鲁穆、杨景衡、谢肃、
　　郑湜、汤和、刘子敏、吕升、陶铸、丁俊、沈讷、
　　刘大夏、刘乔、罗伦、李云、胡文静、裘壤、舒芬、
　　何维柏、查约、张时彻、潘璜、宗臣、汪文盛、汪垍、
　　林烈、殷从俭、曾守谅。
　　　　国　朝陆续请旨增
　　范时崇、吕犹龙、汪楫、迟维城、李斯义、蔡祚周、金培生、
　　高日聪、陈锦、丁文盛、马得功、兴永朝、董世琦、佟国鼐、
　　佟国器、佟国瑶、李率泰、傅和鼎、吴之屏、汪徽、杨钟岳、
　　张所志、王裕瑸、陈瑸、黄秉中、赵廷臣、丁蕙、张伯行、
　　陈启泰、范承谟、张仲德、吴兴祚、王原月无、宜永贵、孔自洙、
　　祖建德、金光祖、石文炳、王国泰、郎廷相、沈涵、王之仪、
　　李发甲、石日琮、丁秉存、陆怀玉、孙尔准、史致仪、于成龙、
　　叶龙光、史亘、李茂功、周亮工、范时崇、周蓼洲、韩鼎晋、
　　吴钟骏、张鳞、朱珪、胡应泰、赵慎畛、王懿德、徐宗幹、
　　王凯泰。
　　　县学名宦祠
　　在本邑学宫县署西头。祀
　　　　唐
　　　　李茸
　　　　宋
　　　　黄德裕、陈麟、杜杲、刘爚、胡岩、起明、魏谷才、
　　沈镒、欧阳瀚，未增祀。
　　　府学乡贤祠
　　在本境兴贤坊。祀
　　　　唐
　　　　林慎思
　　　　宋
　　　　陈襄、郑洙、郑穆、周希孟、陈烈、刘铣、许将、
　　孙奕、林棨、王回、陈祥道、郑侠、刘康夫、刘彝、
　　林之奇、张觷、李芘、李弥大、李弥逊、黄祖舜、陆祐、
　　李纲、陈孔硕、陈刚中、朱卓、黄龟年、黄瑀、黄幹、
　　王苹、郑昭先、郑湜、杨宏中、陈贵谊、陈韦华、陈公益、
　　徐范、赵以夫、许应龙、潘柄、郑性之、林用中、黄洽、
　　李韶、唐璘、赵汝腾、林希逸、潘牥、林存、陈藻、
　　林公遇、高应松、朱牧、黄师雍、陈旸
　　　　元
　　　　林泉生、林兴祖、吴海
　　　　明
　　　　郑珞、林志、洪英、林元美、陈景著、叶福、林钝、
　　孟玘、谢琚、高瑶、王佐、吴伯章、姚铣、赵荣、
　　李兴、林迪、郑同、陈钝、周杰、黄镐、林瀚、
　　王俊、陈纪、林泮、林玭、林瑭、林廷玉、许坦、
　　周熊、宋宣、翁晏、林廷选、倪玨、许天锡、郑伯和、
</div>
    <div class="pagination">
<a href="闽县乡土志_page14.html">上一页</a><span>...</span><a href="闽县乡土志_page10.html">10</a><a href="闽县乡土志_page11.html">11</a><a href="闽县乡土志_page12.html">12</a><a href="闽县乡土志_page13.html">13</a><a href="闽县乡土志_page14.html">14</a><span class="current-page">15</span><a href="闽县乡土志_page16.html">16</a><a href="闽县乡土志_page17.html">17</a><a href="闽县乡土志_page18.html">18</a><a href="闽县乡土志_page19.html">19</a><a href="闽县乡土志_page20.html">20</a><span>...</span><a href="闽县乡土志_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
