<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 154 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 154 页/共 479 页</h1>
    <div class="content">
　　平山城在黄州东北百里，或曰旧名甑山府，西接黄州，东连平壤，其相近者有琼山，今为平山府。

　　○金堂山在黄州三和县之西北。《志》云：三和在黄州西南百里。又州境有政方山。

　　○海在黄州西百里。《志》云：西大海在黄州长命镇，东流入大通江。又白州、海州之西，皆迫近海滨。

　　月不唐江在黄州安岳县之东，其水西流入海。《志》云：安岳在黄州南百五十里。是也。

　　全罗道治全州，在王京西南面。本马韩地，后为百济国。唐显庆五年，苏定方伐百济，擒其王，置熊津等五都督府，后并于新罗。五代时，高丽兼有其地。《图经》：朝鲜地界，正北从长白山发脉，南跨全罗界，西南尽于海。日本对马诸岛，偏在朝鲜海洋之东南，与庆尚之釜山相对，倭船止抵釜山，不能越全罗至西海，故八道之中，惟全罗一道，直北正南，其迤西则与辽东对峙。日本所以隔绝辽、蓟，不通海道者，恃有朝鲜。而朝鲜所以保固边陲，控御诸夷者，恃有全罗也。《志》云：全罗之地，南滨大海，东接庆尚，为朝鲜门户，倭犯朝鲜，此其必由之道也。领郡三：曰灵岩、古阜、珍岛。府二：曰全州、南原，州四：曰罗州、济州、光州、昴州，县二十三：曰万顷、茂长、镇安、扶安、全渠、康津、兴德、黄成、乐安、昌平、济南、会宁、大江、临波、古皋、南阳、富顺、扶宁、麻仁、绪城、海南、神云、移安。

　　○南原城在全州东南，与全州相犄角，为王京要隘。万历中，倭陷南原，遂犯全罗，进逼王京，李如松谓全罗饶沃，南原尤其咽喉，是也。其相近者有云峰城，亦为冲要。○南阳，在南原府西北，朝鲜之南阳县也。万历二十二年，李如松命将守南原，分兵屯御于此。

　　济州城在南原府海岛中。亦曰济州岛。朝鲜置州于此。《志》云：朝鲜之济州，犹中国之琼州。或曰：即故耽罗也。元大德五年，置耽罗军总管府，又沿海立水驿，自耽罗至鸭渌江，并杨村梅口，凡三十所，今仍曰济州。又珍岛城，在济州西海中珍岛上，亦曰珍岛郡。宋咸淳六年，高丽叛人裴仲孙立高丽王植庶族子承化侯为王，窜入珍岛，蒙古讨平之。

　　大江城在南原府东南，朝鲜所置县也。又东接庆尚之晋州。万历中，倭屯釜山浦，李如松分遣诸将屯大江、忠州以扼之。既而倭从釜山移西生浦，刘纟廷留镇朝鲜，分屯庆尚及大江，盖扼要处也。或作大丘，误。○处仁城，在全州西。宋绍定六年，蒙古窝阔台遣将撒礼塔攻高丽，至王京南，攻其处仁城，败死。又党项城，在全州东北。唐贞观十二年，百济与高丽连和，伐新罗，取四十余城，又谋取党项城，绝其贡道云。

　　俱拔城在全州。《南北史》：百济都俱拔城，亦曰固麻城。其外更有五方，中方曰古沙城，东方曰得安城，南方曰久知下城，西方曰刀光城，北方曰熊津城。是也。唐显庆五年，苏定方下百济，留刘仁愿守百济府城，即俱拔城矣。

　　任存城在全州西，古百济所置城也。唐龙朔初，百济余众复叛，刘仁轨破之于熊津江口，其众释百济府城之围，退保任存城。任存，百济西部也，依任存山而名。三年，仁轨遣兵攻任存城，拔之。又真岘城，在全州北，唐龙朔二年，时刘仁轨既解百济府城之围，还军熊津城，有诏班师。仁轨曰：今以一城之地，居敌中央，动足辄为所擒。正宜坚守观变，乘便取之，不可动也。于是出兵掩其支罗城，拔之。并拔其尹城、大山、沙井等栅。时敌以真岘险要，加兵守之，仁轨复伺其懈，引兵袭据之，遂通新罗运粮之路。《唐书》：支罗、真岘诸城，俱在熊津之东。

　　周留城在全州西。又西北有加林城。唐龙朔三年，百济故将福信等据周留城，刘仁轨既拔真岘，诸将以加林水陆之冲，欲先攻之。仁轨曰：加林险固，攻之不易，周留彼之巢穴，宜先取之。遂定计自熊津进破百济之众于白江口，趋周留城，拔之。

　　熊津城在全州西北，即熊津江口，百济之险要也，置城于此，为五方之一。唐显庆五年，苏定方讨百济，自成山济海，百济据熊津江口以拒之，定方击破之，直趋其都城，遂克之。唐亦置熊津都督府，以守其地。龙朔初，百济复叛，围百济府城，诏刘仁轨赴援，仁轨转斗而前，所向皆下。百济立两栅于熊津江口，仁轨击破之，府城之围遂解，仁轨因驻守于此。既而再破百济余众于熊津之东，复平百济。或曰：今汉江口，即古置城处云。

　　○白山在全州南海中，或以为即白水山。唐咸亨三年，高侃击高丽余众于白水山，破之。又有黑山，亦在全州南海中，俱有澳，可以藏舟。

　　群山岛在全州南海中。十二峰连络如城，旧有客馆，曰群山亭，又有五龙庙。○白水岛，亦在全州南海中，其相近者曰阑山岛。

　　大月屿在全州南海中。又有小月屿，与大月屿对峙如门。○菩萨苫，亦在全州南海中。《图经》：小于屿而有草木曰苫。其与菩萨苫相近者，曰紫云苫、苦苫、春草苫、跪苫。又有槟榔焦，亦在全州南海中。《图经》：如苫屿而其质纯石者曰焦。

　　○熊津江即汉江也。旧为百济、高丽分界处。江口接大海，为登涉要津。唐时百济存亡，系于熊津江口云。○白江，在熊津东南，亦接大海，达全州西界。唐龙朔三年，刘仁轨引舟师自熊津趣周留城，时百济请援于倭，至白江口，遇倭兵，仁轨四战皆捷，焚其舟四百余，进拔周留，遂平百济。是也。

　　○井邑镇在全州东北。或曰：即百济之故沙井寨也。明万历中，倭行长犯王京，退屯井邑，去王京六百余里。

　　庆尚道治庆州，在王京东南。本辰韩地，后为新罗国。滨海与日本相对，为朝鲜之屏蔽。领郡七：曰蔚山、咸阳、熊川、陕川、永川、梁山、清道，府六：曰金海、善山、宁海、密阳、安东、昌原，州五：曰庆州、泗州、尚州、晋州、蔚州，县十二：曰东莱、清河、义城、义兴、闻庆、巨济、昌宁、三嘉、安阴、山阴、高灵、守城。

　　○蔚山城在庆州西北，即蔚山郡也。南有岛山，不甚高，而城皆依山险，中有江，通釜山寨，陆路则由彦阳监通釜山。万历二十五年，倭屯蔚山，大帅麻贵攻之不克，既而倭益筑城寨，据守于此，谓之东路。麻贵复进师逼之，据险收其禾稼，倭诡却以诱之，贵为所败。

　　顺天城在庆州西南。万历二十六年，倭酋据此，谓之西路。《朝鲜纪事》：倭酋行长据粟林，曳桥建寨数重，凭顺天城，与南海营相望，负山襟水，最为扼塞，大帅刘纟廷攻之不能克。

　　泗州城在庆州西。或曰：即古泗城也。唐龙朔初，百济复叛，与刘仁愿等相持，诏新罗应援。新罗将金钦将兵至古泗，为百济所邀败，自葛岭遁还。今泗州相近有葛岭道云。万历中，倭据泗州，谓之中路，北倚晋江，南通大海，为东西声援，大帅董一元克之，寻复败还。○晋州城，在粤州西南。万历二十六年，大帅董一元击泗州，倭进取晋州，乘胜渡江南，毁永春、昆阳二寨，倭退保泗州老营，一元夺其城，进逼新寨。寨三面临江，一面通陆，引海为濠，海艘泊寨下千计。又筑金海、固城二寨，为左右翼，中通海阳仓，一元攻之不克，败还晋州。又有咸阳城，在晋州西北，朝鲜之咸阳县也。万历中，倭犯咸阳、晋州，即此。

　　梁山城在蔚山城东南，朝鲜之梁山郡也。万历中，麻贵攻蔚山，遣别将屯此，以绝釜山彦阳之援。又有永川郡，在梁山东南。又东与庆州接境。○昌宁城，在晋州东，朝阳所置县也。《图经》：昌宁县南滨晋江，江之南为固城县，县南有唐浦，为滨海津要处。

　　安东城在庆州西，朝鲜之安东府也。《志》云：府当马岭之南，为东出庆州之道。又义城在安东城西，朝鲜之义城县也，亦曰宜城。万历二十五年，督臣邢等议攻倭酋清正于庆州，分兵屯义城，东援庆尚，西扼全罗云。

　　陕川城在庆州东北，朝鲜之陕川郡也。万历二十二年，李如松复王京，分兵屯御于此。又东南曰熊川郡，东滨大海。○七重城，在庆州北境，境内又有买肖城。唐上元二年，新罗拒命，遣刘仁轨讨之，大破之于七重城，诏以李谨行为安东镇抚大使，屯新罗之买肖城，以经略之。新罗屡败，乃遣使入贡，且谢罪云。

　　○岛山在蔚山南。万历二十五年，麻贵等攻蔚山倭，倭悉走岛山，于山前连筑三寨拒守。岛山视蔚山城高，倭又于上新筑石城，坚甚，官军攻之不克，寻溃还。

　　釜山《志》云：在朝鲜东莱县南二十一里，西北去王京千四百里，滨大海，与日本对马岛相望，扬帆半日可至。其东有东来、机张、西生、林郎、五浦为左臂，西有安骨、安窟、嘉德、熊川、森浦、巨济、闲山、德桥、金海、竹岛、龙堂为右臂，联络犄角，可攻可守。万历二十年，倭酋平秀吉遣其党行长等拥舟师逼釜山镇，陷庆尚道，寻入王京。既而弃王京，还屯据釜山，增筑西生、机张等处，分兵拒守，而以釜山为根本，官兵攻之不能克，久之，始解去。《图经》云：釜山去南原府七百里，是也。

　　乌岭在庆州西北境西接尚州界。广亘七十余里，悬崖削，中通一道如线，灌木丛杂，骑不得成列，朝鲜指为南道雄关。万历二十一年，倭弃王京遁，别将刘纟廷自尚州追至乌岭，倭方拒险，别将查大受自忠州逾槐山监，出乌岭后，倭大惊，前移釜山浦，为久驻计。

　　竹岛在庆州境西南滨海。万历二十五年，倭泊于釜山，往来竹岛，渐逼梁山、熊川，既而夺梁山，遂入庆州。又巨济岛，在竹岛东滨海，朝鲜置巨济县，兼置水军营于此，冲险次于釜山。○闲山岛，在庆州西南境，朝鲜西海水口也。右嶂全罗道之南原府，为全罗外藩，一失守，则沿海无备，天津、登、莱，皆可扬帆而至。其相近者又有山岛，万历二十五年，倭入庆州，侵闲山，夜袭山岛，官军溃走，遂失闲山，倭进围南原，陷之。《一统志》全州南海中有阑山岛，即闲山矣。

　　平壶岛在南海中。元至元十八年，遣范文虎帅兵击日本，道出高丽，航海至平壶岛，飓风败舟，遂还，弃士卒十余万于岛中，日本袭杀之，还者百无一二。

　　○三浪江在梁山郡南。《志》云：梁山西北有峻岭，上容双马，路险绝。南有三浪大江，直通金海竹岛。万历中，倭夺梁山，三浪遂入庆州。○晋江，在庆州西南，泗州城北，或谓之西江，东南注于海。万历中，麻贵攻蔚山，遣兵屯西江口，防倭水路援兵，即此。

　　发卢河在庆州西界。《志》云：在高丽南界，新罗七重城之北。唐咸亨四年，李谨行破高丽叛者于瓠卢河之西，即此水也。又咸亨五年，刘仁轨东伐新罗，率兵绝瓠卢河，攻其大镇七重城，破之。

　　西生浦在蔚山郡南五十三里。其相近者曰机张监。又有开云浦，在蔚山郡南五十二里。○甘浦在庆州东二十里。《图经》：甘浦相近者有长浦。又安骨浦，在熊川郡南二十里，其相近者，又有天城浦。

　　金浦《图经》：左晋州南，即晋江南入大海处也。元至元二十二年，议征日本，敕漕江淮数百万石，泛海贮于高丽之金浦，仍令东京及高丽各贮米万石，备征日本，期明年八月，悉会金浦。不果行。《元史》作合浦，误也。

　　忠清道治忠州，在王京南面。本马韩旧壤。《志》云：王京居八道之中，东隘为乌岭忠州，西隘为南原全州。又云：王京为朝鲜都会，咸镜、忠清为犄角，并称天险。今领郡四：曰清风、温阳、天安、临川，州九：曰忠州、清州、公州、矜州、靖州、幸州、兴州、礼州、洪州，县七曰：永春、报恩、连山、扶余、石城、燕岐、保宁。

　　○公州城在忠州西南境。其东南近全罗道之南原府。万历二十五年，倭入南原，麻贵发兵屯公州以拒之，即此。又清州城，在忠州西，其东接天安郡，郡西南接公州界。

　　○稷山在忠州西，有稷山监。万历二十五年，倭陷全罗，引而北，麻贵发兵守稷山，以遏其锋。又有青山，与稷山相近。《志》云：稷山之南，即天安郡城南，下全州之要道也。○洪州山，在忠州西境海中。《一统志》：洪州建于山下，稍东有东源山，产金。又有富用山，亦在洪州海中，上有仓谷，故名。俗讹为芙蓉山。

　　竹岭在忠州东。羊肠绕曲，颇为险峻。万历中，倭弃王京，逾竹岭，走庆尚，即此。○唐岛，在清州海中，亦曰唐人岛，与九头山相近。又有马岛，亦在清州海中，国中牧地也。旧有客馆曰安兴亭，与轧子苫相近。又有双女焦，亦在清州海中。

　　○白马江在清州南。《图经》：矜州南有白马江，南流入清江界，折而东，又东北经天安郡界，折而北，其下流合于汉江。

　　咸镜道治咸兴府，在王京之东北面。本沃沮高句丽之地。今领郡三：曰端川、蜀莫、宁远。府五：曰咸兴、镜城、会宁、永兴、安边。州有八：曰延州、德州、开州、惠州、苏州、合州、燕州、隋州。县一，曰利城。

　　○开州城在咸兴府西北。《辽志》云：本貊地，高丽置庆州，勃海为东京龙原府。都督庆、盐、穆、贺四州，叠石为城，周二十里，阿保机平勃海，城废。隆绪伐新罗还，复加完葺，置开封府开远军，又改为开州镇国军。契丹末，入于高丽，或谓之蜀莫郡。《图经》：郡在开州之东。又开远废县，故开州治也。《辽志》云：本栅城地，高丽为龙原县，庆州治焉。勃海因之，契丹初废，后复置。○熊山城，在开州西。《辽志》：唐薛仁贵征高丽，与其大将温沙门战熊山，擒善射者于石城。石城即开州城也。勃海时，龙泉府统县六，曰龙原、永安、乌山、璧谷、熊山、白杨。契丹初，皆废。

　　盐州城在开州西北。《辽志》：州去开州百四十里，本勃海置，亦曰龙河郡，统海阳、接海、格川、龙河四县，辽初皆废，而盐州仍旧。又穆州城，在开州西南百二十里，勃海置，亦曰会农郡，领会农、水岐、顺化、美县等四县，辽仍曰穆州，治会农县。又贺州城，亦勃海置。亦曰吉理郡，领洪贺、送诚、吉理、石山四县。辽皆废，仍曰贺州，与盐、穆二州，俱隶于开州，后没于高丽。

　　德州城在咸兴府西南。唐置，后因之。元仍置德州，领江东、永清、通海、顺化四县，宁远、柔远、安戎三镇，后没于高丽，仍曰德州。又延州城，在咸兴府西北。亦唐置，后因之，元仍曰延州，领阳岭一镇，今仍旧。○大行城，亦在咸兴府西南境。唐乾封三年，李等败高丽于薛贺水，进拔大行城，于是诸军皆会，又进至鸭渌栅云。

　　高句骊城在咸兴府东北。汉县，为玄菟郡治，后汉因之。《志》云：县本高句骊国地，其国又在玄菟东北，分为五部，汉灭朝鲜，开高句骊地，仍封其种人为高句骊侯。建武中，改封为王，和帝元兴以后，屡犯辽东玄菟塞。延光中，稍葺伏。《后汉书》：武帝以沃沮为玄菟郡，后为夷貊所侵，徙郡高句丽西北，更以沃沮为县，属乐浪东部都尉。建安中，公孙康击破高丽国，高丽王伊夷模兄拔奇诣康降，还住沸流水。伊夷模更作新国都于丸都之下，拔奇遂住辽东。今考咸兴府在朝鲜东北境，又东迫于海，在咸兴东北者当是故沃沮城。而高句丽则在咸兴府西苏州开州县，至伊夷模又南徙也。《后汉纪》：高句丽在辽东东千里，南与朝鲜接，东与沃沮接。是也。晋玄菟郡仍治高句丽县，非故治也。

　　不而城在咸兴府北，汉县，属乐浪郡，东部都尉治此，后汉废。魏正始中，幽州刺史丘俭击高句丽，屠丸都，铭不耐城，即此。耐而通，陈寿曰：汉武置乐浪郡，自单单大岭以西，属乐浪，自岭以东七县，都尉主之，皆以为民，所谓不耐也。

　　○兰秀山在开州西，洪武五年，高丽国王请征兰秀山逋寇，诏止之。○摩天岭，在咸兴府东北，朝鲜谓之东北雄关。《一统志》：延州东南有香山，亦府境大山也。

　　○萨贺水在开州西南，一作薛贺水。唐乾封三年，李等伐高丽，别将薛仁贵克扶余城，高丽趋救，与李遇于薛贺水，合战，大破之，进拔大行城。是也。《志》云：薛贺水出北山中，东南流入鸭渌江。

　　平安道治平壤府，朝鲜西京也。东南去王京五百余里。汉曰乐浪郡，后为高丽王所都。亦曰长安城，一名王险城。唐平高丽，置安东都护府于此，后没于勃海。《辽志》：唐中宗赐勃海大氏所都名曰忽汗州，即故平壤城也。寻自号为中京显德府，阿保机攻拔之，以为东丹王国。五代时，高丽复取之，为西京。元至元六年，其臣李延龄等以西京府州县六十余城来属，因改西京为东宁府，升东宁路，割静州、义州、麟州、威远镇属婆娑府，余俱领于东宁，其城治类皆废毁，仅有空名耳。元末复归于朝鲜。今领郡十一，曰嘉山、价川、郭山、云兴、熙川、宣川、江东、慈山、龙川、顺川、博川；府九，曰平壤、成川、定远、吕城、合兰、广利、见仁、宁边、江界；州十六，曰安州、定州、平州、义州、钢州、铁州、灵州、朔州、抚州、宿州、渭州、买州、青州、升州、常州、银州；县六，曰土山、德川、阳德、江东、中和、泰州。

　　○王险城即平壤城。应劭曰：箕子故都也。薛瓒曰：王险在乐浪郡，氵贝水之东。汉初，燕人卫满渡氵贝水，居上下障，都王险。武帝元封二年，其孙右渠拒命，遣楼船将军杨仆自齐浮勃海，左将军荀彘出辽东诛之，取其地，改置朝鲜县，乐浪郡治焉。晋永嘉已后，没于高丽。义熙末，其王高琏居平壤城，亦曰长安城。隋大业八年，伐高丽，分军出朝鲜道，谓此。《隋书》：平壤城东西六里，随山屈曲，南临氵贝水。开皇十八年，伐高丽，命周罗侯将水军自东莱泛海趋平壤，不能达而还。大业八年，诏左右各十二军分道伐高丽，总集平壤。明年，复遣宇文述等趋平壤，述不克至。唐贞观十八年，伐高丽，命张亮以舟师自海道趋平壤，明年，拔辽东诸城，攻安市未下。江夏王道宗请以精卒乘虚取平壤，既而降将高延寿，亦请自乌骨城直取平壤，不果。龙朔初，命苏定方等讨高丽，进围平壤，不能拔。总章三年，李征高丽，拔其平壤，而高丽亡。杜佑曰：平壤即王险城也。五代时，王建据高丽，始谓之西京上下障，乐浪旧有长城，燕所筑，谓之云障云。

　　保州城在平壤西北百余里。《辽志》：高丽置，治来远县。契丹开泰三年，以高丽王询擅立，问罪不服，取其保、定二州，仍置保州，治来远县。亦曰宣义军。金初以高丽臣附，割保州与之，即今安州也。其相近者有怀化军，亦辽开泰三年置，隶保州，金初亦入于高丽。○宣州城，在平壤东北二百余里，唐置，属安东都护府，辽仍曰宣州，亦曰定远军。《辽志》云：开泰三年置，隶保州，盖勃海废，辽复置也。元亦曰宣州，属东宁路，领宁朔、群岛二镇，即今之宣川郡。

　　定州城在平壤西北三百余里，高丽置，治定东县。契丹取之，仍曰定州，亦曰保宁军。后入于高丽，今仍为定州，西南与义州接界。○义州城，在平壤西北四百二十里。《志》云：义州西南为龙川郡，皆滨鸭渌江，万历二十年，朝鲜王李公以关白之乱，走义州请内属，即此。又铁州城，亦在平壤西北，唐所置州也。元亦置铁州，领定戎一镇，今仍曰铁州。又西北曰灵州，亦唐置，元因之，今仍旧。又熙州城，在铁州东北，唐置，元因之，今曰熙川郡。又东曰抚州，亦唐置，元因之，今仍旧。
</div>
    <div class="pagination">
<a href="读史方舆纪要_page153.html">上一页</a><span>...</span><a href="读史方舆纪要_page149.html">149</a><a href="读史方舆纪要_page150.html">150</a><a href="读史方舆纪要_page151.html">151</a><a href="读史方舆纪要_page152.html">152</a><a href="读史方舆纪要_page153.html">153</a><span class="current-page">154</span><a href="读史方舆纪要_page155.html">155</a><a href="读史方舆纪要_page156.html">156</a><a href="读史方舆纪要_page157.html">157</a><a href="读史方舆纪要_page158.html">158</a><a href="读史方舆纪要_page159.html">159</a><span>...</span><a href="读史方舆纪要_page155.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
