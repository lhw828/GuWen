<!DOCTYPE html>
<html>
<head>
    <meta charset="UTF-8">
    <title>江南通志 - 第 167 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 167 页/共 731 页</h1>
    <div class="content">　　七年七月
　　上谕江南运河隄岸歴年残缺之处应照黄河隄岸分别缓急加髙
　　濬通州如臯运河自泰兴交界三里墩起至丁堰鎭止长一万二千四百四十八丈三尺
　　八年加帮髙邮宝应清江诸处运河隄坼修筑山阳沈家围隄岸
　　三月浚淮安涧河自兴文牐迤下至葫芦套止共一万五千十六丈面寛五丈底寛二丈深七尺又自葫芦套起至马家荡湖边止一带河形纡折易至停沙改从迤东越湾取直创开新河长三百六十八丈
　　浚掦州通州盐运河共二万五千七百八十丈有竒江都运河南岸董家沟地方建单门石坝一座白塔河建石涵一座董家油坊筑土坝一道中设木涵洞二座
　　江都运河北岸髙家老坝筑土坝一道中设木涵
　　洞二座徐家涵筑土坝一道中设木涵洞三座杨家渡口筑土坝一道中设木涵洞一座
　　加帮罗鼓墩起洪家圩两岸隄工运道攸赖加髙运口清江平桥三汛土工共三十七段九年二月总河嵇曽筠题准发帑转饬印河各官修筑江都汛东西二隄土工长三千二百五十丈八尺宝应东西隄土工长二千九百五十四丈三尺髙邮东西隄土工长六千九百五十四丈三尺
　　浚湖河自宿迁起歴桃源清河安东沭阳下入海州龙沟出义泽河入孟家渡出五丈入海
　　加髙清河县甘罗城卞家汪天妃坝及山阳县老坝口朱家沟大车路口等隄又加帮韩家庄缕隄增筑宿迁中河汛内隄北岸上自支河口起下至桃源古城坡墩一万一千五百五十三丈又自拦马河接越河起下至桃源古城坡墩八千五百八十七丈零
　　濬清河县杨家庄盐河牐迤下盐河长二万九千六百七十五丈又剙筑两岸子堰长一万一千二百余丈又筑鲍家营引河头坝一座又修筑旧遥堤
　　十年九月大学士总河嵇曽筠　题准建运河西隄石牐一座金门寛一丈两墙由身各直长二丈上迎水雁翅长一丈五尺下分水雁翅长二丈五尺每边长六丈两墙共长十二丈髙一丈二尺宿迁运河防册设版启闭以通黄墩湖水济运又于中河汛内重建竹络东坝长二十九丈坝后建筑撑隄一道长三十五丈五尺竹络西坝长十二丈坝后建筑撑隄一道长十八丈以束水势又补修刘老涧减水牐底并下口三合土闗石梅花等桩以资巩固
　　移建清河县运口天妃牐于二草坝下北岸堤内又挑引河并修筑两岸束水堤
　　十二年九月大学士总河嵇曽筠　题准重建芒稻河西石牐一座
　　十三年修筑山阳县清江浦龙王牐一座
　　又挑穵凤阳厰引河
　　修建仪征县响水拦潮二牐









　　江南通志卷六十
<史部,地理类,都会郡县之属,江南通志>
　　钦定四库全书
　　江南通志卷六十一
　　河渠志
　　水利
　　夫漳水知用则泻卤生稻双江绕城则平畴为陆海水利与农田相表里由来尚矣引源酾渠时其蓄泄导其尾闾疏之束之治水所以治田也禹贡扬州之田下下今呉中赋入几半九州良由三江五湖之利经厯代脉分镂刻使通灌漑遂号上腴然通塞因时则利害相乘议者谓淮北之水治其决江南之水治其阏葢是也而歙宣金陵诸河势悉趋海而吐纳于太湖太湖之需治尤急故首列之凡治水于江苏松常鎭五府及太仓一州而合以治之者皆以治太湖也故并系之各府州以次分叙无水利者阙之
　　太湖【卽江苏松常鎭五府太仓一州水利】
　　谨按太湖禹贡东南巨浸曰震泽周礼职方氏扬州薮曰具区卽太湖是也广三万六千顷周五百余里中包七十二山四围濵湖常苏三郡之地明王鏊五湖记云襟带三州东南诸水皆归焉一自宁国建业等处入溧阳迤至长塘湖并润州金坛延陵丹阳诸水以入一自宣歙天目诸山下杭之临安余杭湖之安吉武康长兴以入而皆由呉江分流以入海则禹贡所谓三江旣入而后震泽底定者昭然可见又汉虞仲翔云太湖东通长洲松江南通乌程霅溪西通义兴荆溪北通晋陵隔湖东连嘉兴水凡五道故谓之五湖观此则翕受旣多泛滥亦甚惟泄其下流之三江白茅港深疏畅达使归墟无所阻而后上流沿厯之郡邑浸润灌漑咸収其利也爰举太湖灌注之堰渎溪港湖河分上流下流开列于左其不与太湖接壤而自为水利者如江宁之秦淮湖诸水别见于后太湖上流之堰渎溪港其最著者凡三十有五
　　五堰在溧阳县西八十里髙淳县东五十里一曰银林堰长二十里少东曰分水堰长十五里又东五里曰苦李堰长八里又五里曰何家堰长九里又五里曰余家堰长十里所谓鲁阳五堰也西有固城石臼丹阳南湖受宣歙金陵姑孰广德及大江水东连三塔湖长荡湖荆溪震泽中有三五里颇髙阜春秋时阖闾伐楚用伍员计开渠运粮今尚名胥溪鎭西有固城邑遗址则呉所筑以拒楚者也自是湖流相通东南连两浙西入大江唐景福二年杨行宻将台蒙作五堰拖轻舸馈粮其后东坝旣成遂不复通惟永阳江水入荆溪明太祖都金陵以苏浙粮道自东坝入可避长江之险洪武二十五年浚胥溪治石牐司启闭命曰广通鎭永乐元年始改筑土坝自是宣歙诸水希入震泽而坝犹低薄水间漏泄舟行犹能越之正徳七年增筑坝三丈水势相悬远甚嘉靖三十五年复自坝东十里许更筑一坝名东坝两坝相隔湖水絶不复东矣傅同叔云自宜兴航太湖经溧阳至邓歩凡两日水路自邓歩登岸上小市名东坝自东坝陆行十八里至银林复行水路百余里乃至芜湖入大江银林之港邓步之湖止隔陆路十有八里此十八里中有三五里髙阜而苦不甚髙遇暴涨则宣歙金陵之水皆由荆溪入太湖此髙阜不足以遏之五堰之所以作也单锷着呉中水利书谓五堰废则宣歙诸水尽入震泽三州水患无已王鏊震泽编云以此一源最钜为苏常患伍余福三呉水利书亦谆切言之葢苏常湖水利之一大锁钥也
　　安港在鎭江府东北八十里通大江自安港而东北百里为丹阳之包港
　　新丰湖在鎭江府东南三十五里亦曰新丰塘润浦在鎭江府城东一里北通大江
　　练湖在丹阳县城北一名练塘俗谓之开家湖纳丹徒长山髙骊诸山之水凡七十一流唐时近湖民筑堤横截十四里遂分上下二湖开渎泄水取下湖地作田
　　国朝康熙中复下湖民赖其利
　　九曲河在丹阳县北南接漕渠北达大江委蛇七十余里亦谓之新河河口旧有博望堰牐土人谓可以通潮利漕
　　白鹤溪在金坛县北上承金陵句曲之水东流入常州界漕渠考县北有金坛河溧阳髙淳之水由此河出至丹阳城东七里桥其水可以济运烈塘河在常州西十八里南枕运河北流四十三里入大江一名得胜新河
　　西蠡河在常州府城东南北枕运河接滆湖宜兴有东蠡河故此名西岁久淤塞明正德间疏濬亦曰西运河支流入扬子江
　　纲头河在常州府城北延袤六十五里入无锡江隂界支流入大江
　　丁堰河在常州府东十五里南枕运河北流二十里接纲头河
　　黄汀河在常州府东北十五里西接纲头河东入江隂界单锷云常州运河北偏右有泄水入江一十四渎卽孟渎黄汀渎之类也今所存葢无几云陈墅河在常州府东二十五里南枕运河北接三山港三山港在常州府东三十里西接戚墅堰芙蓉湖在常州府东五十五里昔时湖岸南北相距凡八十里南入无锡北入江隂又北注于大江明周文襄公围作圩田千余顷东南流曰五泻水滆湖在常州府西南三十五里南北百里东西三十余里今北通漕河导流东注于湖
　　孟渎在常州府西三十里奔牛鎭东南枕运河北流一十里入扬子江
　　澡港在常州府北五十里稍西卽魏村鎭与烈塘河口相接港南接纲头河北入扬子江袤四十里岁久淀淤一名灶子港
　　戚墅港在常州府东三十里南接运河东入于三山港东南与江隂接界西北入申利二港入扬子江
　　庙堂港在常州府北今湮
　　蠡湖在无锡县东南五十里与长洲县分界东西长三十里南北六里唐刺史孟简开泰伯渎东连蠡湖卽此阳湖在武进县东五十里东西八里南北三十二里与无锡分界今多淤为田
　　五泻河在无锡县北南枕运河北至江隂武进两县界又北至申港入扬子江
　　濠湖在无锡县东南六十五里北为常熟县界东为长洲县界
　　梁溪在无锡县西源出慧山北合运河南入太湖漑田数十顷
　　洮湖一名长荡湖在宜兴县西北与溧阳金坛分界周处郦道元皆以洮湖为五湖之一湖周一百二十里西通石臼丹阳等湖东通太湖自东坝筑而丹阳石臼湖诸水俱西流入大江与长荡湖相隔
　　荆溪在宜兴县城南其在城西者亦曰西溪在城东者亦曰东溪凡广德溧阳金坛并县西诸山涧水俱流汇于西溪乃贯城绕郭为东溪以下太湖旧志荆溪上承百渎兼受数郡之水是也今谓之东九里河西九里河河流甚长土人以九计里因名今自县东分二流其一北达常州为漕河溧阳运船俱由此出其一东达太湖谓之东泻溪本名东舎譌为泻一名防溪又名五云溪百渎在宜兴县西南七十五里者为上渎北六十里者为下渎昔以荆溪居数郡下流于太湖口疏百派以分其势又开横塘袤四十里以贯之濒湖畎浍皆通焉后渐废
　　夹苎干渎在宜兴县西北昔时泻长荡湖之水东入滆湖由滆湖入大呉渎塘口渎白鱼湾髙梅渎及白鹤溪而北入常州运河又由运河分流入一十四渎注于大江今湮
　　申港在江隂县西三十里相传春申君所开导江南流置田为上下屯又南经武进县界分为二东入无钖五泻河西入武进三山港俱达于运河利港在江隂县西五十里导江水南行入武进县界下流亦达于运河
　　黄田港在江隂县北二里相传春申君所开导江水漑田因名邑人于江口置牐号上牐于县西南十里蔡泾口置牐曰下牐旧有支港数十处今多为潮汐所湮其南接于运河
　　横河在江隂县城东引黄田港水贯城而东达县东六十四里之谷渎港
　　蔡泾在江隂县西南十里西接夏港东通黄田有蔡泾牐又东穿运河而接于横河明天顺间运道浅淤议改从孟渎蔡泾出漕舟
　　石头港在江隂县东三十里北通大江南入横河此上皆江常鎭三郡之水或疏其经流以入太湖或导其支流以入于大江而治于上流者也太湖下流东南入海之大川有三
　　呉淞江卽古松江一名松陵江自太湖分流出呉江县城东南之长桥北流至厐山湖合尹山湖入长洲界折而东入独墅湖过大姚铺抵夏驾浦入昆山县分为二南为呉淞江北为勦娘江复合为一东流入嘉定界经上海又东南流与黄浦合迤至呉淞口入于海【附】明沈几水利议【国家财赋仰给东南东南民命悬于水利水利要害制于三江禹贡所称三江旣入震泽底定者是也自海塘障而东江湮止二江受全湖之水宋元以来多水患也然犹有二江也至嘉靖之季而松江塞矣嘉靖壬戍诸年之所以多水患也海忠介公受符治之功未及半而松江之士夫齮龁焉谢事去万厯己夘诸年之愈多水患也然犹有半松江全娄江也自庚辰来五十年间松江以半开而易塞娄江以全身而半塞是以半江受全湖之水十年九湮夫奚疑哉请先言娄江夫水势必趋东南娄在太湖东北而水全趋之者其故有二一者地近北为唯亭南为甪直皆去湖不五十里而潮汐通焉呼吸相接地近则趋从其便也二者势迫两江既塞无从分全身趋娄其势重其流愈急从其迫也若然则娄之所系大矣而水利之议空设开濬之防不讲者士夫为之碍也娄江自苏之娄门出下雉渎经唯亭至昆山由奣子河抵太仓而入刘河者人以为娄江故道而非也此娄江之最平稳处故治以为官道而险不在焉在北为阳城湖连亘百余里而走白塘南遮松江之半身连亘四十余里其广者可百余丈狭者可十四丈而走安亭漳浦其大凡也而至广至狭不与焉潮势汹涌挟泥沙而上泥停水去日渐一日泥壅沙浮河身髙浅小民射利傍岸俱种茭芦茭芦既生泥沙借之可以安立不二三年可种菱藕菱藕衍蔓泥沙愈凝不三四年可种苗稻筑为外圩照前渐扩于是河之百余丈者渐为数丈数丈者渐为二三丈平时不觉迨至夏雨时行水势一涨急不得泻膏腴之壤尽为巨浸直须臾耳以所陞之毫末易所湮之钜万以千百家之受利易万姓之灾荒其利害易知而士夫为子孙计狃目前之利必不肯弃此以谋军国之大计也故曰白开利归苏而阻挠者必苏之士夫也其次言松江夫水势趋东南其正胍也而入海之道稍逺既合东江之水河浦最多最大汪洋浩渺不可复治官道所以驿传借路嘉兴其中水势既盛蓄泄甚难而松江泥沙同于嘉兴其味卤其质重易于凝滞结为原壤向之河身已架髙屋楼房起为坟墓嘉定以南华上以北一望平芜百里之中不闻舟楫此岂尾闾之地所宜也哉就耳目所及举一以例余如呉江长桥浙直孔道凡有轩车无不驻节试观长桥之下为门七十有二以杀水势古人苦心极虑触目可思而间有贪利者东西占为茭芦数百顷渐填为平壤架为市房坐视呉江之民频遭水厄湖水一涨灌城而入全县之田荡然为患士民屡屡具呈贪者执不肯行宁两府全荒不恤也又近之而一县全荒不恤也又近之而本户所荒百千余亩子粒不存又不恤也而止顾此尺寸之村罔念滔天之害何愚一至此哉观此一处例知万情故曰松江之开利归松江而开之有阻挠者必松江士夫也然则弃小利以弭大害捐情面以专责成是在今日当事矣】
　　娄江亦名下江自太湖分流出呉江县西北鮎鱼口北流入运河经城东为娄门洪注流为上下雉渎东南为陈湖东北为阳城湖巴城湖之水入焉厯昆山至和塘东合新洋江至太仓州城南又东为刘河口入海呉淞江一带流至新洋江口及夏驾浦二处交会于娄
　　黄浦在华亭上海境巨川自黄潦泾受黄桥斜塘水斜塘水自三泖来其上为淀湖为急水港为白蚬江自松江分派而来又受嘉兴塘水东流至詹家汇为瓜泾塘演迤而东凡南北两涯之水皆入焉至邹家寺折而北流趋上海县东西两涯之水皆入焉又东北会呉淞江以入海浦约长二百五十余里比呉淞娄江更濶大故论者指为东江焉【附】明归有光寄王太守书【某昨承明府论及水利匆遽辞别不及尽言某非能知水学者然少尝有意考求见卢公武郡志止抄録事迹畧无纲要今新志因之而近来言水利者不过祖述此耳尝访求故家野老得书数种独取郏氏二三家断以为专门之学遂彚録成书非能特有所见也惟以三呉之水潴于太湖太湖之水泄于松江古今之论无易此者故著论以畅前人之防尝又读禹贡注三江者迄无定论惟郭景纯及后来邉实之论为是故定以为三江之图明府见谕谓呉淞江与常熟县无预某所论三呉之水非为常熟一县之水也江水自呉江经由长洲昆山华亭嘉定上海之境旁近之田固借其灌漑要之呉淞江之所以为利者葢不止此独以其直承太湖之水以出之海耳今常熟东北江海之邉固皆髙仰中间与无锡长洲昆山接壤之田皆低洼多积水此皆太湖东流不决之故若呉淞江开濬则常熟自无积水然则呉淞江岂当与许浦白茅并论耶明府又谓扬子江钱塘江何与于呉中水利某意特欲推明三江之说葢自来论呉中之水必本禹贡三江既入之文自孔安国以下以中江北江为据既失之泥班固韦昭桑钦近似而不详固当从郭景纯惟三江之説明然后呉中之水可得而治也经曰三江既入震泽底定先儒亦言三江自入震泽自定文不相防然呉淞一江之入震泽底定实系于此经文简畧不详耳某诚恐论者不知此江之大漫与诸浦无别不辨原委或泥张守节顾夷之论止求太湖下之三江用力虽劳反有攴流湮汩之患也但欲复禹之迹诚骇物聴即如宋郏亶时之丈尺时力亦恐未及而水势积壅为害欲求明府先令所在畧据今日河影开桃茭芦使自昆山夏驾口至嘉定栅桥寻入海之口则江水有通流之渐矣今春量拨赈饥之谷召募饥民或可即工又旁江之民积占茭芦指以告佃为名所纳升斗之税所占即百顷之江兼之涨滩之税亦多吏胥没官司少获其利昔宋时围田皆有禁约今奸民豪石占江以遏水道更经二三年无呉淞江矣若责所占之人免追花利止令随在开挑以复旧迹则官不费而奸有所惩矣某二十年屏居江上未尝敢献书当事者异日吕公有意水利然以平日非相知不敢有所陈前以分司旧识因开瓦浦问及之而明府亲屈二千石之重敦行古谊虚懐下接且惓惓以吾民鱼鳖为忧故特有言耳然区区所望于明府有大于此者昔魏王召史起问漳水可以灌邺田子何不为寡人为之史起曰臣恐王之不能为也王曰子诚能为寡人为之寡人尽聴子矣史起敬譗曰臣为之民必大怨臣大者死其次乃籍臣臣虽死籍愿王之使他人遂之也王曰诺使为邺令史起因往为之邺民大怨欲籍史起史起不敢出而避之王乃使他人遂为之水已行民大得其利由此言之兴一世之功不当恤流俗之议也区区之见要以呉淞冮必不可不开即日渡江逺离节下岂胜瞻恋因还船附此不宣】水利后论【单锷以呉江堤横截江流而岸东江尾茭芦丛生泥沙涨塞欲开茭芦之地迁沙村之民运去涨土凿堤岸为桥走水而于下流开白蚬安亭江使湖水由华亭青龙入海虽知松江之要而不识禹贡之三江其所建白犹未卓然所以欲截西水壅太湖之上流也苏轼有言欲松江不塞必尽徙呉江一县之民此论殆非锷之所及今不镌去堤岸而置为千桥亦守常之论耳崇宁二年宗正丞徐确提举常平考禹贡三江之説以为太湖东注松江正在下流请自封家渡古江开淘至大通浦直彻海口当时惟确欲复古道然确为三江之説今亦不可得而考元泰定二年都水监任仁发开江自黄浦口至新洋江江面才濶十五丈仁发称古者江狭处犹广二里然二里即江之湮已久矣自宋元嘉中沪渎已壅噎至此何啻千年郏氏云呉淞古道可敌千浦又江旁纵浦郏氏自言小时犹见其濶二十五丈则江之广可知故古江蟠屈如龙形盖江自大湖来源不逺而势既广若径直则又易泄而湖水不能蓄聚所以迂回其途使如今江之浅狭何用蟠屈如此余家安亭在松江上求所谓安亭江者了不可见而江南有大盈浦北有顾浦土人亦有三江口之称江口有渡闻之百嵗老人云往时南北渡一日往东仅一二回可知古江之广也本朝都御史崔恭凿新道自大盈浦东至呉淞江巡检司又自新泾西南蒲汇塘入江自曹家河直凿平地至新塲江面广十四丈夫以郏氏所见之浦尚有二十五丈而都水所开江面才及当时之浦至本朝之开江乃十四丈则兴工造事以今方古日就卑微安能复见禹当时之江哉汉贾让论治河欲北徙冀州之民当水冲者决黎阳遮害亭放河北入海当开壊城郭田庐冡墓以万数以为大禹治水山陵当路者毁之隳断天地之性此乃人功所造何足言也若惜区区涨沙茭芦之地虽嵗嵗开浦而支本不正水终横行今自嘉靖以来嵗多旱而少水愚民以为自今不复见白水之患余尝闻正德五年秋雨七日夜呉中遂成巨浸设使如汉建始间霖雨三十日将如之何天灾流行国家代有一遇水潦吾民必有鱼鼈之忧矣或曰今独开一江则其余溪港当尽废耶曰禹决九州距四海濬畎浍距川江流正则随所在可引以漑田且江流浩大其势不能不漫溢如今小江尚有勦娘江分四五里而合者则奇分而旁出古娄江东江之迹或当自见且如刘家港元时海运千艘所聚至今为入海大道而上海黄浦势尤汹涌岂能废之但本支尊大则支庶俱得所矣】
　　此上皆承太湖之下流而纳诸港之水以入海者也
　　东北入江之大浦有八
　　白茅港在昭文县东七十里横广三十余丈长亘九十余里为苏常诸水东北出江第一要道葢震泽之水北注于阳城巴城等湖而江隂无锡诸邑接受宜兴溧阳诸山之水又回环聚于华荡尚湖等巨潴东江旣失故道娄淞浅涩震泽洪流东指之势独白茅为尾闾宋人言水利者每言导太湖分流东北由诸浦注之江而诸浦中白茅最大今屡议疏浚
　　福山港在常熟县北四十里自城北水门二十里经斜桥又二十里经福山入大江亦曰福山塘许浦在常熟县东北七十里自县城东北三十五里经梅李塘又三十五里为许浦入大江宋时以百泾七鸦白茅许浦下张为昆常间五大浦又以梅李塘白茅浦崔浦福山浦黄泗浦为常熟五浦屡议浚治今许浦淤塞不复为要口浦东有徐六泾西南出梅李塘为徃来通道
　　梅李塘自雉浦入耿泾千歩泾迤常熟县东入许浦出口
　　李墓塘在常熟县东其源自周泾而来至白茅塘入江
　　黄泗浦在常熟县西北入十里南通江隂县境北入扬子江
　　崔浦丁泾皆在福山港东北亦旧时通江之口今俱湮县北五十里有崔浦桥卽入江处
　　入海之大浦有五
　　七浦一名七浦塘亦曰七鸦浦在昆山县西北三十里常熟县东南三十里太仓州北三十六里接三县界水自昆山至和塘而北合常熟昆承及阳城巴城诸川泽汇流为七浦塘经太仓州西三十里直塘市又东北十里为沙头市又东北十里经涂松鎭一带入海
　　杨林塘在太仓州西北二十里其上流承七浦塘及巴城湖之流东经新塘而东至州东北八十里花浦口入海
　　顾泾港在嘉定县东四十里入海
　　川沙港南接顾泾港东北入海
　　黄姚港在嘉定县东北四十里西接新泾东北入海
　　此上皆沿海沿江而泄三江之支流者也其经络于白茅港许浦梅李塘李墓塘者
　　元和塘卽常熟北来运河俗讹云和塘南属长洲县北属常熟县
　　柴泾　　　　　　　　徐墅泾
　　罗墩荡　　　　　　　六里塘
　　大和塘　　　　　　　官禄塘
　　黄庄塘　　　　　　　五丫塘
　　西陈泾　　　　　　　泾
　　魏泾　　　　　　　　东横泾
　　徐泾塘　　　　　　　莫门塘
　　衞泾塘　　　　　　　南张泾
　　周泾　　　　　　　　黄泾
　　龙泾　　　　　　　　南桑浜
　　曹家浜　　　　　　　时泾塘
　　北艾泾　　　　　　　朱堰塘
　　严舍泾　　　　　　　悬泾
　　徐泾　　　　　　　　杨尖泾
　　戈庄泾　　　　　　　五瞿塘
　　此以上诸水流梅李塘者东北入许浦流李墓塘者东入于白茅港流福山塘者北入于扬子江
　　其经络于七浦者
　　茜泾
</div>
    <div class="pagination">
<a href="江南通志_page166.html">上一页</a><span>...</span><a href="江南通志_page162.html">162</a><a href="江南通志_page163.html">163</a><a href="江南通志_page164.html">164</a><a href="江南通志_page165.html">165</a><a href="江南通志_page166.html">166</a><span class="current-page">167</span><a href="江南通志_page168.html">168</a><a href="江南通志_page169.html">169</a><a href="江南通志_page170.html">170</a><a href="江南通志_page171.html">171</a><a href="江南通志_page172.html">172</a><span>...</span><a href="江南通志_page168.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
