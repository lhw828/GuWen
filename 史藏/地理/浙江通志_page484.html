<!DOCTYPE html>
<html>
<head>
    <meta charset="UTF-8">
    <title>浙江通志 - 第 484 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 484 页/共 787 页</h1>
    <div class="content">　　洪世安【临海县志字用之至正十三年方国珍陷台州世安率乡勇阻守三江贼猝至寡不敌众乃夜缚田中粟杆万余各挿火炬贼疑为兵至遂退世安率众追十余里后贼知悉众来攻遂被执临死骂不絶口明太祖遣朱亮祖平国珍至台访世安忠义欲官其子檥百戸辞不受遂世免其徭】
　　台哈布哈【元史本传字兼善巴约特氏初名达布哈文宗赐今名父塔布台仕台州録事判官遂居于台年十七浙江乡试第一明年对防赐进士及第授集贤修撰顺帝即位出佥河南司事转江浙行省左右司郎中浙西大水害稼台哈布哈力言于中书免其租至正元年除绍兴路总管革吏弊除没官牛租令民自实田以均赋役行乡饮酒礼教民兴让越俗大治黄岩民方国珍为乱台哈布哈上招捕之防不听除江东亷访使国珍入海烧掠沿海州郡十一年诏博啰特穆尔为江浙行省左丞总兵至庆元以台哈布哈谂知贼情状迁浙东道宣慰使都元帅分兵于温州使夹攻之国珍寇温台哈布哈纵火筏焚之遁去既而博啰特穆尔战溃被执为国珍饰词上闻遣大司农达实特穆尔等至黄岩招之国珍兄弟皆罗拜退止民间小楼台哈布哈欲命壮士袭杀之达实特穆尔曰我受诏招降公欲擅命耶乃止檄台哈布哈亲至海濵散其徒众拘其海舟兵器国珍兄弟授官有差迁台哈布哈台州路达噜噶齐十二年国珍复入海以叛台哈布哈自分以死报国发兵扼黄岩之澄江而遣义士王大用抵国珍示约信使之来归国珍拘大用不遣以小舸二百突海门入州港犯马鞍诸山时国珍党陈仲达往来计议陈其可降状台哈布哈率部众张受降旗乗潮而前船触沙不能行与国珍遇呼仲达申前议仲达目动气索台哈布哈觉其心异手斩之即前搏贼船射死五人贼跃入船复斫死二人贼举槊来刺辄斫折之贼羣至欲抱持过国珍船台哈布哈瞠目叱之脱起夺贼刀又杀二人贼攒槊刺之中颈死犹植立不朴投其尸海中僮名抱琴及临海尉李辅徳千戸持嘉义士张君璧皆死之追赠江浙行省平章政事封魏国公諡忠介立庙台州赐额崇节】
　　呉【台州府志字仲修仙居人少负大志好骑射至正间郡监亷其才擢署黄岩州判会睦溪盗犯仙居遂陞州同知率部兵逆战于罗汉潭挫其锋有乡民阴为贼导贼掩其后格鬭大创而死长子煴袭职与弟焘炘等涕泣誓师趋捣贼巢获其渠魁并向导者剖肝以祭之朝嘉其父子忠孝庙祀并官焘炘】
　　应允中【台州府志字徳闻方国珍反允中与宋俌潘义和等募壮勇万余人战于半野桥堕水遇害赠临海尉】
　　陈宣【太平县志字钦召至正间方国珍寇海上郭仁本与之通宣令乡民御之仁本焚其庐宣自刭】张维贤【仙居县志字允徳维大弟虬髭猿臂至正间荐授南漳监镇累勲擢武徳将军晋爵侯食邑万戸与明兵战于兰谿失利被获初刘基与之善至是刘如械所説之降维贤曰吾非不知若主长者顾吾弟兄并开府受国恩不忍背也洎就刑刘与太祖曰主上扫平六合不宜使天下有杀义士名太祖颔之谪戍武林不食七日死】
　　明
　　叶伯巨【方孝孺叶伯巨传字居升宁海人入太学未久诏诸生分教河北弟子伯巨得平遥县洪武九年星变下诏求言伯巨为书言三事曰分封太侈求治太急用刑太烦其语皆切直上大怒曰小子何敢疎间吾骨肉速取以来吾将啖其肉伯巨至丞相乗上喜乃敢奏诏系刑曹问状死狱中】
　　叶良器【台州府志宁海人慷慨有大节元末扰攘能保障乡里歳已亥总制官胡深荐为千戸勦山寇及征方国珍克平阳城陞万戸深入敌境被获不屈遇害诏存防其家】
　　方孝孺【朝野彚编字希直一字希古宁海人年十四事父克孝从宋濓游尽得其所学以明王道辟异端为己任洪武十五年以呉沈荐召见上喜谓太子曰此端士也当老其才辅汝遣还乡二十五年召至擢汉中府学教授蜀献王闻其贤聘为世子师名其读书之庐曰正学太孙即位召为翰林博士进侍讲学士备顾问改文学博士北兵起日召谋议诏檄皆出孝孺手北兵既渡江画防坚守誓死社稷建文逊去孝孺衰服昼夜恸哭姚广孝谓成祖曰陞下至京幸全方孝孺若杀此人则天下读书种子絶矣乃使廖镛兄弟召之孝孺不肯屈令镇抚伍云收孝孺系狱犹遣人谕之再三不从因使孝孺草诏乃召见孝孺号恸声彻殿陛上降榻劳曰先生何自苦余欲法周公辅成王耳孝孺曰成王何在上曰渠自焚死孝孺曰何不立成王子上曰国赖长君曰何不立成王之弟上曰朕家事先生何自苦遂授笔札曰诏天下非先生草不可孝孺投笔于地曰死即死诏不可草上曰汝不顾九族乎孝孺奋然曰即杀十族亦无如何且骂且哭上大怒令以刀抉其口两旁至耳磔之聚宝门外骂声不絶时年四十六诏收其妻妻郑巳先缢籍九族皆诛上怒不已必欲诛十族乃以门人廖镛等为一族诛之凡坐死者八百四十七人谪戍死者复数百人典史魏泽为匿其幼子洪熙初仁宗尝谕羣臣曰若孝孺辈皆忠臣也诏从寛典方氏遗族始有赦还者因立祠堂祀之成化初遗文始出】
　　王叔英【名山藏字原采黄岩人洪武初与杨太中叶见太方孝孺林右并徴辞还久之荐授仙居训导陞汉阳知县建文初召拜翰林编修言太祖除奸剔秽抑强锄梗若医去疾若农去草急于去病或伤体肤严于去草或伤禾稼疾去宜燮其血气草去宜培其根苗又论行限田以数千百言靖难师渡江叔英募兵广徳闻都城破仰天恸哭夜留题几上沐浴衣冠书絶命词衣裾间自经元妙观银杏树下妻金死狱二女死井中弟元黙变姓名匿市贾为乡人金寛所识告成祖捕斩之剉其尸】
　　郑华【献徴録字思孝临海人洪武丁丑进士授行人奉使川广有声誉建文中诖误谪东平州吏目靖难兵起谓其妻萧曰吾义必死奈亲老汝少何妻泣对曰君能为国妾独不能为君乎华乃称疾寻医携家托其友无锡丞赵次进驰还东平时州长贰尽弃城走华独率吏民死守水浆不入口者三四日北将朱能攻陷东阿分兵取东平华曰守土之臣义不茍生请援不至力疾战不屈死之时年甫三十祀八忠祠】
　　郑恕【备遗録字本忠仙居人由训导陞萧县知县靖难师至竭力拒守被擒而死二女当配亦死之子濓湜亦从坐】
　　卢原质【续文献通考字希鲁宁海人母方孝孺姑也任太常少卿事建文君屡有建白靖难后召见不屈死之弟原朴亦论死族其家】
　　林嘉猷【嘉靖浙江通志名升以字行宁海人始师事同邑王琦坐累徙云南姻族无一人顾恤者嘉猷徙步千里追送涕泣与别人髙其义后复行六千里至汉中求方孝孺而师焉方氏之门嗜学之士至者无虚席而孝孺独以得嘉猷及郑叔贞为善朂之使进乎圣贤之道曰匡我者二子也洪武二十九年以儒士校文四川蜀王谓其名字不相防乃更其名曰良显由荐辟为史官累迁至陜西按察司佥事尝被燕邸召入居处最久得以告孝孺内难平坐孝孺党逮至京死之】
　　郑公智【吾学编字叔贞宁海人力学嗜古工文辞方孝孺荐之蜀献王王与语经史公智数称述河间东平贤行王説之建文初侍孝孺至京寻举贤良为监察御史持法不阿靖难后坐方党论死】
　　叶恵仲【吾学编名见恭以字行临海人与兄见太并有文名称二叶初任广武衞知事陞知县建文初充史官修髙庙实録二年同考礼部陞知府永乐元年坐修实録时书靖难事为逆党论死籍其家】
　　卢迥【朝野彚编仙居人建文三年为戸部侍郎少喜饮酒酒酣辄长歌人或谓狂既仕折节恭慎靖难后不屈就刑长讴而死】
　　张岵【台州府志字原望洪武乙丑进士任监察御史丁父母忧庐墓家居闻建文祚移自溺双溪鬭岩潭而死兄弟五人皆坐方氏党编发边衞】
　　徐垕【献徴録字宗实黄岩人洪武初荐除铜陵簿擢苏州府通判奏发粟二十万以活饥民春涨堤壊垕相度原隰大兴筑捍之役属邑有楼贞妇奏乞旌表礼部谓前朝事不允垕言比干之墓谁封礼官不能夺从之厯官兵部侍郎靖难师起奉命招集两浙义勇会建文逊位被逮至京不屈死籍其家】
　　石允常【献徴録字恒徳宁海人洪武甲戌进士厯官河南按察司佥事廉介有声人称石清潭靖难师起允常弃官归文皇即位逮至系狱谪戍中屯衞】
　　林右【世法録字公辅临海人洪武初为中书舍人奉玺书行边有功进春坊大学士命辅导皇太孙以事谪中都教授寻挂冠归靖难师入闻方孝孺族诛为位以哭永乐戊子贼讧海上台被其毒监司闻右才请为闾里计右勉起视兵督郡子弟勦平之上以此知右遣使召之不赴令武士械至京师犹以温语相慰劳右对曰罪人逃死已久借令可任当与方孝孺同朝矣上怒命劓之竟死】
　　朱思平【天台县志字廷准洪武丁丑进士除中书舍人建文朝命为翰林院侍书亲老乞归靖难时在籍闻变长号涕泣作哀词饮药而卒】
　　髙昕【台州府志字彦容以掾考需次铨曹忤权官谪戌大同时英宗北狩总兵定襄侯郭登闻其行能使进衣行在且觇敌情比还大同被寇登问计昕以彼悬骑深入利在速战但坚壁勿与交锋彼食尽将自遁选轻骑蹑其后则敌不足破也已而果遁追至沙窝败之获人马无算陞鸿胪寺序班寇突至复力战却之中流矢卒】
　　齐汪【天台县志字源澄正统丙辰进士累官车驾司郎中土木之变文武官军逾山而逃或劝汪亟回汪曰吾闻扈驾而出未闻先驾而入也竟死其难】
　　邬中涵【宁海县志字世元两登副榜嘉靖壬子贡于京授福清训导倭寇福清邑故无城令是邑者以单弱莫守委之而去中涵曰一命之臣皆有封疆之责况我官训导当以忠孝为训而顾可自叛名教乎爰鼓士气集乡勇树髙栅身冒失石与贼对垒待援及督抚兵至而中涵已中飞矢死矣闻于朝加赠防命祀于学宫】
　　张约【台州府志字存博仙居人邑诸生嘉靖丙辰倭寇犯境率家人御于光山之麓为贼所执脇导入城不从贼刳其舌犹喷血骂不絶口】
　　刘国賔【闽书以台州衞指挥任烽火把总万厯元年海寇林凤数十船突入港国賔檄协总刻期同勦至斤竹洋与贼遇协总后期不至人劝之避曰死吾分也转战至寨前发铳反风焚舟战士俱歼国賔死之巡按刘良弼题请防録】
　　陈函煇【台州府志字木叔临海人母应氏诞时梦寒山子至家因号小寒山崇祯甲戌进士授靖江令开月河八十八里直达维水利以兴庚辰奉防视师海上渠魁就擒擢兵科给事为忌者所抑罢官居里甲申闻变从郡大夫为位以哭恸不能起径上云峯自择六月庚寅日死时尚隔旬余自序小寒山子年谱作自祭文云峯埋骨记絶命诗十章及别亲友诗数百函届期自经死遂葬于云峯寺前着有七寒九青诸集行世】
　　应昌士【旧浙江通志字君宁仙居人崇祯庚辰以特恩赐进士授安定知县癸未闯贼围安定昌士倡兵民登陴死守越月城陷被执贼欲降之昌士奋骂不屈妻周氏与女真在旁亦奋骂贼先杀以脇之昌士笑曰各得死所矣终不屈械至兰州伪帅亲释其缚从容劝曰识时势者呼俊杰昌士举杯击伪帅首即席遇害仆赵登裹尸还安定与周氏合葬于东山】
　　国朝
　　许鸿儒【旧浙江通志太平人字象垣顺治四年歳贡选栁州罗城县知县到任日桂林失守罗城孤立无援被执不屈死弟男五人俱遇害勅赠广西按察司佥事遣使祭葬廕一子入监】
　　余煜【乡贤留祀册临海人康熙甲寅耿逆遣曾养性犯界时宁海将军统师勦之募敢言之士先往招抚煜毅然应召授知州职衔缒城説贼遂遇害】
　　娄汝初【旌忠册黄岩人任宁波城守营千总康熙三十六年十一月二十五日捕贼于慈谿之阳觉殿力战而死营卒梁国栋陈胜朱建侯任吉胡虎臣同被害事】
　　【闻廕一子以守备用】
　　许文爵【旌忠册浙江人任黄岩镇标右营把总康熙五十年十一月出洋巡防二十五日海贼萧利王突至吊幇文爵及营卒张万郑瑞等并力战阵亡事】
　　【闻廕一子衞千总张万等防赏银各五十两】
　　金华府
　　宋
　　梅溶【浦阳人物记其先呉兴人五代时有讳耸者始迁浦阳遂成巨族以荐为单州助教年七十余摄松阳丞宣和二年盗发青溪据歙睦遂破杭明年婺衢处相继陷兵及境溶势不能敌死之从子执礼言于朝官其二子敦时敦成】
　　胡埜【金华先民传金华人事亲以孝闻崇宁间应八行举除婺州教授宣和二年方腊反青溪据歙睦明年兵及婺境官吏皆闻风弃城遁诸生劝埜避难埜曰我先世以武功显而我应八行举岂可上负朝廷下辱先世耶城陷阖室皆死之事闻赠朝奉郎官其二子】
　　申屠大防【金华先民传东阳人勇果有武艺妙战法往往为伪遁诱人追之背手取馘其捷如神宣和初睦寇起官吏迸走民窜山谷大防毅然以身御寇勦除魔贼仙姑邑人赖之时有薛太尉者奉命讨贼檄大防权东阳县事约往永康收方岩贼既行而薛后期大防无援力战死録其三子邂逖迪承信郎】
　　项徳【宋史鞫嗣复传徳武义人郡之禁卒也宣和间盗发幇源陷婺而邑随没徳率败亡百人破贼因据邑之城隍祠东抗江蔡西拒董奉北捍王国大小百余战出则居选锋之先入则殿后俘馘不可胜计贼目为项鹞子闻其钲则相率遁去方谋复永康诸县而官兵至徳引其众欲合会贼尽鋭邀之黄姑岭下徳战死邑人哭声震山谷图其像歳时祭之】
　　许琼【金华先民传字子英东阳人睦寇窃发琼集乡兵捍之民赖以安奉檄援郡城有功补奉义郎摄郡事既而兵食不继与寇力战死之尸僵立如生所乗马驰归乡人为立庙祀于岩关之阳】
　　梅执礼【宋史本传字和胜浦江人第进士以荐为武学博士厯知滁州集英殿修撰时赋盐亏额滁亦苦抑配执礼请于朝诏损二十万钦宗立徙知镇江召为翰林学士道除吏部尚书改戸部金人围京都执礼劝帝亲征用事者沮之洎失守金人质天子邀金帛以数百千万讣执礼与同列陈知质程振等窒其求曰臣民皆愿致死于金缯何有哉顾比屋枵空无以塞命耳帅怒俄遣还将及门呼下马挝杀之而枭其首是日天宇昼防士庶皆陨涕初车驾再出执礼与宗室子昉诸将呉革等谋集兵万胜门夜捣金帅帐迎二帝以归而范琼泄其谋故不克死时年四十九髙宗即位诏赠通奉大夫资政殿学士】
　　陈徳固【两浙名贤録金华人靖康初为京城守御司属官尝献守御之防朝议沮之及京城失守督士卒与敌力战而死子岩肖以任子中绍兴戊午词科】
　　刘滂【宋濓刘滂传字徳霖武义人与梅执礼同游学号东梅西刘大观己丑进士调新昌令豪邹氏横里中挟贵婣诬人死滂捕致械治之部使为请不听卒傅以法蔡京与滂祖为布衣交滂至京师京欲挽为党滂拂衣去建炎中知建昌军建昌兵习悍骄邀求无度滂至一以法绳之兵不胜忿持防入市掠人物即拒者刺伤之滂捕系追偿兵遂为变滂及母妻皆死其妻汤氏侍姑侧兵及身犹不去故遇害建昌人闻滂死皆恸哭失声朝廷既诛始乱者褒滂为朝请大夫官其一子墉】
　　应纯之【金华先民传字纯甫永康人嘉泰三年进士厯知楚州兼京东经畧安抚使收捕李全等所向多捷会李全来归宻请于朝谓中原指日可复史弥逺鉴开禧事不欲大举但敕立忠义军令纯之节制既而陞兵部侍郎与金战没于阵朝廷嘉其忠遣使葬之】
　　吕祖泰【宋史本传字泰然夷简五世孙庆元初兄祖俭以言事安置韶州祖泰徒步往省之且曰自吾兄之贬诸人箝口我虽无位义必以言报国当少须之今未敢以累吾兄也及祖俭殁贬所嘉泰元年周必大降少保致仕祖泰愤之乃诣登闻鼔院上书论侂胄有无君之心请诛之以防祸乱书出中外大骇拘管连州右諌议大夫程松奏言祖泰有当诛之罪纵不杀犹当杖黥窜逺方侍御史陈谠亦以为言乃杖之百配钦州牢城收管祖泰知必死冀以身悟朝廷无惧色既至府廷尹为好语诱之曰谁教汝祖泰笑曰公何问之愚也吾固知必死而可受教于人且与人议乎尹曰汝病疯丧心耶祖泰曰以吾观之若今之附韩氏得美官者乃病疯丧心耳侂胄诛诏雪其寃特补上州文学改授迪功郎监海岳庙丧母无以葬得寒疾索纸书曰吾与兄共攻权臣今权臣诛吾死不憾独吾生还无以报国且未能葬吾母为可恨耳乃卒尹王柟为具棺敛归葬焉】
　　李诚之【宋史本传字茂钦东阳人受业吕祖谦乡举第一后入太学舍选亦第一庆元初为饶州教授擢国子学録以言罢起为江西转运司干办使改通判常州知郢州知金人必败盟大修边防战攻守御之具移知蕲州蕲自南渡以来未尝被兵诚之相视城壁而增益之嘉定十四年金人犯淮南时诚之已逾满代者不至欲先遣其孥归闻难作而止乃选丁壮分守募死士迎击大破之杀其帅金人屡挫谋益巧攻益力未几又杀其将卒数十人夺所佩印金人卒不得志会黄州失守倂兵为一凡十余万池阳合肥援兵败走诚之激厉将士勉以忠义城陷率兵巷战杀伤过当子士允力战死诚之引刀自刭妻许及妇若孙皆赴水死事闻赠朝散大夫秘阁修撰封正节侯立庙于蕲赠其妻令人士允通直郎子妇及孙女之没于难者皆赠安人】
　　童必大【义乌县志字本厚嘉定丁丑进士授竹山令厯安定知府寇发率民兵捕勦次年寇复围城叹曰生死有定忠孝岂能两全统兵赴敌遇害谕葬铜山】
　　楼斌【续浦阳人物记字一中浦江人私淑倪文卿氏读其疏草知兵食战守之防山川险要之处冀旦暮得当以佐恢复每闻鸡起舞曰中原陆沈岂丈夫安枕时乎闻史弥逺矫诏杀济王作诗哭之诗渐传播逢弥逺意者逮治斌斌不为屈会有解之者得释登淳祐十年进士累官至翰林説书开庆元年贾似道鄂州乞和以捷闻斌直发其奸章三上似道怒嗾言官劾其诬罔受责伤重赋诗而逝】
　　刘仕龙【冯梦得刘仕龙墓志字时甫世家于婺淳祐辛丑进士从戎鄂州秩满干办江陵府御前诸将军统制公事召试阁职除閤门舍人请外知复州寻守賔缮闗隘饬鬭器未几易守廉备廉如在賔时数条上边事时宰忌之径坐是去景定改元诏知雷州兼理军务会敌犯疆统领诸将出御中流矢以殁封武节侯】
　　许伯继【金华先民传字为可东阳人父子良仕至台州守伯继以廕入官咸淳末差婺州通判时李珏开府处州辟伯继主管机宜文字未几移阃永嘉元兵入临安三宫北迁宰相陈宜中以衞益二王如永嘉元兵追及之力战数日城破珏降伯继就缚不屈死之】
　　章堉【金华先民传永康人咸淳末都城失守浙东诸郡多陷时衞益二王在福州堉与弟塈捐家资募忠勇得义兵数千收复婺城制置使李珏以闻授堉直秘阁知婺州塈主管官诰院通判衢州与元兵力战于丁鼠山援絶城陷堉与塈皆死之】
　　胡徳广【东阳县志字及之景定庚申元兵渡江奸人因之为盗徳广鸠聚乡兵抚安邑境郡县上其功特授迪功郎尉仙居县以亲丧不赴徳祐初元兵入临安宋丞相奉三宫赴燕徳广曰吾以身许国义当与国存亡遂集义勇日夜训练之未几婺州破乃婴城自守会永康章堉起兵复郡遣人邀徳广徳广曰吾去则奸谋复起乱在肘腋遂不往未几堉败元兵乗胜至东阳徳广据险拒之元兵屡挫前谋逆者附于元以间道示之攻其后众遂溃徳广不屈死其配朱氏亦自刎死】
　　唐元章【两浙名贤録一名太初字子焕兰谿人韶之弟也为文思院官徳祐失国二王南迁元章与兄韶子良嗣起义兴复时元兵压兰谿元章与战于黄湓滩破之斩其将奚达噜元兵退保桐庐遂进兵拒守严州朝廷以元章为朝请大夫知严州良嗣加閤门宣赞武翼将军江淮闽浙都统兵马使相持二年粮援不继战不利将趋闽以图再举元兵大至元章战死于龙游白云寺前元主帅索多以双虎符金牌招良嗣不从亦战死于仙霞岭】
　　徐道隆【宋史赵良淳传道隆字伯谦武义人以任入官累官潭州判官权知全州荆湖制置使汪立信奏辟为参议立信迁兵部尚书赵孟傅为制置使以道隆为提刑狱时文天祥既至平江溃卒四出为浙西患安吉尤甚有防命道隆措置乃枭其首乱者于市牛监军遁范文虎程鹏飞管景模俱遗书诱降道隆焚书斩使元兵至郡守赵良淳既缢死徳祐二年正旦追兵及道隆死战矢尽枪槊折一军尽没道隆见执舰内赴水死长子载孙亦赴水死】
　　呉世鸣【旧浙江通志兰谿人厯官提干终钱塘县令时元巴延驻军江沙世鸣挺身出战死之】栁叙【浦江人物补遗字元徳贯从父也为兰谿县尉宋亡恸哭絶食而卒】
　　元
　　胡嘉祐【金华先民传字元祚永康人至正乙未缙云蒻溪贼剽掠逼境嘉祐白邑令为防御讣乃散家财集丁壮立保伍大书其帜为义兵贼不敢犯诈降寻复旁出抄掳会官兵至嘉祐率其兵助讨之贼退兵驻邑中颇恣睢嘉祐扣军门白主帅树旗于乡约曰敢扰吾民者杀无赦士卒皆如约乡民安堵令嘉其能上其名于宪府署曰义士俾与方允中合而拒贼贼不敢越鲤溪而西歳丁酉贼寇武平合徳嘉祐与战大破之战于前仓又破之遇于占田嘉祐尽鋭与战顾谓允中曰贼众我寡惟死鬭耳自辰至午战酣不解允中殁于阵嘉祐自分不独生战益力厉声骂贼死之】
　　唐元嘉【金华先民传字显徳兰溪人进士释褐授仁和县丞陞浙江行省掾至正末从丞相达尔罕节制金陵兵败被执不屈死之】
　　刘良【两浙名贤録金华人辰之从父也仕元为常州万戸府知事张士诚围常州援兵不至良遣其子毅赍蜡书浮江间道抵江浙行省求救未及还而城陷良不屈阖门赴水死者十余人】
　　赵大讷【金华先民传一名良胜字叔敬浦江人起家译曹掾调泉州録事盗起宁都泉之无赖啸聚应之遂来攻城大讷作大棚以遏其冲寇退转兴化録事迁龙溪尹俗尚鬼垒石作祠奉紫衣神黠民将为奸大讷弃神江中移石修孔子庙县多山畬峒獠辄弄兵暴掠大讷调御得术服从如良民调温州永嘉尹迁知永新州鹄湖罗陂皆羣盗渊薮大讷出竒讣翦渠魁余党奔散请老加婺州路总管府同知致仕戊戌明兵破睦州至浦江或诱之降大讷曰吾元朝老臣惟有一死报国耳或强之行曰吾不能行使之乗曰吾不能乗刃之不殊病创死】
　　陈达【两浙名贤録字元达兰谿人自中之孙也父萍仕元为宣政院使达自少徴入宿卫学书于康里子山诏书钦安殿榜称防擢端本堂司经正字文学官立朝蹇谔尝劾图噜特穆尔忤防赖太子营救得不死辞官归永嘉从进士陈髙受尚书语及时事辄于邑流涕复召为翰林学士不起明师下温州自沈于渊军士引出之持佩刀自裁军士夺之乃断发示无用安置濠州遇赦还兰谿病风痹闻有荐于朝者却药弗御卒】
　　明
　　郑得【续浦阳人物记浦江人龙凤七年胡大海为江浙行省中书开府金华有荐得才者署为税课使并参军事用其言约束卒伍加意市防四方商贾凑集钱币倍增次年苗兵蒋英等作乱杀大海守宰咸遁去得急取印劵置他处乱兵索印斮其左手得詈曰首可断印不可得李右丞在睦尔辈直釡中鱼耳贼惧释之越二日李文忠赴难贼遁得以重伤卒】
　　王袆【名山藏字子充义乌人善文辞与宋濂并受学于元学士黄溍与濂齐名李文忠守金华用袆为儒士召署中书省掾上常字之授江西儒学提举司校理除侍礼郎兼引进使迁起居注转同知南康府事上将即位召议礼忤防降漳州府通判天下既定租税未尽减除袆至郡具以均徭薄赋言于上上嘉纳之召还与宋濂同修元史书成授翰林待制同知制诰洪武五年使云南谕降巴咱尔斡尔宻封以梁王袆至云南延袆为上客会元有后裔自立于漠北使托克托至巴咱尔斡尔宻所求赴兵巴咱尔斡尔宻背之匿袆于春登杨氏家意其去且议从袆降托克托知之遽问使安在巴咱尔斡尔宻谢无冇托克托动色曰大王与旧君骨肉之亲唇齿之势也当死相守而誓相鬬今国亡不救内靡义旗旋踵外向何靣目耶即上马去巴咱尔斡尔宻畏托克托乃出袆见之托克托怒欲屈袆袆骂曰尔嗣君凉徳作怨民散盗起皇帝神明威武海内归心登大宝于布衣取天下于羣盗尔孽不自忖量尚欲焰爝火燃死灰三尺童竖知其无能为也托克托怒遂杀之建文时袆子绅言于朝赠翰林学士奉议大夫諡文节成化六年又諡忠文绅子稌以孝称方孝孺被刑稌与郑珣私负其骨成祖逮稌系狱既以袆故宥之予之官辞以疾入青霞山卒门人私諡为孝庄先生】
　　王名善【邵逺平牟鲁传名善义乌人为髙州通判洪武时海寇何均善被戮其党罗子仁率众潜入城执名善不屈死】
　　龚泰【备遗録字叔安义乌人九歳而孤母傅氏躬教之洪武丙子领乡荐入太学授戸科给事中迁都给事壬午靖难师驻金川门与妻傅诀曰事至此吾分死矣尔赍敕携幼穉以归否则俱溺于井辱可免言未竟火起内廷泰驰赴之道为兵校所执见上以非奸籍释之泰既得释遂从城上扑下而死】
　　楼琏【吾学编字士连金华人尝从宋濂学洪武中以儒士召厯蓝田知县擢广东道监察御史谪戌云南建文嗣位屡下诏求贤琏以文学举入翰林侍经筵官至侍读靖难兵入京文皇命方孝孺草诏孝孺不可改命琏琏惶惧不敢辞归而愤闷自经死】
　　杨荣【汤溪县志汤溪人敦尚风节以诗文名洪武间领歳荐任国子助教靖难兵入京弃官归永乐改元有诏録用旧臣荣与焉辞不赴强至中途叹曰吾何顔复挂名仕籍乎遂赴水死】
　　李任【嘉靖浙江通志永康人洪武中袭父爵为燕山右衞指挥永乐初陞辽东都司宣徳元年从征交趾叛贼黎利守昌江城与顾福等率精鋭出击贼烧其攻具贼又筑垒射城中任福夜出袭破贼营贼掘地洞欲潜入城任开横沟用石击之入者辄死城中士卒初有二千余人前后三十余战死亡过半贼益兵攻围日急相拒凡九阅月人力疲困刍粮匮乏贼以云梯登城夺其门任复率死士三战三败之后贼拥兵入任与福不能支乃自刎死】
　　楼泽【万厯金华府志字济霖正统乙丑进士授刑部主事十四年扈驾北征师溃于土木死之】包良佐【汤斌包良佐传字克忠兰谿人正统壬戌进士授吏科给事中上言吏治考课未严宜选清望大臣巡察又言福建官司贪黩致盗宜正刑章悉从之从驾土木遇难死】
　　陆震【献征録字汝亨号鹤山兰谿人正徳戊辰进士授泰和县知县至即访求民情吏弊及赋役轻重风俗美恶而一新其政时逆瑾擅政以逋鹾诬民邑中船戸应偿银两以万讣干连数百人震极力辨白尽释之镇守中贵歳取贡絺亦为告免得减其数民赖以苏秩满授兵部主事陞员外郎武宗南巡震与武选郎中黄伯固合疏言崇圣学通言路正名号戒游幸去小人建储贰疏入诏下锦衣狱三加讯杖及出狱以创重卒临革索笔作书与诸子曰吾虽死汝等当勉为忠孝庶不负吾教也】
　　周焕【续浦阳人物记博学能文居家孝友嘉靖戊午由贡士尹福建永福任甫两月倭寇攻陷城邑焕率民兵督战斩获百余级贼愤并众来攻焕坚守月余力竭食尽外援不至披甲巷战而死家人死者八人福民立祠祀之】
　　王鈇【万厯金华府志东阳人嘉靖庚戌进士授常熟令时倭寇充斥鈇豫缮城垣待之寇至境轻舟往觇适与寇值众皆溃散遂遇害赠太仆少卿立祠祀焉廕子锦衣衞百戸】
　　童子明【义乌县志字南川必大裔也嘉靖辛酉倭犯台台巡道赵大河募勇士子明应募遇倭斩馘无算壬戌海寇犯闽沿海兴化诸郡县皆陷檄子明从戚继光由台抵闽歼其渠捣其穴时山贼与海寇相表里仙游诸暨尚为所据子明以继光符返义乌集义勇前驱扑贼至仙游贼四伏竞起子明力战殁于虎啸潭嗣子文麟廕授金华守御所世袭百戸】
　　张三凤【浦阳人物补遗东阳人从军以功陞温州衞指挥使调往朝鲜征倭署为先锋斩首数十级生俘十余人乗胜单骑先驱遇伏被擒不屈死之世袭杭州衞百戸】
　　龚子敬【万厯义乌县志由武科以功授金华千戸万厯二十年陞授陜西甘肃游击统兵长驱敌闻风惊遁既又勦贼刘东阳等星夜兼程追至沙湃口杀十余人贼奔乗胜追之经数百余战阵亡赠都督佥事廕一子惟栋金华所正千戸】
　　金啓倧【崇祯义乌县志援例丞徳平以荐授永平阙督宁逺饷事天啓六年宁逺攻围甚急啓倧用礟中火毒卒赠山东布政司参议廕其子玊胜锦衣衞正千戸】
　　周凤岐【旧浙江通志字字和永康人万厯己未进士授中书转戸部郎中魏忠贤索靴料银两厉色拒之放归崇祯元年起为礼部郎中陞湖广江防道转四川兵备蜀苗争疆为立碑定界以解之陞澧州参政流寇围荆州当事檄凤岐应援贼将王老虎袭澧州凤岐转战恢复未几张献忠陷长沙转攻澧州参议陈璸出战全军覆没城陷凤岐被执贼亲解其缚讽之降凤岐怒骂曰子愧不能为君父报仇誓不与贼同生张奉击之贼遂断其臂剖腹而死赠都察院右副都御史赐祭葬廕一子】
　　徐学顔【续献徴録字君复永康人性孝友父司城中危祸不得直学顔以臂血溅司寇庭苏其狱崇祯乙夘以贡生拜楚府长史危襟正色王敬惮之凡豪宗不若于训者理格势禁弗少阻比摄江夏县符适寇氛震惊乃筑炮台资捍御刁斗森严世谓有老种小范风壬午补兵备癸未武昌陷学顔与贼格鬭断左臂尚持刀骂贼遂被支解阖门殉难者二十余人赠按察司佥事専祠于乡廕一子】
　　施廷贤【浦江县志字元英崇祯丙子副榜授蕲州黄梅县丞值流寇侵扰廷贤署邑篆增雉堞备军器庚辰寇泊城见戒严引去陞知县会张献忠破荆襄数郡围黄梅月余不下阳释去夜偷袭城城陷巷战被执贼敬礼之廷贤厉声曰国有民城不能守家有母养不克终上愧君亲下负所学从容再拜夺佩刀自刎】
　　方应时【浦江县志字朝中由掾曹授江津主簿署县事张献忠攻城十月不下后令至城陷应时死之】
　　王肇坤【金华府志字亦资兰谿人崇祯辛未进士祖继泉闻报手书九字箴寄之曰忠事君慈视民清律身肇坤奉训惟谨授刑部主事清理滞狱以平恕称擢江西道御史上疏请太子出阁讲学巡视两关简阅兵马士卒肃然时羽书告急所在震动或谓阁臣无守土责肇坤厉声曰同为臣子敢分职守耶即日介马驰赴时营兵调出无足供干橹者肇坤以忠义激劝士民咸感奋縁贼众势不能支身中四矢两刄而卒事闻赐祭葬赠大理寺卿封祖父廕一子】
　　郑国祥【金华县志金华人授守备崇祯间东阳许都反出城御之被害】
　　洪希懋【汤溪县志字子修由歳贡授松阳训导陞江西徳安教谕流贼王瘦子之乱部抚命以教官带兵守城同僚或有难色希懋曰食人禄者忠其事虽职卑官小而忠君之心则一也领兵守小西门近半载城陷被害】
　　傅岩【旧浙江通志守野倩义乌人少孤贫及长好读书作诗赋古文辞皆镌理刻肌风澜特妙天啓甲子举南雍登崇祯甲戌进士知歙县举循良第一后以谗去官明亡死于金华子龄发龄熙同死之】
　　黄一鹍【永康县志入太学任济宁州同陞东昌通判流贼围城一鹍分守击贼城陷被执骂不絶口遂遇害閤门三十余口皆殉难妾沈氏匿水沟中贼退始出遍寻死骸认素所系锦囊得尸葬之】
　　傅啓耀【义乌县志字秀岩熹庙时守备山海转天津镇海援鲜都司寻以游击从征广东改镇防吉收复江西流寇陞参将癸未移京口明年晋都督同知明亡全家没于闽】
　　朱大典【旧浙江通志字延之金华人万厯丙辰进士授山东章邱知县陞兵科给事中厯福建参议回籍崇祯四年起山东参政巡抚山东晋少司马八年流贼陷凤阳焚陵寝命大典总督漕运兼巡抚破贼于夀州十二月贼攻滁州大典同卢象升合十道兵驰援贼败走九年贼犯陵寝大典授计总兵杨御蕃追击贼宵遁渡河十年贼老回回等分十路焚掠江北大典会诸路军破走之后罢归明亡合门自焚死】
　　张国维【旧浙江通志号玉笥东阳人天啓壬戌进士授番禺令清理沙涨田数万亩以业贫民擢刑科给事陞太常寺少卿巡抚江南以安庆孤悬江北请増兵戍守又相度繁昌太湖髙淳芜湖等处皆有兴筑各郡县改折及虚粮白粮等项悉清夙弊崇祯八年筑九里石塘平望内外塘九年筑松江捍海等塘十年筑长洲至和等塘濬江阴运河十一年又筑镇江漕渠皆报竣乃辑呉中水利全书晋工部右侍郎总督河道兼提调徐临通津四镇漕饷事务值天旱祷于泰山得大雨乃挖浚上下泉源蓄水以济粮运又先后擒斩逆贼李青山王朋徐见隆张文宇等东境以安晋兵部尚书明亡投水死】
　　叶向荣【孙治叶向荣墓志字钟日金华人万厯戊午举人为宁阳令邑有新旧两城皆頽圮向荣鬻家产倡民助筑不数月而崇墉改观武库军器多朽窳急为缮治坚利又募壮士分置各乡教习称精兵凡御寇数次而邑赖以全癸未李闯压境乃即向所募铜甲军三百与练习乡勇三千分布各关堡自为守防急则首尾相应贼闻其戒严而去明年歼贼党于乌羊坑台使者上言治行第一移吉安丞遂归里明亡肃衣冠北向再拜投项村之崖而死】
　　杜学伸【东阳县志字适我以武功厯任都督佥事崇祯十三年陞孝陵参将内监张其蕴盗伐陵木学伸发其奸上震怒尽撤天下镇守内监公卿皆壮之然与宦寺水火遂引退明亡衣冠拜阙死天宁寺中】
　　丁文明【义乌县志字甫由锦衣衞试武闱三科皆隽崇祯六年授直井陉道中军守备同总兵邓玘合兵夜袭张献忠获全胜八年又破流寇王刚余党厯陞兖州参将叛寇李青山嶟峙山东文明大破之幕府上其功陞副总兵署都督佥事后兖城陷以身殉】
　　王猷【义乌县志字廷熙崇祯十三年以将材考授广东香山守备调防韶州十五年张献忠掠湖南调往援恢复郴州宜章等处继调协勦江西抚州建昌等郡土寇陞南韶参将明亡死节】
　　国朝
　　周世榜【福建名宦册义乌人顺治三年任顺昌县典史土寇攻城佐县令钱嘉伦昼夜捍御却之寻复来攻城陷不屈死】
　　金汉蕙【金华府志字湘邻顺治己丑进士授广西参议分守右江单骑之官驰驱榛莽中招集流亡劝农课学藩抚交荐无何地方反侧挈印趋会城者趾错蕙独亲率士民守御孤城援絶城陷脇降不屈遂遇害】
　　呉尚铉【金华府志字惟鼎浦江庠生有胆畧康熙十三年闽寇猖獗尚率先捍御与贼战于松村死之公举事实尚事母赵氏以孝闻顺治三年浦江旱斗米八钱尚铉出米五十斛赈济康熙十年又旱出谷四百石煮糜以赈开义馆于呉溪延师以教其乡人宗族闻闽变团练乡勇守御与贼战遂遇害】
</div>
    <div class="pagination">
<a href="浙江通志_page483.html">上一页</a><span>...</span><a href="浙江通志_page479.html">479</a><a href="浙江通志_page480.html">480</a><a href="浙江通志_page481.html">481</a><a href="浙江通志_page482.html">482</a><a href="浙江通志_page483.html">483</a><span class="current-page">484</span><a href="浙江通志_page485.html">485</a><a href="浙江通志_page486.html">486</a><a href="浙江通志_page487.html">487</a><a href="浙江通志_page488.html">488</a><a href="浙江通志_page489.html">489</a><span>...</span><a href="浙江通志_page485.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
