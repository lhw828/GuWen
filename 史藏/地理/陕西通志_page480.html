<!DOCTYPE html>
<html>
<head>
    <meta charset="UTF-8">
    <title>陕西通志 - 第 480 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 480 页/共 490 页</h1>
    <div class="content">　　予于闗中得一铜匜其背有刻文二十字曰律人衡兰注水匜容一斗始建国元年一月癸卯造皆小篆律人当是官名【沈括笔谈】
　　辛缮隠居华隂光武徴不至有大鸟髙五尺五色备而多青栖缮槐树旬时不去农太守以闻诏问百僚太史令蔡衡对曰凡象凤者有五多赤色者凤多青色者鸾多黄色者凰多紫色者鹓多白色者鹄此鸟多青乃鸾也上善其言【鸿书】
　　潼闗西道北行有杨震碑【通典】
　　汉郃阳令曹全碑万厯初郃阳旧城掘得此碑中平二年造碑文书遒古不减卒史韩勑等碑无一字缺坏【石墨镌华】曹全碑修孔庙时欲移置于至圣殿前碑屹然不可动人以为神故仍立于外又有十三字汉碑亦于夏阳故址掘得者葢断碣仅十三字耳亦八分书弗可句读笔画古劲过于曹碑康熙七年署县事郭丞得之识为汉物砌之曹全碑傍余访求之不知何往仅见其墨搨云【宰莘退食録】
　　张昶八分碑在华隂今华山所存汉碑凡四【怀瓘书断】郑县城南山北有五部神庙东南向华岳庙前有碑后汉光和四年郑县令河东裴毕字君先立【水经注】
　　汉西岳华山庙碑汉魏碑例不著书刻人姓名独此题郭香察书洪适释云东汉循王莽禁无双名郭香察书者察莅他人之书又唐徐浩古迹记以为蔡中郎书按碑文云京兆尹勑监都水椽覇陵杜迁市石遣书佐香察书但书虽遒劲殊不中郎且市石察书皆着其名而独无中郎名不可晓【石墨镌华】
　　政和初人于陜西发地得木竹简一瓮皆汉世讨羗戎驰檄文书若今吏案行遣皆草书然断续不缀属惟邓隲永初二年六月一篇成文尔【东观余论】
　　汉李翕析里桥郙阁铭在略阳相传为蔡邕书碑文醳散闗之漯徙朝阳之平欧阳公以为疑杨用修谓醳古与释通漯借作湿与燥同解作去湿就燥之义又碑中太守李君讳翕字伯都今版本皆作李会唯郑樵畧曰李翕与碑合【石墨镌华】
　　华山下有汉魏文帝庙庙有石阙数碑一碑是建安中立汉镇逺将军叚煨更修祠堂碑文汉给事黄门侍郎张防造防自书之元帝又刋其二十余字二书存重名传于海内【水经注】
　　司马子长庙前有碑永嘉四年汉阳太守殷济瞻仰遗文大其功德遂建石室立碑树柏【水经注】
　　蔡邕镌刻七经着于石碑兵火既遭碑亦损缺隋开皇六年自邺京载入长安置于秘书内省议欲补缉立于国学防乱遂废营造之司用为柱础贞观初魏徴始收聚之十不一存【广川书跋】
　　河东李员居长安延夀里元和初室西隅有微声铿然俄有吟歌者云色分蓝叶青声比磬中鸣七月初七夜吾当示汝形至秋六日夜雨隤堂北垣明日得一缶仅尺余制用金形状竒古隠然有文皆小篆书乃崔子玉古磬铭也【宣室志】
　　汉水东迳胡城南义熈十五年城上有宻云细雨五色昭章人谓之庆云休符当出云霁乃觉城崩半许沦水出铜钟十二枚刺史索邈送洛阳归宋府【水经注】
　　笋殿侧有魏温泉堂碑其石莹彻见人形影号颇黎碑【长安志】
　　兴平一道观中有星陨石如半柱满其上皆系痕岂果系于空中邪旁有石记西晋时陨【闻见后録】
　　雷焕得丰城剑张华以华隂赤土送焕拭剑倍益精明【续博物志】
　　刘原父在长安有得古鐡刀以献制作极巧下为大环以纒龙为之而其首鸟人莫有识者原父曰此赫连勃勃所铸龙雀刀也问之乃种世衡筑青涧城掘地所得正夏故疆也【避暑録语】
　　后魏豆卢恩碑在咸阳恩墓前隶书令尹王公家瑞求得之予摹一纸多不堪读而王公所刻金石遗文尚存强半葢从碑下录之耳【石墨镌华】
　　后魏周惠达碑视豆卢碑稍完隶书碑首大魏故司空匡穆周公之碑铭篆书十二字宛然如新按史传与碑畧同碑具当时赠諡而史无之史但云开皇初追赠萧国公云【石墨镌华】
　　隋安喜公李使君碑奉天鄊人掘得此碑树之上官村庙前隶书亦自遒逸而碑颇完海陵公贺若谊碑正书方整精健在兴平县文庙宋人磨其隂刻夫子庙记而此文止存十三一县令苦贵人摹搨使捶去之常丑奴墓志丑奴始平人为都督荥泽令大业元年卒志在兴平崇宁寺为童子摩娑几平智永真草千字文大观间刻皇甫诞碑于志宁撰欧阳询书俱在西安府学李渊为子世民祈疾防在鄠县草堂寺【石墨镌华】
　　大业四年蓝田令王昙于蓝田山得一玉人长三尺四寸着大领衣冠帻诏问羣臣莫有识者崔颐答曰谨按汉文以前未有冠帻即是文帝以来所制作也嵩髙山庙记云有神人以玉为形像长数寸或出或隠出则令世延长【隋书崔廓传】
　　贞观元年太宗命阎立本圗写功臣二十四人于凌烟阁御制賛词令禇遂良书焉宋游师雄得其本于蒲华间行部过九成宫见遗石颇多遂命邑令阎上功刻于县庠今旧刻止存七人【麟逰县志】
　　唐太宗兰亭用玉石刻之文宗朝舒元舆作牡丹赋刻之碑隂熈宁间薛绍彭闻公厨有石用以镇肉取视之乃刻牡丹赋于碑隂者遂易之以归长安大观中诏取置宣和殿【续文献通考】
　　太宗文徳后御制刻石文并六马像賛皆立陵后欧阳询书髙宗又诏殷仲容别题马賛于石座此宋游景叔所题云得之唐陵园记者是也景叔云询书不复见独殷书存余两度观之西第一四蹄端立有马圉抚膺拔箭人马相如鼻语东第一西第二则三蹄立而前左一足作跑势如索水草有嘶声余三絶尘而奔香鬃锦带飘飘怒起犹想见其籋云掣电时也其石髙可四尺马躯可三尺虽半刻而棱棱露骨西第三石已仆五马亦多断裂然气不雕丧赵子函乃疑非唐时物谬矣【昭陵志】
　　骏石居后殿左右下一坎两行列数石人皆不全此贞观中擒服诸番君长颉利等十四人之像琢石列之北司马门内两旁有土阜中为甬路遗迹可寻陵图所云六骏马刻石于北阙下即此地葢九三面峭削惟正北稍平衍故表阙刻石俱置于此【昭陵志】
　　余经行墓虽累累然或土存石缺或石存画缺如长孙无忌墓文俱失【在刘洞西村】徒存无字碑髙士廉碑字稍存墓亦乌有即文皇后碑止有趺卧侧耳余徧求之获二十一碑于房龄得五百余字禇遂良书髙士廉得三百余字许敬宗撰赵模书段志得八百余字张引兰陵公主马周各得六百余字公主碑李义甫撰马碑许敬宗撰仲容分书姜遐许洛仁各得九百余字姜碑侄郕公晞撰书孔頴达字及千于志宁撰阿史那忠崔敦礼各得字七百余崔碑于志宁撰于立政书豆卢寛字止四百李义甫撰然四碑防画多残余薛收张阿难监门将军王君各百余字徒存形似惟唐俭有字千一百乙速孤行有字千四百刘宪撰白义晊分书李卫公有字千五百许敬宗撰王知敬书李勣有字千八百髙宗御制御书乙速孤昭字至二千五百余苗神客撰释行满书又一碑字可百五六十能辨前有兰陵公主字中有诏兰陵殆有二碑殊不可晓【凡不注撰书姓氏者无考】余摩娑展玩为一帙名曰昭陵碎墨大抵唐人书即方圆踈密不同而运转结搆法多相惜防氏不全【昭陵志】圣教序并记分刻二碑于慈恩寺塔下分东西两龛置之书法遒健然用笔轻细后署永徽四年书同州序记并书一碑遒逸婉媚波拂处虬如鉄线后署龙朔三年书按玉海太宗制圣教序髙宗为太子又述记并勒碑置慈恩寺浮圗永徽四年禇遂良书则寺塔本似是真迹而同州本反胜何也李英公陪昭陵碑文髙宗制并书行草神逸机流后半尤纵横自如碑首御制御书四字大禇登善万年宫即九成宫改名髙宗幸而铭之书之行草尤为劲拔碑隂云奉勅中书门下见从文武三品以上并学士并聴自书官名后列从官五十余人长孙无忌李勣禇遂良軰皆与焉书名大小不伦然皆有法即契苾贺兰亦不草草九成宫醴泉铭欧书皇甫君遒劲此碑婉润宋赵子固谓率更化度醴泉为楷法第一今巍然独存者醴泉耳化度寺在朱雀街今无复兰若之迹不知碑亡在何时孔子庙堂碑评者谓虞永兴如层台缓步髙谢风尘又如行人妙选罕有失词观此碑果不虗也贾躭相公云孔子庙堂碑青箱至寳今碑已经五代翻刻尚尔则当时可知但碑已断泐在西安府学【石墨镌华】
　　兴平石观音像吴道子所画昭陵故物也农人得之地中见一方石遂移送女家供砧衣既而祥光照屋拂拭之乃观音像下有数十字并吴道子名俗人不解搨盛饰以金视为家珍【兴平志】
　　苏许公瓌景云元年于武功碑书剥蚀过半书法犹有汉魏遗意考文苑英华卢蔵用撰序张説撰铭今碑后犹有范阳张説字述圣纪碑立干陵今倒仆折为数段止存两段耳据金石录武后制中宗书字法遒健深得欧虞遗意【石墨镌华】
　　西安府学宫唐宋之碑林立俗称碑洞长安县有景龙钟铭为唐睿宗书因去洞逺而搨者必塞其内空縁梯而上乃可椎刷故罕传于世然文体古雅书法遒媚极可爱也【觚賸】
　　京兆阛阓间有唐国子监存焉其间石经乃开成中镌刻唐史载文宗时太学勒石而郑覃与周墀等校定九经文字上石及覃以宰相兼祭酒于是进石碑九经一百六十巻即今之石经是已明皇注孝经碑及建学碑则立之中央顔禇欧阳徐栁之书逮偏旁字源之则分布于庭之左右如入东序璧琬琰烂然盈目【咸宁县志】唐顔氏家庙碑李氷阳篆额顔真卿撰书争坐位书藳顔真卿撰行书尚书冯宿碑王起撰栁公权书邠国公功徳铭杨承和撰书元秘塔碑裴休撰栁公权书不空禅师碑严郢撰徐浩书道因禅师碑李俨撰欧阳通书楚金禅师碑沙门飞锡撰吴通微书大智禅师碑严挺之撰史惟则书隆阐禅师碑浄住寺文贤像铭李阳冰先茔记三坟记张旭断碑千文肚痛帖草书心经怀素蔵真律公帖圣母帖草书千文题名石柱俱在西安府学【石墨镌华】
　　呉岳碑自首至座七段明皇八分书为黄巢所焚摧剥仅可辨当时日书三字发三驿刻工亦然【画墁録】
　　华岳碑宗自书御制碑文碑髙五十余尺阔丈余厚四五尺其隂刻扈从太子王公已下官名制作壮丽镌琢精巧【开元传信记】
　　唐虞公温彦博碑岑文本撰欧阳询书在醴泉县惜碑已残后世不复见凉国公主碑苏颋撰明皇御书在蒲城县公主先嫁薛伯阳再嫁温彦博曽孙曦史遗曦不书而碑不言伯阳【石墨镌华】
　　大安国寺睿宗为相王时旧邸也即尊位乃建道塲尝施一寳珠令镇常住库开元十年寺僧造功徳开柜物阅将货之见函封曰此珠直亿万开之状如片石赤色夜则微光髙数寸有西域胡人见珠大喜使译问价僧曰一亿万胡人曰珠价诚直亿万然胡客久纳钱四千万市之僧问胡从何来胡曰吾大食国人贞观初通好来贡此珠后吾国常念之此水珠也毎军行休时掘地二尺埋珠于其中水泉出可给数千人故军行常不乏水胡人命掘土蔵珠有顷泉涌其色清冷流泛僧取饮之方悟灵异胡人乃持珠去【鸿书】
　　唐田仁晼徳政碑苏灵芝书苏武功人生开宝间书与胡霈然齐名唐集右军残碑已断缺弃西安城南隍中王生尧惠辈见之以语郡守舁置頖宫碑为大将军吴文立福寺大雅集右军书观其笔法去圣教逺甚应是集字者不及懐仁而碑中有开元九年字疑又从圣教序诸刻中摹集非右军真迹也昭仁寺碑在长武朱子奢撰无书者姓名观其笔法大庙堂庙堂丰逸此稍瘦劲庙堂五代重勒此伯施真迹也梦真容碑按碑开元帝梦老子真容求得之中南楼观今中南楼观有此碑蘓灵芝书华岳精享碑开元帝遣苏颋祷雨华山有应而建也作者为主簿咸廙书者为御史刘升今观其古遒逸有汉人遗意述圣颂碑在华隂县岳庙中达奚珣撰序吕向撰颂并书不着年月今碑已裂趺尚存如山上存二字大可径四寸许分不减太山铭姜嫄公刘庙碑在邠州张献甫为节度作庙髙郢撰张谊书谊于书家不甚着此书不及王缙而畧似栁公权【石墨镌华】
　　长安府录防前石幢即郎官题名石也张长史书序张君作字诡怪颠倒不可名状至为楷法整若军阵【画墁録】天寳三载五月十五日州进水心镜青莹耀日背有盘龙势如生动元宗异之七载秦中大旱诏叶法善于内库阅此镜曰镜龙真龙也上幸凝隂殿诏法善祠镜龙忽见梁栋及镜龙口鼻有白气须臾满殿遂徧城内甘雨大澍【唐镜龙记】
　　白鹤观碑按观故址在宜川县南三里有倒碑俗号碑子胡同碑文剥落不可读约略其词乃明皇梦李耳云吾汝始祖命近臣访我于东北五百里外当授汝符瑞觉后乃遣五兵尚书牛仙客如梦求之惟肖即此地起观制兴庆宫碑倒二百年五代劝农使立之复倒五百年土蚀其半【延安府志】
　　长安任中宣家素蓄寳镜谓之飞精识者谓是三代物后有八字近籕篆云水银隂精百链成镜云啇山樵者石下得之【龙成録】
　　宣政间长安人牧牛于野一日大雪视牛卧处独不积异而掘之得石匣刻曰开元祭地黄琮启之得琮形如今制白色美玉其中方寸许作新粟也【暌车志】
　　沈监运得异石于叶石林之废圃有刻曰采菱渡其阳字二行背有印文复刻摩诘诗于下方云采菱渡头风急策杖林中日斜杏树坛邉渔父桃花源里人家此辋川旧物立于采菱渡者【陈眉公秘笈】
　　常乐坊赵景公寺有嵌七寳字多心经小屏风盛以寳函上有襍色珠及白珠骈甃乱目安禄山乱宫人蔵于寺中屏风十五牒三十行【寺塔记】
　　唐美原夫子庙碑县令王嵒撰并书嵒天寳时人字书竒怪初无笔法而老逸不羁时有可爱书中狂士也【六一题跋】
　　郭敬之家庙碑在今陜西布政司御题额顔鲁公撰并书敬之汾阳忠武王父也碑隂具述汾阳兄弟子孙始知汾阳兄弟九人皆列大位不止史所称幼明一人而已碑真书隂作行书多寳佛塔感应碑鲁公正书旧在兴平千佛寺移立西安府学云麾将军碑北海书虽剥蚀过半而存者其铓铩凛然碑在蒲城李思训处段行琛碑书法遒逸丰美书者为张増按碑行琛者忠烈公秀实父忠烈公汧阳人碑在汧阳完好可搨西平忠武李晟碑在髙陵县王墓前裴晋公撰栁诚悬书已磨泐不可读都元敬录其文止缺数字【石墨镌华】
　　蒲城胡珦神道碑韩文公撰胡证书在尉廏支槽近置于夫子庙【江陵防杂志】
　　鳯翔府岐阳镇法门寺塔下层有石芙蕖工制精妙毎一叶上刻一施金钱人姓名殆数千人宫女姓名为多如曰张好好李水水之与慈恩寺塔塼上所书同【闻见后录】
　　华州王氏掘地得石一片云员外郎琅琊顔真卿书又有云都官郎中东海徐浩篆其余数十字则不成文不知何碑【石墨镌华】
　　长安故宫阙前有唐肺石宋时尚在其制如佛寺所击响石而甚大可长八九尺形如垂肺亦有欵识但漶漫不可读【天禄识余】
　　朝士黄秉少居长安逰骊山值道士理故宫石渠石下得折玉刻为鳯首已破缺然制作精巧后人不能为也【梦溪笔谈】
　　唐李元谅昭徳懋功碑李元谅者骆元光赐姓名也以朱泚之乱能镇定华州将徙治陇右华州人感之行军司马董叔经请于天子立碑述颂也张蒙撰韩秀弼分书咸阳原有无畏不空禅师墓有塔记作于开元二十五年书法似顔平原已经再刋亡其笔意寂照和尚碑在咸阳西马跑泉地中武功康子秀防于道傍其后王咸阳移之城中寺以碑有安国寺字遂改名寺为安国按碑叚成式撰文僧无可书成式文笔自竒此文尤竒无可贾岛从弟其书法出栁诚悬而优孟者【石墨镌华】王忠嗣神道碑唐元载撰王缙书在渭南县东南广乡原北官道南【雍胜畧】
　　长安菩提寺僧广祝李林甫功徳冀获厚衬帘下出防篚香罗帊籍一物如朽钉长数寸僧归大失所望携至西市示于胡商曰此寳价值一千万遂与之僧访其名曰此寳骨也【酉阳杂爼】
　　唐大遍觉禅师塔铭奘据史卒于显庆六年铭云卒于麟徳元年先浐东后移樊川北原开成四年刘轲撰文僧建初书行草秀劲有法基公塔铭基公者尉迟敬徳之从子也度为僧译经于慈恩寺卒于永淳中太和间始建塔李度铭之书者亦建初然其笔法少逊元奘塔铭【石墨镌华】
　　唐石鼔经咒以石为鼔而周刻尊胜经咒书遒健有法鼔下作石山山上作天王鬼神以戴之在醴泉县赵村广济寺后【石墨镌华】
　　冯翊严生甞逰岘山得一物状若弹丸色黒而大有光视之洁彻若轻氷后逰长安于春明门逄一胡人言衣槖中有竒寳愿得一见生以示胡人捧之喜愿以三十万为价曰此乃吾国清水珠置于浊水冷然洞彻自亡此寳吾国井泉尽浊国人俱病故越海逾山来中夏求之即命注浊水于缶以珠投之俄而澹然清莹毫可辨生以珠与胡获价而去【太平广记】
　　李德裕任中书常饮常州惠山井泉自毗至京置逓铺有僧谒德裕曰京都一眼井与惠山寺泉脉相通在昊天观后德裕乃以惠山一甖昊天一甖杂以八瓶都十瓶暗记出处僧因啜尝惠山寺与昊天余八乃同味德裕竒之当时停其逓运【芝田録】
　　扶风县西南有三寳村故老传云建村时有胡僧曰地有宝气此交趾之寳数有三焉因以三寳名村成元年有牧防望见西原下炯然有光里人夜寻其光相与植表以识之明日穷表之下得一金龟长二寸许制度竒妙又得寳剑一长二尺有四寸又得古镜一径一尺余里人遂持以诣县时县令沛国刘随发硎其剑澹然若水利如切玉其镜背文迹繁会有异兽环绕镜鼻乃命磨莹其清若水时陈君节度岐陇得而爱之因有其寳由是人无知者【宣室志】
　　唐周公祠灵泉碑泉涌出大五小七观察崔珙奏状勒石事在大中间石前刻奏状中刻宣宗批答后刻珙谢表文词婉至有盛世风书亦遒健有法济安侯庙记在华州昭宗在富平韩建迎之至华自华归长安褒建而及于城隍神记为谏议大夫李巨川撰拾遗栁懐素书文固谀词而楷则严整武安君庙记庙在今咸阳东古杜邮壁间记唐干符五年重修正书遒劲亦有欧法李辅光墓志巨雅正书清劲有圣教遗意在咸阳东北近泾【石墨镌华】
　　祭顔杲卿并十三侄文真卿行书祭伯父濠州刺史文稿真卿行书金兰帖欧阳率更真书凡六十字俱在陜西西安府学羽林大将军臧懐亮碑李邕行书遒媚圆健可爱在三原县臧氏墓上一行禅师塔碑明皇御制文八分御书在防桥东原上防衣篇僧彦修草书在西安府学上京荐福寺碑韩择木八分书史惟则篆额在西安府景风街仁王寺中赠荣州刺史碑唐张颂行书在三原县北墓上唐元度十八体书在西安府香城寺中兰亭诗序褚遂良临本后有延陵之印在同州学中【格古要论】
　　唐宗圣观碑欧阳询撰序陈叔达撰铭在盩厔县将军臧懐恪碑顔真卿撰书在三原县灵应颂碑戴璇撰序刘同升撰颂戴伋书在盩厔县顔真卿奉使题字在同州华岳题名碑在华隂县淄川公李孝同碑诸葛思桢书祝府君碑子钦明撰李剑州广业碑于大猷碑在三原县赠池州刺史冯公碑崔尚撰郭谦光书在咸阳县临淮武穆王李光弼碑顔真卿撰张少悌书在富平县契苾明碑娄师德撰殷元祚书在咸阳县昭告华隂碑韩赏撰韩择木书在华隂县圭峰禅师碑裴休撰书在鄠县杜顺和尚碑杜殷撰董景仁书在长安开佛寺御史台精舍碑崔湜撰梁升卿书在西安府学法门寺重修塔庙碑薛昌撰王仁恭书在扶风县顺陵碑武三思撰相王旦书在咸阳县今亡宗圣观主尹文操碑员半千撰在盩厔县浄业禅师塔铭毕彦雄撰在香积寺石幢燃灯功德碑在香积寺陈居士残碑武功人耕而获断碑首题曰大唐川陈居士塔铭【石墨镌华　按三原北原上有于志宁臧希晏墓碑俱唐人书而金石诸録俱阙故附识于此】
　　宋译三藏圣教序碑太宗御制沙门昙胜书劝慎刑碑赵逈撰卢经书清浄获命得道经厐仁显书摩利支天并隂符经袁正已书郭忠恕三体隂符经篆书千字文序陶谷撰皇甫俨书篆书千字文梦瑛篆袁正已书梦英十八体书偏旁篆书梦英夫子庙堂碑刻僧彦修草书抄高僧传序陶谷撰梦英书僧正已书偈语碑赠梦英大士诗僧正防书俱在西安府学【石墨镌华】
　　宋同州龙兴寺塔碑寺建自隋而重修于宋开寳之末碑内有云府主连帅太师者有曰通揔陇右公者有曰观风谯郡夏侯公者皆不可考作碑者名岵而不言其姓书者并无姓名书法率更方整有之遒逸不及也【石墨镌华】
　　宋修周武王庙碑卢多逊撰孙崇望行书开寳六年建庙近王陵今废圮碑不知何时移咸阳城中【石墨镌华】鳯州遁迹山景德二年军人杨起入一洞穴中有石架镜围五寸背铸水族囘环有铭三十二字曰錬形神冶莹质良工当眉写翠对脸传红如珠出匣似月停空绮窓绣幌俱含影中方取镜而闻后有风雨声既出穴镜存而匣已烂矣【学斋占】
　　清和观在同州儒学西北宋为神霄玉清万夀宫万厯间于观南掘得铜章方二寸余其文曰同州玉清万夀宫印型铸甚工文深寸许【同州志】
　　杨褒皇祐中宿华州西隂寺夜间见光煜然视之石也意其隠玉使工割之得玉径数寸光采粲然玉人惊曰至宝也会朝廷求玉琢镇国宝褒献之遂为玺【渑水燕谈録】自炭谷口行十余里磴道之半有司马温公书二十八字曰登山有道徐行则不困择平稳之地而置足则不跌人莫不知之鲜能慎【游城南记】
　　张浮休云盗夜发咸阳原上古墓有火光出用剑击之铿然以坠视之白玉帘也有中官取以作算筹浮休亦得一二【闻见后録】
　　宋普济禅院碑在汧阳于侍御永清始获之亟称赏以为不减圣教序书者为僧善儁其年大中祥符【石墨镌华】某到醴泉改塟少师求得少师緑玉枕于四翁汝和家【伊川家世旧闻】
　　长安慈恩寺塔有唐新进士题名虽妍不同皆髙古有法宣和初本路漕栁瑊集而刻之石亦为竒玩【嬾真子】修内司十七帖宋淳熙中刻于关中【续文献通考】
　　兴安州南三里蜀汉西城郡也宋庆元五年宁宗御书枕戈二大字以赐郭倪刻于石【贾志】
　　王仲至帅长安日壊一古塜有碧甆器容水一斛中有白玉婴儿高尺余水不耗散如新汲者玉婴儿为仲至取去【闻见后録】
　　土人掘得雷祥遗器形制古质色緑沉隠秀或微作花坟起以手摩挱复匀洁无凸洼迹【白水县志】
　　宋复唯识廨院碑蓝田故龙泉寺也有洪集者与姚氏共复之而为之碑书或正或行或草或兼一二笔小篆分其草又时作渴笔极竒怪遒伟似鲁公诚悬而时复出入但记者书者阙其姓名独刻者张遒姓名无恙赐西岳庙乳香碑正书亦有栁诚悬笔意游师雄墓志张舜民撰书者为邵防清圆秀劲大足名家枢宻赵瞻碑瞻盩厔人卒塟城南四里碑仆而泐仅有数十字可辨观其书法劲健【石墨镌华】
　　应梦寺后有石相传以为殒星必不可动一胡僧见之曰此文星也里诸生祭而掘之遂徙之寺前后里人郭玉柱于东乡得一石亦曰文星置之星聚书院【醴泉县志】朝邑旧治在西原耕者徃徃得瓦缶一人得古镜其背铭曰买得秦王镜判不惜千金非关欲照胆持此自明心【朝邑县志】
　　澄城郑某嘉靖间掘得一陶枕制颇工致中央有刻云天听寂无声云云两旁对云卖酒楼头风□□织绫梭畔雨潇潇不知何谓吟则康节笔也【澄城县志】
　　玉盆在褒城县北八里水中乃石生成不费斧凿光洁如玉内有玉盆二大字仍镌唐诗曰石硁盆琢玉川激水拖蓝【贾志】
　　千金宝要者宋学士郭思按唐孙真人千金方纂要也宣和六年思刻于华州公署明正统八年华州知州刘整重刻予得之珍如拱璧因刻耀州真人洞前云隆庆六年秦王守中识【千金寳要序】
　　风雅
　　天作周祭岐山配以大王文王之诗【申培诗説】
　　襄公伐戎初命为秦伯国人荣之赋车辚【诗传】
　　蒹葭君子隠于河上秦人慕之而作是诗【诗説】
　　终南戒襄公也能取周地始为诸侯受显服大夫美之故作是诗以劝戒之【诗小序】
　　穆公卒塟雍秦之良臣子舆氏三人从死秦人哀之为作黄鸟之诗【史记秦本纪】
　　百里奚为秦相作乐所赁澣妇自言知音呼之援琴抚而歌曰百里奚五羊皮临别时烹伏雌炊扊扅今日富贵忘我为因问之乃其妻云【事文聚】
　　秦康公母晋献公女文公遭骊姬之难未反而秦姬卒穆公纳文公康公时为太子赠送文公于渭阳念母之不见也我见舅氏如母存焉作渭阳之诗【毛诗序】
　　襄公十四年夏诸侯之大夫从晋侯伐秦及泾不济叔向见叔孙穆子穆子赋匏有苦叶叔向退而具舟【左传】昭王在随申包胥如秦乞师立依于庭墙而哭秦哀公为之赋无衣【左传】
　　秦始皇陵在骊山北于渭北诸山运取大石故其歌曰运石甘泉口渭水为不流千人一唱万人相钩【关中记】古丈夫者秦时骊山役夫毛女秦宫女并以计得脱入山大中初有陶太白尹子虚者采药入芙蓉峯遇之一古服俨雅一鬟髻防衣相与倾壶而饮饮尽古丈夫折松枝叩壶而吟毛女和之曰谁知古是与今非闲蹑青霞绕翠防箫管秦楼应寂寂彩云空惹薜萝衣又毛女正美赠华山游人诗曰曾折寒枝为寳栉又编栗叶代罗襦有时却问秦宫事笑撚山花望太虚【全唐诗】
　　司马相如为上林子虚赋意思萧散不复与外事相关控引天地错综古今忽然而睡焕然而兴几百日而后成【西京杂记】
　　汉武始穿昆灵之池泛翔禽之舟自造歌曲使女伶歌之时日已西倾凉风激水女伶歌声甚遒因赋落叶哀蝉之曲【拾遗记】
　　昭帝元始元年穿淋池广千步时命水嬉游宴以文梓为船木兰为柂随风轻漾毕景忘归使宫人歌曰秋素景兮泛洪波挥手兮折芰荷凉风凄凄扬棹歌云光开曙月低河万岁为乐岂云多帝乃大悦【拾遗记】
　　汉苑中有栁状如人号曰人栁一日三起三倒李商隠赋云不比禁中人栁终朝剰得三眠【侯鲭録】
　　汉传毅扶风茂陵人永平中于平陵习章句因作廸志诗【汉诗评】
　　汉时有短箫铙歌之乐其曲有艾如张上之回战城南将进酒及魏受命改将进酒为平关中言曹公征马超定关中也北齐受东魏禅武成帝时汉上之回改名定关陇言神武遣侯莫陈悦诛贺防岳定关陇平河外汉北欵秦中附也后周宣帝时改汉艾如张为迎魏帝言魏武西幸太祖奉迎宅关中也改汉战城南为尅河苑言太祖俘斩齐十万众于河苑神武脱身至河单舟走脱也【册府元龟】
　　陈安善抚将士及死陇上人思之为作壮士之歌曰陇上壮士有陈安躯干虽小腹中寛爱养将士同心肝防骢文马铁鍜鞍七尺大刀奋如湍丈八蛇矛左右盘十荡十决无当前战始三交失蛇矛弃我防骢窜岩幽为我外援而悬头西流之水东流河一去不还复奈何刘曜闻而嘉伤命乐府歌之【通鉴注】
　　永兴二年四月苻坚如龙门五畤八月自临晋登龙门至韩原观晋魏颗鬼结草坑秦军之处赋诗而归【前秦録】苻坚分四帅子弟三千户配长乐公丕镇邺亲送于防上流涕而别赵整援琴而歌曰阿得脂阿得脂博劳旧父是仇绥尾长翼短不能飞逺徙种人留鲜卑一旦缓急语阿谁坚笑而不纳【十六国春秋】
　　陆觊与范蔚宗相善自江南寄梅一枝诣长安与蔚宗因赠以诗云折梅逢驿使寄与陇头人江南无所有聊赠一枝春【桂林记】
　　周灭齐以后主归长安为诗曰龙楼絶行迹鳯阙永无因独知明月夜遥想邺城人【五代新闻】
　　武功县南唐髙祖故宅贞观六年幸之赏赐闾里同汉沛宛帝懽甚赋诗命起居郎吕才被之管为功成庆善乐【贾志】
　　京城内金吾晓暝传呼以戒行者马周献章始置街鼓俗号咚咚有道人裴翛然戏为渭川歌词曰遮莫咚咚鼓须倾湛湛杯金吾倘借问报道玉山頺【大唐新语】
　　贞观中蜀人李义甫八嵗时以神童至京师太宗在上林苑便对有得乌者上赐义甫义甫即时进诗曰日里飏朝彩琴中伴夜啼上林如许树不借一枝栖上笑曰朕今以全树借汝【闲居笔记】
　　唐元奘禅师往西域房前有松其枝西偃忽一日枝东偃弟子曰师归矣果然李洞送僧归南海诗长安却囘日松偃旧房前正用此事【全唐诗话】
　　慈恩寺与元殿正相值建塔始置十层后减为七层卢照邻诗云十层碧瓦揺虚空四十门开面面风【画墁録按二句本章八元诗误作照邻】
　　大足元年幸京师同州刺史苏瓌进圣主还京乐舞御行宫楼观之赐以束帛令编于乐府【册府元龟】
</div>
    <div class="pagination">
<a href="陕西通志_page479.html">上一页</a><span>...</span><a href="陕西通志_page475.html">475</a><a href="陕西通志_page476.html">476</a><a href="陕西通志_page477.html">477</a><a href="陕西通志_page478.html">478</a><a href="陕西通志_page479.html">479</a><span class="current-page">480</span><a href="陕西通志_page481.html">481</a><a href="陕西通志_page482.html">482</a><a href="陕西通志_page483.html">483</a><a href="陕西通志_page484.html">484</a><a href="陕西通志_page485.html">485</a><span>...</span><a href="陕西通志_page481.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
