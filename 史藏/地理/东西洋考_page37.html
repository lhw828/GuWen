<!DOCTYPE html>
<html>
<head>
    <meta charset="UTF-8">
    <title>东西洋考 - 第 37 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>东西洋考 - 第 37 页/共 42 页</h1>
    <div class="content">卿抚有南交，世受王爵，而乃背德奸命，窃暴邉城，弃祖考忠顺之图，烦朝廷讨伐之，举师行深入，势蹙始归迹，其罪尤在所绌削。今遣使修贡上章，致恭详观，词情灼见悛悔。朕抚绥万国，不异迩遐，但以邕钦之民，迁刼炎陬，久失乡井，俟尽送还省界，即以广源等赐交州。
【《宋史》曰：神宗即位，封李日尊南平王。熈寜元年，加开府仪同三司。二年表言占城阙贡臣帅兵讨之，虏其王诏以其使郭士安为六宅，副使陶宗元为内殿，崇班日尊自帝，其国尊公藴，为太祖神武皇帝，国号大越，改元寳象、又改神武。五年日尊卒，命广西转运使康卫为吊，赠使予所夺州县诏报之。
干顺初，约归三州，官吏千人久之，才送民二百二十一口，男子年十五以上，刺额曰：天子兵；二十以上曰：投南朝；妇人刺左手曰：官客。以舟载之而泥其户牖中设灯烛日行一二十里则止，而伪作更鼓以报，凡数月乃至，盖示海道之逺也】

御制谕安南国王诏
前者朕令安南来见，期以三年，遣使一朝，所贡表意而已。若事大之心永坚，何在物之盛？
今使者黎公等至。仍前逺贡丰物。何不遵朕至意，岂彼中紊乱纪纲，更王易位，有所疑猜乎。
然君臣之分本定，昔王荒昏于上，致令如斯，岂非天假手欤？
朕又闻方今之王，亦族中人为之，或者可盱中国圣人有云：将欲取天下而为之，吾见其不得已，天下神器也。不可为也，为者败之、执者失之，今陈煓夺位而为之，必畏天地，而谨事神恤。及黔黎庶膺王爵傥慢天地而虐庶民，又非久长之道，且安南限山隔海，逺居蕞尔，天造地设，帝命王于彼者，以主生民，中国有道之君必不伐，尚强无知者必征，今朕统天下，惟愿民安而已，无强凌弱，众暴寡之，为安南新王，自当高枕无虑，加兵也。
【御制谕：安南使臣阮士谔　尔阮士谔入贡来朝，久驰山川，其劳甚矣。今命尔归，复达尔邦，当与叔明言。昔者，陈日熞荒昏，以致亡灭，然既亡之后，国中多事连年。今王若不徳胜前王，又恐宗社不安，若欲久安之道，务以仁治国，毋以虐为政。傥有小愆，当自省，修徳以释，则可回天意。　

御制安南国王，陈叔明勅。　
前者为入贡之礼繁，所贡之物广，然广则广矣，以物度之，上不足备内廷之供，下无利于军民，往复劳苦，致生嗟叹为斯，止贡；三年一至，至必贡微情厚，乃国王之大体也。何王不知，我之至意，数来无诚物广寡用，安得万里神交者耶？且王居遐，荒山川阻，险封疆之际，宻迩中国之邉陲，若欲互生情爱，福及黎民，则送往迎来，必毋自侮，若泛常施以小诈，则大体一失，祸不招而自至，又为无事而生事。今王不如我约，贡物之广，劳民从事，行移字异，莫辩真伪。阮士谔非人国王之为也。今陪臣行人归，特谕王知，迩来朕中书御史台朋党相尚事觉，已行诛毕，因使王知，故兹勅谕。　
御制命中书谕止，安南行人勅。　
使者自安南归奏陈，安南人情礼意，彼中动以侮诈为先，非以小事大之诚，乃生事之国。不可数。令人往来，近岁贡将期，尔中书速遣人至境，止行人归，毋尚虚礼。令安南国王省已修仁　

御制谕安南来使勅　
夫人必自侮然后人侮之。洪武十一年，尔王差阮士谔来贡，朕知彼中多难，特以心腹之言，勅谕阮士谔归朕，恐待王礼薄，专命内臣与阮士谔亲性安南，何至其境，士谔星奔，日驰兼程先至。我内臣既达尔邦，士谔罔知所在，故出门入户之礼、排筵席宴之间，异端非一，此果礼之诚欤？抑侮之设欤？
安南、中国虽称僻居遐荒，实是宻迩。虽曰：宻迩地不足以广疆，人非我用，在昔中国之君，难统朕思，限山阻川，实为疆制，若我中国有道，内安四夷，守分何欲？今安南与朕，本无嫌疑，若较斯非必后有余愆，阮士谔来朝及其至国，似非有官。今尔等来，若欲令见又非有官，故不令见。尔归告叔明，安分高枕，虽不来朝，亦已无虞。迩来，朕失务德，人神有变，惶惧无已，尔勿我干，故兹勅谕。】


御制谕安南陈叔明诏
     朕闻春秋诸侯之国皆自丧其福，然后相继而灭亡。者云何，盖逆君命而祸黔黎，故天鉴不可逃也。假使当时诸侯，惟天王之命是从，岂不同周之固，何期舍长富贵而贪高位，致富贵若草杪之朝露贤？不云乎，毋为祸首、毋为福先，尔叔明自临事以来，国中多事，民数流离，此果尔兄弟慕福，而若是耶？抑民有愆而致是耶？易不云乎：积善之家，必有余庆；积不善之家，必有余殃。天地之广，长民者众，若邦有道，固封疆勿外求，则世为永福，若越境殃民，福命未可保也。
     尔安南与占城，忿争将十年矣。是非彼此，朕所不知，其寃未伸，而雠未解，将如之何？尔叔明如听朕命，息兵养民，以遂天鉴，后必无穷之福，若否朕命，又恐如春秋之国，自取灭亡也。昔人有云，以道佐人主者，不以兵强天下，何也？杀伐之事好还，故知者不为尔，其图之鉴，春秋之失，毋蹈往辙，岂不美乎！
【谕占城安南二国诏　
朕居中国，统天下，每欲使四夷俱安，近者海内诸国皆来臣朕，贡献方物。占城上言，安南出兵，连年侵境，朕未知实否，今为尔两国言之，和睦邻境，乃保国善道，故善为国者，各守其封疆，各安其民人，上顺天道，天必佑之，世道得以久长，若各不安分，构怨交兵，纵其君长，身虽无损害，及生民又何利乎？甚而天地神人共愤共怨，其患将有不可测者，此岂保国之道哉？朕为天下主，治乱持危，理所当行。今遣谕尔两国，若彼此果有所争，即当罢兵，以和睦邻境为念，畏天保民安疆土，以永传于子孙，岂不美欤？故兹诏示，想宜知悉。　
阮廷桧归省，谕安南国王勅　
前者占城之役，祇候内人阮廷桧，行中之一尔。因尔前王终占海之滨，廷桧留占国，思归，浮海至于岭南，有司送至，朕见净人，授以内臣之职，今六年矣。特令省亲并养疾。若痊，王必令再至。今因廷桧，朕复谕尚兵相加之役，自今已后，王无再举勤，修睦邻之道，以乐安南之民，其福无穷，故兹勅谕。】

御制谕安南陪臣谢师言等归勑
     盛暑时来涉山川之遥，晨进昏止，吞烟服雾，劳已至矣。然是修职贡，而以小事大之行尔。承国王之令，事毕而归，盛暑未终，潦水汗漫，非舟不济，舟则舟矣。尔当中庸，其心凝然，其神则天，假飙风渡衡阳之浦，不期而济之必矣；不然巨鱼尾浪鳌，背风生蛟，蜃嘘气而云横八极，非诚心无二者，岂不危然？是时樯倾而舵摧，欲良工以完之，奚速成也哉。
     朕以天道、人事，表里而谕一；如朕命吉哉，故兹勅谕。
【御制命中书回安南公文。
安南僻在西南，本非华夏，风殊俗异，未免有之。若全以为夷，则夷难同比，终是文章之国，可以礼导，若不明定仪式，使知遵守，难便责人。中国外夷若互有道，彼此欢心，民之幸也，何在繁文；今后与安南往来，尔中书行移诏书，无故不轻往，使彼得自由，岂不有便外夷者欤？尔中书昭示安南，知会三年来贡，陪臣行人许五人而止，进见之物，须教至微至轻，必来使自捧而至，免劳彼此之民，物不在多，惟诚而已。】


开设交址衙门诏【永乐五年三月初一日】
     朕祇奉皇图，恪遵成宪，弘敷至治，期四海之乐康，永保太和，俾万物之咸，遂夙夜兢业，弗敢怠遑，仰惟皇考太祖高皇帝，混一天下，怀柔逺人，安南陈日烓，慕义向风，率先职贡，嘉其勤悃，颁赐鸿恩，封安南王，长有其土，子孙世袭，与国咸休，贼臣黎季■〈牦，牙代未〉子黎苍久畜虎狼之心，竟为吞噬之，举杀其国主，戕其阖宗覃被陪臣尽罹，惨酷掊克，杀戮荼毒生民，鸡犬弗宁，怨声载路，狐疑狙狡、鼠黠狼贪，诡异姓名，为胡一元，子胡■〈大上互下〉，隐蔽其实，矫称陈甥，诳言陈氏絶嗣，请诏袭封，朕念国人无所，统属不逆，其诈听信所云，幸成奸谲之谋，辄逞跳梁之念，全无忌惮，靡慝不为，自以圣优三皇，德高五帝，欺圣欺天，无伦无理，僭国号曰大虞，窃纪年为绍圣，非惟恣横于偏方实欲抗衡于中国佯奉正朔受颁厯而焚之，招纳逋逃闻追索，而隐匿朝贡之礼，不行凶暴之情，益肆涵淹卵育荐有图大之心，锋猬斧螗，益动侵陵之势，觊觎南诏，窥视广西，据思明之数州，侵陵逺之七寨，掳其女子，以备髠钳，驱其人民，以蹈汤火，欺占城之孱主，伐其国以遭丧，夺其土疆，要其贡赋，逼受伪印、冠服，令其从已背朝，屡被残殃，数来告急，朕矜愚昧，未终絶之，特遣使臣晓以祸福，启其自新之路，开其向善之门，谆切再三，俾其改悟，益见冥顽，狠愎稔恶弗悛，未几安南王孙奔窜来京，诉陈其事，黎贼一闻，谬来効欵，求释诬罔之罪，迎立陈氏之孙，示彼至公，曽何芥蔕，即遣送归国，贼乃伏兵，要杀于途，并杀朝使。
     朕遣人赐占城礼物，又杀使臣而夺之。昔苗民逆命，禹有徂征之。兵葛伯仇饷，汤有徯苏之旅。朕以五兵戢櫜之日，正万国乂安之时，独兹叛夷，妄干天宪，兴言及此，尽然伤怀，志在吊民，岂忍穷武，实不得已，告于神祇，聿兴问罪之师，爰举九伐之典，用除残暴，以解倒悬，乃命征夷将军成国公朱能等，率偏师带甲八十万讨之，特勅将士，临阵来敌者、杀无赦，其来降者，悉宥师渡富良江，贼率众号七百万来拒，尚逞怒蛙之勇，以婴霆击之威，兵刄纔交，势即披靡。我师轥之，如摧枯拉朽，斩首百万，级直捣东都，遂平西都四郊，无结草之固。前徒有倒戈之师，黎贼孽党，实时殄灭，其投兵乞命者，即释不诛，所至市不易肆，人民安堵徧求。陈氏子孙立之，其国官吏耆老，称为黎贼灭尽，无可继承陈请。安南本古交州，为中国■〈君邑〉县沦污夷习于兹有年，今幸迅扫欃枪，刬磢芜秽，愿复古州县，与民更新庶，再覩华夏之淳风，复见礼乐之盛治，俯狥舆情，从其所请，合行事宜，条列于后，于戏威武载扬，岂予心之所欲，元恶既殛，实有众之同情，广施一视之仁，永乐太平之治，布告中外，咸使闻知。

为丁璇上宋太宗表　　黎桓
臣族本蛮酋，僻处海裔，修职贡于宰，旅假节，制于方隅。
臣之父兄代承阃寄，谧保封畧，罔敢怠遑，爰暨沦亡，将坠堂构，将吏耆耋，乃属于臣，俾权军旅之事，用安夷落之，众土俗犷悍。
恳请愈坚，拒而弗从，虑其生变，臣已摄节度行军司马，权领军府事，愿赐真秩，令备列藩，干冒宸扆，伏増震越。
【《宋史》曰：丁琏既死，弟璇尚幼，嗣立。大将黎桓迁璇别第，举族禁锢之，代总其众。太宗怒，以兰州团练使，孙全兴，八作使张璇，左监门卫将军，崔亮，为陆路兵，部署自邕州路入寜州。刺史刘澄，军器库副贾湜供奉官，王僎，为水路兵。部署自广州路入黎，桓遣牙校江巨湟赍方物来贡，仍为丁璇上表。上察其欲缓王师，寝不报。王师进讨，斩首二千余级。
六年春，又破于白藤江口，转运使侯仁宝率前军先进，全兴等顿兵候澄，仁寳累促之，不进，及澄至，井军由水路至多罗村，不遇贼，复回，花步，桓诈降以诱，仁寳遂遇害，诸将班师。】


平南献俘露布　　明张　辅
     伏以天讨有罪聿兴吊伐之师，武功告成，爰举献俘之礼，渠魁尽获，海峤肃清，盖刬恶必锄其本，根而絶患，宁存乎？萌蘖安南逆贼黎季■〈牦，牙代未〉更姓名胡一元及子黎苍更姓名胡■〈大上互下〉者，僻居炎徼，负固海隅，豺狼之残孽，蛇虺之遗毒，戕贼国主，潜移陈氏之宗，祧荼毒生民，数犯朝廷之邉境，攻围诏使，侵暴邻邦，僣称大虞，窃纪年号，酷刑威众，人懐孥戮之忧，横敛剥民家被掊克之害，衔寃动地，无辜吁天，圣恩尝许其自新，狂竖怙终而不改，挤遏天朝之使，贼杀故主之孙，凶甚三苗，舜法岂容？
     于原宥罪浮反侧，汉兵必事于剪除。臣等恭奉制书，总率师旅，鹰鹯鵰鹗，先云气而度斗，南貔虎熊罴，挟风威而踰岭表，屡破重关之险，飞度长江，遂拔多邦之城，歼夷羣丑，乃乗破竹之势，分逐窜蒿之夷，东都立平、西都亟下，余孽如蚁蚁之聚，迅扫于盘滩，困牧贼党，犹爝火之然，扑灭于噜江、仙侣、市廛、安堵，郡邑向风，士民上书陈其罪恶者，动以千计，土人效顺，愿同追剿者，何啻万人，乃督舟师进逼胶水，逐鲸鲵于海口，困虎兕于柙中，暂尔偷生，须臾延命，因驻我师而设备，欲致彼贼，以就诛狂悖，犹欲鸱张丑类，懐豕，突传报，贼众引兵驾象以来侵，愤激诸军，鸣剑抵掌而往捕臣彬臣旭戒行既逺，都督栁升惊报倐，来贼复入于黄江。船悉来于闷海，遣伪将朝射仁鉴等犯咸子闗臣辅，遂用弩弓，跃马督陈，麾兵调骠骑将军吴旺、刘塔，出游击将军林帖木儿，神机将军张胜、丁能、朱贵，横海将军王玉，都指挥黄义，指挥李敬等，领精兵而直前，急击登岸之劲，贼都督佥事栁升、黄中，鹰扬将军江浩、徐泰，都指挥徐正等，率舟师而力战，奋剿游水之逆徒，歼其群凶，毙其首将，泸水尽赤，长江尸壅，而血腥杀气腾空，终日云昏而雾惨，臣晟率都指挥栁宗等，领马步官军，水陆夹攻，大肆剪屠，余烬溃散，臣彬、臣旭闻报继至，臣辅率骠骑将军朱荣等，乗胜追袭，由噜江至于黄江，贼徒弃槊奔逃，获海舰及其战舰，直抵闷海，闻贼首轻舟复窜海滨，遂洗涤胁从绥怀降附臣晟等，率都指挥俞让等，亦由噜江直至龙王海口，获到战守船只，释其拘系人民；臣辅等以贼巢既倾，凶徒尽散，遂振旅于胶水，复陈师于交州，誓殄贼以宁邉，当奋身而励众。
     议留臣旭备御黄江等处，臣辅臣彬领马步官军倍道兼进，直穷海陬，追擒贼首。臣辅仍调栁升等，臣晟调指挥李节等，各领战舰由水路穷追，师过清华府磊江，贼众犹举虿尾而致毒，欲逞螳臂以当轮，遂分调前队官军，剿杀戈船，邀击而夹岸奔走，矛戟争驰，而望风披靡，残夷败衂，士气倍増，舟师至典臾门泾鹊浅晴久水涸贼，众捐舟而先遁，我军进棹而莫前，俄然云作，沛然雨下，水涨数尺，信川祇之效，灵船过千艘，岂人力之能致，不待渡河，而冰合奚劳拜井以泉流有开必先庆，罪人之斯，得惟动丕，应仰圣德，之格天师，进演州府、荼龙县，探知首贼逋于乂安府，狐疑犹豫，方谋三窟以庇身，雷励风飞，不可一日而纵，贼臣辅率都指挥陈怀等，由土田县举厥江东，臣彬率都指挥俞让等，举厥江西，各从陆路，掩袭游魂，震慑焚舟欲窜，于新平，余党离披，投杖来降。于海口，臣辅复调黄中等躬率大军驰蹑至日南州，栁升等舟师先于奇罗、海口，败杀贼徒，夺其战舸。
     五月十一日。其所领永定等卫军士王柴胡等，生擒贼首黎季■〈牦，牙代未〉，黄中所领指挥陈钦等，于海口擒获贼男黎澄，十二日莫遂下头目武如卿等，于盎海畔，生擒贼首黎苍及男黎柄。
     臣晟、臣彬寻迹追袭，亦至日南州据阮太等报。
     初十日于奇罗海口擒获贼弟季貔，并侄黎源昝等，其胡杜范六才、阮彦光、段击等，贼之爪距，亦既就擒，陈日昭、阮飞卿、阮谨、杜满等，贼之心膂，悉皆降附，过师枕席之上箪食，来迎救民水火之中，室家相庆，寛宥迫胁，招抚流离，奉宣恩命，获遂更生，扫魑魅于炎荒，息妖氛于瘴海。
     臣辅等稽诸载籍安南，本古交州，汉唐仅能羁縻，宋元犹被侵侮，僭窃跳梁，狃于故习，虽加兵而致讨，终叛服而不常，覆载不容，神人共愤。
     今父子兄弟皆绑缚于辕门，宗族伪官咸生擒于麾下，自谓蛮烟瘴雨之僻处，厯代兵威所不能加，孰知圣德神功之齐天，六合全封，而莫敢敌，戡定之速，迈三年之克，鬼方俘获，而还陋六月之伐，玁狁雪前代之遗恨，解邦民之倒悬，将士欢呼，知天心之助，顺蛮夷舞，忭信人道之恶盈，是皆圣畧渊深，明见万里之外，天威烜赫，坐收三捷之功，数百种雕题鴃舌之民，咸跻寿域几千里，鱼盐繁衍之地，尽入舆图，复隆古之封疆，布中华之礼制。通前所平州府四十八处、县一百八十六处、户三百一十二万五千九百，所获象一百一十二，马四百二十，牛三万五千七百五十，船八千八百六十五。其所俘斩获级军资器仗，别奏条上。今将生擒贼首，伪大虞国上皇黎季■〈牦，牙代未〉等献俘，阙下臣等，曽无汗血之劳，获伸敌忾之志，皆遵成算，得效微勤，平安南夷，克清大憝，献俘而告庙社，仰答神灵，盛醢以赐蛮夷，用昭天宪，聿新万年之治化，永乐四海之清宁。
【附尚书黄福，贺再平交址表　
天地以生物为心，四时顺序，圣人以安民为徳，一视同仁，干戈櫜戢、而海宇清平，礼乐修明、而神人欢庆。恭惟皇帝陛下与天同运，如日方中，齐虞舜之文明，重华协帝迈，周武之功烈，广大如天，徳威所加，遐迩咸服，声为律、而身为度，车同轨、而书同文。夫何交址之炎荒，敢外中华之声教，爰稽厥土，实古顽夷，在汉唐仅能覊縻，至宋元尤为叛服，逮乎黎丑仍踵敝风，负井蛙而自尊，致涸鱼而莫悔，何简定之。余孽复效前尤，而季扩之狡童再循覆辙，逞狐鼠之威，蹂践疆域，恣蛇虺之毒，吞噬邦人，邉尘弥漫，蚁聚蜂屯之，是覩田里萧索，鸡鸣犬吠之不闻，尽伤造物之心，愤激神人之怒。
皇上每垂戒谕，屡扩至仁，彼乃愈肆跳梁，恣为不道，爰兴睿算，用命偏师，天戈指而蚁穴尽空，风帆举而鲸涛顿息，渠魁既殄遗孽悉，除共惟拯救之，勤式慰徯苏之，望班师振旅，喜文徳之诞，敷行赏锡，封覩武功之载，戢舆图旧物，于以光复山川精彩，于以发舒赋列九州岛，不止金人之贡，化均万里逺踰，铜柱之功，氛祲廓清雨旸时若实由懋先之盛德，冠古之隆，功致今日之太平，雪前代之遗恨也。
臣顾惭微贱，幸遇圣明，始开百粤之新藩，遂掌二司之重寄，拜命惟谨，惧徳弗堪，易俗移风，勉承流而宣化彰善，瘅恶誓激浊，以扬清逺，慕皋夔之良尚，隆唐虞之治，然遐陬之地虽异，而感报之心悉同，凡沾雨露之民，室家相庆，获际风云之士，冠冕増辉。咸欲覩照，临之清光，于以谢生，成之大徳。臣心感激，未能率领以来朝天阙，遥深徒切，仰瞻而下拜，敢效华封之。三祝，恭祈圣寿于万年。】


征南碑　　明田汝成【广东提学副使】
皇帝承运文敷武谧，宇内熈皥，百灵荐祉，元储应期，将以诞告多方，外谕四裔，乃坐明堂朝羣辟，按图数贡，至于安南曰：兹邦不庭廿有余，稔岂其叛哉？曷往诘之，礼官肃将濒行会有逋臣。控曰：臣南裔黎氏之嫡胤也，国有不令之雄，曰：莫登庸者，实簒黎宗，逐臣草莽。惟陛下怜察皇帝若曰：信兹称乱，其往讨之，乃命兵部左侍郎蔡公经，安逺侯栁公珣经畧邉务，以需大举，蔡公简委贤豪参谋画策，而左参政翁君万达实摠其凡，乃图山川，发间谍探要领，峙刍粟砺，矛镝选偏，禆练卒乗，义问昭乎日星，威棱抗乎风霆，交人闻之大惧，登庸吐欵奉表而称，曰：臣黎氏之陪隶也黎氏式微国乱无象臣以皇灵削芟草窃仅有宁宇黎氏夭絶属纩之晨仓皇解佩印而属之臣曰：天锡元宝尔姑守之请命以听所立也臣恐骇逃匿国人周章索臣拥之左推右挽责以大义曰：不守锡宝是不共天朝也。臣不得已，茍从夷俗，护印五年而犬马之齿耋矣。复以属臣之子十有一年，再尝遣使欵关，而关令严不敢启，方物弊不敢移易也。封题较然臣父子旦夕稽首北望曰：天监在兹。
夫黎氏，不请而属之臣，臣又不请而属之，臣之子，死罪，死罪，复更何言。第黎氏忽亡，而国人谬拥，避迹无所，谨以土地人民之数，咸簿録之，登献阙下事，闻皇帝若曰：咈哉岂其挟诈，以缓我师，其往核之，乃命兵部尚书毛公伯温节制六省，咸宁侯仇公鸾统握诸军。
勅曰：听以军往违即征之毛公蔡公协忠同心以作义勇乃勒两粤劲士分为三军，副总兵张经将中军，翁万达监之参将李荣将左军，副使郑宗古监之都指挥白泫将右军，佥事李文凤监之勒滇南劲士分为三军，都指挥胡绍将中军，副使鲍象贤监之都指挥方策将左军，副使郑骝监之都指挥王立将右军副使张絧监之幕府邃穆进止机宜则惟翁君与焉于是八蛮五■〈豸尞〉侮食左言之长吴钩越棘狼纛鸟章之士俴牡介象云梯楼船之具莫不岳岳傱傱脉列猬合箕张翼舒阗骈乎桂海交人闻之愈益大惧登庸之使迭迹辕门摅襮哀愫恳以降请辕门佥议以为在。古降仪，或牵羊、以表顺，或舁榇、以请诛，彷佛于斯，乃见悃抱，登庸顿首，敬诺辕门，乃启镇南之关，奠龙舆抗黄幄陈兵森扈登庸徒跣囚首白组系颈稽颡称曰：臣斧锧游魂也。无异圏豕，陛下不发乗轺曳尺纒牵而刲之，县首藁街以昭诫不譓，是陛下以不忍群黎之故，而宥微臣幸藉群黎以延残喘臣闻命已来魂魄飘丧慺慺荒恳又不足以感格皇干重烦讯使诘责诚伪死罪死罪臣共顺之情觳觫之状绘图不足为献剖心不能自明惟陛下哀之臣率土编户也戮之惟命俘而放之四荒惟命，若以天地之量，覆育蝼蚁宥之故穴，亦惟命。
谨以黎氏所侵四峒之地，先朝所锡金印遣从子文明表献，臣昧死言不胜，陨越辕门，佥议以为其辞、顺其仪、恭其衷无伪，违即征之天之命也。服而舎之，武之经也。为之解组而遣之，按兵不进，以状闻皇帝若曰：呜呼！皇天以予一人，抚鞠四海，匪威力是凭，匪玉帛山河是爱，惟苍生涂炭是忧，黎氏守职无状众叛亲携驯至天絶莫氏宣力北户按堵朕亦嘉之，其革王爵易国号，置都统司，以莫氏为都统，使世掌其土，以共王命，诏至诸军解严，南土驩呼飙驰鼎沸矣。
是役也，君子以莫氏知命者，四系组以请死也、归地以赎罪也。函印而献之，以完宝也，不贡方物，以明畏也。
诗曰：畏天之威，于时保之，其得不死，而且世官也。宜哉。当兵事之初兴也，尝以藩僚分守左江悉厥颠末昔愍其劳。
而今欣其靖也，乃述而铭之曰：
粤有交州，蕞尔瀛介，三代之隆，摈于荒外，嬴秦逺畧，乃辟其疆，声教渐被，厯汉而唐，五季纷纶，土酋窃据，涉宋而骄，益烦邉虑，大明受祚，陈氏奉賨，皇祖嘉之，俾仍旧封，季■〈牦，牙代未〉贼逆，
毒蔓雕题，文皇征之，掊戮鲸鲵，索胤于陈，絶不可得，乃建省垣，约以绳墨，黎利再叛，诈拥陈后，宣庙慈弘，包荒肆宥，锡爵给印，树为藩邦，三叶而坠，遂覆厥宗，莫氏承之，诸夷麕怀，不请而禅，于义则乖，皇帝赫怒，涣号征师，如雷如电，岳峙海驰，纬武经文，维两司马，矫矫元侯，从天而下，司马有令，既严既明，翊用翁君，亷信以匡，铺敦义勇，鹰搏虎奔，朱鍪日丽，玄甲云屯，藉令戡之，倐如畦耨，载鞠载询，蓄武不究，交人闻之，喙喙啴啴，倾巢举落，俯诉仰干，蓬跣系组，蛾伏而进，顺效牵羊，请同舁榇，匪寇匪簒，庶几有辞，皇帝怜之，遂以德来，乃削其爵，而畀世官，比于内吏，辑我龙编，交人驩呼，曰：父母且，完我妇子，筑我室庐，■〈氵岁〉■〈氵岁〉天威，盱睫而在，
濊濊天恩，含哺以戴，如春之育，如海之容，训尔孙子，惟王之共，虞格苗民，淹于七旬，交人来欵，曽不浃辰，商伐鬼方，三年而服，宰割交州，曽不遗镞，我纪其事，勒之贞珉，伏波铜柱，又何足云。
【附莫登庸请款关奏记　
登庸荒徼细民限于知识然每遥瞻北极光被南邦仰知中国有圣人久矣况天威振动之下有阳春骀荡之仁惧感交并曷可云喻窃惟先国主黎氏末运迍邅相继沦没黎譓摄国未几亦遘危疾临终仓卒茍从夷俗暂以国事付之登庸登庸又付其子方瀛未及奏请委渉擅专虽君门万里难于上闻而罪实滔天岂容自昧。
嘉靖十七年，谨遣阮文泰赍表乞降，并祈处分。积诚未至，不能立动圣心，夙夜忧危，靡遑宁处子方瀛不幸遘疾而亡国人狃于旧习。欲以方瀛子福海代领其众登庸虑前误相授受义已不安今若再循所请负罪益重以此执共以俟朝命顷者大将专征重兵压境。登庸犹圏豕，何足以当？惟是国人亦危朝夕，幸见军门檄问备奉天言慈渥无涯，拊膺流涕，切念登庸有罪，黔首无辜，圣慈不忍以登庸之故，而骈戮羣黎，登庸何幸，以羣黎之故，而槩存残喘已于国内北望嵩呼率同阮如桂等恭候南关组系出境诣幕廷而稽首输中款以投降。登庸本欲躬自赴京，瞻天请死，縁已衰老不堪，匍匐福海方在丧次不可逺离谨遣亲侄莫文明并先国主，旧臣许三省、阮简清、阮延祚等，诣阙待罪亦以见，登庸父子，往年降表委，系畏威怀徳，不敢有饰诈之心，伏望矜宥，俾获自新，其土地人民，皆天朝所有，惟乞俯顺夷情，从宜区处，使得内属，永世称藩，比照列藩事例，岁领大明一统，厯书刋布国中，共奉正朔莫大之幸也。虽先国丁氏陈氏黎氏递相沿袭称号纪元登庸悔悟之余固知不可以再严戒国人一切革除岂敢仍蹈往谬自速天诛比者，广东钦州、知州，林希元奏称，如昔贻浪二都，澌凛金勒古森了葛四峒，系钦州故地，果如所称，唯命是听。本国先年缺贡，应合类补，以后年分续贡方物，登庸不敢遽为言者，以方在罪中，求免一死，尚恐不得耳。又登庸与国人，欲照先朝故事，备办代身金银人献上，亦虑唐突，惟以投降，听处实情具奏，若天朝原赐本国王印信，登庸止宜谨守，不敢擅用，伏望垂察。】

东西洋考卷十





●钦定四库全书　　（明）张燮撰
东西洋考卷十一　○艺文考

占城
刘宋克林邑与将帅诏
林邑介恃遐险久稽王诛。龙骧将军，交州刺史檀和之，忠果到列，思畧经济，禀命攻讨，万里推锋，法命肃齐，文武毕力，洁已奉公，以身率下，故能立勲海外，震服殊俗，宜加襃饰，参管近侍可黄门侍郎，领越骑校尉行建武将军龙骧、司马萧景宪协赞军，首勤捷显，着摠勒前，驱克殄巢穴，必能威服荒夷，抚怀民庶，可持节督交州、广州之郁林、宁浦二郡诸军事。
【《宋书•林邑传》曰：阳迈遣使上表，求领交州。诏答以道逺不许。
后频贡献，而寇盗不已，所贡亦陋薄。
太祖忿其违慠。二十三年使交州刺史檀和之伐之，遣振武将军宗悫受和之，节度府司马萧景宪为前锋。
阳迈闻将见讨，遣使上表，求还所畧日南民户，奉献国珍。太祖诏和之，果有款诚，许其归顺。
二月军至朱梧，戌遣曰：南太守姜仲基贼，曹参军蟜弘民宣扬恩旨；阳迈执仲基等，遣弘民反命外言归款猜防愈严。景献等进军向区粟城，阳迈遣大帅范、扶龙大、戍区粟，又遣水步军径至，景宪破其外，救尽，锐攻城克之，斩扶龙大，首乗胜克。林邑阳迈父子，挺身奔逃，所获珍异，皆是未名之寳，上嘉将帅之功。】

南齐报林邑诏
林邑蠢尔，介在遐外，世服王化，当根纯乃，诚款恳到，率其僚职，逺绩克宣，良有可嘉，宜沾爵号以弘休，泽可持节，都督縁海诸军事，安南将军、林邑王。
【《南齐书》曰：杨迈子孙，相传为王夷人，范当根纯攻夺其国，簒立为王，永明九年遣使贡献金簟等物。诏答之。】

</div>
    <div class="pagination">
<a href="东西洋考_page36.html">上一页</a><span>...</span><a href="东西洋考_page32.html">32</a><a href="东西洋考_page33.html">33</a><a href="东西洋考_page34.html">34</a><a href="东西洋考_page35.html">35</a><a href="东西洋考_page36.html">36</a><span class="current-page">37</span><a href="东西洋考_page38.html">38</a><a href="东西洋考_page39.html">39</a><a href="东西洋考_page40.html">40</a><a href="东西洋考_page41.html">41</a><a href="东西洋考_page42.html">42</a><a href="东西洋考_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
