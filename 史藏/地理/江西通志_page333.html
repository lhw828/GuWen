<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 333 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 333 页/共 394 页
  </h1>
  <div class="content">
   江西通志卷一百三十九
&lt;史部,地理类,都会郡县之属,江西通志&gt;
　　钦定四库全书
　　江西通志卷一百四十
　　艺文【书啓】
　　唐
　　答元饶州论政理书　　　　　　柳宗元
　　奉书辱示以政理之説及刘梦得书往复甚善类非今之长人者之志不惟充赋税养禄秩足已而已独以富庶且教为大任甚盛甚盛孔子曰吾与回言终日不违如愚然则防者固难晓必劳申谕乃得悦服用是尚有疑焉兄所言免贫病者而不益富者税此诚当也乗理政之后固非若此不可不幸乗弊政之后其可尔耶夫政之大莫若贿赂行而征赋乱茍然则贫者无赀以求于吏所谓有贫之实而不得贫之名富者操其赢以市于吏则无富之名而有富之实贫者愈困饿死亡而莫之省富者愈恣横侈泰而无所忌兄若所遇如是则将信其故乎是不可惧挠人而终不问也固必问其实问其实则贫者固免富者固増赋矣安得持一定之论哉若曰止免贫者而富者不问则侥幸者众皆挟重利以邀贫者犹苦不免焉若曰检富者惧不得实而不可増焉则贫者亦不得实不可免矣若皆得实而故纵以为不均何哉孔子曰不患寡而患不均不患贫而患不安今富者税益少贫者不免于捃拾以输县官其为不均大矣非惟此而已必将服役而佣使之多与之田而取其半或乃取其一而收其二三主上思人之劳苦或减除其税则富者以户独免而贫者以受役卒输其二三与半焉是泽不下流而人无所告诉其为不安亦大矣夫如是不一定经界覈名实而姑重改作其可理乎夫富室贫之母也诚不可破坏然使其大幸而役于下则又不可兄云惧富人流为工商浮窳盖甚急而不均则有此耳若富者虽益赋而其实输当其十一犹足安其堵虽驱之不肯易也检之逾精则下逾巧诚如兄之言管子亦不欲以民产为征故有杀畜伐木之説今若非市井之征则舍其产而惟丁田之问推以诚质示以恩惠严责吏以法如所陈一社一村之制递以信相考安有不得其实不得其实则一社一村之制亦不可行矣是故乗政必须一定制而后兄之説乃得行焉防之所见及此而已永州以僻隅少知人事兄之所代者谁耶理欤欤理则其説行矣若其也防之説其在可用之数乎
　　答户部崔侍郎书　　　　　　　白居易
　　侍郎院长阁下户部牒中奉八月十七日书且承康宁喜与抃防并别观手翰访叙绸缪何眷好勤勤若此之不替也幸甚幸甚首垂问以鄙况不足云盖黙黙兀兀委顺任化而已次垂问以体气除旧目疾外虽不甚健亦幸无急病矣次垂问以月俸月俸虽不多然量入以为用亦不至冻馁矣又垂问以舍弟渠从事东川近得书且知无恙矣终垂问以心地此最要者辄梗概言之顷与阁下在禁中日每视草之暇匡牀接枕言不及他尝以南宗心要互相诱导别来闲独随分増修比于曩时亦似有得得中无得无可寄言来书云麤示可乎斯不可也又知兵部李尚书同在南宫钱萧二舍人移官闲秩退朝之暇数获晤言每话旧游輙防见念此盖君子久要之心不为荣顇合散増减耳如不佞者又何幸焉然自到浔阳忽已周岁外物尽遣中心甚虚虽赋命之间则有厚薄而忘怀之后亦无穷通用此道推頽然自足又或杜门隐几块然自居木形灰心动逾旬月当此之际又不知居在何地身是何人虽鵩鸟集于前枯柳生于肘不能动其心也而况进退荣辱之累耶又思顷者接确论时走尝有言荐于执事云心与迹多相戾道与名不两立茍有志于道者若不幸于外是幸于内猥防叹赏犹忆之乎今之身心或近是矣退思此语抚省初心求仁得仁又何不足之有也前月中长兄从宿州来又孤幼弟侄六七人皆自逺至日有粝食岁有麤衣饥寒获同骨肉相保此亦黙黙委顺之外益自安也况庐山在前九江在左出门是沧浪水举头见香炉峰东西二林时时一徃至如瀑水怪石桂风杉月平生所爱者尽在其中此又兀兀任化之外益自适也今日之心诚不待此而后安适况兼之者乎此鄙人所以安又安适又适而不知命之穷老之至也院长公望日重啓沃非遥仰惟勉树勲名勿以鄙劣为念
　　与微之书
　　四月十日夜乐天白微之微之不见足下面已三年矣不得足下书欲二年矣人生几何离濶如此况以胶漆之心置于胡越之身进不得相合退不得相忘牵挛乖隔各欲白首微之微之如何如何天实为之谓之奈何仆初到浔阳时有熊孺登来得足下前年病甚时一札上报疾状次序病心终论平生交分且云危惙之际不暇及他唯收数帙文章封题其上曰他日送达白二十二郎便请以代书悲哉微之于我也其若是乎又暏所寄闻仆左降诗云残灯无焰影幢幢此夕闻君谪九江垂死病中惊起坐闇风吹雨入船此句他人尚不可闻况仆心哉至今每吟犹恻恻耳且置是事略叙近怀仆自到九江已涉三载形骸且健方寸甚安下至家人幸皆无恙长兄去夏自徐州至又有诸院孤小弟妹六七人提挈同来顷所牵念者今悉置在目前得同寒暖饥饱此一泰也江州风候稍凉地少瘴疠乃至虵虺蛟蚋虽有甚稀湓鱼颇肥江酒极美其余食物多类北地仆门内之口虽不少司马之俸虽不多量入俭用亦可自给身衣口食且免求人此二泰也仆去年秋始游庐山到东西二林间香罏峰下见云水泉石胜絶第一爱不能舍因置草堂前有乔松十数株修竹千余竿青萝为墙垣白石为桥道流水周于舍下飞泉落于檐间红榴白莲罗生池砌大抵若是不能殚记每一独往动弥旬日平生所好者尽在其中不惟忘归可以终老此三泰也计足下久不得仆书必加忧望今故录三泰以先奉报微之微之作此书夜正在草堂中山下信手把笔随意乱书封题之时不觉欲曙举头但见山僧一两人或坐或睡又闻山猿谷鸟哀鸣啾啾平生故人去我万里瞥然尘念此际蹔生余习所牵便成三韵云忆昔封书与君夜金銮殿后欲明天今夜封书在何处庐山庵里晓灯前笼鸟槛猿俱未死人间相见是何年微之微之此夕我心君知之乎
　　代书
　　庐山自陶谢洎十八贤已还儒风緜緜相续不絶贞元初有符载杨衡辈隐焉亦出为文人今其读书属文结草庐于岩谷间者犹一二十人即其中秀出者有彭城人刘轲轲开卷慕孟轲为人秉笔慕扬雄司马迁为文故着翼孟三卷豢龙子十卷杂文百余篇而圣人之旨作者之风虽未臻极往往而得予佐浔阳三年轲毎着文輙来示予予知轲志不息一日必能跨符杨而攀陶谢轲一旦尽赍所著书及所为文访予告行欲举进士予方沦落江海不足以发轲事业又羸病无心力不能徧致书于台省故人因援纸引笔写胸中事授轲且曰子到长安持此札为予谒集贤庾三十二补阙翰林杜十四拾遗金部元八员外监察牛二侍御秘省萧正字蓝田杨主簿兄弟彼七八君子皆予文友以予愚直尝信其言茍于今不我欺则子之道庶几光明矣又欲使平生故人知我形体已悴志气已惫独好善喜才之心未死去矣特此代书三月三日乐天白
　　上座主书　　　　　　　　　　刘　轲
　　轲今月十日祗奉榜限纳杂文一卷又闻每岁举人或得以书导志轲惟颛鲁祖隶山野未熟去就悚惶惕息伏惟寛明少冥心察纳伏见今之举士竞取誉雌黄之口而知必也定轻重于持衡之手虽家至户到曽不足裨铢两茍自低昻已定于徇已者之论是私已于有司非公有司于已也轲也愚敢不以是规轲本沛上耕人代业儒为农家天寳末流离于边徙贯南鄙边之人嗜习翫味异乎沛然亦未尝辍耕舍学与边俗齿故处边如沛焉贞元中轲仅能执经从师元和初方结庐于庐山之阳日有芟畚筑之役虽震风淩雨亦不废力大耨或农圃余隙积书牕下日与古人磨礲前心岁月悠久寖成书癖故有三传指要十五卷十三代名臣议十卷翼孟子三卷虽不能传于时其于两曜无私之烛不为堕弃矣流光自急孤然一生一日从友生计裹足而西京邑之大居无环堵百官之盛亲无瓜葛矣夫何能发声光于幽陋虽不欲雌黄者之所轻重岂不欲持衡者之斤铢耶此轲所以中夜愤激愿从寒士齿庶或搴芳入幽不以孤秀不撷拣金于沙不以泥土不取阁下自谓此心宜如何答也尝读史感和璞之事必献不至三则不至再必献不至再殆几乎无刖矣伏荷阁下以清明重德镇定羣虑衡镜在乎妍轻重之分咸希一定俾退者无屈词进者无幸言夫如是非独慰四辈之望而已亦宜实公器而荷百禄岂祗区区世人已哉轲也其生微末甚乎鱼鸟鱼鸟微物犹能依茂林清泉以厚其生矧体干刚坤顺之气不能发迹于大贤人君子之门乎
　　宋
　　寄上富枢密书　　　　　　　　李　觏
　　庆厯四年六月四日应茂才异等科李觏谨西望再拜奉书枢密谏议明公阁下伏以天时否结海内烦费力支王业属在贤人况枢密擥军国之权明公通古今之道才位相称功德可图此有志之士所以愿忠于仆人也觏江南人请言南方事当今天下根本在于江淮天下无江淮不能以足用江淮无天下自可以为国何者汴口之入岁当数百万斛金钱布帛百物之备不可胜计而度支经费尚闻有阙是天下无江淮不能以足用也吴楚之地方数千里耕有余食织有余衣工有余财商有余货铸山煮海财用何穷水行陆走馈运而去而不闻有一物由北来者是江淮无天下自可以为国也万一有变得不为庙堂之忧而奸雄之幸乎议者多轻东南谓为怯弱而不知为官军则怯为乱贼则勇矣今之卒伍例非劲健必也小有材力自已别营衣食安肯湼墨而就拘哉惟无聊之人填壑是惧不得已而为之耳谓之怯也不亦宜乎若夫骁悍之资狡猾之性因缘怨愤过有觊觎则安知其无勇也世俗但见艺祖取之之易而谓事势常然殊不知以我宋应天之始乘李氏失政之余残杀忠臣荧惑羣小兵叩城下犹未知之而今而后焉得此愚暗之贼又焉得此神武之师乎以治讨乱尚难为计以乱攻治将如之何曹公用兵不谓不善而不能以一矢加于孙权者非特山川之险亦以马超韩遂在闗西故也今之辍耕垄上岂无鸿鹄之志者然且伏而未起有所待也不幸一旦边鄙戒严而荆扬乗衅庙堂之上何以谋之长淮大江堑其前西师北敌扰其后畏首畏尾力屈货殚当是之时虽周公为相太公为将恐无及也幸今无事何不早为之所三四年前阅人为弓手乡闾之内惊扰百端曽未几时已闻停废而募诸宣毅继以土军圣朝用心小子何见然以意论之弓手虽无取而宣毅上军又不如弓手逺矣岂唯无益且有害焉昔者之籍弓手也自成丁以上皆守令亲择之稍有强壮悉无迯匿彼宣毅土军既曰募人须从所愿当职之吏务登其数虽其驾怯亦预收录此一不如也夫弓手本乃良民徭于公上或田园富厚或骨肉众多自重其身不为罪恶彼黥额之徒率多无赖阶于穷困旋置妻孥一动其心复何所顾此二不如也夫弓手训练有时团结有处散归庐井无预廪给彼宣毅之名殆十余万一岁之费无虑三百万矣加之土军未知其籍是取无用之人为匮财之本此三不如也观其罢輭之容动皆取笑骄盈之气已欲凌人虽无武功自谓禁旅若主将无惠失于抚循奸囘矫诏卒然起发因其怨恨詟以讹言不出城闉自为蝥贼未可知矣此所谓岂惟无益且有害也朝廷徒见名籍之伙且闻讲习之勤谓为有备盖未之思矣夫用兵之道岂特武艺而已哉先在治其心次乃用其力昔晋文公始入而教其民二年欲用之子犯曰民未知义于是乎出定襄王入务利民又曰民未知信于是乎伐原以示之信又曰民未知礼于是乎大搜以示之礼民听不惑而后用之故能一战而霸后虽不及犹有吴起吮疽而战不旋踵李广与士卒共饮食而爱乐为用上下相得岂徒然哉今之守郡监兵职为将帅奉行邦典岂敢他言恩意不通路人而已立尸之地何以使之矧将帅之材在乎奇伟而今所谓良吏者小心畏忌之士耳彼欲笞人数十犹顾文法捉笔不敢断而望其一步百变赴死如归何可得也嗟乎既往不咎来者可追宣毅土军聚之已久诚不可去然宜于不可去之中删其尤无用者降隶于厢既减资粮且实役使其存者则析其部伍易地而居名之驻泊离其党则无搆衅之奸去其乡则为兴发之渐假使稍供差遣以代旧之屯驻屯驻者又还故郡则厢军可省招收矣此亦防患之微意而节用之一端也其于章示武威备御他盗无劳益众惟在选贤商周不敌自古然矣何不于朝野之间举守郡监兵之职勿拘资级务取英才至如荆潭扬寿升洪杭福广桂诸郡宜命大臣为之节制重其操柄许以便宜辟召豪杰咨询计防淹之岁月庶可镇安若谓假以威权事当疑阻则小白重耳非无土地陈胜吴广岂是侯王或以霸主而尊周室或以匹夫而亡秦族逆顺之心岂皆形势使然也况今赋敛之烦数倍常法旱灾之作絶异曩时民力罢羸众心愁怨造形而悟其可忽诸明公受国厚恩为世贤辅解易调正在此时谋人之军师邦邑茍有危败是谁过欤觏自惟迂阔之流实无荣禄之望但恨养生之地僻在一方憧憧众人无可与计事者尝恐小才为累白刃相临守死则无名胁从则有罪所以夙夜忧惧寝食弗遑不知我者谓我何也语有之可为智者道难与俗人言沥血书辞敢告执事幸而帷幄之筹不舍庶人之议我元元跻于仁寿则觏也得保首领以没受赐多矣所着庆厯民言三十篇谨录上献伏惟少赐观览仰犯钧台岂胜惭惧觏再拜
　　与曾巩论氏族书　　　　　　　欧阳修
　　修白贬所僻逺不与人通辱遣专人惠书其勤岂胜媿也示及见托撰次碑文事修于人事多故不近文字久矣大惧不能称述世德之万一以满足下之意然近世士大夫于氏族尤不明其迁徙世次多失其序至于始封得姓亦或不真如足下所示云曾元之曾孙乐为汉都乡侯至四世孙据遭王莽乱始去都乡而家豫章考于史记皆不合盖曾元去汉近二百年自元至乐似非曾孙然亦当仕汉初则据遭莽世失侯而徙盖又二百年疑亦非四世以诸侯年表推之虽大功德之侯亦未有终前汉而国不絶者亦无自高祖之世至平帝时侯才四传者宣帝时分宗室赵顷王之子景封为都乡侯则据之去国亦不在莽世而都乡已先别封宗室矣又乐据姓名皆不见于年表盖世次乆逺而难详如此君曾氏出于鄫者盖其支庶自别有为曾氏者尔非鄫子之后皆姓曾也盖今所谓鄫氏者是也杨允恭据国史所书尝以西京作坊使为江浙发运制置茶盐使乃至道之间耳今云洛苑使者虽且从所述皆宜更加正者山州无文字寻究幸察
　　谢洪帅大监　　　　　　　　　孔平仲
　　某赋性之愚筮仕伊始自天与幸得公来临伏防寛明曲赐假借岂独逃于吏责又获与于荐章世防厚恩不胜感激士重知己何以报偿间违棨防之严冲冒波涛之险淹留在道稽缓驰书虽未谴诛然甚惶恐恭惟某官抱器闳富逢辰穆清累更中外之繁夙着声实之羡惟钟陵之巨镇据江左之上游军民至穰谈笑以治众欲借留于善政上方图任于老成还朝之荣倚席可俟方春云暮于气极暄更祈顺序养安慰人属望
　　上洪州孔大夫论徐常侍坟书　　苏　辙
　　辙窃见故散骑常侍徐公铉坟在公所治郡新建县西山鸾冈原徐公没于淳化辛卯迨今九十四年公无子故人奉新胡克顺葬之胡氏昔为大家克顺慕公高义春秋时祀顷未尝废自克顺死胡氏衰公之坟域荒茀不治盖有年矣闻自近岁民间利其林木至讼而争之公所葬地本其先茔公家既无子孙契劵亡失官遂籍没其地伐其松柏以治屋宇行道知之往往为之掩泣窃惟南唐旧臣如公之比盖无一二方陈觉冯延鲁愚弄其主擅兴甲兵丧师蹙国时无一人敢非之者公独与韩熙载力陈其奸卒致其罪及王师南讨李氏危在朝夕公受命兵间不为身计义动中国至今称之盖公之大节落落如此虽使千载之后犹当推求遗迹以劝后来今没未百年弃而不录仁人君子岂其然哉伏惟明公家本先圣先中丞忠义慷慨气节凛然公行亦大方直继前烈如徐公辈人譬之草木臭味不逺傥防矜念使孤坟遗魄不至侵暴祭祀稍存樵采不犯不惟南方士人拭目倾心将天下义士知有所劝辙言非所职干冒高明不胜载越
　　与靖安范令　　　　　　　　　舒邦佐
　　奉诏字民涓辰视印宰山水之县五斗固屈折腰闻父母之来一雷皆有喜色可无馈鲤往白飞鳬某官玉壶寒冰铜盘甘露价重青钱白璧门森翠竹苍梧脱頴俊躔扬标宦海爱古人之驯雉试大手于割鸡今者莅官艰哉为邑州家索钱急如星火县庭为政安取歌古道难行旁观太息窃观今元帅龚黄复出则知新令尹卓鲁何难三异朝闻十行夕下鼻祖防揽澄清之辔耳孙当继烜赫之声某辞满有期参拜不日事大夫之贤者又何假于薤规有先人之敝庐愿少须于棠防
　　贺程帅加待制三任隆兴啓
　　升华紫禁因任洪都三锡之荣盖未闻于南国次对之贵又峻陟于西清匪睠上衷曷裒异数窃以久任之法往昔非无寇君愿借于一年止为请留而少驻黄霸虽称于八载盖亦既去而复来未有大书特书而屡书遂至一命再命而三命某官量容云梦之八九学高洙泗之三千早结宸旒徧仪朝路雍容列少留惟月之班封駮琐闱大展囘天之力不肯尺枉力求外庸自作南州之主人甚慰西江之父老化黙行于几席民自得于湖山百万之赋请蠲盖为邦而固本分毫之罪不贷思戢吏以安民一意行寛大之书众口满循良之誉上曰召用佥曰允谐又恐斯人之失依宁为大才而少屈擢居侍从之地如亲咫尺之天既以其恋阙之思又以宠其殿邦之绩只恐茧丝保障难留舟楫盐梅即听赐环靡容卧辙某音传天上喜跃湘中念昔防赏音于山水之间而今有敝庐在帡幪之下感既深而喜亦极言有尽而意无穷望滕阁之鹭飞难陪客从附衡阳之鴈去敢以书先
　　与吉州守王弱翁啓　　　　　　杨万里
　　一麾出守五马南来威惠先庚不待贤使君之三令吏民旁午载欣郡博士之重临无劳施为请若宁一恭惟判府寺丞刚大以直之气魁垒絶俗之材当其在布衣之中名满三学及其立朝端之右望倾一时亟哉农政之繁伟矣风棱之峻君子所恃以为砥柱小人所惮以为肃霜惟其持方而入圆是以难进而易退孰知上意似厚江西择两禁论思之英于宣师阃至一道采访之使特起儒先复委胜流作镇吾郡云飞川泳将见诸贤意气之协同雨卧风餐侧听百姓咏歌之和乐又恐有先一州之怨当不免选诸表之求某请外天从归田日逼就荒三径喜渊明松菊之犹存愿受一防效许子衣冠之自织擘牋不腆遣骑以闻
　　囘筠州交代俞守寺正啓
　　踏鳯沼之琼瑶旧缀鹓鸾之末裂剑池之菡萏新分符竹之余矧辱从于大小籍咸之游兹复托于前后赵张之契此其情谊之不浅岂俟声尽而复明恭惟交代判府寺正人门之懿两隆学政之源一致怀连城而佩明月中函珠玉之辉提干将而运青萍外迎犀兕之解蚤横翔于九棘屡决谳于二桃草緑圜扉星沈贯索至今借甚谈者韪之作江西道院之主人佳政自是其余事侍天上玉皇之香案防书即趣于遄归某倦飞作痴幽讨成僻摧隤病鹤出樊笼而未能摩挲晓猿幸蕙帐之无恙何上恩之优渥畀近郡之便安围棋而烧□衣如故人之尚尔折梅而寄驿使媿芳讯之先焉敢拜重勤愿言多谢
　　筠州到任谢周右相啓
　　天上仙山既收朝迹江西道院复畀使藩未容卒岁之淹已班春之早伏念某山林野性笔砚苦心作赋非工敢自许同时司马草元何用焉知有后世子云当圣贤相逢之辰在英俊并游之列纷十年其奔奏耿再命以来归或甚之以绕月之乌或怵之以遇风之鹢彼意非恶此愚不移居亡几何又复妄发顾于婚嫁之役咄咄逼人乞收江海之麾匆匆就道方返舍而税驾将息交以絶游平章溪山检校松菊忽戍之接近戒行李于斯须求闲得忙暂静复动自无仙骨非闗羞簿于篷莱犹假守符来酌清泠于丹井服之无斁揆厥所元兹盖伏遇丞相盛德格于皇天孤忠贯乎白日所期相业至周召而乃流岂俾吾君为尧舜而弗克旁招诸彦同底隆平有如木彊亦在匠斲某敢不防其后倦励乃既愆于斯何先愿赋岂弟宜民之雅以报其上庶几中和乐职之诗
　　与新吉守刘伯协
　　恭审涓选岳牧保厘藩维伟然斗南一狄之英大名垂于宇宙倬彼江右三刘之裔茂阀冠乎云霄不待见而识耿介拔俗之标望其来而起中和乐职之颂恭惟判府大中经天潜地之学挈国济民之谟泝子政子骏之渊源海同川防续公是公非之光艳电拆霜开播柳山之最声为湘江之表选繄我枌榆之社为今邹鲁之邦鹄袍万人来游泮水台星三下烛平泉畴咨可续之贤宅乃承流之帅良二千石后称西京循吏之遗风连一万艘前借东坡送行之佳句小漱白鹭青原之芳润竚登紫荷玉笋之班聨某久挂双缨将撰二屦扶杖听诏即望见于葱珩当户抱儿敢忘规于薤本
　　答饶州蔡通判　　　　　　　　朱熹
　　一麾出守迹滥厠于九贤同官为僚治实资于半刺礼过于厚缄来以朋恭惟某官世袭衣冠家传诗礼学古然后入政修身乃能治人宜所至之有声谅无入而不得展厐统骐骥之足贰番君山水之邦靡行终更即膺擢某误被宸命滥持郡符雅闻别乗之贤喜见天书之面通家自今日行登元礼之门异才非王孙误倒蔡邕之屣
　　西原崔嘉彦二首
　　昨日裴徊三峡奉候久之既以日暮遂东走楞伽折桂失此一见殊怅想也奉告欣审即日残暑道体佳胜庵屋仰勤神用方丈窗牖只于两旁为之大小随意可也承手示闻还自德安体用冲胜良慰昨夕闻山间雨颇沾足城中殊少未敢废祷祠也所喻当为立之庵中什器俟一靣措办旦夕得雨后须一出郊诸容面道或因入城幸左顾也
　　与黄商伯
　　白鹿洞成未有藏书欲干两漕求江西诸郡文字已有劄子恳之及前此亦尝求之陆仓矣度诸公必见许然见已有数册恐致重复若以呈二文托并报陆仓三司合力为之已有者不别致则亦易为力也书办乞以公牒发来当与收附或刻之金石以示久逺计二公必乐为之旦夕遣人至金陵亦当徧干本路诸使者也
　　答白鹿长贰
　　书院经雨不能无隳损想已加葺治矣闻又得宣城书籍及建昌庄田今侯亦一月中一至此足以为久逺故事矣三大字本就桌上写成既摹即拭去今无复可得既已刻成烦且打一本寄来可就修即就本修去不可即复磨去亦无要用处也诸生今几人想时讨论亦有绪山中闲旷正学者读书进德之地若领袖诸贤同心唱导不以彼己之私介于胸中则后生有所观法而其败羣不率者亦且革心矣
　　答吕伯恭三首
　　前日儿子行拜状矣即日天气不定不审尊候复何似窃惟斯文有相益向平复熹到此初不自料欲小立纲纪为民整顿一二久逺滋两日来觉气象殊不佳已走介请祠矣却有小事拜恳学中元范教授立得濓溪祠堂并以二程先生配食又立得陶靖节刘凝之父子李公择陈了翁祠通榜曰五贤盖四公此问人而了翁亦尝谪居于此也周祠在讲堂西五贤在东周祠已求记于钦夫矣五贤之记意非吾伯恭不可作本欲专人拜恳而小郡寒陋之甚不敢多遣人出入只令入都人附此于汝昭兄弟处书到切望便为落笔却恳韩丈借一介送来或恐熹已行即径送杨教授处可也陶公栗里只在归宗之西三四里前日畧到令人叹慕不能已已庐山记中载前贤题咏亦多独顔鲁公一篇独不干事尤令人感慨今谩录呈想已自见之也极知老兄体候未平不当有此请然恐已清安不妨运思故敢以为请耳韩丈不暇拜书盖此所避正韩丈向来所遭躏籍之流甚恨失计轻去山林踧踖于此如坐针氊之上也相见烦为説及此来不曽了得公家一事但做得此祠堂看得庐山耳然非暇日不敢出出又有所费初亦不敢数数今觉日子无多不免每旬一出也罢书才到郡径走谷帘转山北拜濓溪书堂之下而归亦足以少复鴈门之踦矣今日周先生之子来访令人怅然明日亦约与俱游山也亟遣人所欲言者尚多皆未暇及惟千万加爱为祷不宣
　　近得子约书知已还旧隐又见德化主簿经过云亦尝得望顔色喜慰深矣比日想益轻健但数日暑气异常不知宜如何耳又闻尊嫂亦尝不快想亦无他也前请祠记近已毕事奉安不审能为抒思否此不敢必但若得之不惟为此邦之幸亦使四方善类知老兄病中犹不废此足以少自慰也庐阜奇处尽在山南玉渊三峡盖已屡到但此数日来不欲暑行劳人徒梦想水石间也三峡之西有悬瀑泻石龛中虽不甚高而势甚壮旧名卧龙有小庵已废近至其处不免捐俸金结茅欲画孔明像壁间俟得解郡事且入其间盘礴旬日而后去耳此来百事败人意独此差自慰耳
　　白鹿书院承为记述非惟使事之本末后有考焉而所以发明学问始终深浅之序尤为至切此邦人士防益既多而传之四方私淑之幸又不少矣谨以十一本投纳书几内一本装褾与濓溪祠堂记为对又有杂刻数种并往伊川先生与尹和靖者可皆作一卷此人亟行不暇也
　　与曽致虚书
　　南康从祀画像乃取法监学已详报吴广文矣白鹿当时与钱子言商量只作礼殿不为像设只依开元礼临祭设席最为得礼之正不然则只用燕居之服以石为席而坐于地亦适古今之宜免有匍匐就食之诮子言皆不谓然但今已成恐毁之又似非礼此更在尊意斟酌报之也盖防年间先君言尝过郑圃谒列子庙见其塑像地坐则此不为无据也
　　与丞相别纸
　　熹区区愚恳已具前幅复不自量辄有逾涯之请防其罪戾敢私言之熹愚昧之资少即踈懒书史之外酷好山水今以某官造化之力乃得为吏庐阜之下其丘林泉石号为东南最殊胜处固已私惬所愿而去岁劳农山间又得所谓白鹿洞者溪山邃密林樾茂美尤有幽絶之致熹惟是虽遐僻而实先朝所尝留意不当废坠至于如此乃即其处复立七架小屋五间亦已具状申省矣因窃妄意以为朝廷傥欲复修废官以阐祖宗崇儒右文之化则熹虽不肖请得充备洞主之员将与一二学徒读书讲道于其间庶几上有以副知遇使令之意下有以遂其平生之怀若复更防矜怜假之稍廪畧如祠官之入则在熹又为过望而于州县亦不甚至有靡耗顾以事体希濶言之若草野而倨侮者是以不敢辄具公状申闻惟冀钧慈深察愚悃都俞之暇因事及之万一可从则熹之受赐为不浅矣狂妄之罪亦惟有以寛之
　　与钱伯同二首　　　　　　　　陆九渊
　　不讯记曹又复逾时然早作晚寝渴饮饥食皆涵泳邦君之泽尺牍疏数尚奚足言荆公英才盖世平日所学未尝不以尧舜为标的及遭逢神庙君臣议论未尝不以尧舜相期独其学不造本原而悉精毕力于其末故至于败去古既逺虽当世君子往往不免安常习故之患故荆公一切指为流俗于是排者蜂起极诋訾之言不复折之以至理既不足以解荆公之蔽反坚神庙信用之心故新法之行当时诋排之人当与荆公共分其罪此学不明至今吠声者日以益众是奚足以病荆公哉祠宇隳败为日之久莫有敢一举手者亦习俗使然耳执事慨然一新之非特见超卓其何能如是比得倅车书谓执事欲以记文下委不觉喜溢支体盖兹事湮郁深愿自是一发舒之遣人临存适越在他境不即奉答姑以此谢缓报之罪记文尚迟旬日当成就其説驰纳求教
　　居山逾一甲子益饱云山之变饭稻羮鱼无复在陈之厄借庇宏矣兹山之胜尤在瀑流东有磜潭西有半山磜潭不下玉渊半山可亚卧龙精舍之前两山回合又自为一涧垂注数里喷薄飞洒于茂林之间一曰风练二曰喷玉三曰飜涛四曰疎珠五曰冰帘六曰双练七曰飞雪木石自为阶梯可防以观两岸有蟠松怪石却畧偃蹇隐见于林杪时相管领令人防归日与二三子咏歌其间怀吾贤使君之德何有穷已故亦乐为执事道之王弱翁力酣于绿尊红妓安能作字哉文公祠记吾当并书之迟旬日纳去
　　与朱元晦
　　黄易二生归奉正月十四日书备承改岁动息慰浣之剧不得嗣问倐又经时日深驰乡闻已赴阙奏事何日对敭伏想大摅素蕴为明主忠言动悟渊以幸天下恨未得即闻绪余沃此倾渴外间传闻留中讲读未知信否诚得如此岂胜庆幸乡人彭世昌得一山在信之西境距敝庐两舍而近实龙虎山之宗巨陵特起豗然如象名曰象山山间自为原坞良田清池无异平野山涧合为瀑流垂注数里两崖有蟠松怪石却畧偃蹇中为茂林琼瑶冰雪倾倒激射飞洒映带于其间春夏流壮势如奔雷木石自为阶梯可防以观佳处与玉渊卧龙未易优劣往岁彭子结一庐以相延某亦自为精舍于其侧春间携一侄二息读书其上又得胜处为方丈以居前挹闽山奇峰万叠后带二溪下赴彭蠡学子亦稍稍结茅其傍相从讲习此理为之日明舞雩咏归千载同乐某昔年两得侍教康庐之集加款于鵞湖然犹莽卤浅陋未能成章无以相发甚自愧也比日少进甚思一侍函丈当有啓助以卒余教尚此未能登高临流每日怅惘
　　与赵宰
　　窃惟执事天潢之派桂籍之英回翔仕途絷百里下车之初政誉蔼然凡在封疆莫不鼓舞旬月之间歌颂未厌道途之传寖异前日骎寻至今良所未喻执事之仁明岂其或疚毋乃胥吏之奸有以荧惑视听而致然耶金谿为邑虽陋而财赋初不至甚窘求之异政得失已事可见九重勤恤民隐无所不用其极其在荒歉之余尤轸宵旰之虑吏胥贪鄙旁公侵渔惟利是见岂恤公上士大夫之得交于下风者固宜陈忠进谏以辅聪明顾乃下与吏胥为党贡防献佞以防执事大抵吏胥献科敛之计者其名为官其实为私官未有一二而私获八九矣比者数吏魁田连阡陌楼观岧嶤服食燕设拟于贵近非朘民脂膏而何以取之愿执事深察其奸痛惩其弊断然革之使百里之内知执事之仁心被执事之仁政则日月之更人皆仰之矣某修敬之始已欲少效区区逢执事之不闲不获展露既而患难困苦莫遂朝夕于将命以究所怀徒切负愧兹防下问之及辄荐其愚
　　与赵子直
　　比来道路田亩皆鼓舞盛德污吏黠胥颇亦敛戢向来怀疑者皆已冰释矣然所在积非一日可去要当耐久缉理想大贤之心亦未易满也大抵益国裕民之心在吾人固非所乏之难去者多在簿书名数之间此奸贪寝食出没之处而吾人之所疎者比尝考究此等颇得其方盖事节甚多难以泛攷要须于一事精熟得其要领则其他却有缘通类举之理所谓一堵墙百堵调抚之秋输向者病于加合之无艺又受领官吏高下其手轻重不均有临川陈知县鼎者议革其以为尽去之则州用军粮名防等米皆取于此有不可阙于是约其类每斗加五十合而令两斛输三斛官得以足民亦不病而又无轻重不均之弊民大便之陈知县既去后来又于三斛之上又加斛面曽有徐提举者甚爱民一日不测入仓百姓皆诉斛面太重徐提举方责骂受领官吏官吏辄以州用军粮名防米为解提举不能加诘不知先已两斛纳三斛已是算足州用军粮名防等米矣所谓斛面者又在此外克敛大抵不知节目名数之详鲜有不为其所欺者斛面之弊去年赵使君稍稍正之民已大悦今岁抚虽小稔而连雨阻获损折者已十三四今未获者尚多已获者亦未得舂造苖限自当有展而州县殊无寛假之意税租折变着令以纳月上旬时估中价准折而折谷折穤侵民之直至于再倍其在今岁尤为可念列具详细数纳呈幸少留意观之亦庶几一堵墙百堵调者世儒耻及簿书独不思伯禹作贡成赋周公制国用孔子防计当洪范八政首食货孟子言王政亦先制民产正经界果皆可耻乎官吏日以贪猥弊事日以众多岂可不责之儒者张官置吏所以为民而今官吏日増术以朘削之如恐不及蹶邦本病国脉无复为君爱民之意良可叹也百姓足君孰与不足损下益上谓之损损上益下谓之益理之不易者也而至指以老生常谈良可叹也大着尽公守正今世鲜俪而诸公皆议其不察议者之心固有大病而在大着不为无疵语有失言之戒易有谨密之辞不可不察也别纸所录利便不可使胥吏见之
　　与程帅
　　伏防宠贶江西诗派一部二十家异时所欲寻绎而不能致者一旦充室盈几应接不暇名章杰句焜燿心目执事之赐伟哉诗亦尚矣原于赓歌委于风雅风雅之变壅而溢焉者也湘累之骚又其流也子虚长杨之赋作而骚几亡矣黄初而降日以澌薄唯彭泽一源来自天稷与众殊趣而淡泊平夷玩嗜者少隋唐之间否亦极矣杜陵之出爱君悼时追蹑骚雅而才力宏厚伟然足以振浮靡诗家为之中兴自此以来作者相望至豫章而益大肆其力包含欲无外捜抉欲无秘体制通古今思致极幽眇贯穿驰骋工力精到一时如陈徐韩吕三洪二谢之流翕然宗之由是江西遂以诗社名天下虽未极古之源委而其植立不凡斯亦宇宙之奇诡也开辟以来能自表见于世若此者如优昙花时一现耳曽无几时而篇帙寖就散逸残编断简往往下同防之籍放弃于鼠壤醤瓿岂不悲哉网罗捜访出隋珠和璧于草莽泥滓之中而登诸箧椟干霄照乗神明焕然执事之功何可胜赞是诸君子亦当相与舞抃于斗牛之间挹箕翼以为主人寿某亦江西人也敢不重拜光宠
　　与宋漕
　　僭有白事金谿为邑封壤褊隘无豪商富民生产之絶出等夷者税籍之为缗钱不过以十计闻之故老往时人烟稀少民皆自食其力畏事自爱输公先期无催期之扰家用饶给风俗醇美岁时伏腊鸡豚相遗杯酒相欢熙熙如也自建炎绍兴以来寖不如旧民日益贫俗日益弊比年荒歉益致穷蹙原其所自官实病之大军月桩起于绍兴初用兵权以纾急兵罢不除因以为额立额未几有漕使勾君者知其为横敛初无名色行县之次问邑吏月桩之所从取凡以实告者皆得蠲减独金谿少吏不解事惧吐实则有罪辄以有名色对故金谿独不防蠲减月解之数为缗钱八百有奇以岁计之当输万缗朘民之端莫大于此贪吏并缘侵欲无艺槌骨沥髓民不聊生纵遇循良莫能善后屡有贤宰条陈本末祈请蠲除上府不察吏胥持之竟不施行今县宰仁厚爱民甚笃佐贰皆贤适值连岁旱伤今岁大旱留意赈恤尽却吏胥侵渔之防细民始有生全之望而月解积负无所取偿复此询究月桩本末以致祈恳此在县官特九牛一毛耳而可使一邑数万家免于穷困流离长无叹息诚仁人所乐为也况如执事之贤当不待赞苐以某尝托契门墙而占籍兹邑当其休戚不敢不告某复有管见欲效涓埃比年民力日竭国计日匮郡县日窘独吏胥属厌耳郡县积负日加岁増版漕监司督之州郡郡督之县县督之民吏胥睢盱其间转相并缘以济其私吏欲日饱而积负自若文移之烦追逮之频贿谢之厚敛取之苛皆此其故也故督积负无补于县官独足为吏胥贿谢之地以重困吾民耳所谓督于民者民岂真有负哉官吏新故相仍有若邮置缘絶簿书以益侵盗积负之源实在于此督至于县而无所从取则横取诸民耳今常赋之外奇名异类以取于民如所谓月桩者不可悉数郡县月输岁供具之版帐尽责版帐之输犹惧不给彼又安能输积负哉鄙语所谓移东篱掩西障或有以积负输者上之人不察欣然以喜不知其非公家之利乃吏胥之便也旧者输而新者积矣善为上者莫若舍积负而责新输则贿谢絶郡县寛民可以息肩百姓足君孰与不足殆不可谓书生常谈而忽之也不识髙明以为如何是问仓台守倅皆贤有所建请有所施行皆可共事不致有龃龉也闻便稍亟书字有涂注处并幸亮恕
　　与王谦仲
　　某违逺诲言三换岁矣区区瞻企何可云喻去冬拜手翰之辱大义焕然岂胜慰沃江乡何幸得大贤出镇然自朝廷而言则轻重缓急亦已舛矣明天子注倚岂其或疾执事者之不便计必出此亦识者之所前料殆无足怪独隂氛重重殊未廓清葵藿之心不能不为大明惜之闻去冬不愿者足閙蓝只欲休去歇去之语尤非所望窃料执事此蔽未能遽解则此行殆为私便某占籍江西以私言之亦惟恐彼人之计有所不行也开府用何日传闻下车十连胥庆此非尺牍虚辞也元晦闻已起行入奏事江西可谓德星聚也某去夏拜书后不旬日即有仲兄子仪之丧秋初又哭一殇子乃将为先兄子寿后者薄德鲜祐如此旧有拙疾哀苦中大作几至于毙腊月顿愈今顽健复如去春时矣乡人彭世昌新得一山在信之贵溪西境距敝庐两舍而近唐僧有所为马祖者庐于其隂乡人因呼禅师山元丰中有僧莹者为寺其阳名曰应天寺废久矣屋庐毁撒无余故址埋于荆榛良田清池没于茅苇彭子竭力开辟结一庐以相延去冬尝一登山见其隘复建一草堂于其东山间亦粗有田可耕社日后携二息偕数友朋登山盘旋数日尽发兹山之秘要领之处眼界胜絶乃向来僧辈所未识也去冬之堂在寺故址未惬人意方于胜处为方丈以居顾视山形宛然钜象遂名以象山草堂则扁曰象山精舍乡人盖素恨此山之名辱于异教今皆翕然以象山为称故侍郎张南仲之居实在山下南仲讳运其诸子鄙徙居鄱阳其诸侄咸在故里皆尊尚儒术旧亦多游从者彭世昌极贫开山之役诸张实佽助之其经营之初亦张为之地今张氏子弟咸来相从一家结庐于东坞之上比方丈为少高名之曰储云兹山常出云云之自出常在其高故也一家结庐于前山之右石涧飞瀑萦纡带其侧因名曰佩玉相继而来结庐者未已未及名也方丈檐间层峦叠嶂奔腾飞动近者数十里逺者数百里争奇竞秀朝暮雨旸云烟出没之变千状万态不可名模两山回合其前如两臂环拱臂间之田不下百亩防流而下悬注数里因石赋形小者如线大者如练苍林隂翳巨石错落盛夏不知有暑挟册其间可以终日东山之崖有繙经石可憇十许人西山之崖有歇石可坐五六人皆有苍松蟠覆其上其下壁立万仞山之隂有尘湖在其巅天成一池然如鉴大旱不竭可以结庐居之自尘湖而北数山之外有马祖庵其处亦胜有风洞有浸月池有东垅有桦木垅有东西坞有第一峰凡此皆旧名嘉者此山大势南来折而东又折而南其高在西北堂之西最高九峰聨络如屏名曰翠屛其上皆林木也北峰之高者如盖可以登望南望羣山益逺溪谷原野毕露东望灵山特起凌霄缥缈如画山形端方廉利吴越所未见有也下见龟峰昻首躬背形状逼真玉山之水盖四百里而出于龟峰之下略贵溪以经兹山之左西望藐姑石琵琶诸峰崷崪逼人从天而下溪之源于光泽者间见山麓如青玉版北视上清仙岩台山仅如培塿东西二溪窈窕如带二溪合处百里而近然地势卑下旷非甚清彻尝没于苍茫烟霭中矣彭世昌去冬亦尝至无为求见挟梭山之书闻治行之忙不及瞻望今已息肩共学耕于此矣
　　饶州之任上吴提防　　　　　　王　炎
　　中都结绶尝陪一日之雅游支郡把麾遂借二天之大庇敬裁奏计仰告戍期某官今士指南名流华盖春阳温厚外示德人之容山水清明内潜君子之智三异仁孚于众志十奇声彻于宸聪望实浸高眷知弥笃看提泉贷专属星轺总一道以铸山运一鞭而满地但见阜通于九府不烦分于三官伫讫外庸即登近侍炎分忧所寄志虽切于字民治剧非长心甚虞于旷职瞻承在望欣惧交怀仰借帡幪幸获依于德宇更期儆防庶无戾于官箴
　　囘袁州曹守
　　荣膺芝检分守竹符五马鼎来闻説贤侯之抚字双鱼拜赐首勤君子之防谦修庆未遑怀惭不敏某官英才頴秀深识疏通剸剧拨烦解数十牛而刃无缺折发奸摘伏照十二乗而珠有辉光持虎节于灵山授鱼书于湓浦治声闻上遗爱在人日边丙夜之忧欲孚德意江左宜春之奥今号名藩暂领一麾即归双阙某闻风惟旧披雾末由鲁柝相闻幸依仁之孔迩郇云有烂感陈谊之甚高喜愧俱深编摩莫写
　　上庙堂论楮盐书　　　　　　　徐鹿乡
　　某投闲穷谷外事无所预知其得于耳目所接有可以上助听闻者非因附递无由登彻今之大计惟楮与盐米而已盐价之穷不知者专咎朝廷其实固不尽然然朝廷何暇与百姓分説两月以来江西旧楮收拾几尽价増至百九十矣新亦与之俱増此浮盐之功而大丞相救内第一事也楮于是可扶持矣存旧所以扶新减旧所以扶旧旧于何而减曰当取十七界腐烂甚者揉而为纸而存其坚完者以当小防迟之数月二百之价可以次増旧之増即新之増也苐有利必冇害苦于食淡者江西湖南为甚然救得楮弊则暂时之害勿问焉亦可也抑古人有言若弓之张谁能弛之官价増重岂朝令实然自军将州郡夹杂亏减而又取盈于是积而至此所谓疑似致谤是也某前所议浮盐以为价愈髙则私贩愈争必使官价小平而后私贩自止比见违禁者鱼贯于路深望朝廷思所以为弭争之道私牍公文言之详矣尝防下赐钧汗以为边事息则罢之有以得丞相之心矣不谂今岁边储籴本如何若二事已定则自丞相行之自丞相弛之使天下晓然知卖盐所以收楮则正大明白孰不惬然心服皆将谓经纶老手所以开阖斡旋者有非常情所能窥测岂不甚盛美矣江江西早禾仅尔中熟晚稲未保其往六十万之籴为数已多亦须以早降本为先出位僭越等祈钧察
　　上权郡陈通判卨谢解　　　　　文天祥
　　是邦大夫贤者聿新道艺之宾兴吾党小子斐然得遇功名之主宰僧弥出法防之右越石居楚金之先人羡二难已丛百媿窃惟奎开我宋箕寿斯文尧叟以壮岁拏魁尧咨为之接武子由以弱冠登第子瞻至于聨芳孙何齐孙仅之名宋祁逊宋郊之榜韩家阀阅吴氏簮缨皆一时兄弟之杰然乃我朝科目之盛者甲于江右未若庐陵名耀帖金以一门而五董笔香氊墨不十岁而七刘或踵接于童科或肩摩于冑监辉煌简册杂遝衣冠至今文水仁山犹想流风遗俗虽巫步亦期似禹然赐贤何敢望囘如某者技等飞鼯才长缩蚓故家乔木借秭归旧峡之隂宦录云萍分白鹭余波之润勘皇祐牓帖久寒石室青氊阅癸丑状头曽入本心墨谱恐负前人之弓冶勉为今日之箕裘有严君焉唾弃万年之謟味难为弟者誓齐两到之英声故唯诺怡愉之间皆切磋琢磨之地晨窗花露滴干砚眼之鸲夜帐木油剔尽案头之蠧以孝弟忠信为实地以功名富贵为飘风非六六余子之俦有飘飘淩云之气自染指时文之鼎即梯身季考之阶愈出愈奇颇类黄绢外孙之虀臼屡选屡中几成翰林学士之葫芦遂令伯氏吹埙仲氏吹箎过辱庖人继肉廪人继粟方嗟防伏未遂雄飞适槐粟之揉黄偕棣华而拈采掷番骰子同拏喝六之筹弯起弓共上中红之垜天开双眼地放一头渴睡汉平白解嘲揶揄鬼分明束手二旬赐第皆以沈内翰相期十八奏名佥谓刘学士可继使小子自此升矣皆先生进而教之兹盖恭遇某官秀孕天台英蜚帝学万乗器可擎唐柱五色线要补舜裳器古罍于盆盎之中韵黄钟于杂优之地一从分刺名虽沂郡之王祥两屈防麾实则颍川之黄霸斯民广厦吾道泰山螺川醉多旨之春风燕寝乐近民之暇日政安赤子解弄挺之乱绳兵抚清人戢攘之横蘖虽借我二天之有幸恐尹京五日以趣还兹以题舆委之劝驾至若豆箕之朽质亦该花帖之荣恩是宜拂楮雪以牋诚候屏星而布谢誓当鞭防不负揄扬谅大贤何所不容知孺子尚或可教晋公得二俊才士不无汗赭于前修古灵荐三十余人尚冀牙绯于后进
　　已未上皇帝书畧
　　二曰仿方镇以建守今天下大患在于无兵而无兵之患以郡县之制弊也祖宗矫唐末五代方镇之弊立为郡县繁密之法使兵财尽闗于上而守令不得以自专昔之擅制数州挟其力以争衡上国者至此各拱手趋约束卷甲而藏之传世弥久而天下无变然国势由此浸弱而盗贼遂得恣睢于其间宣靖以来天下非无忠臣义士强兵猛将然各举一州一县之力以抗敌锋是以折北不支而入于敌中兴之臣识循环救弊之法盖有建为方镇之议者矣失此不图因循至今日削弱不振受病如前及今而不少变臣不知所以为善后计矣今陛下命重臣建宣阃节制江东西诸州官民兵财尽从调遣庙谟渊深盖已得方镇大意矣然既有宣阃又有制司既有制置副使又有安抚副使事权俱重体统未明有如一项兵财宣阃方欲那移诸司又行差拨指挥之初各不相照承受之下将谁适从今日之事惟有畧仿方镇遗规分地立守为可以纾祸且如江西一路九江兴国隆兴与鄂为邻朝廷既倾国之力以赴之姑所不论惟寇之至湖南者已宿堂奥此外八州其措置不容茍简八州之中庐陵宜春最当冲要敌之为兵其法常有所避避八桂则出清湘避长沙则出衡阳今宜春见谓有兵惟庐陵犹此无备舍坚攻瑕弃实击虚敌既以此为得防则夫避宜春而趋庐陵其计将必出于此州县之事力有限守令之权势素微敌至一城则一城创残至一邑则一邑荡溃事势至此非人之愆若不别立规模何由戡定祸乱臣愚以为莫若立一镇于吉而以建昌南安贑之立一镇于袁而以临江抚瑞之择今世知兵而有望者各令以四州从事其四州官吏许以自辟见在任者或留或去惟帅府所为去者令注别路差遣其四州财赋许以自用自交事一日始其上供诸色窠名尽予帅府交事以前见未解数目亦许截留其四州军兵见属伍符者必寡弱而不振见行团结者必分散而不齐许于伍符团结之外别出措置收民丁以为兵彼一州急者得三州稍寛缓之力以为之助三州之寛缓者得一州当其急而无后忧不出二三月如吉如袁其气势当自不同仿此而行之江东广东无不可者夫郡县方镇之法其末皆有弊所贵乎圣人者惟能通变而推移之故郡县所以矫方镇之偏重方镇所以救郡县之积轻今郡县之轻甚矣则夫立为方镇之法以少变其委琐不足恃之势真今日之第一义也陛下一日出其度外之见不次拔数人之沈鸷英果者委以数镇俾各为国家当一面则郡县之间文移不至于太密事权不至于太分兵财得以自由而不至于重迟而不易举旬月之间天下雷动云合响应影从驱寇出诸境外虽以得志中原可也尚何惴惴宗社之忧哉
　　与吉州守江提举万顷
　　某伏防公劄下问劝分仰见岂弟父母救民水火之盛心某实共邦人额手大赐某所居里凡千余家常年家中散米一日不收钱诸大家以次接续赈粜可及三十日隔一日粜可当两月此方尽可无饥他时不待劝率自是举行明年系要年分或须使牓一申严之至期却当取禀但四境委有可忧盖吾州从来以早稲充民食以晚稲充官租今年晚稲半亏颗粒并是入官之数早稲不过二三分则是民食十减七八此其所以皇皇也近地多有趋龙泉永新运籴者觉彼二处米亦有限县大夫各私其土不肯透泄亦其不得已者此须使司示以意向使之斟酌放行庶彼此可以均济最急莫如通贑州之米近同年李守惠书自谓年谷中熟米价日低某尝答书云庐陵一歉异于常年田里憔悴不堪举目惟章贡素无籴事而得岁又偏乡人颠顿者往往相率而趋治国民食闗系茍可通融兼爱秦晋公之惠也盖贑浮桥泄米之令素严曰吉号产米而贑多山少田故为贑计不容旁及邻邦今岁事既相反又当通变此须古崖一书与李守通情俟得其要领然后大榜境内许人赴贑收籴此亦权宜之一防也区区管见姑复仁明后有利便又须陆续申控
　　贺何尉【名时字了翁】
　　某顷揭揭入国时江臯祖帐为意腆甚感激之私不自胜别后不图世变沄沄天下大事几去某始而骇中而疑继而忧愤又继而大声疾呼以至于流涕出血相去近百日而展转变化以至若此事变可畏矣哉某学无涵养不能谨其所发仓卒来归求为杜门循省之计借庆云在上以此月七日善达乡国甫入境侧闻一同桑梓若君实庇防膏泽之以廉革贪以明易暗以神奇变防懦大冠逢掖交以程吴归焉方谋奉状至屏下而紫气惶惶已移照邻次交臂相失怀此怅怏当今事防方殷人才不竞一杞二杞国家尝病之今州县之于执事亦此类也凋瘵澒洞之余虽近于不可为而开繁破剧如长才得以自见可贺也吉水之为邑得之朋友见谓官钱无定额赋无正籍是以若此其竭泽也平林以乡人为郡念此至熟也执事军期之暇为之定制立数求为一定之经惠幸兹邑其庶几乎
　　与吉州缪知府元德
　　某屛居一防耳目涂塞忽防公牍录示省札窃谂朝廷为李秘丞诸公有请特发诸项桩积赈我庐陵而贤太守敬恭其事日夜讲行之仰惟施仁发政朝廷甚盛惠也救灾恤患乡曲诸公甚盛举也承流宣化切切然惟恐一夫不被其泽君侯甚盛心也某嘉与乡邦父老人士同一赞叹伏承不鄙特有下问以某之庸愚不足及此细玩诸公所陈如随县阔狭分拨米数如发粜之直只依元籴价钱皆指挥之所已许而使府已遵而行之甚善至于户口之多寡编排之虚实此则各都各保之事所在都保委有奸欺然物之不齐物之情也若以太守屑屑为此计较恐末流必至多事此惟当严责之八县宰宰最亲民若其以实惠及人为意必能周思熟虑以求称塞明指传所谓心诚求之虽不中不逺是也一县各有一县风俗一乡各有一乡事体诸宰申请惟各从其便不患寡而患不均彼必自能斟酌通融而为之説惟吾行所无事自然所济不细但县之于郡往往势分隔絶若专靠公文行移必有展转迟滞之患若使府明谕诸宰此事令作一项措置不比公事常程每县各给以数紫袋置循环厯其中使诸宰有所申明只于厯中络绎禀请从书表司径达君侯随手应答如囘朋友书信使为宰者得依时禀承其中便减吏奸八九分且闾里细微得常达于黄堂之前物来事至无不曲当是则布宣德意之一大防法也某不当出位僭越承问不敢不对或者千虑一得惟君侯矜其愚而勿罪之某继此若有管见凭恃寛贳又得禀陈
　　上吉守范计院啓　　　　　　　　姚　镛
　　势难养寇甘罹专杀之辜事有从权迄被至公之贷本非得已夫复何尤伏念某谩学字人粗期行志见恶如去草必使其絶根焉治民犹牧羊岂容有败羣者矧此万安之邑控于诸峒之冲厥有渠魁久为巨蠧人不堪命莫保室庐之安天诱其俾离巢穴之险蛇如不断蔓恐难图遂行国人皆曰杀之言不暇士师则可以之问彼何人者欲有利耶诡防报于邮筒飞谤书于墙壁大府从而深诘微踪因以自明向令天地之可诬宁免春秋之责备兹盖伏遇心知任理治岂求名以善变而酌事物之情以能明而寛吏民之过念其务除民害固能用法如平时知某非贪天功断不殱人以无罪诲之山判赐以海涵某敢不恪守官常益明仁术大事则从其长焉有贰心为下而乱则刑更当三讯
　　元
　　复崇仁申县尹书　　　　　　　吴　澄
　　澄跧伏山中未能再造琴堂下忽承教墨备见爱民忧旱之诚心然县宰为百里诸侯所祭者境内山川先儒尝论祷雨之事其言曰名山大川能兴云致雨今都不理防却去土木人身上讨雨土木人身上果有雨乎世俗之敝政在乎此至若道流建醮此乃前代亡国君臣作此儿戯之举防渎甚矣循习至今不改良可叹恨青词之类皆矫诬僭乱之辞适足以获罪于天岂足以感格哉若欲致祷当用祭文于山川之神罪已哀吁庶乎其可今录韩昌黎袁州祷雨谢雨三篇为格式宰公所惠书辞甚佳祭文亦不过如此而已张令史言宰公所见乃与鄙见畧同谨此以复来施伏惟照察
　　与许左丞书
  </div>
  <div class="pagination">
   <a href="江西通志_page332.html">
    上一页
   </a>
   <span>
    ...
   </span>
   <a href="江西通志_page328.html">
    328
   </a>
   <a href="江西通志_page329.html">
    329
   </a>
   <a href="江西通志_page330.html">
    330
   </a>
   <a href="江西通志_page331.html">
    331
   </a>
   <a href="江西通志_page332.html">
    332
   </a>
   <span class="current-page">
    333
   </span>
   <a href="江西通志_page334.html">
    334
   </a>
   <a href="江西通志_page335.html">
    335
   </a>
   <a href="江西通志_page336.html">
    336
   </a>
   <a href="江西通志_page337.html">
    337
   </a>
   <a href="江西通志_page338.html">
    338
   </a>
   <span>
    ...
   </span>
   <a href="江西通志_page334.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
