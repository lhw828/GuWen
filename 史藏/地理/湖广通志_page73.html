<!DOCTYPE html>
<html>
<head>
    <meta charset="UTF-8">
    <title>湖广通志 - 第 73 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 73 页/共 373 页</h1>
    <div class="content">　　附子隘在县西南一百六十里与义宁接壤有横坡寨苗人所居府志明治十四年扶城横水蛮李再万作乱巡抚都御史阎仲宇率师讨平之置城歩县初仲宇集三司议曰贼境险逺其桃林蓬溪横水扶城等四十八寨悉皆集恶巢穴而兴安义宁泥田小江阳鸟大千万山等处又多逃避之岐路若非分股攻击逐处把截则彼或得并力拒敌或得窥隙潜通皆非全胜善后之计于是分兵爲四哨一由横水进至黄茅坪止攻取十二寨一由下边溪进至高平大地止攻取十寨一由下团进至都温独树止攻取一十六寨一由牛石进至小江泥田止攻取八寨其附近向化苖寨恐生警疑给与旗牌差官坐镇是嵗冬十一月进师明年正月悉平行人吴宗周论处置城步蛮冦疏畧臣闻此四十八寨控引广西襟带湖广向来叛服靡定祗以谿峒僻逺未尝得一处置之方绥之则豹噬鸱张干纪流毒急之则鸟惊鱼散依险逃诛而李再万者辄敢僭称名号荼毒生灵迩来镇巡等官受命讨罪臣愚以爲莫若因征既平之后编集其人民比依施南芒部诸宣慰宣抚长官司例爲衙门弹压而其长亦惜官禄以传子孙此上策也又或度道里逺近分贵州广西湖广旧额抚慰司衙门分派裂幅以杀其乌合之势此中策也二策果行小民有定业酋长有官职而獠民各得其所矣
　　武冈州
　　石羊关在州东二十里
　　紫阳关在州东一百五十里
　　硖口隘在州东有巡检司
　　蓼溪隘在州北有巡检司
　　石门隘在州西南有巡检司按宋史西南诸蛮传绍兴三年臣僚言武冈军谿峒旧尝集人户爲义保盖其风土习俗服食器械悉同猺人故可爲疆塲捍蔽靖康间调之以勤王其后湖南盗起征敛百出义保无复旧制困苦不胜乃举其世业客依蛮峒州县犹验旧籍催科胥及门则挈家逺徙官失其税蛮獠日强兼武冈所属三县悉爲猺人所有逺戍之实已无而乡户弩手之名尚在乞檄本路监司详议以闻诏从之明行人甯良论武冈等处贼情疏畧臣近往武冈公干访各隘贼形容诡异熟于探听稍失防御随机侵扰人民艰窘昼夜忧惶若更多调官军又恐艰于供给且贼近日流刼东出西没一闻军来即奔入峒军才囘营随复窃发爲害一方甚爲可悯乞选才能智谋之士前去督理军务相其风土教以牯牛钗法及多方差人缉探流贼所在或先邀其归路据险设伏以多击寡未有不取胜者
　　新宁县
　　北关在县北一里
　　黄桑隘在县西六十里
　　盆溪隘在县南三十里
　　鱼峒隘在县南三十里
　　石门隘在县南四十里
　　罗绕峒在县西三十五里
　　麻林峒在县西六十里
　　大绢峒在县西七十里
　　黄卜峒在县西九十里
　　茶冲峒在县西九十里
　　圳源峒在县西九十五里
　　桃盆峒在县西九十五里
　　深冲峒在县西一百二十里县志明正统已巳峒蛮杨文伯叛随讨平之景泰辛未知县唐荣招抚城歩县猺人给田世住分爲八峒把守各隘猺路服王化通声气号爲熟猺内择峒丁有能干者本县给帖命爲峒长外择近猺汉民给帖命爲千长隘长使其两相约束世守边疆毋令生苗越界作崇盆溪额设千长一名统制黄卜峒石门额设隘长一名统制大绢等峒石田额设隘长一名统制深冲罗绕两峒鱼峒额设千长一名统制麻林等峒此居地守地近苗制苗长久不易之良法也
　　附宋史兵制荆湖路义军土丁弩手不见创置之始北路辰澧二州南路全邵永道四州皆置盖溪峒诸蛮保据岩险叛服不常其控制须土人故置是军皆选自户籍蠲免猺赋畨戍砦栅大率安其风土则罕婴瘴毒知其区落则可制狡狯有御武之备而无馈饷之劳其后荆南归峡鼎郴衡桂阳亦置
　　岳州府【关隘无】
　　常徳府
　　武陵县
　　河洑关在县西三十里
　　七里关在县城北地名七里涧宋书沈约自序林子字敬士归高祖参中军军事义熈十一年贼党郭亮之拨集蛮兵屯据武陵太守王镇恶出奔林子率军讨之斩亮之于七里涧纳镇恶
　　桃源县
　　白马关在县西南二十五里
　　龙阳县【关隘无】
　　沅江县【关隘无】
　　辰州府
　　沅陵县
　　辰龙关在县东界亭驿下三里长一里许广仅容双马两旁石壁高二丈余巉岩峻峭猿鸟莫逾
　　马鞍关在县东六十里
　　武胜关在县南六十里旧云伏波练兵处
　　泸溪县
　　龙潭关在县东十五里
　　里岩关在县东十五里
　　乌□关在县西十里
　　云头寨在县西八里明末干戈纷纭城中居民避其上赖以保全
　　辰谿县
　　酉阳关在县南十五里
　　木州关在县西二十里
　　溆浦县
　　卢峯关在县东五里
　　龙堆关在县南十里
　　沅州
　　七里关在州东十里
　　镇江关在州东八十里
　　便溪关在州西五十里宋史志沅州便溪砦崇宁三年以蒋州改
　　蜈蚣关在州西六十五里
　　西陇关在州西五十里
　　奬州寨明一统志在州西一百里本唐舞州后改曰奬州宋废爲砦
　　若溪寨在州西二百里宋史志沅州若溪寨崇宁三年置
　　黔阳县
　　鼇鱼关在县东十里
　　蟠龙关在县南二十里
　　安江寨宋史志沅州安江砦有洪江铜安二铺洪江寨宋史志沅州洪江砦元祐五年置
　　茭托铺明一统志在县东一百六十里自安江至茭托皆谿峒猺人出入要道宋时特置砦铺以控扼之托口寨明一统志在九衙诸蛮之冲
　　竹滩铺在县西南二十里控扼要路宋史志托口砦有竹滩一铺
　　麻阳县
　　天河关在县南二里
　　雄关在县南二十五里
　　凤凰营即五寨司附辰州府南与贵州铜仁府聨界西北壤接红苗康熈三十九年以沅州镇总兵官移驻五寨司城爲镇筸镇总兵官四十三年复移辰沅靖道驻其地添设凤凰营通判一员吏目一员革去土司统归管辖雍正四年改吏目爲巡检七年将干州旧辖拜亭以下湾溪以上红苗一百零五寨百户五名改归凤凰营管辖
　　王防营在司南六十里营系原设近亭子关接壤铜仁府
　　池河营新设在司西边直连贵州并本省六里新抚红苗西蜡耳东糯塘最关要移游击一员添设把总一员带兵二百名驻防
　　岩口新设在司西系各寨要隘移晒金塘守备带兵一百名驻防其晒金塘已属内地改驻千总
　　地良坡新设在司西北抵六里设千总带兵一百名总控五冲
　　栗林新设在司西与六里鸦有寨交界设把总带兵四十名驻防
　　押宝寨新设在司西北设把总领兵四十名驻防阳孟寨新设在司西北与六里排彼交界移守备带兵一百名驻防
　　干州
　　干州附辰州府州城附近皆五寨司及泸溪县管内地东北至镇溪所爲州所辖地康熈三十九年以沅州镇游击一员移驻其地四十二年添设同知一员巡检一员五十三年设下哨百户十九名六里百户五名约束苗人自拜亭以下至镇溪所红苗二百二十寨俱归管辖雍正七年除改归凤凰营管辖外实辖红苗一百一十五寨
　　镇溪所在州东北旧辖有苗地十里其上六里隔保靖境今新设吉多营管辖唯下四里仍属所辖东连泸溪县北连永保二县西与红苗接壤康熈三十一年设守备一员驻防今改驻千总
　　总督鄂海进呈
　　圣祖仁皇帝御笔改定抚苗碑铭并序
　　我
　　皇上智勇天锡自临御以来仁育羣生义征不惠徳威遐畅逺迈前古始者三藩肆逆台湾负险
　　皇上神谟独运指授方畧决机万里以次削平及噶尔丹
　　跳梁沙漠特勤
　　法驾三征不庭元恶就殱胁従率服由是薄海内外尽
　　入版图航浮索引重译稽首献见于
　　阙下者皆书传所未尝纪自生民以来未有功徳若斯之盛者也惟红苗僻处南服虞夏以来未闻向化依岩据谷时出爲民患康熈五十年臣鄂海膺
　　命总督湖广披图按籍以镇筸边墙宜用旧址修筑绘
　　图奏请
　　皇上睿虑渊深谓如尔议未足捍御红苗
　　令同提督巡抚防勘臣鄂海于九月已酉偕提督巡抚总兵诸臣自司城北出旧边墙驰入苗地庚戍至毛都塘苗人吴老铁等率其子弟导迎申述诚欵壬子复自司城至干州苗境宣
　　上徳意徧谕诸寨渠长羣苗踊跃忭舞咸顿首曰皇上如天覆帱物各得所苗人虽阻絶荒逺然戴高履厚何敢自弃皆愿爲编氓输赋供役以奉
　　天子于是本年十二月至五十一年五月毛都塘等五十二寨计户八百有八计口三千一十二相率至武昌归顺自六月至八月盘塘窝等生苗八十三寨计户六百八十三计口三千一百八十一亦先后来归臣鄂海等次第奏闻
　　皇帝曰惟红苗凭恃深阻従未归化今既各输悃诚向风慕义朕视天下内外一体地方文武诸臣务体朕怀令皆安堵乐业咸遂生养従容化导教之礼让其有侵蚀扰害者督抚纠察以闻臣窃思自古以来未能驯伏之苗乃不耀一兵不折一矢而络绎内附愿同蒸黎皆由我
　　皇上天授神武赫声濯灵有以慑服羣苗之心而又湛恩汪濊浃髓沦肌故一旦革面洗心与万邦黎献共
　　沐
　　圣化自今伊始凡三楚文武大吏暨郡县令长其保防劝
　　导轻徭缓刑以仰副
　　圣天子劳来匡直之至意而苗民世世子孙畏威怀徳长
　　爲良民我
　　皇上神功骏烈永永无极是宜勒诸丰碑昭示万世臣鄂
　　海等拜手稽首而作铭曰
　　帝徳广运泽被万方顾兹镇筸与苗接疆率梗弗顺僻在
　　要荒
</div>
    <div class="pagination">
<a href="湖广通志_page72.html">上一页</a><span>...</span><a href="湖广通志_page68.html">68</a><a href="湖广通志_page69.html">69</a><a href="湖广通志_page70.html">70</a><a href="湖广通志_page71.html">71</a><a href="湖广通志_page72.html">72</a><span class="current-page">73</span><a href="湖广通志_page74.html">74</a><a href="湖广通志_page75.html">75</a><a href="湖广通志_page76.html">76</a><a href="湖广通志_page77.html">77</a><a href="湖广通志_page78.html">78</a><span>...</span><a href="湖广通志_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
