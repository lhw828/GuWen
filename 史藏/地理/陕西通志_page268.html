<!DOCTYPE html>
<html>
 <head>
  <meta charset="utf-8"/>
  <title>
   陕西通志 - 第 268 页/共 490 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陕西通志 - 第 268 页/共 490 页
  </h1>
  <div class="content">
   后汉世祖建武四年马援家属随隗嚣质子恂归雒阳居数月而无它职任援以三辅地旷土沃而所将宾客猥多乃上书求屯田上林苑中帝许之【后汉书马援传】
　　顺帝永建四年仆射虞诩上疏曰雍州厥土惟上且沃野千里谷稼殷积夫弃沃壤之饶损自然之财不可谓利书奏帝乃复三郡激河浚渠为屯田省内郡费计岁一亿【文献通考】
　　后主建兴十二年亮悉大众由斜谷出据武功五丈原与司马宣王对于渭南亮以前者数出皆以运粮不继使已志不伸乃分兵屯田为乆驻之计耕者杂于渭滨居民之间而百姓安堵军无私焉【蜀志诸葛亮传】
　　晋武帝初扶风王骏为镇西将军都督雍梁等州劝督农桑与士卒分役已及僚佐并将帅军士等人限田十亩具以表闻诏遣普下州县使各务农事【晋书扶风王骏传】
　　北魏太祖登国九年春三月使东平公元仪屯田于河北五原至于稒阳【稒阳在榆林卫东北】塞外【魏书太祖本纪】
　　唐宗开元八年同州刺史姜师度派洛灌朝邑河西二县阏河以灌通灵陂收弃地二千顷为上田置十余屯帝幸长春宫嘉其功诏褒美【唐书姜师度传】九月诏曰昔史起溉漳之防郑国凿泾之利自兹厥后声尘缺然同州刺史姜师度识洞于微智研未兆匪躬之节所懐必罄奉公之道知无不为顷职大农首开沟洫岁功犹昩物议纷如縁其忠欵可嘉委任仍旧暂停九列之重假以六条之察白藏过半续用斯多食乃人天农为政本朕故兹巡省不惮祁寒将申劝防之懐特冒风霜之弊今原田弥望浍连属由来榛棘之所遍为秔稻之川仓庾有京坁之饶关辅致亩畬之润本营此地欲平人民百姓未闲三农虚弃以官令开发冀令递相教诱功既成矣思与之共其屯田内先有百姓挂籍之地比来召作主亦量准顷田割还其官屯熟田如同州有贫下欠地之户自办工力能营种者准数给付余地且依前官取师度以功特加金紫光禄大夫赐帛三百疋【册府元】二十九年十一月十七日勅新丰朝邑屯田令长春宫使检校【会要】天寳八年屯田收谷关内得五十六万三千八百一十石【通典】天下诸州屯关内道二百五十八【六典】
　　徳宗建中三年宰相杨炎请置屯田于丰州【受降城地】发关辅民凿陵阳渠以增溉京兆尹严郢尝从事朔方知其利害以为不便疏奏不报郢又奏五城旧屯其数至广以开渠之粮贷诸城约以冬输又以开渠功直布帛先给田者据估转谷如此则关辅免调发五城田辟比之浚渠利十倍也时杨炎方用事郢议不用而陵阳渠亦不成【唐书食货志】贞元三年募戍卒屯田京西上问李泌以复府兵之防对曰今岁卒戍京西者十七万人计歳食粟二百四万斛今粟斗直钱百五十为钱三百六万缗国家比遭饥寒经费不充就使有钱亦无粟可籴未暇议复府兵也上曰然则亟减戍卒归之如何对曰陛下诚用臣言可不减戍卒不扰百姓粮食皆足府兵亦成上曰果能如是何为不用对曰此须急为之过旬日则不及矣上问其计泌曰吐蕃久居原兰之间以牛运粮粮尽牛无所用请发左藏恶缯染为防缬因党项以市之计十八万疋可致牛六万余头命诸冶铸农器籴麦种分赐沿边军镇募戍卒耕荒田而种之约麦熟倍偿其种其余据时价五分増一官为籴之来春种禾亦如之关中土沃久荒所收必厚戍卒获利耕者浸多籴价必贱名为増之而实比今歳所减多矣且边地官多阙请募人入粟以补之可足今岁之粮上皆从之因问曰卿言府兵亦集如何对曰旧制戍卒三年而代今既因屯田致富则安于其土必不思归及其将满下令有愿留者即以所开田为永业家人愿来者本贯给长牒续食而遣之不过数畨则戍卒皆土著乃悉以府兵之法理之是变关中之疲敝为富强也上喜曰如此天下无复事矣泌曰未也臣能不用中国之兵使吐蕃自困上曰计将安出对曰臣未敢言之俟麦禾有效然后可议也既而戍卒应募愿耕屯田者什五六【名臣奏议】
　　宪宗元和中以韩重华为振武京西营田和籴水运使募人为十五屯每屯百三十人人耕百亩就高为堡东起振武西逾云州极于中受降城凡六百余里列栅二十垦田三千八百余顷岁收粟二十万石省度支钱二千余万缗【唐书食货志】
　　文宗太和四年六月左右神防军奏当军于鳯翔扶风县营田采造寳鸡县采造斜谷南山吴山寳鸡扶风营田共四所各请铸印并可之【册府元】太和末邠宁节度使毕諴募士开营田岁收三十万斛省度支钱数百万缗【唐书食货志】
　　宋仁宗天圣四年陜西用兵诏转运使度隙地置营田以助边计又假同州沙苑监牧地为营田而知永兴军范雍括诸郡牛颇烦扰未几遂罢【宋史食货志】庆歴元年九月置陜西营田务【仁宗本纪】范仲淹大兴屯田于陜西【文献通考】皇祐元年诏减陜西兵屯内地以省边费【通鉴】陜西兴置营田本欲助边以寛民力除沿边空闲膏腴地土可以开垦外其近里州县官吏不能体朝廷之意将逺年瘠薄无人请佃逃田抑勒近隣人户分种或令送纳租课自来人户租佃官地每亩出课不过一二斗今勒令分种每亩须收数斗致贫户输纳不前自用兵以来人户科率劳已业尚多荒废实无余力更及营田所出租课多包虚送纳况今歳灾旱尤甚理当优防臣等欲乞陜西近里州军营田一切废罢如原系租田令依旧额出课如逺年瘠薄逃田税重无人佃者即减定税额召人请佃【范文正公集】
　　神宗熙宁五年知延州赵卨乞根括闲田及募弓箭手诏如其请行之时陜西旷土多未耕屯戍不可撤逺方有输送之勤卨请募民耕以纾朝廷忧诏下其事经畧安抚使郭逵言懐宁砦新得地百里已募弓箭手无闲田可耕卨又言之遂括得地万五千余顷募汉蕃兵几五千人为八指挥诏迁卨官赐金帛【宋史食货志】初鄜延地皆荒瘠占田者不出租赋倚为藩蔽寳元后用兵凋耗殆尽其旷土为诸酋所有卨因诏问曰徃时汝族户若干今皆安在对大兵之后死亡流散其所存止此卨曰其地存乎酋无以对卨曰听汝自募丁家使占田充兵若何吾所得者人耳田则吾不问也诸酋皆感服归募悉补亡籍又简括境内公私闲田得七千五百余顷募骑兵万七千神宗闻而嘉之【赵卨传】元丰五年知太原府吕惠卿尝上营田疏曰今葭芦米脂里外良田不啻一二万顷夏人名为真珠山七寳山言其多出禾粟也若耕其半则两路新砦兵费已不尽资内地况能尽辟之乎前此所以不敢进耕者外无捍卫也今于葭芦米脂相去一百二十里间各建一砦又其间置小堡铺相望则延州之义合白草与石州之吴堡尅明以南诸城砦千里边面皆为内地而河外三州荒闲之地皆可耕辟以赡军用又通葭芦之道于麟州之神木其通堡砦亦如葭芦米脂之法而横山膏腴之地皆为我有矣七年惠卿雇五县耕牛发将兵外防而耕新疆葭芦吴堡间膏腴地号木瓜园者凡得地五百余顷麟州丰州地七百三十顷弓箭手与民之无力及异时两不耕者又九百六十顷惠卿自谓所得极厚可助边计乞推之陜西八年枢密院奏去年耕种木瓜园凡用将兵万八千余人马二千余匹费钱七千余缗谷近九千石糗糒近五万斤草万四千余束又保甲守御费缗钱千三百米石三千二百役耕民千五百雇牛千具皆彊民为之所收禾粟荞麦万八千石草十万二千不偿所费又借转运司钱谷以为子种至今未偿増入人马防拓之费仍在年计之外虑经畧司来年再欲耕种乞早约束诏谕惠卿毋蹈前失河东进筑堡砦自麟石鄜延南北近三百里地土悉募厢军配卒耕种免役【食货志】
　　高宗绍兴五年十二月诏吴玠于梁洋成鳯等州措置官庄屯田六年九月以川陜宣抚吴玠于兴元洋州治废堰营田六十庄计田八百五十四顷歳收二十五万石以助军储赐诏奬谕焉【宋史食货志】吴玠平蜀以军储不继治褒城堰为屯田民谓不便因郭大中言约中其数使民自耕而岁入多于屯田【续文献通考】七年玠与敌对垒常恐逺饷劳民屡节浮费益治屯田岁收十万斛又调戍兵命梁洋守将治堰民知灌溉可恃愿归业者数万家【宋史吴玠传】
　　金宣宗元光元年正月壬辰诏徙中京唐邓商虢许陜等州屯军及诸军家属赴京兆同华就粮屯【金史宣宗本纪】
　　元初海内既一内而各卫外而行省皆立屯田以资军饷陜西等屯则因地之宜而肇为之未尝遗其利【续文献通考】渭南县屯田一千二百二十二顷有竒临潼县屯田一千二十顷有竒泾阳县屯田一千二十顷有竒盩厔县屯田九百四十三顷有竒鳯翔县屯田九十顷有竒延安路屯田四百八十余顷【元史地理志】
　　世祖中统二年十月诏鳯翔府种田户隷平阳兵籍毋令出征务耕屯以给军饷十二月命陜西行中书省给绥徳州等处屯田牛种农具三年十月诏鳯翔府屯田军隷兵籍屯田鳯翔至元元年八月发万户舒穆噜济济哩所部千人赴商州屯田【元史世祖本纪】六年十二月帝命察球尔率兵徃鳯州等处立屯田总管府【俊竒传】七年以李徳辉为安西王相徳辉至视濒泾营牧故地可得数千顷起庐舍疏沟浍假牛种田具与贫民二千家屯田其中岁得粟麦蒭藁万计【续文献通考】十一年初立陜西河渠营田使司安置屯田【长安志圗説】正月以安西王府所管编民二千户立栎阳泾阳终南渭南屯田十五年十二月鸭池等处招讨使竒彻所领南征新军不能自赡者千人命屯田于京兆十八年冬十月命安西王府协济户及南山隘口军于安西延安鳯翔六盘等处屯田増陜西营田粮十万石【元史世祖本纪】陜西等处万户府十九年二月以盩厔南系官荒地发归附军立孝子林张马村军屯二十年以南山把口子巡哨军人八百户于盩厔之杏园庄屯田为户孝子林屯三百一户张马村屯三百一十三户杏园庄屯二百三十三户为田孝子林二十三顷八十畞张马村七十三顷八十畞杏园庄一百一十八顷三十畞贵齐延安总管府十九年以拘收赎身放良穆尔齐及漏籍户计于延安路特黙齐草地屯田为户二千二十七为田四百八十六顷【兵志】二十三年陜西行省言延安置屯田鹰坊总管府其和斯巴哈军逃散者皆入屯田今复供秦王阿南达所部阿黒达实饲马及输他赋有防皆罢之其不悛者罪当死二十四年六月以陜西邠干及安西属县闲田立屯田总管府置官属秩三品【元史世祖本纪】至元二十八年陜西屯田四十八终南九屯【怀数屯皋平屯忠力屯曲泉屯乐成屯利泽屯奉上屯栾村屯安化屯】渭南一十六屯【怀徳屯怀仁屯丰济屯善屯润泽屯永便屯皂角屯亭利屯信陵屯严应屯南金屯安阳屯安庆屯南永寿屯北永寿屯邰阳屯】泾阳九屯【丰闰屯里仁屯昭义屯富安屯永昌屯广备屯仁受屯安信屯华原屯】栎阳九屯【归厚屯安仁屯安业屯丰乐屯万全屯广盈屯阜盈屯大有屯安陵屯】平凉五屯【今隷甘省】共户四千八百九十二地五千六百六十四顷一十二亩六分零【内荒闲地一千六百八十七顷九十七亩二分零】农器二千二百三十三副八分五厘牛二千二百零九具一只九分【每牛一具以十二分为率拨地二顷纳粟麦五十石内大麦二十石小麦二十石粟十石草一百束牛一只者地数以下皆减半牛三只以上各随其分数以増之　长安志屯田图説】二十九年三月枢密院臣奏延安鳯翔京兆三路籍军三千人僧格皆罢为民今复其军籍屯田六盘从之【元史世祖本纪】二十九年以安西王所管编民立栎阳等处屯田又立鳯翔屯田三十年更为民屯为户鳯翔一千一百二十七户栎阳七百八十六户后存六百五十户泾阳六百九十六户后存六百五十八户终南七百七十一户后存七百一十三户渭南八百一十一户后存七百六十六户为田鳯翔九十顷一十二畞栎阳一千二十顷九十九畞泾阳一千二十顷九十九畞终南九百四十三顷七十六亩渭南一千二百二十二顷三十一畞【兵志】三十年商挺为安西王相许楫言京兆之西荒野数千顷宋金皆尝置屯如募民立屯田岁可得谷给王府之需挺以其言入对三年屯成果获其利【续文献通考】
　　武宗至大元年陜西屯粮九万三千六百七十九石二斗九升一合六勺草三十一万三千七百九十束【长安志图説】四年十一月辛丑命延安鳯翔安西军屯田红城者还陜西屯田【元史武宗本纪】
　　顺帝至正二年陜西屯粮数除优免事故逃亡等户外共七万二千六百五十九石七斗八升二合三勺四抄内大麦二万六千七百二十五石二斗零四合小麦二万六千六百八十二石五斗一升八合七勺四抄粟一万七千二百九十七石四斗八合白米八百一十四石五斗二升四合糜子一百五十五石零四升五合九勺粳米五十石八斗八升二合糯米九百三十四石一斗九升九合七勺草二十九万一千五百一十三束【长安志图説】二十二年正月仍命察罕特穆尔屯粮于陜西【元史顺帝本纪】
　　明太祖洪武四年诏陜西等屯田三年后每亩收租一斗二十年令陜西屯军五丁抽一税粮照民田例又令屯军种田五百亩者岁纳粮五十石【续文献通考】二十六年定凡屯种合用牛只设或不敷即便移文取索若官廏数多差人发遣如果路途窎逺此间地方出产可以收买务在公私两便就给官价民间买用其孳生数目每岁年终通报陜西都使共牛二万七千四百六十七只水牛四十六只黄牛二万六千六百八十三只犏牛七百三十八只【明会典】陜西都司并所属卫所屯田共二万九千四百四十四顷二十二亩零【图书编】
　　成祖永乐五年令陜西按察司増置佥事二员盘量屯粮【明会典】
　　宣宗宣徳二年令巡按陜西监察御史兼理屯田【明会典】四年令陜西都司并直隷卫所开垦田土每亩岁纳旧钞三十贯菜地每亩果树每十株岁纳旧钞五十贯钞法通止【世法録】
　　英宗正统元年奏准陜西旗军余丁所种屯田五十亩之外每亩纳粮五升【续文献通考】二年添设陜西按察司佥事一员提督屯田令陜西每军正粮免上仓止征余粮六石【明防典】四年命陜西沿边空闲之处许官军户下人丁尽力耕种免纳籽粒【续文献通考】五年闰十一月题准取延安绥徳二卫屯田余丁及本处守备军余于寨堡附近给田耕种量纳草束以备补助俱听协赞军务副使陈斌提督比较【世法录】七年减延绥等处屯田军籽粒每百亩岁纳六石者止纳四石又减延绥等处屯田籽粒每百亩岁纳八石十年添设陜西按察司副使一员専一提督水利及屯田【明防典】
　　宪宗成化二年令陜西都行二司各卫所军士余丁不该轮班在营者每人采草一百二十束各于官场上纳【续文献通考】六年令陜西延绥等处屯田每军百亩征草二束九年令榆林以南招募军民屯田每一百亩于邻堡上纳籽粒六石【明防典】都御史余子俊奏筑边墙开设榆林卫垦屯田以守边子俊受命至延绥相度边地东起清水营紫城砦西至花马池每二三里为敌台砦崖连比不絶又于中空筑短墙横一斜二如黻月状以为侦敌避箭之所凡为堡十二崖砦八百有竒墩九十有五凡两月而功毕又请即榆林堡置卫以逋兵当勾及戍南土者之子孙益之凡内边旷土皆垦为屯田岁获数万石【登坛必究】十三年五月户部尚书杨鼎等防议边方事宜延庆绥三卫原有屯田一万一百余顷每军一名该地一顷共纳籽粒五万六千余石谷草七万九千余束以供边用年乆多乞行陜西都布按三司各堂上官亲诣其地勘量明白编成册本送官备照每屯军给与印信繇帖收执上从之【世法録】
　　孝宗治四年三月先是陜西榆林卫有土兵以助军有户丁屯种以养兵其后户丁有逃回原籍者苦官司勾扰之累议者欲听从其便勿令勾扰下镇巡等官议谓土兵户丁耕守两便彼此相资若逃者不究恐边务渐废宜将逃归者免原籍本户粮差一年在屯逋租亦暂蠲之待秋成后有司仍遣还卫屯种其衞所但令移文原籍查取勿辄遣人勾扰户部覆奏从之【世法録】
　　武宗正徳时顔颐夀以大理少卿委查延庆诸务时刘瑾立法查粮各边衞屯田欲有增益及查军欲三丁抽一为正军又以官银散给军民每四钱责运边粮一石每二分五厘责纳边草一束赋重法严人不堪命颐寿不阿徇风防顾一切以寛大处之边方赖以防庇【贾志】
　　世宗嘉靖初陜西军卫户一十五万五百五十四口三十五万二千九百六十三屯地一十二万二千三百五顷六十三亩一分五毫屯粮九万六千六百三十二石三斗九升一勺二抄屯草八十五万九千六百九十三束西安府军卫户一万五千七百六十八口三万九千九百一屯地二万七千二百三十九顷九十七亩三分四厘八毫屯粮一十六万九千一百九十一石五斗六升一合九勺屯草二十万六千一百九十一束地亩银二千六百五十九两九钱潼关卫户七千八百四十口一万六千七百屯地二千七百二十九顷六十一亩三分一厘二毫五丝屯粮一万六千三百七十七石六斗七升八合七勺五抄七撮地亩银二百四十八两五分鳯翔府官军户八百二十六口二千一百二十屯地一千九十三顷五十一亩六分七厘屯粮八千五百九石六升五合屯草一万三千五百一束地亩银一百四十六两五钱汉中府军卫户九百二十六口三千六十七屯地一千七十五顷一十三亩三分五厘八毫屯粮六千四百五十石八斗一合四勺五抄屯草七千三百八十二束地亩银九十六两宁羌州军卫户一千八百五十三口一万二千五百一十三屯地二千三百七十一顷七十一亩一分屯粮一万四千二百三十石二斗六升七合屯草二万一千三百四十五束地亩银二百三十七两一钱七分沔县军卫户一百五十九口三百五十八屯地二百六十二顷五十五亩八分六厘屯粮一千五百七十五石三斗五升二合屯草二千三百六十三束地亩银二十三两一钱二分延安府军卫户二千七百八十一口四千三百四十屯地三千五十三顷八十三畆屯粮一万四千三百三十石屯草二万一千二百八十三束地亩银五百九十八两八钱七分绥徳州军卫户一万七千五百口二万六千五百五十屯地六千六百九十八顷四十亩屯粮一万七千八百一十四石屯草二万七百八十二束地亩银二百九十六两九钱一分榆林卫户屯丁五千五口百七十三屯地二万七千九百六十五顷屯粮三万三千五百六十八石屯草五千束地亩银五百五十九两三钱【马志】十三年题准陜西地方如有屯田为军职人等买种代种者悉照红牌事例问罪【续文献通考】
　　穆宗隆庆元年陜西都御史杨巍奏屯田给种征税别无差役不得比民田诏蠲之例宜行各边如旧输纳诏可【续文献通考】
　　神宗万厯十一年议准陜西延镇丈出荒田但不在屯田旧额之内者俱听军民随便领种永不起科各邉但有屯余荒地堪垦者俱照例行【世法録】万厯末榆林卫屯田除荒地一千八百四十二顷零实存地三万六千一百一十七顷二十九亩零増粮六千八百六十一石五斗零其实征粮四万一千四百二十石四斗三升零増均徭银一千八百五十二两四钱零増九厘银一百四十两五钱【延绥镇志】兴安州屯田二百五十一顷七十七亩屯粮二千四百三十三石九斗屯草三千六十六束【贾志】
　　熹宗天啓初新定杂项陜西卫所屯田等银共九万七千八百二十五两四钱二分二厘五毫一丝八忽四防【世法録】
　　漕运【仓庾附】
　　夏雍州浮于积石至于龙门西河防于渭汭【夏书禹贡】正义曰地理志云积石山在金城河关县西南羌中龙门山在冯翊夏阳县北胡渭曰按汉河关县在今陜西西宁卫西南塞外夏阳今西安府韩城县也雍之西北境逺近不同各从其便以至龙门不尽由积石其曰浮于积石者举逺以该近耳防于渭汭者言出渭之舟逆流而上与浮河之舟相防于渭水之北今韩城县北龙门山南是其地也渭汭在河之西岸华隂朝邑韩城之地皆是也东与蒲州荣河分水此言雍之贡道故特以西岸言之韩汝节云今蒲州舜所都也渭水之北今朝邑县南境渭水至此东入河折而北三十里即蒲州故舟皆防于渭北今按北船出龙门至荣河县北汾水入河处便当东转泝汾无縁更顺流而下至朝邑与南船防也且禹告成当尧时帝都平阳距蒲阪三百余里韩城北连龙门东对汾口南北贡船相防当在其间曷为引蒲州以证乎【禹贡锥指】
　　公刘乃积乃仓乃裹糇粮于橐于囊【诗经大雅】公刘为夏人迫逐之故不忍鬬其民乃裹粮食于囊橐之中弃其余而去【笺】
　　汉高祖初郦生説齐王曰蜀汉之粟方船而下【史记郦食其传】索隠曰方船谓并舟也【本传注】刘敬説帝都关中张良曰关中阻三面而守独以一面东制诸侯诸侯安定河渭漕挽天下西给京师诸侯有变顺流而下足以委输敬説是也【留侯世家】二年萧何守关中计户口转漕给军汉与楚相守荥阳数年军无见粮萧何转运关中给食不乏【萧相国世家】七年二月萧何治未央宫立太仓【汉书高祖本纪】高帝时漕转山东粟以给中都官岁不过数十万石【史记平凖书】索隠曰説文云漕水转谷也一云车运曰转水运曰漕中都犹都内也皆天子之仓府以给中都官者即今太仓以积官储者也【平凖书注】长安西渭北石徼西有细栁仓东有嘉仓【三辅黄图】如淳曰长安图细栁仓在渭北近石徼【汉书文帝纪注】
　　武帝建元中汉兴七十余年太仓之粟陈陈相因充溢露积于外居官者以为姓号【汉书食货志】货殖传仓氏庾氏是也【志注】元光中大司农郑当时言异时关东漕粟从渭中上度六月而罢而漕水道九百余里时有难处引渭穿渠起长安旁南山下至河三百余里径易漕度可令三月罢而渠下民田万余顷又可得以溉此损漕省卒而益肥关中之地得谷天子以为然令齐人水工徐伯表悉发卒数万人穿漕渠三岁而通通以漕大便利【史记河渠书】天子既益置左右辅诸官益新置多徙奴婢众下河漕度四百万石【索隠曰度犹运也】及官自籴乃足【平凖书】人有上书欲通褒斜道【正义日括地志云褒谷在褒城县北五十里斜水源出褒城县西北九十八里衙岭山汉书沟洫云褒水通沔斜水通渭皆以行船】及漕事下御史大夫张汤汤阿其事因言抵蜀从故道【正义曰括地志云鳯州两当县本汉故道县也在州西五十里】故道多阪回逺今穿褒斜道少阪近四百里而褒水通沔斜水通渭皆可以行船漕漕从南阳上沔入褒褒之絶水至斜间百余里以车转从斜下下渭如此汉中之谷可致山东从沔无限【正义曰无限言多也山束谓河南山南江南淮南等】便于砥柱之漕天子以为然拜汤子卬为汉中守发数万人作褒斜道五百余里道果便近而水多湍石不可漕【河渠书】元封元年置平凖于京师都受天下委输【索隠曰大司农属官有平准令丞者以均天下郡国输敛贵则粜之贱则买之平赋以相凖输归于京都故命曰平准】桑羊请令吏得入粟补官及罪人赎罪令民能入粟甘泉各有差以复终身不告缗他郡国各输急处而诸农各致粟山东漕益岁六百万石一岁之中太仓甘泉仓满边余谷民不益赋而天下用饶于是羊赐爵左庶长黄金百斤【平凖书】
　　宣帝本始四年正月诏丞相以下至都官令丞入谷输长安仓助贷贫民【汉书宣帝本纪】五鳯中岁数丰穰谷至石五钱农人少利大司农中丞耿寿昌善为算能商功利得幸于上奏言故事歳漕关东谷四百万斛以给京师用卒六万人宜籴三辅农河东上党太原郡谷足供京师可以省关东漕卒过半天子从其计漕事果便夀昌白令边郡皆筑仓以谷贱时増其价而籴以利农谷贵时减价而粜以赡贫民名曰常平仓民便之上乃下诏赐夀昌爵关内侯【食货志】
　　安帝元初二年虞诩为武都太守先是运道艰险舟车不通驴马负载僦五致一【广雅曰僦赁也言用五石赁而致一石也】诩乃自将吏士按行川谷由沮至下辨数十里皆烧石剪木开漕船道以人僦直雇借佣者于是水运通利岁省四千余万【后汉书虞诩传】
　　后主建兴九年诸葛亮复出祁山始以木牛运十年休士劝农于黄沙作流马木牛十一年冬使诸军运米集于斜谷口治斜谷邸阁【邸阁仓廪之名】十二年春二月悉大众由斜谷出始以流马运【蜀志】
　　北魏明帝正光末三门都将薛钦上言计京西水次汾华二州并各郡年常绵绢及赀麻皆折公物雇车牛送京道险人敝费公损私畧计华州一差官酬绢八疋三丈九尺别有私民雇价布六十匹余州郡逺近应不减今求车取雇绢三匹匹市材造船计船一艘举十三车车取三匹合有三十九匹雇作手并匠及船上杂具食直足以成船计一船剰绢七十八匹布七百八十疋又租车一乘官格四十斛成载私民雇价逺者五斗布一疋近者一石布一疋凖其私费一车布逺者八十匹近者四十匹造船一艘计举七百石凖其雇价应有一千四百匹今取布三百匹造船一艘并船上覆治杂事计一船有剰布一千一百匹华州去河不满六十里令计程依旧酬价车送船所船运公私两便诏从之【魏书食货志】
　　隋文帝开皇三年以京师仓廪虚议备水旱诏于蒲陜等水次十三州募运米丁衞州置黎阳仓洛州置河隂仓陜州置常平仓华州置广通仓转相灌注漕关东及汾晋之粟以给京师又于河西勒百姓立堡营田积谷京师置常平监【隋书食货志】四年诏曰京邑所居五方辐辏重关四塞水陆艰难大河之流波澜东注百川海滨万里交通虽三门之下或有危虑但发自小平陆运至陜还从河水入渭川上流控引汾晋舟车来去为益殊广而渭川大小水力无常流浅沙深即成阻阂计其途逺数百而已动移气序不能徃复泛舟之役人亦告劳朕君临区宇兴利除害公私之情所愍之故东发潼关西引渭水因借人力开通漕渠量事计功易可成就巳令工匠巡歴渠道观地理之宜审终乆之义一得开凿万代无毁可使官及私家方舟巨舫晨昏运漕沿泝不停旬日之功堪有亿万诚知时当炎暑动致疲劳然不有暂劳安能永逸宣告人民知朕意焉初帝每忧转运不给柱国于仲文请决渭水开渠漕帝然之使仲文总其事又命郭衍为开渠漕大监宇文恺部率水工凿渠引渭水经大兴城北【即今长安城也】东至于潼关漕运三百余里名曰广通渠转运通利关内赖之【册府元】五年命司农丞王亶发广通之粟三百余万石以拯关中十六年正月诏丹延绥银等州社仓并于当县安置时百姓承平日久虽数遭水旱而户口岁増诸州调物每歳河南自潼关河北自蒲阪达于京师相属于路昼夜不絶者数月【隋书食货志】
　　炀帝大业十三年义师入长安发永丰仓赈饥百姓方苏息【隋书食货志】永丰仓在华隂县东三十五里渭河口义宁元年因仓置监【元和志】
　　唐都长安而关中号称沃野然其土地狭所出不足以给京师故常转漕东南之粟高祖太宗之时用物有节而易赡水陆漕运岁不过二十万故漕事简自高宗以后岁益増多而功利繁兴民罹其【唐书食货志】
　　高祖武徳八年水部郎中姜行本请于陇州开五节堰引水以通运漕诏许之【册府元】
　　太宗贞观二十二年七月开斜谷道水路运米以至京师【册府元】
　　高宗永徽六年京东西二市置常平仓咸亨三年关中饥监察御史王师顺运晋绛之粟于河渭之间增置渭桥仓【会要】咸亨三年于岐州陈仓县东南开渠引渭水入升原渠通船栰于京故城【册府元】
　　中宗时崔湜建言山南可引丹水通漕至商州自商镵山出石门抵北蓝田可通挽道中宗以湜充使【唐书崔湜传】
　　宗开元二年华州华隂置永丰仓临渭仓【唐书地理志】潼关渭南亦皆有仓【六典】杨慎矜主长安仓【唐书杨慎矜传】五年刺史樊忱凿敷水使通渭漕【地理志】七年勅关内道置常平仓【文献通考】十二年八月同州旱出永丰仓米十五万石减价粜【通鉴】姜师度为陜州刺史以永丰仓米运将别征三钱计以为费一夕忽云得计立注楼从仓建槽直至于河长数千丈而令放米其不快处具大把推之米皆损耗多为粉末兼风激扬凡一函失米百石而动即千万数遣典庾者偿之家产皆竭复遣输户自量至有偿数十斛者甚害人方停之【朝野佥载】十八年裴耀卿条上漕事便宜有云河隂栢崖太原永丰渭南诸仓节级转运水通则舟行水浅则寓于仓以待舟无停留而物不耗失此甚利也宗初不省二十一年耀卿为京兆尹京师雨水谷踊贵宗将幸东都复问耀卿漕事耀卿请罢陜陆运而置仓河口使江南漕舟至河口者输粟于仓而去县官雇舟分入河洛置仓三门东西漕舟输其东仓而陆运以输西仓复以舟漕避三门之险宗以为然乃于河隂置河隂仓河西置栢崖仓三门东置集津仓西置盐仓凿山十八里以陆运自江淮漕者皆输河隂仓自河隂西至太原仓谓之北运自太原仓浮渭以实关中宗大悦拜耀卿为黄门侍郎同中书门下平章事兼江淮都转运使以郑州刺史崔希逸河南少尹萧炅为副使益漕晋绛魏濮邢贝济博之租输诸仓转而入渭凡三嵗漕七百万石省陆运佣钱三十万缗【唐书食货志】十九年以监察御史莅太仓其后以殿中侍御史上一人为监太仓使【百官志】二十四年于京城内大置常平仓【六典注】二十五年牛仙客为相有彭果者献防广关辅之籴京师粮廪益羡【食货志】唐都关中转漕东南东南之粟必先至东都然后浮河渭以入关中是以其至也甚难故开元以前岁若不登天子尝移跸就食于东都自牛仙客献防和籴然后始免此行【文献通考】天寳元年长安令韦坚为陜郡太守兼水陆转运使治汉隋运渠起关门抵长安通山东租赋乃絶灞浐并渭而东至永丰仓与渭合又于长乐陂濒苑墙凿潭于望春楼下以聚漕舟坚因使诸州各掲其郡名陈其土地所产寳货诸竒物于栿上先时民间唱俚歌曰得体纥那邪其后得寳符于桃林于是陜县尉崔成甫更得体歌为得寳农野坚命舟人为吴楚服大笠广袖芒屩以歌之成甫又广之为歌辞十阕自衣阙后緑衣锦半臂红抹额立第一船为号头以唱集两县妇女百余人鲜服靓妆鸣鼓吹笛以和之众艘以次辏楼下天子望见大悦赐其潭名曰广运潭是岁漕山东粟四百万石【唐书食货志】八年和籴米数关内道五十万九千三百四十七石诸色仓粮太仓七万一千二百七十石永丰仓八万三千七百二十石正仓粮关内道一百八十二万一千五百一十六石义仓粮关内道五百九十四万六千二百一十二石常平仓粮关内道三十七万三千五百七石【文献通考】岁以钱六十万缗赋诸道和籴斗増三钱每岁短递输京仓者百余万斛米贱则少府加估而籴贵则贱价而粜【唐书食货志】天寳中每歳运米二百五十万石入关大歴后水陆运米四十万石入关【元和志】
　　肃宗至徳初军于彭原第五琦请以江淮租佣市轻货泝江汉而上至洋川令汉中王瑀陆运至扶风以助军上从之【通鉴纲目】肃宗末年河南尹刘晏为户部侍郎兼勾当度支转运盐铁铸钱使江淮粟帛由襄汉越商于以输京师及代宗出陜州关中空窘于是盛转输以给用【唐书食货志】
　　代宗广徳二年凡漕事皆决于刘晏晏即盐利顾佣分吏督之随江汴河渭所宜未十年人人习河险江船不入汴汴船不入河河船不入渭江南之运积州汴河之运积河隂河船之运积渭口渭船之运入太仓岁转粟百一十万石无升斗溺者【唐书食货志】晏岁输始至天子大悦遣衞士以鼓吹迓东渭桥驰使劳曰卿朕鄼侯也凡歳致粟四十万斛自是关中虽水旱物不翔贵矣【刘晏传】大歴元年九月帝御安福门楼观新漕渠初京兆尹黎榦以京城木炭价重具以利便陈于帝前请自南山谷口凿渠通于城内至荐福寺东街北抵景鳯延喜门入于苑濶八尺深一丈以运木炭至是榦潜贮船楫师以为水戏冀悦于帝久之竟无成功【册府元】八年以关内丰穰减漕十万石度支和籴以优农【唐书食货志】十一月庚子诏京官职田一切官为收籴令度支估以闻度支奏估直五万贯诏加至八万贯以宠百官【册府元】
　　徳宗建中四年朱泚围奉天经月城中资粮俱竭侍御史万俟着开金商运路转江淮财赋以至奉天诸道贡赋继至用度始振【通鉴】王绍为常州从事包佶领租庸盐铁亦以绍为判官时李希烈阻兵江淮租输所在艰阻将移运路自颍入汴绍奉佶表诣阙属徳宗西幸绍乃督縁路轻货趣金商路倍程出洋州以赴行在徳宗亲劳苦之谓绍曰六军未有春服我犹衣裘绍俯伏流涕奏曰包佶令臣间道进奉数约五十万帝曰道路回逺经费悬急卿之所奏岂可望耶后五日而所督继至帝深赖焉【册府元】陆贽论度支令京兆府折税市草束状畧曰谨检京兆府应征地税草数每年不过三百万束其中除留供诸县馆驿及镇军之外应合入城输纳惟二百三十万而已百姓搬运已甚艰辛尝逼春农仅能得毕今若更征一千万束仍令并送入城即是一年之间并征三年税草计其所加车脚则又四倍常时物力有穷求取无艺其为骚怨理在不疑甸服且然四方安仰臣等又勘度支京兆比来雇车估价及所裁多少大率每一车载一百二束每一里给佣钱三十五文百束应输二束充耗今京畿诸县去城近者七八十里逺者向二百里设今逺近相补通以五里为程则雇车载草百束悉依官司常估犹存钱三千五百文即是一束之草惟计搬运已当三十有五文买草本价又更半之而度支曽不计量自我作估径以胸臆斟酌限为二十五文谓之加征则法度废隳谓之和市则名实乖反傥可其奏人何以观岂知官自置场要便收市欲少市则平其估以节费欲多市则优其价以招人买卖既和贫富俱便有余者趋加饶易售之利不足者免转求贵赁之资比之抑征故不同等幸有旧制足可遵行何必舍易而即难弃利而从害陛下若以军廏之中马畜渐众度支所营藁蒭渐可供给当年或虑水旱不虞别须蓄积为备今属嵗稔亦是其时但要收敛有方不宜科配致扰若度置并市延龄必复辞难须有区分使之均济望委京兆亿勾当别和市草五百万束以充贮备【名臣奏议】贞元初关辅宿兵米斗千钱太仓供天子六宫之膳不及十日禁中不能酿酒以飞龙驼负永丰仓米给禁军陆运牛死殆尽徳宗以给事中崔造敢言为能立事用为相造乃奏诸道观察使刺史选官部送两税至京师増江淮之运浙江东西岁运米七十五万石复以两税易米百万石江西湖南鄂岳福建岭南米亦百二十万石诏浙江东西节度使韩滉淮南节度使杜亚运至东西渭桥仓陜虢观察使李泌为入渭船方五板输东渭桥太仓米至凡百三十万石遂罢南路陆运【唐书食货志】二年十月度支奏京兆同华鄜坊丹延等州府秋夏两税青苗等物悉折籴粟麦所在储积以备军食京兆兼给钱收籴每斗于时估外更加十钱纳于太仓诏可其奏自是每歳行之赡军十一月度支奏请于京兆府折明年夏秋税钱二十二万四千贯文又请度支给钱添成四十万贯令京兆府今年内收籴粟麦五十万石以备军食诏从之【册府元】四年九月诏京兆府于时价外加估和籴差清强官先给价直然后贮纳续令所司自搬运载至太仓并差御史访察有违勅文当重科贬先是京畿和籴多被抑配或物估逾于时价或先敛而后给直追集停拥百姓苦之及闻是诏皆忻便乐输【文献通考】贞元初吐蕃刼盟诸道兵十七万戍边月给粟十七万斛皆籴于关中八年宰相陆贽以关中谷贱请和籴可至百余万斛计诸县船车至太仓谷价四十有余米价七十则一年和籴之数当转运之二年一斗转运之资当和籴之五斗减转运以实边储存转运以备时要江淮米至河隂者罢八十万斛河隂米至太原仓者罢五十万太原米至东渭桥者罢二十万以所减米粜江淮水灾州县斗减时五十以救之京城东渭桥之籴斗増时三十以利农以江淮粜米及减运直市绢帛送上都帝乃命度支増估籴粟三十三万斛然不能尽用贽议【唐书食货志】十六年十月勅京兆府今年和籴粟一百万数内宜减三十万【册府元】
　　顺宗永贞元年李防为诸道转运盐铁使自刘晏后江淮米至渭桥寖减矣至防乃复如晏之多【唐书食货志】防莅职一年较所入如晏最多之年明年过之又明年増百八十万缗【李防传】
　　宪宗即位之初有司以嵗丰熟请畿内和籴当时府县配户督限有稽违则迫蹙鞭挞甚于税赋号为和籴其实害民【唐书食货志】元和中翰林学士白居易论和籴状曰以臣所观若有司出钱开场自籴比于时价稍有优饶利之诱人人必情愿且本请和籴只图利人人若有利自然愿来利害之间可以此辨必不得已则不如折籴折籴者折青苗税钱使纳斛斗免令贱粜别纳现钱在于农人亦甚为利况度支比来所支和籴价钱多是杂色匹段百姓又须转卖然后将纳税钱至于给付不免侵偷货易不免折损所失过本其可知今若量折税钱使纳斛斗既无贱粜麦粟之费又无转卖匹段之劳利归于人美归于上由是而论则配户不如开场和籴不如折籴亦甚明矣【名臣奏议】元和五年尚书严砺以兴州自长举北至于青泥山又西抵成州过栗亭州逾寳井堡崖谷峻阻十里百折深泥积水相辅为害若是者绵三百里而余自长举而西可以导江而下二百里而至乃即山僦工转巨石扑大木焚以炎火沃以食醯畚锸之下易甚朽壤厥功既成咸如其素【栁宗元兴州江运记】节度使李吉甫筑平津堰以泄有余防不足漕流遂通然漕益少江淮米至渭桥者才二十万斛诸道盐铁转运使卢坦籴以备一岁之费省冗职八十员自江以南补署皆剸属院监而漕米亡耗于路颇多刑部侍郎王播代坦建议米至渭桥五百石亡五十石者死【唐书食货志】九年四月诏出太仓粟九十万石开六场粜之【会要】
　　穆宗长庆元年三月勅春农方兴种植是切其京西京北和籴使宜勒停先是度支以边储无备请置和籴使经年无序徒扰边人故罢之【册府元】四年诏于关内关外折籴和籴一百五十万石用备饥歉【文献通考】
　　文宗太和初岁旱河涸掊沙而进米多耗抵死甚众秦汉时故漕兴城堰东达永丰仓咸阳县令韩辽请疏之自咸阳抵潼关三百里可以罢车挽之劳宰相李固言以为非时文宗曰茍利于人隂阳拘忌非朕所顾也议遂决堰成罢挽车之牛以供农耕关中赖其利【唐书食货志】开成初岁漕江淮米四十万斛至渭桥仓者才十三舟檝偾败吏乘为奸冒没百端刘晏之法尽废户部侍郎裴休为使分遣官询按其乃命在所令长兼董漕褒能者谪怠者由江抵渭旧歳率雇缗二十八万休息归诸吏勅巡院不得辄侵牟着新法十条人以为便居三年粟至渭桥仓百二十万斛无留壅【裴休传】元年闰五月己卯帝御紫宸殿谓宰相曰京兆府请开场收麦何如李固言曰但优饶百姓则易籴今年百姓虽放两税亦须听其收贮自为嵗计但情愿出粜即加于时价收之郑覃曰不强其所不欲加价收籴人自乐输【册府元】
　　宣宗大中六年五月勅自收关陇便讨党项边境生人皆失活业连属艰食遂不宁居兼军储未得殷丰所在多赡助今年京畿及西北边稍似时熟即京畿人家竞搬运斛斗入城收为蓄积致使边塞粟麦依前踊贵兼省司和籴亦颇艰难其至深须有厘革其京西北今年夏秋斛斗一切禁防不得令入京畿两界六月勅禁防京兆北斛斗入京如闻百姓多端以麫造麯入城贸易所费亦多切宜所在严加觉察不得容许【册府元】
　　懿宗咸通中宰相晋国公王铎为丞郎时李骈判度支每年江淮运米至京水陆脚钱斗计七百京国米价每斗四十议欲令江淮不运米但每斗纳钱七百铎曰非计也若于京国籴米必耗京国之食若运米关中自江淮至京兼济无限贫民也时籴米之制业已行竟无敢沮其议者都下官籴米果大贵未经旬而度支请罢以民无至者故也于是识者乃服铎之察事矣铎卒以此大用【闻竒録】
　　后唐明宗天成元年四月制曰先縁漕运京师租庸司每借私船今既分兵就食停淤漕运其诸河渡私船并仰却付本主如有滞留许本主论告二年九月洋州脩魏门仓一百间充贮转运下峡斛防长兴元年十月鳯州奏开脩唐仓湖田路通鳯翔馈运【册府元】
　　宋真宗咸平中郑文寳徙河东转运使先是麟府屯重兵皆河东输餽虽地里甚迩而限河津之阻上尝访使边者言河裁濶数十步乃诏文寳于府州定羌军经度置浮桥人以为便【宋史郑文寳传】景徳三年于陜西立常平仓【食货志】正月戚纶上封事请于陜西等置常平以逐州户口多少量留上供钱一二万贯小州或一二千贯付司农寺系帐委输运司并本州选募职州县官清干者一员専掌其事每年秋夏加钱收籴遇贵减价出粜以三年为界所有钱谷羡利止委本寺与掌【会要】大中祥符初陜西诸州菽粟自黄河三门沿流入沛以达京师置发运司领之【宋史食货志】时连岁登稔乃令陜西等处增籴靡限常数【文献通考】陜西等阙兵食州县括民家所积粮市之谓之推置取上户版籍酌所输租而均籴之谓之对籴皆非常制麟府州以转饷道逺遣常参官就置场和籴【宋史食货志】
　　仁宗天圣初河中府同华州请免支移帝以问辅臣曰西鄙宿兵非移用民赋则军食不足特诏量减支移【宋史食货志】天圣中李若谷知延州官仓依山而贮谷少若谷使作露囤囤可贮二万斛他郡多取法焉【李若谷传】旧制陜西籴谷歳预给青苗钱至天圣中罢不复给【食货志】康定元年范仲淹兼知延州以民逺输劳苦请建鄜城为军以同华州中下户租税就输之春夏徙兵就食可省籴十之三【通鉴纲目注】嘉祐间陈希亮知鳯翔仓粟支余十年主者以腐败为忧岁饥希亮发十二万石贷民有司惧为擅发希亮身任之是秋大熟以新易旧官民皆便【宋史陈希亮传】欧阳修漕河议畧曰臣尝至南阳问其遗老云自邓西北至永兴六七百里今小商贾徃徃行之初汉高入武关其兵十万夫能容十万兵之路宜不甚狭而险也但自洛阳为都行者皆趋东闗其路久而遂废今能按旧而通之则武昌汉阳郢复襄阳梁洋金商均房光化沿汉之地十一二州之物皆可漕而顿之南阳自南阳为轻车人辇而递之募置递兵为十五六铺则十余州之物日日入关而不絶沿汉之地上多美木近汉之民仰足而有余以造舟车甚不难也前日陛下深恤有司之勤内赐金钱数十万以供西用而道路艰逺辇运逾年不能毕至至于军装输送多苦秋霖边州已寒冬服尚滞于路其艰如此岂若较南阳之旁郡度其道里入于武关与至京师逺近等者与其尤近者皆使直输于关西其迂曲简直利害较然此陆运之利也【欧阳文忠集】
　　英宗治平二年由京西陜西河东运薪炭至京师薪以斤计一千七百一十三万炭以秤计一百万【宋史食货志】
　　神宗熙宁二年王安石谓当令发运司度米贵州郡折钱变为轻货储之陜西要便州军用常平法粜籴为便诏如安石议【宋史食货志】诏出内藏库百万缗分赐河北诸州増籴常平仓及陜西路遣官提举四年十月十六日以帛七十万匹为陜西常平籴本五年四月诏以麟府丰三州尤为贫乏宜如蔡天申所请置常平仓【会要】六年诏鄜延路经畧司支封桩钱于河东买橐驼三百运沿边粮草七年命辅臣议更与陜西并塞刍粮之法令转运司増旧籴三分以所籴亏羡为赏罚仍遣吏按视而陜西和籴或以钱茶银绸绢籴于弓箭手元丰四年遣李元辅变运川陜四路司农物帛中书言物帛至陜西择省様不合者贸易籴粮储于边期以一年毕京西转运司均调邓州夫三万每五百人差一官部押赴鄜延馈运计自入陜西界至延州程数日支米钱三十柴菜钱十文陜西都转运司于诸州差雇车乘人夫所过州交替人日支米二升钱五十至沿边止运粮出界止差厢军李稷为鄜延漕臣督运诏许斩知州以下乏军兴者民苦搬运多散走所杀至数千人道毙者不在焉于是文彦博奏言关陜人户昨经调发不遗余力死亡之余疲瘵已甚为今之计正当劳来将士安抚百姓全其疮痍使得苏息明年优诏嘉答初西帅无功议者虑朝廷再举自是帝大感悟申饬边臣固境息兵关中以苏六年发义勇保甲给陜西边用非机速者并作小纲数排日递送陜西路义仓以今年秋料为始民输税不及斗免输【宋史食货志】
　　哲宗即位诏陜西麟府州计五嵗之粮【宋史食货志】元祐中杜纮为大理卿因言陜西常窘兵食若养兵唐邓间以备西戍径商于距边畧与陜西内州军道里等平土易运用以飞挽利甚博事下本道议者不逹遂寝【鸡肋集】
　　徽宗初邢恕奏乞下熙河路打造船五百只于黄河顺流放下至防州西小河内藏住熙河路漕使李复奏窃知邢恕欲用此船载兵顺流而下取兴州契勘防州之西小河咸水其濶不及一丈深止于一二尺岂能藏船黄河过防州入韦精山石峡险窄自上乘流直下高数十尺船岂可过至西安州之东大河分为六七道散流谓之南山逆流数十里方再合逆溜水浅滩不胜舟载此声若出必为夏国侮笑事遂寝【潏水集】朱子曰邢恕之防果如李复之言可谓妄矣然禹贡所言雍州贡赋之路亦曰浮于积石至于龙门西河会于渭汭则古来此处河道固通舟楫如恕防矣复之言乃如此何也复集中记事甚多此条与禹贡相关故録之以备防考云【朱子全集】崇宁五年诏陜西钱重物轻委转运司措置以银绢丝绸之类博籴斛斗以平物价结籴崇宁初蔡京行于陜西尽括民财以充数五年以星变讲修阙政罢陜西结籴对籴政和元年劝籴均籴童贯宣抚陜西议行之以人户家业田土顷亩均敷上等则所均斗斛数多下等数少鄜延经畧使钱即言劝籴非可以久行均籴先入其斛斗乃给其直于有斛斗之家未有害也坊郭之人素无斛斗必须外籴转有烦费疏奏坐贬又于陜西建四都仓【西安州曰裕边】自夏人叛命诸路皆谋进筑陜以西保甲皆运粮宣和七年河北河东陜西三路租税薄不足以供兵费屯田营田歳入无几籴买入中之外岁出内藏库金帛及上京货务缗钱皆不啻数百万选使臣军大将河北船运至干宁军河东陜西船运至河阳措置陆运或用铺兵厢军或发义勇保甲或差雇夫力车载驼行随道路所宜河北地里差近西路回逺又涉碛险运致甚艰【宋史食货志】
　　钦宗靖康元年十月诏曰一方用师数路调发军功未成民力先困京西运粮每石六斗用钱四十贯陜西运粮民间倍费百余万缗闻之骇异今岁四方丰稔粒米狼戾但可逐嵗増价收籴不得轻搬运以称恤民之意【宋史食货志】
　　高宗建炎二年诏陜西等及三纲输送行在【宋史食货志】绍兴初吴玠以秦鳯经畧使戍河池王彦以金均房镇抚使戍金州二镇皆饥兴元帅臣闭籴二镇病之玠彦皆愿得刘子羽守汉中张浚乃承制拜子羽利州路经畧使兼知兴元府子羽至汉中通商输粟二镇遂安【刘子羽传】四年川陜宣抚吴玠运米一十五万斛至利州率四十余千致一斛饥病相乗道死者众【食货志】胡世将以枢密直学士出为四川安抚制置使宣抚吴玠以军无粮奏请踵至世将既被命入境约玠防议蜀之饟运溯嘉陵江千余里半年始达于是奏用转搬折运之法军储稍充公私便之【胡世将传　按宋南渡后陕饷大约皆取给于川中】
　　孝宗时员兴宗上奏畧曰臣窃见陜西运茶之制一十里为铺铺有兵兵日有程月有给茍不如式则罪罚随之国家逐年收西马之利皆铺兵之力也诚能仿运茶之法以运军粮自兴利至鱼关水路自便无可议者若陆辇自河池至成岷过长道遂至大水此一路也自两当至鳯翔过黄牛遂至大散此又一路也登涉山险运粮之夫常困死于是茍能措置当以十五里为铺铺置五十兵一路置铺不过六十矣铺兵日再徃来一运七斗再运为一硕有四矣六十铺之兵月运二千一百硕铺计兵月给之费兼取之民人计二硕而硕计五千不过三万缗以民间雇夫之费凡六十有三万缗铺兵比之月减六十万缗矣盖铺兵以三钟而致一钟民间以六十钟而致一钟利害岂不相逺乎【名臣奏议】
　　金章宗明昌三年八月勅陜西屯军储粮之县仓粮不拘成数【续文献通考】十二月勅华州下邽县置武定殖仓京兆栎阳县置粟邑镇仓各设仓草都监一人兼领之【金史章宗本纪】
　　宣宗兴定元年八月以户部郎中杨贞权陜西行六部尚书收给潼陜军马之用奏籴贩粮济河者之半以寛民从之【金史食货志】四年博和哩行尚书省元帅府于京兆时陜西嵗运粮以助关东民力寖困和哩上言若以舟楫自渭入河顺流而下庶可稍纾民力从之时以为便【博和哩传】元光元年六月造舟运陜西粮由大庆关渡以抵湖城【宣宗本纪】
　　元世祖至元四年命沔州等处中纳官粮续还其直【续文献通考】
　　文宗天厯二年奉元路命所在官设置常平仓【元史文宗本纪】明太祖洪武六年冬十二月浚开封漕河明年春转漕粟于陜西【续文献通考】十七年六月户部言潼关衞见储军饷可给三年其余米五十二万四千二百七十二石宜运贮西安府仓鳯翔卫见储军饷可给三年其余米十四万六千零四石宜运贮巩昌府仓从之【世法録】二十九年以陜西各府州县民转运边饷道逺于驿道有军民处置仓各就近地计程接递【明防典】
　　英宗正统五年三月镇守陜西都督同知郑铭奏西安府仓贮粮二十二万四千九百六十石有竒河南等府又输棉布二十五万而仓庾不足露积于外臣恐其久而浥澜且难于防守请令所司増置仓房从之【世法録】天顺中延绥用兵日久户部尚书杨鼎上疏曰阿勒楚尔住牧河套日入寇掠殆今三年请师古人自黄河转运为便仓法且言三门之上有小河可通延绥如以所运粮草各贮水次泝流儧运庶几不乏且可顺带解盐数十万以充淮课则国利大有増益诏悉从之然以众议竟沮不行【三才图防】
　　宪宗成化七年十二月余子俊奏请勅户部以银十万两运五万于陜西变易五万于榆林准折仍行山西河南附近州县或借拨或儧运或置办料豆各万石谷草各一百五十万束俱纳榆林一带仓场庶不临期失措户部议遣官分运十六万两仍行山西布政司以明年分该运大同等边夏税内预拨五万石抵斗纳粮马草五十万束河南仿此草加十万运赴延绥俱准该年之数从之十年巡抚陜西都御史马文升奏上足食养民事宜陜西数嵗荒歉仓廪空虚所有纳粟之例颇为便宜盖纳粟冠带不食俸治事而有司得粟赈民乞仍行之以纾目前之急诏从之十三年五月户部尚书杨鼎等防议张鹏丁川所言边方事宜一延安边粮坐派陜西山西河南嵗委老人大户运纳徃徃乘机作次年方到宜嵗委陜西布按二司堂上官一员督运限年终完报过期住俸一延安府广有仓收见粮料四十余万草束三百余万止大使副使各一员官少事繁宜増设广储一仓铨选大使副使各一员分管收支议上俱从之【世法録】
　　孝宗治中吏部尚书倪岳论边漕畧曰今关陜所需皆山西河南所给而三方之地俱近黄河其间虽有三门析津龙门之险然昔汉唐粮饷由此而通即今盐船木筏徃来无滞且以今户部所计山西米豆必令运贮榆林及保徳州县诸仓河南米豆必令运贮潼关衞及陜州诸仓其诸州卫地皆濒河可通舟楫踵徃古故迹而行免当今陆运之害公私之利奚啻万万也况今河道当潼关之北数十里接连渭河可通陜西及鳯翔巩昌渭河西流数十里接连洛河可通延安及北上源可通边堡渭河西流三百余里接连泾河可通庆阳又龙门之上旧有小河径通延绥倘加修濬必可行舟此宜简命水部之臣示以必行之意相度地形按求古迹某处避险可以陆运某处可立仓以备倒运某处可造船以备装运淤塞悉加导涤漕河务在疏通毋惮一时之劳而失永久之利如是则不但三方之困可纾虽四方之物亦无不可致矣【世法録倪文毅公传】
　　世宗嘉靖八年题准西安等府应解甘肃钱粮免其民运每粮一石征脚价一钱连粮折银布交收府库收银至二万两布至二千疋分守道委官一员沿途递运十一年题准陜西布政司如遇起运三边钱粮照依旧例夏税每石征银九钱秋粮每石征银一两依期起解【明防典】三十三年议准延绥所属粮储酌处本色收贮以备不虞将鳯翔府定拟本色二分折色八分西安府本色四分折色六分延安府折色七分本色三分汉中府照旧折色解赴绥徳州广盈仓交收【续文献通考】巡抚延绥都御史王遴经理黄河运道疏曰臣所抚属如东路神木府谷及大柏油以至黄甫川诸堡皆道路阻絶人烟稀少商贩不至而府谷一县治之中逃亡殆尽存者仅三十余家其他可知也即各军领去官银一时无从籴买当图多方拯救似难循袭故常以臣之愚计之御边莫先于足兵募兵莫先于足食而足食之计惟有理河运广为储蓄而已若黄甫川清水营木瓜园孤山镇羌永兴六堡则皆近河者也臣旧为岢岚副使时尝一通河运以济偏头关支储而晋之兴临保徳秦之葭州吴堡舟皆直达于边近者止隔二三十里逺者不过五六十里如京运间支通仓事例也当时谓臣所举出于寻常心思之外咸以为便臣愚谓今日足食以济府谷一县黄甫川六堡之急计莫有善于此者盖府谷黄甫川等处地势稍南尤便于偏头关耳合无容臣量造运船二三十只每只约载五六十石一面动发官银于山西兴临保徳各积粟地方易买仍行之彼处抚按衙门转行府州县官员当念恤邻之义勿得遏籴自便一面听臣行文陜西布政司将抚属葭州吴堡县应解本镇钱粮改纳本色俱听臣运赴府谷县量盖仓厫收贮以济一县六堡之急盖府谷为总防之处去河止隔一里无盘剥之费黄甫川清水营去河止二十五里因而穵运及之亦无冦钞之扰惟孤山去府谷四十里镇羌永兴木园去府谷六十里虽跋涉稍逺若乘时放之及量为运送较之商贩不至籴买不出者亦大有间也或者谓船多恐敌縁之而渡贻害河东然造船非自今日始也各处渡口官造渡船甚多民间亦有装载柴米船只节年未闻窥伺之者况臣前任岢岚所造船只因破此议止堪渡人不堪渡马羣情始释此见在尤可考者也【延绥镇志】
　　穆宗隆庆元年十月延绥抚臣王遴奏本镇黄甫川运河已通漕粟见贮府谷县仓乞颁降印记一颗责令本县典史主之又运船水手临河雇覔非经久之计请于葭州神木府谷吴堡米脂绥徳等州县均徭内増编比常役少加优异以恤其劳报如议【续文献通考】
　　神宗万厯中陜西岁荒司农欲移京粟万石余由漕运达河南更陆运以给之户部郎中邢孔阳上书司农曰移粟之役是以三千钟而致一石有害于豫无济于秦何若驰一吏籴粟关内京粟航至中州粜之以其镪补关内借支之数是万夫不胜者一吏代之足矣司农从其议【畿辅志】







　　陜西通志巻三十八
&lt;史部,地理类,都会郡县之属,陕西通志&gt;
　　钦定四库全书
　　陕西通志巻三十九
　　水利一
　　禹功稷教尽力浍沟矧兹沃野泾渭交流郑白疏凿畆钟石收渼陂宋泊继此讲求千渠百堰灌溉盈畴雨露天降桔橰人谋曷若引导膏泽有秋烝民乃粒万世绸缪作水利志第十七
　　按秦地据百川上流导引甚易八水回环于丰镐百泉喷涌于邠岐延绥地处边陲犹擅榆溪之利褒沔夙称泽国更资江汉之波雍州所称厥田上上而为陆海也明叅政刘麟云陜西无地不可兴水利殆非虚语然利泽可资蓄泄宜备则顺水性相土宜均门斗坚堤堰俾民永享乐利岂非良牧责哉兹者仰体
　　皇仁勤思民事凡渠泉之可利田畴者悉为派别支分绘图立说诚使流通者灌溉优渥而堙废者亦渐次兴修是则撰述之意也
  </div>
  <div class="pagination">
   <a href="陕西通志_page267.html">
    上一页
   </a>
   <span>
    ...
   </span>
   <a href="陕西通志_page263.html">
    263
   </a>
   <a href="陕西通志_page264.html">
    264
   </a>
   <a href="陕西通志_page265.html">
    265
   </a>
   <a href="陕西通志_page266.html">
    266
   </a>
   <a href="陕西通志_page267.html">
    267
   </a>
   <span class="current-page">
    268
   </span>
   <a href="陕西通志_page269.html">
    269
   </a>
   <a href="陕西通志_page270.html">
    270
   </a>
   <a href="陕西通志_page271.html">
    271
   </a>
   <a href="陕西通志_page272.html">
    272
   </a>
   <a href="陕西通志_page273.html">
    273
   </a>
   <span>
    ...
   </span>
   <a href="陕西通志_page269.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
