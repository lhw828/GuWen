<!DOCTYPE html>
<html>
 <head>
  <meta charset="utf-8"/>
  <title>
   水经注集释订讹 - 第 8 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注集释订讹 - 第 8 页/共 29 页
  </h1>
  <div class="content">
   湛水出轵县南源湛溪俗谓之湛水也是盖声尽邻【何云疑有脱误】故字读俱变同于三豕之误耳其水自溪之南流
　　东过其县北又东过波县之北【波当作汲説见后朱改皮亦非】
　　湛水南迳向城东而南注
　　又东过毋辟邑南
　　源【疑作原】经所注斯乃汨川之所由非湛水之间闗也是经之误证耳湛水自向城东南迳湛城东时人谓之湛城亦或谓之隰城矣溪曰隰涧隰城在东言此非矣后汉郡国志曰河阳县有湛城是也
　　又东南当平阴县之东北南入于河
　　湛水又东南迳邓南流注于河故河济有邓津之名矣








　　水经注集释订讹卷六
　　钦定四库全书
　　水经注集释订讹卷七
　　归安沈炳巽撰
　　济水一
　　济水出河东垣县东王屋山为沇水【王屋山在今河南怀庆府济源县西北八十里本汉轵县属河内郡隋改置济源县县西有王屋故城后周所置本垣县地元和志云王屋山在王屋县北十五里元省县入济源故济源有王屋山西南接垣曲县界垣曲故垣县也】
　　山海经曰聨水出焉西北流注于泰泽郭景纯云聨沇声相近即沇水也潜行地下至共山【在济源县北十二里】南复出于东丘今原城东北有东丘城【括地志云沇水出王屋山顶崖下石泉渟而不流其深莫测既见而防至济源县西北二里平地其源重发而东南流】孔安国曰泉源为沇流去为济春秋说题辞曰济齐也齐度也员也【一作贞】风俗通曰济出常山房子县赞皇山庙在东郡临邑县济齐其度量也余按二济同名也所出不同乡源亦别斯乃应氏之非矣今济水重源出温城西北平地水有二源东源出原城东北昔晋文公伐原以信而原降即此城也俗以济水重源所发因复谓之济源城其水南迳其城东故县之原乡杜预曰沇水县西北有原城者也是南流与西源合西源出原城西东沇水注之水出西南东北流注于济禹贡锥指曰元和志济水在济源县东北三里其深莫测西源周围六百八十五步深一丈皆缭之以周墙李濂逰济渎记云济渎庙后有池是为东池即东源周仅百余步池西有石桥桥西为西池周如东池旧记济水出王屋山顶太乙池伏流地中东行九十里复见于此其太乙池今已涸矣刘漪西源辨曰济水二源旧志惟以庙垣石桥为界按水经注二源一在原城东北一在原城西南为地殊逺不可以一桥之界遂分东西而谓二源俱在是也意此为池之东源信矣池西二里又有一源旧称为龙潭时出时没不闗水旱下流经济庙南会池水于东北当是西源无疑也
　　济水又东迳原城南东合北水乱流东南注分为二水一水东南流俗谓之为衍水即沇水也衍沇声相近传呼失实也济水又东南迳郗城【今怀庆府河内县西南有絺城】北【元和志济水经河内县西南去县三十里】而出于温【今属怀庆府】矣其一水枝津南流注于湨【明一统志湨水在济源县其源有三一出原山俗呼为白涧水一出县二十里曲阳城西南山一出阳城南溪俱东南流与沇水合又东南至温县入于黄河】水出原城西北原山勲掌谷俗谓之为白涧水南迳原城西春秋会于湨梁谓是水之坟梁也尔雅曰梁莫大于湨梁梁水堤也湨水又东南迳阳城东与南源合水出阳城南溪阳亦樊也一曰阳樊国语曰王以阳樊赐晋阳人不服文公围之仓葛曰阳有夏商之嗣【疑当作祀】典樊仲之官守焉君而残之无乃不可乎公乃出阳人春秋樊氏叛恶【案左传庄公二十九年樊皮叛王杜注樊皮周大夫樊其采地皮名今云樊氏则以采地为氏矣当从传皮为是恶朱本改作惠亦误当是王字】王使虢公伐樊执仲皮归于京师即此城也其水东北流与漫流水合水出轵闗南东北流又北注于漫谓之漫流口湨水又东合北水乱流东南左会济水枝渠溴水又东迳钟繇坞北世谓之钟公垒又东南涂沟水注之水出轵县西南山下北流东转入轵县故城中又屈而北流出轵郭汉武帝元年封薄昭为侯国也【按汉书外戚恩泽侯表孝文元年封薄昭为轵侯今云武帝误】又东北流注于湨湨水又东北迳波县故城北【孙云波县当作汲县按史表髙帝十一年封公上不害为汲侯索隠曰汲县属河内郡　汲县在卫辉府西南二十五里】汉髙帝封公上不害为侯国湨水又东南流天浆水涧水注之水在轵南毕【朱笺宋本作睾】向城【今在开封府尉氏县西南】北在睾上俗谓之韩王城非也京相璠曰或云今河内轵西有地名向今无杜元凯春秋释地亦言是矣盖相袭之向故不得以地名而无城也阚骃十三州志曰轵县南山西曲有故向城即周向国也传曰向姜不安于苢而归者矣汲郡竹书纪年曰郑侯使韩辰归晋阳【按竹书纪年阳下尚有一及字】向二月城阳向更名阳为河雍向为髙平即是城也其水有二原俱导各出一溪东北流合为一川名曰天浆溪又东北迳一故城俗谓之治城亦曰治水又东流注于湨湨水又东南流右会同水水出南源下东北流迳白骑坞南坞在原上为二溪之会北带深隍三面岨崄唯西被【宋本作版】筑而已东北流迳安国城西又东北注湨水湨水东南迳安国城东又南迳毋辟邑西世谓之无北城亦曰马髀城皆非也朝廷以居废太子谓之河阳庶人也湨水又南注于河也
　　又东至温县西北为济水又东过其县北
　　济水于温城西北与故渎分南迳温县故城西周畿内国司寇苏忿生之邑也春秋僖公十年秋【按春秋僖公十年狄灭温温子奔卫今云秋误】灭温温子奔卫周襄王以赐晋文公济水南歴虢公台西皇览曰温城南有虢公台基趾尚存【虢公台在温县治西南周封虢仲之地因名晋宣帝过故邑尝进温父老宴贺于此故又名贺酒台】济水南流注于河郭縁生述征记曰济河内温县注于河盖沿歴之实证非为谬说也济水故渎于温城西北东南出迳温城北又东迳虢公冡北皇览曰虢公冡在温县郭东济水南大冡是也济水当王莽之世川渎枯竭其后水流迳通津渠势改寻梁脉水不与昔同【胡云按济水故渎即汉志所谓东南至武徳入河者盖禹迹也第五卷河水注云成皋大伾山在河内修武武徳之界济沇之水与荣播泽出入自此即经所谓济水从北来注之者今济水自温县入河不于此也所入者奉沟水耳即济沇之故渎矣正与此相发明济水于武徳入河南直成皋今汜水河阴之界是也其后由温县入河则南直巩县所谓津渠势改不与昔同者也今其故道又尽陷河中济水惟从枝津之合湨水者至盂县东南入河南直孟津县其流益短矣由大禹而来济之入河凡再变】
　　屈从县东南流过坟城【今在温县界黄河在温县南与河南府巩县分水巩县故城在今县西南三十里】西又南当巩县北南入于河
　　济水故渎东南合奉沟水水上承朱沟于野王城西东南迳阳乡城北又东南流迳李城西秦攻赵邯郸且降传舍吏子李同说平原君胜分家财飨士得敢死者三千人李同与赴秦军秦军退李同死封其父为李侯故徐广曰河内平臯县有李城即此城也于城西南为陂水淹地百许顷芜葭萑苇生焉号曰李陂又迳坟城西屈而东北流迳其城北又东迳平臯城南【平臯故城在今怀庆府城东左赤翟伐晋围祁丘注云今河内平臯县是也】应劭曰邢侯自襄国徙此当齐桓公时卫人伐邢邢迁于夷仪其城属晋号曰邢丘以其在河之臯处势平夷故曰平臯瓒注汉书云春秋狄人伐邢邢迁夷仪不至此今襄国西有夷仪城去襄国一百余里平臯是邢丘【朱作邢是丘名非国也】非国也余案春秋宣公六年赤狄伐晋围邢丘昔晋侯送女于楚送之邢丘即是此处也非无城之言竹书纪年曰梁惠成王三年郑城邢丘司马彪后汉郡国志云县有邢丘故邢国周公子所封矣汉髙帝六年封砀郡长项它为侯国赐姓刘氏【按史记表项它是七年封】武帝以为县其水又南注于河也
　　与河合流又东过成臯县北【即春秋之虎牢汉置县属河南郡今为泛水县】又东过荥阳县北【此犹合河济而言之也即孔传所云济水入河并流数十里而南截河又并流数里溢为荥泽者自下专言济水】又东至北砾溪南【胡云北砾溪未详盖在河南济北其水西注于河者】东出过荥阳北【本韩荥阳邑汉为县今荥泽河阴二县皆其地】
　　释名曰济济也源出河北济河而南也晋地道志曰济自大伾入河与河水鬭南泆为荥泽尚书曰荥波既潴孔安国曰荥波水以成潴阚骃曰荥波嶓【孙云音波】泽名也故吕忱云嶓水在荥阳也【也字疑衍】谓是水也昔大禹塞其淫水而于荥阳下引河东南以通淮泗济水分河东南流汉明帝之世司徒伏恭荐乐浪人王景字仲通好学多艺善能治水显宗诏与谒者王昊始作浚仪渠昊用景法水乃不害此即景作所修故渎也渠流东注浚仪【今河南开封府祥符县】故复谓之浚仪渠也明帝永平十五年东廵至无盐帝嘉景功拜河堤谒者汉灵帝建宁四年于敖城西北垒石为门以遏渠口谓之石门【石门即贾让所谓荥阳漕渠也其水门但用木与土至是垒石为之】故世亦谓之石门水门广十余丈西去河三里石铭云建宁四年十一月黄石也而主吏姓名磨灭不可复识魏太和中又更修之撤故增新石字沦落无复在者水北有石门亭戴延之所云新筑城周城三百歩荥阳太守所镇者也水南带三【锥指三下有皇字】山即皇室山亦谓之为三室山也【郡国志注引西征记云荥阳有广武城在三皇山上或谓之三室山】
　　济水又东迳西广武城北【广武山在今荥泽县西二十里接河阴县界刘昭云山有二城曰东广武西广武各在山一头相去二百步　明统志云广武三皇二山相聨其上有东西二城即楚汉相拒处】
　　郡国志荥阳县有广武城城在山上汉所城也髙祖与项羽临絶涧对语责羽十罪羽射汉祖中胷处也山下有水北流入济世谓之柳泉也
　　济水又东迳东广武城北
　　楚项【下脱羽字】城之汉破曹咎羽还广武为髙爼置太公其上曰汉不下吾烹之髙祖不听将害之项伯曰为天下者不顾家但益怨耳羽从之今名其坛曰项羽堆亦【疑有讹阙朱本作夹】城之间有絶涧断山谓之广武涧项羽叱娄烦于其上娄烦精魄丧归矣
　　济水又东迳敖山北【敖山有城秦置仓于其中故亦曰敖仓城括地志云敖仓在荥泽县西北十五里石门之东北临汴水南带三皇山按今荥泽县在隋县南五里则敖城东南去今县当二十里也】诗所谓薄狩于敖者也其山上有城即殷帝仲丁之所迁也皇甫谧帝王世纪曰仲丁自亳徙嚣于河上者也或曰敖矣秦置仓于其中故亦曰敖仓城也
　　济水又东合荥渎【朱本作荥泽】
　　渎首受河水有石门谓之为荥口石门也【石门南际河有故碑云阳嘉三年立激岸侧以捍鸿波按苏代曰决荥口魏无大梁即此处也首受河水以上承河阴石门水而言然昔人导泽水以为川从此而出故谓之荥口石门禹贡锥指注又曰河阴石门汉建宁四年立在敖城西北荥口石门汉阳嘉三年立在敖山东时地各别近志混而为一大谬】而地形殊卑盖故荥播【孙云书作荥波】所道自此始也门南际河有故碑云惟阳嘉三年二月丁丑使河堤谒者王诲疏达河川遂荒庶土云大河冲塞侵齧金堤以竹笼石葺葺土而为遏坏隤无已功消亿万请以滨河郡徒疏山采石垒以为鄣功业既就徭役用息未详【朱云玉海引此文无未详二字疑衍】诏书许诲立功府乡规基经始诏策加命迁在沇州乃简朱轩授使司马登令缵茂前绪称遂休功登以伊洛合注大河南则缘山东过大伾回流北岸【何云疑有脱文】其势郁幪涛怒湍急激疾一有决溢弥原淹野蚁孔之变害起不测盖自姬氏之所常蹙昔崇鲧所不能治我二宗之所劬劳于是乃跋涉躬亲经之营之比率百姓议之于臣伐石三谷水匠致治立激岸侧以捍鸿波随时庆赐说以劝之川无滞越水土通演役未逾年而功程有毕斯乃元勲之嘉课上徳之表也昔禹修九道书録其功后稷躬稼诗列于雅夫不惮谦之勤夙兴厥职充国惠民安得湮没而不章焉故遂刊石记功垂示于后其辞云云使河堤谒者山阳东昏司马登字伯志代东莱典城王诲字孟坚河内太守守城向豺【何校守作宋豺作豹】字伯尹丞汝南邓方字徳山怀令刘丞字季意河堤掾匠等造陈留浚仪边韶字孝先颂石铭歳逺字多沦防其所灭盖阙如也荥渎又东南流注于浦今无水次东得宿须水口水受大河渠侧有扈城水自亭东南流注于济水今无水宿须在河之北不在此也盖名同耳自西縁带山隰秦汉以来亦有通否济水与河浑涛东注晋太和中桓温北伐将通之不果而还义熙十三年刘公西征又命宁朔将军刘遵考仍此渠而漕之始有激湍东注而终山崩壅塞刘公于北十里更凿故渠通之合则南渎通津川涧是导耳济水于此又兼邲目春秋宣公十三年晋楚之战楚军于邲即是水也昔卞【何云疑有脱误】京相璠曰在敖北
　　济水又东迳荥阳县北【上文东过荥阳县北谓河济并流此专指济水而言　宋白续通典云荥阳故城在荥泽县南十七里今按荥泽县北五里有荥泽故城隋置明洪武八年为河水所圯移今治是荥阳故城东北去今治止十二里也】
　　曹太祖与徐荣战不利曹洪授马于此处也【朱笺魏志太祖起义兵讨董卓至荥阳为卓将徐荣所败太祖失马贼追甚急曹洪下以马授太祖渡汴水奔谯】
　　济水又东南砾石溪水注之【胡云按又东二字为句石字衍观注云经所谓砾溪可知上有北砾溪故此为南砾溪余兄东甫云按下文砾石涧则石字似未可云衍或注脱石字耳且前此北砾溪既云未详则亦安知更有南砾溪耶以南字属下亦恐未安】
　　水出荥阳城西南李泽泽中有水即古冯池也地理志曰荥阳县冯池在西南是也东北流歴敖山南春秋晋楚之战设伏于敖前谓是也迳虢亭北池水又东北迳荥阳县北断山东北注于济世谓之砾石涧即经所谓砾溪矣经曰济出其南非也
　　济水又东索水注之【索水源出开封府荥阳县小陉山北流入京水】
　　水出京县【京县今为荥阳县】西南嵩渚山【在今荥阳县东南二十五里一名小陉山】与东闗分水即古旃水也其水东北流器难之水注之山海经曰小【山海经作少】陉之山器难之水出焉而北流注于侵【下脱水字】即此水也【山海经作北流注于役水郭注云一作侵】其水北流迳金亭又北迳京县故城西入于旃然之水【朱笺左传襄公十八年楚伐郑次于鱼陵右师城上棘遂陟颍次于旃然注云旃然水出荥阳成臯县东入汴】城故郑邑也庄公以居弟段号京城大叔祭仲曰京城过百雉国之害也城北有坛山罡赵世家成侯二十年魏献荥阳因以为坛台罡也【按史记赵世家成侯二十年魏献荣椽因以为檀台原文如此并不云魏献荥阳檀亦不作坛且无罡字不知道元何防引此况索隠注云刘氏曰荣椽地名其中有髙处可以为台非也按荣椽是良材可为椽登饰有光荣所以魏献之故赵因之以为檀台又正义曰荣屋翼也说文云椽榱也屋梠之两头起者为荣也据此则为荣椽无疑然作椽解又与上下文所引不类不知何故岂北魏时古本作荥阳不作荣椽也】其水乱流北迳小索亭西京相璠曰京有小索亭世语以为本索氏兄弟居此故号小索者也又为索水索水又北迳大栅城东晋荥阳民张卓董迈等遭荒鸠聚流离堡固名为大栅坞至太平真君年颍州刺史崔白自虎牢移州治此又开广旧城创制改筑焉太和十七年迁都洛邑省州置郡索水又屈而西流与梧桐涧水合水出【原本漏】西南梧桐谷东北流注于索斯水亦时有通塞而不常流也索水又北屈东迳大索城南春秋传曰郑子皮劳叔向于索水即此城也晋地道志所谓京有大索小索亭汉书京索之间也【史记项羽本纪与汉战荥阳南京索间应劭曰京县名属河南郡有索亭杜预曰成臯东有大索城又有小索城城在荥阳县北四里又云京县有大索亭小索亭晋灼曰索音栅明一统志云大索城在荥阳县西五十里小索城在大索东北】索水又东迳虢亭南应劭曰荥阳故虢【漏公字】之国也今虢亭是矣故马渊郡国志曰县有虢亭俗谓之平咷城城内有大冡名管叔冡或亦谓之号咷城非也盖号虢字相类字转失实也风俗通曰俗说髙祖与项羽战于京索遁于薄中羽追求之时鸠止鸣其上追之者以为必无遂得脱及即位异此鸠故作鸠杖以扶老案广志楚鸠一名防啁号咷之名盖因鸠以起目所未详也索水又东北流须水古【疑作右】入马【疑作焉】水近出京城东北二里榆子沟亦曰防榆沟也又亦或谓之为小索水东北流木蓼沟水注之水上承京城南渊世谓之车轮渊渊水东北流谓之木蓼沟又东北入于须水【湏水出荥阳县万山北流入汴河】湏水又东北流于荥阳城西南北注索索水又东迳荥阳县故城南汉王之困荥阳也纪信曰臣诈降楚王宜间出信乃乗王车出东门称汉降楚楚军称万歳震动天地王与数十骑出西门得免楚围羽见信大怒遂烹之信在城西北三里故蔡伯喈述征赋曰过汉祖之所隘吊纪信于荥阳其城跨倚岗原居山之阳王莽立为新队备周六队之制魏正始三年歳在甲子被癸丑诏书割河南郡巩县自关以东创建荥阳郡并户二万五千以南乡筑阳城乡亭侯李胜字公照为郡守顾原武典农校尉政有遗惠民为立祠于城北五里号曰李君祠庙前有石蹠蹠上有石的【朱曰谢兆申云石的疑当作石碣防按会稽记县东有石的山山有石壁方二丈的的如射侯则此石的即其类也】石的铭具存其畧云百族欣戴咸推厥诚今犹祀祷焉索水又东迳周苛北汉祖之出荥阳也令御史大夫周苛守之项羽拔荥阳获苛曰吾以公为上将军封三万户侯能尽莭乎苛瞠目骂羽羽怒烹之索水又东流北屈西转北迳荥阳城东而北流注济水杜预曰旃然水出荥阳成臯县东入汴春秋襄公十八年楚伐郑石【当作右】师渉颍次于旃然即是水也济渠水防汴沟唯承此始故云吸受旃然矣亦谓之鸿沟水盖因汉楚分王指水为断故也郡国志曰荥阳有鸿沟水是也盖因城地而变名为川流之异目济水又东迳荥阳泽北故【胡作古亦通】荥水所都【朱云疑作潴】也京相璠曰荥泽在荥阳县东南与济隧合济隧上承河水于卷县北河南迳卷县故城东【汉字河南郡有卷县其故城在今原武县西七里】又南迳衡雍城西【左传晋文公败楚师于城濮甲午至于衡雍作王宫于践土杜注云衡雍郑地今荥阳卷县　衡雍城在今原武县西北五里】春秋左传襄公十一年诸侯伐郑西济于济隧杜预阙其地而名之水也京相璠曰郑地也言济水荥泽中北流至衡雍西与出河之济【济水伏流自河而出故谓之出河之济】会南去新郑【新郑县今属开封府】百里斯盖荥播河济往复迳通矣出河之济即阴沟之上源也济隧絶焉故世亦或谓其故道为十字沟自于岑造八激堤于河阴水脉径断故渎难寻又南会于荥泽然水既断民谓其处为荥泽春秋卫侯及翟人战于荥泽而屠懿公演报命纳肝处也【吕氏春秋云狄人杀卫懿公食之遗其肝演使返报命肝下自剖其腹纳懿公之肝】有垂陇城济渎出其北春秋文公三年【左传作二年】晋士縠盟于垂陇者也京相璠曰垂陇郑地今荥阳东二十里有故陇城即此是也世谓之都尉城盖荥阳典农都尉治故变垂陇之名矣泽际又有沙城城左佩济渎竹书纪年梁惠成王九年王会郑厘侯于巫沙者渎际有故城世谓水城非也史记秦昭王三十二年魏冉攻魏走芒卯入北宅【史记穰侯传昭王三十二年穰侯为相国将兵攻魏走芒夘入北宅徐广曰魏惠王五年与韩会宅阳正义曰竹书云宅阳一名北宅括地志云宅阳故城在郑州荥阳县西南十七里】即故宅阳城也竹书纪年曰惠王十三年王及郑厘侯盟于巫沙【朱云今竹书巫沙之盟是显王十一年事】以释宅【竹书纪年作它】阳之围归厘于郑者也竹书纪年晋出公六年齐郑伐卫荀瑶城宅阳【按竹书纪年贞定王七年晋荀瑶城南梁无城宅阳之文】俗言水城非矣济水自泽东出即是始矣王隠曰河决为荥济水受焉故有济堤矣为北济也济水又东南迳厘城东春秋经书公会郑伯于时来左传所谓厘也京相璠曰今荥阳县东四十里有故厘城也济水又合黄水黄水发源京县黄淮止【疑讹当作山】东南流名祝龙泉泉势沸涌状若巨鼎汤汤西南流谓之龙项口世谓之京水也【京水源出荥阳嵩渚山径郑州西南十五里东北入郑水】又屈而北注鱼子沟水入【朱本作北注于济鱼水入焉】焉水出石暗涧东北流又北与濏濏水合水出西溪东流水上有连理树其【脱树字】柞栎也南北对生凌空交合溪水歴二树之间东流注于鱼水鱼水又屈而西北注黄水黄水又北迳髙阳亭东又北至故市县重泉水注之水出京城西南小【宋本作少】陆山东北流又北流迳髙阳亭西东北流注于黄水又东北迳故市县故城南溪髙帝六年封阎泽母赤为侯国属县也【按汉书表髙帝六年封阎泽赤为故市侯三年薨九年子母害嗣令云阎泽母赤是二人合为一人矣】黄水又东北至荥泽南分为二水一水北入荥泽下为船塘俗谓之郏城陂东西四十里南北二十里竹书穆天子传曰甲寅天子浮于荥水乃奏广乐是也一水东北流即黄雀沟矣穆天子传曰壬寅天子东至于雀梁者也又东北与靖水枝津合二水之会为黄泉北流注于济水
　　又东过阳武县北【阳武县今属河南开封府】
　　济水又东南流入阳武县歴长城东南流蒗荡渠出焉
　　济水又东北流南济也迳阳武县故城南
　　王莽更名之曰杨桓矣又东为白马渊渊东二里南北一百五十歩泉流名为白沟又东迳房城北穆天子传曰天子里圃田之路东至于房疑即斯城也郭注云以为赵郡房子也余谓穆王里郑圃田郭以赵之房邑为疆更为非矣
　　济水又东迳封丘县南【今属开封府】
　　又东迳大梁城北【今祥符县西北有浚仪故城即大梁城也】东左【何校宋本改南】迳仓垣城【仓垣城在今陈留县西】又东迳小黄县【在今陈留县西北二十里】之故城北县有黄亭说济【疑讹或是临沟】又谓之曰黄沟县故阳武之东黄乡也故【朱本云疑脱因字】水以名县沛公起兵野战丧皇妣于黄乡天下平定乃使使者【脱以字】梓宫招魂幽野于是丹旐目水濯洗入于梓宫【朱笺按陈留风俗传云有丹自洒濯入于梓宫则丹旐当作丹蛇目水当作自水】其浴处有遗发焉故諡曰昭灵夫人因作寝以宁神也
　　济水又东迳东昏县故城北【今兰阳县东北二十里有东昬县故城】阳武县之户牖乡矣汉丞相陈平家焉平少为社宰以善均肉称今民祠其社平有功于髙祖封户牖侯是后置东昏县也王莽改曰东明矣
　　济水又东迳济阳县故城南【今兰阳县东五十里有济阳县故城】
　　故武父城也城在济水之阳故以为名王莽改之曰济前者也光武生济阳宫光明昭室即其处也东观汉记曰光武以建平元年生于济阳县是歳有嘉禾生一茎九穗大于凡禾县界大熟因名曰秀
　　又东过封丘县北北济也
　　自荥泽东迳荥阳卷县之武修亭南春秋左传成公十五年【左传作十年】郑子然盟于修泽者也郑地矣杜预曰卷东有修武亭
　　济水又东迳原武县故城南
　　春秋之原圃也穆天子传曰祭父自圃郑来谒天子【穆天子传无天子二字】夏庚午天子饮于洧上乃遣祭父如圃郑是也王莽之原桓矣济渎又东迳阳武县故城北又东絶长城筑也案竹书纪年梁惠成王十二年龙贾率师筑长城于西边自亥谷以南郑所城矣竹书云是梁惠王十五年筑也郡国志曰长城自卷迳阳武到密者是矣
　　济渎又东迳酸枣县之乌巢泽北【酸枣县今为开封府延津县】泽有故亭晋太康地记曰泽枣之东南【宋本作泽在酸枣之东南】昔曹太祖纳许攸之防破袁绍军处也济渎又东迳封丘【原本讹立】县南燕县之延乡也其在春秋为长丘焉应劭曰左传宋败狄于长丘获长狄縁斯是也汉髙帝封翟旴【按史记表髙祖十一年封翟旴为衍侯索隠曰汉志阙从无封丘之封不知郦道元何自云然存疑俟质】濮水出焉【炳巽按上下文义汉髙帝封翟旴六字似是他处之注错简于此不然翟旴当有为侯国等字而濮水出焉句亦与上文不接其为错无疑】济渎又东迳大梁城之赤亭北而东注【下疑有脱文】
　　又东过平丘县南北济也【平丘县今为开封府封丘县】
　　县故卫地也春秋鲁昭公十三年诸侯盟于平邱是也县有临济亭田儋死处也又有曲济亭皆临侧
　　济水者又东过济阳县北济也
　　自武父城北圈称曰【朱笺按隋经籍志阚骃撰十三州志十卷议郎圈称撰陈留风俗传三卷则圈称曰下应有别文或阚骃曰三字是衍文】阚骃曰在县西北郑邑也东迳济阳县故城北【朱本陈留上有圏称二字】陈留风俗传曰县故宋地也竹书纪年梁惠成王三十年城济阳汉景帝中元六年封梁孝王子明为济川王应劭曰济川今陈留济阳县是也
　　又东过寃朐县南【今兖州府曹州西有寃朐县故城】又东过定陶县南南济也
　　禹贡锥指曰谓之南济实济水之经流也自荥口石门至此皆禹后代人所导职方豫州之川水经谓之荥渎而河济合焉者也过此则为陶丘复出之济矣以今舆地言之河南开封府之荥泽原武阳武封丘祥符陈留兰阳山东兖州府之曹州诸州县界中皆荥渎之所经也自鸿沟既开荥泽为河水所乱已非其旧逮东汉之世荥泽亦塞而禹迹荡然无存矣　荥渎非荥泽也郑康成云荥泽在荥阳县东杜预同京相璠云在县东南荥泽县志在县南其说不同按今县西南十二里有荥阳故城汉县也昔时泽在荥阳县东今则在荥阳县南矣郑杜说是荥泽西北距荥口二十余里其间必有水道水道相通而志家不详余按水经注黄水自京县东北流入荥泽下为船塘俗谓郏城陂东西四十里南北二十里穆天子传曰浮于荥水乃奏广乐是也北流注于济水此皆昔人导泽为川之路泽水从此北出而为荥渎故谓之荥口济水自敖山又东不得便合荥泽以是知经之泽字当作渎也　又曰河与荥渎相乱其来已久而荥泽在西汉时依然无恙故班固云济水轶出荥阳北地中谓荥泽也至东汉乃塞为平地不知何故郦道元云昔大禹塞其淫水而于荥阳下引河东南以通淮泗又云大禹塞荥泽开蒗荡渠以通淮泗夫荥泽何以谓之淫水经曰荥波既猪禹方陂之以蓄其水何以塞之诞妄不足深辨或云王莽时济竭而不复出故荥泽遂塞斯言亦大可疑按司马彪郡国志河内温下云济水出王莽时大旱遂枯絶河南荥阳下云有鸿沟水而不言荥泽岂以其时已塞为平地乎济枯之语系之温县盖专谓北源故郦注于温县济水故渎下言之然北源东汉复出水经歴歴可考彪何以直言枯絶而荥泽无文则又似专指南源此后人所以移其说于荥阳也程大昌云世恶莽居下流故河徙济枯皆归于莽余谓河徙事见王莽传无可疑者济枯亦理之所有但济水因旱而枯旱止则当复旧夏季伊洛竭商季河竭周幽王时三川竭诸水不闻自此遂絶也济河独一枯而不复出且南北二源同此一济北源复出南源何以终絶殊不可晓积思久之竟不知荥泽之塞为何故顷读后汉书而得之王景传云平帝之世河汴决坏未及得修汴渠东侵日月侵毁建武十年阳武令张泛上言河决积久日月侵毁济渠所漂数十许县明帝纪永平十三年诏亦言自汴渠决败六十余歳加顷年以来雨水不时汴渠东侵日月益甚水门故处皆在河中漭瀁广溢莫测垠岸当时汴济之区河灾之羡溢为害如此济渠即荥渎南去荥泽不过二十余里则固在所漂数十县之中者也河水泛滥必至其处歴六十年而后已填淤之久空窦尽窒地中伏流不能上涌荥泽之塞实由于此岂因旱干而遂塞哉余阙曰河天下之浊水也水一石率泥数斗尝道出梁荣观决河凡水之所被比其去即穹居大本尽没地中漫不见踪迹然则河侵荥泽去后安得不塞为平地钜鹿县志云元末河决入钜野及徙后泽遂化为平陆其明征也彪得之传闻不暇深究故言之不详世遂附防以为荥泽陻之故殊非事实故不可以无辨
　　济渎自济阳县故城南东迳戎城北春秋公二年公会戎于潜杜预曰陈留济阳县东南有戎城是也
　　济水又东北菏水东出焉【菏水故道在今曹州境内今涸】
　　济水又东北迳寃朐县故城南吕后元年【按汉表乃景帝元年四月封】封楚元王子刘执为侯国王莽之济平亭也
　　济水又东迳秦相魏冉冢【日知録顾炎武云今曹县有冉堌为秦相穰侯魏冉之冢史记穰侯卒于陶遂塟焉宋本下有一南字】
　　冉秦宣太后弟也代客卿夀烛为相封于穰益封于陶号曰穰侯富于王室范睢说秦秦王悟其擅权免相就封出闗辎车千乗卒于陶而因葬焉世谓之安平陵墓南崩碑尚存
　　济水又东北迳定陶恭王陵南
　　汉哀帝父也帝即位母丁太后建平二年崩上曰宜起陵于恭皇之园送葬定陶贵震山东王莽秉政贬号丁姬开其椁尸【按汉书外戚传当作户】火出炎四五丈吏卒以水沃灭乃得入烧燔椁中器物公卿遣子弟及诸生四夷十余万人操持作具助将作掘平共王母傅太后坟及丁姬冢二旬皆平莽又周棘其处以为世戒云时有羣鷰数千衔土投于丁姬竁中【竁汉书作穿师古曰谓圹中也】今其坟冢巍然尚秀隅阿相承列郭数周面开重门南门内夹道有崩碑二所世尚谓之丁昭仪墓又谓之长隧陵盖所毁者傅太后陵耳丁姬坟墓事与书违不甚过毁未必一如史说也渎南魏郡治也世谓之左城亦名之曰葬城盖恭王之陵寝也
　　济水又东北迳定陶县故城南【定陶县今属山东兖州府】
　　侧城东注也【朱云也字疑讹似当作此】县故三鬷国也汤追桀三鬷即此周武王封弟叔振铎之邑也【谢云宋本也字在曹国下】故曹国汉宣帝甘露二年更济隂为定陶国王莽之济平也战国之世范蠡既雪防稽之耻乃变姓名寓之于陶为朱公以陶天下之中诸侯四通货物之所交易也治产致千金富好行徳子孙修业遂致巨万故言富者皆曰陶朱公也
　　又屈从县东北流南济也
　　又东北右合菏水水渎上承济水于济阳县东世谓之五丈沟又东迳陶丘北地理志曰禹贡定陶西南有陶丘陶丘亭在南墨子以为釜丘也
　　禹贡锥指曰按汉志陶丘在定陶县西南则济水当先经陶丘而后至故城此经不合恐是错简又东北迳定陶县故城南十字当在引竹书薛侯来防王于釡丘者也下
　　竹书纪年魏襄王十九年薛侯来防王于釜丘者也禹贡锥指曰按自荥口至陶丘皆后世荥渎之所经非禹迹也今曹州定陶界中并有济水故道禹时则济水伏流涌自陶丘之北而东注于菏泽无上源也陶丘汉志云在定陶县西南而郭璞言在城中盖其时郡徙西南包陶丘而为城耳今县则又徙于东北故陶丘与汉城皆在西南也
　　尚书所谓导菏水自陶丘北谓此也菏水东北出于定陶县北屈左合汜水泛水西分济渎东北迳济阴郡南尔雅曰济别为濋吕忱曰水别复入为泛广异名也汜水又东合于菏渎昔汉祖既定天下即帝位于定陶汜水之阳张晏曰汜水在济隂界取其汜爱大而润下也汜水名于是乎在矣汜水又东北迳定陶县南又东北右合黄水枝渠渠上承黄沟东北合河而北注济渎也
　　禹贡锥指曰菏泽在陶丘之东北相去不逺济水伏流至陶丘北上奋驰波跳沫东北汇于菏泽又东北絶钜野至琅槐入海者为济渎其一枝东南流至湖陵入泗者后人目之曰菏水汉志湖陵县下云菏水在南者是湖陵今为鱼台县地也许慎云菏泽水在湖陵谓泽之下流入河者亦未为误自孔传袭其文曰菏泽在湖陵而遗一水字则在湖陵者为泽矣释此至于菏又增一水字曰菏泽之水则定陶之菏泽与湖陵之菏水无别矣郦道元时孔传已盛行故宗其说言尚书有导菏泽之说自陶丘北东至于菏水又以湖陵入泗为泽水所钟而不知此特菏泽之下流其所钟则在定陶也且豫州导菏泽被孟猪乃导泽水之余波南入于孟猪非谓东南至湖陵入泗之菏水郦乃混而为一种种纰缪皆为孔传所误说禹贡者当以汉志为正经文三菏字皆以泽言在定陶与湖陵无涉也　菏之为泽也济贯其中大半是济水所汇郦注云即泲水之所包注以成湖泽是也然亦必有旁源郦注云济水自定陶故城南又东北右合菏水水上承济水于济阳县东【今兰阳曹州之间】世谓之五丈沟又东北出定陶县北屈左合汜水汜水西分济渎东北迳济阴郡南又东合于菏又东北迳定陶县南又东北右合黄水枝渠而北注济渎是泛水与五丈沟之会于泽者亦皆济水之分流也寰宇记云菏水亦名南济水【近志以北清河为北济南清河为南济误由于此】俗谓之五丈河西自考城县界来程大昌曰乐史寰宇书云济阴有山是为菏山菏水西自考城来考城在济阴西济之正流未尝经考城可见菏水自为一而济来防之甚明也水经以此水为五丈沟即近世命为五丈河者此正菏水首末也　按曹州志菏山在州东南三十里以近菏泽而言盖泽本名菏后人因泽以名其山也说者谓菏水出菏山非是据郦注菏水分济于定陶东北此即经所谓济水东至乗氏县西分为二南为菏水北为济渎者也乗氏故城在今钜野县西南汉置然曹州之东境亦兼得乗氏地州东南与定陶接界菏泽在焉注所谓定陶东北即经所谓乗氏县西也但不言菏泽为疎漏耳菏水只自菏泽分流郦以济阳所出之五丈沟为菏水盖杂采他说而有此缪元和志因目鱼台之菏水曰五丈沟而程氏据以为菏水之首末正当如此皆非地志水经之菏水起乗氏讫湖陵之本意也　济水有三伏三见之说或谓出于近世之俗学殊不可信王纲振云如时以东流为济溢为荥为见则瀁东流为汉汇为彭蠡亦可为见乎又若以入于河为伏则渭入于河洛入于河亦可为伏乎况经明言浮于济漯达于河河济本通而此曰流曰溢曰入曰出曰至曰会亦并无间断不知三伏三见何据但沿袭既久为之曲解非本注也渭按伏见之说二孔无之然有所自来泰泽一伏东丘一见本水经注武徳入河再伏荥阳轶出再见本地理志荥东又洑为三伏出曹濮间为三见本唐书许敬宗传此岂创自近世但以入河为伏义有未安耳荥泽自周以前已导为荥川与陶丘复出之济相接故汉志于轶出荥阳地中下即继之曰又东至琅槐入海而定陶县下亦止云禹贡陶丘在西南不引东出之文盖三见之迹不可得见久矣鸿沟既开荥渎为浊河所乱陶丘之窦日就填淤而荥泽之澄如故其后荥泽亦塞则河南由是无济水而再见之迹亦亡水经以河济合流分入荥渎者为济水京相璠谓之出河之济郦道元宗之而班固之所谓轶出地中者絶口不谈矣或以为河中截留而过【孔安国】或以为河厎穴地而来【蔡沈】或以为河济相乱南出还清【孔颖达】或以为适会河满溢出南岸【程大昌】各持所见终非定论余窃谓河南之济即奋自河南之地中未必与入河之济为一脉譬如人之鼻息总出丹田气海中呼者岂必其吸者之复出邪沈括云歴下凡发地皆是流水世传济水经过其下东阿之井乃济水所为曾巩云泰山诸谷之水自渇马崖潜流地中至歴城西复出为趵突旁溢十数泉蔡传引以证济之伏见重源显发所在多有元和志云郑州管城县京水出县南平地新郑县溱水出县西北三十里平地二处并在河南密尔荥泽尤为明验盖济渎所经之地其下皆有伏流遇空窦即便涌出故一见于荥泽再见于陶丘不必以入河之济为上源亦不必幷泰山泽东丘数之为三伏三见也草庐之说虽圣人复作无以易之矣【东坡惠泉诗云兹山定空中乳水满其腹遇隙则发见臭味实一族余谓济水亦然今年逰歴下观诸泉尤信】





　　水经注集释订讹卷七
&lt;史部,地理类,河渠之属,水经注集释订讹&gt;
　　钦定四库全书
　　水经注集释订卷八
　　归安沈炳巽撰
　　济水二
　　济水又东至乘氏县西分为二【乘氏城有二一在钜野县西南五十里汉置县一在曹县界内后魏以后县治也】
　　春秋左僖公三十八年【按左传乃三十一年】分曹地东傅于济济水自是东北流岀巨泽其一水东南流其一水从县东北流入钜野泽
　　南为荷水北为济渎【菏泽在兖州府曹州境内】
　　迳乘氏县与济渠濮沟合北济自济阳县北东北迳煑枣城南郡国志曰寃胊县有煑枣城即此也汉高祖十二年封革朱为侯国【按史记表作煑枣侯赤索隐曰汉表作革朱革音棘姓葢子成之后也】
　　北济又东北迳寃胊县故城北
　　又东北迳吕都县故城南王莽更名之曰祁都也又东北迳定陶县故城北汉景帝以济水出其北东注中元六年分梁于定陶置济隂郡指为济而定名也
　　又东北与濮水【谢云水下当有防字○濮水在大名府开州东南六十里】
　　上承济水于封丘县即地理志所谓濮渠水首受济者也阚骃曰首受别济即北济也其故渎自济东北流左迤为高梁陂方三里濮水又东迳匡城北【在今开封府睢州西三十里又直大名府长垣西南三十里亦有匡城】孔子去衞适陈遇难于匡者也又东北左会别濮水受河于酸枣县故杜预云濮水出酸枣县首受河竹书纪年曰魏襄王十年十月大霖雨疾风河水溢酸枣郛汉世塞之故班固云大堙酸枣也今无水其故渎东北迳南北二棣城间左襄公五年楚子囊伐陈公会于城棣以救之者也濮渠又东北迳酸枣县故城南韩国矣圏称曰昔天子建国名都或以合名【朱笺吴本改作姓名玉海引此亦作合名】或以山林故豫章以树氏都酸枣以棘名邦故曰酸枣也汉官仪曰旧河堤谒者居之城西有韩王望气台孙子荆故台赋叙曰酸枣寺门外夹道左右有两故台访之国老云韩王听讼观台高一十五仞虽楼泯灭【谢云楼下当有榭字】然广基似于山岳邵公大贤犹舍甘棠区区小国而台观隆崇骄盈于世以鉴来今故作赋曰薎丘陵之逦迤亚五岳之嵯峨言壮观也城北韩之市地也聂政为濮阳严仲子刺韩相侠累遂披靣而死其姊哭之于此城内后有汉酸枣令【酸枣今为开封府延津县地】刘孟阳碑濮水北称成陂陂方五里号曰同池陂又东迳胙亭东注故胙国也富辰所谓邢茅胙祭周公之也濮渠又东北迳燕城内故南燕姞姓之国也有北燕故以南氏县东为阳清湖陂南北五里东西三十里亦曰燕城湖迳桃城南即战国防所谓酸枣虚桃者【战国防容説秦王曰王又举甲兵而攻魏社大梁三门举河内防燕酸枣虚桃人史记秦始皇本纪注索隐曰桃人魏邑燕虚二邑名正义曰燕古田反括地志曰南燕城古燕国也滑州胙城是也○者下疑漏也字】汉高帝十二年封刘襄为侯国【史记表高帝十二年封刘襄为桃侯】而东注于濮俗谓之朝平沟濮渠又东北又与酸水故渎会酸渎首受河于酸枣县东迳酸枣城北延津南谓之酸水竹书纪年曰秦蘓胡率师伐郑韩襄败秦蘓胡于酸水者也酸渎水又东北迳燕城北又东迳滑台城南又东南迳瓦亭南春秋定公八年公会晋师于瓦鲁尚执羔【左传定公八年公会晋师于瓦范献子执羔赵简子中行文子皆执雁鲁于是始尚羔】自是会始也又东南会于濮世谓之百尺沟濮渠之侧有漆城竹书纪年梁惠成王十六年邯郸伐衞取漆富兵城之者也【谢云当作丘按竹书本作兵】或亦谓之菀濮亭春秋武子与卫人盟于菀濮杜预曰长垣而南近濮水也京相璠曰卫地也似非闗菀而不知其所竹书纪年梁惠成王五年公子景贾率师伐郑韩眀战于阳【竹书作韩】我师败逋泽北坛陵亭亦或谓之大陵城非所究也又有桂城竹书纪年梁惠成王十七年齐田期伐我东鄙战于桂阳我师败逋亦曰桂陵案史记齐威王使田忌击魏败之桂陵齐于是彊自称为王以令天下濮渠又东迳蒲城北故卫之蒲邑孔子将之卫子路出于蒲者也韩子曰鲁以仲夏起长沟子路为蒲宰以私粟馈众孔子使子贡毁其噐焉余案家语言仲由为蒲宰修沟渎与之簟食瓢饮夫子令赐止之无鲁字又入其境三称其善身为大夫终死卫难濮渠又东迳韦城南即白马县之韦乡也史迁记曰夏伯豕韦之故国矣城西出而不方城中有六大井皆隧道下俗谓之江井也有驰道自城属于长垣濮渠东絶东驰道迳长垣县故城【长垣县今属直大名府其故城在今县西南三十五里】北卫地也故首垣矣秦更从今名王莽改为长固县陈留风俗曰县有防垣故县氏之孝安帝以建光元年封元舅来【一作宋】俊为侯国县有祭城濮渠迳其北郑大夫祭仲之邑也杜预曰陈留长垣县东北有祭城者也圏称又言长垣县有罗亭故长罗县也【长罗县故城在旧长垣县西南三十里】汉封后将军常惠为侯国地理志曰王莽更长罗为惠泽后汉省并长垣有长罗泽即吴季英牧猪处也【朱笺后汉书吴祐字季英年二十防父居无担石常牧豕长垣泽中后举孝亷】又有长罗罡蘧伯玉罡陈留风俗曰长垣县有蘧伯乡一名新乡有蘧亭伯玉祠伯玉冢曹大家东征赋曰到长垣之境界兮察农野之居民覩蒲城之丘墟兮生荆棘之蓁蓁蘧氏在城之东南兮民亦向【一作飨今东征赋作尚】其丘坟唯令徳之不朽兮身既没而名存昔吴季札聘上国至卫观典府賔亭父畴以卫多君子也【朱笺按左传襄公二十九年吴公子札适卫説蘧瑗史狗史防公子荆公子发公子朝曰卫多君子未有患也今云至卫观典府云云未详】濮渠又东分为二渎北濮出焉濮渠又东迳须城北卫诗云思须与曹也毛云须卫邑矣郑云自卫而东迳邑故思濮渠又北迳襄丘亭南竹书纪年曰襄王七年韩明率师伐襄丘十年楚庶章率师来会我次于襄丘者也濮水东迳濮阳县故城南昔师延为纣作靡靡之乐武王伐纣师延东走自投濮水而死矣后卫灵公将之晋而设舍于濮水之上夜闻新声召师防受之于是水也【韩非子十过篇昔者卫灵公将之晋至濮水之上税车而放马设舍以宿夜分而闻鼓新声者而说之使人问左右尽报弗闻乃召师防而告之曰有鼓新声者其状似神子为听而写之师防曰诺因静坐抚琴而写之明日报曰臣得之矣遂去之晋晋平公觞于施夷之台酒酣灵公起公曰有新声愿请以示平公曰善乃召师防令坐师旷之旁援琴鼔之未终师旷抚止之曰此亡国之声不可遂也平公曰此道奚出旷曰此师延之所作与纣为靡靡之乐也及武王伐纣师延东走至于濮水而自投故闻此声者必于濮水之上先闻此声者其国必削不可遂也平公曰寡人所好者音子其使遂之师防鼓究之】濮水又东迳泲隂离狐县故城南王莽之所谓狐瑞也【在兖州府曹县界内汉为县】郡国志曰故属东郡濮水又东迳葭密县故城北【故城在今曹县西北三十里】竹书纪年幽公十三年【竹书作晋幽公三年】鲁季孙会晋文公【文公误当是幽公】于楚丘即葭密遂城之濮水又东北迳鹿城南郡国志曰济隂乘氏县有鹿城【一作乘】乡春秋僖公二十一年盟于鹿上京杜并谓此亭也濮水又东与勾渎首受濮水枝渠于句阳县东南迳勾阳县故城【在曹县北三十里汉置县后省】南春秋之糓丘也左以为勾渎之丘矣县处其阳故县氏焉又东入乘氏县左会濮水与济同入钜野故地理志曰濮水自濮阳南入钜野亦经所谓济水自乘氏县两分东北入于钜野也
　　济水故渎又北右合洪水
　　上承钜野薛训渚厯泽西北又北迳阚乡城西春秋桓公十有一年经书公会宋公于阚郡国志曰东平陆有阚亭皇览曰蚩尤冢在东郡夀张县阚乡城中冢高七尺常十月祠之有赤气出如绛民名为蚩尤旗十三州志曰夀张有蚩尤祠又北济【济上当有与字】渎合自渚迄于北口一百二十里名曰洪水桓温以太和四年率众北入掘渠通济至义十三年刘武帝西入长安又广其功自洪口已上又谓之桓公渎济自是北注也春秋庄公十八年经书夏公追戎于济西京相璠曰济水自钜野至济北是也
　　又东北过夀张县西界安民亭南汶水从东北来注之【今东平州西南有夀张故城西北去今夀张县五十里州西南十里有安山镇即古安民亭】
　　济水又北汶水注之【汶水源发泰安州西南流至兖州府经寕阳平隂汶上县界又西至东平州界注济河故道东北流经东阿县界又东北流至济南府界入海】戴延之所谓清口也郭縁生述征记曰清河首受洪水北流济或谓清则济也禹贡济东北防于汶今枯渠注巨泽巨泽北则清水清水与汶防也【禹贡锥指济水自菏泽东北流絶巨野泽而北合洪水以至安民亭南者禹之旧迹也其后不知何年改从泽西之清水而绕泽北以防汶谓之清口其泽中之道自洪口至清口者则无水故水经谓之故渎述征记谓之枯渠今防通河迳钜野县东北七十里去故城已逺并清水防汶之故道亦湮没而不可考况禹之旧迹乎○以今舆地言之汶水自莱芜歴泰安肥城宁阳至东平入济合流以注于海此禹迹也迨元人引汶絶济为防通河明永乐中又筑戴村坝遏汶水尽出南旺以资运而安山入济之故道填淤久矣】李钦曰汶水出太山莱芜县【今属济阳府】西南入济是也济水又北迳梁山东【括地志云梁山在郓州夀张县南二十五里今在东平州西南五十里接汶上县界梁山泺在今夀张县东梁山之南汶济既合东北滙而成泺日知录云五代史晋开运元年滑州河决浸汴曹濮单郓五州之境环梁山合于汶水与南旺蜀山湖连弥漫数百里金史食货志黄河已移故道梁山泺水退地甚广遣使安置屯田自此以后钜野夀张诸邑古时潴水之地无尺寸不耕而忘其昔日之为川浸矣】袁宏北征赋曰背梁山截汶波即此处也刘澄之引是山以证梁父为不近情矣山之西南有吕仲悌墓【朱笺晋阳秋曰吕安字仲悌东平人志量开旷有防俗风气与康为友每一相思千里命驾】河东岸有石桥桥本当河河移故侧岸也古老言此桥东海吕母起兵所造也山北三里有吕母宅宅东三里即济水【朱笺东观汉记海曲吕母之子为县令所杀母破产结诸少年得数百人入海自称将军遂破海曲执县宰斩之以其首祭子冢】
  </div>
  <div class="pagination">
   <a href="水经注集释订讹_page7.html">
    上一页
   </a>
   <span>
    ...
   </span>
   <a href="水经注集释订讹_page3.html">
    3
   </a>
   <a href="水经注集释订讹_page4.html">
    4
   </a>
   <a href="水经注集释订讹_page5.html">
    5
   </a>
   <a href="水经注集释订讹_page6.html">
    6
   </a>
   <a href="水经注集释订讹_page7.html">
    7
   </a>
   <span class="current-page">
    8
   </span>
   <a href="水经注集释订讹_page9.html">
    9
   </a>
   <a href="水经注集释订讹_page10.html">
    10
   </a>
   <a href="水经注集释订讹_page11.html">
    11
   </a>
   <a href="水经注集释订讹_page12.html">
    12
   </a>
   <a href="水经注集释订讹_page13.html">
    13
   </a>
   <span>
    ...
   </span>
   <a href="水经注集释订讹_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
