<!DOCTYPE html>
<html>
<head>
    <meta charset="UTF-8">
    <title>福建通志台湾府 - 第 106 页/共 138 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志台湾府 - 第 106 页/共 138 页</h1>
    <div class="content">　　安溪县

　　官朝京字子孟，康熙壬子举人。十七年，白头贼蔡寅诡称明裔，众数万，所至令具扉屦刍粮犒师，不应者缳以徇。乡人恐惧。朝京率壮勇守险。会连日大雨，贼不果来，而同里李光地先后击贼，贼走散。选莆田教谕，摄仙游。教士有法，谢绝馈贶。在任九年，食贫如故。擢直隶武强知县。岁饥，有诏发帑赈尤贫者。他邑令皆假手里胥，朝京署白金按户与之。未几，上令重臣核赈事，所过民皆遮马首诉予金者不实，而武强境内帖然。巡抚直隶于成龙闻朝京催科不用鞭朴，驰札切责。朝京乃升堂皇召逋户至，令朴之，朴至三，逋者呼即止。然终武强之任，民亦不忍负也。贫户输粮有不及额者，以己俸充之。知府谓曰：『尔欲为德于民，如贫何』？对曰：『某非不念贫，第念民欠锱铢，而胥持帖下乡，费且数倍。某为诸生，畏胥如虎，以为民亦然，故愿以俸充之，实不计贫也』。知府为改容。居二年，以劳瘁卒于官，年七十二。武强民巷哭，争赙以归。孙翰琦字秀卿，少孤，戏母前，遇噍让即长跪，候气和乃起。事伯兄献瑶如严师。乾隆辛酉举于乡，教谕和平。学舍圯，至辄新之。调台湾凤山，海气蒸湿，疾作告归。

　　--以上录自重纂福建通志卷二百三十四。

　　台湾府台湾县

　　王璋字昂伯，康熙癸酉举人，分修台湾府志。后为云南宜良知县，洁己爱民；丁内艰，百姓数千吁留，璋从间道旋家。服阕，补湖广房县，以最擢主事。终监察御史。

　　--以上录自重纂福建通志卷二百三十六。

　　武功传

　　福州府

　　林凤字侯泽，福清人。幼娴韬略，才识过人。总督姚启圣擢补金门中军守备。以克澎湖功加左都督拖沙喇哈番，食一品俸，擢河南游击。中州地旷人稀，捐资给牛种垦田。迁山东兖州参将，肃军政，恤兵民。以老乞休归。

　　俞启字道来，罗源人。从戎伍克复澎台，以功授陕西靖边营游击。历四川叙马营参将。清介自守。以年老致仕归。

　　吴朝建字叔章，一字朴斋。长乐人。本姓许，少孤，依其出母抚于吴氏，遂姓吴。隶制府满保麾下。康熙六十年，台匪朱一贵乱。朝建籍厦门材俊子弟为一军。厦门扼漳、泉二郡，台、澎奸民多窟其中。桀者皆入幕籍，则无内顾忧。遂从平台。制府廉其才，拔千总，驻防归化、宁化二县。归化饥民行掠，朝建擒治之，以便宜佐县令蠲赈，民赖以安。雍正十三年，授铜山守备，迁连江游击。置巨猾父子五人于法。爱民礼士。标兵有凌侮绅士及平民孤寡者，必重惩之。年六十余，请老，家于连江，与高人逸士联九老会，有儒将风。子世膺以仗义死林爽文之难。

　　陈一凯字云华，闽县人。乾隆五十一年，台湾林爽文乱，从军渡台。事平，授外委。嘉庆二年，檄赴海坛缉捕海盗陈弗等，拔把总。八年三月，出哨四屿洋，夜遇盗船，擒其魁林秋秋等，擢千总，权台湾水师中营守备。时蔡牵勾结山贼犯府城，窥安平镇。一凯率所部伏七鲲身邀而击之，安平赖以保全，而府城之围亦解。十三年，除右营守备，权游击，驻防鹿港。调艋舺，又权台湾水师副将。引疾归。

　　潘国材字遴山，闽县人。由武举人授职迁泉州守备。林爽文之乱，国材从征台湾，抵鹿仔港。领兵由海道进攻大甲溪、南埔、麻园、沙辘，所向皆捷。横山有猪哥庄，地险极，贼据有日。将士屡攻不能克，国材一鼓破之。大里杙为爽文巢穴。大学士福康安统兵进剿，令国材从北路分攻，贼穴一空，纪功居上等。台平，授台镇中军游击。俗多械闘，闻国材至，讙呼而罢。迁广西提标参将，未赴任卒，榇不能归，兵民赙送至海滨而返，建祠以祀。时海寇未靖，舟至海中，寇追至，知为国材家属，寇曰：『廉明官也』，皆散去。国材工草书，有诗集。

　　蔡攀龙，闽县人，乾隆壬子武举人，授金门千总。领兵赴台湾，适海寇蔡牵窜台。台攀龙在安平协剿击退之。明年，蔡牵复窜鹿耳门。攀龙跟剿，获林正等六十余人。后移闽安。带兵换回台满兵，由鹿耳门出，驶至澎湖外洋狮礁，遇风船破淹毙。赐恤银祭葬，给云骑尉，三代袭次完时给与恩骑尉，世袭罔替。

　　兴化府

　　陈斌字朝岐，莆田人。幼读书通韬略。值闽多故，投笔从戎，札授都佥。耿逆变作，斌领先锋征剿，恢复寿昌、遂安二县。并逐土寇于威平镇，擒其魁汪匪石等歼之。旋破耿逆木城，焚其营，进攻大溪滩，夺仙霞关，恢复建宁、延平诸郡邑，顺流而下，耿逆就俘。以功授福州城守营副将。时海氛大炽，总督姚启圣知其才，调漳州，连克陈洲等一十九寨，并克复金、厦二岛，以功授左都督，世袭云骑尉。从靖海将军施琅出师铜山，击杀伪镇邱辉等，克澎湖，全台就抚；加世袭骑都尉，移南阳镇副将。以老乞休。年七十，卒。斌性沈毅，每遇敌则身先士卒。又推诚与人，人皆心服。

　　泉州府

　　郑缵昌字哲俞，南安人。顺治初，从父泰为郑逆所戮，缵昌与从弟缵绪率众归诚，授左都督。奉命平岛，所向披靡，改授精奇尼哈番。滇黔事起，后师谷城为荆襄援。寻进征夔府，摧坚历险，多着劳绩。师旋，不及论功而卒，年四十四。缵昌倜傥不群，读书之暇，习骑射击刺。尝与人角胜，时黄花正开，客请以花易球，射无不中。再易以钱，中如初。又令人蹲奉三球如拳，球俱着箭去，蹲者犹未觉也。

　　洪忠字荩臣，惠安人。康熙二年，招募官兵克复金、厦各岛，以军功授都督金门镇右营游击。时同县曾荣亦以克复金、厦功由游击迁至广东副将。其随征金、厦兼剿抚澎、台者：曾维勋由把总历官至游击，洪邦俊（字彦臣）、黄越皆以左都督领把总，曾捷授云南参将。从师剿平澎、台者：陈恕授左都督带拖沙喇哈番，曾大勋授海坛守备。

　　郭世耀初名国祚，南安人。与江西翁韬谋矫巡抚吴兴祚书招降江几。几为海上郑逆党，号江拐子，受伪命为将军，聚众邵武山中，悉裹头露足，登高走壁，轻捷如飞，官军莫何。国祚与韬越壑踰岩，直抵帐下。几发书怒欲杀之。伪总兵高茂芳谏曰：『将军雄据险要，水战凫轻，山闘猿捷，而驰骤平原，非其长也。况地无千里之饶，粮无一年之积，其能久乎？从之，犹不失我富贵』。江是其言，然尚犹豫未决。先释国祚及韬归，遂见巡抚陈江几可抚状，并请擅作书罪。兴祚大喜，复作札择有干略者偕行。江几遂率所部七万余人降。国祚让功不居。后改今名，除千总。借台湾未靖，金门总兵陈龙以其习水性，令率甲士从靖海将军施琅平之。以功加都督衔，授古北游击，迁参将，擢广东副将。

　　郭新字日民，同安人。少习韬略。康亲王入闽，授援剿右营守备，守金门，克复海坛、南日、平海、湄州、崇武、臭涂及金、厦等堡。所至不战而平。靖海侯施琅东征，以新为前驱，与刘国轩等战于澎湖，三十六屿一时俱下，全台遂平。叙功授左都督世袭拜他喇布勒哈番。时同里从攻厦、金两岛及平澎、台者：吴楠字世乔，精晓水性，叙功加左都督，授春江副将，擢南澳总兵，未任卒；林庄雄以把总从征，议叙左都督兼拖沙喇哈番，以副将用。其平台有功者：刘执忠有勇略，总督姚启圣命赴淡水招抚，事平，授海澄营游击；魏平仪表奇伟，以功加左都督，授南澳游击及台湾南路参将，迁广西浔州副将；张正以功加左都督世袭云骑尉，授金门镇游击；方刘进以功加左都督，授陕西固原镇副将；许忠以功授同安营游击；贡生林宗泰以功题补参议道；蒋熺以功补苏松中营参将；方长生以功授都司；王良字遂侯，以功加左都督衔。

　　苏虎臣，南安武生。康熙十六年，从提督段应举克复同安、海澄，授千总，擢守备。又同兴化游击陈永茂征李复贵、陈申等，捣平巢穴。十七年，从提督杨捷征凤山。十九年，克复观音山十九寨及海澄、厦门。二十年，授都司；旋从施琅出海攻克澎湖三十六岛，台湾平。叙功授左都督、兴化副将。同县李智亦以平台功授总河中军副将，擢南澳总兵；林廷字伯选，以从征红夷功授靖海右营参将。

　　曾春字化公，晋江人。与提督万正色有旧。正色统兵援岳州，荐春于制军。夜半斫栅，克君山，复岳州，授游击。后以被累革职。从征闽海，战崇武，平金、厦两岛，授铜山游击，镇秦溪。二十二年，施琅平台湾，春绩尤着，以功加左都督，带拖沙喇哈番衔，擢广西河池参将。擒水遁巨魁父子，立毙于杖，池人感之。擢四川夔州协副将，以目疾乞归。子起凤字汉翔，袭职。

　　黄瑞，晋江人。提督万正色拔隶援剿总兵黄镐麾下。与贼战崇武海中，贼大败逃归台湾。以功授铜山镇标中军游击。二十二年，又从靖海侯施琅战澎湖，以功加左都督，带拖沙喇哈番衔世袭，擢代州参将，致仕。

　　林正春字伯馥，随剿澎台有功，授福建海坛镇标中军守备，擢浙江太湖参将。

　　林汇字如渊，惠安人。总督姚启圣统师平金、厦、澎台，汇上策干之；授援剿札付训练水军，以功授左都督，选湖广竹山游击。历登莱参将，迁黄州协副将。黄梅故陈友谅窃据地也，地险民顽，逼于县令，变起不测。汇亲至贼巢晓谕，即解散。以病告归。

　　林廷福字锡卿，一字受堂，同安人。以获盗功补金门镇外委。嘉庆十年冬，海寇蔡牵窜入鹿耳门，窥台湾，山贼应之，势张甚。总统李良庚征水师合剿。廷福大呼薄贼营，击沈贼舟二十，馘百数十人，合总统于洲仔尾；时十一年正月晦也。旦日，总统会师水陆夹击。廷福连弩殪红衣贼目五人、骑马贼首一人，火贼巢，陆屯皆尽，贼乘潮逸。廷福邀击于东港外洋，俘其党曾艺等；擢把总。又获牵假子蔡三于水澳洋。十二年，击牵于广东急水洋，飞炮从袖过，不顾，几得牵。适日暮风反，复跳去。时朱濆亦炽海上。十三年，廷福从镇帅出哨，猝遇于闽粤界长汕尾洋。贼处上风，风急涛怒，我舟退为所及，进不能军。廷福直指濆坐舟，轰炮毙之。十七年，剿黄茂帮于柑橘洋。战方酣，贼从桅颠掷火斗焚我舟。斗及廷福足，飞踢之，反掷贼舟；舟爇贼乱，生擒刘贵等数十人。进提标千总。监造奉天外海战舰，驾赴金州交付；叙劳擢南澳守备。二十三年，直隶新设天津水师，选将闽浙。廷福以荐授游击。寻奉裁回闽。道光四年，由海坛游击护台湾水师副将。属粤庄匪徒许尚等扰凤山事平，余孽窜海中；廷福微服驾澎船混迹商渔，得许令等十二人于青水外洋。六年，彰化滋事，总督檄捕著名贼林溜。廷福谓溜党数千，即得不可生致，请假便宜从事。报可。乃盛兵蹙溜。溜惧出投。廷福部署左右出印牍语溜曰：『此请命牒也。行官汝』。左右叱跪谢。溜不觉跽膝，未起，头已落地矣。下令：杀止林溜，胁从无问。众愕缩不敢动，并散遣之。八年，擢烽火营参将，未上，署闽安副将。卒于官。

　　黄志辉，同安人。由行伍累迁至福宁烽火门守备，将擢游击。从金门总兵许松年追剿朱濆师至南澳长汕尾。志辉握兵奋击，诸军继之。朱濆喉中炮死，志辉亦船破沉没。旨予祭葬，世袭云骑尉。松年为请建昭忠祠于浦之南。子忠贞袭职。

　　林滉字嘉侯，安溪人。祖儒官总兵。滉由武生承袭，权闽安守备。时台湾黄散谋不轨，滉奉檄会剿。不数日，魁党悉平。以功移铜山守备，迁闽安都司，历南澳游击、铜山参将，终澎湖副将。

　　漳州府

　　罗士鉁，漳浦人。康熙十八年，应康亲王募，以剿海寇功授左都督，洊升水师提标中军副将。从提督施琅平台，署为前部。大战刘国轩于澎湖，破之，遂平澎台三十六岛，前后杀贼一万三千余名，叙功给骑都尉世职三世，擢湖南镇筸镇总兵，未赴卒。弟士鋐亦以功授右都督。子鸣淇袭职，洊授浙江温州中营游击，卒于任。曾孙光照官浙江黄岩总兵，见列传。

　　林秀，漳浦人。由行伍累迁至厦门前营游击（并详宦绩）。从总兵蓝廷珍讨朱一贵，攻克鹿耳门，乘胜抵安平镇城。一贵列阵四鲲身。廷珍率诸将登陆攻之。秀驱死士荡舟夹击，贼不能御，退保府城，连战至茑松溪，遂复府治。一贵走湾里溪。秀穷追至茅港尾，遂收复盐水港。一贵夜遁至沟尾庄，擒之。

　　建宁府

　　杨彪字上麟，建安人。乾隆间，由行伍从征林爽文，以攻克斗六门功补外委，拔千总。嘉庆十一年，蔡牵扰台湾，彪从总兵官爱新泰守城。时贼攻小南门急，大兵尽赴之。贼忽引众数千袭小北门。彪曰：『贼攻吾虚，宜开城门以示有备。请以彪为先锋，而飞檄南门兵为后援』。贼果不敢进。闻南门援至，即登舟去。将军赛冲阿上其功，擢台湾镇标守备，权嘉义都司。奸民复植党蠢动，各弁奉檄分路弹压，多科派。彪叹曰：『时事如此，尚事克剥，民何以堪』？遂单骑出，严束属兵，所过所县，供亿悉谢去。道光四年，以剿捕杨良斌功擢游击。八年，以疾乞归。彪前后出战三十余次，皆有功。操守清洁。有弁某纳金于茶笥遗之，不受，示金所在，笑曰：『不可饮以茶，尚可啖以金哉』？卒不受。

　　汀州府

　　吴升字瑞添，永定人。康熙间，以行伍拔台湾南路营把总。从平朱一贵有功，赐蟒缎彤弓，历官温州游击。捍贼卫民，不辞劳瘁。历迁太湖水师游击，终太湖副将。温州兵民为之立祠立碑。

　　罗卓字应龙，永定人。乾隆己酉武举人。官台湾水师游击，迁北路副将，守鹿仔港，督缉洋匪着劳绩。时漳、泉、潮、汀四郡饥，斗米钱六百文，贫民歉食。卓令回厦门商船皆半配米粮，轮流迭运至内地，米价悉平，全活无算。

　　福宁府

　　周龙字伯规，霞浦人。康熙初年，为海寇郑成功所掠，乘间说其党千余人率以投诚，以功授定边守备，迁大同墙子路参将，旋擢郿城副将。郿迩陇蜀，接褒斜，山寇时发。龙率师讨平之。龙治军，赏罚严明，士卒乐为用，故往辄有功。

　　彭日光，县贯未详。康熙十八年，海寇侵扰，光集乡勇，驾战舰联络相应，争先交战。巡抚吴兴祚嘉之，札委随征千总。嗣随靖海将军施琅克复澎台，摄副将。后叙功加左都督。

　　高斌字子荐，霞浦人。以把总随提督万正色复金、厦两岛。又与靖海将军施琅克澎台。康熙二十六年，擢澎湖水师守备。二十九年，迁台湾游击，未任而卒。同县与平澎台功者：守备曾应凤力战有功，迁都司，箭创发，亦未任卒；金凯本姓王，以百户叙平澎湖功授泉州守备，时提帅蓝某军政暴虐，凯因其母以求少舒，军士立祠祀之，后擢宁州副将，年七十七以老告归。

　　何玉字思顺，县贯未详。从将军施琅克复澎台，以功授千总。乾隆间，擢烽火营守备。

　　郑良达，福鼎人，安平镇游击。台湾番民蠢动，达屡剿之。及殁，赐恤祭葬，祀忠义祠，荫一子入监。时同县胡鲲南字晋书，祖籍浙江淳安，宦游至福鼎，因家焉。值台番梗化，随大帅剿捕有功，迁台湾中营守备，旋擢直隶张家口都司，以老乞归。蔡光周，罗源营把总。雍正十年，台番滋事，周带兵赴剿，屡着劳绩，以功授福安营千总。

　　李进得，福鼎人。台湾镇标中营千总。乾隆五十二年，台匪林爽文乱，进得随大帅攻诸罗贼。凭城列阵，进得率本部兵大呼冲陷之，杀数十人，贼气夺。兵继进，贼退走入城。进得奋勇入城，复诸罗。以功擢中军守备，摄北路左营守备。

　　台湾府

　　陈致远（府志作远致）字子静，台湾人。康熙二十二年，以军功署参将，从提督施琅攻克澎湖。平台后，留致远安插民居。募佃，开垦田园二万余亩。迁台湾镇标左营游击。寻擢瑞安副将。子应橙，字天杓，由把总累升守备。六十年，随征朱一贵，叙功加署都司。

　　陈友，台湾人。康熙六十年，提督施世骠统舟师征台时，令先驾小舟于鹿耳门，插标为向导。事平叙功，授把总。累迁至金门镇标游击。时同插标引师进港者同县王作兴，以功加署都司佥书。累迁南澳游击，终安平中营游击。

　　林黄彩字符质，台湾人。康熙六十年，朱一贵乱，总督满保移驻厦门，黄彩陈平台策，因随军征剿。事平，由把总擢守备、游击。雍正十一年，随征大甲西，以功擢参将。寻迁澄海副将，权碣石总兵，卒于官。同时郭张文由把总擢陆路提标千总，从参将林政征台，数剿贼有功。

　　洪就，澎湖人。朱一贵陷台湾，提督施世骠驻师澎湖，募能知水道者，就与同里颜得庆、洪选、杨彬应募。世骠以就与选为随征千总清港道树标，得庆与彬为守标千总。就与选驾小舟二，分南北二道赴隙仔侦贼动静；至鹿耳门入水，疏清港道插标讫而贼至，就与得庆、彬悉力拒守，贼退，大兵得扬帆进鹿耳门克复安平镇无阻碍者，就之力居多。台平，论功授千总，迁都司，擢守备。雍正九年，彰化县大甲西番人滋事。十年，朴仔篱及柳村庄番人复起。又南路吴福生竖旗作乱。皆剿平之。以功累官至广东碣石镇游击。洪选授千总。得庆又以剿捕南北两路功授守备。彬恬退不任事，授都司签书衔。同时以平台功加都司签书衔者，许翰冲、许元吉、张启琫；授守备衔者，许郑胜、许顺、蔡王文；授千总职者，许荣、陈志；又有张希文，受职不受官。

　　游化字诚伯，凤山人。嘉庆间，蔡牵滋扰，化奉檄缒城而出，募义勇守内门官仓，众恃以安。又随总兵爱某擒获洋匪，复随同知钱某搜山，皆有功。初，化以岁贡生就铨教职，至是叙功，功六品衔。道光三年，选沙县训导，以病归。值贼匪杨良斌乱。内门路通南北，化募民堵御，贼不得逞，乃受缚；大吏嘉之，复奏加五品顶带。年七十五卒。

</div>
    <div class="pagination">
<a href="福建通志台湾府_page105.html">上一页</a><span>...</span><a href="福建通志台湾府_page101.html">101</a><a href="福建通志台湾府_page102.html">102</a><a href="福建通志台湾府_page103.html">103</a><a href="福建通志台湾府_page104.html">104</a><a href="福建通志台湾府_page105.html">105</a><span class="current-page">106</span><a href="福建通志台湾府_page107.html">107</a><a href="福建通志台湾府_page108.html">108</a><a href="福建通志台湾府_page109.html">109</a><a href="福建通志台湾府_page110.html">110</a><a href="福建通志台湾府_page111.html">111</a><span>...</span><a href="福建通志台湾府_page107.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
