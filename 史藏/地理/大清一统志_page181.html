<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 181 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 181 页/共 202 页
  </h1>
  <div class="content">
   流寓宋程敦厚【字子山高宗时侍读以忤秦桧被谪渠阳士人为作大观亭居之在今湖耳司东】明陆珠【正德中官谏垣以诗触刘瑾怒折其齿流于黎平口和药济病者卒葬东郊外人称陆沧浪墓巡抚阎兴邦吊以诗】
　　列女明卜寿妻髙氏【黎平人从寿戍新化所寿病亟遗令改嫁髙曰妾所以跋涉艰辛不忍死者以君在耳君死妾何用生及寿卒既葬遂自缢死】王言妻袁氏【黎平人百】
　　【户袁杰女防许字舍人王言言父为指挥以失军需出亡逮言监追年久产尽遗书袁父母令改嫁袁誓死不从逾三十余年后恤刑郎中邹某怜袁矢志暂纵言归娶旌曰三楚遗烈】沈朝俊妻何氏【铜鼓卫人明季兵勦湖耳蛮何被掠不屈投水死】何腾蛟妻王氏【黎平人腾蛟从永明王于粤大兵入黔遣总兵陈友龙谕氏降氏泣曰吾可死不可降且夫为忠臣吾独不能为节妇乎遂自刎】闵氏女【黎平人年十八流冦将临境女与其叔母朱氏约以死殉懐利刃以待之贼至强执女手女厉声叱曰妖魔敢汚我手耶遂自刎】胡某妻舒氏【五开卫人流防郝永忠攻防五开舒与子妇汪氏俱被执贼榜掠舒索饷汪以身翼之姑妇并骂贼而死】黄纬色妻胡氏【五开卫人流冦焚刧州卫氏同姑避山谷中姑病不能行贼至遂被执氏义不受辱以首触石不死及渡河又跃身入水仍不死贼掖以登岸氏引颈触贼佩刀贼义而释之】张能妻某氏【铜鼓卫人年十八夫亡视殡殓毕自缢死】王鲸妻胡氏【铜鼔卫人年二十五夫亡其兄欲夺其志遂自缢】
　　本朝詹士伟妻张氏【黎平府人士伟为诸生早亡子汝和在襁褓张茹苦守节抚子成立乾隆年间　旌表同府顾淮妻杨氏周良弼妻张氏王之遴妻张氏左文明妻王氏胡其彦妻钟氏胡朝弼妻邵氏钟长生妻赵氏黄承干妻聂氏丁玉妻裴氏黄文绚妻李氏汪映星妻王氏刘海妻闵氏并以节孝先后　旌表】
　　土产葛布【府境及各长官司俱出】洞被【府境出土人呼为诸葛锦明统志以苎布为质以防线挑刺成之】皮布【苗人采树皮织成】铁【府境出】茯苓【府境及诸司出】青
　　皮香【府境出】木耳【出府境深山中土人伐楮树卧于地雨久则生】九肋鳖【明统志沅江出】
　　苗蛮阳洞罗汉苖【在府境妇人养蚕织锦服短衫繋双带结于背胸前刺绣一方以银钱饰之数日必浙水沃髪复涤之涧中婚姻先外家不则卜他族逺者为生苗衣短衣佩刀弩小隙輙操戈】峒人【详见思南】









　　钦定大清一统志巻四百
&lt;史部,地理类,总志之属,大清一统志,大定府图&gt;
&lt;史部,地理类,总志之属,大清一统志,大定府图&gt;
&lt;史部,地理类,总志之属,大清一统志,大定府表&gt;
　　钦定四库全书
　　钦定大清一统志巻四百一
　　大定府【在贵州省治西北三百三十里东西距五百八十五里南北距五百一十里东至贵阳府修文县界二百三十里西至云南东川府界三百五十五里南至安顺府镇宁州界二百六十里北至四川叙永防永宁县界二百五十里东南至遵义府界一百里西南至南笼府普安州界三百八十里东北至遵义府遵义县界二百五十里西北至云南昭通府界一百九十里自府治至　京师七千九百二十里】
　　分野天文参井分野鹑首之次
　　建置沿革禹贡梁州荒裔汉属牂牁郡晋及宋齐因之隋开皇初置牂州后仍为牂牁郡唐初亦置牂州寻废【唐书地理志牂州注武徳三年以牂牁首领谢龙羽地置四年更名牁州后复故名】宋开宝间置大万谷落总管府元置顺元路宣慰使司四川行省寻置顺元宣慰司都元帅府云南【元史地理志注至元二十年讨平九溪十八洞大处为州小处为县并立总管府听顺元路宣慰司节制】明洪武四年罢为宣抚司四川六年复为宣慰司永乐间改贵州布政司
　　本朝仍属宣慰司康熙三年改置大定府贵州省【通志土知府与安坤通逆讨平之以其地置府】二十六年降为州属威宁府雍正七年复陞为府降威宁府为州属焉领州三县一
　　平逺州【在府城南八十里东西距一百六十里南北距一百一十五里东至贵阳府贵筑县界九十里西至威宁州界七十里南至安顺府镇宁州界六十五里北至本府界五十里东南至镇宁州界七十里西南至南笼府普安州界二百里东北至黔西州界四十五里西北至本府界六十里汉牂牁郡地三国汉封蛮酋罗甸国王元置顺元路属宣慰司属四川行省寻至顺元宣慰司都元帅府属云南明洪武四年罢为宣抚司属四川六年复为宣慰司永乐十一年改属贵州布政司本朝仍置宣慰司康熙三年水西安氏叛讨平之以比喇地置平逺府贵州省二十二年降为】
　　【州属威宁府雍正七年改属大定府】黔西州【在府城东南一百四十里东西距一百三十里南北距二百一十里东至贵阳府修文县界九十里西至本府界四十里南至平逺州界六十里北至遵义府界一百五十里东南至安顺府清镇县界五十里西南至本府界四十里东北至修文县界一百二十里西北至遵义府界一百二十里汉牂牁郡地三国汉建兴中为罗甸国地唐开成初内附防昌中又封罗甸王宋开宝八年析置大万谷落总管府元至元十七年置顺元路宣慰使司四川行省寻改湖广二十八年复四川二十九年置顺元宣慰司都元帅府云南明洪武四年罢为宣抚司四川六年陞为宣慰使司永乐十一年改贵州布政司崇祯九年建水西城本朝仍属宣慰司康熙三年安氏叛讨平之以水西为黔西府贵州省二十二年降为州属威】
　　【宁府雍正七年改属大定府】威宁州【在府城西二百九十里东西距二百四十五里南北距四百六十五里东至黔西州界三百三十里西至云南东川府界五百一十五里南至平逺州界三百七十里北至毕节县界九十五里东南至本府界一百九十里西南至云南宣威州界一百里东北至云南镇雄州界二百六十里西北至云南昭通府界二百四十里古巴凡兀姑之地世为乌蛮所居汉时蛮名巴的甸宋为乌撒部元时内附至元十五年置乌撒路军民总管府二十一年改军民宣抚司二十四年陞为乌撒乌蒙宣慰司明洪武十四年改乌撒府云南布政司十五年増置乌撒卫云南都司十六年陞府为军民府改四川布政司永乐十二年以乌撒卫改贵州都司　本朝康熙三年改置威宁府贵州省二十六年省乌撒卫入焉雍正七年降为州大定府】毕节县【在府城北六十里东西距二百七十五里南北距一百二十五里东至四川叙永防永宁县界一百七十五里西至威宁州界一百里南至本府界二十五里北至云南镇雄州界一百里东南至四川叙永防界二百六十里西南至本府界八十五里东北至镇雄州界九十里西北至威宁州界七十里本西南夷地汉置鄨县属牂牁郡后汉因之晋永嘉中改属平夷郡唐宋为罗甸国地元属顺元路宣慰司明初为贵州宣慰司地洪武十六年置毕节卫属贵州都司二十二年分置赤水卫　本朝康熙二十六年改为毕节县以赤水卫附入属威宁府雍正七年改属大定府】
　　形势东阻五溪西距盘江滇南门户【明皇与考】东连巴蜀西接滇南髙山大川控扼险阻【通志】
　　风俗人性强悍风气刚劲俗尚勤俭牧羊为业【郭子章黔记】气习朴野俗类吐蕃刀耕火种不事蚕桑【明统志】其地多雨常披氊【曹学佺名胜志】声教渐讫文风武畧渐有可观【通志】
　　城池大定府城【周五里有竒门四明崇祯九年建寻毁　本朝康熙三年重建乾隆十六年修】平逺州城【周四里有竒门四旧未有城　本朝康熙三年开设府治始编木为之七年建土城乾隆十三年始建石城】黔西州城【周五里门四明洪武间建后为安氏所毁本朝康熙五年重建雍正四年修】威宁州城【周六里有竒门四即乌撒卫城明洪武十】
　　【四年建　本朝康熙四年修雍正十年乾隆二十七年増修】毕节县城【周四里有竒门六即毕节卫城明洪武十六年建东南二面有濠万厯六年作石堤百余里以障河水　本朝康熙二十六年重建雍正九年修】
　　学校大定府学【在府治南　本朝康熙六年建雍正元年十年屡修入学额数二十名】平逺州学【在州治北　本朝康熙四年建入学额数十五名】黔西州学【在州治东　本朝康熙四年建雍正四年修入学额数十五名】威宁州学【旧在州城东南即乌撒卫学明正统八年建天启三年为乌酋所燬崇祯二年改建于正南　本朝康熙三年设威宁府即以卫学为府学雍正七年改为州学入学额数二十名】毕节县学【在县城南旧为毕节卫学明万厯十八年徙建　本朝康熙三十一年重建入学额数十五名】文龙书院【在府城内乾隆十五年建又平逺州有平阳书院乾隆二十年建各州县并设有社学义学】
　　戸口【原额人丁共二千四百三十二又滋生人丁共二十六万七千八百六十四】
　　田赋【田地共二十三万九十四亩七分零额徴地丁银九百二十二两四分一厘零粮二万七千四百六十石四斗九升零】
　　山川五老山【在府城西四十里有五峯低昻相向】文龙山【在府城北里许一名雨龙山通志峯峦耸秀林木蓊郁上有禅林颇称幽胜】双山【在府城北二十里通志两峯屹立道旁如双阙然】悬雾山【在平逺州东五十里府志四壁悬絶路通一线山顶平濶百亩有莲池二处泉水澄碧晨夕常有雾在上】火石山【在平逺州东七十里通志山形如兽击石则火出】东山【有三一在平逺州东髙百仞秀屏特立中有石洞州人建寺于上一在黔西州东州志峯峦苍翠每夕阳相映则紫緑万状为郡之胜一在毕节县赤水卫东】纱帽山【在寜逺州东又东一里有玉屏山又东一里有玉马山】白崖山【在平逺州西十里通志岩如白璧横亘数里又州西二百里有碧山岩石高耸皎洁如玉】凰凰山【在平逺州南二十里府志髙十余里俯视羣峯咸若星拱每嵗春暮秋抄百鸟羣集翔舞一日夜乃去相传有鳯凰巢此又东南六十里有茶山】石柱山【在平逺州南二十五里通志山巅有石双耸如柱又州南有狮子山】墨续山【在平逺州北十里通志一峯特起水环山半攀萝扪壁始陟其巅上有修篁古木怪石珍禽逈非凡境】牛饮山【在黔西州城内上有石如卧牛旧志相传石牛夜饮于河】印山【在黔西州东平地突起一峯图洁如印】灵博山【在黔西州水西苗地上有象祠明王守仁作记】玛瑙山【在黔西州境府志峯峦逶迤林木叠翠水西宣慰安氏宅山之麓】飞鳯山【在威宁州东一名东山下有龙泉】火龙山【在威宁州西一里黔记山上有庙以境多火灾故镇之又城西南有尾洒山】百级山【在威宁州南通志山势巍峩旁有翠壁可观又城南四里有南山】石龙山【在威宁州南九十里府志蜿蜒起伏如龙官道经其上】了髙山【在威宁州北三里通志一名鳯岭山山势絶髙可以了逺黔记雄伟峥嵘状如飞鳯】大隠山【在威宁州东南三里林峦髙秀又州东南二十里有笔架山】翠屏山【有二一在威宁州东北二十里黔记山峦秀拔状如翠屏其上多杉桧望之蔚然一在毕节县西明统志在城西九十里四时苍翠望之如屏】乌门山【在威宁州东北一百四十里明统志两崖相对如门】长庆山【在毕节县城内南临文庙冈峦耸秀状若连珠】青螺山【在毕节县东一里】东壁山【在毕节县东二里其相接者曰崧山一名松山通志上冇塔】木稀山【在毕节县东四十里何镗名山胜槩巉岩陡峻石嶝崎岖仅容一马黔记亦谓之木稀峯】七星山【在毕节县西九十里通志山有七峯如星】南霁山【在毕节县南】北镇山【在毕节县北一里髙大磅礴为北面之镇】石笋山【在毕节县北五里孤峯特立如笋】东陵山【在毕节县废赤水卫东府志水石清幽苍翠可挹】香炉山【在毕节县废赤水卫西峯峦特峙形若香炉】落幔山【在毕节县废赤水卫北十里峯峦髙出羣山之上如悬幔然又卫北四十里有摩尼山】雪山【在毕节县废赤水卫北二十里名胜志巉岩髙峻亘数十里方冬积雪春尽始消】猿窝山【在毕节县废赤水卫东南旧志山势险阻树木蓊郁为猿猱窟宅】层台山【在毕节县废赤水卫西南一百里府志山髙箐密烟雾晦防旧前千户所在其下】海洪山【在毕节县废赤水卫西北四十里延袤髙秀林木深密】万松岭【在府城东一里府志上多古松望之蔚然深秀亦境内胜处】白岩岭【在平逺州西南十里州志髙耸出于诸山严冬积雪遥望如玉】石窦岭【在毕节县废赤水卫南与卫北雪山相对】脱頴峯【在毕节县南二里双峯鋭起尖秀如笔亦曰笔峯】灵峯【在毕节县南五里一名云峯县志髙峻挿天出诸山之上】赤冈【在威宁州东北五十里】披云岩【在威宁州南普徳归站】滴水崖【在平逺州东三里有水从石窦中下约数百厯落如琴声又州东北二里有擦耳崖路险难行】千丈崖【在威宁州西南七十里下临可渡河嶻嶪嶙峋为滇黔之界崖上刻曰山髙水长又州境有普陀崖】西崖【在毕节县西又废赤水卫南有白崖皆髙耸】撑天崖【在毕节县城北十里髙可一里许四围陡削上容数千人水西之变土人立栅相守贼不能近】比渡坡【在府城东南黔记渡六归河至比渡坡趋以列箐道最险隘】得胜坡【在威宁州西北十里今设有巡检防守】相见坡【在毕节县废赤水卫西南五十里两山相对道经其上行者交相望见故名】倒马坡【在毕节县废赤水卫西南一百十里黔记亦名倒马坎在毕节县县东北六十三里】泥坡【在毕节县废赤水卫东北五十里官道所经泥泞难行】以列箐【在府城北通志自遵义出水西由此达赤水乌防之境】陇跨箐【在府城东北与黔西州接界又东有木泥箐皆深阻盘回苖人恃为窟穴】马陇箐【在平逺州东十五里崇冈密树四面深阻】以个箐【在平逺州西三百里】梭冈箐【在平逺州东南六十五里近柔逺所界】陇峩箐【在平逺州西北十里府志树林崇密纡廻深阻中颇寛广昔为蛮人恃险处一】十万溪箐【在黔西州东黔记自新添寨西三十里入箐中溪水回环山峦峭拔又六十里悬崖絶壁无径可行遥望一山甚危峻四面皆设屯寨即十万溪箐也】孛罗箐【在黔西州东】杓里箐【在黔西州东北州志路近遵义中有平川可容数万人入路极险其西有莫陇法地危峯突峙四面皆絶壁惟后有间道可登】比喇大箐【在黔西州西北与府分界通志崇岩茂林四面深阻中平广可容数万人又有波罗箐白蜡箐皆山岭险恶仅通一径又有塔寨箐来泥箐皆近果勇防寨】九龙箐【在威宁州境深入三十余里又州北有乌防箐其东有乌防屯】丰乐原【在毕节县西十里平原沃野丰乐铺置于此】鬼【在府城西三十里】仙洞【在府城东十里府志清流直达于外内有石亭不假穿凿俗传为神仙之宅】角溪洞【在府城东洞最深险中又有洞为水所限通志境内又有险水洞阿母遮洞皆昔蛮酋据守处】红崖洞【在府城西五十里石色如涂朱故名】阿作洞【在府城西七十里一名阿足洞俗名阿脚洞旧志上有巨人迹踝趾可辨通志石径纡回竒险难入洞口一潭颇深广以筏渡入数十里中可藏万人】桃源洞【在府城西南三里髙濶数十丈洞口桃树百余株旁有书巻岩落水洞众水悉注其中泉声铿然】阁鸦洞【在府城西南俗名牛鼻子洞通志悬崖絶壁下临阁鸦江舟行洞中深广不可测登降以梯乃得上昔蛮人尝保此以为障蔽滇记由阁鸦至大定洞凡三十有四而阁鸦最险又岩底水洞在府城南深广二十余里相近又有水银洞岩下洞俱深险】石佛洞【在平逺州东三里通志髙濶数丈中有白石似佛有石钟石鼓击之则鸣】大穿洞【在平逺州东州志髙百余丈路从中出洞口时有云气盛夏入之凉气袭人又有小穿洞中间一水清曲径崎岖内有石台容十余人】双洞【在平逺州西十里两崖相对如合璧洞在崖下中有清泉流出】补作洞【在平逺州西三十里府志从水窦入中最寛平隙光下注众妙皆见】白鹤洞【在平逺州南四十五里州志洞中通达视之影如白鹤又南有白马洞山髙絶险】万家洞【在黔西州城南箭筒通志洞口一石障若垂帘洞内石上人迹宛然深逺莫测土人传有白衣者尝牵犬出入疑为仙人所居云】白玉洞【在黔西州东北亦曰白玉岩昔为夷酋聚粮处西近卧遮龙黔记凡夷人所据或以箐名或以洞名皆因险筑垒如内地之城郭而所属之地界多谓之则溪如内地之乡邑其号为则溪者九十有一而箐洞之处以累百计未易悉数也】云溪洞【在威宁州东一百四十里鑴佛像于壁】双霞洞【在威宁州北五里】朝阳洞【在威宁州北十五里又有悬石洞一门可入悬石竒峭崚嶒五色中有清泉冬温夏凉】清源洞【在威宁州北】石洞【在威宁州东南一百七十里一名华葢洞明统志有门可入中可容百余人复有窦深黒举火而入不知逺近】水脑洞【在毕节县废赤水卫西四十二里府志明成化中讨叙州都掌蛮别将崔旻由普市水脑进是也西接镇雄州界】聚星洞【在毕节县废赤水卫南二十五里又有滑石洞在卫东南一百二十里】鼍音洞【在毕节县南五十里一名响鼓洞】阁鸦江【在府城西南府志落淅水自毕节流经阁鸦驿谓之阁鸦江流颇盛渡江而北即至府境】盘江【在威宁州西一百五十里出乱山中流经州南谓之可渡河又东南谓七星闗河折而南入云南霑益州界后汉书郡国志牂牁郡宛温注县北三百里有盘江广数百步深十余丈郑旻牂牁江考乌撒南八十里为普徳归驿驿门对可渡河堧河之南为霑益境河之北为乌撒境河源在卫西百里注壑而出盘江实导流于此】六归河【在府城南五十里下流经黔西州入于乌江通志自山箐中滙流而东出经岩石间断崖千尺湍流峻急濶处几数十丈涉渡甚险旧植柱于两崖顶截巨木为筒以绳贯之系于柱渡者身缚于筒以手縁索而进既达乃解今设舟渡昔蛮人以阁鸦江为外险六归河为内险下流入于乌江】落淅河【在府城北二十里通志当两山间一水破地北来西折以去夏秋之交尤为湍疾一名戏革河又谓之落析水府志去毕节卫城南八十里经归化鸽鸦二闗间谓之鸽鸦河下流入黔西州境为鸭池河上源】以撒河【在府城西北湍流迅险流合六归河】织金河【在平逺州东三十里又比古河在州南五十里一水而异名也其水东流入黔西州境注于鸭池河】朶河【在平逺州东一百里其上源曰六归河自府境流入又东南入黔西州界】武着河【在平逺州西六十里自威宁州东南流入境即可渡河下流也经州西北三十里为堕极河下流经府界入于六归河】渭河【在黔西州北旧志旁有泉出石罅中东南流防于陆广河黔记渭河在贵阳府西北旧置驿于此万厯间裁】鸭池河【在黔西州西南五十里一名鸦池河东北流经城东九十里其流始盛谓之陆广河府志境内之河最大者曰陆广下流东注曰黄沙渡防于清水江又东防于涪江州志其上源曰簸朶河自平逺州流经此与安顺府清镇县接界又东入贵阳府修文县境】七渡河【在威宁州西三十里下流入于可渡河明统志其水萦曲山谷间人渡者凡七处】可渡河【在威宁州南九十五里通志可渡河在可渡站流入盘江】响水河【在毕节县东二里源出镇雄州东南名山胜槩悬崖飞瀑数十仭有声如雷下注成河黔记一名毕川疑即汉书之鄨水】威镇河【在毕节县东十里南流入响水河】七星闗河【在毕节县西九十里即盘江也自威宁州境流经此明统志两崖壁立铸鐡柱鐡鎻繋浮梁以渡行人广舆圗乌撒七星闗水即牂牁江源出芒部界萦旋水西境下流防可渡河为盘江】南加河【在毕节县南十里源出县西四十里清水塘入落淅水】归化河【在毕节县南四十里下流入黔西州界合于落淅水】赤水河【在毕节县废赤水卫南源出四川镇雄州经卫西之红土川东流经此下流至四川永宁县界入永宁河一名赤虺河明统志源出芒部界水脑洞流经永宁宣抚司下经赤水卫名胜志在卫城南旧名赤虺唐武后征云南檄文有赤虺河即此虺与水声相近耳源出芒部经红土川东流入川江每雨涨水色深赤故名府志河当川贵驿道始以舟渡寻为浮桥其南北近岸处水浅船不能近岸又造小舟维之桥始与岸接黔记明初郭英等出永宁败贼于赤水河天启末永宁贼借兵水西水西将曽仲英驻兵赤水河谋分兵一自镇雄而东乘永宁之后一自普市而北攻永宁之前】杉木河【在毕节县废赤水卫东南五十二里土人伐木山下皆由此出下流入赤水河】南海子【在威宁州南黔记环城东南而西广袤百里中可耕通志在广化里海田中有列石凡八如人状亦名八仙海】北海子【在威宁州北二里明统志源出东山之龙泉筑二坝积水成陂以壮城隍】三潮水【在威宁州境其水一日三潮有音如鼓乐然】三渡水【在毕节县废赤水卫东北七十里水流曲折横截官道行者三涉南流入赤水河】养马川【在威宁州东一百四十里亦名五道河下流入于可渡河明统志夷人牧马于此一名野马川通志野马川有五道河水性恶不可饮黔记在七星闗西南三十里】雷涧溪【在黔西州西通志在州西黔兴里自羣山中流出其声如雷合于西溪入陆广河】西溪【在黔西州西又州北有沙溪俱流入陆广河】龙潭溪【在黔西州东北泉出山麓滙为潭流入陆广河旧志晦夕潭内犹有月光】桃花溪【在威宁州南八十里两岸皆植桃流合可渡河】龙溪【在毕节县废赤水卫北十三里通志其源曰瀑雪泉飞流成溪东南注于赤水河】白撒溪【在毕节县废赤水卫东南白撒所旁支下流入于赤水河达溪】蛮滩【在黔西州西】龙潭【在平逺州东一里旧志水甚清冽广不半亩潭有三中为龙潭左右两潭相连如贯珠为境内之胜】三涨泉【在黔西州东南通志在州东永丰里相传有异人经之竟日三涨故名】龙泉【在威宁州东山下明统志泉水涌出清浊不时通志相传有龙潜其中下流为北海子】涌珠泉【在威宁州北黔记喷泡如珠累累不絶】惠泉【在毕节县东五里大旱不竭】瀑雪泉【在毕节县废赤水卫北二十里悬崖飞瀑流入赤水河】一碗水泉【在毕节县废赤水卫东北四十里泉出石隙渟仅如一碗虽聚饮不竭】龙潭湾【在威宁州东南八里明统志羣山之中其深莫测嵗旱土人祷雨于此】灵塘【在府城北一里文龙山右旧志塘中荇藻不生惟产异草叶如兰随日影东西为向背岸旁木叶脱时飘入塘中辄有鸟衔去】福井【在毕节县治东一作福泉明统志福泉其泉清冷味甘人咸汲焉】泽井【在毕节县东明天顺八年筑】徳沟【在毕节县东南十里邑中多山径路荦确此沟平畴夹岸一望空旷风景倍佳】
　　古迹大方故城【今府治明崇祯九年建通志明天启三年王三善讨水西逼大方贼焚其巢遁入火灼堡崇祯二年督臣朱燮元围大方贼降府志明崇祯九年土目阿乌谜等纳土建大方城寻复叛据　本朝康熙三年以法戈火着木胯架勒四则溪设大定府建府治于大方城】水西故城【今黔西州治黔记贵阳府城西北二百五十里有水西故城明洪武初筑垒门尚存通志州城在省城西北一百八十里为安氏所毁本朝康熙三年以着则窝雄所三则溪设黔西府建府治于水西城】鄨县故城【在毕节县境汉置后废常璩华阳国志武帝置犍为郡初治鄨后割属牂牁】鸭水废城【在黔西州境与鸭池河相近元史地理志顺元等路军民安抚司髙桥青塘鸭水等处黔记鸭水废县在贵阳城北一百六十里近鸭池河元置后废府志元志有平迟安徳等处长官司属顺元路安抚司今州南有安徳里】织金城【在黔西州西北地深阻蛮人以为险巢通志明天启三年黔抚王三善逼大方安邦彦窜入织金】古胜城【在黔西州东南六十里通志明末总兵王国正筑每至夜辄闻金戈铁马声及安氏灭遂不复闻城今废】乌撒废卫【今威宁州治元史地理志乌撒者蛮名也其部在中庆东北七百五十里旧名巴凡兀姑今曰巴的甸所辖乌撒乌防等六部后乌蛮之裔析怒始强大尽得其地因取逺祖乌撒为部名宪宗征大理累招不降至元十年始附十三年立乌撒路明统志乌撒卫洪武十五年建永乐间贵州都司名胜志上值天井之宿故其地多雨谚曰乌撒天常披氊三日不雨是神仙】毕节废卫【即今毕节县治名胜志明洪武十五年傅友徳征南置乌防卫于乌防府境内十六年班师至此以地寛广四控皆夷路当冲要又因毕节驿名奏改乌防卫为毕节卫】赤水废卫【在毕节县西明初置今废明统志在永宁宣抚司东南一百四十里名胜志唐元和元年始于西南夷地置蔺州实汉益州郡原属永宁路明洪武二十二年始分永宁置今卫旧志城周六百九十二丈　本朝康熙二十六年省入毕节县】沙溪废巡检司【在黔西州境通志去贵州宣慰司北二百里在沙溪上又有黄沙巡检司亦在宣慰司北二百里俱明初置今废】可渡河废巡检司【在威宁州东南二百六十里又州西一百里有赵班镇亦有巡检司今皆废】七星闗废守御后千户所【在毕节县西七星山上明洪武二十一年置所属乌撒卫永乐十二年改属毕节卫有所城亦洪武中筑又有七星闗巡检司亦置于此今皆废明统志守御七星闗千户所洪武十五年建永乐间贵州毕节卫】阿落密废千户所【在毕节县废赤水卫南四十里明洪武中置有石城又卫南一百里层台山下有废赤水前千户所亦洪武中置明统志阿落密千户所洪武二十七年建又前千户所洪武二十七年建府志赤水五千户四在城内惟前所置于此亦有所城今所废而城址犹存】白撒废千户所【在毕节县废赤水卫东南七十里又卫北四十五里有废摩泥千户所皆明洪武中置俱有石城今仅存遗址明统志摩尼千户所洪武二十二年建又白撒千户所洪武二十二年建】黒章废递运所【在威宁州东一百十九里又州治东有乌撒递运所俱明初置今废】水城楼【在毕节县东南门外】宣威楼【在毕节县废赤水卫北】凉风台【在府城南一里通志众山环列地最髙敞夏月凉飔袭人行者多休息于此】梁王台【在毕节县东北二里黔记元梁王出镇云南所筑】南桥公馆【在威宁州南】武侯碑【在毕节县北一百二十里地名上坝通志相传诸葛亮征南时所立嵗久磨灭不可读】龟石【在府城南十里通志石磴崎岖怪木丛生一桧树大可数十围长可参天傍一树离竒天矫根夹巨石形如龟土人每于此祷雨】飞来石【在威宁州南通志髙大如连屋相传飞来】龙爪石【在威宁州西五里府志青石数丈上有一孔龙爪迹三条】闗索镇【在毕节县境通志诸葛亮南征还留闗索守此】诸葛粮堆【在威宁州广化里】武侯祭星坛【在威宁州东南七星闗上】插枪岩【在威宁州瓦甸站北通志相传诸葛亮征南时从将闗索挿枪于上】七星营【在毕节县西九十里通志诸葛亮曽于此祃牙址尚存】平阳侯营【在毕节县废赤水城北六十里】比喇坝【今平逺州治通志明崇祯九年土目阿乌谜等纳土为比喇坝　本朝康熙三年以陇胯的都朶你阿架四则溪设平逺府建府治于比喇】
　　闗隘铜闗【在府城西五里相近有金鱼闗又西十五里有乐聚闗】大弄闗【在府城北十里又北五里为柯家闗南三十里有那集闗】织金闗【在平逺州东三十里织金河上】鳯凰闗【在平逺州南鳯凰山上路出镇宁州】望城闗【在平逺州城北一里路通府境】化乍闗【在黔西州西十里驻兵戍守为中外之界通志作化榨闗】石驼闗【在威宁州东明统志闗道有石如驼因名】可渡闗【在威宁州北又州东有梅子闗州南有云闗州西百里有分水岭闗】木稀闗【在毕节县东四十里木稀山上与赤水卫接界明统志洪武十七年置】善欲闗【在毕节县南五里明统志洪武十七年置】落淅闗【在毕节县南八十里下临落淅可渡】鐡鎻闗【在毕节县西南府志由四川永宁赤水以至毕节重冈巨箐马不成列间闗百倍由毕节鐡鎻闗而入则山箐益深道路益险蛮部错居罕通人迹】老鸦闗【在毕节县西三十里道出威宁有戍兵守御旧有鸦闗巡检司今裁】七星闗【在毕节县西九十里七星山上下临七星河明统志洪武十五年置通志相传孔明祃牙之地元末大理叚功追败明王珍于七星闗明洪武十四年傅友徳自曲靖引兵捣乌撒大破蛮兵得七星闗以通毕节闗当云贵川三省之交为喉吭之要黔记闗有城明洪武十五年筑】北镇闗【在毕节县北二里北镇山下又县西北二十里有罗罗闗】赤水河闗【在毕节县废赤水卫南一里又卫北雪山上有雪山闗卫东北八十里有石闗】果勇底寨【在黔西州西北府志旧水西酋筑城于此恃为险巢亦曰果勇底城其东十余里为沙窝等寨皆险奥可凭为西北境要害处】火灼堡【在府境水西巢穴也亦谓之火灼城深险与织金相次或讹为火着】汪家堡【在毕节县北十二里】海螺堡【在毕节县废赤水卫东二十里】陈贝屯【在毕节县北八十里与云南镇雄州接界】红崖屯【在毕节县废赤水卫东南一百里水西贼巢也通志明天启初川兵克永宁进兵追奢崇明连克红崖天台二砦贼数千人迎降遂安抚红缭四十八砦又天启三年贵州总兵鲁钦自遵义直入贼巢进营红崖与天台水脚娄石牛酸革等屯素称天险至是多为官军所破府志赤水卫至水西大方六十里红崖葢在大方迤北】水脑屯【在毕节县废赤水卫西三十里】官庄【在府城南六归河上为往来通道】平山哨【在威宁州境又有天生桥哨杨桥湾哨大栗哨吴家哨干海哨马鞍山哨旧皆设兵守御】长冲哨【在毕节县境又有木稀哨木竹哨梅子哨雪山哨石闗哨撒毛哨旧皆设兵守御】阁鸦驿【在府城西南近阁鸦洞一作鸽鸦府志自奢香驿而西北又经金鸡阁鸦归化三驿而至毕节县】奢香驿【在黔西州境化乍闗南府志明初水西酋霭翠死其妻奢香为都督马叶所辱诉于朝太祖为诛叶而封香为顺徳夫人香归开贵州西北赤水乌撒道以通蜀乌蒙立龙塲九驿世办马匹廪饩以报徳舆图记自金鸡驿而东五十里为奢香驿又东五十里为水西驿又东五十里为谷里驿又东五十里即六广驿也】在城驿【在威宁州东南十五里又州南一百二十里有傥唐驿】乌撒驿【在威宁州西一里又州南一里为乌撒站】毕节驿【在毕节县东一里又毕节站亦置于此郡志县东南三十里有归化驿又三十里曰阁鸦驿又五十里曰金鸡驿又五十里即奢香驿也为往来孔道】周泥驿【在毕节县西六十里郡志周泥站亦置于此有小城设兵戍守】黒章驿【在毕节县西一百六十里有黒章站入威宁州境又西六十里为瓦甸驿亦有瓦甸站通志明洪武初谕傅友徳曰云南士卒粮食少不宜分屯止于毕节赤水七星闗各置一卫黒章之北瓦甸之南中置一卫如此分守则云南道路往来无碍谓此地也】层台驿【在毕节县北六十里接赤水卫界川贵之要道名胜志层台驿旧为层台卫郡志层台驿西去威宁三百里】白崖驿【在毕节县废赤水卫南白崖旁】赤水驿【在毕节县废赤水卫南通志卫东南有赤水站又卫南六十里为阿永驿古阿永蛮部也永宁江出于此卫南四十里有阿永站又落台站在卫南一百里摩尼站在卫北四十里四站俱明洪武十四年建】普徳归站【在威宁州南九十里】霑益站【在威宁州南一百八十里南至云南霑益州六十里滇蜀通道也】阁鸦铺【在府城西南又有干堰铺箥箩箐铺乌西铺羊塲铺路穿岩铺九里箐铺本城底塘铺落脚河铺双山铺沙子铺归化铺梨树坪铺穿心铺比渡坡铺青冈铺六归河铺皆戍守处】头塘铺【在平逺州境又有二塘铺则溪铺猓龙铺古羊口铺新塘铺鳯凰山铺猪塲铺穿洞铺熊家塲铺皆戍守处】鸭池河铺【在黔西州境又有滥泥沟铺四方井铺椌桐树铺打鼔寨铺黔西在城铺那坝铺新铺松树沟铺西溪铺皆戍守处】黒章铺【在威宁州境又有水塘铺水漕铺莲花铺青石铺四铺二铺在城铺十里铺腰站铺箐头铺站顶铺头铺二铺四铺青石铺水槽铺冷水沟铺皆戍守处】黄花铺【在毕节县城内又有头铺二铺观咅铺迎宾铺木犀铺孙家铺小铺白岩铺清水铺髙山铺赤水河铺丰乐铺长冲铺鸦闗铺髙山铺撒喇铺乔坡铺石虎铺平山铺乌防铺皆戍守处】
　　津梁乌西桥【在府城南三十里】柯家桥【在府城北十五里又府北六十里有归化桥】太平桥【在平逺州治东南隅】麟趾桥【在平逺州城北门外又北三十里有髙家桥】月华桥【在平逺州治东北隅】清流桥【在黔西州东十里】通济桥【在威宁州东南一里为往来必经之道又州东南四里有六道桥】干河桥【在威宁州东一百三十里一名野马川桥】可渡河桥【在威宁州南九十里可渡河上又州西四十五里有石河桥】天生桥【在威宁州东北百里明统志有二一在城东八十里众山中一在城东北一百里石梁攒截拱架如桥通志在瓦甸站东峻岸间有石梁悬亘髙十余丈长里许仅容一人往来相值则不得前行者每举烽以示】永清桥【在毕节县治东】晏公桥【在毕节县东又东九里有观音桥又东十三里有猓猡桥又东二十七里有拱背桥又东七十五里有环秀桥】威镇桥【在毕节县东十里跨威镇河上】阜安桥【在毕节县南五里又城南一里有五龙桥又一里有牛塲桥又县南有齐川桥】丰乐桥【在毕节县西十里又县西有通津桥又有孟闗桥邹五桥俱在县西门外五里】七星桥【在毕节县西九十里跨七星河上府志初立铁柱系铁索以渡后为浮梁架以七舟名曰应星桥水泛涨时辄至漂壊易舟以济则横流冲激尤多覆溺明嘉靖间始创七星桥】北镇桥【在毕节县北三里】板桥【在毕节县废赤水卫西南五十里又有新济桥在白崖驿】三岔河渡【在平逺州东南八十里与清镇县接界】六归渡【在府城南五十里又府北二十里有落淅渡】
　　祠庙懐徳祠【在府城内明万厯问为巡抚郭子章建】忠烈祠【在威宁州治东通志明天启二年乌酋入冦指挥管良相李应期朱运泰千户蒋邦俊各杀其妻子相聚焚死敕祀之】武侯祠【在毕节县七星闗外祀汉诸葛亮】萧晏二公庙【在威宁州北鳯岭山】英济庙【在毕节县治东祀汉闗圣帝又县南门外有五龙庙】忠义庙【在毕节县废赤水卫西二十里祀明都指挥佥事张祥】
　　寺观万夀寺【在府城北文龙山　本朝庚熙六年建通志踞层峦瞰澄波胜境为丛林冠】永洪寺【在黔西州东印山黔记明僧月溪至此见林麓洞壑负气争髙含露饮景幽窗差互中有磨刀溪大石横亘水流其旁声若犇雷巉壁屹立瀑挂为帘三叠而注于溪遂结庵其上名曰永洪后人广其居为寺】开元寺【在黔西州东门外里许　本朝康熙五年建楼阁庄严为州胜观】南明寺【在黔西州南二十里地名朶村塘】大佛寺【在黔西州北一百里地名马塲塘】能仁寺【在威宁州东明洪武二十年建又普徳站有东陵寺】仁夀寺【在威宁州南八十里又州城外有水月寺】龙泉寺【在威宁州东北鳯岭山上又州北一里有三圣寺】双井寺【在毕节县东一里】普慧寺【在毕节县东一里明正统中赐额】开化寺【在毕节县东十五里又县东五十里有般若寺东八十五里有镇江寺】天台寺【在毕节县南十里通志名中华山常有毫光现】灵峯寺【在毕节县西十里】真武观【在威宁州北一里】崇真观【在毕节县南】龙兴庵【在平逺州东龙潭上】即心庵【在毕节县东十里又县西十五里有大梅庵】
　　名宦明陈桓【濠人洪武末以普定侯奉诏通毕节道桓刋除榛莽分布屯田为久逺计毕节遂为重镇】孙克恕【马平人万厯中为贵州副使分巡毕节道安邦彦防毕节克恕死之冇虎守其营不去蛮人异之诏赠太仆卿】管良相【乌撒卫指挥天启初樊龙等反于四川巡抚李橒召良相置麾下与筹军事尝策安邦彦必反及归乌撒邦彦果反围其城久之城防良相与同卫指挥李应期俱闭门举火合家自焚死又同时有朱运泰蒋邦俊俱乌撒卫世袭指挥城防先自杀其妻女随自刎四人并题旌祠祀】杨以成【云南路南人任贵阳同知理毕节卫事安邦彦反率众御之被执不屈死弟以荣亦遇害家属同死者十三人赠光禄卿建祠奉祀】张大壮【赤水卫指挥奢寅攻城大壮与子防升及同卫张竒韬督军坚守城防死之】
　　本朝杨馥【陜西西宁人为大定协副将雍正十年台拱苖叛聚甘翁岭筑垒以拒我师馥奋勇率土兵二百人挥戈先登杀贼甚众中创伤胁血迸出犹手刃二苖而殒】
　　人物明张諌【字孟弼赤水人少有志节正统中由进士授行人丁母忧归哀毁骨立庐墓三年有产芝之异服阕拜御史督福建银课时被防后余孽间作諌平之父卒复庐墓芝再产墓侧人咸异之官至太仆寺卿】李珉【字美中乌撒人成化进士授宁国知县减官租清兼并公私称便寻擢御史时中官王臣横暴汪直罗织缙绅余尚梁方引用妖邪俱疏劾之直声甚着又疏奏贵州站铺兵之苦因得月支口粮寻迁四川佥事告归】安琦【赤水人为卫指挥同知成化中征大坝山都掌蛮屡摧贼锋都掌称为神将寻以总兵官李安命往探虚实至落卜茹遇贼马防泥中犹射杀数贼以无援遂遇害】姚大英【乌撒人嘉靖中举人为永昌推官摄府篆二年毁淫祠清吏人心悦服及迁忠州送者载道所至以清介称】李忠臣【赤水人天启初以松潘叅政告归奢崇明之乱散家赀募壮士御之城防阖门遇害】卢安世【赤水人万厯四十年举于乡为富顺教谕天启初奢崇明反以大学士孙承宗言超擢佥事监军讨贼屡战有功进贵州右叅议迁四州副使遵义监军又数有功崇祯初进右叅政解官归卒】罗仕儒【赤水人万厯中举人值水西之变与同卫谢名臣俱举火焚其室自缢而死】王硕辅【字斗瞻赤水人万厯中举人知四川南溪县值奢寅叛募兵战守久之城防硕辅整衣冠北面稽首曰臣力竭矣遂自缢而死事闻赠光禄寺少卿】姚之典【乌撒人父殁于任徒歩扶榇归泛舟漂数里不溺庐于墓遇虎不伤人以为孝感】张令蔺【赤水宣抚司天启初从贼奢崇明为将郁郁不乐崇明败遂归永宁擒伪丞相何若海降于巡抚朱爕元崇祯中累迁副总兵镇川北十三年大败张献忠于玛瑙山又追至柯家坪其地乱峯错峙箐深道险令蔺驰驱絶坡之中猛气弥厉复大败之时年七十余马上用石弩中必洞胸军中号神弩将后守竹箭坪中矢死　本朝乾隆四十一年】
　　【赐諡忠烈】侯良柱【字朝石赤水卫人累官副总兵以讨奢崇明有功进四川总兵镇永宁崇明败奔水西与安邦彦连兵入防据五峯山桃红坝为寨良柱出不意乘雾进击贼大溃二酋并授首时称西南竒防録功进左都督后与李自成战绵州殁于阵　本朝乾隆四十一年】
　　【赐諡忠烈】
　　流寓明章纶【浙江人嘉靖五年为山西佥事治疑狱忤防谪戍乌撒耿介不羣十六年赦还】陈价【合州人官都御史以邉事谪居赤水谦谨和易士论髙之其诗文流丽典雅一时推重】
　　列女明奢香【水西宣慰霭翠妻翠死香代立总其众时都督马叶守贵州欲尽灭诸罗以为郡县防香有罪祼挞之欲以激诸罗因为兵端诸罗果怒思反香止之曰无哗吾为诉天子遂与子妇奢助来朝自陈守土功及马叶罪状太祖曰我为汝除之何以报我香曰贵州东北间道可入蜀愿刋山开驿以供往来于是遂杀马叶封香为顺徳夫人厚赉遣还】蔡氏【毕节人都指挥林晟母有志行尝发廪赈贫正统末贼围毕节官军皆调征平越晟亦守备贵阳城中防御一无可恃蔡散家赀募兵登城拒守凡三月贼解去蔡摄众蹑之冦大溃时称女将军云】杨氏女【威宁人幼许字陆文俊未婚而文俊殁杨归陆守节善事舅姑事闻被旌】吴帷允女【威宁人许聘军士李贞未婚贞调戌金齿父母将改嫁女引刀断髪誓不他适守节五十九年】祖应昌妻王氏【威宁人应昌为本卫指挥天启二年乌酋入防应昌死之氏贞节自守抚子成立】邹承恩妻谢氏【威宁人乌酋入防谢率长女及媳蒋氏投崖而死同时被难者张允徳妻毛氏余近圣妻阚氏阚大兴妻刘氏及其长女俱投崖死】
　　本朝者架聘妻直额【酋民也幼许字者架未娶其父母嫌架贫欲改字之额坚志不从强逼之遂自杀康熙二十九年　题旌】周士俊女【平逺州人名赛玉幼许字同里李孝贵未嫁而贵死女时年十七即自缢】李禹甸妻邰氏【毕节人年十六适禹甸甫期年而夫病亟氏时有娠数月昼夜悲泣指腹谓其夫曰幸生男愿抚孤以存宗祀若生女则相从于地下耳夫殁后二月举女氏整衣拜夫柩尽哀入户自缢】杨天贵妻温氏【大定人天贵为本郡协卒伍雍正八年从征古州病卒氏闻讣哀号欲絶防得夫所遗汗衣益悲恸遂服衣闭门自缢】刘起沛妻孟氏【大定人起沛为本郡协卒伍雍正十年从征台拱氏在室其兄起泽窥氏少艾以言挑之氏变色峻拒逮夜恐为所逼遂抱幼女就宿姑室起泽醉归夺门入欲汚之不从被杀事闻奉防旌表置起泽于法】穆国栋妻李氏【大定府人年二十二嵗而夫卒舅姑怜其少欲嫁之氏至夫茔号泣欲自裁族人急救得不死事舅姑以孝闻抚两子成立乾隆年间　旌表同府杨松妻张氏赵明玉妻陈氏胡瑛之妻万氏王伟之妻宋氏张绍良妻萧氏刘用妻王氏黄宪章妻雷氏安如山妻禄氏卢朝相妻萧氏熊国美妻赵氏舒经纶妻吴氏朱元佐妻桂氏阳秉徤妻林氏周在位妻熊氏张鸿声妻阳氏沈重鼎妻王氏杨文英继妻黎氏蔡惟勉妻方氏罗缙琳妻糜氏祖訚妻朱氏金如熺妻韩氏樊镇妻盖氏曹启茂妻徐氏李起徴妻张氏萧友薫妻李氏陈洪渭妻余氏李椊妻张氏潘齐礼妻张氏胡应干妻谭氏宋文玉妻谢氏谢洪妻吴氏张赋斌妻周氏俱矢志守节于乾隆元年以来先后　旌表】
　　仙释明月溪【江安人宣徳初以罪戍赤水役于陈百户栖廐中夜辄有光陈异而遣之遇禅宗得正法眼藏后奉召至京屡现神异示寂于留都】
　　土产鐡【威宁州出】铜【威宁州出】硃砂【黔西州出】漆【平逺州出通志加以五色层累施于器雕刻之谓之累漆雕漆】马氊【本府出通志可以御雨】皮器【本府出】马【黔西州出】麋【府境出】锦鸡【府境出府志五防缤纷颇自爱其羽每临水照影土人罗而畜之】茶【平逺州出】松实【郡志出乌撒其榦异于他松子极大】花红【府境出林檎别种】海棠【府境出夹道丛生有红白二种】刺竹【本府出竹之冇芒者一名澁勒一名簩】苦荞【通志出乌撒地气早寒不宜稻土人悉种以为食】麦蓝菜【威宁州出叶如麦蓝味香】茯苓【通志出府境致化里】木【威宁州出】山查【是山皆产】
　　苖蛮黒罗罗【府境及平逺黔西威宁皆冇之亦名乌蛮俗尚鬼故又曰罗鬼三国汉时封罗甸国王其东西若自杞夜郎牂牁则以国名若特磨白衣九道则以道名皆罗罗之种也自济济火以来世长其土勒四十八部部之长曰头目其等有九曰九扯最贵者曰更苴僭拟师保次则慕魁勺魁骂色以致黒乍皆有职守正妻曰耐徳非耐徳所生不能继立其人深目长身黒面白齿悍而善鬬平居以射猎习攻击故常为诸蛮冠又罗罗以女官主事诸土府及水西皆然】白罗罗【详见安顺府】打牙犵狫【在平逺州最剽悍女子将嫁必折其二齿恐妨害夫家父母死用长木桶为棺塟之路旁】木老【详见贵阳府】蔡家苖【在平逺州即春秋时蔡人为楚所俘遂流为夷男子制氊而衣妇人以氊为髻餙以青布若牛角髙尺许用长簪绾之短衣长裙以耕织为业】








　　钦定大清一统志巻四百一
&lt;史部,地理类,总志之属,大清一统志,南笼府图&gt;
&lt;史部,地理类,总志之属,大清一统志,南笼府图&gt;
&lt;史部,地理类,总志之属,大清一统志,南笼府表&gt;
&lt;史部,地理类,总志之属,大清一统志,南笼府表&gt;
　　钦定四库全书
　　钦定大清一统志巻四百二
　　南笼府【在贵州省治西南五百四十里东西距七百四十里南北五百五里东至广西省泗城府界五百里西至云南曲靖府罗平州界二百四十里南至泗城府西隆州界二百二十五里北至安顺府永宁州界二百八十里东南至西隆州界二百四十里西南至罗平州界二百四十里东北至永寕州界六百一十里西北至大定府平逺州界三百六十里本府境东西距一百三十里南北距一百里东至普安县界四十里西至普安州界九十里南至普安县三十里北至安南县地界七十里东南至普安县界四十里西南至永豊州界七十里东南至永豊州界六十里西北至普安州界二十里自府治至　京师八千二百二十里】
　　分野天文井鬼分野鹑首之次
　　建置沿革禹贡梁州南境秦以前为夜郎地汉为牂牁郡地蜀汉为兴古郡地唐为盘州地隶戎州都督府天寳后没于蛮元延祐中置于矢部万户府至元十三年改置普安路云南行省明洪武二十三年设安笼守御所属普安卫隶贵州都司【明统志安笼守御千户所在普安州东南三百二十里洪武二十三年建】治十一年分安笼所之阿能等十八寨隶广西万厯四十二年仍归隶贵州
　　本朝因之康熙二十五年改安笼所为南笼防移安顺府通判驻其地雍正五年陞为府分广西泗城
　　府西隆州所属红江以北之地设永丰州又以安顺府之普安州及普安安南二县属焉共领州二县二
　　永丰州【在府城东北九十里东西距六百七十里南北距三百二十里东至广西庆逺府南丹州界四百五十里西至普安州界三百二十里南至广西泗城府界二百二十里北至安顺府永宁州界一百里东南至泗城府界三百五十里西南至泗城府西隆州界四百八十里东北至永宁州界五百二十里西北至永宁州界三百五十里古百粤地汉属交阯郡宋置泗城州元析置安隆砦明置安隆长官司与泗城州俱广西布政司本朝顺治十五年升州为府寻改为泗城军民府康熙五年改安隆长官司为西隆州俱隶广西思防府雍正五年又析泗城西隆之地置永丰州隶贵州南笼府】普安州【在府城西三百五里东西距三百七十里南北距一百五十里东至云南曲靖府罗平州界二百五十里西至曲靖府霑益州界一百二十里南至曲靖府平彛县界一百里北至普安县界五十里东南至罗平州界二百七十里西南至平彛县界八十六里东北至普安县界五十七里西北至霑益州界六十里汉初为西南夷地后属牂牁郡三国汉为兴古郡地隋属牂州唐武徳七年置西平州贞观八年改盘州领附唐平夷盘水三县戎州都督府后为南诏之东鄙东防乌蛮居之号于矢部其后防为附宋号齐弥部寻为于矢部元初置于矢万户府至至元十三年改普安路总管府隶云南行省明洪武十六年置普安军民府隶云南布政司二十年府废改置普安卫军民指挥使司隶云南都司寻改隶贵州都司永乐九年又增置普安安抚司隶普安卫十三年改为州贵州布政司万厯三十年改属安顺府　本朝康熙二十六年省卫入州雍正五年改隶南笼府】普安县【在府城东南二百四十里东西距二百九十八里南北距四十里东至普安州界一百七十里西至大定府平逺州界一百七十八里南至普安州界五里北至安南县界三十五里东南至普安州界一百五里西南至普安州界三十五里东北至平逺州界一百一十里西南至普安州界一百二十五里汉属牂阿郡元为普安路明置新城新兴二千户所　本朝顺治十八年置普安县属安顺府康熙十一年省新城所二十二年省新兴所雍正五年改隶南笼府】安南县【在府城北一百九十里东西距六十里南北距一百十里东至普安州界三十里西至普安县界三十里南至普安州界七十里北至普安县界四十里东南至永豊州界一百二十里西南至普安州界八十里东北至安顺府永寕州界三十里西北至普安州界五十里汉牂牁郡地三国汉及晋俱属兴古郡唐为牂州地元为普安州地隶云南行省明洪武十七年置尼洒驿属普安军□府二十三年改置安南卫隶贵州都司　本朝康熙二十六年改为安南县属安顺府雍正五年改南笼府】
　　形势云贵川广之交山明水秀地僻林深【明统志】外控六诏内捍诸番【郭子章黔记】
　　风俗事啇贾喜佛老【明统志】士业诗书夷性倔强【黔记】男耕女织俗尚勤俭【通志】
　　城池南笼府城【旧为安笼所城周四里有竒门四明洪武中建　本朝康熙二年修雍正四年重脩乾隆十一年又修】永丰州城【周三里门四　本朝雍正五年建乾隆十一年修】普安州城【周三里门四明洪武二年建　本朝康熙三十年修】普安县城【周二里门三明洪武二十三年建　本朝康熙十二年重修】安南县城【周四里门四明洪武二十五年建】
　　学校南笼府学【在府治北　本朝康熙三十九年建雍正八年十二年相继修茸入学额数十二名】永丰州学【未建入学额数四名】普安州学【在州北闗明永乐十五年建　本朝康熙七年修入学额数十二名】普安县学【在县城北　本朝康熙三十八年建雍正七年十一年相继修葺入学额数八名】安南县学【在县治西旧为安南卫学明嘉靖十八年迁建今改为县学　本朝康熙八年重建入学额数八名】九峯书院【在府境乾隆十三年建又设有义学社学】
　　户口【原额人丁共四千九百二十五又滋生人丁共九十万一千五百十七】
　　田赋【田地共一十二万四千六百二十五畆四分零额徴地丁银八千六百二十四两二钱六分二厘零米一万四千六百六石二升六合零】
　　山川笔架山【在普安州东州志三峯中峻旁卑形如笔架州学向之】营盘山【在普安州西黔记相传武侯南征结营于此因名】夹牛山【在普安州西一百里乐民千户所在其上】香罗山【在普安州西一百里平夷千户所在其上】镇雄山【在普安州南一里普安卫建于下黔记一名卧牛山】丹霞山【在普安州南三十五里孤峯挿汉上有云气】杨那山【在普安州南山势陡峻者卜河出于此明统志在普安州南一百六十里】目前山【在普安州北二里黔记山有石洞水出其中下沙河为三一溪】广午山【在普安州北九十里明统志林木鬰茂下有小溪流入山穴】得都山【在普安州东南四十里明统志一名白崖产雄黄水银】石象山【在普安州西南六十里有石如象】党壁山【在普安州西南一百七十里曹学佺名胜志四山环绕东南一箐外狭中旷可容数百家明统志夏月土人迁此以避暑又名躱瘴】八部山【在普安州东北三十里一名捧诰山普安旧治在其下何镗名山胜概记在州东三十里诸峯皆石矗然摩空】格孤山【在普安州东北明统志在州东北四百五十里俗呼故故山州志山势雄俊界连滇蜀明洪武十四年传友徳自曲靖帅师循格孤山而南捣乌撤葢循格孤山之南而西北出也】番纳牟山【在普安州西北峯极高耸州之镇山也驿道经此一名云南坡滇行记由普安向西南沿山蔍行即上云南坡险仄迢递将至巅名龙摆尾者陡絶难行凡六十大又最上为沧江口断崖成径峻滑不可支足陡顶又西上为避隂坡凡此三险总曰云南坡故此坡特长凡十五里】和合山【在普安州西北番纳牟山之右黔记形如双髻郡人望之以卜隂晴】新盘山【在普安县西通志在普安州东七十里新兴站在其上】罗摩塔山【在普安县东北游名山记在普安县北一百八十里四靣峭壁上有寨惟一径可通东北瞰盘江】广武山【在普安县西北旧名八纳山名胜志普安州东北七十里有八纳山髙二十里其顶夷广人迹罕到相传以为酋益智藏其祖宗魂筒于岩穴间子孙十年一登山祭之椎牛羊持刀弩鼔噪以徃州志上有七十二小山各以形似名之顶有龙泉九中一泉滙为大池四时不涸】独秀山【在安南县东一里又东二里冇飞鳯山】盘江山【在安南县东三十七里东北与镇寜州界接石路屈曲降陟峻险明统志在普安州东北一百八十里为安南安庄二卫界山】白基山【在安南县西三十二里巍峩耸秀旁有峭壁黔记在普安州东北一百二十里相传上有异物隠见不常】玉枕山【在安南行南一里】龙翔山【在安南县东北五里黔记山顶有泉不涸祷雨辄应】尾洒山【在安南县西北与普安州接界名胜志安南卫在其阳逈出众山旧志在普安州北一百六十里山势髙耸其巅常有云雾土人因名尾洒犹华言水下也】爆石岩【在安南县东二十里亦名瀑石通志崖石髙峻山半有泉出石窦中流注深潭祷雨辄应】白石岩【在安南县西北五十里崖壁峭絶飞泉下垂】鹦鹉坡【在普安州东五十里滇行记度板桥乃上鹦鹉坡长松夹道盘曲数千折】大坡【在普安州西南三十五里又西十里有娥嫏坡】江西坡【在安南县西南三十里高耸寛平其旁有河啇民多集于此滇行记自鸟鸣闗西南二十五里上江西坡坡亦高峻伏而又起】虎石【在安南县东南石形如虎】碧云洞【在普安州南三里黔记旧名水洞悬崖怪石外狭内寛一名玉阳洞通志在州城东里许门有石磬二以石掷之铿然有声稍进壁间有石龙石蛇长十数丈鳞甲皆其又有石类仙人者八再入冇水非筏不可渡人无有穷其胜者田雯黔书盘州出郭里许沿縁曲径直造岩隂有洞凭焉谽谺忽裂齿颊皆露不知鸿蒙何年凿也一屏当空洒青抹緑游者摩挲拂拭疑为古玉幽流旁泄防防作击筑声人以片石叩之清越以长始入暗甚必假松炬以行沙石错然戞人踝趾】
　　【坐息少定则划然开朗天漏日下射层深毛髪可数黄爮下垂如斗瞿垒大士番僧之像各一或倚岩舞□或踞石跏跌或蟠崖仰觑须貌如生絶壁千尺有龙升之长与之竟稍进则骇浪犇雷夺人气魄望之欲止左方一径甚微侧仄窞欹足不可置前牵后挽螘附螺旋而后逹丹防药炉无一不其巍然一墖防地倚天渐进渐暗亦渐狭不敢往乃緑岩而上可出洞顶俯视万山川原厯厯】
　　新石洞【在普安州南】天桥洞【在普安州西南旧乐民所居其石如桥】勾漏洞【在永豊州之罗解东六十里洞在山巅寛敞幽僻人迹罕到相传勾漏令葛洪曾炼丹于此】
　　清源洞【在安南县东一十三里明綂志其中岩石秀丽有泉滙成小池水至清冷黔记洞当官道旁暑月行人多隠于此】朝阳洞【在安南县西南一里峯峦高耸林箐密茂日出则光先照中产异石有泉出石隙中澄澈如练】拖长江【在普安州东七十里源出沙陀石崖中下通盘江黔记在新兴站北】盘江【在普安州东北流经普安县境又东入安南县之东北与永寕州接界下通乌泥江明统志盘江源自普畅寨经普安州东北下流合乌泥江又在安南卫城东四十里】软桥河【在普安州东三十五里流入盘江黔记州东四十五里有輭桥旅途志自普安州逹新兴驿经软桥坡其水为盘江之委滇行记今设腰站于此去州四十里】南板桥河【在普安州东南八十里东北流入普安县境黔记上接州南三十余里之大水塘延二百余里入于盘江】者卜河【在普安州东北一百八十里源出州南境之杨□山流经安南县境下流入盘江明统志下流为磨溪流入盘江其地四时常暖土人冬月迁居其旁】鲁沟河【在普安县东八十里南流入盘江黔记在普安州东南一百七十里】江西坡河【在安南县西南三十里自江西坡东南流入于盘江黔记其水北流经城西北十里亦谓之西门河下流入于盘江又阿黑河在城东南十五里东流入盘江】以冲海子【在府城南黔记在安笼所城南周遭三里深不可测旁有石门海水注而入】响水【在普安州南五十里水入石洞声闻数里】三一溪【在普安州东名山胜概记其源有三一出沙庄一出云南坡一出目前山三流合一入扵城南水洞洞外狭内旷其巅有通明处其中悬崖怪石状若人兽】磨溪【在普安州南即者卜河下流也黔记磨溪在州东南一百九十里源出东南乱山中通乌泥江】深溪【在普安州东南亦曰深溪河明统志在州治东南一百二十五里源出木家寨西南流经黄草坝曲折三百里入乌泥江】龙潭【在普安州西南八十里明统志石穴深不可测祷雨多应】清涟池【在南安县南黔记深广有源周围砌石建亭于上】洗心泉【在普安州治东岳庙左】普济泉【在普安州城西门内味甚廿冽】温泉【在普安州东南明统志有二一在州城东南八十里一在州城西南乐民千户所西水温可浴】龙泉【在普安县广武山顶通志凡九泉中一泉滙为大池旁多翠乌树叶落水鸟即啣去】白鹿泉【在安南县南一里一作白麓泉水甚甘冽四时不涸】永澄泉【在安南县东北一里】双清塘【在安南县治西北明统志双清泉在卫城西北隅黔记双清井二井相连水极澄防滙为双清塘】尾洒井【在安南县城北门内水清而甘】
　　古绩普安府城【在今普安州东三十里即唐盘州地唐书地理志盘州隶戎州都督府本西平州武徳四年置贞观八年更名故兴古郡地领县三附唐平夷盘水元史地理志普安路治在盘町山阳巴盘江东唐为盘州蒙氏叛唐其地为南诏东鄙东防乌蒙七部落居之其后防酋阿宋据其地号于矢部元宪宗七年内附命为于矢万户至元十三年改普安路总管府明年更立招讨司十六年改为宣抚司二十二年罢司为路名胜志盘川以州东北有盘江又有盘江山故名通志明洪武十六年置普安府于八部山下以土酋那邦妻适恭为知府佐以流官适恭死以其子普旦继之二十一年普旦与马乃及越州阿资等连兵叛命袭防普安府二十二年讨平之改置卫于番纳牟山之阳即今治也永乐司置安抚司亦治此以授土酋慈长十三年慈长谋不伏辜革安抚司降为土判官黔记普安旧治在今州东三十里即今撒麻铺旅途志撒麻亭八部山地名旧普安唐盘州遗址在焉滇行记自软桥腰站而西十五里为旧普安又二十五里而至州】附唐废县【在普安州南唐置属盘州乐史太平寰宇记盘州领附唐县唐武徳中与州同置黔记在今州治南一百里即今黄草坝】盘水废县【在普安州西唐置属盘州寰宇记盘水领盘水县即旧兴古郡黔记盘水旧县在今州治西一百里香罗山】罗山废县【在普安州西香罗山又有永山石渠二废县俱在州西皆元置属普安路明初废】普安旧县【在今普安县东南黔记普安州东南安南所北有马乃营通志普安县本马乃夷地　本朝顺治十八年马乃叛讨平之以其地设县康熙十一年移县治于兴城所地裁所归县旅途志粤西路经木铺绵纡可百里西北枕山而者为新城所】安南废卫【今安南县治明统志古西南夷地元为普安路地夷名尾洒通志明洪武二十年建尾洒堡二十三年建安南卫于江西坡二十五年还治尾洒堡黔记安南卫旧城在今城南三十里】安笼废所【即今府治又有乐民平夷安南三守御所俱明置今废明统志乐民守御千户所在普安州西南九十里平夷守御千户所在普安州西一百里安南守御千户所在普安州东南一百六十里安笼守御千户所在普安州东南三百二十里俱洪武二十二年建普安卫通志乐民及平夷安南三所俱　本朝顺治中废】新兴废所【即今普安县治通志明洪武中置新兴堡及新兴跍在普安卫城东七十里新盘山下治十四年土酋米鲁之变官军失守散亡十八乃建新兴站城又立新兴驿在普安州东七十五里黔记新兴跕在安南卫西南六十五里通志明置新兴所在安顺府西二百六十里　本朝康熙二十二年裁所归县复移县治于所城乃通滇冲道】盘江十一城【在安南县之盘江西坡板桥海子马塲诸要害地明天啓中监司朱家民建以御苖曰连云曰有嘉曰靖氛曰恬波曰奏肤曰龙新曰资孔曰顶新曰定边曰维藩曰石基共有十一城】天风亭【在普安州西北又万松轩在州城外明杨彛所居乐矣园在州治明沈朂所居】
　　闗隘安笼箐闗【在普安州东南】倒木闗【在普安州南四十里】分水岭闗【在普安州西一百十里】芭蕉闗【在普安县东十里明统志在普安州东八十五里黔记在安南卫西南五十五里滇行记自泥纳铺西行十里为芭蕉铺亦曰芭蕉闗】盘江闗【在安南县东盘江上】乌鸣闗【在安南县西二里明统志在卫城南二里山巅下临深箐洪武中置闗设戌兵黔记自南门大路十里至鸟鸣铺滇行记自尾洒山西南行十里至乌鸣闗俗名旧老鸦闗又五里至鸟鸣闗】洒洞寨【在府城东南十五里黔记与广西安笼司接壤亦云贵至粤西之路又新寨在安南卫西北一百里】八课砦【在府城东南】板江砦【在府城西南又有养梅砦洞西砦又城西冇上目咱下目咱皆戍守处】何买砦【在普安州南通志明洪武二十四年传友徳等克普安别将杨文防何买砦唐铎击破华山砦砦亦在境内】尾洒堡【在安南县东北又尾洒驿尼洒站及递运所俱置于此今废】阿坚屯【在安南县南黔记自南门小路四十里至阿坚屯三十里至东脚屯四十里至巴铃箐树木蓊蘙近广西安隆州鲁沟贼巢】阿山屯【在安南县西南黔记自城西南四十五里泥纳铺分岐而西十里至阿山屯二十里至鼠塲屯四十里至龙塲屯近毛口等寨贼巢与水西连塲】叶秀庄【在府城南】哈马庄【在安南县东北滇行记自盘江旧城西南行十五里至哈马庄山路皆乱石滑突难行驴马至此多蹶伤谚所云马怕哈马庄者也】软桥哨【在普安州东又有亦纳哨干沟哨永清哨旧皆设兵防御】泥腊哨【在普安县东又县西有板桥哨革纳哨旧皆戍守处】新兴驿【在普安州东七十里亦曰新兴站有新兴堡城又东八十里至安南县之尾洒驿】湘满驿【在普安州南又有湘满站在州北】亦资孔驿【在普安州西石象山下通志递运所亦在马亦曰亦资孔站今设有驿】软桥哨驿【在普安州东北通志本朝康熙十年题设十二年设驿丞于此今裁】江西坡驿【在安南县江西坡腰站本朝康熙十年置】在城铺【在府境又有坝弄铺鲁沟铺阿捧铺羊塲铺新城铺高五铺排栅铺阿肩铺凉水井铺皆戍守处】髙励铺【在普安州境又有水塘铺撒麻铺荞子铺亦纳铺大坡铺蛾螂铺亦资孔铺鲁尾铺旧皆戍守处】保甸铺【在安南县境又有哈马铺鸟鸣铺蜡茄铺牛塲铺泥纳铺芭蕉铺新兴铺旧皆戍守处】
　　津梁临清桥【在普安州东又三一桥在东陵寺前】软桥【在普安州东四十五里】三板桥【在普安州东六十里】善应桥【在普安州南】南小板桥【在普安州南跨小板河明治间建】通济桥【在普安州西北一里明万厯间建】澄源桥【在普安州北】恵政桥【在普安州北】鲁沟桥【在普安县东跨鲁沟河】盘江桥【在安南县东四十里明崇祯间建名鐡锁桥寻为防毁　本朝顺治十六年修康熙六年重修】江西坡桥【在安南县西南跨江西坡河明统志洪武二十五年建】深溪河渡【在普安州东一百三十里】盘江渡【在安南县东盘江闗下为云贵孔道两山陡夹水势汹涌行者惮之】
　　陵墓明傅天墓【在普安州南湘满驿后】
　　祠庙玉阳祠【在普安州南玉阳洞崖上明嘉靖中建】傅公祠【在普安州南湘满驿后明万厯中建祀传天锡】龙神庙【在安南县南二里明洪武二十九年建】
　　寺观兴福寺【在普安州东八部山下】东陵寺【在普安州东笔架山下】大威寺【在普安州南又有永豊寺在新兴驿左普照寺在新兴站清寺在亦资孔驿左西陵庵在普济泉左】南峯寺【在安南县治】水星观【在普安州西营盘山明嘉靖中建】元灵观【在安南县东一里】髙贞观【在安南县南玉枕山上】
　　名宦明姚余【洪武中为安南卫镇抚时防乱余随沐英进勦至盘江遇贼击败之后贼并力急攻遂被杀】王徽【应天人天顺时以给事中谪普安州判兴学劝教郤土官陇畅及白千户贿治甚有声】丁玑【丹徒人成化末谪普安州判一仆之任土酋例以黄金为贽每劝饮必先自酌以示无他玑曰何事不相信耶为举爵满饮而却其贽蛮人感悦悉遵约束】朱家民【曲靖人天启中为普安监军副使加右叅政安邦彦乱后羣苖出没家民督励诸将剪除廓清相度要害筑城十一宿兵以卫居民累石为楼有警则树帜鸣钲逺近毕集自是羣苖□息盘江居云贵之交深险不测家民置鐡柱鐡索横木为桥建鼔楼筑月城以防之遂为永利】曽异撰【四川荣昌人崇祯中知永寜州寻移辖安南流防围城率民坚守城陷死之　本朝乾隆四十一年赐諡烈愍】
　　人物明陈忠【新城人有胆畧永乐中迁新安指挥同知苖贼攻城忠坚守却之迁普安指挥从征麓川攻旧大硬寨战没】蒋宗鲁【字道父普安人嘉靖中以进士知濬县凖田均役无所私纵陞户部主事未几备兵临沅累迁云南廵抚俱有平贼功后与严嵩忤引归】栁之文【普安卫人有勇畧为本卫守备嘉靖二十七年铜苖弗靖之文率兵往讨官军遇贼猝至皆惊溃之文独仗剑直前手刅数人以无援殁于阵】
　　本朝沈弼【普安州人由防贡厯任部曹康熙三十八年出守广东高州时屡经兵火弼加意附循增防汛稽察盗贼行旅便之治尚清静禁副倅擅受讼牒尽革地方供应民困以苏后署化州篆清虚粮减赋额卒后士民怀之请祀名宦】黄布行【永丰州人苖民毛卜保以药迷人因夺其赀纵火焚布行父抱千居室布行赴焰救遂焚死乾隆年间　旌表又王瓉少孤家贫甚事孀母廿防不缺抚弟妹成立有司表其庐】
　　流寓明杨彛【余姚人洪武中为考功司主事以子被诬戍普安徃就食居于东屯四面多松开轩其中自号万松老人着有鳯】【台贵州东屯南游诸集】沈朂【髙邮人洪武中从父戍普安通经史善诗文筑乐矣园懐甓堂与杨相倡和】
　　列女明沈尚纶妻汪氏【普安人米鲁之乱与其媳陈氏俱被执不屈而死同时死节者栁升妻范氏石有才妻岳氏王铎妻蒋氏】蒋桥妻吴氏【普安人安邦彦陷城合家被执贼击桥垂死吴请以身代贼举刅胁之吴绐贼发藏金引至火焚所跃入死】邵以嵩妻吴氏【普安人即蒋桥妻妹也与桥妻同被执亦赴火死时人称为火里双莲云】
　　本朝朱国永妻廖氏【南笼人康熙二年妖夷作乱肆掠普平市国永遇害执廖氏及其女欲汚之氏潜取刅先毙其女遂自刎】杨嵩龄妻周氏【南笼府人夫早卒子方周祖姑及姑俱孀居在堂时卧床褥氏奉姑汤药勿稍懈亲操井臼以供藜藿祖姑及姑怜其少劝改适氏流涕不从抚子成立杨本系回民姑死其族沿旧俗不许衣衾棺防氏呼号擗哭督令子呜官从厚守节三十四年清操如一日又同府刘遵道妻王氏汤嗣夏妻景氏叶荣妻刘氏刘体尧妻任氏焦士宏妻徐氏邓忠妻管氏皆□志守节并于乾隆年间先后　旌表】任记珍妻冯氏【南笼府人因里中恶少杨二窥其美欲汚之强奸未成羞忿投水死又同府阿吝苖妇阿贯俱以节烈捐躯乾隆年间先后　旌表】
　　土产水银【府境出通志出废安笼所】雄黄【府境出明统志泗城州出】硃砂【通志出普安州州境有滥水桥厰】柑【昔安州出谓之密桶柑】芭蕉【普安州出】麂【安南县出似鹿而小】竹鸡【明统志安南县出通志栖竹间褐色好食螘】苎蔴【明统志安南出通志供缉织子亦可食】蜡【永丰州出明统志泗城州出】降香【永丰州出明统志泗城州出】
　　苖蛮僰【在普安州男女皆冠氊片垢不沐浴与滇之猓猓同】仲家【详见贵阳府】
  </div>
  <div class="pagination">
   <a href="大清一统志_page180.html">
    上一页
   </a>
   <span>
    ...
   </span>
   <a href="大清一统志_page176.html">
    176
   </a>
   <a href="大清一统志_page177.html">
    177
   </a>
   <a href="大清一统志_page178.html">
    178
   </a>
   <a href="大清一统志_page179.html">
    179
   </a>
   <a href="大清一统志_page180.html">
    180
   </a>
   <span class="current-page">
    181
   </span>
   <a href="大清一统志_page182.html">
    182
   </a>
   <a href="大清一统志_page183.html">
    183
   </a>
   <a href="大清一统志_page184.html">
    184
   </a>
   <a href="大清一统志_page185.html">
    185
   </a>
   <a href="大清一统志_page186.html">
    186
   </a>
   <span>
    ...
   </span>
   <a href="大清一统志_page182.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
