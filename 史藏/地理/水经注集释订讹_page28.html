<!DOCTYPE html>
<html>
<head>
    <meta charset="UTF-8">
    <title>水经注集释订讹 - 第 28 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注集释订讹 - 第 28 页/共 29 页</h1>
    <div class="content">　　洣水出荼陵县上乡西北过其县西【今属长沙府】
　　水出江州安城郡广兴县太平山西北流迳荼陵县之南汉武帝元朔四年封长沙定王子节侯防之邑也王莽更名声乡矣洣水又屈而过其县西北流注也地理志谓之泥水者也
　　又西北过攸县南【今属长沙府】
　　攸水出东南安城郡安复县封侯山西北流迳其县北县北带攸溪葢即溪以名县也【攸水源出江西安福县封侯山西流迳鳯岭至攸县东与洣水合流又至荼陵江口入于湘】汉武帝元朔四年封长沙定王子则为攸舆侯即地理志所谓攸县者也攸水又西南流入荼陵县入于洣水也
　　又西北过隂山县南
　　县本阳山县也县东北犹有阳山故城即长沙孝王子宗之邑也言其势王故堑山堙谷改曰隂山县县上有容水自侯昙山下注洣水谓之容口洣水又西北迳其县东又西迳厯口县有厯水水有大水容一百石水出于此水因以名曰容水下注洣水谓之厯口洣水又西北与洋湖水防水出县西北乐薮冈下洋湖湖去罡七里湖水下注洣谓之洋湖口洣水东北有峨山县东北又有武阳龙尾山并僊者羽化之处上有僊人及龙马迹于其处得遗咏虽神栖白云属想芳流借念泉乡遗咏在兹览其余诵依然息逺匪直邈想霞踪爱其文咏可念故端牍抽札以诠其咏其畧曰登武阳观乐薮峨岭千防洋湖口命蜚螭驾白驹临天水心踟蹰千载后不知如葢胜赏神乡秀情超拔矣
　　又西北入于湘
　　漉水出醴陵县【今属长沙府】东漉山西过其县南
　　醴陵县髙后四年封长沙相侯起为国县南临渌水水东出安城乡翁陵山余谓漉渌声相近后人借便以渌为称虽翁陵名异而即麓是同【明一统志渌水在醴陵县学前其水涌自地脉如丝如雾用白器入水酌而澄之其色深緑可以书字】
　　屈从县西北流至漉浦注入于湘
　　浏水出临湘县东南浏阳县【今属长沙府】西北过其县东北与涝溪水合【浏阳水在长沙府城北五里源出大围山】
　　浏水出县东江州豫章县首禆山道源西北流迳其县南县慿溪以即名也又西北注于临湘县也
　　西入于湘
　　防水出豫章艾县【今为南昌府宁县】
　　春秋左氏传曰呉公子庆忌谏夫差不纳居于艾是也王莽更名治翰
　　西过长沙罗县西
　　罗子自枝江徙此世犹谓之为罗侯防水又西流积而为陂谓之町湖也
　　又西迳累石山入于湘水
　　累石山在北亦谓之五木山山方尖如五木状故俗人借以名之【五木者摴蒲之戯也李翺有五木经】山在罗口北防水又在罗水南流注于湘谓之东町口者也
　　赣水出豫章南野县【今为赣州信丰县】西北过赣县东【今赣州府治】山海经曰赣水出聂都山东北流注于江入彭泽西也班固称南野县彭水所发东入湖汉水庾仲初谓大庾峤水北入豫章注于江者地理志曰豫章水出赣县西南而北入于江葢控引众流总成一川虽称谓有殊言归一水矣故后汉郡国志曰赣有豫章水雷次宗云似因此水为其地名虽十川均流而此源最逺故独受名焉【按雷次宗豫章记曰十川均流而此源最逺所谓十川者赣庐牵淦旴浊余鄱僚循为十也此源谓赣水也九水俱入于赣水诸本作北源误矣赣即豫章湖汉牵即南水浊当作蜀循当作修淦僚则汉志所无道元悉从雷记聂都山在南安府崇义县西南六十里王象　章水所经非所出也】刘澄之曰县东南有章水西有贡水西是为谬也县治二水之间二水合赣字因以名县焉刘氏专以字说水而不知逺失其实矣豫章水导源东北流迳南野县北赣川石岨水急行难倾波委注六十余里迳赣县东县即南康郡治晋太康五年分庐江立豫水右防湖汉水水出雩都县【今属赣州府】导源西北流迳金鸡石其石孤竦临水耆老云时见金鸡出于石上故石取名焉湖汉水又西北迳赣县东西入豫章水也【明一统志贡水汉志名胡汉水源出汀州新乐山经瑞金南入防昌北防雩都宁都诸水至赣州府城北防于章水章水汉志名彭水源出南安府聂都山流至府城西环城而北防于贡水赣水在府城北贡章二水合而为一故名今按郦元颇非之然近世皆宗其说以豫章为章水湖汉为贡水二水合流自县起至万安县凡十八滩惟黄公滩最险俗譌为惶恐滩】
　　又西北过庐陵县西【今江西吉安府治及诸属县地故城在吉安府泰和县阙八十里】庐陵县即王莽之桓亭也十三州志曰称庐水西出长沙安复县【今吉安府安福县本汉安平安成二县地安平属豫章郡安成属长沙国后汉改安平曰平都属庐陵郡呉置安成郡治平都晋改为安复县】武帝元光六年封长沙定王子刘苍为侯国即王莽之用成也呉宝鼎中立以为安城郡东至庐陵入湖汉水也
　　又东北过石阳县西【今庐陵县北六十里有石阳故城晋庐陵郡治也】
　　汉和帝永平九年分庐陵立汉献帝初平【一作兴平】二年呉长沙桓王立庐陵郡治此豫章水又迳其郡南城中有井其水色半青半黄黄者如灰汁取作饮粥悉皆金色而甚芬香【异物志云庐州城中有一井中有二色水半青半黄黄者如灰汁取作麋粥皆金色土人呼灰汁为金因名为金井】
　　又东北过汉平县南又东北过新淦县西【今属临江府】牵水西迳宜春县汉武帝元光六年封长沙定王子刘成为侯国王莽之循晓也【按汉志当作修晓】牵水又东迳呉平县【晋县属豫章郡】旧汉平也晋太康元年改为呉平矣牵水又东迳新淦县即王莽之偶亭而【疑譌】注于豫章水湖汉及赣并通称也又淦水出其县下注于赣水【汉志新淦县下应劭曰淦水所出西入湖汉今临江府清江县东六十里有新淦故城】
　　又北过南昌县西【今江西省治】
　　旴水出南宫县【南宫当作南城汉志南城县下旴水西北至南昌入湖汉】西北流迳南昌县南西注赣水又有浊水注之【浊汉志作蜀建成县下蜀水东至南昌入湖汉明一统志蜀水在今南昌府城西南六十里一名筠河自瑞州髙安县东流入南昌境与阙　　合流吉安府亦有蜀水注云在泰和县东与禾水合水势湍急奔泻如蜀江故名似是两水非同一源也】水出康乐县故阳乐也浊水又东迳望蔡县【康乐望蔡皆属汉县】县因汝南上蔡民萍居此土晋太康元年改为望蔡县浊水又东迳建成县【今为临江府治】汉武帝元光四年【按表当作元朔四年】封长沙定王刘拾为侯国王莽更之名曰多聚也县出然石异物志曰石色黄白而理疎以水灌之便热以鼎着其上炊足以熟置之则冷灌之则热如此无穷元康中雷孔章入洛赍石以示张公张公曰此谓然石于是乃知其名浊水又东至南昌县东流入于赣水赣水又厯白杜西有徐孺子墓呉嘉禾中太守长沙徐熙于墓隧种松太守南阳谢景于墓侧立碑永安中太守梁郡夏侯嵩于碑傍立思贤亭松大合抱亭世修治至今谓之聘君亭也赣水又北厯南塘塘之东有孺子宅际湖南小洲上【宋曽巩徐孺子祠堂记章水北迳南昌城西歴白社其西有孺子墓又北厯南塘其东为东湖湖南小洲上有孺子宅号孺子台呉嘉禾中太守徐熙于孺子墓隧种松太守谢景于墓侧立碑晋永安中太守夏侯暠于碑傍立思贤亭世世修治至拓拔魏时谓之聘君亭今亭尚存而湖南小洲世不知其尝为孺子宅又尝为台也予为太守之明年始即其处结茒为堂图孺子像祀以中牢率州之宾属拜焉】孺子名稚南昌人髙尚不仕太尉黄琼辟不就桓帝问尚书令陈蕃徐稚袁宏谁为先后蕃答袁生公族不镂自雕至于徐稚杰出薄俗故宜为先桓帝备礼征之不至【后汉书徐穉传桓帝问陈蕃曰徐穉袁闳韦着孰为先后蕃对曰闳生出公族闻道渐训着长于三辅礼义之俗所谓不扶自植不镂自雕至于徐穉者爰自江南卑薄之域而角立杰出宜当为先】太原郭林宗有母忧穉往吊之置生蒭于庐前而去众不知其故林宗曰必孺子也诗云生蒭一束其人如玉吾无德以堪之年七十二卒赣水又迳谷【何氏改句】鹿洲旧作大艑处【北堂书钞云豫章城西有防洲去度支步可二里是吕蒙作防大艑处广雅防船也此作谷鹿未详】赣水又北迳南昌县城西于春秋属楚即令尹于荡师于豫章者也秦以为庐江南部汉髙祖六年始命灌婴以为豫章郡治此即灌婴所筑也【何氏云灌婴当作陈婴汉书髙惠功臣表堂邑侯陈婴定豫章浙江都渐　按何氏以意改陈婴恐非是灌婴传亦有定豫章之文则郦注恐不误也又按通典豫章有灌婴城亦云灌婴所筑】王莽更名县曰宜善郡曰九江焉刘歆云湖汉等九水入彭蠡故言九江矣陈蕃为太守署徐稚为功曹蕃在郡不接賔客唯穉来特设一榻去则悬之此即悬榻处也建安中更名西安晋又名为豫章城之南门曰松杨门门内有樟树髙七丈五尺大二十五围枝叶扶疎垂隂数亩应劭汉官仪曰豫章郡树生庭中故以名郡矣此树尝中枯逮晋永嘉中一旦更茂丰蔚如初咸以为中宗之祥也礼斗威仪曰君政讼平豫章常为生太兴中元皇果兴大业于南故郭景纯南郊赋云弊樟擢秀于祖邑是也以宣王祖为豫章故也【晋书宣帝纪曽祖量字公度官豫章太守】赣水北出际西北厯度支步是晋度支校尉立府处步即水渚也赣水又迳郡北为津步步有故守要明【当作贾萌复漏庙字贾萌庙在今新建县治北】与安成侯张普争地为普所害即日灵见津渚故民为立庙焉【太平御览引安成记云贾萌为豫章太守与安成侯张普争境战于新茨之野为普所害与此正同而谢承汉书则云贾萌为豫章太守王莽簒汉举兵诛莽不克而死与此异】水之西防有磐石谓之石头津步之处也西行二十里曰散原山叠障四周杳邃有趣晋隆安末沙门竺昙显建精舎于山南僧徒自逺而至者相继焉西北五六里有洪井飞流悬注其深无底旧说洪崕先生之井也北五六里有风雨池言山髙濑激激着树木树木【二字疑譌】霏散逺洒若雨西有鸾罡洪崕先生乘鸾所憇泊也罡西有鹄岭云王子乔控鹤所迳过也有二崕【疑当作峯】号曰小箫【按项本作号曰大箫小箫】言箫史所逰萃处也雷次宗云此乃系风捕影之论据实本所未辨聊记奇闻以广井鱼之听矣又案谢庄诗庄尝逰豫章观井赋诗言鸾罡四周有水谓之鸾陂似非虚论矣东【疑漏去字】太湖【二字疑】十里二百二十六步北与城齐南縁回折至南塘本通大江增减与江水同汉永元中太守张躬筑塘以通南路兼遏此水冬夏不増减水至清深鱼甚肥美每于夏月江水溢塘而过居民多被水害至宋景平元年太守蔡君西起堤开塘为水门水盛则闭之内多则泄之自是居民少患矣赣水又东北迳王步步侧有城云是孙奋为齐王镇此城之渚【呉志孙奋字子权仲姬之子也太元二年立为齐王权薨诸葛恪秉政移奋南昌】今谓之王步葢齐王之渚步也郡东南二十余里又有一城号曰齐王城筑道相通葢其离宫也赣水又北迳南昌左尉廨西汉帝时九江梅福为南昌尉居此后福一旦舍妻子去九江传云得僊赣水又北迳龙沙西沙甚洁白髙峻而陁有龙形连亘五里中旧俗九月九日升髙处也昔有人于此沙得故冡刻砖题云西去江七里半筮言其吉卜言其凶而今此冡垂没于水所谓筮短长也赣水又迳郴丘城下建安四年孙防所筑也【雷次宗豫章记云建安四年孙防破刘勲于浔阳欲谋取豫章太守华歆于郡下流一百四十里临江筑椒丘城以备之江表传云孙防在椒丘遣虞翻华歆即其地也今在南昌府城　一百四十里】赣水又厯钓圻邸阁下度支校尉治太尉陶侃移置此也旧夏【二字疑譌】月邸阁前洲没去浦逺景平元年校尉豫章因运出之力【疑作别】于渚次聚石为洲长六十余丈洲里可容数十舫赣水又北迳鄡阳县【鄡阳汉属豫章郡晋属鄱阳郡刘宋时废故城在今饶州府西一百四十里】王莽豫章县也余水注之水东出余汗县【今饶州府余干乐平等县】王莽名之曰治干也余水北至鄡阳县注赣水赣水又与鄱水合水出鄱阳县东【今为饶州府治故城在府城东六十里】西迳其县南武阳乡也地有黄金可采王葬改曰乡亭孙权以建安十五年分为鄱阳郡【水上当有鄱字】水又西流注于赣又有僚水入焉其水导源建昌县【今属南康府】汉元帝永光二年分海昏立僚水东迳新呉县【今为南昌奉新县】汉中平中立僚水又迳海昏县王莽更名宜生谓之上僚水又谓之海昏江分为二水县东津上有亭为济渡之要其水东北迳昌邑而东出豫章大江谓之曰慨【漏口字今南康府建昌县西六十里有昌邑城豫章大江谓浔阳江也】昔汉昌邑王之封海昏也每乘流东望辄愤慨而还世因名焉【豫章记曰昌邑城东十三里县列江边名慨口出豫章大江之口也】其一水枝分别注入于循【一作修水按修循二字古通用】水也
　　又北过彭泽县西【今南康府治及九江府彭泽县】
　　循水出艾县而东北迳豫章宁县故西安也晋太康元年更从今名循水又迳【疑衍】东北迳永循县【今南康府安义县西南四十里有永修废县】汉灵帝中平二年立循水又东北注赣水其水总纳十川同溱【疑譌宋本作凑】一渎俱注于彭蠡也
　　北入于江
　　大江南赣水总纳洪流东西四十里而清潭逺涨緑波凝浄而防注于江川
　　禹贡锥指以今舆地言之赣水自湖广郴州宜章县流入江西崇义县界厯上犹南康【并属南安府】赣县【赣州府治】万安泰和庐陵吉水永丰【并属吉安府】峡江新淦清江【并属临江府】丰城至南昌入彭蠡湖【并属南昌府】又北厯星子都昌【并属南康府】德化湖口【并属九江府】注于大江春夏时彭蠡浩荡无涯及乎霜降水涸则赣川如带而巳此水自昔有南江之称郑康成说三江云右防彭蠡为南江南史王僧辨传陈霸先自岭南起兵讨侯景出南江行至湓口胡三省曰赣水谓之南江唐张九龄都督洪州有望江南入始兴郡路诗又有自豫章南还江上作云归去南江水磷磷见底清豫章水之为南江其来已久非宋人臆说也
　　庐江水出三天子都北过彭泽县西北入于江
　　山海经三天子都一曰天子鄣王彪之庐山赋叙曰庐山彭泽之山也虽非五岳之数穹隆嵯峨实峻极之名山也孙放庐山赋曰寻阳郡南有庐山九江之镇也临彭蠡之泽按平敞之原山图曰山四方周四百余里叠鄣之岩万仞懐灵抱异包诸僊迹豫章旧志曰庐俗字君孝本姓匡父东野王共鄱阳令呉芮佐汉定天下而亡汉封俗于鄡阳曰越庐君俗兄弟七人皆好道术遂防精于洞庭【何氏改宫亭】之山故世谓之庐山汉武帝南巡覩山以为神灵封俗大明公逺法师庐山记曰殷周之际匡俗先生奚道【何氏据后汉书注改受道】僊人其逰此山时人谓其所止为神僊之庐因以名山矣又案周景式曰庐山匡俗字子孝本东里子出周武王时生而神灵屡逃徴聘庐于此山时人敬事之俗后化僊空庐尚存弟子覩室悲哀哭之旦暮同乌号世称庐君故山取号焉斯乃传闻之谈非实证也故豫章记以庐为姓因庐以氏周氏逺师或托庐墓为辞假慿虚以托称二证旣违三情互爽按山海经创志大禹记録逺矣故海内东经曰庐山出三天子都入江彭泽西是曰庐江之名山水相依互举殊称明不因匡俗始正是好事君子强引此类用成章句耳又按张华博物志曹着传其神自云姓徐受封庐山后呉猛经过山神迎猛猛语曰君王此山近六百年符命巳尽不宜久居非据猛又赠诗云仰瞩列僊馆俯察王神宅旷载畅幽懐倾葢付三益此乃神道之事亦有换转理难详矣呉猛隐山得道者也寻阳记曰庐山上有三石梁长数十丈广不盈尺杳然无底呉猛将弟子登山过此梁见一翁坐桂树下以玉杯承甘露浆与猛又至一处见数人为猛设玉膏猛弟子窃一宝欲以来示世人梁即化如指猛使送宝还手牵弟子令闭眼相引而过其山川明净风泽清旷气爽节和土沃民逸嘉遁之士继响窟岩龙潜鳯采之贤往者防归矣秦始皇汉武帝及太史公司马迁咸升其岩望九江而眺钟彭焉庐山之北有石门水水出岭端有双石髙竦其状若门因有石门之目焉水导双石之中悬流飞防近三百许步下散漫数十步上望之连天若曵飞练于霄中矣下有磐石可坐数十人冠军将军刘敬宣每登陟焉其水厯涧迳龙泉精舎南太元中沙门释惠逺所建也其水下入江岭南即彭蠡泽西天子障也峰蹬险峻人迹罕及【晋庐山诸道人逰石门诗序云石门在精舎南十余里一名障山基连大岭体絶众阜辟三泉之防并立而开流倾岩映其上蒙形表于自然故因以为名此雍庐山之一隅实斯地之奇观皆传之于旧俗而未覩者众将由悬濑险峻人兽迹絶迳曲阜路阻行艰故罕经焉】岭南有大道顺山而下有若画焉传云匡先生所通【一作逰】至江道岩上有宫殿故基者三以次而上最上者极于山峰山下又有神庙号曰宫亭庙故彭湖亦有宫亭之称焉余按尔雅云大山曰宫【何氏云尔雅以大山宫小山为句道元所引误矣按尔雅释大山宫小山霍郭注宫围绕之也宋邢昺疏曰小山在中大山在外围绕之山形如此者名霍非谓大山名宫小山名霍也据疏则道元所引固误但郦是北魏时人邢是沛宋时人先后相去防五百年焉知不如郦氏作大山曰宫爲句乎岂先引在数百年之前者不可信而疏在数百年之后者反可信乎况景纯之注亦仅曰宫围绕之也初无以大山围小山之说邢疏近乎穿凿若果以宫小山为句则霍上当有曰字何之驳亦未允当两存之可也】宫之为名葢起于此不必一【疑譌】由三宫也山庙甚神能分风擘流住舟遣使行旅之人过必敬祀而后得去故曹毗咏云分风为贰擘流为两昔呉郡太守张公直自守征还道逰庐山子女观祠婢指女戯妃像人其妻夜梦致聘怖而遽发明引中流而船不行合船惊惧曰爱一女而合门受祸公直不忍遂令妻下女于江其妻布席水上以其亡兄女代之而船得进公直方知兄女怒妻曰吾何面于当世也复下巳女于江中将度迳见二女于防侧傍有一吏立曰吾庐君主簿敬君之义悉还二女故干宝书之于感应篇焉山东有石镜照水之所出有一圆石悬崖明净照见人形晨光初曜则延曜入石豪细必察故名石镜焉又有二泉常悬注若白云带山庐山记曰白水在黄龙南即瀑布也水出山腹挂流三四百丈飞湍林表望若悬素注处悉巨井其深不测其水下入江渊庐山之南有上霄石髙壁缅然与霄汉连接秦始皇三十六年叹斯岳逺遂记为上霄焉上霄之南大禹刻石志其丈尺里数今犹得刻石之号焉湖中有落星石周回百余歩髙五丈上生竹木传云有星坠此因以名焉又有孤石介立太湖中周一里竦立百丈矗然髙峻特为瓌异上生林木而飞禽罕集言其上有玉膏可采所未详也耆旧云昔禹治洪水至此刻石纪功或言秦始皇所勒然岁月巳乆莫能辨之也














　　水经注集释订讹卷三十九
　　钦定四库全书
　　水经注集释订讹卷四十
　　归安沈炳巽撰
　　渐江水　　斤江水
　　渐江水出三天子都
　　山海经谓之防江也地理志云水出丹阳黝县【今属徽州府及祁门县】南蛮中北迳其县南有博山山上有石特起十丈上峰若劒杪时有灵鼓潜发官长临县以山鼓为候一鸣官长一年若长雷发声则官长不反防江又北厯黝山县居山之阳故县氏之汉成帝鸿嘉二年以为广德国封孙云客主于此【汉书成帝纪鸿嘉二年六月立中山宪王孙云客为广德王】晋太康中以为广德县【今为江南广德州】分宣城郡防稽陈业洁身清行遁迹此山【孔晔防稽志云陈业上虞人为防稽太守洁身修行志懐霜雪贞亮之信同操抑下遭汉中微委官弃禄遁迹黟歙以求其志】浙江又北迳翕县东【今徽州府治】与一小溪合水出县东北翁山西迳故城南又西南入浙江又东迳遂安县【晋县属新安郡本汉歙县南境今属浙江严州府】南溪广二百步上立杭以相通水甚清深潭不掩鳞故名新安分歙县立之晋太康中又改从今名浙江又左合絶溪溪水出始新县西【本汉歙县地呉置始新县今为严州府淳安县】东迳县故城南为东西长溪溪有四十七濑濬流惊急奔波聒天孙权使贺齐讨黟歙山贼贼固黟之林厯山【在黟县西南一十里】山甚峻絶又工禁五兵齐以铁杙琢山升出不意人以白棓系之气禁不行遂用奇功平贼【呉志贺齐传齐字公苗防稽山隂人也为威武中郎将讨丹阳黟歙贼黟贼陈仆祖山等屯林厯山山四面壁立髙数十丈径路危狭不容刀楯贼临髙下石不可得攻军住经日军吏患之齐身出周行观视行便隂募轻防士为作铁戈密于隐险贼所不备处以戈拓斩山为縁道夜令潜上乃多悬布以援下人得上百数人四面流布俱鸣鼓角齐勒兵待之贼夜闻鼔声四合谓大军悉巳得上惊惧惑乱不知所为守路备险者皆走还依众大军因是得上大破仆等余皆降　抱朴子曰昔贺将军讨山贼贼中有善禁者每当交战官军刀剑不得抜弓弩射矢皆还自向辄致不利贺曰吾闻金有刃者可禁虫有毒者可禁其无刃之物无毒之虫则不可禁乃多作劲木白棓选精卒五千人为先登尽捉棓贼恃其冇善禁者了不严备于是官军以白棓击之禁者果不复行所击杀者万计】于是立始新之尉于歙之华乡令齐守之【按齐传云齐表分歙为新定黎阳休阳并黟歙凡六县权遂割为新都郡齐为太守立府于始新据传则尉似宜作府字宋本作都尉亦恐非是】后移出新亭晋太康元年改曰新安郡溪水东注浙江浙江又东北迳建德县南【今为严州府治】县北有鸟山山下有庙庙在县东七里庙渚有大石髙十丈五尺围【宋本作五十围】水濑濬激而能致云雨浙江又东迳寿昌县南自建德至此八十里中有十二濑濑皆峻险行旅所难县南有孝子夏先墓先少丧二亲负土成墓数年不胜卒浙江水又北迳新城县【今属杭州府】桐溪注之水出呉兴郡【晋立】于潜县【今属杭州府】北天目山山极髙峻崕岭竦叠西临后涧山上有霜木皆是数百年树谓之翔鳯林东面有瀑布下注数亩深沼名曰蛟龙池池水南迳流县西为县之西溪【在武林山西】溪水又东南与紫溪合水出县西百丈山即潜山也山【拟作出】水东南流名为紫溪【明一统志在于潜县南三十里源出天目山龙湫过昌化栁源两溪合流入分水县界溉田四千余顷有石在溪南屹立其声清越名响石】中道挟水有紫色磐石石长百余丈望之如朝霞又名此水为赤濑葢以倒影在水故也紫溪又东南流迳白山之隂山甚峻极北临紫溪又东南连山挟水两峰峙交反顶对石往往相捍十余里中积石磊阿相挟而上涧下白沙细石状若霜雪水木相映泉石争晖名曰楼林紫溪东南流迳桐庐县东【今属严州府桐江在县北三里亦名桐溪】为桐溪孙权籍溪之名以为县目割富春之地立桐庐县自县至于潜凡十有六濑第二是严陵濑濑带山山下有石室汉光武时严子陵之所居也故山及濑皆即人姓名之山下有磐石周十数丈交枕潭际葢陵所防也【严陵山在桐庐县西三十里一名富春山前临大江上有东西二钓台】桐庐溪又北迳新城县入浙江县故富春也孙权省并桐庐咸和元年复立为县浙江又东北入富阳县【今属杭州府】故富春也晋后名春改曰富阳也【晋书宣穆张皇后讳春华生景帝文帝故讳春字曰阳春秋曰阳秋富春曰富阳也】东分为湖浦浙江又东北迳富春县南县故王莽之诛岁也江南有山孙武皇之先所葬也汉末墓上有光如云气属天黄武四年【呉志作五年】孙权以富春为东安郡分置诸县以讨士宗【呉志呉主传黄武五年分三郡恶地十县置东安郡以全琮为太守平讨山越此云以讨士宗葢误以全为士以琮为宗又脱为太守以下数字故难解耳】浙江又东北迳亭山西山上有孙权父冡
　　北过余杭【今属杭州府】东入于海
　　浙江迳县左合余干【拟作杭】大溪江北即临安县界水北对郭文宅宅傍山面溪宅东有郭文墓晋建武元年骠骑王导迎文置之西园文逃此而终临安令改葬之【晋书隐逸传郭文字文举河内轵人少爱山水尚嘉遯鹿表葛巾区种菽麦王导闻其名迎至西园七年未尝出入亘逃归临安结庐舎于山中后以病卒临安令万宠葬之于所居之处而祭哭之】建安十六年县民郎雅乱贺齐讨之孙权分余杭立临水县晋改曰临安县因岗为城南门尤髙谢安莅郡防县迳此门以为难为亭长浙江又东迳余杭故县南新县北秦始皇南逰防稽途出是地因立为县王王莽之晋睦也【汉志莽曰进睦】汉末【原本譌未】陈浑移筑南城县后溪南大塘即浑立以防水也县南有三碑是顾飏范甯等碑县南有大壁山【按图经余杭有大涤山在县南十八里此云大壁当即大涤也】郭文自陆浑迁居也浙江又东迳乌伤县北【今为金华府治及东阳等县】王莽改曰乌孝郡国志谓之乌伤呉苑曰东阳顔乌以淳孝着闻后有羣乌衔鼓集顔乌所居之村乌口皆伤一境以为顔乌至孝故致兹乌【一本兹作慈疑譌疑乌字或作鼓字】欲令孝声逺闻又名其县曰乌伤矣【异苑云羣乌衔鼓集顔所居村乌口皆伤一境以为顔至孝故致慈乌来萃衔鼓之故令袭者逺闻即以鼓处立县名乌伤王莽改曰乌孝以章其行迹云】浙江又东北流至钱塘县【今杭州府治】谷水入焉水源西出太末县【汉志大末县谷水东北至钱唐入江汉太末县今为衢州府治及诸属县谷水在今龙防县北五里】县是越之西部姑蔑之地也秦以为县王莽之末理也【汉志作末治此作理唐时避讳也】呉宝鼎中分防稽东阳郡谷水东迳独松故塜下塜为水毁其砖文筮言吉言凶百年堕水中今则同繇矣谷水又东迳长山县南【今为金华府治金华县】与永康水合县西东阳郡治也县汉【原本譌满】献帝分乌伤立郡呉宝鼎中分防稽置城居山之阳或谓之长僊县也言赤松采药此山因而居之故以为名后传呼乖谬字亦因改溪水南出永康县【今属金华府】县赤乌中分乌伤上浦立刘敬叔异苑曰孙权时永康县有人入山遇一大即束之以归便言曰防不量时为君所得担者怪载出欲上呉王夜宿越里缆船于大桑树宵中树忽呼龟曰元绪奚事尔也曰行不择日今方见烹虽【虽下当有然字】尽南山之樵不能溃我树曰诸葛元逊识性渊长必致相困令求如我之徒计将安泊曰子明无多辞既至建业权将煑之烧柴万车语犹如故诸葛恪曰然以老桑乃熟献人仍【疑作乃】说言权使伐桑取煮之即烂故野呼曰元绪其水飞湍北注至县南门入谷水谷水又东定阳溪水注之上承信安县之苏姥布【疑作泉】县本新安县晋武帝太康三年改曰信安【今为严州府淳安县】水悬百余丈濑势飞注状如瀑布濑边有如石床床上有石牒长三尺许有似杂防帖也东阳记云信安县有县室坂晋中朝时有民王质伐木至石室中见童子四人弹琴而歌质因留倚柯听之童子以一物如枣核与质质含之便不复饥俄倾童子曰其归承声而去斧柯漼然烂尽既归质去家巳数十年亲情凋落无复向时比矣其水分纳众流混波东逝迳定阳县夹防縁溪悉生支竹及芳枳木连杂以霜菊金橙白沙细石状若凝雪石溜湍波浮响无辍山水之趣尤深人情县汉献帝分信安立溪亦取名焉溪水又东迳长山县北北对髙山山下水际是赤松羽化之处也炎帝少女追之亦俱僊矣【列僊庙赤松子神农时雨师也服水玉以教神农能入火不烧常止王母石室中随风雨上下炎帝少女追之亦得僊俱去】后人立庙于山下溪水又东入于谷水又东迳乌伤县之云黄山山下临溪水水际石壁杰立髙一百许丈又与呉宁溪水合水出呉宁县下迳乌伤县入谷谓之乌伤溪水闽中有徐登者女子化为丈夫与东阳赵昞并善越方【越方即封禅书所谓越巫越祝者也】时遭兵乱相遇于溪各示所能登先禁溪水为之不流昞次禁枯栁栁为生荑二人相视而笑登年长昞师事之后登身故昞东入章安百姓未知昞乃升茅屋支鼎而防主人惊怪昞笑而不应屋亦不损又尝临水求渡船人不许昞乃张葢坐中长啸呼风乱流而济于是百姓神服从者如归章安令恶而杀之民立祠于永宁而蚊蚋不能入昞秉道懐术而不能全身避害事同苌宋元之【详左传及史记防传】厄运之来故难救矣谷水又东入钱塘县而左入浙江故地理志曰谷水自太末东北至钱塘入浙江是也浙江又东迳灵隐山山在四山之中有髙崕洞穴左右有石室三所又有孤石壁立大三十围其上开散状似莲花昔有道士归【朱本作长】往不归或因以稽留为山号山下有钱塘故县浙江迳其南王莽更名之曰泉亭地理志曰防稽西部都尉治钱塘记曰防海大塘在县东一里许郡议曹华信家议立此塘以防海水始开募有能致一斛土者即与钱一千旬月之间来者云集塘未成而不复取于是载土石者皆弃而去塘以之成故改名钱塘焉县南江侧有明圣湖父老传言湖有金牛古见之神化不测湖取名焉县有武林山武林水所出也阚骃云山出钱水东入海呉地记言县唯浙江今无此水县东有定巳【疑作包】诸山皆西临浙江水流于两山之间江川急濬兼涛水昼夜再来来应时刻常以月晦及望尤大至二月八月最髙峨峨二丈有余呉越春秋以为子胥文种之神也昔子胥死于呉而浮尸于江呉人怜之立祠于江上名曰胥山呉録曰胥山在太湖边去江不百里故曰江上文种成【疑譌】于越而伏剑于山隂越人哀之葬于重山文种既一年子胥从海上负种俱去防夫江海故潮水之前扬波者伍子胥后重水者大夫种是以枚乘曰【何氏云元人以七发之曲江为浙江葢因此书引枚生语也】涛无记焉然海水上潮江水逆流似神而非于是处焉秦始皇三十七年将逰防稽至钱塘临浙江所不能渡故道余杭之西津也浙江北合诏息湖湖本名阼湖因秦始皇帝巡狩所憇故有诏息之名也浙江又东合临平湖异苑曰晋武时呉郡临平防崩出一石鼓打之无声以问张华华曰可取蜀中桐材刻作鱼形扣之则鸣矣于是如言声闻数十里刘道民【宋孝武帝小字】诗曰事有逺而合蜀桐鸣呉石传言此湖草秽壅塞天下乱是湖开天下平孙皓天玺元年呉郡上言临平湖自汉末秽塞今更开通又于湖边得石圅函中有小石青白色长四寸广二寸余刻作皇帝字于是改天册为天玺元年孙武以为元皇中兴之符征五湖之石瑞也钱塘记曰桓元之难湖水色赤□□如丹湖水上通浦阳江下注浙江名曰东江行旅所从以出浙江也又迳防稽山隂县有苦竹里里有旧城言勾践封范蠡子之邑也浙江又东与兰溪合湖南有天柱山湖口有亭号曰兰亭亦曰兰上里太守王羲之谢万兄弟数往造焉呉郡太守谢朂封兰亭侯葢取此亭以为封号也太守王廙之移亭在水中晋司空何无忌之临郡也越亭于山椒极髙尽眺矣亭宇虽壊基陛尚存浙江又迳越王允常冡北冡在木客村耆彦云勾践使工人伐荣楯欲以献呉久不得归工人忧思作木客吟后人因以名地勾践都琅琊欲移允常冡冡中生分【分呉越春秋作标】风飞沙射人人不得近勾践谓不欲遂止浙江又东北得长湖口湖广五里东西百三十里沿湖开水门六十九所下漑田万顷比泻长江湖南有覆防山周五百里北连鼓吹山山西枕长谿谿水下注长湖山之西岭有贺台越入呉还而成之故号曰贺台又有秦望山在州城正南为众峰之杰陟境便见史记云秦始皇登之以望南海自平地以取山顶七里县嶝孤危峭路险絶记云扳萝扪葛然后能升山上无髙木当由地逈多风所致山南有嶕岘岘里有大城越王无余之旧都也故呉越春秋云勾践语范蠡曰先君无余国在南山之阳社禝宗庙在湖之南又有防稽之山古防山也亦谓之为茅山又曰栋山越絶云栋犹镇也葢周礼所谓州之镇矣山形四方上多金玉下多玦石山海经曰夕水出焉南流注于湖【按山海经作防稽之山其上多金玉下多玦石勺水出焉而南流注于溴与此不同】呉越春秋称山覆釡之中有金玉字之书黄帝之遗防也山下有禹庙庙有圣姑像礼乐纬云禹治水旱天赐神女圣姑即其像也山上有禹冡昔大禹即位十年东巡狩崩于防稽因而葬之有鸟来为之耘春拔草根秋啄其秽是以县官禁民不得妄害此鸟犯则刑无赦山东有硎去庙七里深不见底谓之禹井云东防者多探其穴也秦始皇登稽山刻石纪功尚存山侧孙畅之述征书云丞相李斯所篆也又有石山石形似【御览引此作石匮山山形似匮】上有金玉字之书夏禹发之得百川理也又有射的山逺望山的状若射侯故谓射的射的之西有石室名之为射堂年登否常占射的以为贵贱之准的明则米贱的闇则米贵故谚云射的白斛米百射的斛米千北则石防山山东北有孤石髙二十余丈广八丈望之如帆因以为名北临大湖水深不测传与海通何次道作郡常于此水中得乌贼鱼南对精庐上防水水下瞰寒泉西连稽山皆一山也东带若耶溪呉越春秋所谓欧冶锢【何氏云若耶之谿涸而出铜见越絶书此锢字当作涸】以成五剑溪水上承嶕岘麻溪溪之下孤潭周数亩甚清深有孤石临潭垂崖俯视猨狖惊心寒木被潭森沈骇观上有一栎树谢灵运与从弟惠连尝逰之作连句题刻树侧麻潭下注若邪溪水至清照众山倒影窥之如画汉世刘宠作郡有政绩将解任去治此溪父老人持百钱出送宠各受一文然山栖遁逸之士谷隐不覉之民有道则见物以感逺为贵荷泉致意故受者以一钱为荣岂借费也义重故耳溪水下注大湖若耶溪之东又有寒溪溪之北又有郑公泉泉方数丈冬温夏凉汉太尉郑宏宿居潭侧因以名泉少以苦节自居恒躬采伐用贸粮膳每出入谿津常感神风送之虽凭舟自运无杖檝之劳村人贪借风势常依随往还有淹留者徒辈相谓汝不欲及郑风邪其感致如此湖水自东亦注江通海水侧有白鹿山山北湖塘上旧有亭呉黄门郎杨哀明居于训里太守张景数往造焉使开渎作埭【疑更有一埭字】之西作亭亭埭皆以杨为名孙恩作贼从海来杨亭被烧后复修立厥名犹在东有铜牛山山有铜穴三十许丈穴中有大树神庙山上有冶官山北湖下有练塘里呉越春秋云勾践链冶铜锡之处采炭于南山故其间有炭渎勾践臣呉呉王封勾践于越百里之地东至炭渎是也县南九里有侯山山孤立长湖中晋车骑将军孔敬康少时遁世栖迹此山【孔晔防稽志云孔恂字敬康以论议中正为王导所衔出为防稽内史在郡三年乃营山隂湖南侯山下数亩地为宅草屋数间便弃官居之】湖北有三小山谓之鹿野山在县南六里按呉越春秋越之麋苑也山有石室言越王所防息处矣县湖北有陈音山楚之善射者曰陈音越王问以射道又善其说乃使简士习射北郊之外按呉越春秋音死葬于国西山上今陈音山乃在国南五里湖北有射堂及诸邸舎连衍相属又于湖中筑塘直指南山北即大越之国秦改为山隂县防稽郡治也太史公曰禹防诸侯计于此命曰防稽者防计也始以山名因为地号夏后少康封少子杼以奉禹祠为越世厯殷周至于允常列于春秋允常卒勾践称王都于防稽呉越春秋所谓越王都埤中在诸暨北界山隂康乐里有地名邑中者是越事呉处故北其门以东为右西为左故双阙在北门外阙北百步有雷门门楼两层勾践所造时有越之旧木矣州郡馆宇屋之大瓦亦多是越之故物勾践霸世徙都琅琊后为楚伐始还浙东城东郭外有灵汜下水甚深旧传下有地道通于震泽又有勾践所立宗庙在城东明里中甘滂南又有王笥竹林云门天柱精舎并疏山创基架林裁宇【上下疑有脱文】涧延流尽泉石之好水流迳通浙江又北迳山隂县西西门外百余步有怪山本琅琊郡之东武县山也飞来徙此压杀数百家呉越春秋称怪山者康武海中山也一名自来山百姓怪之号曰怪山亦云越王无疆为楚所伐去琅琊止东武人随居山下逺望此山其形似故亦有山之称也越起灵台于此上又作三层楼以望云物川土明秀亦为胜地故王逸少云从山隂道上犹如镜中行也浙江之上又有大呉王小呉王村并是阖闾夫差伐越所舎处也今悉民居然犹存故目昔越王为呉所败以五千余众栖于稽山卑身待士施必及下吕氏春秋曰越王之栖于防稽也有酒投江民饮其流而战气自倍所投即浙江也许慎晋灼并言江水至山隂为浙江江之西岸有朱室堤勾践百里之封西至朱室为此也浙江又东北迳重山西大夫文种之所葬也山上有白楼亭亭本山下县令殷朗移置今处沛国桓俨避地防稽闻陈业履行髙洁往候不见俨后浮海南入交州临去遗书与业不因行李系白楼亭柱而去升陟逺望山湖满目也永建中阳羡周嘉上书以县逺赴防之难求得分置遂以浙江西为呉以东为防稽汉髙帝十一年亦呉也后分为三世号三呉呉兴呉郡防稽其一焉浙江又东迳御儿【原本譌而】乡万善厯曰呉黄武六年正月获彭绮是岁由拳西乡有产儿随便能语云天明河欲清脚折金乃生是因诏为语儿乡非也御儿之名逺也葢无智之徒因借地名生情穿凿耳国语曰勾践之地北至御儿是也安得引黄武证地哉常昭曰越北鄙在嘉兴浙江又东迳柴辟南旧呉楚之战地矣备于此故谓之辟塞是以越絶称呉【越絶呉下有古字】故从由拳辟塞渡防夷凑山隂是也浙江又迳固陵城北昔范蠡筑城于浙江之濵言可以固守谓之固陵今之西陵也浙江又东迳祖塘谓之祖渎昔太守王朗拒孙防数战不利孙静果说防曰朗负门守难可卒拔祖渎【祖渎当作柤渎案呉书作查渎此作祖传写之误古人书多作柤音祖加反】去此数十里是要道也若从此出攻其不备破之必也防从之破朗于固陵有西陵湖亦为之西城湖湖西有湖城山东有夏架山湖水上承妖臯溪而下注浙江又迳永兴县南【今为萧山县】县在防稽东北一百二十里也阖闾弟夫槩之故邑也王莽之余衍也汉末童謡云天子当兴东南三余之间故孙权改曰元兴县濵浙江又东合浦阳江江水之导源乌伤县【今为金华府东阳义乌等县】又东迳诸暨县与泄溪合溪广数丈中道有两髙山夹溪造云壁立凡有三泄泄县三十余丈广十丈中二泄不可得至登山望逺乃得见之下泄县百余丈水势髙急声震水外上泄悬二百余丈望若云垂此是瀑布土人号为泄也江水又东迳诸暨县南县临对江流江南有射堂县北带乌山故越地也夫槩王之故邑先名上诸暨亦曰勾无矣故国语曰勾践之地南至勾无王莽之疎虏也夹水多浦浦中有大湖春夏多水秋冬涸浅江水又东南迳剡县与白石山水防山上布【当作有】瀑布悬水三十丈下注浦阳江浦阳江水又东流南屈又东回北转迳剡县东王莽之尽忠也县开东门向江江广二百余步自昔耆旧传县不得开南门开南门则有贼盗江水翼县转注故有东渡西渡焉东南二渡通临海并泛单船为浮航西渡通东阳并二十五船为桥航江边有查浦浦东行二百余里与句章接界浦里有六里有五百家并夹浦居列门向水甚有良田有清溪余洪溪大发溪小发溪江上有溪【疑衍】六溪列漑【有脱文】散入江夹溪上下崩崖若倾东有簟山【防稽志云簟山在嵊县东三十一里孔晔曰山遥望之如铺簟也】南有黄山与白石三山为县之秀峰山下众流前导湍石激波浮崄四注浦阳江又东迳石桥广八丈髙四丈下有石井口径七尺桥上有方石长七尺广一丈二尺桥头有磐石可容二十人坐溪水两傍悉髙山山有石壁二十许丈溪中相攻赑响外发未至桥数里便闻其声江水北迳嵊山山下有亭亭带山临江松岭森蔚沙渚平净浦阳江又东北迳始宁县山之成工峤峤壁立临江欹路峻狭不得并行行者牵木梢进不敢俯视峤西有山孤峯特上飞禽罕至尝有采药者沿山见【疑有譌字】通溪寻上于山顶树下有十二方石地甚方洁【防稽志作地甚光洁】还复更寻遂迷前路言诸山之所醮防故以坛防名山峤北有浦浦口有庙庙甚灵騐行人及樵伐者皆先敬焉若相侵窃必为虵虎所伤北则山与嵊山相接二山虽曰异县而峰岭相连其间倾涧懐烟泉溪引雾吹畦风馨触岫延赏是以王元琳谓之神明境事备谢康乐山居记浦阳江自山东北迳太康湖车骑将军谢田居所在【防稽志引此作旧居所在】右濵长江左傍连山平陵修通澄湖逺镜于江曲起楼楼侧悉是桐梓森耸可爱民居号为桐亭楼楼两面临江尽升眺之趣芦人渔子泛滥满焉湖中筑路东出趣山路甚平直山中有三精舎髙甍凌虚垂檐带空俯眺平林烟杳在下【防稽志引此作俯眺平烟杳然在下】水陆宁晏足为避地之乡矣江有琵琶圻圻有古塜随水甓有隐起字云筮吉凶八百年落江中谢灵运取甓诣京咸传观焉乃如繇故知冡巳八百年矣浦阳江又东北迳始宁县西本上虞之南乡也汉顺帝永建四年阳羡周嘉上书始分之旧治水西常有波湖之患晋中兴之初治今处县下有小江源出□山谓之□浦迳县下西流注于浦阳茠山下注此浦浦西通山隂浦而达于江广一百【朱笺谢兆申云宋本江广百丈黄本作江广一百固误呉本作百里亦非】狭处二百步髙山带江重防被水江阅渔商川交樵隐故桂棹兰栧望景争途江南有故城太尉刘牢之讨孙恩所筑也江水东迳上虞县南【疑衍】至王莽之防稽也本司盐都尉治也地名虞賔晋太康地记曰舜避丹朱于此故以名县百官从之故县北有百官桥亦云禹与诸侯防事讫因相虞乐故曰上虞二说不同未详孰是县南有兰风山山少木多石驿路带山傍江路边皆作栏杆山有三岭枕带长江苕苕孤危望之若倾縁山之路下临大川皆作飞阁防干乗之而渡谓此三岭为三石头丹阳葛洪遁世居之井基存焉琅瑘王方平性好山水又爱泽【原本作爰宅兰风义亦可通他本爰作爱者恐譌字也但以为爰宅则又字似难通耳】兰风【风下疑有脱文】垂钓于此以咏【疑作永】终朝行者过之不识问曰卖鱼师得鱼卖否方平答曰钓亦不得得复不卖亦谓是水为上虞江县之东郭外有渔浦湖中有大独小独二山又有覆舟山覆舟山下有渔浦王庙庙今移入里山北三山孤立水中湖外有青山黄山泽兰山重岫叠岭参差入云泽兰山头有深潭山影临水水色青緑山中有诸坞有石楗所右临白马潭潭之深无底传云创湖之始边塘屡崩百姓以白马祭之因以名水湖之南即江津也江南有上塘阳中三里隔在湖南常有水患太守孔灵符遏峯山前湖以为埭埭下开渎直指南津又作水揵二所以舎此江得无淹溃之害县东有龙头山山崖之间有石井冬夏常冽清泉南带长江东连上陂江之道南有曹娥碑娥父旴迎涛溺死娥时年十四哀父尸不测【疑作得】乃号踊江介因解衣投水呪曰若值父尸衣当沈若不值衣当浮裁落便沈娥遂于沈处赴水而死县令度尚使外甥邯郸子礼为碑文以彰孝烈江濵有马目山洪涛一【疑作直】上波隐是山势沦嵊亭间厯数县行者难之县东北上亦有孝子杨威母墓威少失父事母至孝常与母入山采薪为虎所逼自计不能御于是抱母且号且行虎见其情遂弭耳而去自非诚贯精微孰能理感于英兽矣又有呉渎破山导源注于胥江上虞江东迳周市而注永兴地理志曰县有仇亭柯水东入海仇亭在县之东北一十里江北柯水疑即江也又东北迳永兴东与浙江合谓之浦阳江地理志又云县有萧山潘水所出东入海又疑是浦阳江之别名也自外无水以应之浙江又东注于海故山海经曰浙江在其东在闽西北入海韦昭以松江浙江浦阳江为三江
　　斤江水出交阯龙编县东北至郁林领方县东注于郁地理志云迳临尘县至领方县注于郁
　　容容夜□湛乘牛渚湏无无濡营进皇无地零侵黎侵黎水出广州晋兴郡郡以太康中分郁林置得至临尘入郁
　　无防重濑夫省无变由蒲王都融勇外此皆出日南郡西东东入于海【汉地理志日南郡有小水十六并行三千二百八十里属交州此无防诸水葢十六水之名也】
　　容容水在南垂名之以次转北也右三十水从江巳南至日南郡也
　　嵩髙为中岳在頴川阳城县西北
　　春秋说题辞曰隂含阳故石凝为山国语曰禹封九山山土之聚也尔雅曰山大而髙曰崧合而言之为崧髙分而名之为二室西南为少室东北为太室嵩髙山记曰山下岩中有一石室云有自然经书自然饮食又云山有玉女台言汉武帝见因以名台【纪异志嵩山有玉女捣帛石立秋前一日中夜常闻杵声】
　　泰山为东岳在泰山博县西北
　　岱宗也王者封禅于其山示増髙也有金防玉检之事焉
　　霍山为南岳在庐江县西南
　　天柱山也尔雅云大山宫小山曰霍开山图曰其山上侵神气下固穷泉
　　华山为西岳在农华隂县西南
　　古文之惇物山也【禹贡云终南惇物至于鸟鼠按禹叙雍州不言华山故以惇物当之然西倾朱圉鸟鼠至于太华已记之矣汉书云惇物山垂山也岂垂华字相乱耶　禹贡云云乃朱本所笺何氏驳之云若垂华相乱则汉书不当于京兆华阴下云大华山在南扶风武功下复云垂山矣况其地相去甚逺直郦氏之误耳括地志仍之盖未寻绎禹贡叙惇物于终南之下鸟鼠之上乃自东而西也】
　　雷首山在河东蒲阪县东南
　　砥柱在河东大阳县东河中
　　王屋山在河东垣曲县东北也
　　昔黄帝受丹诀于是山也
　　太行山在河内野王县西北
　　王烈得石髓处也【神僊传王烈字长林邯郸人尝之太行山见山破石裂数百丈两畔皆青石石中有一穴有青泥流出如髓烈取泥试丸之湏史成石嚼之气如粳米饭用擕少许示嵇叔夜】
　　恒山为北岳在中山上曲阳县西北
　　碣石山在辽西临榆县南水中也
　　大禹凿其石右夹而纳河秦始皇汉武帝皆尝登之海水西侵岁月逾甚而苞其山故言水中矣
　　析城山在河东濩泽县西南
　　太岳山在河东永安县
　　壶口山在河东北屈县东南
　　龙门山在河东皮氏县西
　　梁山在冯翊夏阳县西北河上
　　荆山在冯翊懐德县南
　　岐山在扶风美阳县西北
　　闗山在扶风汧县之西也【禹贡无闗山汉志扶风汧县有呉山在西古文以为汧山周礼雍州之镇曰岳山郑云呉岳也】
　　陇山终南山惇物山在扶风武功县西南也
　　顷山在陇西临洮县西南【顷读曰倾旧作须据汉志改】
　　禹贡中条山也【禹贡西倾因桓是来马融王肃禹贡説云岍为北条西倾中条嶓冡南条凡三条也】
　　嶓在陇西氐道县之南
　　南条山也
　　鸟鼠同穴山在陇西首阳县西南
　　郑曰鸟鼠之山有鸟焉与鼠飞行而处之又有止而同穴之山焉是二山也鸟名为鵌似鵽而黄黒色鼠如家鼠而短尾穿地而共处鼠内而鸟外孔安国曰共为雌雄杜彦达曰同穴止宿养子互相哺食长大乃止张晏言不相为牝牡故因以名山【沈约宋书沙州甘谷岭北有雀鼠同穴或在山岭或在平地雀色白鼠色黄地生黄紫花草便有雀鼠穴此虽非本注存之以广异闻】
　　积石在陇西河闗县西南
　　山海经云山在邓林东河所入也
　　都野泽在武威县东北
　　县在姑臧城北三百里东北即休屠泽也古文以为猪野也其水上承姑臧武始泽泽水二源东北流为一水姑臧县故城西东北流水侧有灵源池【宋本作灵渊池】王隐晋书曰汉末博士炖煌侯瑾善内学语弟子曰凉州城西泉水当竭有防阙其上至魏嘉平中武威太守条茂起学舎筑阙于此泉太守填水造起门楼与学阙相望泉源徙发重导于斯故有灵渊之名也泽水又东北流迳马城东城即休屠县之故城也本匈奴休屠王都谓之马城河又东北与横水合水出姑臧城下武威郡凉州治地理风俗记曰汉武帝元朔三年改雍曰凉州以其金行土地寒凉故也迁于冀晋徙治此王隐晋书曰凉州有龙形故曰卧龙城南北七里东西三里本匈奴所筑也乃张氏之世居也又増筑四城箱各千步东城殖园果命曰讲武场北城殖园果命曰武圃皆有宫殿中城内作四时宫随节防幸并旧城为五街衢相通二十二门大缮宫殿观阁采绮妆饬凝中夏也其水侧城北流注马城河河水又东北清涧水入焉俗亦谓之为五涧水也水出姑臧城东而西北流注马城河河水又与长泉水合水出姑臧东楈次县王莽之播德也【按汉地理志楈次县属武威郡孟康云楈音子如反次音咨旧本作楫误】西北厯黄沙阜而东北流注马城河又东北迳宣威县故城南又东北迳平泽晏然二亭东又东北迳武威县故城东汉武帝太初四年匈奴浑邪王杀休屠王以其众置武威县武威郡王莽更名张掖地理志曰谷水出姑臧南山北至武威入海届此水流两分一水北入休屠泽俗谓之为西海一水又东迳一百五十里入猪野世谓之东海通谓之都野矣
　　合离山在酒泉会水县东北
　　合黎山也
　　流沙地在张掖居延县东北
　　居延泽在其县故城东尚书所谓流沙者也形如月生五日也弱水入流沙流沙与水流行也亦言出钟山西行极崦嵫之山在西海郡北山有石赤白色以两石相打则水润打之不已润尽则火出山石皆然炎起数丈迳日不灭有大黒风自流沙出奄之乃灭其石如初言动火之事发疾经年故不敢轻近耳流沙又迳浮渚厯壑市之国又迳于鸟山之东朝云国西厯昆山西南出于过瀛之山大荒西经云西南海之外流沙出焉迳夏后开开上三嫔于天得九辩与九歌焉又厯贠丘不死之西入于南海【据宋本补六字】
</div>
    <div class="pagination">
<a href="水经注集释订讹_page27.html">上一页</a><span>...</span><a href="水经注集释订讹_page23.html">23</a><a href="水经注集释订讹_page24.html">24</a><a href="水经注集释订讹_page25.html">25</a><a href="水经注集释订讹_page26.html">26</a><a href="水经注集释订讹_page27.html">27</a><span class="current-page">28</span><a href="水经注集释订讹_page29.html">29</a><a href="水经注集释订讹_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
