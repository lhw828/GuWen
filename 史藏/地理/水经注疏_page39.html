<!DOCTYPE html>
<html>
<head>
    <meta charset="UTF-8">
    <title>水经注疏 - 第 39 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注疏 - 第 39 页/共 77 页</h1>
    <div class="content">渭水又东与竹水合。水南出竹山，朱南上无水字，赵同，戴增。守敬按：《西山经》，竹山，竹水出焉。《寰宇记》，竹山在郑县西南一百四十里，竹水又名箭谷水。毕沅曰，山在渭南县东南四十里，俗名大秦岭，亦名箭谷岭。
北径媚加谷，朱媚作郿，戴作媚，赵据《寰宇记》、《名胜志》改媚。守敬按：残宋本、明抄本并作媚。《西山经》，英山，其阳多箭●。郭《注》，今汉中郡出●竹云云，此媚盖●之省也。历广乡原东，俗
谓之大赤水，守敬按：《九域志》，渭南县有赤水西镇。《长安志》，赤水镇在县东十五里。取此赤水为名，别有小赤水，见下。北流注于渭。
渭水又东得白渠口。大始二年，赵国中大夫白公，奏穿渠。引泾水，首起谷口，朱首讹作口，戴作首，赵据《汉书 沟洫志》改。守敬按：残宋本、《大典》本作首。《寰宇记》引《水经注》，泾水径九嵕山东，仲山西，谓之谷口，即寒门也。[六九]据《沟洫志》，以首起谷口，与尾入栎阳相对为文，则谷口指县言。汉置县，属左冯翊，后汉废。《方舆纪要》，在醴泉县东北七十里。出于郑渠南，守敬按：此句郦氏语。名曰白渠。民歌之曰：田于何所，池阳谷口。守敬按：两汉池阳县属左冯翊，魏属冯翊，晋为扶风郡治，后魏为咸阳郡治，在今泾阳县西北二里。郑国在前，郑国渠详《沮水注》。白渠起后。朱起后讹作在后，赵云：《沟洫志》作起后。会贞按：大始以下至此，《沟洫志》文。即水所始也。朱始讹作治，戴作始，赵据黄本改。会贞按：残宋本、《大典》本作始。东径宜春城南，会贞按：上文白渠在郑渠南，《沮水注》，郑渠承泾水于瓠口，东径宜秋城北，此《注》称白渠引泾水，首起谷口，东径宜春城南，是城一在郑渠之南，一在白渠之北，按其地位，当相去不远，又疑是一城，或此宜春为宜秋之误。又东南径池阳城北，守敬按：即上池阳县城也。枝渎出焉。会贞按：白渠枝水有二，此初分之枝水。东南径藕原下，戴改径作历。会贞按：接 枝渎，藕原见前清水下。又东径鄣县
故城北，朱无又东二字，赵同。全、戴增。鄣县详前。守敬按：县本后魏置，而称故城，不合，恐是后人妄加二字。东南入渭。今无水。白渠又东，枝渠出焉。会贞按：此再分之枝水。东南径高陵县故城北。守敬按：接 枝渠。前汉县属左冯翊，后汉为郡治，魏改为高陆，[详下。]属京兆，晋仍属京兆。在今高陵县西南一里。后魏移置，复为冯翊郡治，即今县治。《地理志》高陵下。曰：左辅都尉治，王莽之千春也。《太康地记》谓之曰高陆也。会贞按：《元和志》、《寰宇记》，魏文帝已改高陵为高陆。《地形志》又谓明帝改。[七〇]郦氏但因《太康地记》称高陆而引之。亦不遑追溯改名之始。车频《秦书》曰：苻坚建元十二年，戴改作十四年，守敬按：《十六国春秋》在十二年正月。高陆县民穿井，得龟，大二尺六寸，守敬按：《十六国春秋》作三尺六寸，《御览》九百三十一引《晋书》作三尺。背文负八卦古字，坚以石为池，养之，十六年而死，取其骨以问吉凶，名为客龟。大卜佐高虏梦客龟言，朱脱鲁字，赵同，戴增。守敬按：残宋本梦作鲁。据《十六国春秋》云，高虏梦龟，虏、鲁音近，合观之，是残宋本脱梦字未脱鲁字。戴增是也。我将归江南，不遇，死于秦。虏于梦中自解曰：朱虏讹作曾，《笺》曰：宋本作高。赵改高，全、戴改鲁。守敬按：《十六国春秋》作即有人梦中谓虏曰。《御览》作又有人梦于虏曰，并与此言梦中自解异。
龟三万六千岁而终，终必亡国之征也。守敬按：《十六国春秋》、《御览》并作三千六百岁终。必下并有妖兴二字。为谢玄破于淮肥，守敬按：《晋书 孝武帝纪》，太元八年，苻坚入寇，帅 渡淮。遣谢石、谢玄、谢琰、桓伊等将距之，及坚战于肥水，大破之。详《肥水注》。自缢新城浮图中。会贞按：《晋书 载记》，坚至五将山，姚苌将吴忠执坚以归新平，苌旋缢坚于新平佛寺中。又引童谣云，河水清复清，苻诏死新城。此从童谣作新城耳。新平，郡名，即今之邠州治，《十六国春秋》称新平县，非也。秦祚因即沦矣。又东径栎阳城北。守敬按：前汉县属左冯翊，后汉废。钱坫曰，在今临潼县东北七十里。互见《沮水注》万年县。《史记》秦献公二年，城栎阳，守敬按：《秦本纪》文。自雍徙居之。守敬按：《集解》徐广曰，徙都之。《汉志》，栎阳，秦献公自雍徙。十八年雨金于是处也。按：亦《秦本纪》说。项羽以封司马欣为塞王。守敬按：《史记 项羽本纪》，三分关中，王秦降将，立章邯为雍王，都废邱，立董翳为翟王，都高奴，立司马欣为塞王，都栎阳。按《汉书》，高帝定关中，始都之，朱关上有脱文，全氏校增克字，赵、戴从之。守敬按：《高帝纪》元年五月，引兵围雍王废邱，八月，塞王欣、翟王翳皆降汉。二年六月，引水灌废邱，章邯自杀，雍州定，八十余县。不如增定字尤合。其言都栎阳在二年十一月。《三辅黄图》高祖七年，方修长安宫城，自栎阳徙居之。《史记 索隐》引《三辅故事》，西以散关为界，东以函谷为界，南以武关为界，北以萧关
为界。四关之中，谓之关中。王莽之师亭也。朱亭讹作高，赵改云：《汉志》作师亭。全、戴改同。后汉建武二年，封骠骑大将军景丹为侯国。丹让，按：《后汉书》不言丹让，此参以《后汉纪》。世祖曰：富贵不还故乡，如衣锦夜行，故以封卿。守敬按：以上《后汉书 景丹传》文。丹，栎阳人。又东南注石川水。朱无此七字，全、赵、戴同。会贞按：《注》不言白渠枝渠所归，明有脱文。考《沮水注》，石川水西南径郭 城西，与白渠枝渠合，即此枝渠所入也，今增。白渠又东，会贞按：白渠至此绝浊水。据《沮水注》，浊水至白渠与泽泉合。又云，绝白渠，盖浊水南流，白渠东流，二水互相绝也。此当提明绝浊水，以与彼篇应。径秦孝公陵北，守敬按：《史记 始皇纪》重序秦世系，孝公葬弟圉，陵当在今富平县东南。又东南径居陵城北，守敬按：《地形志》，莲芍县有据城。据、居音近，疑即居陵城也，当在今渭南县西北。莲芍城南，赵改作莲勺，说见《沮水注》。又东注金氏陂，守敬按：《隋志》，下邽县有金氏陂。《寰宇记》，陂在县东南二十里。《舆地志》云，汉昭帝时，车骑将军金日磾有功，赐其地。《三辅决录》云，金氏本下邽人。今陂久废，即渠西废陂是也。唐武德二年，引白渠入陂，复曰金氏陂。贞观三年，陂侧置金氏监。十二年，监废。西又有金氏陂，俗号曰东陂，南有月陂，形似月，亦名金氏陂。在今渭南县东北。又东南注于渭。故《汉书 沟洫志》曰：白渠首起谷口，朱无白字，赵同，全、戴增。尾入栎阳，是也。今无水。自渭水又东径下邽县故城南至今无水，朱讹
在前分卑尊之名者也下，全、赵、戴移此。戴云：考下邽故城在今渭南县东北，直新丰之东，郑县之西，不得杂入成国渠中，今改正。又朱此下接故渠又东径汉丞相周勃冢南云云，全、赵、戴移前。
又东过郑县北。
渭水又东径峦都城北，守敬按：《一统志》，城在华州西北。故蕃邑，[七一]殷契之所居。《世本》曰：契居蕃。守敬按：《御览》一百五十五引《帝王世纪》、《世本》契居番，《通鉴地理通释》引《世本》亦作番。阚骃曰：蕃在郑西。郑县详下。然则今峦城是矣，俗名之赤城，守敬按：《地形志》郑县有赤城。水曰赤水，守敬按：因水与赤城近，故亦有赤水之名。非也。苻健入秦，据此城以抗杜洪。朱抗作亢，赵云：当作抗。守敬按：《十六国春秋》，时京兆杜洪窃据长安，健悉 而西，败洪将张光于潼关，进次赤水，据其城以抗洪。《九域志》，郑县有赤水东镇，盖即此城也。小赤水即《山海经》之灌水也，水出石脆之山，守敬按：《西山经》，石脆之山，灌水出焉。《寰宇记》，灌水一名小赤水，今名高谷水。水在今华州西，山当在州西南。北径萧加谷于孤柏原西，朱柏讹作相。赵云：《寰宇记》引此作柏。守敬按：《初学记》八引此作柏。《华州志》，原在江村原北，突起隆阜，俗名蔚家原。东北流与禺水谷，朱禺讹作愚，《笺》曰：《山海经》作禺。赵改，全、戴改同。水出英山，朱无水字，全、赵、戴增。守敬按：《西山经》，英山，禺水出焉。《寰宇记》，英山在郑县
西南一百三十里。盖指山之峰岭言，水则出其北麓也。《一统志》，山在华州西南三十里。北流与招水相得，守敬按：《西山经》，禺水北流注于招水。郭璞《注》，招音韶。《华州志》，禺水亦名乔谷水。元时西自龙湾北流入灌水。明永乐中，水大涨，自渔村而下，北流注遇仙桥河。又有渔村川水，旧自州西南金水谷西北流入乔谷水，后亦因水涨，遂东北流入遇仙桥河，疑即招水也。《寰宇记》，灌水今名高谷水。即乔谷水之异文。州志谓禺水亦名乔谷水，不合。乱流西北注于灌。朱乱上衍水字，全、赵、戴删。
灌水又北注于渭，戴云：按《經》文又東過鄭縣北至此，原本訛在前又逕藕原東，東南流注于渭後，朱謀 本訛在謂之馬冢後，辯詳又東過霸陵縣北下。全、赵此条移同。又黄省曾本此下误接经文又东过霸陵县北云云，《笺》曰：此后皆 郑县事，旧本错简，今改正。赵云：按朱氏之改正郑县《注》，是矣，然割截未清，致有下句之谬。守敬按：赵说未审，所云割截未清，乃误以又径观愚之山二语全为衍文也，而不知其上实有缺文。渭水又东合沙沟水，全、赵、戴改沟作渠。守敬按：改无据，且与后沙渠水复。水即符禺之水也，朱禺作愚。全同，赵、戴改。南出符全改南作而，删符字，非。戴符下有石字，乃因旧本此下接右径新丰县故城北，讹右为石，戴氏不悟，遂割取石字，与符字相连成文也。自渭水又东合沙沟水至此，朱讹在后水出南山灵谷而北流注于渭水也下，全、赵、戴因之，今移此，说见下。禺之山，旧本禺作愚，上衍又径观三字，朱同，戴亦衍，惟改观作符。全删又径二字，而
以观字代符字，非，赵删三字。北流入于渭。全、戴改注作入。自禺之山以下，旧本讹在前长安城北门也下，朱移灌水又北注于渭下，全、赵、戴知为沙沟水下之文，移此于后，与之相属，而不知沙沟水一条，全为此处之文。守敬按：《西山经》，小华山西八十里曰符禺之山，符禺之水出焉，北流注于渭，是郦所本。小华山在太华山西，则符禺山水确在太华之西。此《注》 渭水东流，先 华山，后 沙渠水、泥泉水，则二水在华山之东，若符禺山水与泥泉水相比，是在华山之东矣，与《西山经》不合，谬误显然。全、赵、戴不移此条上截就朱氏所移之下截，反移下截就朱本之上截，失考甚矣。今订正。《寰宇记》，符禺山在郑县西南一百里，高一百丈。《金 地理志》，郑县有符禺水。山在今华州西南，水即州西之遇仙桥河也。渭水又东，西石桥水南出马岭山，赵云：石桥水有二，皆出马岭山。道元两 其源流，一流径郑城西，为西石桥水，一流径郑城东，为东石桥水。郭缘生云，郑城东四十四里，各有石梁者是也。《方舆纪要》云，刘裕伐秦，王镇恶自河入渭。秦将姚难自香城引兵而西，镇恶追之。秦主弘自霸上还屯石桥，以为之援。此西石桥也。唐中和初，昭义帅高浔合河中兵讨黄巢，浔败于石桥，浔奔河中，华州复为巢所陷。此东石桥也。会贞按：黄巢时在长安，高浔与巢将李详战，败于石桥，东奔。详始乘胜取华州，此亦西石桥，非东石桥也。《方舆纪要》又云，马岭山在华州西南百里。《一统志》，在州南二十里。《州志》，今州西十里，有石堤谷水，源出南溪谷。盖即西石桥水矣。积石据其东，守敬按：《晋书 姚泓载记》，刘裕伐秦，进据郑城。泓使胡翼度屯石积。《通鉴》晋义熙十三年，亦称翼度屯石积。《方舆纪要》，与马岭山相接者为石积山。或曰积石山，亦名石积山。丽山距其西，丽山详前。源泉上通，
悬流数十丈，朱有丈字，《笺》曰：旧本无丈字。戴、赵删。会贞按：残宋本、《大典》本并无丈字。后文 华山云，山上有二泉，东西分流，至若山雨滂湃，洪津泛洒，挂溜腾虚，直泻山下，与此悬流数十合。与华岳同体。其水北径郑城西，会贞按：即下郑县故城也。水上有桥，桥虽崩褫，旧迹犹存，东去郑城十里，会贞按：《一统志》，西石桥在华州西十里，跨石桥河。故世以桥名水也。而北流注于渭，阚骃谓之新郑水。会贞按：因先有此郑，故以河南之郑为新郑，下文所谓指新郑为言是也。《洧水注》亦明 新郑，此非新郑地，阚骃何至以石桥水为新郑水？且郦氏引之，何以不加辨驳？当本作谓之郑水，新字是后人所加。
渭水又东径郑县故城北。《史记》，秦武公十一年，县之。朱无一字，全、赵、戴同。会贞按：《秦本纪》，武公十一年，初县郑。此脱一字，今增。两汉、魏、晋县并属京兆，后魏为华山郡治。钱坫曰，在今华州西北三里。郑桓公友之故邑也。朱无郑字，《笺》曰：宋本作郑桓公。全、赵、戴增。《汉书》薛瓒《注》言，周自穆王已下，都于西郑，《纪年 周纪 注》同。不得以封桓公也。幽王既败，虢、侩又灭，朱《笺》曰：侩，《国语》作郐。赵改桧，云：郐，古作侩，《世本》所谓四曰求言，是为侩人。后乃除人，加邑。《毛诗 国风》又作桧。守敬按：今本《汉书 注》作会，师古音工外反。虢详《济水注》上，荥阳县下，侩详《潧水注》。迁居其地，国于郑父之邱，是为郑桓公。守敬按：《竹书纪年》，晋文侯元年，惠王子多父伐郐，克之，乃居郑父之邱，名之曰郑，是曰桓公。此薛
瓒所本，然实误也。[七二]郦氏此下既驳瓒说，而《洧水注》又引《竹书》，不置一辞，何耶？无封京兆之文。守敬按：《汉志》郑县，颜《注》引瓒《注》。余按迁《史记》，[七三]赵删迁字。《世本》言，周宣王二十二年，封庶弟友于郑。朱世本上有考《春秋》《国语》五字、全，赵、戴同。会贞按：宣王二十二年，封庶弟友于郑，见《史记 郑世家 索隐》引《系本》云，桓公居棫林，徙拾。宋忠云，棫林与拾皆旧地名，是封桓公乃名为郑耳，失采某年封友之文，至《国语》则无此说，《春秋》、《国语》四字，乃涉下文而衍，后人又妄加考字也。今删。又《春秋》、《国语》并言桓公为周司徒，会贞按：并字当衍。以王室将乱，谋于史伯而寄帑与贿于虢、侩之闲。幽王霣于戏，朱霣作卒，《笺》曰：旧本作宫，吴本改作卒。全氏云：皆非也，宫字是霣字之误。郑桓公死之。平王东迁，郑武公辅王室，灭虢、侩而兼其土。会贞按：公与平王东迁，卒定虢、会。《汉志》新郑县《注》，应劭曰，《国语》曰，郑桓公为周司徒，王室将乱，寄帑与贿于虢、会之闲。幽王败，威公死之。其子武公与平王东迁雒邑，遂伐虢、会而并其地。此郦所本。然惟桓公至寄帑句，约《郑语》文，幽王以下二语，则约韦昭《注》文也。平王以下三语，则参合《晋语》、《汉志》文也。故周桓公言于王曰：我周之东迁，晋、郑是依。会贞按：《左传 隐六年》文。《左传》作焉依，《周语》富辰说作是依。乃迁封于彼。会贞按：《郑语》韦《注》，后桓公之子武公，竟取虢、郐十邑之地而居之。今河南新郑是也。《左
传 隐公十一年》，郑伯谓公孙获朱无谓字，《笺》曰：宋本作使公孙获，使一作谓。全、赵增使字。全获下又增居许二字，戴增谓字。曰：吾先君新邑于此，其能与许争乎？是指新郑为言矣。朱是下有其字，全、赵同。戴删。会贞按：杜预《注》，此，今河南新郑。然班固、应劭、郑玄、皇甫谧、裴頠、王隐、阚骃及诸述作者，咸以西郑为友之始封，守敬按：班固《汉志》京兆尹，郑，周宣王弟郑桓公邑。又韩地下，本周宣王弟友为周司徒，食采于宗周畿内，是为郑。《汉志 注》，应劭曰，宣王母弟友所封也。郑玄《诗 郑谱》，宣王封母弟友于咸林，是为郑桓公，今京兆郑县，是其都也。《正义》但引皇甫谧云庶弟，不载其封地。《隋志》，裴頠有集九卷，其说今不传。王隐、阚骃说亦佚，皆不见他书。又《说文》，郑，京兆县，周厉王子友所封。杜预《左传 隐八年 注》，郑桓公，周宣王之母弟，封郑。十一年《注》，旧郑在京兆。贤于薛瓒之单说也，无宜违正经而从逸录矣。守敬按：颜师古但据《国语》、《左传》驳瓒说，不知此《注》之详。其并驳穆王以下都西郑之说，谓无其事，则郦所未及也。赤眉樊崇于郑北设坛，戴改郑作郭，守敬按：《后汉纪》作郭，然《后汉书》作郑，《通鉴》亦作郑。祀城阳景王，而尊右挍卒史守敬按：《后汉书》史作吏。刘攽曰，当作史。按《通鉴》作史。刘侠卿牧牛儿盆子为帝。年十五，被发徒跣，为具绛单衣，半头赤帻，直綦履。顾见 人拜，恐畏欲啼。号年建世。
后月余，乘白盖小车，与崇及尚书一人相随，向郑，北渡渭水，守敬按：自郑北设坛至号年建世，《后汉书 刘盆子传》同，以下，《盆子传》则但言军及高陵，此本他家《后汉书》。即此处也。城南山北有五部神庙，东南向华岳。守敬按：《尔雅 释山》，华山为西岳。华山见下。庙前有碑，后汉光和四年郑县令河东裴毕字君先立。自渭水又东西石桥水至字君先立，旧本亦讹在前禺之山北流注于渭下，朱并移此。又朱此下接苏林曰戏邑名云云，全、赵、戴移前。赵云：按《五部神庙碑》，洪氏适《隶释》作《殽坑君神祠碑》。其辞曰，天地定位，山[阙七字。]岳诸侯[阙]事其细[阙]《祭法》曰，山林川谷，有益于民，[阙二字。]在祀典。夫中条之山者，盖华岳之体也。石堤树谷，南通商 ，以属熊耳。百川锺集，充崖满谷。时有盛雨，彭濞涌溢，乘高趋下，扬波跳沬。于是殽坑以为之夤，承写其流，北注诸渭，蠲渫滀暴，使不为害。前世通利，吏民兴贵。有御史大夫、将军、牧伯，故为立祠以报其功。自亡新已来，其祀隳废，坑稍堙塞，堤防沮溃，漂没田畴，浸败亭市。神怒民怨，县遂以衰贱，仕宦失官，踣弊不震。迄光和四年作詻之岁，令河东闻 [阙]君讳[阙]字君[阙]为政以德，五教时序，肃恭明神，敬奉禋祀。勤恤民隐而除其害，愍一县之陵迟，惧[阙]至之无备，追惟伯禹遏治之利，乃复浚治殽坑，通利其水，绍修旧祀，宏佑其祠，使民报祈，视于社稷。其有征拜州郡辟召，皆当来辞，大小有差。殽坑君尚飨，后之人是遵是奉，神必据焉。光和四年六月辛未造。右殽坑君神祠之碑铭篆额，在郑县。灵帝光和四年，县令裴毕，字君先立，碑无县令姓名，据《水经》得之。殽有二陵，古称地险，盖川阜高深，雨盛水集，有坑以储之，则可以疏泄溉注，而无湓溢之患。自魏、晋以来，
谓之五部神庙。欧阳公尝托部使者模此碑，命工以 填其刻而镌剔之，始可读云。庙有石堤，西戍树谷，五楼先生东台御史王翦将军之像，莫可晓。今《碑》云，石堤树谷，南通商雒，当是有石为堤，有木为谷，后人因以明其神。《碑》云，前世通利，吏民兴贵，有御史大夫，将军、牧伯，故为立祠。考其文意，盖谓前世坑不堙塞，水泉通利，地产人物，有至御史、将军、牧伯之贵者，后人不考，亦以名其神尔。光和之四年，龙集辛酉，此碑以作噩为作詻者，出《西汉 天文志》。碑以彭为澎，●即坑字，祏即拓字。《金石录 跋尾》曰，裴君，《水经》以为名毕。而《集古录》云名晔，今详其点画，颇近毕字，疑《集古录》误。又欧阳棐《集古录目》及宋不知作者《天下碑录》，俱作裴晔，字君光。光字亦误。当以郦《注》先字为正。会贞按：《寰宇记》引此作郑县令裴毕字君光所立，毕为宿名，与光字义相应，似作光较合。
渭水又东与东石桥水会，朱无东与二字，《笺》曰：宋本作又东与。赵云：按朱氏亦因本文会字以意度之，应有与字，故云尔，非必真据宋板也。其实与字当增在东字之上，此东石桥水也，说见前。全、戴增东与二字。故沈水也。《戴氏遗书》本改沈作泬。守敬按：非也，说见下。此沈水别无可征，郦氏盖即据汉沈阳县为说。水南出马岭山，守敬按：《一统志》，东石桥水在华州东。《州志》，水出构峪，俗名构峪水。北流径武平城东。守敬按：《地形志》，敷西县有武平城。《括地志》，故武城一名武平城，在华州郑县东北十三里。《华州志》，在州东十七里。按《地理志》，左冯翊有武城县，赵城作成。守敬按：《汉志》作城，师古曰，即《左传》所云，秦伐晋取武城者也。县后汉废。王莽之
桓城也。石桥水又径郑城东，水有故石梁。《述征记》曰：郑城东西十四里，[七四]各有石梁者也。守敬按：《一统志》，东石桥在华州东二十里，跨构峪水上。又北径沈城北，全沈下增阳字。《戴氏遗书》本改沈作泬，增阳字，下引《汉志》亦改。守敬按：《寰宇记》引此作又北径沈城西，无阳字。上武城称武平城，此沈阳称沈城，盖俗称增省无定，郦即因而书之。《寰宇记》作西，当是水北流不能径城北也。段氏校《汉志》云，戴氏《水经注》改作泬阳，谓即潏水也。恐误。亦据《遗书》本。按泬水承皇子陂入渭，亦谓之潏水，明见前文。此石桥水古名沈水，故《汉志》有沈阳县。戴乃合皇子陂、石桥之水为一，又径改《汉志》，失之。官本仍作沈，盖戴氏旋悟其非耳。《寰宇记》又云，沈阳故城在华州东北十五里驿路南，石桥东有沈阳城，此城与故武城二县并后汉省。按汉京兆尹、渭南郡所管诸县，多在渭水之南，此二县并是冯翊属县，据三辅地界言之，皆合在渭水之北，当在同州及高陵、泾阳之北界，盖因后汉安、顺闲，西羌扰乱关中，县人移于渭水南郑县界，权修壁垒以居。年代绵远，因而称为汉县焉。宋华州即今州治。注于渭。朱脱此三字，赵同，全、戴增。《汉书 地理志》，左冯翊有沈阳县，[详上。]王莽更之曰制昌也，盖藉水以取称矣。
渭水又东，敷水注之。水南出石山之敷谷。守敬按：《通鉴》齐永明十一年，魏北地民支酉聚 数千，起兵于长安城北石山。胡《注》引此文，不知敷水所出之石山，不在长安北，非酉所起之山也。《华阴县志》，敷水在华阴县西二十五里，源出大敷谷，即罗敷谷。北径告平城东。守敬按：《地形志》，
敷西县有高平城。高、告音近。《华阴县志》，在县西三十里，俗讹为窦建德城。耆旧所传，言武王伐纣，告太平于此，故城得厥名，非所详也。敷水又北径集灵宫西。《地理志》曰：华阴县有集灵宫，武帝起。守敬按：《三辅黄图》，集灵宫、集仙宫、存仙殿、存神殿、望仙台、望仙观，俱在华阴县界，皆武帝宫观名也。《地形志》华阴下但言有集仙馆。《方舆纪要》，集灵宫在华山北麓。故张昶《华岳碑》[见下。]称汉武慕其灵，筑宫在其后，而北流注于渭。
渭水又东，余水注之。锺、谭本曰：余上疑脱良字。戴、赵增良字。守敬按：非也。见下。水南出良余山之阴，赵据《寰宇记》引此改良作粮，戴同。守敬按：《中山经》，良余之山，余水出于其阴。是郦所本，则此无脱误。乃锺、谭因良余山，疑余水上脱良字。全、赵、戴又从《寰宇记》增改，皆由失检《中山经》文也。《寰宇记》，山在华阴县西南三十里。《一统志》称《旧志》，水在县西二十里。北流入于渭，守敬按：《中山经》注河，盖合渭而入河。[七五]俗谓之宣水也。会贞按：宣与宜形近，宜与余音同，宣当宜之误。因此益知上但作余水，本非脱粮字。
渭水又东，合黄酸之水，世名之为千渠水。朱千讹作于，赵同，戴改。守敬按：残宋本、《大典》本作千。水南出升山，守敬按：《中山经》，升山，黄酸之水出焉。《华阴县志》，县西南五十余里有升山，黄酸水出此。北流注于渭。守敬按：《中山经》注河，亦合渭而入河。
渭水又东径平舒城北。守敬按：《括地志》，平舒故城在华州华阴县西北六里。《寰宇记》谓在县西南。《华阴县志》，在县西南十里，与此《注》称城侧枕渭滨不合，故《一统志》云，在县西北。城侧枕渭滨，半破沦水，南面通衢。昔秦始皇之将亡也，江神素车白马，道华山下，返璧于华阴平舒道，曰：为遗镐池君。使者致之，乃二十八年渡江所沈璧也。守敬按：此条《史记 始皇本纪》三十六年文。素车白马句，参以《春秋后传》说，引见前滈池下。即江神返璧处也。渭水之阳，即怀德县界也。城在渭水之北，沙苑之南，朱沙作池，《笺》曰：宋本作沙。赵改。守敬按：残宋本、《大典》本作沙。《周书 文帝纪》，魏大统三年至沙苑，与齐神武战，大破之。《元和志》，沙苑一名沙阜，在冯翊县南十二里。今以其处宜六畜，置沙苑监。《寰宇记》，沙苑监在同州冯翊、朝邑两县界。唐末废。周显德二年，于苑内牧马。旧《同州志》沙苑在州南洛渭之间，又见《补洛水》篇。怀德县故城也，守敬按：此汉褱德县城也。《汉志》，褱德属左冯翊。《括地志》，怀德故城在同州朝邑县西南四十三里。《寰宇记》朝邑县下云，怀德城，汉县，在今县西南三十二里，怀德故城是也。富平县下云，怀德故城在今县西南十一里，非汉怀德县也，盖后汉末及三国时，因汉旧名，于此立县为名。乃《隋志》系荆山于富平，《通典》、《元和志》以下，多沿其误。《寰宇记》富平县载荆山，自相矛盾。郦氏于《沮水注》 怀德城，不言荆山，此下则引《汉志》，绝不相混。《方舆纪要》，怀德城在朝邑县西南三十里。世谓之高阳城，非也。《地理志》曰：《禹贡》北条荆山，在南，山
下有荆渠。[七六]守敬按：今本《汉志》荆渠作强梁原。钱坫曰，《禹贡》道九山，汧、壶口、砥柱、太行、西顷、熊耳、嶓冢、内方、岐也。古分为三条。马融以汧为北条，西顷为中条，嶓冢为南条。郑康成分为四列，汧为阴列，西顷次阴列，嶓冢为阳列，岐山次阳列，其谓荆山在今富平县西南十里，则非。胡渭云，当在朝邑县境。《同州志》，华原在朝邑县西，绕县西北而东，以绝于河，古河壖也，一名朝陂，亦谓之华原山。盖华原即朝陂，朝阪即强梁原。[见《补洛水》篇。]荆山之麓，直抵河壖。禹治水，从此渡河。故《禹贡》曰，至于荆山逾于河。阎若璩则亲至朝邑，言县治在强梁原上，为荆山北麓。即夏后铸九鼎处也。守敬按：《说文》，禹收九牧之金，铸鼎荆山之下。《续汉志》云阳县，刘《注》，有荆山。《帝王世纪》曰，禹铸鼎于荆山，在冯翊怀德之南，今其下荆渠也。按皇甫言荆山与《汉志》合，刘氏系于云阳，则非。王莽更县曰德驩。
渭水又东，径长城北，长涧水注之。水南出太华之山，会贞按：今长涧河在华阴县西。《县志》，源出太华山之瀑布泉。侧长城东而北流，注于渭水。《史记》，秦孝公元年，楚、魏与秦接界。魏筑长城，自郑滨洛者也。会贞按：此《秦本纪》文。据《魏世家》，筑长城，塞固阳，在惠王十九年。《六国志》亦在惠王十九年。惠王十九年当秦孝公十年。《正义》，楚北及魏，西与秦相接。魏西界与秦相接，南自华州郑县，西北过渭水，滨洛水东岸，向北有上郡鄜州之地，皆筑长城以界秦境。洛即漆沮水也。《寰宇记》，《史记》魏筑长城云云，今华州东南三里，魏长城是也。又谓长城在华阴县西
二里，即春秋时秦、晋分界处。依此《注》则华阴西之长城，即魏长城，或魏因春秋之故址欤？
又东过华阴县北。
洛水入焉，全、赵洛上增渭水东南四字。赵云：《寰宇记》引此作洛水东南沮水入焉。全云：此误也，当作渭水东南，洛水入焉。洛水详《补洛水》篇。阚骃以为漆沮之水也。朱也作焉，全、赵同，戴改。会贞按：孔安国《书 传》，漆沮一[原误二。]水名。亦曰洛水，此阚所本。《曹瞒传》会贞按：《魏志 武帝纪 注》引。曰：操与马超隔渭水，每渡渭，辄为超骑所冲突。地多沙，不可筑城。娄子伯说：今寒，可起沙为城，以水灌之，一宿而成。操乃多作缣囊以摙水，《魏志 注》作运水。守敬按：残宋本、《大典》本并作摙水，是也。《南史 何远传》，为武昌太守，以钱买井水，不受钱者，摙水还之。是其证。赵沿朱本，戴亦舍《大典》而从之，是其偶疏也。夜汲作城，比明，城立朱脱比明城三字，赵同，全、戴增。按：《魏志 注》有此三字。于是水之次也。
渭水径华阴县故城北，朱无华阴二字，全、戴同，赵增。守敬按：前汉县属京兆尹，后汉、魏、晋属宏农郡，后魏属华山郡。《方舆纪要》，在华阴县东南五里。《春秋》之阴晋也。守敬按：《汉志》但云，华阴，故阴晋，阴晋不见于《春秋三传》。《史记 魏世家》，文侯三十六年，秦侵我阴晋。《秦本纪》，惠文君六年，魏纳阴晋，阴晋更名宁秦。是阴晋之名，始见战国，故《寰宇记》称六国时阴晋地也。而《方舆纪要》
云，阴晋城在华阴县东南五里，春秋时故城也。盖本郦《注》。秦惠文王五年，改曰宁秦。汉高帝八年，更名华阴。守敬按：此《汉志》文。《史记 秦本纪》、《六国表》，皆作惠文王六年。王莽之华坛也。朱坛讹作疆。赵改云：《汉志》作华坛。全、戴改同。县有华山。守敬按：《汉志》华阴，太华山在南。《禹贡山水泽地》篇，华山为西岳，在华阴县西南。《括地志》，山在县南八里。《方舆纪要》，在县南十里。《山海经》曰：其高五千仞，削成而四方，守敬按：《西山经》文。《初学记》五引《述征记》，华山有二岑，直上数千仞，自下小岑迭秀，迄于岭表，有如削成。远而望之，又若华状，守敬按：《寰宇记》，远而望之有若华状，故名华山，本此。《注》疑又原作有。《白虎通》，西方华山，少阴用事，万物生华，故曰华山。《初学记》五引《华山记》，山顶有池，生千叶莲花，服之羽化，因曰华山，并与此说异。西南有小华山也。《西山经》，太华山西八十里曰小华山。郭璞《注》，即少华山。《隋志》，郑县有少华山。《元和志》，山在郑县东南十里。《华州志》在州南十四里，东连太华。韩子守敬按：见《外储说》。曰：秦昭王令工施钩梯，上华山，以松柏之心为博箭，朱松作节，《笺》曰：一作松。赵云：按节柏字不误，岂可因《礼记》松柏有心之文，辄为更易乎？全、戴并作节。守敬按：《韩子》作松柏，《初学记》五引《韩子》，亦作松柏。长八尺，长八寸，而勒之曰：昭王尝与天神博于是。朱尝作常，全同，赵、戴改。守敬按：《韩子》作尝。《神仙传》八曰：中山卫叔卿尝乘云车，
驾白鹿，见汉武帝，帝将臣之，叔卿不言而去。武帝悔，求得其子度世，令追其父。度世登华山，见父与数人博于石上， 度世令还。《神仙传》止此。山层云秀，故能怀灵抱异耳。山上有二泉，东西分流，守敬按：二泉东西分流，即《河水注》所谓灵泉二所，一名蒲池，西流注于涧，一名太上泉，东注涧者也。至若山雨滂湃，洪津泛洒，挂溜腾虚，直泻山下。有汉文帝三庙，朱讹作汉魏文帝三庙，《笺》曰：三，宋本作二。赵改二，云：按下文只是汉文帝庙耳，魏字，羡文也。《寰宇记》，华阴县有南北二庙，北庙有古碑九所，其一是《汉镇远将军段煨更修之碑》，黄门侍郎张昶书。魏文帝与锺繇各于碑阴刻二十字。此《碑》垂名海内。南庙是华北君祠，今有北君、灵台上仙、下仙、四神童院。此即所谓二庙也。但以南庙为华北君祠，而北庙又不云是汉文帝祠，不可臆解，或是文有脱误耳。全、戴删魏三二字。会贞按：《汉书 地理志》，太华山有祠。《郊祀志》，宣帝神爵元年置。此文帝疑当作宣帝。《河水注》 华岳云，自下庙历列柏，南行十一里，东回三里至中祠，又西南出五里至南祠，谓之北君祠。盖即此所谓三庙。宋本作二庙，误。《寰宇记》但 二庙，略也。赵乃据改三作二，全、戴删三字，皆失于不考。庙有石阙数碑。一碑是建安中立，汉镇远将军段煨更修祠堂。会贞按：《后汉书 董卓传》，初平中，关东诸将讨卓，卓使中郎段煨屯华阴。兴平中，煨号宁辑将军。建安中为安南将军，而不云建安中尝为镇远将军，略也。碑文，汉给事黄门侍郎张昶造，昶自书之，会贞按：《后汉书 张奂传》，子昶，字文舒，善草书。张怀瓘《书断》，文舒为
黄门侍郎，善章草，极工八分，又善隶。张昶《西岳华山堂阙铭》见《古文苑》九。魏文帝朱无魏字，文帝作元帝。赵增改云：《寰宇记》华阴县下云，魏文帝与锺繇各于碑阴刻二十字。《隶释》亦作元帝，恐锺公不逮事常道乡公也。此在南宋初年刻本已讹。何焯校改帝作常，元常，锺繇字，不且与下侍中司隶校尉之文有碍耶？又刊其碑阴二十余字，朱无碑阴二字，全、戴同。赵增。二书有重名于海内，朱有作存，《笺》曰：宋本作有。戴仍，存重改垂，删于字。赵改有，名下增垂字。守敬按：残宋本、《大典》本并作有重名传于海内。又刊侍中、司隶校尉锺繇，宏农太守 丘俭姓名，朱《笺》曰：《魏志 锺繇传》，太祖方有事山东，以关右为忧，乃表繇以侍中守司隶校尉，持节督关中诸军。会贞按：《母丘俭传》不言为宏农太守，此足补史文之阙。广六行，郁然修平。朱修作循，全、赵同，戴改。是太康八年，会贞按：是字疑晋字之误。宏农太守河东卫叔始为华阴令，会贞按：为字疑误，或是衍文。河东裴仲恂，[七七]役其逸力，修立坛庙，夹道树柏，迄于山阴，事见永兴元年华百石所造碑。赵云：《隶释》，华山有四碑，一《西岳华山碑》，威宗延熹八年；一《西岳华山亭碑》，灵帝光和二年；《一宏农太守樊毅复华下民租碑》，光和二年；一《樊毅修华岳碑》，光和二年。俱云《水经》有，今本无，是四碑盖缺失矣。《西岳碑》，洪氏云，在华阴县。威宗延熹四年，袁逢守宏农郡，以华岳旧碑文字磨灭，遂案经传载原本，勒斯石以垂后。会迁京兆，乃敕都水掾杜迁市石，遣书佐郎郭香察书，碑成于后之四年，盖孙璆典郡时也。又曰，东汉循王莽之禁，人无二名，郭香察书者，察 他人之书
耳。小欧阳以为郭香察所书，非也。《隶辨》云，额题云，《西岳华山庙碑》，六篆字为二行。《碑式》云，文二十二行，行三十七字。袁府君肃恭明神及京兆尹 杜迁市石，皆平阙。高祖、太宗、孝武并列，行高出一字，有纹如碁局。碑云， 都水掾杜迁市石，遣书佐郎郭香察书，盖一人市其石，一人察其书。《律历志》有太史治历郎中郭香，岂其人与？《金石录 跋尾》曰，孝武皇帝修封禅之礼，巡省五岳，立宫其下。宫曰集灵宫，殿曰存仙殿，门曰望仙门。欧阳公《集古录》云，所谓集灵宫者，他书不见，惟见此碑耳。余案班固《汉书 地理志》，华阴有集灵宫，武帝起。而郦道元注《水经》，亦云，敷水北径集灵宫，引《地理志》所载，其语皆同。然则不独见于此《碑》矣。而所谓存仙殿、望仙门者，诸书不载。都氏穆《金薤琳琅》曰，《汉西岳华山碑》，董氏《书跋》云，集灵宫，《汉志》既书之，桓谭尝赋之。张昶《序》曰，世宗经集灵之宫。《三辅黄图》书其制度。《艺文类聚》亦书其名，则又《金石录》之所未及者。《华山亭碑》，樊毅所立。《隶释》所谓华岳有樊毅之碑三者也。《碑》云，毅字仲德。《集古录》、《集古录目》、《金石录》、《隶释》，俱不着碑所在，盖亦在华山之上也。《复租碑》及《修华岳碑》，《集古录目》云，在华州。《隶释》云，《复租碑》全载光和二年十二月壬午奏牍，无他词。《修岳碑》云，有汉元舅，五侯之冑，谢阳之孙。案范《书》，樊宏封寿张侯，樊丹射阳侯，樊寻元都侯，樊忠更父侯，樊茂平望侯，樊氏侯者五国，毅即丹之后也。又《金石录目》有《西岳石阙铭》，《跋尾》云，永和元年五月癸丑朔，六日戊午，宏农太守常山元氏张勋为西岳华山作石阙，高二丈二尺。永和，汉顺帝、晋穆帝、姚泓，皆有此号。穆帝时，华阴不属晋。以此碑字画验之，恐非姚泓时，盖汉刻也。是碑，景伯所未见，即郦《注》云，庙有石阙数碑者是也。会贞按：郦
氏前，汉桓帝晋惠帝，魏冉闵时，华阴属前秦，北魏明元时属姚秦，而亦非汉桓帝、秦苻坚时事，此承上太康言，则永兴乃晋惠帝之号。惠帝永兴元年，距武帝太康八年仅十八年，盖太康八年，卫叔始、裴仲恂修立坛庙，未及造碑，至永兴元年，华百石乃造碑记其事也。
渭水又东，沙渠水注之。水出南山，会贞按：《华阴县志》，水在县东十五里，亦曰蒲涧水。按，出县东南。北流，西北入长城。朱讹作长安城，赵同，全、戴删安字。城自华山，北达于河。朱达讹作径，赵改经，亦非。全、戴改达。会贞按：当在今华阴县东。《华岳铭》曰：秦、晋争其祠，立城建其左者也。会贞按：《类聚》七引晋傅玄《华岳铭 序》，不载铭辞，未知此为傅作否？郭着《述征记》，指证魏之立长城，长城在后，不得在斯，斯为非矣。朱得下衍言字，脱一斯字，戴增、删，全、赵但增斯字，未合。守敬按：《寰宇记》华州下，《史记》曰，魏筑长城，自郑滨洛。郭缘生《述征记》云，长城，或说秦晋分境祠华岳，故筑此城。按《述征记》引或说不误，《寰宇记》以之证魏长城，乃误。此《注》则又以《述征记》指魏之长城，与《寰宇记》所引不应，岂《述征记》有二说欤？在后，疑当作在彼。魏长城详上。渠水又北注于渭。朱于作入，赵同，全、戴改。戴移前《三秦记》曰长安城北有平原广数百里民井汲巢居井深五十丈一条于此下，删安字，改丈作尺。非也，说见前。
渭水又东，径定城北。《西征记》曰：城因原立。[七八]《述征记》曰：定城去潼关三
十里，潼关详《河水四》。夹道各一城。会贞按：《通鉴》晋义熙十三年，刘裕伐秦，檀道济等攻潼关，破秦将姚绍，绍退屯定城。《注》引《述征记》同。《寰宇记》又引《述征记》，或云段煨所造。《华阴县志》，定城在县东十里。今有废址，俗 为康王城。
渭水又东，泥泉水注之。水出南山灵谷，会贞按：《寰宇记》引《述征记》，泥泉水出定城下。《一统志》，灵谷在华阴县东南，泥泉水所出。《华阴县志》，今灵谷水谷之闲，有泉浊而赤，或以为即此水也。而北流注于渭水也。朱注于渭水也下，接渭水又东合沙沟水至南出符十八字，自渭水又东与石桥水会至南出符，讹在前并南出广乡原北垂俱北入渭下。全、赵、戴移此，而亦接以渭水又东合沙沟水至南出符十八字，则误。戴南出符下有石字，尤误。今移前。又南出符下，朱接石径新丰县故城北云云，全、赵、戴改增移前。别移又径观愚之山北流注于渭于此而改之，今与沙沟水云云同移前。
东入于河。朱东入上误接前一水北合渭今无水下，全、赵、戴移接前符[全讹作观。]禺之山北流注[全、戴作入。]于渭下，亦非，今订。赵云：东上落又字。《禹贡锥指》曰，渭水又东合昆明故渠，自此以后，多错简，黄子鸿据他书及州县图志，悉为更定。以今舆地言之，渭水又东，径长安县北，又东，径咸宁县北，高陵县南，又东，径临潼县北，又东，径渭南县北，又东，径同州南，华州北，又东北，径华阴县北，又东，入于河，是曰渭口。守敬按：此篇旧本，前后颠倒，朱氏略为更易，仍紊乱不可读。惟《禹贡锥指》所
引郦《注》，条理秩然，知黄子鸿厘订之功伟矣。惟乃以沙沟水次泥泉水之后，是其疏也。全、赵、戴未加详考，故沿之，且谬截北流注渭之文以相就。又故渠又北分为二渠条，全、赵位置非宜。《三秦记》曰长安城北条，戴氏移缀更误。则三家之失，亦无可讳。今悉心审量，俾还旧观，赵所谓无遗憾者，其庶几乎？
《春秋》之渭汭也。《左传 闵公二年》，朱作三年，沈曰：《左传》是二年。会贞按：残宋本作二。虢公败犬戎于渭队。守敬按：今本《左传》作渭汭，据下是服本作渭队，杜本作渭汭。服虔曰：队谓汭也。杜预曰：水之隈曲曰汭。会贞按：《书 洛诰疏》引郑《注》云，汭，隈曲中也，杜所本。昭元年杜《注》又云，水曲流曰汭。王肃云：汭，入也。会贞按：引马季长曰，水所入曰汭，引见《河水注》，王所本。吕忱云：汭者，水相入也。会贞按：《说文》，汭，水相入也。吕所本。《通鉴》晋建兴二年，《注》引王肃、吕忱同。又《小尔雅》云，水之北谓之汭，《书》伪孔《传》训汭字本之。水会即船司空所在矣。船司空互见《河水注》四。《地理志》陇西郡守阳县下。曰：渭水东至船司空入河。服虔曰：县名，《汉志》颜《注》引服说同。都官。全云：二字疑有讹误。守敬按：何焯曰，《百宫表》都司空《注》，如淳云，律，司空主水及罪人。船既司空所主，兼有作船之徒役，皆在此县也。然则都官二字。当作有都司空官。《三辅黄图》有船库官，后改为县。会贞
按：今本《黄图》脱此文。《汉志》颜《注》，本主船之官，遂以为县，从《黄图》。王莽之船利者也。赵补丰水
宋敏求《长安志》长安县下，引《水经注》曰：丰水出丰溪，西北流，分为二水。一水东北流，又北，交水自东入焉，又北，昆明池水注之，又北，径灵台西，又北至石堨，注于渭。万年县下云，福水即交水也。《水经注》曰[七九]。
校记
　[一]　「《魏志 杨阜传》……此城也」　按：此亦引《寰宇记》卷二十七文。
　[二]　「秦欲废之，更曰废丘」　按：此引《汉书 高帝纪》，「帝」讹作「祖」，今订。又「更」原作「故」韦昭，《注》作「更名废丘」，熊氏钞变，今订。
　[三]　「《长安志》引亦无大字，此当衍」　按：《御览》五十九引有大字。（《御览》六十二引无大字。）
　[四]　「阴阳乱」　按：「乱」上当补「色」字。《御览》五十九引《洪范五行传》有「色」字，《要删补遗》卷十九亦云，「乱」字上当有脱文。
　[五]　「《晋志》始平郡，泰始三年置」　按：标点本据宋本《晋书》并参《宋志》，校改作「二」。
　[六]　「苇圃在盩厔县东南三十里」　按：毕校本「圃」讹作「园」，漏水又北历苇圃西，作「圃」不误。
　[七]　「《说文》，县有乡，读若倍」　按：《说文 邑部》「，右扶风鄠乡，从邑，崩声。沛城父有乡，读若陪。」是鄠县之乡与城父之乡异读。钱坫说可疑。
　[八]　「引《十道志》观，汉武帝所造」　按：此语不当接《类聚》引《汉宫殿名》下，《类聚》成于武德初，何得引《十道志》？熊氏引自《清一统志》一百七十九，彼文引《十道志》，观，汉武帝所造。今移此语于《一统志》在县西南下。
　[九]　「《元和志》……俱作渼」　按：《元和志》卷二鄠县下作「美」，不作「渼」。
　[一〇]「属之南山，以为上林苑」　按：《汉书 东方朔传》作「以为上林苑，属之南山」，于文为顺。
　[一一]「上乃拜大中大夫，给事中」　按：全校本「拜」下有「朔」字，与《汉书 朔传》同，赵、戴无之。今按上文有大中大夫虞丘寿王，依《朔传》则受赐者朔而非寿王，全氏补「朔」字是也。今订补。
　[一二]「建元三年，初作便门桥」　按：毕沅校本《三辅黄图》「三」讹作「二」，《长安志》十三引《汉书》，武帝建元三年春，初作便门桥。
　[一三]「宋本《初学记》五引乐资《春秋传》」　按：今本《初学记》五作引《史记》。
　[一四]「此事……《老子传》……并载之」　按：《史记 老子传》作「始秦与周合，合五百岁而离，离七十岁而霸王者出焉」，但其言离合与《注》所云别合相反。
　[一五]「秦里其霸」　按：《御览》百五十五引《帝王世纪》亦云：故《西京赋》曰：「秦里其朔，寔为咸阳。」郦《注》正用此，当作「朔」，不必仍「霸」字。赵氏引死霸生霸，误解霸与朔意同，《律历志》
以霸之生死别望与朔，若如赵说则望亦可言与霸意同乎？
　[一六]「然武帝太初中方有右扶风」　按：《汉志》右扶风下云：太初元年更名主爵都尉为右扶风。据此当作太初元年。
　[一七]「儒无罪见害」　按：沈氏《疏证》云：「左儒事见《说苑 立节》篇。」
　[一八]「《郊祀志》师古《注》云」　按：《疏》误。师古《注》见《汉书 武帝纪》太初元年二月，《郊祀志》《注》无此语。
　[一九]「《傅子 宫室》」　按：沈氏《疏证》云：「晋傅咸撰《傅子》百四十篇《宫室》盖其篇目。」今按：《名胜志》陕西一引作「《傅子宫室簿》」。沈云《宫室》盖其篇目，今止存二十三篇之目。
　[二〇]「《类聚》六十四引汉宫殿名」　按：《长安志》三建章宫立神明台下引师古《郊祀志 注》曰：「《汉宫阁疏》亦云，神明台高五十丈，上有九室，然则神明井干共高五十丈也。」
　[二一]「李奇曰，长安有高都水杜里」　按：今标点本《汉书》据景佑本校改「水」作「外」，「里」字句绝。
　[二二]「赵牵牛下增……十九字」　按：赵氏实据《长安志》十三中渭桥条所引《水经注》文，补此十九字。《长安志》引文亦作《三辅黄图》。杨氏未检《长安志》，乃云全戴亦为所惑误也，且云赵氏此条种种难凭，今订。
　[二三]「交当作蛟，轝当作举」　按：捧举不辞，熊氏意或为「捧」当作「举」（蛟龙举轝）而钞讹。
　[二四]「西去三百步」　按：此五字属下文读，原文云：「西去五百步，有鹿子苑。」熊氏误引，今订删去。
　[二五]「《长安志》、《雍录图》并同」　按：《长安志》五云外郭门曰东都门，熊氏漏引，致下文按语「郭门曰东都门」无根。
　[二六]「长安东郭城北头第一门」　按：「郭」原作「都」，标点本《后汉书》作「东郭城北头第一门」。《长安志》五，十二城门，东出北头三门，第一门名曰宣平门，外郭门曰东都门。据此则名虽曰东都实郭门，标点本作「郭」是也，标点本盖据百衲本影宋绍兴本。今据正。
　[二七]「大风吹长安城东门屋瓦且尽」　按：此「城」字属下读为「城东门」，标点本《汉书 平帝纪》，「城」字属上读为「长安城」。
　[二八]「此南出西头第一门，今本《黄图》讹作南出第三门」　按：《黄图》不讹也。《水经注》 十二门之次序与《黄图》不同。郦《注》东面三门之序为由北而南，南面三门则由东而西，故平门为第三门。《黄图》不同，东面由南而北，南面则由东而西。西安门在南出西头，故曰南出第三门。熊氏未细较两书序事次序致误以不讹为讹。
　[二九]「胡氏曰，章门或谓之白门」　按：《通鉴》梁大通二年胡《注》云「长安城东出北来第三门曰青门」，意白门即西出南来第三门也。
　[三〇]「长安城北门曰落门，以象此也」　按：「落」上脱「北」字。标点本《晋书 天文志》三五页作「北
落门」，今补「北」字。
　[三一]「又有元成门」　按：「元成」下原脱「门」字，原「●」字误，当依《御览》百八十三作「磁」，下脱「石」字。据《类聚》六十三校补。
　[三二]「师古不载应说」　熙仲按：《汉书 成帝纪》建始二年正月诏「敕奉郊县长安、长陵下，」师古引「应劭曰：天郊在长安城南」。
　[三三]「卫思后葬长安城东南桐松园」　按：《长安志》十一作「桐柏园」。《注》引《汉书 五行志》中之上成帝建始四年鼠上冢柏为巢桐柏尤多。师古《注》：「桐柏，本亭名，卫思后于其地葬也。」「松」当作「柏」。标点本《汉书》亦引惠栋说校改「松」作「柏」，今订。
　[三四]「上文 泬水云云，检《要删》照写」　按：此十二字当删去，是熊氏复校时批语，钞手竟不检《要删》照写。今订补「泬水枝津上流祇一水，下流分为三。其上承泬水东流分为二，一入渭，一注藕池。注藕池之水东径长安城中，出城又分为二，一注渭，一入昆明渠。《注》屡见泬水枝津，读者易迷，特揭于此」（共应补七十三字）、（今据台北本补「又北分为二……特揭于此」）一段文。
　[三五]「服虔《甘泉赋 注》」　按：善注《西都赋》如此。《汉书 扬雄传》《甘泉赋》引服《注》同。《文选 左思＜魏都赋＞》张载《注》引服《注》但云：「紫宫外营 陈星。」《文选》善注《甘泉赋》云：「 陈，神名也。紫微宫外营陈星也。」标点本《扬雄传》引服《注》同。依张载《注》「陈」上当有「 」字。
　[三六]「沈炳巽辨之曰」　按：此所录沈语本全氏七校本，四库珍本沈书文不尽同。
　[三七]「赵云：《汉书 王嘉传 注》苏林曰」　按：赵氏刊误《汉书》下有「《王嘉传》」三字，熊氏删之，而于上文《汉书》所谓「王渠者也」下，引《王嘉传》，实本之赵氏。今订补。
　[三八]「戴氏不知《大典》本讹广为廉，反以广为讹，失之」　按：《大典》本万一千一百三十四第二十页（景本）作「广明」不作「廉」。杨氏不知戴改字所据，故有此臆说。此又杨氏未见《大典》本之一证。沈《疏证》云：「此校不详，《汉书 武五子传》并作『广明』。」
　[三九]「此云迁苑南，别有所据」　熙仲按：《通鉴》汉昭帝元凤元年胡《注》正作「迁苑北」，「南」字误，标点本七六二页。
　[四〇]「未详复有此城」　按：宋氏《长安志》原文是「未详复有此城」，意谓在县南七里之青泥城未详其何所据。熊氏改作「宋谓」，非宋氏原意，是熊氏语而非宋氏语矣。今订正作「未详」，还《长安志》本来面目。今订。
　[四一]「再检《古诗纪》」　按：此熊氏覆校时批语而未果再检。今删去此五字，改作「《文选 七哀诗》」。（一六二〇页《咏怀诗》下有「再检古诗存」一句，与此类同，亦删。）
　[四二]「《汉书》作骑衡」　按：《汉书 袁盎传》师古《注》曰：「骑谓跨之耳，非倚也。」
　[四三]「长水注之」　按：《疏》过简略，义不分明。《续汉志》韦《注》云： 近长水，故以为名，长水盖关中小水也。《汉书 刘屈牦传》云：使长安囚如侯持节发长水及宣曲胡骑。长水及宣曲皆为屯处。《通鉴》天汉元年胡《注》：「今鄠县东有长水。」
　[四四]「骊山[脱西字。]」　按：影宋本《御览》亦无「西」字。
　[四五]「《史记 封禅书》，文帝出长安门」　按：《史记音义》为徐广撰。《封禅》、《郊祀》二《志》均无「安」字，可见当为长门之证。二《志》皆有广解，见《索隐》及《集解》，但未见出门事。
　[四六]「《郊祀志》如淳曰……以其地近故也」　按：此程大昌《雍录》文，今删误钞之「守敬曰」三字，改「雍录」。
　[四七]「《黄图》亦云莽于长安城南作九庙」　按：详见毕沅校本《黄图》卷五「新室九庙」下。
　[四八]「霸桥木灾」　按：《汉书 王莽传》无「木」字。沈炳巽云：「木」字疑衍。
　[四九]「以水汛沃救不灭」　按：《汉书 王莽传》无「汛」字，疑衍。
　[五〇]「名富人渠」　按：《隋书 郭衍传》作「富民渠」，《北史》避唐太宗讳，改作「人」。
　[五一]「《列士传》」　按：《黄图》等引并作「《烈士传》」。
</div>
    <div class="pagination">
<a href="水经注疏_page38.html">上一页</a><span>...</span><a href="水经注疏_page34.html">34</a><a href="水经注疏_page35.html">35</a><a href="水经注疏_page36.html">36</a><a href="水经注疏_page37.html">37</a><a href="水经注疏_page38.html">38</a><span class="current-page">39</span><a href="水经注疏_page40.html">40</a><a href="水经注疏_page41.html">41</a><a href="水经注疏_page42.html">42</a><a href="水经注疏_page43.html">43</a><a href="水经注疏_page44.html">44</a><span>...</span><a href="水经注疏_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
