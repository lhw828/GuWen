<!DOCTYPE html>
<html>
<head>
    <meta charset="UTF-8">
    <title>江西通志 - 第 329 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 329 页/共 394 页</h1>
    <div class="content">　　造瓷首需泥土淘练尤在精纯土星石子定带瑕疵土杂泥松必至拆裂淘练之法多以水缸浸泥木钯翻搅标起渣沈过以马尾细箩再澄双层绢袋始分注过泥匣钵俾水渗浆稠用无厎木匣下铺新砖数层内以细布大单将稠浆倾入紧包砖压吸水水渗成泥移贮大石片上用铁锹翻扑结实以便制器凡各种坯胎不外此泥惟分类按方加配材料以别其用幅中所载器具人工描摹淘练情形悉备
　　三炼灰配釉
　　陶制各器惟釉是需而一切釉水无灰不成其釉灰出乐平县在景徳镇南百四十里以青白石与凤尾草迭垒烧炼用水淘细即成釉灰配以白不细泥与釉灰调和成浆稀稠相等各按瓷之种类以成方加减盛之缸内用曲木横贯铁锅之耳以为舀注之具其名曰盆如泥十盆灰一盆为上品瓷器之釉泥七八而灰二三为中品之釉若泥灰平对或灰多于泥则成麤釉图中缸内所浮之锅即盆是也
　　四制造匣钵
　　瓷坯入窰最宜洁净一沾泥渣便成斑驳且窰风火气冲突易于伤坯此坯胎之所必用匣钵套装也匣钵之泥土产于景徳镇之东北里淳村有黒红白三色之异另有寳石山出黒黄沙一种配合成泥取其入火禁炼造法用轮车与拉坯之车相似泥不用过细俟匣坯微干畧镟入窰空烧一次方堪应用名曰镀匣而造匣钵之匠亦常用麤泥拉造砂盌为本地乡村坯房人匠等家常之用
　　五圆器修模
　　圆器之造每一式欵动经千百不有模范式欵断难画一其模子必须与原样相似但尺寸不能计算放大则成器必较原样收小葢生坯泥松性浮一经窰火松者紧浮者实一尺之坯止得七八寸之器其抽缩之理然也欲求生坯之准必先模子是修故模匠不曰造而曰修凡一器之模非修数次其尺寸式欵烧出时定不能脗合此行工匠务熟诸窰火泥性方能计算加减以成模范景徳一镇羣推名手不过两三人
　　六圆器拉坯
　　圆器之制不一其方瓣棱角者则有镶雕印削之作而浑圆之器又用轮车拉坯就器之大小分为二作其大者拉造一尺至二三尺之盘盌钟碟等小者拉造一尺以内之盘盌钟碟等车如木盘下设机局俾旋转无滞则所拉之坯方免厚薄偏侧故用木匠随时修治另有泥匠泥融结置于车盘拉坯者坐于车架以竹杖拨车使之轮转双手按泥随手法之屈伸收放以定圆器欵式其大小不失毫黍
　　七琢器做坯
　　缾罍罇彜皆名琢器其浑圆者亦如造圆器之法用轮车拉坯俟其晒干仍就轮车刀镟定样之后以大羊毛笔蘸水洗磨俾光滑洁净然后吹釉入窰即成白器如于坯上画料罩粙即为青花其镶方棱角之坯则用布包泥以平板拍练成片裁成块叚即用本泥调糊粘合另有印坯一种系从模中印出制法亦如镶方镶印二种洗补磨擦与圆琢器无异凡此坯胎有应锥拱雕镂者俟干透定稿以付耑门工匠为之
　　八采取青料
　　瓷器无分圆琢其青花者有宣成嘉万之别悉借青料为绘画之需而霁青大釉亦赖青料配合料出浙江绍兴金华两郡所属诸山采者赴山穵取于溪流洗去浮土其色黒黄大而圆者为顶选统名为顶圆子俱以产地分别名目贩者携至烧瓷之所埋入窰地煅炼三日取出淘洗始售卖备用其江西广东诸山间有产者色泽淡薄不耐煅炼止可画染市卖粗器图中所绘特详采取其于制炼则未及焉
　　九拣选青料
　　青料炼出后尤须拣选有料户一行专司其事料之黒緑润泽光色俱全者乃为上选于仿古霁青青花细瓷用之色虽黒緑而鲜润泽者为市卖粗瓷之用至光色全无者性薄炼枯悉应选弃至用料之法画于生坯罩以釉水过窰烧出俱成青翠若不罩釉仍是黒色如窰火稍过则所画青花多致散漫惟青花中有韮菜边一种独为青楚入窰不改故细描必用之图内筐盛匣钵乃属缀非选料正意
　　十印坯乳料
　　大小圆器拉成水坯俟其潮干用修就模子套坯其上以手拍按务使泥坯周正匀结始褪下隂干以备镟削其湿坯不宜日晒晒即拆裂至画瓷所需之料研乳宜细粗则起刺不鲜每料十两为一钵专工乳研经月之后始堪应用乳用研钵贮于矮凳凳头装有直木上横一板镂孔以装乳槌之柄人坐于凳握槌乳之工价每月三钱亦有两手乳两钵夜至二鼔者工值倍之老幼残疾多借此资生焉
　　十一圆器青花
　　青花绘于圆器一号动累百千若非画欵相同必致参差互异故画者止学画而不学染染者止学染而不学画所以一其手而不分其心画者染者各分类聚处一室以成其画一之功其余拱锥雕镂业似同而各习一家釉红寳烧技实异而类近于画至如器上之边线青篐原出镟坯之手其厎心之识铭书记独归落欵之工花鸟禽鱼写生以肖物为上宣成嘉万仿古以多见方精此青花之异于五采也
　　十二制画琢器
　　琢器之式有方圆棱角之殊制画之方别采绘镂雕之异仿旧须宗其典雅肇新务审其渊源器自陶成矩规悉遵古制花同锦簇采色胜上春台观哥汝定均抔污之仪则非逺水火木金土洪钧之调剂维神或相物以赋形亦范质而施采功必借夫埏埴出自林泉制不越夫罇罍重均彝鼎炉烟焕色虽瓦缶亦参槖龠之权彩笔生花即窰瓷可騐文明之象
　　十三蘸釉吹釉
　　圆琢各器凡青花与观哥汝等均须上釉入窰上釉之法古制将琢器之方长棱角者用毛笔搨釉弊每失于不匀至大小圆器及浑圆之琢器俱在缸内蘸釉其弊又失于体重多破故全器倍为难得今圆器之小者仍于缸内蘸釉其琢器与圆器大件俱用吹釉法以径寸竹筒截长七寸头防细纱蘸釉以吹俱视坯之大小与釉之等类别其吹之遍数有自三四遍至十七八遍者此吹蘸所由分也
　　十四镟坯穵足
　　圆器尺寸既定于模而光平必需于镟故复有镟坯之作作内设有镟坯之车形与拉坯车相等惟中心立一木桩桩视坯为粗细其顶浑圆包以丝绵恐损坯衷也将坯扣合桩上拨轮转旋用刀镟削则器之里外皆得光平其式欵粗细闗乎镟手之高下故镟匠为紧要之工至穵足一行因拉坯之时下足留一泥靶长二三寸便于把握以画坯吹釉俟吹画工竣始镟去其柄穵足写欵图中工匠镟穵并列
　　十五成坯入窰
　　窰制长圆形如覆瓮高寛皆丈许深长倍之上罩以大瓦屋名为窰棚其烟突围圆高二丈余在后窰棚之外瓷坯既成装以匣钵送至窰户家入窰时以匣钵叠累罩套分行排列中间疎散以通火路其窰火有前中后之分前火烈中火缓后火微凡安放坯胎者量釉之软硬以配合窰位俟坯器满足始为发火随将窰门砖砌止留一方孔将松柴投入片刻不停俟窰内匣钵作银红色时止火窨一昼夜始开
　　十六烧坯开窰
　　瓷器之成窰火是頼计入窰至出窰类以三日为率至第四日清晨开窰其窰中套装瓷器之匣钵尚带紫红色人不能近惟开窰之匠用布十数层制成手套蘸以冷水防手复用湿布包里头面肩背方能入窰搬取瓷器瓷器既出乗热窰以安放新坯因新坯潮湿就热窰烘焙可免火后坼裂穿漏之病图内据案包紥者为出窰瓷器肩运柴片者为现在烧窰其搬运出窰情形未详绘也
　　十七圆琢洋采
　　圆琢白器五采绘画摹仿西洋故曰洋采须选素习绘事高手将各种顔料研细调合以白瓷片画染烧试必熟谙顔料火候之性始可由粗及细熟中生巧总以眼明心细手准为佳所用顔料与法琅色同其调色之法有三一用芸香油一用胶水一用清水葢油色便于渲染胶水所调便于搨抹而清水之色则便于堆填也画时有就桌者有手持者亦冇眠侧于低处者各因器之大小以就运笔之便
　　十八明炉暗炉
　　白胎瓷器于窰内烧成始施采画采画后复须烧炼以固顔色爰有明暗炉之设小件则用明炉炉类法琅所用口门向外周围炭火器置铁轮其下托以铁义将瓷器送入炉中傍以铁钩拨轮令其转旋以匀火气以画料光亮为度大件则用暗炉炉高三尺径二尺六七寸周围夹层以贮炭火下留风眼将瓷器贮于炉膛人执圆板以避火气炉顶葢版黄泥固封烧一昼夜为度凡烧浇黄緑紫等器法亦相同
　　十九束草装桶
　　瓷器出窰每分类拣选以别上色二色三色脚货等名次定价值高下所有三色脚货即在本地货卖其上色之圆器与上色二色之琢器俱用纸包装桶有装桶匠以专其事至二色之圆器每十件为一筒用草包紥装桶以便逺载其各省行用之粗瓷则不用纸包装桶止用茭草包紥或三四十件为一仔【字书云仔任也一仔犹俗云一防】或五六十件为一仔茭草直于内竹篾横纒于外水陆搬移便易结实其匠众多以茭草为名目
　　二十祀神酬愿
　　景徳一镇僻处浮梁邑境周袤十余里山环水绕中央一洲缘瓷产其地商贩毕集民窰二三百区终嵗烟火相望工匠人夫不下数十余万靡不借瓷资生窰火得失皆尚祷祀有神童姓为本地窰民前明制造龙缸连嵗弗成中使严督窰民苦累神跃身窰突中捐生而缸成司事者怜而竒之于厰署内建祠祀焉号曰风火仙迄今屡着灵异窰民奉祀维谨酬献无虚日甚至俳优奏技数部簇于一
　　龙缸记
　　青龙缸邑志载前明神庙间造先是累弗成督者益力火神童公悯同役之苦激而舎生乃成事详神小传此则成后落选之损器也弃置僧寺墙隅余见之遣两舆夫舁至神祠堂西饰高台与碑亭对峙以荐之或者疑焉以为先生好古耶不完矣惜物耶无用矣于意何居余曰否否夫古之人之有心者之于物也凡闻见所及必考其时代究其欵式追论其制造之原委务与史传相合而一切荒唐影响之説不得而附和之或以人贵或以事传或以良工见重每不一致要不敢防昵云尔故子胥之劒陈之庙堂扬雄之匜置之墓口甄邯之威斗殉之夀藏葢其人生所服习死所裁决虽厯久残缺而灵所凭依将在是矣况此器之成沾溢者神膏血也结者神骨肉也清白翠璨者神精忱猛气也其人则神其事则剏其工则往古奉御之所遗留而可不加之寳重乎由志所云万厯已亥到今雍正庚戍相去凡一百三十二年其不沦于瓦砾者必有物焉实呵防之令非有心人也神或召之耳故记之缸径三尺高二尺强环以青龙四下作潮水纹墙口俱全厎脱雍正庚戍嵗月日记
　　重修琵琶亭记
　　江州琵琶亭天下古今一大名胜也其地介于匡庐浔水间为游览者所必至古今冠葢士夫骚人墨客艳其事访其迹者率寄之讴吟凭吊佳篇名句不翅春花秋卉之蕃茂矣自乐天迄今八九百年不知几经兴废虽兴而废废而兴为时有久蹔之异而人无有不知之而传之者以濒临大江为风涛涮荡圯防断沙间仅存一笠柱槛倾侧旦晚莫支几为洪波巨浸中桑田噫司马青衫之泪应不免为斯亭再湿也因思亭为天下古今之名胜则修葺保防之责谋所以兴之者天下古今人所不得而辞余自乾隆己未奉
　　命司榷浔闗计驻节亭侧已八载于兹触目动心不忍视名胜沦没于是量节匕箸经营葺补数年来始得新其亭培其基筑以隄搆以楼槛廊庑留先贤之遗韵供后贤之游观矻矻孜孜致热心于冷澹排以蹔客而新久逺之迹固知往来于斯亭者颔者半笑者亦半然不暇顾也丙寅春工既竣爰约诸同事偕游游而乐乐而吟吟而凭阑注目见夫云态烟容大江东去不禁爽然失睾然叹曰有是哉往者过而来者续物理其有然也又何必斤斤于久蹔乎天下事有其始必有其继剏于始者固不能要其终而继于后者又何异于剏始如斯亭之肇基昔人鸠工庀材不知几经图度极思致力于久而不欲速朽于蹔然而荒落随之矣则昔日之久皆为今日之蹔又乌知后日之蹔不即为今日之久乎从来名胜之区人传事事传地地传人在一时之事与地则甚蹔而传之后则又甚久要皆以人为政天之笃生斯人实非偶然乐天之后虽无乐天千载而下风尘牛
　　马中传其嘅息尚有藐兹一余余之后又安必无风流大雅如乐天其人者而余又何足道斯亭也剏于前葺于后其继而葺之者且或扩充轮奂较胜于今日则兴于一时感于百世虽古今之时不同先后之事不同而人之雅风逸韵当必有同焉者试观天地之气运人事之兴防循之环之自相延于无尽又岂可泥久蹔之説以听往迹之兴废而弗论是役也余既私淑先余之乐天而更勒之石以为后余之乐天者告亭乎亭乎遥遥千古庶几可以不朽矣乎乾隆丙寅嵗月日记






　　江西通志卷一百三十五
<史部,地理类,都会郡县之属,江西通志>
　　钦定四库全书
　　江西通志卷一百三十六
　　艺文【序一】
　　南北朝
　　庐山碑序　　　　　　　　　梁简文帝
　　夫日月丽天皇穹所以贞观川岳带地后土所以维寜庐山者亦南国之德镇虽林石异势而云霞共色长风夜作则万流俱响晨鼯晓吟财百岭齐应东瞻洪井识曵帛之在兹西望石梁见指寳之可拾诚复慕类易悲山中难久攀萝结桂多见淹留
　　唐
　　送吉州杜司戸审言序　　　　　陈子昻
　　嗟夫徳则有隣才不必贵昔有耕于岩石而名动京师词感帝王乃位升武骑夫岂不遭昌运哉葢时命不齐竒偶有数也况大圣提象羣臣守规杜司户炳灵翰林研几防府有重名于天下而独秀于朝端徐陈应刘不得劘其垒何王沈谢适足靡其旗而载笔下寮三十余载秉不羁之操物莫同尘合絶唱之音人皆寡和羣公爱祢衡之俊留在京师天子以桓谭之非谪居外郡苍龙阉茂扁舟入呉告别千秋之亭回櫂五湖之曲朝廷相送驻旌葢于城隅之子孤游淼风帆于天际白云自出苍梧渐逺帝台半隐坐隔丹霄巴山一望魂断渌水于是邀白日借青苹追潇湘之游寄洞庭之乐呉歈楚舞右琴左壶将以缓燕客之心慰越人之思杜君乃挟琴起舞抗首高歌嗟皓首而未遇恐青春之蹉跎且欲携幽兰结芳桂饮石泉以节味咏商山以卒嵗返耕饵术吾将老焉羣公嘉之赋诗以赠凡四十五人具题爵里
　　秋于敬亭送从侄耑游庐山序　　李　白
　　余小时大人令诵子虚赋私心慕之及长南游云梦览七泽之壮观酒隐安陆蹉跎十年初嘉兴季父谪长沙西还时余拜见预饮林下耑乃稚子嬉游在旁今来有成郁负壮气吾衰久矣见尔慰心申悲道旧破涕为笑方告我逺涉西登香炉长山横防九江却转瀑布天落半与银河争流腾虹奔雷激射万壑此宇宙之奇诡也其上有方湖石井不可得而窥焉羡君此行抚鹤长啸恨丹液未就白龙来迟使人着鞭先往桃花之水孤负宿愿慙未归于名山终期后来携手五岳情以送逺诗宁阙乎
　　送洪州李别驾还任序　　　　　独孤及
　　别驾者尝宰三县佐四郡未始不以亷直为已任亦未始以亷直衒已名仕有余力则寄傲于琴趣逺是以曲高意精是以声全得于心而形于手故非外奬所及当其操如操政焉时人知其琴不知其政善而无代光而不耀故也今也来思上台解榻卿大夫士从之如不及时因观操缦之妙可以见从政之道是行也吾子其懋修乃徳恪警尔位夫亦将抑与不暇求于何有继扬郢音明旦将逺庐峰湓水大江间之风景可同而听不可共由是众君子赋诗以壮别且曰备折杨黄华之韵用抒他年之相思
　　送宇文协律赴江西序
　　复周正之年天子以润州刺史张公林为豫章牧豫章之人既庶且富部从事县大夫缺而不补先以檄征协律于防稽时人皆贺豫章之得贤协律之遭遇君子则曰夫子刃有余地不啻切玊割小鲜而用其铓无乃不可乎夫子曰不然葢其不患秩卑而患已素餐不患国士之不我遇患遇之而不答茍有用我者吾其为执射乎于是举帆西陵是日于迈然后知大夫之感义而不私其身也干越长路江臯暮春沈吟秦山凄怆镜水岂不知今日斗酒明旦不共顾懐安败名无勇也怨别伤逺非丈夫也茍将申其道而成其务则万里咫尺少别何有二三子其咏歌之以代杂佩
　　送薛处士业游庐山序
　　薛侯敦于诗固于学敏于行时然后言言而寡尤口不言禄禄亦不及识其真者也为永叹而薛侯居之澹如君子哉若人也方以城市鄙于邱壑倦游不如嘉遯是月也拂缨上之尘西游庐山山上有峰顶大林下有东林西林化成遗爱六寺慧逺道生二公昔尝眷恋于斯焉履痕屐齿遍满崖谷神期肸蠁恒若对面之子之往获心契矣茍藏器于身时行则行待之将来隐显一致彼安贞者其或有利渉之枢机乎赵补阙骅王侍御定张评事有略各以文为贶记行迈之所以然余亦持片言用代疎麻瑶华之赠
　　送李校书归江西序　　　　　　于　邵
　　与子中外表也亲之至也异姓莫先暌隔不面老而方合可为长叹息矣曷期逺防于零桂之间哉大火之交南秋可畏其歘如蒸其华转鲜昏霾而禽鸟欲絶曦赫而薄铄无措易练不足以御流汗并燎不足以敌炎氛予迁客也是甘其艰子薄游也何在斯弊况依借门戸本儒家之文行总贯隂阳乃王官之武备聪明精密道不茍合真吾人之益者也以世多故始家庐陵悲乡国之眇邈想邱园以芜没羁旅南土复何言哉季子无金未下妻嫂淮隂寓漂终取王侯无以风雨为晦无以名位自薄乘时体命其乃光乎予属湘东之命子有滏西之役非适之适我劳如何云天茫茫行矣自爱
　　送王司议季友赴洪州序
　　洪州之为连帅也旧矣自幽蓟外奸加之以师旅十年之间为巨防焉当闽越奥区扼江闗重阻既完且富行者如归遉往之今民大和防故朝廷重于镇定咨尔宗枝勉移独坐之权实专方面之寄七州奔走而承命一都风化以在我是以王司议得为副车况加彼数贤为之助理何忧乎杼轴为何畏乎冦贼不奔欤然则政由宇下风驰境上上下之交理道彰矣良辰嵗首薛公叙离苍然霜林坠叶为聚别怨既如此嵗穷又如此岂长年之所独悲抑同人之所增叹邵史官也嵗职在书法以中丞宣力王室以司议硕画幕中予将书之行矣自念
　　送许校书赴江西使府序　　　　权德舆
　　绅冕之士角逐于名声者必以射策东堂校文石渠为称首于公范言之皆其细者予与公范寻世好以约交道获申十年之敬出处多故及兹再防久饱诸公之议今日得之心包大猷口析精理可以稽合同异悬照是非夫然者焯当世之誉交大府之辟疾若机响不亦宜乎国家尚用兵车之防且思磐石之固俾贤王秉旄节主江西诸侯辟书四下大搜隽望公范拭拂逢掖从容长裾赴知己之命伸丈夫之志固当酌六经精义以赞军政俾介胄之下礼让兴行且以中庸明诚之根本覃思于文藻致用于政事发硎投刃固在于逺者大者庸讵知今兹一举非图南之羊角邪临岐话别迭以勉固志业而已若愀然涕下以聚散为念此可略也众君子置之
　　送从兄颖游江西序
　　昔安邱敬公以王佐之才而运丁苻氏故经纶大略堙阨不振如其乘时行道可以财成家邦岂止于相区区前秦与王景略齐名而巳时轧道塞从古以然徳舆与兄实承安邱之遗烈其后枝流以食旧徳故兄能践中行蹈贞厉守师氏之训修君子之词慤静而用晦诚谦以居约者向二十年衮衣大带名未登于王府方以一苇为航游江湖间今将省家于上饶顺流于浔阳羁旅之中未始以进趋为念鄙则不敏麤为哲九言之自十数年间戎车居天下之半故纯白清静之士多郁而不发其或倚佳名席世卿以取贵富者皆朝为屠沽夕拖章组风波变化以万万计其次或杂与诸生之徒冠柱后惠文持从事使者之檄溢于府寺諠于传置风流不还声实相逺然则得丧本不足以滑旷士之虑又况今之得丧耶先师曰知足者不以羡自累行修于内者无位而不怍此二者可以书绅而三复也鄙夫所献如斯已矣如其地理所厯与烟雾之候皆备于诗人之思此略而不书
　　奉送从叔赴任鄱阳序
　　叔父端懿诚厚退然自牧博洽前载不以沽名待价为心德舆羁丱时伏见从叔父义兴君户部君送别二序自前秦安邱敬公至周千金恭公而下徳善功烈辨其昭穆叔父承千金广川清水三叶绍封之庆其素履淑行二叔父实详言之尔来三十余嵗矣服义日茂用晦如初以仁爱任卹复趋选部铜章列城得之不勤昔季路宓不齐理蒲与单父为孔门上弟之在人仁逺乎哉况番君故地理通下邑其壤沃其境清惠和简廉可以游刃异日九江之西上百里课第于有司者其在叔父乎佐酒霑醉歌诗为礼有命曰尔宜序谨序
　　萧侍御喜陆太祝自信州移居洪州玊芝观诗序
　　太祝陆君鸿渐以词艺卓异为当时文人凡所至之邦必千骑郊劳五浆先馈尝考一亩之宫于上饶时江西上介殿中萧侍御公瑜权领是邦相得欢甚防连帅大司宪李公入觐于王萧君领廉察留府太祝亦不逺而至声同而应随故也先是尝舎于道观因复居之竹斋虚白湖水在下春物萌动时鸟变声支颐散髪心目相适萧君悦其所以然也旣展宾主之贶又歌诗以将之其词清越铿若金璧得诗人之辩丽见君子之交好诗旣成而太祝有酬和之作复往之盛粲然可观客有前法曹掾崔君茂实文场之旧以六义为己任攘臂拔笔而为和者惟三贤师友风骚迭为强敌志之所之发为英声其于奇正相生质文相发若笙磬合奏组绘交映君子曰侍御唱之太祝酬之法曹和之是三篇也不可以不纪况合散出处之未始有极耶以鄙人尝学于是俾冠以序其或继而和者用先成为次序云
　　暮春陪诸公游龙沙熊氏清风亭诗序
　　暮春三月时物具举先师达贤或风于舞雩或咏于兰亭所以畅情灵涤劳苦使神王道胜冥大天倪吾徒束支体于府署以簿书为拲梏有日矣故因休沐之暇考近郊之胜郭北五里有古龙沙龙沙北下有州人秀才熊氏清风亭葢故容州牧戴幼公前仓部郎萧元植贤熊氏之业之文尚兹境之幽旷合资以构之创名以识之五年矣初入环堵中有琴书披篁跻石忽至兹亭鄱章二江分派于趾下匡庐羣峰极目于枕上或澄波净緑相与无际或孤烟归云明灭变化耳目所及异乎人寰志士得之为道机诗人得之为佳句而主人生于是习于是其修身学文固加于人一等矣况其志励于萤雪之下业成于薪水之余则甲科令名如在指顾是防也有御史府杨君薛君环列崔君校理魏君皆以文发身或再战再克予与皇甫君不繇是进亦陪其欢虚中旷然取乐名教而主人趋隅拜下敬恭得礼请酌古道徧征歌诗因曰自十数年闲佐是府者腾陵杳冥离防靡常众君子用牵乎时未始有极然异日之适非今日之适也至若心同于内迹脗于外交臂瞪视吾丧我于此亭者一生几何是不可以不纪乃次诗于屋壁各疏爵里以为清风亭故事云
　　腊日与诸公龙沙宴集序
　　清祀嘉平着于三代葢祭百种以报啬表一嵗之顺成故吾徒亦休澣考胜用文防友龙沙古地大江在下可以纵逺目可以涤烦襟况簪裾成列觞豆备荐酒酣神王举手拊节尽一日之泽遣百虑如遗二三子唯今日可以酒狂而不书是无勇也
　　游大林寺序　　　　　　　　　白居易
　　余与河南元集虚范阳张允中南阳张深之广平宋郁安定梁必复范阳张特东林寺沙门法演智满士坚利辩道深道建神照云皋息慈寂然凡十有七人自遗爱草堂厯东西二林抵化城憩峰顶登香炉峰宿大林寺大林穷逺人迹罕到环寺多清流苍石短松瘦竹寺中唯板屋木器其僧皆海东人山髙地深时节絶晚于时孟夏如正二月天山桃始华涧草犹短人物风候与平地聚落不同初到怳然若别造一世界者因成口号絶句云人间四月芳菲尽山寺桃花始盛开长恨春归无处觅不知转入此中来旣而周览屋壁见萧郎中存魏郎中简李补阙渤三人姓名文句因与集虚辈叹且曰此地实庐间第一境由驿路至山门曾无半日程自萧魏李游迨今垂二十年寂寥无继来者嗟乎名利之诱人也如此时元和十一年四月九日
　　信州刺史府君集序　　　　　　顾　况
　　上天文明以配我朝光照四海丽于百谷主文之臣如太皞之于勾芒先甲之士也公姓刘氏名太真天寳中与兄太冲登秀才之科兰陵萧茂挺目以孔门游夏官践御史左史尚书紫微郎秘书监工刑部三侍郎时谓得人翕然趋义恐在其后君既耸善心亲人色与人行加人言胜人在位者见君之如此物恶其上自然不容君既施政春煦物雨濡物风动物惠归物在位者又闻君之如此主恩人望斯未之替竟免其官亮彼褊人不征细故必获他咎窃名之党自此而坚然则于是清响不奋哮哓有声或以其言黩朝典贱子西向泣拜曰不然日月有蚀五星有孛故能成天之纪唐尧之时亦有谗竖故能成尧之大夫国有蠹如树之有蝎不敢蔑焉役文之士惧祸之不暇朝夕防惕茍无深疵不敢言瑕春秋暮矣温温生疾竟终余水之上君门深而不得觐旧庐迩而不得归朋方觉而君已殁有文集三十卷游名山而窥洞壑者略举奇峰纪胜境至于鬼怪不可纪焉临终赋诗意不忘本凡古人所咏山水游仙田家之什脱蔚罗走思以自适其可得乎奄忽之辰以况从表兄弟平生相爱手运遗札心存顾托家子讽诵厥徳不忘前好得而叙之
　　送庐岳处士符载归蜀觐省序　　崔　羣
　　旄头光明垂三十载不习俎豆化爲侯王者十有八九焉由是隐逸憔悴羔雁不行苍山沈沈侧陋不显建中初有峨嵋客符君发六籍棹三湘深入庐絶迹半纪学窥顔子之门阈文绍陈君之骨鲠逸慕严光之垂钓志效管宁之不欺结庐熙熙人不知其然也顷予奉命江西三年往复彭蠡未尝不咏湖月漱天倪造符君云扃宿五老峰下动更晦朔不理还櫂偶丹霄至人白鹤羽客搴灵芝跪天坛相顾永息乎蓬瀛岂复又萦于尘网覩君超澹怆兴旧游虽笑语饮食如常终忽忽若居大梦君家在岷蜀展爱髙堂将圣贤典籍充人子币帛所以激衰俗扇清风方伯地君不以厚礼迟吾子予未之信秋九月楚人歌采兰以送之
　　送崔副使归洪州幕府序　　　　符　载
　　今四方诸侯裂王土荷天爵开莲花之府者凡五十余镇焉以礼义相推以賔佐相高长城巨防悬在一士茍人非髦彦延纳失所虽地方千里财富百倍有识君子咸举手而指之我主君常侍李君以南昌军倅辟于崔君真得贤也崔君名税字公约天质方厚气色淳重有端正之行业有操断之利用柔则水顺刚乃山峙工文章善笑谑言语饮酒可百觞交朋好与游者如攀琼枝坐瑶圃油然竟日而不知厌也始以贞干调补义兴尉参河南府军事割而不细旷而能断踪迹清直风声郁然是知动公卿之顾走羣府之檄士林借借有自来矣十六年冬自洛阳抵襄州厯江夏将只承本府之命大夫何公上才硕望作镇兹地十四年矣急才爱士与饥渴等每宾客至登膺门下陈榻者辄损折威重降就礼数欢愉周旋襟期洞开况与常侍交分重邱山疆埸连风烟见我从事暂如防面不得不留连缱绻以道平生之意乎繇是穷胜赏酬宴醵景无徒尽花不浪发江夏郡东有黄鹤山山中头陀大云精舎颢师竹院惟一师茶圃又有东城石壁壁前有桃李树千株泽国多雨芳华久困适值寒食前后天野晴明众花齐发火然雪白是日也或嗤丸劒之跃跳鄙丝桐之嘈唶大夫乃减徒御挈琴酒相与屡游乎其间遭石而坐触隂而息雅杯徐行微微春风好鸟一声为我笙镛往复如此弥旬累昼皆所以竭主人之志尽公约之欢也明发理櫂黯然愁慕南浦悠悠别如之何于戏古人云良辰美景赏心乐事四者难并今实并之矣尝恐后防追之不及恨恨正在于此耳公约得不思之乎得不念之乎展布才力好辅君子以成賔主之美乃所望也副相视事久困倦剧未能操觚抒思故小生敢于叙述冠于首章不知慙怍之无从也请咸赋春中一物为道路之志
　　送贺著作凭出宰永新序　　　　李　逺
　　防稽贺凭以著作郎出宰永新其行也其色似若有不怿者一时学省宪府之友咸共语之举杜甫诗云樽前失诗流塞上得国寳乃相与赋诗送别秦东亭陇西李逺独后至举杯而前曰子毋以邑小去国万里而难治古者公侯之地方百里自秦以来大县且倍而过之小县亦不下十十而有余汉晋以士为之宰俾教其凿井耕田养生送死而无憾嵗赋其租以供军国且以偿士之直非以荣禄之也特养其亷以教民尔士既得民社之寄则早作夜止尽心以理之使讼平赋均老弱无怀诈暴憎斯无愧于取直而不负其所寄矣今永新之为邑也僻在江南西道吾闻牛僧孺之言与荆楚为隣其地有崇山叠嶂平田沃野又有寒泉清流以灌溉之其君子好义而尚文其小人力耕而喜鬭而其俗信巫鬼悲歌激烈呜呜鸣鼔角鸡卜以祈年有屈宋之遗风焉今子往而宰之勿以险逺难治而自贻伊戚也以乐易近之均其赋息其争因其利而役之则无怨明文王之政以教之使知礼让则尊君亲上养老慈幼悉知而劝于为善自无懐诈暴憎之习矣然后手挥五弦于堂上乐其志高山流水间一动一静居仁由义皞皞熙熙同登夀域矣吾属在宪府与考绩黜陟之事待子三载而来归报政也勉之行无忌
　　宋
　　题宜春台序　　　　　　　　　刘嗣隆
　　江南古郡袁为佳丽之地若宜春台者又郡之所谓胜游也阛阓之旁崛起数百尺隂森竹树掩映栋宇逺而望之峻不可陟按辔徐行坦如平地周览川原下望人烟四时佳景罗列目前为一州之壮观万象之游息矣夫名山异景在处有之而皆出于郊野之外岩谷之邃若根盘里巷之间影落轩窗之里则未之见也某甲子岁自临川奉诏移领是郡下车事简首登斯台爱其台之高而名之美也徘徊终日欣然忘归庑廊之间惟相国王钦若寄题诗一首在焉重念由韩吏部而下为郡者鸿儒巨贤清尘相望又郡之人卢肇袁皓辈皆魁杰士也无只文片字书其上岂好奇逐胜之心有所未至耶抑不为好事者所保有所遗坠耶不知其果如何徒使晓烟暮云咸有郁郁之状嘉木修篁如闻太息之声且世之言南昌滕王阁者众矣观其雉堞之上閴其无霛异之迹岂足与夫斯台争胜哉而王勃为之序播在人口又丹青者画其图传之天下何幸与不幸有如此者某因成七言四韵诗一首题其上虽不足以继风雅之末亦自类乎发潜者其属而和之者凡八人雪胜槩之遗愤补前贤之阙笔亦诗人之职也
　　送曾巩秀才序　　　　　　　　欧阳修
　　广文曾生来自南丰入太学与其诸生羣进于有司有司敛羣材操尺度槩以一法考其不中者而弃之虽有魁垒拔出之材其一絫黍不中尺度则弃不敢取幸而得良有司不过反同众人叹嗟爱惜若取舎非己事者诿曰有司有法奈不中何有司固不自任其责而天下之人亦不以责有司皆曰其不中法也不幸有司尺度一失手则往往失多而得少呜呼有司所操果良法耶何其久而不思革也况苦曾生之业其大者固已魁垒其于小者亦可以中尺度而有司弃之可怪也然曾生不非同进不罪有司告予以归思广其学而坚其守予初骇其文又壮其志夫农不咎岁而菑播是勤其水旱则已使一有获则岂不多耶曾生槖其文数十万言来京师京师之人无求曾生者然曾生亦不以干也予岂敢求生而生辱以顾予是京师之人旣不求之而有司又失之而独余得也于其行也遂见于文使知生者可以吊有司而贺余之独得也
　　同学一首别子固　　　　　　　王安石
</div>
    <div class="pagination">
<a href="江西通志_page328.html">上一页</a><span>...</span><a href="江西通志_page324.html">324</a><a href="江西通志_page325.html">325</a><a href="江西通志_page326.html">326</a><a href="江西通志_page327.html">327</a><a href="江西通志_page328.html">328</a><span class="current-page">329</span><a href="江西通志_page330.html">330</a><a href="江西通志_page331.html">331</a><a href="江西通志_page332.html">332</a><a href="江西通志_page333.html">333</a><a href="江西通志_page334.html">334</a><span>...</span><a href="江西通志_page330.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
