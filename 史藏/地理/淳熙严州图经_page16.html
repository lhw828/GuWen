<!DOCTYPE html>
<html>
<head>
    <meta charset="UTF-8">
    <title>淳熙严州图经 - 第 16 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淳熙严州图经 - 第 16 页/共 21 页</h1>
    <div class="content">在城东五里神有弟妹三人梁正 【 本字犯仁宗嫌名】 明四年敕睦州土地神兄封镇宁侯神弟封保静侯神妹封庆安夫人告命今存
　　　广信王庙
在城西五里据庙记神姓柳本河东人东晋时为新安内史本庙在分水县柳山梁正 【 本字犯　仁宗嫌名】 明四年赠尚书左仆射封广福侯 【 后唐清泰三年封鸿仁广信王告命今存】 
　　　宁顺庙
距城隔江二里地名夫子陇俗称倪祖夫人其神夫倪可耕神妃则陈氏生子一人倪惇媳妇化氏先因梁武帝大同年中侯景之乱军士恟恟坐甲围时暑炎炽诸军渴乏不能水无屦跣足蓦逢一妪一樵寓众兵中携一熟水瓶令卒伍倾饮不竭复劳以草屦令均蹑之逡巡鼓风无踪诸卒惊骇梁皇闻其事状采访所居乃新定郡南 【 旧本新安郡东南角】 佣民倪氏母子有游神摄化之术显保国护境之功询已逝矣建立祠祀梁太清六年正月甲申遣侍中冯道元持册谥以显应妃子封广利王化氏封东林郡君庙宇常遭渰寖于唐正 【 本字犯讳】 观三年中书令马周迁庙徙于夫子陇号曰诏山 【 南唐李主景保大七年中宣城寇叛梦神驱水援之其寇果溃因滋效实两遣推忠协谋功臣宁国军节度使光禄大夫行御史中丞黄台持节追册陈氏加为显应慈节圣妃子倪惇加封崇福广利王媳妇化氏封保宁夫人仍舍镀金银香炉金丝缕珠蹙翠宝冠各一所唐龙纪元年刺史因梦所感乃旌其庙表于朝忠烈太守陈晟亦尝诣庙祭告称妃之侄孙祈保境城并吴越国王钱镠行制赠为显应宁顺妃庙天福四年纪天遣牙将右监门徐唐卿曾持册于神累获征应】 周显德六年七月奉吴越国王旨挥立石少保兼司空同发遣军政事硕譔并书碑石具载甚详凡郡内军民祈祷其应兆随诚立响非止一端枚举稍繁 【 开元十三年东封吴兢请以岁时中分后一日行中祀之礼诏从之】 
国朝景德四年六月诸路亢旱降
御笔手书责令守令精加祈祷于庙实时降雨起云阴霈三昼夜申送转运使保奏是岁漕使胡公 【 讳则】 遣本司管勾文字儒林郎周宽夫到庙祈求雨旸甚获感应大中祥符初得
旨降付转运使令守令常加崇奉加法修葺庙宇整肃长吏以时致祭改封显应正节圣妃仍从旧称中书门下所降敕牒绫疏与神诸颁封诰牒无直庙者俱留州库祥符三年六月尚书礼部符以杭越二州到庙祷雨有感奉○ 【 宣和二年方腊之乱焚毁其庙知州周格委知县叶辉重建庙事详于传】 敕加封显应正节圣惠妃子加封崇福承烈广利王化氏加封保宁协顺夫人仍降赐钱三千贯修庙 【 按新定杂记旧本是神未建祠之先已有城下正临土地庙其神起自三国时乃五台山突得骨汨兄妹弟三人流入吴境寓此为神唐末两浙观察使钱镠具闻朱梁末主正明四年二月方封神爵盖圣妃所受梁朝爵号乃在其先也】 
　　　蒋山明帝府君庙
神讳子文姓蒋氏梁天监中封今庙在水南二里相传为唐正 【 本字犯　仁宗嫌名】 元十一年立 【 一在靖林距城十五里又有祭龙坛在城西建昌山龙王庙侧】 
　　　隋司徒追封忠烈颍川陈公新庙
在建德乡集贤村铜官山距城六十里据庙碑神名果仁仕隋当义宁中群雄交作司徒统众晋陵窥觎者畏伏旁卫江浙至唐干符二年镇海军叛卒王郢缘海为寇节度观察处置使祷谒有应置庙郭南门具以事闻追封忠烈公中和三年太守颍川公屯青溪土团兵士镇铜官山江女柅制衢信黟歙即其地建新庙按果仁及其事迹皆不见于史传其曰太守颍川公则陈晟也经方腊之乱两庙皆不存宣和四年重建郭南门庙于建安山下既又乡民即故基立庙
　　　威济庙
在罾潭岭距城二十里旧罾潭神庙因讨平方腊之乱神有潜助之功宣抚使闻于朝宣和三年赐庙额今遇旱祷之须臾获应
　　　英烈王庙
在胥岭盖伍子胥别庙旧不载祀典绍兴九年因修图经考正本原取吴山本庙封爵名之岁时遣官致祭焉
　　　朱太守祠
在乌陇汉会稽太守朱买臣之神也又有别庙在朱池旧亦不载祀典绍兴九年因修图经知为会稽郡地买臣故乡为加增葺岁时祀之
　　　马目山新庙
在马目浦口濒江距城三十里唐文宗时刺史吕述建按述记谓先是州之右有潭曰罾潭其深无至鳞物宅焉因立庙潭上而马目顾无之每有祷则附而祝曰告于罾潭马目之神开成己未岁旱请于神曰能雨则立庙越三日而雨乃泝江四十里躬择神居依山取势以为新庙至今岁时祀焉水旱祈辄应
　　　两港龙王庙
在水南先是雨涨则二水争行溢入城为患元佑八年知州吕希纯即二港汇流处立庙又为文以祭二港龙神俾如兄弟更相逊避自是无复水患者四十年而岁久庙废绍兴四年水患复作州人相与重建自是安流今迁在望云门外东山上其废兴始末附见前卷祠庙门
　　山〔岩洞附〕
　　　建安山
在城中百顺门内
仁安山在城北一里高六百丈周回一百六十里旧名乌龙山其傍当驿路有岭亦名乌龙岭宣和初臣寮建言谓龙为君象应州县山水地名有龙字者当避及方腊之乱复言狂贼窃发由土地之名未正乞锡以忠顺之名镇定一方乃诏州县乡名及山与岭悉改今名
　　　平壁山
在城西十里千仞壁立因以得名
　　　松岩
在城东南十里上有孤松奇秀特出因以得名
　　　项山洞
在龙山乡松原距州四十五里水涌石以出溉田甚广冬夏不竭岁旱郡人取水城中祷焉其应如响
　　　马目山
在城西南二十五里山有峰如马首状中有小峰如马首之目因以得名山有神庙 【 已见祠庙门】 
　　　吴氏山
在城西北四十里山下多吴姓人因名吴村唐天宝中敕以名山
　　　铜官山
在县西八十里旧经载新安记云秦时于此置官采铜因以为名
　　　幽径山
在朱池西五里距县四十里有汉朱太守墓
　　　三雄山
郡国志云上有显庭石门关多牛马迹在石上
　　　都督山
郡国志云山极高峻临江以占吉凶石崩坠水内者死到半山而止者吉消散至水际者免又有承金山相次以占吉凶焉
　　　界山
郡国志云山欲雨辄闻钟鼓之声与人击之无异
　　　公山
郡国志云山出水水有橘自然泛来行人噉之恣饱食则可将去则病
自三雄山以下皆出太平寰宇记其谓郡国志非后汉书之郡国志也旧皆不载今淳安有都督遂安有公山未详是否而三雄界山则莫知所在乐史以为皆建德境内也史多藏异书必有所据
　　水〔溪滩津渡湖池附〕
　　　新安江 【 一名歙江一名歙港】 
在城南来自徽州至城东二里合婺港又东入浙江按唐六典浙江水有三源此其一也
　　　东阳江 【 一名婺港】 在城东南二里来自婺州与歙港合
　　　七里滩
在城东四十里山峡之中谚云有风七里无风七十里因以名之
　　　罾潭
在州西南十七里潭上有神祠 【 已见祠庙门】 
　　　胥口江
在州东二十五里地名胥村故以名水
　　　滩
乌石滩　方门滩　大浪滩
中渎滩　冻身滩　仓厚滩
扬溪滩　石关滩　马目滩
海濑滩　平壁滩　唐浦滩
王家滩　石壁滩　鱼梁滩
颜戽滩　三河滩
　　　津渡
东津渡在县东南
水南渡在县西南
小里渡在县东十里
受禄渡在县东十五里
胥口渡在县东二十里
沈坞渡在县南十五里
石壁渡在县南二十里
石塘渡在县南四十里
三河渡在县南六十里
庙山渡在县西五里
宫装渡在县西十里
罾潭渡在县西二十里
马目渡在县西三十里
杨溪渡在县西三十五里
朱池渡在县西三十里
歙村渡在县西四十里
白沙渡在县西六十里
铜官渡在县西七十里
小洋渡在县西三十五里
盦里渡在县南三十里
　　　湖
在安泰门外广袤五百四十二丈唐咸通中刺史侯温开置见方千集有侯郎中新置西湖诗诗有一夕机谋万古存之句 【 宝华洲在其中】 
国朝靖康元年知州凌唐佐申乞充放生池讵今不废
　　　池
一在城西桂志塘 【 志一作枝】 
一在百顺门外
　　古迹
黄饶距城四十里相传黄巢为乱欲过郡时陈尊宿在城中语郡人曰勿忧乃织大草屦置之城西三十里外木杪贼至视之曰彼有人焉遂出境后因名其地言为黄巢所饶盖俗语也 【 地产乌椑绝佳甲于州境内】 
胥村距城四十里相传伍子胥尝逃难抵此后以名村有庙 【 已见祠庙门】 
朱池距城三十里相传朱买臣读书处其东有朱太守祠唐李频文其碑石今不存而文传然词颇浅近又频集不载为可疑文谓吴王濞举兵民不遑居公逃难至此挹下涯水饮之曰水香而善其地可居于是深入大周 【 大周地名】 得地为蓬荜而居之后去官因家于下涯之上筑室读书凿池为涤砚所后人即其姓而名之曰朱池因其地招公之来名其里与桥皆曰招贤此皆本传所无者其它皆放本传传谓买臣语其妻我五十当贵今已四十余矣而碑作四十当贵今三十九矣当是故为立异又云咸帝末年立祠于乌陇之后今又立祠于朱池而不着岁月今二祠俱存
乌龙山颠之北有泉为二池一清一浊方圆丈余相传谓之圣水岁旱酌取清者祈求率有应今邻州祷雨亦来取之
　　贤令
房管字次律开元中坐讯狱非是贬睦州司户复为县所至上德化兴善利以治最显
</div>
    <div class="pagination">
<a href="淳熙严州图经_page15.html">上一页</a><span>...</span><a href="淳熙严州图经_page11.html">11</a><a href="淳熙严州图经_page12.html">12</a><a href="淳熙严州图经_page13.html">13</a><a href="淳熙严州图经_page14.html">14</a><a href="淳熙严州图经_page15.html">15</a><span class="current-page">16</span><a href="淳熙严州图经_page17.html">17</a><a href="淳熙严州图经_page18.html">18</a><a href="淳熙严州图经_page19.html">19</a><a href="淳熙严州图经_page20.html">20</a><a href="淳熙严州图经_page21.html">21</a><a href="淳熙严州图经_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
