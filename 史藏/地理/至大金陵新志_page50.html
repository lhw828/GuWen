<!DOCTYPE html>
<html>
 <head>
  <meta charset="utf-8"/>
  <title>
   至大金陵新志 - 第 50 页/共 73 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   至大金陵新志 - 第 50 页/共 73 页
  </h1>
  <div class="content">
   圣祖观在溧阳州西北六十里 【唐咸通中建今废】 
紫虚观在府城炳灵公庙街 【至元十五年创御萨勒迪密实重修】 
毓真观在青溪上 【宋景定三年乔真人创名葆真庵至顺三年集贤院定额】 
三茅冲虚庵在府城西门龙王庙侧 【茅山提点谢天佑建弟子谢曰俞继守之天历潜邸尝游邻近道庵有所坐轩扁全清境界庚午岁并其庵基创龙翔寺命日俞别住此庵改额大升龙观】 
西山道在冶城山之西麓黄泥巷内 【宋嘉定中默应居士张守正者遇一道人云来自西山授以驱蝗法有应守正结草庵以居嘉熙中其从子妙真因建为西山僊集道院祠许真君云】 
全真庵在府城立德坊玄妙观街忠烈庙西古城隍庙东 【宋咸淳中张志朴字希阳者连水人号木靸老有道行众为创庵在西山道院南微其弟子移建是庵】 
灵宝院在茅山玉晨观隐居昭真台故基 【唐宗师孙智清王栖霞重建奉灵宝天尊像内有老君瑞像殿】 
洞阳馆在茅山南洞华阳观之西 【政和间延康殿学士王汉之为高士沈子舟建以炼大药】 
西天宁院在句容元符庄宋崇宁五年赐额
玄洲精舍在茅山鹤台涧上 【至元间蒋宗师立存郁冈古名】 
华阳道院在积金山东 【大德间王宗师建西偏有奇石翰林学士元明善撰碑】 
三茅道院 【大德间元符道士姜大珪建】 
唐若山庵在茅山郭干塘东 【若山唐开元中尝为润州剌史弃官来山又居太湖苞山今林屋有碑残缺矣】 
郄尊师庵在茅山八卦台南数十步 【尊师不知名及时代有甓垣石臼及灶纔方丈余在荆莽中宋绍兴间筑庵始见】 
齐云庵在中茅小茅之西玉沙泉上 【刘莎衣先生居】 
天信庵在茅山飙轮峰下 【扬亶甲先生居】 
圆锡庵先在茅山大罗源后徙龙尾山前 【宋绍兴间毗陵道者虞慧聪创慧聪蓬头苦行日结草屦二两以易米每夕拜斗一夕感黑虎伏其旁高宗知名召见德寿宫赐以斋米对曰野人无用留作军需上一笑放还山】 
栖白庵在丁公山 【华文阁学士秦煜建元符知宫张洞元主之】 
凝神庵在茅山黑虎谷前小阿西 【山最深旧有黑虎未尝伤物宋高宗闻道士张椿龄名召对德寿殿为书阴符清凈二经并赐庵额】 
悟真道院在府城内正西隅大木头街 【元系南唐燕冀二王祠宇宋淳佑间改作道院奉西山真人】 
奉真庵在府城南隅文孝庙西 【即秦淮僊境】 
青溪道院在旧子城东偏其地古青溪所经 【延佑元年真定李允建祠老子而下僊者】 
四圣院在府城正北隅 【至元六年道士仇至清重建】 
朝真院在府城正东隅 【至元十九年崔永和建名朝真堂泰定间改额】 
中和庵在府城北隅 【全真李清庵苗实庵修建】 
上清院在府城正南隅 【至元二十六年道士潘云窗建】 
上真庵在府城东南隅化门寨 【宋端平三年建】 
上真庵在府城东南隅堤岸 【至元二十四年道人徐守一建】 
长春庵在府城正南隅炳灵公庙街 【宋时建】 
道宁庵在府城东南隅旗望寨 【延佑年间郡人宋运成建】 
逍遥庵在府城西北 【地近古耆阇寺全真于道迈所居能编修鼎臣为记】 
玉阳庵在府城西北隅 【全真王道庵建】 
太清庵在江宁县治西 【宋鄮安抚住宅至元二十一年舍建道庵大德五年四月十四日有道人求齐撞柏枝石臼上寻失所在其石见存】 
元和道院在府城正南隅胭脂巷 【至元二十四年杨道士建】 
香山庵在溧水州城隅庙东即旧崇真道院 【延佑六年王圭等建】 
石湖道院在溧水州仪凤乡 【延佑四年俞逢酉建】 
三山道院在溧水州上元乡距城二十里 【汤渊建】 
茅山南北有归真迎真二馆崇真院鹤台常静石堂超万松俱妙朝阳思真积金山玉泉云谷集圣崇真奉真静真澄真喜客泉庆和上善守柔灵宝抱朴秀云青龙真兴志和素华和福僊台丹谷宁真翛然靖虚靖真通泉太和致柔潜神善庆静真妙法颐真如常灵泉回僊洞阳通灵洪福玄德全真黄宁冲庆崇德玉虚九锡草堂三华宁寿清静老寿观妙洞清木华悟真高灵圆庆朝真隐深谷神抱阳和真仁和抱元集禧至圣养神潜真正一拱极养素碧虚居静济阳朝元百丈体纯玄真扶虞凝云宁静明真阙常潜虚静隐凝熙清虚柔和澄神守一常应德善熙真洞僊养拙玄通德润洞玄又朝阳玉液见素朝斗迎真延真庆云瑞云各有二凡一百二十四庵皆道者所建
旧例祠庙寺观非祀典及赐额不书自归附至今建置颇多其地居或系前朝宫府遗迹或系台省官僚经画修建其题扁或经集贤宣政院定拟或有馆阁名臣题咏碑刻所奉祠者又皆祀典之神名为祝厘报上前志及郡报具见之今不容悉刊而不识也略存之以备参考庵院仿此
至大金陵新志卷十一下
元　张铉　撰
　祠祀志二
　　寺院
大龙翔集庆寺在城正北隅闪驾桥北 【天历元年敕建翰林侍讲学士虞集撰碑略云上自金陵入正大统改元天　以金陵为集庆路遣使传旨行御史大夫阿尔斯兰哈雅以潜宫之旧作大龙翔集庆寺云明年召中天竺住持禅师大欣于杭州授太中大夫主寺事设官隶之画宫为图授工部尚书王士弘往董其役斥广其地为民居者悉出金购之土木瓦石垩金碧之需财自内出不涉经营工以佣给役弗违农有司率职庀功景从响应御史中丞赵世安承禀于内行御史中丞易□熏阿古尔哈雅相继率其属以莅之是以吏敏于事而民若不知材既具期以又明年正月六日壬午之吉乃建立焉其大殿曰大觉之殿后殿曰五方调御之殿居僧以致其道者曰禅宗海会之堂居其师以尊其道者曰传法正宗之堂师弟子之所警发辩证者曰雷音之堂法宝之储曰龙藏治食之处曰香积鼓锺之宣金谷之委各有其所缭以垣庑辟之三门而佛菩萨天人之像设缨盖床座严饰之具华灯音乐之奉与凡所宜有者皆致精备以称上意焉赐姑苏腴田以饭其众上在奎章阁亲诏臣集制文刻石以志之臣闻金陵之虚自秦时望气者尝言有天子气至藏金土中以镇之其后若吴晋宋齐梁陈南唐之君长据以为都然皆瓜裂之余仅克自保要不足以当王气之盛夫孰知江山盘踞之固天地藏阁之久积千余年而有待于我圣天子之兴也不然何渊潜之来处遂飞跃之自兹见诸祯祥行事昭著之若此者乎夫太阳之升丽于天光耀熙赫高深广袤之区生成动植之类孰不受其煦燠而其次舍之所经知天者必仰推而志之天子以四海为家莫非圣明之所临鉴惟帝运之所由起天人应合之机实在于此其可忽诸今上建极于中抚制万国顾怀昔居势隆望重非我佛世尊无量之福孰足以处乎此也兹事之成上以承祖宗之洪庥下以以广民庶之嘉惠圣天子之至仁大慈垂示乎亿万斯年者以此呆见矣于戏盛哉敢不拜手稽首而述赞曰明明上天祚我皇国圣祖神宗立我民极于昭武皇懋建丕绩宪章修明民用齐饬天下为公仁庙受册治极而圯或斁彝则乃睠明哲是保是翼俾久而安弗迩以逖祝融效灵海若率职更相吉土此惟与宅吉土惟何建业旧邑龙依崇丘虎在盘石昔有居者不称厥德惟我圣皇天命攸迪川宁于波田宜于穑民用孝敬神介景福帝命不迟师武臣力遂开明堂受天之历庙而祖飨郊而帝格治功告成庶物蕃息江流汤汤经我南服中城有宫皇所肇迹惟时父老载慕畴昔云来日临庶我心怿皇帝曰嘻予岂汝释惟大觉尊宝相金色常以慧慈拯汝迷溺我即我宫作祠奕奕照汝凈土沐汝甘泽汝见大雄如我来即马宝象宝珠宫金璧凡为汝故我施无惜无菑无害居佛翼翼民庶稽首我不知识我愿天子圣寿万亿与佛同体住世有赫一诚所感有永无斁寺建后命行台官提调拨钞置□官主其赋入咸有成规详见图表及官□】 
大崇禧万寿寺在宝公塔后 【天历元年敕建命中丞赵世延等记之略云昔在我世祖皇帝膺上天之景运承太祖之丕基混一海宇建立制度条理纲纪一出睿思以为子孙万世之成法者昭乎若天旋而日行也乃若崇尚佛教营治塔寺亦必弘伟殊胜足以耸臣民之瞻焉历数在躬天之所命孰能违之若夫大雄妙觉之尊默相潜佑者必有其征矣是以累圣相承率是而行之也潜邸在金陵时于暇日登钟山而观之见其江山之萦回树艺之广茂民庶之熙洽慨然兴叹以为我祖宗德泽之涵煦以至于斯也问诸邦人父老则又以为昔有圣僧曰宝公者自梁以来实委灵兹山能显我国家之神庥以覆护吾民也水旱疾疫凡有祷焉随愿辄应于是上感焉钟山之阴有石岩中虚下出流泉注入功德水乃即岩中作观音大士像岩前构水栈虚容瞻礼者既而又以为未足即珠峰之比得高爽之福地规置大剎宫殿楼阁如自天降宝公之塔在峰上正当其前来兹山者仰而望之如见天宫于林壑之表然后上仁民爱物之心所以属诸宝公者众庶莫不知之相与踊跃而赞叹矣钟山之旧寺聚铜数万斤铸大锺金既在镕上以碧珠投之及锺成碧珠不坏完好坚固宛在栾铣万目惊睹以为宝公之报贶焉天历元年九月甲申臣世延臣集入见亲诏之曰宜加宝公号曰道林真觉慧感慈应普济圣师寺曰大崇禧万寿寺汝世延等其勒文以记之臣也延等既具述其事而窃思之曰帝王之兴也天与之天保之百灵受职符瑞交现此其常也金陵据东南之会山川鬼神翼扶翕张于吾君者盖凡五年而后归正大统宜皇心之注于斯乎于乎累朝佛宇之盛皆临御时为民祷禁资用功力有司具焉兹寺之成实在试难之日出私财以具事而雄丽若此此固生民之所以深感乎渊衷而宝公之所以显著于祯符者也于乎休哉敢再拜稽首而献铭曰大江之南钟山龙盘王气潜郁神所保完于皇圣明遵养时晦灵祇奉天竦立以待春殷秋高来游来遨旆有交龙载云在郊顾瞻原隰有稼有穑元元之生圣圣之泽民亦望之帝子实来不鄙我邦庶无苦灾维梁宝公去之千岁善福其民有引弗替皇运勃兴宝有慧知奔走先后克相厥时奕奕祠宫我营我作我报无私尔感无怍吉金之良燥湿不移万古在虡宣号震迷宝乃发祥以肃群视明珠不灼彰上之赐飞龙在天临制九围皇心裴回眷兹崇禧崇禧之宇永殿南服天子万年锡我民福】 
帝师寺在保宁寺北 【延佑七年建】 
保宁禧寺在城内饮虹桥南保宁坊内 【吴大帝赤乌四年为西竺康僧会建寺名建初晋宋有凤翔集此山因建凤凰台于寺侧宋更寺名曰祗园升明二年齐太祖为比丘法愿造寺于其地得外国砖为白塔又名曰塔唐开元中寺僧大惠禅师者明皇召至长安寻求归山诏可之因改其寺为长庆寺其额韩择木书南唐保大中齐王景达为先主造寺因名奉先宋太平兴国中赐额曰保宁祥符六年增建经锺楼观音殿罗汉堂水陆堂东西方丈庄严盛丽安众五伯又建灵光凤凰凌虚三亭照映山谷围甃砖墙五伯丈茂林修竹松桧藂蔚诏岁度五僧政和七年敕改神霄宫建炎元年敕复旧额三年四月驾幸江宁权以寺为行宫闰七月如浙西其后命即府治修为行宫而御坐犹在本寺岁久屋弊留守马光祖重建殿宇及方丈观音殿水陆堂厨堂库院移锺楼冠青龙首增建廊屋横直一十八间作新建凤凰台记详见凤凰台下】 
天禧寺即古长干寺在府城南门外宋天禧二年改今额寺有阿育王舍利塔祥符中赐号圣感其晋高悝所施金像隋文帝徙置长安 【梁天监元年立大同元年幸长干寺阿育王塔出佛爪发舍利又幸寺设无遮会大赦丹阳记大长干寺道西有张子布宅在淮水南对瓦官寺长干是秣陵县东里巷名江东谓山垄之间曰干建康南五里有山冈其间平地庶民杂居有大长干小长干东长干并是地名小长干在瓦官寺南巷西头出大江梁初起长干寺按塔记在秣陵县东今天禧寺乃大长干也宋开宝中曹彬下江南先登长干北望金陵即此地天禧二年改为天禧寺政和六年建法堂李之仪端叔撰天禧寺新建法堂记云天禧寺者乃长干道场葬释迦真身舍利祥符中建塔赐号圣感舍利宝塔至天圣中又赐今额按梁书大同三年高祖改造阿育王塔出旧塔下舍利及爪发发青绀色众僧以手伸之随手长短放之则屈为蠡形始吴时有尼居其地为小精舍孙綝寻毁除之塔亦同泯吴平后诸道人复于旧处建立焉中宗渡江更修饰之至简文咸安中使沙门安法师程造小塔未及成而之弟子僧显继而修之至孝武太元九年上金相轮及承露其后西河离石县有胡人刘萨何遇疾暴亡而心下犹暖未敢便殡经七日更苏说云有两吏见录至十八地狱随报重轻受诸苦毒见观世音语云汝缘未尽若得活可作沙门洛下齐城丹阳会稽并有阿育王塔可往礼拜则不复地狱因此出家游行礼塔次至丹阳未知塔处乃登越城望见长干里有异气色因就礼拜果见阿育王塔所放光明由是定知有舍利乃集众掘之入一丈得三石碑中一碑有铁函函中有银函银函中有金函盛三舍利及爪发各一枚长数尺即迁舍利近北对简文所造塔造一层塔十六年沙门僧尚加为三层即高祖所开者也实录咸和中丹阳尹高悝行至张侯桥见浦中五色光长数尺乃令人于光处掊视之得金像未有光趺乃下车载像还至长干巷首牛不肯进乃令御史任牛所之牛径牵车至寺悝因留像付寺僧每至中夜常放光明又闻空中有金石响经一载捕鱼人张系世于海口忽见铜花趺浮出水上取送县县以送台乃施像足宛然合会简文咸安元年交州合浦人董宗之采珠没水于底得佛光艳交州押送台以施像又合焉历三十余年光趺始具隋文帝徙入长安苏魏公颂长干寺诗注云晋时有沙门惠远至金陵长干护古佛塔因于其地建佛剎即刘萨何也至南唐时废寺为营庐久之舍利数表见感应祥符中僧可政状其迹并感应偻利投进有诏复为寺即其表见之地建塔赐号圣感舍利宝塔白塔在寺东即葬唐三藏大遍觉玄奘大法师顶骨之所金陵僧可政端拱元年得于长安终南山紫阁寺俗呼为白塔事具塔记元符二年知府事吕升卿请于朝改为十方住持杨次公长干圣感塔诗云释迦八万四千塔一在江南古道场无碍展开青髻发最初分得白毫光陈轩金陵集载魏京登长干塔诗云江南管当幸事毕尽凭庙算非臣专眷言此地本军垒元与招提安佛子盖叙宋初事也至元二十五年有诏选高行僧三十员开讲于江南诸郡择名利以居之时稿城德公讲主首奉诏开席于金陵天禧寺说经训徒传慈恩之教未几特赐号佛光大师并拨赐故宋太师秦申王坟寺旌忠寺为下院以其废产共赡讲席改赐元兴天禧慈恩旌忠教寺额僧统广福大师尝施财缮修大塔泰定中潜龙时尝数幸寺及登大统以所奉观音像付寺供养岁给香灯之费至顺初佛光之孙法嵩入觐上顾谓曰舍利塔曾修完不嵩曰未也即日赐白金三定及官钱伍阡缗以助缮修台臣郡守咸致其力有旨令佛光之徒广演主寺事赐号弘教大师塔完之日尝感天花如雨祥光如练满空者凡数日详见中丞赵世延所撰碑】 
正觉禧寺一名铁塔寺在城内西北冶城后冈上 【宋太始中邦人舍地建精舍号延祚寺至唐有灵智禅师生无双目号罗（目侯）和尚经论文字悉能明了时人称有天眼为建塔于寺内广明中赐额梁仆景之乱王僧辩入讨景使其党宋长贵宋延祚寺何迁有登延祚寺阁诗佛殿前有铁塔二座铸云干兴元年造古锺亦唐时所铸有经幢镌大吴金陵府延祚院寺有井十一口内一口最大号为百丈泉井阑上字乃保大元年所镌宋熙宁中赐寺名曰正觉塔名曰普照王荆公尝于寺西作书院有轩名箨龙建炎三年以法堂西偏为元懿太子攒宫今寺东遍复建延祚阁名公赋咏尤多炳灵公庙西及新亭侧又别有正觉寺云】 
能仁寺在台治东南 【刘宋元嘉二年文帝为高祖建名报恩唐会昌中废吴大和六年毗陵郡人徐景运为其亲重建曰报先院南唐升元中改为兴慈院至开宝中又废后有里人舍宅复为兴慈院太平兴国二年邦人以院地卑湿徙置于此以干明节日建院额后改为承天寺政和中又改今额景定志能仁禅寺在南厢嘉瑞坊庆元间游九言佛殿记云寺南接秦淮数百步其地古青溪之濆也自宋始建至南唐改兴慈无镌识可考独据图经所载然五代唐愍帝应顺甲午为吴大和逆数会昌乙丑盖已九十年既曰废矣中间谁所继续院之老僧仅能记本朝之言院故在西门双庙之东至道中有圆觉律师德明者际遇大宗召见锡御容及罗汉像以归咸平间重赐院基田产更律院为禅寺宠以诗章寺复显至崇宁赐名承天政和七年改能仁今之寺其咸平所赐而迁也又曰图志谓寺常废于开宝中继有舍宅为寺者邦人复以卑湿徙今地不知何据观咸平制书则老僧相传当为可信建炎三年室宇暨朝廷所赐复毁犹赖制书无恙以诏后自是草创数十年无振起者淳熙丁酉余客金陵偶至寺残僧萧然败璧风雨莫蔽门临街喧卑过者陋焉适主僧允微初嗣法席布衣芒憍徒步通衢略无外饰气貌淳夷语言动止心固重其为人后十八年余来为帅属则大门易东向堂庑壁甃尽撤其旧僧徒彬彬而微则老矣然其布衣芒屩如故户庭虽华而居室甚陋齐庖洁丰而自食至菲金陵城中多巨剎同时主者出有泽车衣有纤缟而台殿欹斜借口檀施漠不顾恤微颓然自励曾无缊袍狐貉之惭庆元丁巳鼎建大殿微言曰能仁非他方比国朝忌日府台率属文武骏奔炷芗冠盖填溢今老释之宫咸曰焚修为国也而废颓若是何所掌乎愿记其事并录院之始末毋若向之失传戚氏云今寺南唐古寺基保大年中升州特进守司徒致仕钟山公李建勋舍田入寺后废宋朝拨赐地基起兴慈禅院咸平初建勋文润州本起寺住持临坛精律大德尼进晖申明乞以故父李相公旧所施田入兴慈寺至今供常住咸平后改承天寺崇宁间又改入下承天为能仁寺真宗赐升州法主圆觉大师赐紫德明诗曰精勤演律达真风释子南禅道少同奥旨筌蹄悟佛理慧灯广布九圆中真迹今仍藏寺中至元之五年住持僧真实既新其寺又作钟山公祠以寺之土田多公所施也临川危业请记于集贤揭公傒斯略云五代之际君不君臣不臣可谓天下大乱之时而公所与为僚友者有若冯延已其人史虽称公有吏材熏莸不相杂承炭不相入岂能行其所志哉宜乎引身山水之间谢病不出死而嘱其家人以薄葬公命之阨于天势之阨于人有可悲者矣建勋事见年表】 
太平兴国禅寺在蒋山去府城十五里 【梁武帝天监十三年以定林寺前冈独龙阜葬志公永定公主以汤沐之资造浮图五级于其上十四年即塔前建开善寺即今寺基唐干符中改为宝公院南唐升元中徐德裕重修后主又改为开善道场至太平兴国五年改赐今额庆历二年叶清臣奏为十方禅院绍兴三十二年加封宝公号塔以感顺为额今塔院西偏有本末轩王荆公命名俯视岩壑虬松参天幽邃可爱为山之绝景荆公罢相居金陵多以资产金帛助施寺中各有碑籍刘岑佛殿记梁武女永定公主舍财创精舍叶清臣为守始以禅易律元丰中主僧法泉经营辛苦成大丛林焚于建炎佛殿前大毗卢阁两翼为行道阁属之殿其余堂庑极雄丽皆绍兴以来建也淳熙十六年九月晦日又火宝公旧像父老相传沈香为之宋初取归京师陈轩金陵集载狄减游蒋山诗云旃檀归象魏窣堵卧烟霞谓此事迹太平兴国七年舒民柯萼遇老僧往万岁山指古松下掘之得石篆乃志公记圣祚绵远之文于是遣使致谢谥曰宝公妙觉治平初更谥道林真觉大师寺旧有志公履洗砵池寺后向东有娄禅师塔泰定二年正月寺复遗漏主僧守志极力营创至顺二年九月翰林学士虞集奉敕撰碑云昔金陵有神僧曰宝志宋元嘉中居道林寺历齐至梁数着灵异天监十三年示寂武帝感其遗言瘗之钟山独龙之阜帝女永定公主表以浮图因建寺曰开善至宋太平兴国年间太宗得志公秘谶石中符其国运有神降其宫亲与之语盖志公云太宗异之号之曰道林真觉更名寺曰太平兴国赐田以食其人及王丞相安石守金陵合诸小利以附益之寺始大建炎毁于兵绍兴更作淳熙又毁随更作之每更作辄加宏广日非岁增至于我国家而规制之盛极矣至治辛酉匡庐僧前灵隐玉山禅师弟子守忠应请来主之禅学之士来者日满其室今上以泰定乙丑之岁正月来至于是邦而寺适灾天意若曰其撒旧而作新之乎上感焉出金币以为民先于是行御史台与郡县之吏皆祗若上意始忠之治寺也旧有蒲卢之泽前见夺于豪家寺隶讼之累年不决忠之让而弗辩夺者愧而归之人固以是信道之矣皇上一风动之远近云集富者效其财贫者输其力工则致其巧农则献其食一岁垣庑成再岁屋室具其可以名书者曰方丈曰北山阁曰经楼曰香积曰水陆堂曰白莲堂曰伽蓝祠曰大僧堂曰道林堂曰新仓院曰耆宿之舍而大宏兴锺二门皆以上赐次第而成岁丁卯铸大锺为铜数万斤方在冶上赐宝珠投液中锺成珠宛然在其上若故识之而光彩朗发不以灼毁万目共睹灌叹如一时上方别建宏祠于寺北今赐名曰大崇禧万寿寺者也是年秋归膺大宝是为天历元年出诏书布德天下即命廷臣制宝公号曰道林真觉慧感慈应普济圣师封名香以礼祠之出黄金白金重币赐忠俾成寺之役蠲寺田之赋号守忠为弘海普印昙芳禅师住持大崇禧万寿寺而兼领兹寺未几加授广慈圆悟大禅师领两寺如故至顺元年秋御史中丞赵世安传敕召忠入朝九月九日上御奎章阁吏部尚书王士弘以守忠入见奏对称旨命太禧宗禋院日给禀饩赐金襕伽黎衣与青鼠之裘十二月一日赐设于圣恩寺乃召学士臣集至榻前命制文以记之俾忠归刻诸石忠以其事示臣集如此臣集谨具载而言曰上于金陵新作之寺二曰龙翔集庆因潜龙之旧邸也曰崇禧万寿庶亲构之新祠也独太平兴国虽曰宋齐梁唐宋之遗然空毁而复兴实在今上龙飞之日有运之玄契盖自征焉兹三寺者鼎立于一郡以同赞乎圣天子亿万斯年之寿岂不盛哉臣集尝窃闻陛下之意每不欲专福于躬而欲博济均惠于天下敢述万一而铭之铭曰维帝受命厥有祯符天人合机不占以孚于赫圣皇圣武之系赞于克艰神有司契皇有万方山川幅员厘厥下土徒御告勤顾瞻道林在江之汜翠盖孔旍来狩来止道林有宫百灵攸宗中有神师民所敬恭土良泉甘风雨时若发祥效珍以待圣作圣作孔时动天而随龙跃以飞神师启之神师不言而示以兆有命方新去故以燎作而新之自我圣皇乃祓乃除乃基乃堂日月重明天光旁烛皇心载欣万神降福凡我臣民息养以生饱歌暖嬉稚壮耋宁襄兵以革牛马在野至于永久乐其休暇蝡动孳殖亦遂以成幽塞若冤各鬯而亨圣皇之心斯神之力铭以着之昭示无款】 
半山报宁禅寺在城东七里距钟山亦七里王荆公安石故宅也 【其地名白塘旧以地卑积水为患自荆公卜居乃凿渠决水通城河元丰七年公以病开神宗遣国医诊视既愈请以宅为寺因赐额报宁禅寺寺后有谢公墩其西有土山曰培塿乃公决渠积土之地由城东门至钟山此半道也故亦名半山寺公有谢赐寺额表云基迹业祠冀鸿延于万寿钧名扁榜窃荣遇于一时臣生之寸长世叨殊奖贱息奄先于犬马颓龄俯迫于桑榆独念亲逢莫有涓埃之补报永惟宏愿岂忘香火之因缘伏蒙陛下俯徇祈诚特加美称所惧封人之祝终以尧辞乃尘长者之园遽如佛许仰凭护念誓毕熏修坡诗所谓朱门收画戟绀宇出青莲正指此也公与其弟魏国公安礼各撰一疏延关西人真净文禅师为开山第一祖道行孤特洪觉阙文禅之法子也又有实禅师语录序正斿撰米芾书陈轩金陵集载荆公半山诗凡十五首至元己卯三月遗漏至正元年住持匡庐僧元龙重建】 
清凉广惠禅寺在石头城去府城一里 【吴顺义中徐温建为兴教寺南唐升元初改为石头清凉大道场宋太平兴国五年改今额旧传寺尝为李氏避暑宫寺中有德庆堂今法堂前旧基是也后主尝留宿寺中故其诗有未能归去宿龙宫之句德庆堂名乃后主亲书祭悟空禅师文亦后主自作碑刻今并存苏东坡尝舍弥陀画像于寺中故东坡有诗云问禅不契前三语施佛空留丈六身庆元志寺有白云庵见荆公诗有法眼泉名画录有董羽画龙李后主八分书李霄达草书时人目为三绝按类说江南李氏时有一民死而复苏云至冥司见先主被五木甚严曰吾为宋齐丘所误杀和州降者千余人汝归谓嗣君凡寺观鸣大锺吾受苦则暂休或能为吾造一锺尤善后主造锺于清凉寺镌云追荐烈祖孝高皇帝脱出苦又苏公妻王氏元佑八年卒于京师遗言舍所受用使其子迈迨过为画西方阿弥陀像安于寺寺后有周虎石头城三大字石刻张佑温庭筠有诗今按唐人有诗则吴重建明矣近年殿后堂舍毁于火重修建未完】 
报恩光孝禅寺在府城西门内 【旧为天宁万寿寺宋绍兴九年诏改今额追崇徽宗道场泰定戊辰住持匡庐僧义深经画重修】 
寿宁寺在府城北隅即旧广孝寺基按图经本在钦化桥街西江宁县治南 【梁普通元年造大爱敬寺于钟山南唐干符中重修广明元年改广明爱敬禅院南唐改广孝禅院开宝七年徙入城中南唐张洎舍宅置淳化五年改今额庆元志寿宁禅院宋参政张洎南唐赐第也至道中舍宅为寺并城北广孝寺入焉其孙谔云干道志谓昔为爱敬寺者非也家集有谢表可证旧有琼花一本内翰张瑰手植移自维扬云】 
崇胜戒坛院即古瓦官寺又为升元寺在城西南隅 【实录晋哀帝兴宁二年诏移陶官于淮水北遂以南岸陶地施僧慧力造瓦官寺庆元志旧或作瓦棺者非也南史师子国晋义熙初始遣使献玉像经十载乃至像高四尺二寸玉色洁润形制尤殊特殆非人工此像历晋宋在瓦官寺先有征士戴安道手制佛像五躯及顾长康维摩图世号三绝至齐东昏遂毁玉像为潘贵妃钗钏十国志南唐升元二年改瓦官寺为升元寺吴兴开为升元阁干道志吴顺义中改吴兴寺南唐改升元寺太平兴图五年赐今额景定志淳熙中韩元吉为记每度僧于此受戒官作棺者盖据俗说晋时长沙城隅陆地生青莲两朵民以闻官掘之得瓦棺葬一僧华从舌根生父老云昔一僧诵法华经万余部临死遗言以瓦棺葬遂以寺名瓦棺其说迂蔓既云长沙于此无与案记谓今寺地即张昭故宅其升元基今寺西有寺街及石经幢尚存】 
鹿苑寺旧名法光寺即梁萧帝寺也在今城东南隅 【宋元绛重建萧帝寺记略云金陵气王三百年声名文物与时隆替中惟萧梁折节以佞佛故佛之庙貌充斥江表都城巽维直淮里所有精舍焉紫峰纡余反宇欲翔盘高孕虚含吐万景望之辉然如修虹亘霄丹碧相发殿有圣像即山而成追琢之功极其精妙按舆地志不知从昔之名但后人以帝氏目之黄旗运歇势胜故在闰唐攘据因其贵而增华易榜法光标为胜概圣朝混一书轨以三代文教箫勺宇内四圣累洽浸厚福于生民梵剎禅林容仍旧物而兹寺垂阤瘁焉不支己卯春寺僧募大姓杜德明出楮金五十万程工就其址起高广殿水槷不移棼橑有严光辉复还风物异态又粉绘释迦文相即山塑十六大尊者生生之供称是该备其秋告成乃作锺呗蒲飧以落之道俗和会圜视作适青溪之水木锺阜之云物来入轩所相为澄旷都人诧焉有条其状而至者会同闬赵郡李君从事海濒谓余有一日之雅授简不腆月而日之庶以传久寺盖重建于南唐保大易名法光至宋敕改今额寺后有周处书台佛殿前有郄氏窟旧传梁武帝郄后化蟒于此以天监十三年造寺国史补武帝造寺令萧子云飞帛大书萧字李约见之破产载归东洛建一小院玩之号萧齐即此寺旧额也】 
严因崇报禅寺即景德栖霞寺在今城东北之摄山去城四十五里 【齐永平七年明僧绍舍宅为寺见江总寺碑僧绍自宋泰始中游此山刊木结茅二十许年遂舍为寺寺有舍利塔乃隋文帝葬舍利处唐高祖改为功德寺增治梵宇四十九所楼阁延袤殿宇鳞次高宗御制明隐君碑改为隐君栖霞寺御书寺额有碑尚存字不可辨武帝会昌中废宣宗大中五年重建南唐高越林仁肇建塔徐铉书额曰妙因寺宋太平兴国五年改为普云寺景德五年又改为栖霞禅寺元佑八年改赐今额为参政简翼张璪功德寺左有千佛岭后有天开岩碧藓亭白云庵迎贤石醒石中峰涧石房白云泉亦云品外泉寺前有明僧绍高越台山中南谷昔有天台止观寺高僧法旷尝于山紫湓峰下建般若堂演大论有虎穴寺在山中峰齐王融有游虎穴寺诗宋景文祁鸡跖集云南齐栖霞寺大明法师好谈论手执松枝为谈柄隋文帝仁寿二年送到舍利天下凡八十一州分造塔蒋州栖霞其一也唐则天建舍利塔于青龙山之巅唐末焚毁寺有金银铜像背记略云维大唐景龙二年四月八日洛州大福先寺前栖霞寺主比丘昙一于润州江宁县明隐君经坊内铸泻金银铜释迦像三躯奉为高宗皇天大帝则天大圣皇后应天神龙皇帝云又有石像在千佛岭栖霞诗注云明隐君与度注师讲无量寿经西峰石壁中夜发光光中现无量寿佛自尔舍家财凿岩造大像坐高五丈观音世智立像高三丈五寸宋齐七帝造石佛千尊所谓千佛岭高僧传云择僧佑性巧摄山大像剡县石佛等并佑经始】 
隆报宝乘禅寺即旧草堂寺在上元县钟山乡去城十一里 【齐周颙隐居之所后颙出仕孔稚圭作北山移文假草堂之灵以讥之高僧传云时有释慧约姓娄少达妙理颙素所钦服乃于钟山旧馆造草堂寺以居之今寺左乃娄约置台讲经文之地寺后即颙旧居也唐会昌中寺废宋复建治平中赐额宝乘绍兴三十二年改赐今额】 
同泰寺旧志在梁时北掖门外路西南与台城隔路 【实录梁大通元年刱北寺寺在宫后别开一门名大通对寺南门造大佛阁七层大同十年震火所焚略尽即更造未就而侯景乱南唐改为净居寺寻又改圆寂寺其半为法宝寺又舆地志法宝圆寂寺即古同泰寺基龚颖运历图云大同元年幸同泰寺铸十方银像二年幸同泰寺铸十方金像六朝事迹云梁武帝起同泰寺在台城内穷竭帑藏造大佛阁七层为天火所焚梁帝舍身施财以祈佛福大通以后无年不幸同泰寺设四部无遮大会俄而侯景兵起陷城遂以虚器进膳自庚辰至丙戌七日不食而崩寺今废其半为法宝寺详见后】 
法宝寺亦曰台城院乃梁同泰寺基之半也在宋行宫北精锐军寨内 【梁大通元年创同泰寺杨吴顺义二年以同泰寺之半置为台城千福院宋改赐今额寺前有丑石四各高丈余俗呼为三品石政和中取归京师或谓之关石寺前墙外有井耆老相传为陈时臙脂井叔宝与张丽华队而复出之所也寺基最阔淳佑七年创置精锐军同泰寺旧基皆为寨屋及蔬园有井在寨内盖精锐军寨在都统制司之后都统制司在宋行宫城之后法宝寺在精锐军寨之后其都统制司地基及精锐军塞基皆梁陈宫掖旧址也故景阳台基及临春结绮望僊三阁故址与臙脂井皆在寨内戚氏云法宝寺老僧犹能记其祖师之言谓宋行宫城后门乃梁陈宫城前门今法宝寺门墙外即梁大通门也】 
湘宫寺旧在青溪中桥北唐以后徙置清化市北 【庆元志近有人于上元县治后军营中掘出断石上有湘宫寺三字以此知旧寺所在与实录注合东出青溪桃花园皆今县东地也寺本宋明帝旧宅穷极壮丽欲造十级浮图而不能乃分为二新安太守巢尚之罢郡入见上谓曰卿至湘宫寺未此是我大功德用钱不少散骑常侍虞愿侍侧曰此皆百姓卖儿鬻妇钱所为佛若有知当慈悲嗟愍罪高浮图何功德之有上怒使人曳下殿愿徐去无异容齐始安王遥光以东府城叛萧坦之假节讨之屯湘宫寺】 
景德寺在城内嘉瑞坊旧崇孝寺也 【杨吴置宋景德中改今额建炎初其地为太庙徙城隍庙于旁今庙侧小巷中有僧舍数间仍用寺额】 
证圣寺在宋行宫后 【南唐保大中木平和尚居此寺故里俗至今呼为木平寺寺东有沟迤逦西北接运渎今堙塞尚存遗迹木平别有传】 
宝戒寺在龙翔寺西 【本迦毗罗寺南唐改真际寺宋开宝二年改今额】 
法济寺在上元县治东北 【传宋绍兴二十七年建】 
封崇寺在斗门桥北 【图经旧报慈廨院近禅灵寺者寺之废兴始末未详】 
治平寺在江宁旧治西南 【尼寺宋开禧三年建云】 
大悲寺在炳灵公庙巷崇胜寺子院也 【本大悲院干道景定二志并作寺】 
秀峰院旧在府城北隅 【宋开宝八年废太平兴国五年重建寻又废绍兴中移于凤台山西宋景定五年节使王鉴重建今为尼寺】 
兴严寺旧在竹格渡之北本谢尚宅也亦号塔寺 【实录谢尚以永和四年舍宅造庄严寺宋大明中路太后于宣阳门外太社西药园造庄严寺改此为谢镇西寺至陈大建元年寺为延火所烧后五年豫州剌史程文秀更加修复李宣帝降敕改名兴严寺绍兴中徙今真武庙北】 
龙光寺在城北覆舟山下宋元嘉二年号青园寺 【高僧传云竺道生后还上都青园寺寺是惠恭皇后褚氏所立本种青处因以为名其年需震青园寺佛殿龙升于天光影西壁因名龙光宋嘉佑三年佛殿记云元嘉五年有黑龙见覆舟山之阳帝舍果园建青园寺西置龙王殿今沼沚见存至会昌年废咸通二年重建敕赐龙光院额续志以为在龙光门外者非也今按干道志龙光禅院在城之西宋元嘉二年号青园寺后改额为龙光禅院以在龙光门外也会昌中废咸通初建为月灯禅寺升元二年重修】 
定林寺有二上定林寺旧在蒋山应潮井后宋元嘉十六年禅僧竺法秀造在下定林之西干道间僧善鉴请其额于方山重建下定林寺在蒋山宝公塔西北宋元嘉元年置后废宋为定林寺王安石旧读书处 【南史何胤入钟山定林寺听内典齐东昏侯至定林寺有沙门老病不能去命左右射之二事但云定林不知何寺】 
宋兴寺一名兴教寺在南门外 【庆元志兴教院即宋兴寺故基在蒋山宝公塔西二里有志公洗砵池陈轩金陵集载李建勋游宋兴东岩诗云几年不到东岩下旧住僧亡屋亦无寒日萧条何物在朽松经烧石池枯干道间徙长干寺南亦名宋兴景定志在南门外刘裕故居者非按宋兴宋熙寺名相近故或疑一寺二志所载不同俟考】 
高座寺一名永宁寺在城南门外晋咸康中造又名甘露寺尝有云光法师讲法华经于寺天花散落今讲经台遗址犹存或云晋朝法师竺道生所居因号高座寺 【干道三年刘岑记略云考图志此山得名于晋永嘉中名甘露寺尸黎密多罗为王茂洪所敬故留竺生法师继号所居为高座梁初宝公主其寺与五百大士俱有云光师坐山巅说妙法天花坠焉今号雨花台则故唐卢给事中名襄字赞赏元者所命也寺易今名且百年矣故藏古今诗刻皆废可考者唐李翰林宋吕侍讲王中丞三篇而已高僧传云尸黎密多既卒冢处立寺谢鲲仍以为高座寺陈轩金陵集载蒋颖叔和王和甫雨中登高座寺诗注云寺即云光讲经雨花之地有梁时志公二印云公手植松犹存郭祥正诗云至今手植松十丈腾龙虬】 
殊胜寺在城南门外 【本宋福兴寺南唐后主葬照禅师于此因名塔院】 
吉祥寺在城南二里余 【宋治平二年赐额旧在城隍庙东后以寺基为太庙徙置于此】 
百福院在城南五里 【梁天监中置名解脱南唐以葬证寂禅师起塔因为寂乐院后改今名宋为枢密王纶功德寺】 
均庆院在城南门外旧在金陵坊晋天宝寺唐开元十年改天保今废 【宋开宝八年毁太平兴国五年就修真观基重置绍兴初移其额于雨华台后坏于火因迁于台之下今上有古塔一座即无殿舍屋宇塔前镌宋故三藏特赐宝觉园通法济禅师道公之塔一十八字后有宋故三藏法师道公塔铭】 
佛窟寺一名崇教寺在牛头山去城三十里 【旧传牛头山下有辟支佛窟宋大明中移郊坛于山之东峰执事者导从百余人游西峰石窟见一僧趺坐执事者问之忽无所有但遗锡杖香炉缾盂而已梁天监二年司空徐度造寺因名佛窟寺唐大历九年代宗因感梦敕修寺之东西峰顶七层浮图宋太平兴国二年赐今额】 
法性尼寺在报恩光孝观东南本吴建初寺也 【实录云赤乌十年胡人康僧会入境置经行所朝夕礼念有司以闻大帝引见其言佛教灭度已久惟有舍利可以求请遂于大内立坛结静三七日得之帝崇佛道以江东初有佛法遂于坛所立建初寺在县南二百步江东之有佛寺始于此也晋改为建宁寺至唐以来为尼寺今改法性寺建炎火旧额仅存庆元志云寺析为三近岁寺南酒务中陶灶下掘出大石佛像归寺东院遂呼石佛院云今前法性后法性二寺隶正西隅大石佛在前寺正殿内按实录建初本在吴宫中唐县南二百步前志以为即此寺以古迹宣阳门及县城互考之亦未有以证其必然若以保宁为古建初则本寺所记耳】  
法云寺旧在城外东北十里图经云本斋集善寺齐世祖时为豫章文献王造唐初辅公祏乱毁废后复置为义章院改法云建炎兵火废后徙置上元县治西北 【庆元志王荆公法云寺诗路遇潮沟入九盘招提雪脊隐云端又云法云但见脊细路埋桑麻旧在蒋山寺西门前有章义桥】 
正觉寺凡三其一禅寺见前其一在正西隅其巷呼正觉寺巷按干道志本在城南新亭垒侧宋升明元年萧道成顿兵新亭及沈攸之败后乃以军幕之地置正觉寺尚书令王俭为碑寺久废今寺传自绍兴十二年请新亭额来建寻废而寺基及寺名与巷名皆存僧兴实近以元贞二年复建隆颐继之大德十年始完其一干道志在城内炳灵公庙西蔬圃中属今正南隅
永福尼寺干道志在广济仓东旧在治城东南本晋开福寺后徙此改景福寺南唐避讳改额
干明尼寺干道志在城内东南祥鸾坊南唐太庙基后主宫中置归德永募二尼院开宝中废移二院尼置寺徙妙果院尼同居太平兴国五年赐额 【妙果寺古名翠灵宋昭宪杜太后改干明今名戒坛】 
凈妙寺即齐安寺南唐升元中建政和中改赐今额旧临官路今移置高陇面秦淮在城东门外四里 【王荆公有齐安寺诗云日凈山如染风暄草欲熏梅残数点雪麦涨一溪云今石刻尚存又有诗见光宅寺李壁注谓寺是齐武帝宅按实录齐武帝生建康青溪宅后称青溪旧宫未见改为寺也】 
普济寺实录梁大同元年置头陀寺东北去县二十二里舍人石兴造在蒋山顶第一峰殿后有泉井与江淮水通随潮水增减非常灵异累世仍旧事迹云后徙置山下治平中改赐今额 【旧寺殿后有应潮井寺西有梁昭明太子读书台即普通元年所置大爱敬寺基也庆元志梁寺后有头陀岩可容数十人陈轩集有唐李频陪崔大夫游头陀寺诗李浩雪中重到头陀诗】 
明庆寺属上元县今废 【实录梁天监六年置明庆寺后合舍人王昙朗造去县十八里寺内有泉水清彻陈梁已前尝取供御愈疾寺碑太子舍人陈昭之文事迹曰在蒋山上寺后别有小岭碧石青林幽邃如画世人呼为屏风岭有泉俗呼八功德水昔有高僧隐其处忽闻丝竹音俄而泉出庆元志寺废在钟山南入功德水之前陈姚察就明庆寺受菩萨戒即此】 
天王院在上元县靖安镇去城十七里 【梁普通二年建初名头陀寺建隆四年改今额】 
宝林寺在城西北二十五里旧图云本同行寺梁天监中武帝与志公同游此山见林峦殊胜命建寺因名同行亦名圣游寺后改为秀岩院事迹唐会昌中废吴太和中复建后改为秀峰院至嘉佑中改赐今额 【有琪树在法堂前梅挚有诗云影借金田润香随壁月流远疑元帝植近想志公游建炎间树为兵所焚】 
祈泽治平寺干道志在城东二十五里驿路北 【宋少帝景平元年建梁朝置龙堂有初法师者结茅山下诵法华经有东海龙女来听师曰此山乏水为我开一泉可乎后数日风雷良久有清泉涌座下南唐保大中以旱祈雨于旧寺基信宿而雨自后以为祈祷之所治平中改赐今额】 
清真寺干道志旧名清玄寺在城北二十五里梁大通元年置后废唐大中中复置 【庆元志旧有梁时佛像建炎兵焚陈轩集载梁立曦次韵周橦清真寺诗有云遗像梁朝佛】 
衡阳寺在上元县清风乡干道志衡阳资福禅院去城东北四十里即古宝城寺基唐天佑三年徐温重建赐今额 【庆元志寺旧有齐已牟儒二上人重开衡阳寺古迹诗刻云古迹重闻一朗兴斸烟寻得宝阶层只应云鹤知前事为问齐梁旧诠僧废井荒池犹浸月短松低柏欲遮灯淳于道士真高达抛却林泉便上升保大七年题】 
本业寺在上元县宣义乡干道志在城东北四十里实录梁天监九年置本业寺西去县五十里比丘凈洁造在蒋山里
隐静院在上元县宣义乡干道志在城东近鴈门山去城四十里梁天监二年建初名永建寺南唐保大中重修改今额 【实录梁天监二年李师利造永建寺北去县六十里寺有干德四年石刻云唐上都左街鴈门隐静院始建于宋元嘉废于唐会昌干德二载耆艾诣南唐主请重建焉】 
延祥院在上元县神泉乡干道志圣汤院在城东南六十里汤山下 【唐德宗时韩滉为浙西观察使滉小女有恶疾浴于汤而愈乃以妆奁建寺于汤山之右庆元志圣汤延祥院庆元三年改为十方禅院】 
杜桂院在上元县丹阳乡干道志在城东南六十里南唐保大六年建在杜桂村因为院额今名香林寺又曰香林院在赤山西 【庆元志院有吴锺记云梁天监中杜桂二卿平章朝政舍所居以为寺故从其姓以旌名】 
上云居下云居二院上云居院在钟山之右去城十二里旧图经云本齐胜善寺建武二年南海王萧子罕造梁时尼所居后复为僧院下云居在上云居右宋元嘉中置初为善居寺后改今额
了缘塔院干道志在钟山后梁普通中置初为福静寺南唐保大九年改今额
澄心院干道志在钟山西去城十里
  </div>
  <div class="pagination">
   <a href="至大金陵新志_page49.html">
    上一页
   </a>
   <span>
    ...
   </span>
   <a href="至大金陵新志_page45.html">
    45
   </a>
   <a href="至大金陵新志_page46.html">
    46
   </a>
   <a href="至大金陵新志_page47.html">
    47
   </a>
   <a href="至大金陵新志_page48.html">
    48
   </a>
   <a href="至大金陵新志_page49.html">
    49
   </a>
   <span class="current-page">
    50
   </span>
   <a href="至大金陵新志_page51.html">
    51
   </a>
   <a href="至大金陵新志_page52.html">
    52
   </a>
   <a href="至大金陵新志_page53.html">
    53
   </a>
   <a href="至大金陵新志_page54.html">
    54
   </a>
   <a href="至大金陵新志_page55.html">
    55
   </a>
   <span>
    ...
   </span>
   <a href="至大金陵新志_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
