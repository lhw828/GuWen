<!DOCTYPE html>
<html>
<head>
    <meta charset="UTF-8">
    <title>台湾外记 - 第 3 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾外记 - 第 3 页/共 5 页</h1>
    <div class="content">　　『羹沸犹余鼎，鱼空守暮矶。依然城廓在，仿佛人民非！溪浅须眉照，山深薇蕨肥。黄冠黄海里，望望未曾归』。
　　又见鱼龙百戏，世事不竞，再绝粒。十八日，过新岭，吊金正希诗四章：
　　『爱尔才名盛昔时，欲依麟阁共匡持。萧萧风雨鸡鸣日，千古令人诵饫支』！
　　『续经溪口万重山，捄尔尚差旬日间。自是岱华须破碎，岭云终古不开颜』！
　　『旋听滩头飞鸟斜，伤心何处动悲笳？英雄运尽无良算，身亦轻来陷左车』。
　　『残棋垂手已难工，又是论人成败中！但说丹心无所用，一时张眼念臧洪』（正希讳声，原字子骏，休宁瓯山人。随父客嘉鱼，遂籍焉。戊辰进士，授庶常，官历修撰。乙酉，古城起兵抗王师，被擒。送江南，与参军江天一同日斩。天一，字文石，歙之寒江村人。晚年有澄清志，与正希举义师败，天一呼曰：『吾与金公同举，不可使公独死』！挺身追及金翰林，自呼曰：『我参军江天一也』。遂并执之）。
　　众廷臣与诸当道帅师不前，不但恢复无期，且恐失备御。蒋德璟疏请行关，确察情形，相机督战。隆武听之。璟至关，竟以疾去。
　　二月，隆武下诏亲征，以兵部尚书吴春枝留守。吏部尚书张肯堂与郎中赵玉成同籍金陵，疏言：『臣等生长海滨，请以水师千人，从海道直抵君山，袭取金陵，以迎陛下』。隆武大喜，亟催芝龙造艘。龙佯诺，亦不果。隆武行，驻跸延平。
　　道周至金陵，幽于禁城。既而改系尚膳监。诸当道与故知者，悉承贝勒意劝降。周曰：『吾既至此，手无寸铁，何曾不降』？劝者曰：『欲降须薙发』！周失惊曰：『君薙发了？噫！幸是薙发国打来，即薙发；若穿心国打来，汝肯同他穿心否』？劝者惭退，道周闭目。次日，见玉梅盛开，索被袜不得，怆然作诗四章，示诸子。洪承畴承贝勒命，亲诣尚膳监请见。道周喝曰：『青天白日，何见鬼耶？松山之败，承畴全军覆没。先帝曾设御食十五，痛哭遥祭，死久矣！尔辈见鬼，吾肯见鬼么』？遂闭目。有欲南回者，蔡、赖、赵、毛各有家报。请命道周，周不作书。但署蔡书皮：『蹈仁不死，履险若夷。有陨自天，舍命不渝』。又署赖书皮：『纲常万古，性命千秋。天地知我，家人何忧』？又断粒，计有十四日，复进水浆。夜闻钟声，感诸旧事，书十二章。
　　吴炳从江西至延平，陛见。擢吴炳为福建布政司，提调棘闱。以编修刘以修为主考，诏如两都例，各省士子得与试。取中举人叶瓒（福州府人，原姓万）等二百一十七名。
　　三月，赐姓成功条陈：『据险控扼，拣将进取，航船合攻，通洋裕国』。隆武叹曰：『騂角也』！封忠孝伯，赐上方剑，便宜行事，挂招讨大将军印。鲁王遣柯夏卿、曹维才入聘。隆武加夏卿兵部尚书、维才光禄寺卿。遣都御史陆清源齎手书出浙东报王曰：『吾无子。王为皇太侄。同心戮力，共拜孝陵。吾有天下，终致于王。取浙东所用职官，尽列朝籍，无分彼此』。
　　贝勒诸王见道周抗节不屈，益重之，令人再劝。承畴亦遣门生往劝。道周书一联：『史笔流芳，未能平卤，忠可法！洪恩浩荡，不思报国，反承畴』！粘畴署前。畴见笑曰：『庸儒不识时务！毋使彼沽名而反累我』。遂启诸王，出道周于曹街。周从容自若，望南谢君恩、望东谢亲恩，坐于旧红毡，引颈受刑；乃壬子日也。同时受难者漳州赖继谨与蔡春溶、侯官赵士超、六合毛玉洁等（黄道周字幼平，一字石斋，漳之诏安县铜山所人。以易登天启壬戌进士。阁部路振飞至其地，勒铜山三忠臣于风动石上：一黄道周、一陈璸、一陈士奇。奇字平人，任四川上川南副使。士奇率兵屡败张献忠，迁淮扬巡抚。徐而朝议，恐奇懦不知兵，以龙文光代之。已交代，出重庆，忽献贼大至。瑞王素知奇名，留共守。奇毅然应之曰：『四川乃我旧抚。今日献贼大至，岂尽新抚之事？推委以负朝廷乎』？遂与瑞王督军民共守。城陷，奇骂贼不屈而死。璸字亶州，事见前。东旭曰：有客过余庐，余叙石斋先生事，见而叹曰：『先生忠则忠矣！若为人谋国旋转乾坤，则未敢为先生许』！予骇然曰：『公何言？先生举动光明，柏节松操。千万年后，流芳青史者，舍先生其谁』？客曰：『子独未闻魏征「宁作良臣，莫作忠臣」之语乎？况甲申之变，天崩地坼，此乾坤何等时？先生何不麻衣痛哭四镇之庭，贞诚以感，使若辈知有君？先生何不连进谏章，痛哭流涕，请除君侧之奸，以回弘光庸主之心？至其自序，召至江南，见杂沓无可共事，请祭禹陵，出居浙东，寂无一言。任马、阮蹂躏，徒作梦高皇语谓「卿舍我去」；且对曰：「朝廷舍臣，非臣舍朝廷」之语。又制一衣，刺「大明孤臣黄道周」于裾，语弟子「南都必败，当以识吾尸」。噫！东南半壁，多士济济，何谓孤臣？果识其败，明系袖手旁观，蹈文人舌笔欺愚后世。继又失策，不奉其君于豫章，居中调度，同杨廷麟征湖南之何腾蛟、东川之曾保英、两粤之丁魁楚、滇黔之李定国，运筹备御，策画粮饷。而如在蜀者请入蜀，在吴者请入吴，乃姑息从事，偏安闽土，正苏老泉所谓「惟贤者能致不贤，非不贤者能致贤也」。故能容人者，然后能用人；虽污身降志，士君子亦当先受其过耳。何不降志相从，以保其社稷，而为过激附会作老道学？杀陈谦不出一言，致中渔人之利；议亲征不决其行，作离盗跖之渐。辅佐王猷，未有其人；折冲御侮，未有其人。以出师为儿戏，称江左多臣门生故吏，必有应之。是薄其君父，德泽不施于天下；重其缙绅，恩惠可结于门党。一木欲支大厦，毛锥欲去御敌。过建水，称五月渡泸；弭金衅，仿六出奇能。又表称「不屑为孔明、伯纪」，不但不能曲突徙薪；抑且不能作焦头烂额。春秋责备，是谁之咎？故张国维激愤曰：「误天下者，文山、叠山也」』！予曰：『公之论固是；但时势不同，亦责人所难。先生孤掌难鸣，独木难支。况天命有在，亦不得已之极，思惟有尽其臣衷而已』。客曰：『子之言谬矣！夫武王伐纣，夷、齐叩马而谏。谏不听，然后去首阳。闻讥周薇，不食而死。未曾以不谏而去首阳也。尽臣节者，夷、齐耳』！予曰：『不然，公之评先生若何』？客曰：『先生特博学鸿儒，继道统，寻干净死地，完读书之名，全生平之节而已』）。
　　贝勒世子大驱舡只，开堰入江。张国维遣王之仁统水师，半渡袭战。会南风大起，之仁扬航奋击；国维又督诸军渡江以应，大捷。适陆清源齎手书报王，并齎诏至江犒师。时马士英依方国安，唆国安杀清源，且为檄数隆武罪。国维闻之，叹曰：『自相戕毒，祸不远矣』（隆武曾斩鲁使陈谦，国维故云）！
　　忠孝伯赐姓成功叩陛，辞回安平。隆武曰：『卿当此有事之际，何忍舍朕而去』！成功顿首曰：『非成功敢轻离陛下。奈臣七岁别母，去秋接到，并未一面。忽尔病危，为人子者心何安？以其报陛下之日长，故敢暂为请假。稍愈，臣即兼程而至』。隆武允成功驰驿省母，准假一月。成功谢恩，出归安平。
　　贝勒因江上之战不得取胜，悒悒不已。招抚江南经略洪承畴与招抚福建御史黄熙胤献策曰：『唐藩虽然称帝，但兵马钱粮，悉出郑芝龙手。不如密书赂彼，若全举版图，许以王爵，则彼自弃暗投明。福建可不劳一矢，浙中诸丑俱散』。贝勒大喜曰：『二公所论极高，计成，开国第一功也。宜速行，勿滞』！一面按兵；一面着熙胤同承畴修书入闽（承畴号亨九，壬辰进士；熙胤辛未进士，皆泉之晋江县人）。芝龙因廷争拂意，虽奉诏谕，口应心违。
　　四月，隆武见诸帅不前，责芝龙揽权逗兵。龙免冠顿首曰：『臣武夫，赋性戆直，不能逢迎。今既见疑陛下，安敢负此重担？情愿角巾私第，以终圣世』。隆武曰：『朕之大事，悉以委卿，岂疑卿乎？但人有言，不得不为卿道耳』！固留之。下诏切责两帅：『倘畏缩不前，有国法在』！郑鸿逵、郑彩虽出关，仍上疏请饷，逗留如前。
　　芝龙接承畴、熙胤书许以三省王爵，决意投诚。不通其弟鸿逵、子成功，即驰札泉州，召熙胤子志美（乙卯举人，后官粤东南海知县）谋复书，有『遇官兵撤官兵，遇水师撤水师。倾心贵朝者，非一日也』之句，交志美。美密遣老苍头送出浙江与承畴、熙胤。廷臣会议出江西会杨廷麟，未果。郑芝龙疏称：『海寇猝至。今三关饷取之臣，臣取之海。无海则无家，非偏征不可』。拜表即行。隆武手敕留之曰：『先生稍迟！朕与先生同行』。使者奉敕至河，芝龙已飞航去矣。且密谕与守关将施天福（字昆玉，泉之同安人）、郭曦（漳之龙溪人）、陈秀、周瑞等撤关兵。
　　贝勒以长江未易渡，遣一旅从绍兴别道夺盘山关，以分其势。守关总兵卢若骥（泉之同安县人）会诸将坚壁死守，屡攻不下。相持两月，适韩固山平左梦庚，用降将刘孔昭为乡导，满汉齐集。若骥兵寡粮匮，遂议决战，大开关门出敌。后营副将周茂首先冲杀，被箭伤死，若骥复收残兵入关。诸将见势逼援无，请投诚。骥忖人心已离，夜半率子弟亲随三百余骑，弃关从温州渡舟山。固山统大军定台、温、福宁，会师福州。
　　鲁王知国安杀清源，恐闽发兵问罪，遂抽师令国维西御。起礼部尚书余煌兼兵部尚书，代国维督师江上。因此江上之师单弱（余煌字武贞，浙江山阴人。天启乙丑状元。入史馆，直言忤时，以礼部尚书假归；弘光屡征不起。贝勒世子平浙时，整衣冠欲死；为义师郑咸一救之，劝其共事鲁王）。
　　五月，招抚经略洪承畴、黄熙胤接芝龙复书，遂启贝勒。贝勒挥南北岸军齐进，用火炮攻方国安营垒。适国安食，一炮击碎其席，并厨灶无有完者。安叹曰：『此天夺吾食也』！又见北岸兵势强盛，于五月二十七夜与马士英、阮大铖潜劫鲁王而南。次日，诸帅闻知，各溃散。郑遵谦移资入海，独王之仁一军不动。国维与之仁相议抽兵五千，分守各营。之仁泣曰：『坏天下事者，方荆国也（国安封荆国公）！北岸屯师数十万，倏然而渡，孤军何以迎敌？之仁有舡可入海。公兵无舡，速自为计』。国维不得已，乃进旅追扈鲁王。王为国安、士英所困，欲挟入关献功。适守者病，王得脱，遇张明振、张斌卿，安于普陀寺。明振等船泊穿山港，后被总兵张杰同援剿总兵王之纲所击，始扬帆遁入舟山。登海舶，闻国维至黄石岩，傅维遏防四邑。维提师行，凡欲过之桥，业为国安断矣，不得进。
　　六月，贝勒师将至绍兴。督师余煌放城中妇女，出匿山谷。正衣冠，北向叩首，出东门渡东桥，赴水死。陈函煇、郑之尹、王思任、吴存鲁、陈潜夫、叶汝衡、高岱等皆死之。张国维闻义乌破，众劝维入山。维曰：『误天下者，文山、叠山也！一死而已』。报贝勒师至七里寺，国维正衣寇，南向再拜曰：『臣力竭矣』！作绝命诗曰：『艰难百战戴吾君，拒敌辞唐气励云。时去仍为朱氏鬼，精灵尝傍孝陵坟』。从容赴园池死。兴国公王之仁载其妻、妾、二子、二妇、幼女、诸孙，尽沈于蛟门下；捧所封敕印，北向再拜，投之水。独至松江，峨冠登岸，百姓骇愕聚观。之仁从容入见内院洪承畴，自称：『仁系前朝太师，不肯身泛波涛。愿来投公，死于明处』。劝薙发，不从。于二十四日慷慨就刑。
　　七月，贝勒、张存仁统满、汉平服绍兴诸处，有原吏部尚书商周祚、兵部尚书邵转忠、太仆寺卿姜一洪、兵科给事中谢秦宗等薙发投诚。惟阁部朱大典据金华府，贝勒用元真勾合红衣炮攻击。十六早，城破，大典同其子万化纵火自焚死。师至衢州，永丰伯张鹏翼守衢州，部将秦应科为内应，鹏翼战死；乐安王、楚王、晋平王、督学御史王景亮、知府伍经正、推官邓岩忠、署江山知县方召皆被杀。马士英、阮大铖、方国安、方逢年等拥兵数千，疏请入关。隆武以其罪大，不许。走台州，韩代追之，总兵叶承恩、李发叩马迎降。士英计穷，遁入台州山寺为僧。阮大铖、方逢年同新建伯王业大、总兵陈学贯、任和、高犹龙、黄明卿、高懋明、徐大锦、邵思绩等皆薙发投诚。徐而士英被获，同总兵赵体元解至，与刑部尚书苏壮，贝勒俱令随内院办事。
　　守关将施天福等接芝龙密谕，遂声言乏饷枵腹，难以御敌，尽撤兵四溃。掠至建宁，按院郑为虹与科道黄大鹏闭城，发仓库犒赏，欢声而去，一郡得全。
　　八月十三日，挂征南大将军印贝勒罗托、总督闽浙张存仁、抚院佟国鼐统满汉，从衢州拔营平闽。师次渔梁，郭曦、陈秀献仙霞关，贝勒从容渡岭。郑为虹按浦城，百姓请降。虹曰：『不可』。再请，虹执决不可。众背虹献城，拥为虹见贝勒。令之跪，虹仰天大笑，不屈。贝勒嘉其从容节操，不忍害，劝其薙发。为虹曰：『负国不忠，辱身不孝，忠孝俱亏，生我何为？宁求速死，发不可薙也』。明日复令见，责其输饷；虹曰：『清白吏何处得金』？百姓争欲代输，虹以民穷财尽答之。大骂，夺刀自刺胸膛见杀（虹字天生，江都人，癸未进士，百姓哀之，为立祠）。时有民谣曰：『峻峭仙霞路，逍遥军马过。将军爱百姓，拱手奉山河』（将军，指郑芝龙也）。
　　隆武知仙霞失守，芝龙又去，独立无靠，遂决意幸赣。于八月二十一日启行，从者惟何吾驺、郭维经、朱继祚、黄鸣俊而已。二十三日，贝勒至延平，知府王士和缢死。询土人，知隆武由汀州欲遁江右，遂遣总兵李成栋领师追之。贝勒提大师至福州。礼部尚书曹学佺（字能始，乙未进士，福州人）奔鼓山，向佛前问休咎。甫拜下，见绳一条。佺急取袖之，驰回家。将书案四，立改为棺。整衣寇题壁云：『生前一管笔，死后一条绳』！投笔自缢。通政使马思理缢死，侯官县贡生元纶不食死，闽县民赵节拜辞父母自缢，指挥使胡上琛饮药死，一妾同死（琛字库公，福州人），齐巽不屈被杀（字望子；时有『八闽齐望子，金鸡第一声』之称）永福武举赵子章死。
　　贝勒入城，安民毕，遣韩代、提督赵国祚、总兵孟全胜、王之刚、副将杨佐、王进功、王邦俊等领兵平兴化、泉、漳等府。守兴、泉总兵陈天榜、茅一经，薙发投诚，守漳总兵刘文谦同黄光煇、武刚伯陈秀、靖安伯郭禧、亦薙发投诚。独安平为郑芝龙所踞（安平即安海），军威甚盛，船只齐备，不肯投顺。
　　有原巡抚刘中藻，乘贝勒全师入闽，起兵破庆元县，声势大振。萧起元同提督陈雄，知会张存仁，仁飞檄驻防总兵马得功、副将李荣、杨虎，合副将袁仲等星驰进剿。中藻率总兵叶司孔等列阵三十余里迎敌，我师奋勇杀胜，追至城下，闭门固守。得功传令，乘其未备攻城，城上矢石如雨。杨虎、袁仲分头夺上城，生擒叶司孔，中藻自缢。
　　黄斌卿乘潮犯宁都东门江口，张杰亲督副将常进功、参将阎进功，自巳至酉，大战未分胜负。后因副将李让被杰阵杀，遂败遁。韩代驰报，贝勒遣投诚兵部尚书郭必昌持书招之（昌字太徽，己丑进士，泉之晋江人），其略曰：『吾所以重将军者，以将军能立唐藩也。人臣事主，苟有可为，必竭其力。力尽不胜天，则投明而事，乘时建功，此豪杰事也。若将军不辅主，吾何用将军哉？且两粤未平，令铸闽粤总督印以相待。吾欲见将军者，商地方故也』。芝龙得书大喜，厚待必昌，遣员同必昌进降表。其子成功劝曰：『吾父总握重权，未可轻为转念。以儿细度，闽粤之地，不比北方得任意驰驱，若凭高恃险，设伏以御，虽有百万，恐一旦亦难飞过。然后收拾人心，以固其本。大开海道，兴贩各港，以足其饷。然后选将练兵，号召天下，进取不难矣』。龙曰：『稚子妄谈！不知天时时势。夫以天堑之隔，四镇雄兵，且不能拒敌，何况偏安一隅。倘画虎不成，岂不类狗乎』？成功曰：『吾父所见者大概，未曾细料机宜；天时、地利，有不同耳。清朝兵马虽盛，亦不能长驱而进。我朝委系无人，文臣弄权，一旦冰裂瓦解，酿成煤山之惨。故得其天时，排闼直入，剪除凶丑，以承大统。迨至南都，非长江失恃，细察其故，君实非戡乱之君，臣多庸禄之臣，遂使天下英雄饮恨，天堑难凭也。吾父若藉其崎岖、扼其险要，则地利尚存，人心可收也』。龙曰：『识时务为俊杰。今招我重我，就之必礼我。苟与争锋，一旦失利，摇尾乞怜，那时追悔莫及。竖子渺视，慎毋多谈』！成功见龙不从，牵其衣，跪哭曰：『夫虎不可离山、鱼不可脱渊；离山则失其威，脱渊则登时困杀。吾父当三思而行』！龙见成功语繁，厌听拂袖而起。成功出，适遇鸿逵于途，告以始末。逵壮之。功遂密带一旅，遁金门。鸿逵入，芝龙语及成功少年狂妄轻躁，不识时务始末。鸿逵曰：『夫人生天地间，如朝露耳！能建功立业，垂名异世，则亦时不可失也。吾兄当国难之际，位极人臣，苟时事不可为，则弟亦不敢虚鼓唇舌。况兄尚带甲数十万，舳舻塞海，饷粮充足，辅其君以号召天下，豪杰自当响应。何必委身于人？此弟深为兄所不取也』！芝龙曰：『吾弟所言，眼前之事，非长远计耳。甲申之变，天下鼎沸，亦秦失其鹿，故清朝得而逐之，业已三分有二。若以小丈夫之气，振一旅而敌天下兵，恐亦不量力也。不如乘其招我，全军归诚。正弃暗投明，择主而事，古来豪杰亦往往有行之者。清朝正未必忍相弃耳』！鸿逵曰：『既吾兄志决，亦不可不为之虑』。芝龙曰：『人以诚心待我，我即以诚心应之，何疑焉？吾弟静听，俟吾单骑往会贝勒；看他如何相待，再作商量』。鸿逵曰：『吾兄已有成算，弟亦将奈何？惟有洗耳听佳音耳』！龙令李业师、周继武等挑选好汉盔甲鲜明者五百人随从，刻日往省面贝勒。又差往金门，寻成功同行。功不从，上书有『从来父教子以忠，未闻教子以贰。今吾父不听儿言，后倘有不测，儿只有缟素而已』之句。芝龙见之，嗤其狂悖。即唤季子渡同行。
　　贝勒得必昌复命，随敕府县接应，凡所过驿站，供奉威仪甚壮。塘汛飞报贝敕，即差官过乌龙江，递茶远接，又令文武郊外相迎。龙见贝勒相待殷勤，满心欢喜。进城见贝勒，贝勒握手，欢若平生，且恨相见之晚。龙请以擅立唐藩之罪。贝勒再三安慰曰：『此足见将军之经权有方，可为则为之、不可为则择主而事。况两粤未平，海滨地方非仗将军熟识，未可一旦而奏肤功。今日得见，实朝廷之福，将军休疑虑焉』。龙顿首称谢，遂薙发。大开筵宴，赏赐倍厚。贝勒密与诸内院议曰：『闻芝龙平生桀黠多智，好持两端。今大队不来，而单骑至此，实有观望之意。古云「擒贼擒首」，若纵之去，恐有意外之虑，以贻生灵忧。不如乘夜召其陛见，挟其北上；则蛇无首，其余碌碌，无能为也』。诸内院曰：『殿下所见甚明』。张存仁曰：『不可。四方未定，当以诚信待人；芝龙今既真心相向，一旦挟之北去，恐失后来慕义向化之心。贝勒不听，命督抚连日筵宴。至第三夜，内院到郑芝龙寓所，传：『有旨意，欲公陛见，面询方略，以平两广』。守至天曙，即与芝龙同上北京。
　　总兵李成栋奉贝勒命，领兵追隆武。隆武驻跸顺昌，侦报延平追骑将至，遂率曾后等仓皇上马。惟忠诚伯周之藩从驾，给事中熊伟率兵五百余随行（伟字文江，江西南昌府人，癸未进士）。中途后鞭坠地，之藩不令士卒，自下马检献，亲为帝后前驱。帝后不名其官，惟呼我儿，权同父子。适隆武口渴觅茶，之藩以小桶汲之进，曰：『愿陛下一统』。隆武喜饮，至袍袖俱湿。抵行在。
　　二十七日薄暮，之藩辞欲出教场提调备敌。隆武不允，令其护卫，至三鼓回宿。五鼓上朝，到行在门首，忽闻嘈咶声，未敢突进。停足听之，方知帝后口角。叹曰：『此何时也？倘敌兵突至，将奈何』？天明，隆武出视事。见之藩勤劳，加之藩总督御营。问诸辅臣，仅黄鸣俊、朱继二一人，何吾驺、郭维经悉逸去。至关帝庙前，成栋追兵到，群呼问曰：『谁是隆武』？之藩挺身应曰：『我即是也』。问：『欲何为』？之藩诡认，殆欲脱主难耳。群矢齐射，之藩鏖战，胸膛连中八箭，随中随拔去，手击死数十人。忽脑后中两箭，坠马被杀。时秋暑正盛，群尸败腐；独之藩越九日夜面如生。乡人奇之，收葬于汀之罗汉岭。
　　隆武与后等奔至三元角，成栋追兵又至。熊伟抽剑督二十余人向前与鬪。伟为箭伤喉，坠马死。隆武与后逃入汀州府堂。腹饥，从者市汤员二进。方举筋，成栋领骑兵冲入，挥箭齐发，隆武与后嫔诸人悉为射死。朱继祚、黄鸣俊俱遭掳（东旭曰：隆武帝后死于汀州府堂，乃顺治三年八月二十八日。诸家纪事，悉书隆武被执，送福州斩于市。但时有锦衣卫陆昆亨从行，眼见隆武帝后戎装小帽，与姬嫔被难。昆亨脱出。百姓收群尸葬于罗汉岭，竖其碑曰『隆武并其母光华太妃讳英忠烈徐娘娘之墓』。后昆亨归郑，继而为僧，年八十有奇，为口述云。故特表出）。搜龙杠，书万余卷而已。书内夹有马士英、阮大铖、方国安、方逢年连名「请驾出关，欲为内应」疏，按其月日，在已降后。驰送贝勒，擒士英、国安父子与逢年，皆斩。大铖时方游山，闻信，自投崖下死；亦戮尸。李成栋平汀、邵等府，示令：『如有不遵制薙发者，灭族』！傅冠寄泰宁门人江亨龙家。龙子养源见示严切，劝冠薙发。冠不从。养源惧百口为冠累，遂将傅冠舁出。冠自如吟曰：『愤血已成空，往事空回首！国难与家仇，永诀一杯酒。幻影落红尘，倏忽成今古。名义重如山，此身弃如土』。夜宿溪头，冠私起欲投渊，为守者觉而止。又次石牛关，欲抢头死，为送者拦护。过罗汉岭，见新坟，问舆者。曰：『忠诚伯周之藩墓』。下拜之，泣曰：『闻道延津簇羽骑，翠花飞越五云迷。汀州草色空迎辇，谁覆周郎裹革尸』？至汀，见李成栋。栋亲解其系，延之上坐。劝曰：『公大臣也，若遵制薙发，栋当保公攀麟』。冠诧曰：『自冠裳以来，曾有秃头宰相否』？栋曰：『公发种种与秃何异？但稍加薙，以掩众目，便可报文』。冠厉声曰：『汝知千古有文文山乎？我乡先进也。我头可断，而发不可薙也』。栋自是不复言。然礼待甚厚，饮食与共。
　　广西巡抚瞿式耜与两广总督丁魁楚、兵部尚书吕大器、李应茂等闻隆武受难报，设位以哭。并会议立君，承继大统。式耜曰：『桂王相貌雄伟，举动端严，贤而当立』。于冬十月十四日立桂王监国（王讳由榔，封永明王，寻晋封桂王）。以肇庆府为行宫，丁魁楚兼大学士、吕大器兼中枢大学士、瞿式耜吏部右侍郎兼内阁大学士掌铨事。正会议战守，防设险要，忽太监王坤趋桂王暂还梧州（坤，崇祯十六年间曾督饷宣府，甚作威福。北京陷，依弘光，欲督饷闽粤，改名肇基。不果行，而弘光遁。坤入闽，隆武不用。奔粤，依桂王，奉迎趋媚，王信惑之。后为定闽王刘锡胤所逐）。时有隆武旧相何吾驺、苏观生遁至粤东，亦闻桂王贤而貌奇，欲到粤西以元老共立。舟次三水县，闻为式耜所立，耻不预其议，即返棹羊城。适辅明侯林察载唐、邓诸王航海至广，观生与吾驺、黄士俊会布政使司顾元镜等共议，迎立隆武之弟讳聿■〈金粤〉入城即位，改元绍武，颁诏布告。桂王亦遣兵科给事中彭燿至广宣谕。观生恶之，遂潜杀耀，令陈际泰率兵攻肇庆。
　　桂王亦遣兵部右侍郎林佳鼎督师出御，相遇于三水县，战而佳鼎失利。是晚韶州兵至，合广兵复攻佳鼎。鼎平地未有沟栅之固，惟与佥事道夏四敷分头鏖战，全军覆没（佳鼎，兴化府人，甲戌进士）。报到，丁魁楚议不即位无以压人心而号召天下，乃自梧州迎桂王，于十二月十八日即位肇庆府署，改元永历。以晏清为吏部尚书（辛未进士，黄州府人），瞿式耜为吏部尚书兼内阁大学士掌铨事，何三省为户部尚书（癸未进士），黄奇遇为礼部尚书（戊辰进士，潮州府人），曹烨为兵部尚书（进士，河南人），黄日晟为刑部尚书（辛未进士，同安），井济为工部尚书（辛未进士，河南人），郭之奇为詹事府正詹加巡抚御史（戊辰进士，寻亦擢为大学士。后永历奔贵州安隆，奇不及同行，削发为僧，死于绣花针，即今花县也），王澄化为兵部右侍郎，督师至三水，连营守峡口，以拒广兵。何腾蛟为总督，镇衡州。吕胤锡为巡抚，治长沙。焦琏、陈邦传各督兵，分守粤西。孙可望镇守云南。李定国镇守贵州。太监王坤为司秉笔。
　　当芝龙暗撤两关守兵，永胜伯郑彩遁踞厦门。迨闻隆武亡，随率舟师会阁部熊汝霖迎原监国鲁王于舟山。王封彩建威侯、弟联定远伯。进取福宁诸县，并陷兴化府。王进彩为建国公，联为定远侯，季弟斌镇南伯。建宁乡绅密通接驾，踞城起义。原吏部主事林垐（字子野，号耻庵，福清人，癸未进士）潜匿山中，散家资募兵，夺据福清县。贝勒遣副将满进忠领兵征讨。垐率众迎敌，战败奔入城。追兵紧，门不及闭，回身复战。中箭数十死，立不仆。进忠见而奇之，拜乃仆。平和县人曾庆等，与诏安人合议起兵，立德化王朱慈烨据将军寨，陷大田、顺昌、将乐三县。郑联陷漳浦县，知县洪有祯不屈死。贝勒督舟师出攻海坛，郑彩率众迎敌。战北，遂奉鲁王退居厦门。徐而复上舟山。阁部熊汝霖死，疑为彩害。
　　赐姓成功潜师浯洲，闻隆武帝后凶信，设位令军民挂孝望北祭。继又突报其父被贝勒挟而北上，从浯洲回安平，会阁部路振飞、曾樱、万年英等，择日起兵誓师，有『本藩乃明朝之臣子，缟素应然。实中兴之将佐，披肝无地！冀诸英杰，共伸大义』之句。用「招讨大将军印」，称「罪臣国姓成功勤王」，出家帑犒师。以洪政、陈煇为左右先锋镇，杨才、张进为亲丁镇，郭泰、余宽为左右护卫镇，林习山为楼船镇，柯宸枢、杨朝为参军，兼统领围随征；杜煇为总协理（振飞字太平，北直人。乙丑进士。原为闽抚。依成功。后从永历死于粤东之陈村。年英字静斋，湖广黄州府人，原台州通判。隆武诏至台州，浙右张国维方辅鲁王监国，各官迟疑，而诏不开。英挺身曰：『此吾君也，岂有不开之理』。遂开读。隆武闻其事，擢英为兵部职方司主事。迨隆武亡，依成功为参军。宸枢，福建泉州府晋江县人，隆武曾授以参军。督军出关，屡有奇谋。杜煇字功参，泉之同安马銮人。后投诚，授粤东水师总兵。甲寅之变，又从吴三桂为湖广水师左将军。谋再投诚不密，被三桂侄应奇所觉，夜驰兵至，围擒绞死）。但时金门乃叔父定国公鸿逵所据，厦门为建国公郑彩同弟定远侯郑联所据；其上海坛、南日、南北二茭、舟山等岛，悉系鲁王遣万安侯周瑞、平彝侯周鹤芝、定西侯张名振、阮美等分守；其下诸岛如铜山系南昌伯朱寿所踞，南澳系忠勇侯陈霸所踞。惟安平块土，莫能展其所为，徒训练士卒，整饬船只，飘游于鼓浪屿，或入海澄、或出镇海卫，以观其变。
　　●台湾外记卷之三（顺治丁亥年至顺治癸巳年共七年）
　　九闽珠浦东旭氏江日升辑定
　　顺治四年丁亥（附明桂王时在肇庆称号永历元年）正月，路振飞、万年英误闻何吾驺、黄士俊、苏观生、顾元镜等，同隆武逃遁于粤东，辞成功欲泛海往就之。功曰：『先帝当日在汀州业已受难，故众散。何能脱身至粤？恐是好事者假此为名，未可深信。但公既有所闻而欲去，余安可阻以失为臣子一片孤忠热血』？遂令备资斧、船一只送之。时同行有北直进士朱昌时、原金山卫指挥使常寿宁等。后舟次粤之虎门，遇辅明侯林察，方云『是隆武之弟，何吾驺等共立为绍武。被两广总督佟养甲同总兵李成栋由惠州昼伏夜行，于去年十二月朔日破城，绍武被擒。非隆武也』。振飞等不敢前，复随林察回厦门依成功。
　　二月，韩代奉贝勒世子命，统满、汉骑步突至安平。郑芝豹、芝鹏等惧兵威，不敢战；敛其众，挈家资、子女于巨舰，弃城出泊外海。成功生母倭妇翁氏手持剑不肯去，强之再四亦不行。大兵至，翁氏毅然拔剑割肚而死。成功闻报，擗踊号哭，缟素飞师前来。而韩代见船只塞海，亦不敢守，弃之回泉。功殓其母，收整城池，与芝豹、芝鹏等守之。
　　四月，成功复合郑彩、杨耿等众，入海澄，破九都，攻漳平、龙岩等县。孟全胜发都司王玉等进剿，大破之，彩仍遁厦。
　　德化县未薙发千人，号义师，扶郧西王朱常湷，张存仁檄蔡应科堵截，遣罗成良剿平之。
　　张存仁遣都司倪鸿出舟山，招黄斌卿，卿不从。查卿兴化人，遂拘其眷口，交抚院佟国鼎守。令人出舟山，再招之。又接定海总兵张杰报：松江提督吴胜兆交通鲁王作叛情形，星驰与提督田雄提防。
　　宜春王朱义术从江西逃入汀州，用李芳泰计，结连新建王等众数万，据归化、清源、延平诸邑。守汀总兵于永绶调兵分途堵截，阵斩议术。
　　七月，鸿逵见成功远去，虞有鞭长莫及，书说成功曰：『凡事当先固本，而后求末。今汝安平弹丸之地，无长江险要可恃。倘韩代率大队复来，一旦反救不及，将奈何？宜速回师，助汝一旅，合攻泉州，暂作安身。然后蓄兵养锐，窥其衅隙，举兵旁掠』。成功令其族叔看守海澄石尾港（时成功年二十四岁）。
　　八月，从九都回。二十二日，会鸿逵师于泉之桃花山。乡绅沈佺期、林乔升、郭符甲、诸葛斌等相率起兵应之（佺期字云又，别字复斋，泉之南安人。癸未进士，屡迁都察院御史。后以医行世，依成功，卒于台湾。乔升，丙子举人，屡迁光禄寺卿，泉之晋江人。符甲癸未进士，晋江人，南京主事；战死，七日不变色，乡人异而葬之。斌字士伦，监纪推官，泉之晋江人）。
　　泉州提督赵国祚，每轻视成功，率骁骑五百、步兵一千五百人，分为两队，一出涂门、一出东门，直冲营垒。成功令洪政、陈新二将统众御之。自辰至午，冲突相拒。鸿逵料不能胜，遣林顺夹攻；功亦令余宽出奇兵截杀，祚兵遂溃。追至城下，鸣金收军。成功每合鸿逵众攻城，咸为溜石寨参将解应龙所援。成功请于鸿逵曰：『解应龙在溜石寨作犄角势，此城难攻。叔父可督兵攻城，应龙必来援。侄遣水师一镇桑一筠同杜煇暗袭其寨。另着郭新、余宽暗伏其寨中途，俟彼回救，齐起夹攻，擒之必矣』。鸿逵曰：『可』。随掌号进兵。应龙果来援。至中途，忽流星马飞报『贼攻寨甚紧』。龙即回师，伏起战死。而溜石寨亦为杜煇所破，军声大振。国祚加意防御，日夜巡督。城内已故乡绅郭必昌之子显欲为内应，谋泄。国祚差兵往擒，惟有空室，众骇异。显有爱姬春姊，利显母黄氏珠珥，投国祚乞拣所藏皮箱一，愿首告。国祚许之，遂指后园井中旁石是门。祚令人下扳开，果一大穴，全家在焉，共一十三口，收而杀之。春姊拾皮箱，亦为众所杀；并累及原阁部黄景昉。又西门守将杨义与诸葛斌通为援，适国祚召义守东门，斌不知。是夜率众临城，斌与副将蔡参等全军俱没。祚于是夜禁益严，不敢喘息。功督炮环攻，又令洪政、陈新、余宽、郭泰等领众架云梯齐上。国祚百计御之，不得下。漳州城守王进（浑号老虎，河南人。甲寅之变，从耿精忠为都府，被忠勒死）闻泉被围，继报溜石寨失，解应龙战死。顿足曰：『城危矣，吾当往救』。漳州总兵杨佐阻之曰：『各有汛地，且未奉总督令，胜败干系是谁担之』？进曰：『公言差矣。贼今从中截杀，制台之檄安能飞过？倘徒坐视，一旦城破，贼势愈炽，吾城其能保乎？此谓唇亡则齿寒也。公善守城池！吾当往救』。遂将骑兵五百、步卒千人，分为三队。『第一队令总领旗赵英，同左哨千总杨得功，会同安营游击廉郎，声言攻取安平。安平是彼巢穴，势必回救。此傚攻魏救韩，以分其势。吾自领一队，相机而动。其余一队，着右哨千总李玉同、游击祁光秋作援兵』。先遣人称『本镇统领大师，合潮州援兵数万，即日抵泉郡破贼解围，并直捣其穴』之句。
　　成功闻报，见鸿逵曰：『王进接连潮师救援，不日即到。泉郡坚而未易破，倘以一旅扼五陵而攻安平，则首尾受敌』。鸿逵曰：『如此奈何？当且暂退』。成功曰：『安可退师？可令杨才、张进先去莿园守据。林习山与杜煇整备舡只泊浔尾，以防不测。叔父可督林顺、洪政等急攻其城，侄领郭泰、余宽据营五陵，作两边救援』。逵曰：『可』。王进至大盈，侦知各处联营把守，大路不得进，进一时计绌。继探有小路从南安县出发，令遣人夫备草束接应。诈称欲取安平，着杨德功董之。自带马步，乘夜由冷水井过何坑，出南安，突至泉州城下。与洪政战，政败。国祚于城上遥观，知救兵到。以此亦四面呐喊，虚作相助势。鸿逵心虚，急遁金门。而成功亦退安平，泉州围解。入城，进见国祚，请救迟罪。祚谢曰：『非公来速，此城危矣』！进恐守成功乘势取漳，即辞祚回师。成功因报鸿逵从浔尾遁，亦就不援。即将杨才等兵抽回把守五陵要口，自归安平。后侦知王进仅以一千五百人解围，甚追悔。随唤洪政、余宽二将，领兵从小路埋伏青石宫；又令杨才、郭新二将，领兵埋伏莿园；另令张进带兵接应。五将去后，不日回说王进已过二日矣。
　　本年，总兵李成栋奉命平粤，以李发代之，待傅冠亦如礼。十一月二十一日，冠与发对奕方罢，发阅文书，谓曰：『今部文到，欲收公』！冠欣然起曰：『早毕吾事，公之赐也』。遂整衣冠向南拜曰：『臣负罪无状，死不足赎』！复回向西拜曰：『祖父暴骨，惟冠之辜，羞见先人于泉下』！取笔题壁曰：『白发萧萧已数茎，孽冤何必苦相寻？拚将一副头颅骨，留取千秋不贰心』。掷笔坐地，引颈受刑。令人执刀，无一应者。又悬赏例，亦不忍下。有从征知府李兰友家丁张福出，受赏施刃，以冠首函寄汀州府狱，观者莫不坠泪。是夜悲风震瓦，暴雨涨河。二十二日，家人傅国祯负骸藁葬于汀之罗汉岭，与忠诚伯周之藩相对（公首在狱中，夜屡吐白光，同囚之有冤者多见之，祈皆验。狱吏朝夕焚香祀之。忽一夜吏梦公辞曰：『两年受尔殷勤，我欲还矣』。吏神其事，白于令。不数日，公之子果乞骸骨归葬。已奉谕旨来汀，始得合身首殓之，遍体皆黄金色。有旧衣二件弃墓侧，风雨经年，帛色尚如故。行道者伤而奇之，咸曰：『此相公衣也』。见者拜之，无敢动；后为宁化无赖子取去）。
　　绍武于前岁十二月在明伦堂讲书，被李成栋率轻骑，间道昼伏夜行，砍门而入，绍武逾墙匿王应华家。俄而坠城出，为追骑所杀。苏观生题诗壁上云：『人皆受国恩；时危我独苦。丹心佐两朝，浩气凌千古』！题毕自缢而死（观生字雨霖，粤之东莞人，拔贡）。何吾驺、顾元镜等降。
　　总督佟养甲安民毕，即令李成栋统骑兵到三水。王澄化退守峡口，王坤趋永历西走。式耜奏曰：『土地乃祖宗之土地，守之则可以设计破敌，使英雄志壮。若轻弃而走，不但上负祖宗，且失天下志士之心』。永历不听，遂乘轻舟上西峡而去，从行者惟瞿式耜一人。成栋至肇庆府，进师梧州。永历奔桂林，巡抚曹熠降。瞿式耜请建都设御，令丁魁楚屯兵岑溪。成栋遣人招之，不肯降；乃伏兵与战，矫败退藤江；伏起，魁楚中箭死。成栋挥军逼桂林，王坤请幸楚。式耜请驻全州，疏略曰：『半年之内，三四迁移；兵心民心，无不惶惑。我进一步，人亦进一步；我去速一日，人来亦速一日。若去而不守，愚者亦共知拱手送人矣。请以臣留守桂林』。永历允请。李成栋师至，值焦琏自全州来，督兵合御。成栋逼战，琏奋勇冲阵，栋方退，桂林得全焉。
　　成功因攻泉不克，回安平。有原浙江巡抚卢若腾、进士叶翼云、举人陈鼎俱至，谒成功。功待以上宾，每事必谘之。又得海澄人甘煇，身材五短，猛勇绝群；漳浦人蓝登，武艺精熟；南安人施郎，机略畅晓；与其弟显贵及邱缙、林壮猷、金裕等朝夕操演部伍阵法。并令堆积粮饷于安平（腾字牧州，庚辰进士，金门人。云字敬甫，庚辰进士，厦门人。鼎字尚图，丁卯乡荐，同安人。郎后执法太严，见怒成功，被收欲杀，计逸内地；为海澄公黄梧所知，遂荐于总督李率泰。泰保题副将，将「郎」换作「琅」字，事绩详见后）。
　　顺治五年（附称永历二年）戊子夏五月，成功统林习山、甘煇等犯同安。守将游击祁光秋、协防游击廉郎合领骑步会九都乡勇出御。甘煇挺身出战，守备王廷坐马失脚，被斩，兵溃。成功挥军至城下，光秋与郎急抽兵入城。与知县张效龄议曰：『贼兵势大，恐孤城难守。不如与公今夜乘其无备，开门遁去，然后请师恢复。公意如何』？龄曰：『食君之禄，守君之土，分所当然。今贼虽众，吾当与公婴城死守。漳、泉二处，必发兵来救。岂可弃城，以自取罪』？郎曰：『公所言者守经，弟所言者行权。贼兵势大，水陆云至，兵伤已过半。即有一二健勇，亦伤弓之鸟，是兵卒不足恃也。地方平坦，城垣低矮，一旦四面环攻，炮器火药甚少，是城郭不足恃也。纵能御之，而援兵迟至，仓廒无积，是粮又不足恃也。有此数难，当达权暂退，再作商量。弟岂不知食君之禄、守君之土耶』？效龄闻言，如梦方醒曰：『非公剖晰，几乎误矣』。约二更，即率骑兵各饱食，同效龄开西门遁。
　　百姓知文武弃城去，天曙，迎成功入城。功出令安民，不许骚扰，民赖以安。功以叶翼云为同安知县，劝谕追征，以助军需。陈鼎为教谕，传告诸生，起义勤王。忽报辅明侯林察自广东逃回，因与苏观生等共立绍武，曾御永历于三水，后共镇虎门。广东破，不敢归永历，仍回闽见成功，详陈瞿式耜等拥立桂王始末。成功加额曰：『吾有君矣』！遂设香案望南而拜，尊其朔号。即修表，遣原隆武中书舍人江于灿、黄志高二人从海道入广称贺，并条陈时势。即以邱缙、林壮猷、金作裕三将守同安，自领大队舟师至铜山，候永历旨，以便会合恢复。
　　提督赵国祚知同安陷，飞报总督转题。奉旨遣佟鼐、李率泰、陈锦三大人督师恢复各处地方。七月初三日，檄到。邱缙等闻报，即与叶翼云、陈鼎议战守策。翼云曰：『今新君登极，我藩主志存勤王。以一城托我等，自当竭力御守。邱、林二将军可督兵守大盈岭，以扼泉师。金将军守苎溪岭，以扼漳师。翼云等督民兵守城。一面通知本爵（即芝豹）出奇兵于五陵，从中截杀，以分其势。一面飞请藩主回军救援。不知诸公意下如何？金裕等应曰：『公筹画得宜；谨听尊命』。即出兵守要口。佟鼐督师至，邱缙、林壮猷列阵以待。被领旗黄有信率骁骑冲突，三大人同提督挥军齐进。邱缙中五箭，林壮猷独力难支，遂遁入城。金裕闻邱、林败绩，空守苎溪岭无益，亦敛军回；与翼云、陈鼎分门死守。三大人于八月十六日晓夜攻击，雉堞平地，城遂破。邱缙、林壮猷、金作裕各巷战力竭死。翼云当城未陷时，谓陈鼎、邱、林三将曰：『余今虽未死于君事，却得死于明土，亦吾辈之幸也』。迨至被擒解见，从容自若，与陈鼎俱不屈被杀。三大人以城内坚拒，伤士卒甚多，发令尽屠戮，血满沟渠，应「同安血流沟」之谶（附记：有泉州同安金门人陈讳世胄，浑称「鱛仙」。善术数，语事多中，举动似狂。于丙戌游三山，途次兴化，闻仙游油潭里有王志章者，能刺阴阳事。人称活阎罗。往见之，志章业已先知，置片纸于砚底，属童子候之曰：『若世胄到，令自取视』。次日世胄到，童子语知。世胄读至『鱛鱼死半途。同安血流沟。嘉禾断人种（嘉禾者乃厦门之别号），安海成平浦』之句，悚然。奔见成功，以志章言上、陈。功怪其妄，不纳。胄辞归，途次小盈岭暴病而亡。功闻之，亦为之讶。至同安戮屠、血流沟渠，功颇信之。后踞厦门，凡有俘者，悉断其掌放归，以『嘉禾断人种』，欲以压「种」字谶也（泉腔：「掌」读作「种」）。癸卯十月，总督李率泰破金、厦，提督马得功战死，请弃诸岛，移民于内地；筑限界守之，犯者无赦。而嘉禾果断人种。安平地在界外，亦遂成平浦焉。其谶悉验）。
　　八月，成功在铜山，整顿船只，训练士卒，候广西永历信到。忽接叶、陈、邱、林告急请援文，即整大队舟师回救。奈北风盛发，难以驾驶，五日方抵金门。侦报同安已破，诸将战死，叶、陈不屈被杀，全城屠戮。功痛哭遥祭，情动三军，遂移师镇海、铜山。漳浦守将王起俸谋降，事泄，弃家从旧镇入铜山；成功受降，加俸总练使，同柯宸枢联络铜山等处，募兵措饷；诏安县五都人林日灼鼓众拒之。功令甘煇往征，日灼旋灭。
　　十月，江于灿、黄志高同太监刘玉賫永历诏到，晋封成功威远侯。功拜受毕，厚待刘玉。遂兴师从云霄白塔登岸。守云霄将张国柱迎战，被施显贵所杀。遂率众攻城。中军守备姚国泰拒守。城陷，国泰巷战，重伤被擒。功惜其忠勇，令医治，用为监督。
　　粤东原大学士陈子壮、兵科给事中陈邦彦同起兵，船千艘，合攻广东。因故指挥杨可观、杨景烨为内应，谋泄被杀，悬首城上。邦彦战死。子壮遁据高明，遣家人陈荣賫书赴成功处请救。又原兵部侍郎张家玉，会故南海指挥安弘猷、训导张治亦起兵袭东莞县，杀典史张元鼎，知县郑鋈自缢。李成栋闻报，率兵至，击斩安弘猷。家玉走龙门纠众，遣闽将杨可梁亦賫家书至。成功即整师欲从虎门入援。至靖海，闻二家俱遭难，乃止（子壮字集全，号秋涛，万历已未探花，东莞人。守高明六个月，城破，被执不屈，引颈受刑。同时受难刑部主事朱实莲，字子洁，天启辛卯举人；邑庠生黄英元、旻元。家玉字贤子，东莞人，崇祯癸未进士。佟养甲遣巡道张元琳至其家劝薙发，玉冠带出见，不允。元琳去，玉遂与师林洊谋起兵破东莞。韩如琰自惠州来会师。成栋至，弘猷战死，张治、张恂、尹斌咸自缢。玉祖母陈氏、黎氏赴水死。妻彭氏大骂被刃。玉又率龙门众拔博罗，粮尽众溃。玉复走十五岭，集三万余人攻增城。成栋往援，挥骑冲突。玉阵乱，死战，项中三矢，伤一目，赴水死。割其首，颜色不变。其师林洊被执在狱，临刑吟诗曰：『愿续当年李侍郎，遗言谢世报高皇。独怜一片忠精骨，不死沙场死法场』！张恂字士和，壬子乡荐。张治字台玉，潮之程乡人。安弘猷，字叔壮，灵壁人）。
　　李成栋奉总督佟养甲令，提师攻桂林。后合平南、定南、靖南三藩劲旅，直趋武冈。刘承胤令其弟承祖辅永历从间道奔靖州。大学士吴炳被执，不屈死。三藩围武冈，折矢招承胤，胤举城降。部议以其放永历西去，杀之。永历自靖州奔柳州，得何腾蛟、郝永忠、卢鼎兵俱至防御，始安。佟养甲督兵攻全州，何腾蛟率焦琏、郝永忠、卢鼎合滇师赵印选、胡一清分道夹攻，养甲遁。
　　永历仍还桂林，诸帅不和，兵譁争构衅。成栋侦知，乘虚潜师至北门。式耜守城，腾蛟召诸将合击，栋方退师。栋负平粤有功，而耻受制于总督。偶演戏，其妻张氏见而笑焉。张氏系陈子壮之妾，成栋抄其家，见张氏美丽遂娶之。相从年余，未见欢颜；今日之喜，必有由也。栋诘之，氏曰：『为见台上威仪，触目相感』。栋令人取冠服自穿，氏起取镜照之。栋跃起曰：『真威仪可观也』！遂萌反念。密属标兵譁索粮饷，齐集教场，然后请养甲出城抚辑。甲不知是计，同栋行。甫坐下，众兵鼓噪，同时剪辫，即飞书通粤西。巡抚耿献忠亦剪辫，江西提督金声桓同副将王得仁杀童巡抚，剪辫反，应之，共尊永历朔。声桓、得仁咸是左良玉部将，李成栋隶高杰标下，且交好，故片纸至即从。永历命兵部侍郎万翔、兵部职方司揭重熙监局铸印，封成栋惠国公、养甲襄平伯、声桓豫国公、得仁建武侯、献忠两广总督。成栋遣原翰林院检讨蔡之俊賫表前往桂林，请驾幸粤。永历下廷臣会议，未定。瞿式耜疏言有云：『驾若东幸，军中将帅谓朝廷乐新复之土；而成栋亦有邀驾之嫌。号令既远，人心涣散，臣恐不能制也』。遂不果行。之俊还报成栋，栋具疏再请曰：『天下乃太祖之天下。今日光复旧业，何为乐新土？陛下若欲中兴，须亲统六师，行间指挥，俾诸将士奋勇戮力；四方咸知有君，自当响应。岂可偏安粤西，优游度日，令天下豪杰寒心乎？此臣鳃鳃至计，非冀邀驾之功』。遂令原给事蒙正发，再往南靖请驾。永历方至肇庆，李成栋率文武跪接如礼。永历抚成栋背曰：『朕今日中兴，全赖卿力，决不吝分茅列土之封』。栋叩首曰：『军旅之事，毋烦陛下深忧，臣自当竭力前进。第运筹帷幄，策应粮饷，岂可乏人？必须元老方可，请召瞿式耜』。永历允奏，随加成栋子李元胤为锦衣卫指挥使，提督禁旅。栋复上疏，速当发诏通成功，连兵恢复。召式耜使者三四去，而式耜固辞；且连上五疏乞休，不允。成栋无奈，陛辞回粤，出师。诏至厦门，成功拜接，遂大整军伍，令芝莞统舟师从虎头门进。
　　顺治六年己丑（附称永历三年）春三月，成功留黄廷、洪政守浦之罗山岭，柯宸枢守盘陀岭。自统兵马下诏安，师屯分水关。修书遣杨干生入潮州，通总兵郝尚久。久乃成栋健将、郝永忠族侄。前因总兵车任重杀惠潮道李光垣、知府凌犀渠、海阳县桂岳等，横苛肆虐，百姓怨望，成栋侦知，密令尚久声言援漳，假道潮州，屯兵城南。时值元旦，尚久轻裘缓带，从者仅数人，入城拜贺。任重接见，尚久礼益恭，尊为前辈；并陈闽省求救之切，祈为策应，夫役已备，刻即起行。任重许之。尚久见任重不为备，辞出。嘱亲信于寓所之转湾抹角，虔礼款散其左右。藏甲兵于内，整部伍于营，约听炮响，立即抢门。任重果不疑，出城回拜，中计被擒。并其众，报成栋。栋会总督修养甲，题为潮州总兵。栋反，驰封尚久新泰伯，久迟疑观望。迨干生賫书至，尚久拒之。成功大怒，率众欲攻潮州。值施天福引土着黄海如来见，海说成功：『潮州有备，急则难取。不如旁掠诸邑，以缓其心；然后反击，一鼓可得』。功从之，分师旁掠。有海澄人陈斌（其掌有人之贰，人浑号为「大巴掌」。曾从永历于粤东。师败回海澄，与杨广不睦，广率众围之。斌负其三岁子于背，外掩以甲，腰插铁斧，手执大力，突出杀，至城门，门闭不得出。一手持斧砍门，一手执刀御众。众逼之，斌怒，刀起人伤，人无敢近，碎门逸去。其勇如此）率众来降，成功授斌为后劲镇，合击许龙。时张礼踞达濠、霞美二寨，粮甚足。杨广、朱尧、唐玉劝功舍龙击礼，愿为乡导。功于是撤师攻礼。礼闻大队至，弃二寨走青林，遣人乞降。功允之，授为援剿右镇。又令黄山为帅，督诸军从靖海破惠来县，以汪汇为知县、正兵镇卢爵守之。黄山复破黄山寨。成功回揭阳，会鸿逵。闻逵沈死张礼，心甚怜焉；以其无罪遭杀，载其妻子归安平府中，养之。
　　顺治七年庚寅（附称永历四年）正月，成功至潮阳，知县常望凤投降。令洪旭督征粮饷。和平寨不服征，遣右先锋镇杨才往攻。才破其寨，屠戮无遗。才不日亦暴病死，成功以林勇代领其众。陈斌引黄亮釆来降。
　　三月，以施郎为左先锋镇、弟显贵为右先锋镇、黄廷为援剿右镇、王秀奇戎旗镇、甘煇亲丁镇。
　　四月，成功复至揭阳，攻新埠寨。寨长乞输饷，许之。
　　五月，诏安九甲万礼从施郎招，领众数千来归（礼即张要，漳之平和小溪人。崇祯间乡绅肆虐，百姓苦之；众谋结同心，以万为姓，推要为首。时率众统踞二都，五月来降）。
　　六月，成功引舟师击苏利，风逆，反师围潮州。陈斌烧断广济桥，日夜攻击。尚久死守，乞救于漳镇王邦俊。俊亦奉恢复浦、诏檄，随统大队骑步至长桥，把守罗山岭。黄廷、洪政不战弃城遁。俊安民毕，侦知守盘陀贼众，据险扼守，不得进。邦俊以骑兵往来诱敌，令副将王之刚从盘龙小路度岭，又令游击张胜由杜浔而过云霄，合围攻击。宸枢分头迎战，至炮矢尽，全军皆没。邦俊复云、诏，进师黄冈。成功得报，不恨浦、诏之失，大伤宸枢之亡。知救援至，遂退潮阳。黄亮釆乘虚同陈拔五、李英等叛攻行营。甘煇迎击，斩釆父子与拔五等，方定。
　　八月，芝鹏至潮阳，说成功取厦门为家。成功曰：『彼船只倍多，部将老练。取之不得，反结为仇』。芝莞曰：『建国（即郑彩）远行，惟联在厦。迩来横征暴敛，民不聊生，取之正当其时』。施郎曰：『征之未见为是，当设计图之』。功曰：『试陈可图之计』。郎曰：『联乃酒色狂徒，无谋之辈。藩主可领四只巨舰，扬帆回师，寄泊鼓浪屿。彼见船少，必无猜疑。其余者陆续假为商船，或寄泊岛美、浯屿，或寄大担、白石头，或从鼓浪屿转入崎尾，或直入寄碇厦门港水仙宫前。藩主登岸拜谒，悉从谦恭，然后相机而动。此吕蒙赚荆州之计也』。功曰：『此计甚当！但吾欲善取之，庶免杀兄之名』（彩、联与成功通谱，故称兄）。芝莞曰：『不杀之，恐其部卒恋主；不如杀之为是。建成、元吉岂非亲兄弟乎』？成功点首。选健将五百，令甘煇、施郎、洪政、杜煇四将统之，配船四只，其余依计而行。成功于中秋夜舟到鼓浪屿，联方宴客于万石岩，作彻夜欢。次早，成功登岸拜谒，联尚宿酒未醒。迨起梳栉毕，出会。成功曰：『师屡败绩，赧颜相见。倘吾兄见怜，以一旅相助，得片土栖身，终不敢忘大德』。联曰：『吾弟何出此言？军旅相助，分所当然』。随留小酌，快谈雄剧，终日无倦。成功辞出，见联不为备，密令诸船陆续进港，与联舰比。且约部署，听炮为号，争先过船。成功设酒于虎坑岩还礼，联即赴席。是日投壶角胜，酣畅倍常，至戌刻，方掌灯回。途次半山塘，杜煇等伏起刺联，取其首级匿之，飞报成功。功于岩顶放炮，即勒兵入城。佯搥胸顿足曰：『谁杀吾兄？仇不共戴』！哭甚悲哀。令兵守联与彩宅门，云：『非吾令不许擅入』！出示晓谕，有人报说者，赏千金。并即安民，市井无惊。其诸将船业为施郎、洪政、甘煇等所困。知联死，陈俸、蓝衍、吴豪等咸归焉。继而彩将杨朝栋、王胜、杨权、蔡新等率全队舟师来降。功以栋为义武镇，胜为水师统总。旧将蓝登来见，授为援剿后镇。又遣洪政持书折矢出招郑彩。当彩欲行时，曾嘱联曰：『国姓航船来往，宜备之』！联曰：『少年乳臭，虚名而已，何足介意』？彩曰：『弟言谬矣，切不可以少年轻之！细观调兵，甚有经济』。联掀髯大噱曰：『吾兄行兵半世，何作此懦想？兵船粮饷，胜彼十倍，彼安敢正视』？彩曰：『「饥虎不可为邻」，吾提师远出，弟当留心防范，切不可以为戏』！迨至接联被杀之报，叹曰：『是吾之咎，托非人也』！迨洪政至，彩曰：『吾年老气衰，细观诸子弟，能继志者，大木耳（大木成功字）。吾愿全师解付』。令弟斌同政回厦复命。成功大悦，遣官往接。及相见，欢爱如初。言及联事，成功大恸。彩将兵船悉交成功。功见彩诚实，永无猜疑，待之甚厚。卒于厦门。
　　苏利侦知功航船回厦，率众攻破惠来。守将卢爵战死，知县汪汇不屈自刎。成功差洪政招闽安、铜山、南澳诸岛，咸听约束。功以辅明侯林察为左军、闽安侯周瑞为右军、定西侯张明振为前军′平彝侯周鹤芝为后军，自为中军元帅，用蔡福为内司中军镇。每军大小船一百号，凡有原镇各分隶之。泉州人冯澄世（字亨臣，隆武举人，有机略）、潘庚钟（字道宣，壬午举人，善谋策）、纪举国（壬午举人，同安人）、林俞卿（武举人，漳州人）、林奇昌（隆武举人）、蔡鸣雷（晋江人，庠生）、诸葛倬（字士年，隆武恩贡）、蒋德璟（荐授翰林待诏，迁光禄寺少卿）、薛联贵（字忠达，乙酉举人，广东潮州海阳县人，后投诚任江西粮道）、郑擎柱（丁卯举人，后投诚）、邓会（福州人，后投诚，授太原知府）等为参军。整备操演，以俟进取。忽黄文从广西间道賫永历诏至。因何腾蛟攻长沙，命马进忠由益阳出，为李赤心所杀。腾蛟不屈死。又南昌破，王得仁伏诛，金声桓赴水死。守赣将高进库为前导，直趋信丰。诸将劝李成栋且退师，栋不允。相持，会久雨，多叛去。栋愤甚，命酒，痛饮大醉。水涨甚，左右挽之上马。马失足，人马俱沈。三日水退，栋立泥中，始知其死。杜永和举全粤投诚，广西危迫，召成功舟师从虎门入，李定国督骑步兵由三水出合攻。成功谢恩毕，用原总兵黄斌卿将黄大振为援剿前镇，守海坛；拨水师阮引、何德、陆师蓝登等属芝鹏，镇守厦门；自率诸镇，配船百余号，南下勤王。
　　十一月，至潮阳。时施郎与陈斌不睦，功因未进师。有首黄海如通尚可喜，成功遣林习山袭杀之，宥其余党，分配各镇，一时乃安。
　　顺治八年辛卯（附称永历五年）正月，成功舟师回南澳。以萧拱宸为中冲镇，沈亲为护卫右镇。令洪政、施郎、陈埙、郑文星等回厦门。
　　二月，成功引舟师至白沙湖，遇暴风，收入盐州港。擢蔡进福为内司水师镇，施举为水师右镇。
　　三月，至大星所，杀败惠州援兵，攻其城，下之。时福建巡抚张学圣按泉郡，侦知成功往粤东，立咨驻泉中路总兵马得功，统兵乘虚袭厦门。得功随统辖骑兵，先从五通渡过。水师镇阮引不战而遁。芝莞闻报，席卷珍宝，弃城下船。岛中鼎沸，成功妻董氏怀神主出，步行海滨，见船仔招之曰：『我董夫人也』！舵工林礼泊岸，背夫人落船。夫人曰：『那只船是莞爷的』？礼指以重载者是。夫人令泊其船。芝莞见夫人，忙请曰：『此战舰也，不便居。请夫人到家眷船中，有人伏伺』。夫人知此船系芝莞积藏，识破机关；乃曰：『媳妇喜乘此船。今战征时候，非此不可』。莞再三相强，夫人坐而不动。得功领五百余骑往来驰骋，百姓奔窜石洞。原阁部曾樱，人劝其出遁。樱笑曰：『吾今日犹得正命清波，幸也！遁何处』？自缢死（曾樱字二云，江西人，丙辰进士。隆武亡，依成功。门人阮文锡、陈恭以僧龛抬下船，至金门王槐家收殓）。
　　张学圣与兴泉道黄澍、原同安县张效龄督大队至，适潮大涨，遂登五通山。一望波涛万顷，而岛屿孤悬海外，险地也。顾谓澍曰：『此乃绝地。我若过去，船只不继，缓急岂能飞渡？实用兵之忌』。即下山，引师返。得功知后军已退，不敢坐镇，走篔簹港，遇郑鸿逵将杨杼素、吴渤与战。得功奋勇，射死吴渤，杼素不敢迫。施郎闻知，率陈埙、郑文星等从厦门港登岸追赶至，得功战少怯。计穷，遣人驾小船见鸿逵曰：『虽彼此间隔，各尽其职；然亦无时不悬念公也。今得功奉令过岛，未曾扰一草一木。奈欲退无舟可渡，得功必死于此。得功死，分所当然；但恐此岛人民万不能全耳。且公兄在京，眷口在安平，其能安乎？不如宽得功片刻，假渡而归。一举两得，得功幸甚，即公亦幸甚。乞熟思之』！鸿逵动昔日之情，亦以为然，放松高崎守，假渔船数只，渡得功回泉（鸿逵初除天津抚院郑宗周坐营，转隶都督孙应龙麾下。登莱之役，应龙失机，逮系天津狱；复与大同巡抚张廷拱同事。未几，与芝龙平红毛功，勳荫锦衣卫掌刑千户。继晋指挥使。癸未，授登州副将。甲申正月，曾应遴荐副将郑鸿逵缓急可用；诏益兵三千，命鸿逵镇守南赣。至弘光嗣位南京，檄守釆石矶，以右军都督挂镇海将军印。时得功为标下守备）。
　　当得功渡厦时，都督郑德、副将周王臣坐快哨，飞奔大星报成功。功即率大队舟师于四月初一日到厦门，计得功已去五日矣。成功大愤鸿逵卖情，令一应镇将不许赴鸿逵衙署，逵遂移师出屯金门之白沙。成功亲历各要口，亲祭阁部曾樱。改厦门为思明州，以郑擎柱为思明知州。督民夫筑炮台数处，拨劲旅防守。将董氏所乘芝莞船积藏金银，搬充军饷。
　　初十日，成功大会文武，议厦门功罪。实施郎银二百两，陈埙、郑文星银各一百两。芝莞以失机论罪当斩。莞欲辩；而成功已冠带请旨，出隆武所赐尚方剑，斩莞示众。诸将悚然。顷献首阶下，功令悬之街三日，方许收葬。并有『本藩铁面无情。尔诸勳臣镇将，各宜努力。苟不前进怯敌，本藩自有国法在；虽期服之亲，亦难宥之』。谕阮引、何德各捆责五十，蓝登姑宽其罪立功。吴勃遣知州致祭，厚恤其家。于是众军股栗，无敢犯。
　　鸿逵在金门，见成功举动威严，执法无私，亦将船只悉付之。择白沙地方筑寨，广构亭沼，艺植花木，额曰「华觉」；笙歌自娱（后患足疾。至丙申，王进功攻白沙寨，成功合芝豹往救，进功退。功移鸿逵居金门）。成功见鸿逵谢权归隐，擢万礼为前冲镇，陈朝为后冲镇。洪旭守厦门，族兄泰守金门，季叔芝豹同施天福守安平，张进代李寿守铜山；陈霸守南澳，拒南洋许龙、碣石苏利（苏利，粤之饶平东界人，流落海丰时，有闽之同安人苏秦，浑号「大目公」，标掠海上。利与碣石卫民构衅，争杀不休。民潜出海外请秦为援。秦纠党飞船而入，合民击利。利败，秦遂入碣石。利依秦为裨将，所战必胜。秦喜利同姓，益亲信重。秦偶沾疾，利刺秦自代：明末「五虎乱潮」之一也。后虽投诚，心怀不轨。迨奉旨迁移入内地，利不遵，遂反；为平南王尚可喜用参将高亮福、守备高亮祯兄弟为前锋，一战而灭。考之碣石卫旧志，花都司有记曰：『卫地二十五步，有强龙入海，必有隗嚣、公孙述辈踞此二十秋』。计利兴灭足二十载，时日无多寡，其应验如此。亮福字玄素、亮祯字履初，海丰赤坡人。玄素当明季之时，潮民苦于缙绅，众共举刘公显为首，玄素其次也。余马茂素、黄文锦、鲁瑞、黄义、吕云璧、傅君祯、曾十千等，为九军。玄素投诚，授参将。许龙潮之澄海人，亦明末「五虎乱潮」之一，踞南洋横行无忌。后投诚。迨迁移，奉旨入京，官内大臣）。
　　五月，成功见布置得宜，将师移于金门之后浦，操演阵伍，整顿船只，以俟兴师。
　　七月，太监刘九皋賫永历诏航海至，成功跪接。宣读请安毕，询帝行在，方知驻跸浔州。九皋又说：『去岁曹志建战败，新虎关失守；马进忠又战败于瓜里，师退武冈州，桂林大震。督师于元华、滇镇赵邦选、胡一清、焦琏在平乐，怀私情，按兵不前，以致全州不能守，严关亦失。十月，宁远伯王永祚与胡一清俱乏饷，入桂林，榕江一带咸空壁。留守瞿式耜，命赵邦选出城御敌，选不遵，再促之，挈家去。杨国栋、马养麟出小路，兵溃，一清亦奔窜。独式耜危坐署中，总兵戚良勳率五骑至，劝式耜速出，再图后举，耜不允；曰：『汝去！汝去！我去不过多活几日。自古及今谁不死』？挥良勳出。总督张同敞亦自灵州逃回，闻城空，惟留守在，入见式耜，曰：『将奈何』？耜应以『封疆之臣，当死封疆，子无留守责，盍去诸』！同敞愿同死。耜回顾左右，惟一老兵而已。令老兵于城上召中军徐高入，将敕印付之，令驰行在。遂张灯取酒，相向而饮。天微曙，数骑至，执耜与同敞去见定南王孔有德。德举手问：『谁是瞿阁老先生』？耜曰：『余是也。欲何为？城既陷，惟求一死』。德曰：『吾断不杀忠臣，先生何自苦』？耜曰：『天朝大臣，岂你所可说乎』？德曰：『本藩亦先圣苗裔，天命所在，岂有逆乎』？同敞厉声曰：『你不过毛文龙下走耳，毋辱先圣』！德大怒，喝左右缚之。耜曰：『此官詹司马张同敝，不可辱』！德笑而释之，还其衣寇。二人坚请死，德令暂出别居，遣官劝之薙发，二人不屈。又令为僧，曰：『为僧乃薙发之渐。发短命长，不为也』。绝粒。十一月十七日，受刑（给事中金堡已为僧，僧名「金释」。上书定南王，请葬瞿式耜、张同敞。吴江杨艺，为具衣冠葬于北郊之原）。帝闻报，自梧州趋浔州。陈邦传谋劫驾，帝遂冒雨而走，诸臣在后，多被劫掠。至南陵，从行者惟严起恒、王化澄、马吉翔、庞天寿等。并议调孙可望、李定国，合师恢复。因此特差九皋从龙门渡海，来求藩主，督全师从虎门而入，攻粤东，以分其势』。成功曰：『君父有厄，焉敢坐视』？即择日整舟师行。甫趋过粤之表里，遇飓风，船各飘散。成功收入潮阳港。篷索损坏，不果行，回师金门后浦。
　　左先锋施郎从将曾德犯法当死，脱逃赂匿成功左右，郎侦擒之。功驰令勿杀。郎曰：『法者非郎敢私，犯法安能逃？使藩主自徇其法，则国乱矣』。促令杀之。但持令者乃德挚友，回而不述执法前言；徒诡说『尔欲以藩令胁吾，面叱杀之』之语。成功大怒。次日，传诸将入船，令右先锋黄廷收郎，并父大宣、弟显贵，交林习山守于巨舰。习山令副将吴芳看之。是晚有到船访郎者。曰：『命不保矣，随登岸去』。郎急谓显贵曰：『危在旦夕，兄弟岂可俱毙？弟年壮，速当计脱』！贵曰：『兄雄略胜弟十倍。且我有子，兄尚无嗣。吾与父当之，兄急行，勿多语，恐有漏泄』。郎起，佯喜语吴芳曰：『吾以藩主欲杀我，谁知欲令我备铠甲。此易事也』。取酒与芳欢饮毕，恳芳曰：『伴我登岸，往见当事』。芳见郎举动雀跃，又以父与弟在船，遂信焉。令人随之登岸。郎曰：『大路恐遇人不便，由小径行』。芳之随者是之。至草仔垵，郎出铁锥锥死芳之伴者三人，走匿曾厝垵石洞中。是晚，成功闻报大怒，捆林习山欲杀。拘吴芳妻子，令芳侦寻赎罪。二十一日出令，收大宣、显贵，斩之。严禁船只，晓谕搜索。郎匿数日，饥饿难当，乘昏，奔其部属左营苏茂署（时茂顶郎左先锋镇缺），茂方晚食。郎见激之曰：『闻藩主千金高爵购我，细思贤弟与我最厚，特来相寻，免被他人邀功』。茂曰：『茂虽不肖，岂肯卖镇主以求荣乎？且公投生非投死也。茂虽死亦不肯为，公幸勿疑』！饬守门者秘勿扬，随饮郎，藏之。次夜，令心腹备小船载郎去安平，投施天福依芝豹，求为排解。俄而成功知，往召，郎已逸内地。成功得回报，愤其叔父市恩放郎（郎于顺治四年依成功，至逃，共住四年耳）。
　　五月，成功擢戎旗中协林胜为援剿右镇。整大队，领中提督甘煇、左先锋镇苏茂、中冲镇蓝登、宣毅左镇杜煇、援剿后镇陈魁、左冲镇郭义、右冲镇蔡禄、后冲镇林明、前冲镇统领余新、奇兵镇杨祖、智武镇蓝衍等，从南溪登岸。漳州总兵王邦俊率骑兵一千、步兵二千，列阵于磁灶以待。杜煇、蓝登奋勇夺先，率众用藤牌厝抵箭迎敌。骑兵不能胜，矢将尽，少却。余新、杨祖出左，蔡禄、陈魁出右，合击。邦俊势孤，遂溃，入城坚闭不出。
　　六月，成功回厦。旧将黄兴投见，授兴中权镇。平和人黄梧来归，即授副将。以监督陈六御为北镇，管骑兵。
　　九月，成功复率众入攻漳浦。王邦俊来援，被甘煇所败，追至马口始收军。提督杨名高接王邦俊「海逆猖獗」报，统兴、泉各镇营进剿。成功侦知，令蓝衍、杜煇为先锋，以苏茂、郭义私过小盈岭之左埋伏，杨祖、蔡禄衔枚伏于小盈岭之右，听号炮三声，各抄出夹攻，使彼首尾受敌。又令甘煇、余新为监阵接应，陈魁、黄梧为救援。自领林明、刘巧、林胜等，登山顶观战。名高知成功兵屯小盈岭，即以骑兵五百为先锋，分步兵三千为二队以应之；又以骑兵六百作二队，为左右救援；自领骑步三千迎战。时冬十一月，天气严寒，名高谓诸将曰：『海贼赤脚，可乘今日冻栗击之』。遂进，遇于岭下，两相交锋，胜负未分。成功令林明发炮。明连发三炮，而杨祖冲出。高分兵接御，苏茂、郭义从后抄杀。高队大乱，死者甚多。名高退回泉州。
　　十二月，成功乘胜旁掠诸县。漳浦守将杨世德、陈尧策（字邦缵，系功之旧将）献城投降。授世德英兵镇，尧策护卫前镇，林其昌为漳浦知县。成功见士卒繁多，地方窄狭，以器械未备、粮饷不足为忧，遂与参军等潘庚钟、冯澄世、蔡鸣雷、林俞卿共会议。澄世曰：『方今粮饷充足，铅铜广多，莫如日本，故日本每垂涎中国。前者翁太夫人国王既认为女，则其意厚。与之通好，彼必从。藩主何不修书，竟以甥礼自待，国王必大喜，且借彼地彼粮以济吾用。然后下贩吕宋、暹罗、交趾等国，源源不绝，则粮饷足而进取易矣』。成功是之。令兄泰造大舰，洪旭佐之（旭字念尽，同安人）。以甥礼遣使通好日本。国王果大悦，相助铅铜；令官协理，铸铜熕、永历钱、盔甲、器械等物。以原县户掾黄恺（号龙剑，有口辩材能）为征饷官，以督征泉、漳、福、兴沿海地方，以资军饷。阮骏、阮美自舟山来归，令原船听用。海澄守将郝文兴遣人密款于成功。功允之，授兴前冲镇。
　　顺治九年壬辰（附称永历六年）春正月初二日，成功乘潮大涨，航船直抵中权关。郝文兴迎成功入城安民，以黄维璟知海澄县事。有同安浯州人周全斌投谒（斌刀笔吏，有文武才。浯州，金门别号），功问恢复进兵策。斌对曰：『若以大势论之，藩主志在勤王，必当先通广西、达行在，会孙可望、李定国师，连■〈舟宗〉粤东，出江西，从洞庭直取江南，是为上策。奈金声桓、李成栋已没，广州新破，是粤西之路未得即通，徒自劳也。今且固守各岛：上踞舟山，以分北来之势；下守南澳，以遏南边之侵。兴贩洋道，以足粮饷。然后举兵取漳、泉，以为基业。陆由汀郡而进，水从福、兴而入，则八闽可得矣』。功大悦曰：『此诚妙论』！授全斌房宿镇。初十日，功遣各镇从江东入攻长泰。王邦俊率兵援之，相遇于溪西，俊失利。二十三日，俊复来援，败回。
　　二月初三日，功督令攻城，游兵镇吴世珍奋勇先登，被炮打死，城不得下。成功密遣火器镇何明凿地道击之。甫开凿，报总督陈锦提兵至。
　　三月初七日，功移营江东。初十日，锦师札牛蹄山，相去仅五里。锦欲进兵，提标右营游击张玉谏曰：『海贼国姓，少年英勇，诡计甚多。现札江东，未可陡进。且踞守于此，遣人密通漳镇，另调一旅，由长泰小路出，从中冲出，使彼首尾不顾』。锦喝曰：『皆是尔这班怕死的，虚糜君禄，养成祸胎。这样蝥贼，何足挂齿？本部院前在小盈岭一鼓破之。本该割尔头以儆慢战之罪；姑念用人，暂且记罪。如若再犯，决难轻恕』！锦实狃于同安之胜，不以成功为意（陈锦曾同佟鼐、李率泰为三大人，督提督赵国祚攻邱缙于小盈岭复同安县有功，是以擢福建总督）。
　　十三日，锦率诸军冲营逼战。功令苏茂、林胜迎敌，杜煇、吴豪旁出合击。锦军大乱，退劄于同安之凤尾山。羞惭愤怒，偶食不如意，大鞭挞其奴库成栋。栋恨，夜携匕首刺锦，割其首级，潜奔献成功。功佯喜厚赏之。次日，会文武，令收栋。栋称『无罪』。功曰：『尔杀主求荣，天下之大罪人也。本藩决不用此不义罪人』。令斩首示众（有记锦于七月，误也）。长泰守将李清闻锦失利被刺，十八夜弃城遁。功入城安民，以冯澄世为知县。擢黄廷为前提督，黄山为后提督。
　　四月，成功督大队出围漳州，劄南院。凡各县钱粮，征解军前。陈锦当被库成栋刺死，将首级盗去，次早方觉，追之不及。众军无主，各星散回汛。抚提会题，又得漳州紧报，随驰调浙镇马逢知（原名进宝，浑号金衢马）率兵援漳。成功会诸将集议。甘煇曰：『逢知至，煇愿领兵御之』。功曰：『不然。凡行兵之道，岂可全恃勇力？当明彼此之情。今陈锦新丧，提调无人，抚提以素称饶勇之逢知，着其前来，必以一当百。勿战，纵之入城，然后围之。城内多添人马，粮食易竭。外调既迟，内势窘促，破之必矣』。诸将拜服。即驰令『自万松关以及龙江一带，悉撤避。援兵至，勿阻他。但扬威而已，纵之入城』。逢知果恃勇猛，率精锐马骑一千、步卒三千，飞驰至灌口、深青地方，无人敢敌，悉避之。待欲安营，忽四面摇旗呐喊，似逼战状，终夜如是，兵马不敢卸甲。后路漫山遍野，连营屯劄；惟有往漳一路无阻。甘煇前来邀战，逢知因一夜不宁，人马咸倦，不敢恋战，且敌且退，走入漳城。成功袭其后，仍将城围困。马逢知退入城，养精锐数日，领所带精骑，开东门，直冲成功营垒。功令陈胜、陈斌、苏茂、萧泗四将迎战，自领甘煇、周全斌、陈尧策、郝文兴等四面云梯临城。逢知无心恋战，弃阵回衙。邦俊出兵接应，死伤甚多；而外援遂绝，势益危蹙。成功百计攻击，昼夜不绝。逢知、邦俊悉力堵御，功不能克。巡抚宜永贵先接塘报，屡称马逢知所向无敌，统兵入漳，以为围解。迨后羽檄踵至，知成功用赚兵计，赚逢知入城，连逢知俱围在内，攻打甚急。永贵遂集船二百余号，傚击魏救韩法，出攻厦门。功令甘煇为帅，督水师御之。相遇于崇武，煇大胜，报捷。成功急攻城，逢知虞内变，将所带之兵杂守陴堵，随坏随筑。功屡犯，损伤甚多，而计亦拙。
　　八月，时值秋霖，张名振献计曰：『离城三十里有镇门者，两山夹岸，可将木石塞满，激水灌城』。功曰：『此计诚妙』。令甘煇、周全斌、陈尧策、陈斌等，督诸镇监攻四门。自领张名振、黄廷、黄山、萧泗等至镇门，令兵士将大木于象鼻列栅过狮头（漳城有狮、象把水口），用坏船装石，沈水堆塞。奈溪流澎湃，终不能蓄水，塞此崩彼，徒费众力，百姓遭苦。但城内人民繁众，蓄积无备，客主之兵既多，仓廪之储告匮，遂夺民食，至不敢举烟。徐而各户断粒，金珠宝玩，贱加瓦砾；纸皮树叶，寻取殆尽。弱肉强食，死亡塞户。独有一家，见城被围，不能脱出，虞有夺食，将所剩米舂粉，做成块，晒干，叠起，外抹以泥。俟更深人静，逻卒巡更过后，私敲一块，煮烂如糊食之，得保焉。又有公姑饿甚，欲杀其媳食。媳知，逃归母家。其父母问以归之故，女述公姑意。父母曰：『吾生汝，且不得食，反与彼食』？随杀其女食之。
　　九月，固山金砺奉命入闽，会新任总督刘清泰统满汉官兵驰救漳围。砺屯同安，与诸将议曰：『成功行兵有法。若以大队齐进，恐坠术中。当分一旅，由小路出长泰，将步卒为先锋，从中杀出。吾统骑兵从大路攻击。彼师已老，能略挫其锐气，则势如破竹矣。此围可解』。诸将服其论，依计而行。成功知金砺领兵至，攻愈急。令周全斌为帅，督苏茂、吴豪、黄梧、杨祥等镇前去御敌。相遇于龙江之东。吴豪、黄梧首先冲阵砍杀，全斌率诸镇应之。忽左右骑兵出，箭如雨下。全斌分兵而御。正酣战间，流星马飞报，有兵暗渡长泰小路，抄出江东矣。斌惊为其所截，急鸣金收军。砺飞卷而追，斌退阵乱，桥关悉为砺夺。成功知全斌败，即令甘煇、陈尧策、杨祖、萧泗等守关踞桥。甫至瑞香亭，接全斌军，云关已失，煇不敢前，急报成功。功传令撤围，煇殿后，屯古县（离潭三十里〔乙本作二十余里〕，皆郑姓所居）。金砺入城，见残黎饿莩，令守道周亮工（字栎园，江南进士）发府县仓米，煮粥赈济。但饿死者十有其三；而就赈者下咽立毙，又十有其七。枕籍街衢，横列闾巷，发收骸骨，计有七十三万余众，瘗三大穴：一碑「同归所」、一碑「万安所」、一碑「万公所」。其收不尽、落沟陷阱及自埋者，不可胜计。
　　金砺休息数日，与马逢知、王邦俊议曰：『郡围虽解，而海贼现在古县，尚有觊觎之心。倘再率众由三叉河截踞江东桥，一队从赤岭港登岸，岂不复如前辙乎？当急除之，以复海澄。公宿将，与士卒同甘苦，仍守城池。俟吾统一旅之师破之』。逢知曰：『公妙算宜速行，莫使余灰复燃』。
　　十月初三日，金砺督骑兵作三队而进。成功令提督黄山领右先锋镇廖敬、护卫右镇洪承宠、礼武镇陈俸、亲丁镇郭廷等，率火攻迎之。是早西北风，凡火筒、喷筒、鸟枪、营炮，其烟被风回反阵中，军士一时眼迷。砺乘势冲杀，诸军皆没；非煇与廷力御，几无遗类。成功退屯海澄，仍以郝文兴、王秀奇二将守之。成功出厦门，金砺回漳郡报捷。
　　顺治十年癸巳（附称永历七年）三月，成功遣张名振率水师船二百余号北上，陈煇等为援。
　　四月，金砺奉部文取海澄，刘清泰调水师出福、兴二港合攻。成功令林察、周瑞、周鹤芝、阮骏、黄大振等前往海坛迎敌。察船泊湄州，遇飓风飘入兴化港，被擒。二十八日，金砺全师出，劄祖山头。郝文兴飞报成功。功率大队于五月初一日至海澄。令王秀奇、郝文兴、陈尧策、万礼分守镇远寨；甘煇、黄廷守关帝庙木栅，连接相应。就天姬宫起将台，亲登观兵督战。初三日，金砺率骑步数万，连营与天姬宫相对，安火炮数百门，日夜攻击不绝。木栅倒坏，士卒损伤。后劲镇陈魁、后冲镇叶章请成功令领兵冲营，功许之。初五日辰刻，魁等乘炮烟冲出。被金砺伏骑齐起，叶章奋勇冲击，战死。陈魁箭伤，全军受困。甘煇、黄廷望见，急开栅，突围救回。功令魁出载厦门医治，以杨正暂统其军。擢周全斌为后劲镇。初八日，金砺督众攻营垒，炮声振天，城垣随坏随筑。成功坐将台，张盖指挥。砺望见，令炮对台齐攻。诸将见炮如雨点，劝功下台。功曰：『炮避吾，吾岂避炮』？又劝功去盖，功亦不允。甘煇情急，亲掖功下。甫离台数层，而座已被炮碎矣。砺欲攻城，悉为镇远寨所援。议不击镇远，其城终难攻。随往取镇远，王秀奇等死拒之。短墙皆陷如平地，士卒无可容身，奇令掘地窝藏之。功乘夜遣火器镇何明率洪善等，将河沟边尽掘地道，埋火药，留药心于外以待。砺将老弱者率民夫为势攻击；别选精勇二队饱食，乘五鼓，听营中号炮三声，齐攻填濠，缘城扳栅。成功令按兵守御。忽砺营建发三炮，郝文兴请曰：『是欲临城』！功不信。王秀奇曰：『果是号约，宜防备之』！甫传令，而喊声轰雷，云集风拥，填平沟壕，齐倚登城，文兴、秀奇、尧策、全斌等勒兵执斧木棍火桶火箭交击，凡争先登者，悉死城下栅边。砺督后者再登时，东方将白。功令放地道，一声霹雳，烧死无数。砺方退，又遇苏茂、甘煇等截杀。砺弗敢停鞭，领师回漳郡。自是，海澄功守益固。十五日，成功回厦门，大赏有功将士：以甘煇为第一。
　　六月，监督池士绅奉成功令，以腊丸賫帛疏，由陆路诣广西行在，报「杀陈锦、败杨名高」捷；回同兵部侍郎万年芳（江西人，崇祯兵部左侍郎）賫永历诏至，晋封成功漳国公。功受封毕，仍遣士绅与年芳从海道进谢表，并请诸将会议恢复。功令冯澄世督修海澄城炮台濠沟，以便出师。
　　七月，固山金砺回京。成功率船犯海澄，用土人杨广为乡导，攻乌丁坝。寨主陈铁虎者善用兵，寨又坚固。功督诸将用力填壕，为飞弹伤足，遂退师。出港口见海水红光闪烁，有大熕二门浮起。功急令捞之，名之曰「龙熕」；以副将杨廷统五百人翊卫。
　　八月，功屯揭阳。洪旭遣员报其父芝龙差李德来报，封「海澄公」劝其归降。成功回厦。
　　九月，潮州总兵郝尚久差心腹将杨清时至厦门请救。成功恶其前至潮州通伊叔南安侯郝永忠，欲令其会师接李成栋，而尚久不从，致失机会。今一旦无故而杀道府，计穷请救，意不欲援。周全斌请曰：『倡义原当纳降。虽尚久有前日之拒，今已悔过来归，若不往救，恐失天下勤王之心』。功令陈六御为帅，统杨祥、江龙、黄梧、萧泗、吴豪等镇先入揭阳港，自督大队继进。但郝尚久自恃杀车任重有功镇潮，而肆行无忌，百姓苦之（按顺治六年，潮州总兵车任重杀惠潮道李光垣、知府凌犀渠并海阳县桂岳等，横虐百姓，李成栋遣尚久用计杀之）。惠潮道沈时、潮州知府薛信辰见其凌剥妄为，每事与抗，久心愤甚。迨报刘伯禄代之，尚久集诸将议曰：『本镇屡建奇功，而守此城。前者国姓来通，本镇若稍易念，则全粤去矣。今日太平，文官欺侮我们。况本镇世受国恩，永历现在广西，举义以应，岂不垂名万世』？诸将唯唯，毋敢逆者。于三月十五日执沈时、薛信辰剪辫，会黄锦、邹鋈、梁犹龙等，奉永历朔，移新泰伯，踞潮属各县。惟吴大奇、许龙（龙，潮之澄海人，据南阳，横行无忌，后投诫，奉旨入京，为内大臣）各治兵不附之（黄锦字纲庵，壬辰进士，南京礼部尚书。鋈字□□，辛未进士，官拜襄阳知府。犹龙字临海，戊辰进士，福建参谋。俱潮州府人）。奉旨，以平南王尚可喜、靖南王耿继茂、总兵刘伯禄、郭虎、班志等合剿。尚久侦知，虞城中有变，大兴土木之工，于北之金山城顶再筑一寨，高耸坚固。中挖两井，深百丈，源通韩溪，可饮万人不竭。又起盖仓库，堆积粮饷、薪炭、食物诸类，以作永远计。平南王尚可喜、靖南王耿继茂调高、雷、廉、韶以及南雄、肇庆等营暨饶平总兵吴大奇（奇字葛如，福建汀州人，海阳籍。明末踞大埔、程乡、饶平等处，亦「五虎乱潮」之一也。后投诚，授饶平总兵，平潮有功，挂印加少傅衔）、碣石总兵苏利、南洋总兵许龙，合围潮州。尚久见围紧援绝，惑信巫术。而巫者每降神语：『自当佑庇』。会天雨暴涨，尚久虞灌城，请于巫。巫者降神：『常用大铁锁数百筋锁蛟龙，则安』。尚久立令制造铁索。巫曰：『神退』。诸巫让之曰：『何事不可言，而言此险语？汝当自下海，勿累他人』！铁索成，尚久鸣锣击鼓，与诸巫送前巫者沈之江。顷而起，尚久见，令人救之，侥幸不死，愈深信惑，遂疏提防。亲信领旗王安邦见尚久昏迷邪术，不亲军旅，忖其必败，密遣人投降。约书悉投南门外关帝君袍袖里，各以了哨往来相通。十一日，可喜督兵攻城。夜二更，从西南角云梯上城，城中大乱。尚久知城破，急抽兵入寨。而大队突至，门弗及闭。情急跳井，其子尧亦随之下。潮州平。陈六御舟师甫至南澳，闻潮已破，不敢进援而还。
　　十月，原浙江监国鲁王逃舟山，阁部熊汝霖与建国公郑彩辅之。迨汝霖死，彩解权，周瑞等悉归成功，兵微船少，而浙江舟师又出，张定国纠众与御，大败。吏部尚书张肯堂、巡按朱天佑死之。鲁王不敢守，与泸溪、宁靖王及益王孙等航船至厦，遣黄门通知成功，成功集冯澄世、潘庚钟、林俞卿、郑擎柱、薛联桂，邓会诸参军议接鲁王礼。庚钟曰：『鲁王虽曾监国浙右，而藩主现奉正朔，均臣也，未可以监国言』。成功曰：『此是朝纲。且论今日相见之礼』。庚钟曰：『相见不过宾主』。成功曰：『不然，若以爵位论之，鲁王尊也；况经监国。若用宾主礼，是轻之。轻之，是纲纪紊乱矣。吾当以宗人府府正之礼见之，则合祖训，于礼两全』。诸参军拜服其论，成功竖宗人府府正旗，请鲁王相见，各安慰叙情。出，随给屋请住，月送俸薪。又有乡绅王忠孝（字愧两，泉之惠安人，戊辰进士。初除户部主事。至弘光，授绍兴知府，擢副都御史。隆武升兵部侍郎，总督军务，赐尚方剑，便宜行事。后依成功。至丁未岁，卒于台湾）、张正声（戊戌进士，泉之同安人，官兵部职方清吏司）、郭贞一（庚辰进士，泉之同安人，官都察院右副都御史）、谢元汴（字途野，癸未进士，粤之潮州揭阳县人。永历授为兵部给事中，寻削发为僧）、辜朝荐（字在公，粤之潮州揭阳县人，戊辰进士。崇祯朝，官兵科给事中。后依成功，至甲辰年卒于台湾）、许璟（字得璟，戊辰进士，兴化府人，官潮广参议。依成功，卒于厦门）、唐显悦（兴化仙游人，壬辰进士，官尚书。以长女孙妻功长子经。后依成功，卒于厦门）、张煌言（字玄箸，浙江鄞县人，壬午进士）、李茂春（字正青，漳州龙溪县人，隆武举人。后依成功，卒于台湾），蔡国光（字观之，同安人，甲原进士）、林兰友（仙游人，辛未进士，官副都御史）、许吉璟（泉州人，癸未进士）、万年英（荐漳浦县生员刘玉龙有才学经济，成功用之），其安插供给，与诸宗室礼同，悉以前辈重之，军国事辄咨问焉。
　　成功遣李德回京，惟嘱复以『不听吾言，致有今日。然既误之于前，本藩岂有明知故蹈，再误于后乎』？德不敢复禀，遂行。功令甘煇督率诸镇下粤之揭阳，以措兵饷，以足兵食。
</div>
    <div class="pagination">
<a href="台湾外记_page2.html">上一页</a><a href="台湾外记.html">1</a><a href="台湾外记_page2.html">2</a><span class="current-page">3</span><a href="台湾外记_page4.html">4</a><a href="台湾外记_page5.html">5</a><a href="台湾外记_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
