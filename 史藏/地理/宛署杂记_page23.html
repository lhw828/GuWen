<!DOCTYPE html>
<html>
<head>
    <meta charset="UTF-8">
    <title>宛署杂记 - 第 23 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宛署杂记 - 第 23 页/共 25 页</h1>
    <div class="content">　　△何宇度（詹事府录事 湖广安陆人）

　　广济寺：新秋羸马禁垣东，古刹林深殿阁崇。贝叶晴分榴树绿，慧灯凉映蓼花红。疏钟隔竹连萧寺，复道盘云拟汉宫。牢落一官如野衲，每从初地叹飘蓬。

　　显灵道院：云璈霜磬照行杯，满座人因御李来。衣畔鹔鹴寒绰约，檐端鸾鹤影萦回。空坛月色赊青昼，古殿松声起暮哀。莫讶诗成中金石，挥毫原在步虚台。

　　高梁桥秋望：一出郊关外，河出四望新。平堤欢驻马，秋水羡垂纶。桥以沙为岸，村依寺作邻。绿杨千万树，彷佛故园春。

　　登真觉寺塔：宝塔闲能眺，秋原望不迷。白云双阙迥，绿树万行齐。沙转河流曲，天空雁影低。长安此行乐，山水满城西。

　　游摩诃庵：西山遥在望，萧寺近堪游。食自中官供，幡从内苑留。苍松高拂殿，交石叠成楼。车马迷京洛，兹来始觉秋。

　　游慈寿寺：层塔接遥天，芙蓉次第悬。明君延福地，慈后布金年。绣栱千寻接，瑶坛百尺连。朝霞笼桧柏，如结凤楼烟。

　　望湖亭：孤亭秋一望，湖日两氤氲。远岫浮螺影，澄泉涌榖文。青占鸥岸柳，红闪凤楼云。安得凌波棹，飘摇泛夕嚑。

　　碧云寺：寺里流泉寺外峰，碧云四合削芙蓉。佛天夜散松梧雨，帝里秋闻殿阁钟。僧饭香分中贵廪，宝幢字簇内廷封。玉桥金柱游人避，争道频年驻六龙。

　　香山寺：古柏乔榆路欲迷，千年名胜帝城西。望穷平楚天垂尽，坐傍群峰云与齐。曲磴宛从山上下，危楼半倚树高低。登临却喜佳辰近，僧舍黄花开满畦。

　　中峰寺：西山无尽寺，此地独幽深。岛道还千曲，云梯近百寻。庭除花影暗，钟磬石苔侵。日午持杯处，岚光满客襟。

　　△刘余泽（邑人 举人）

　　西山道中：春山四望翠微开，拂面花香细细回。日暮诸陵寒色动，却疑风雨逐人来。

　　来青轩晓望：百尺璇台翠黛攒，扶桑初日照朱栏。参差宫殿云中出，缥缈湖山掌上看。烟吐千林浓又合，风回万里晓逾寒。侧身似隔人间世，便欲凌霄振羽翰。

　　洪光寺寻莲池古迹：石磴攀跻兴不阑，层峦飞瀑溅衣寒。龛藏金粟三千界，山拥芙蓉十八盘。地古松萝枝老尽，春深洞壑雪初残。逢僧欲订莲花社，转忆沧桑几度看。

　　流憩亭：独上孤亭倚曲栏，风来寥廓振衣寒。碧天一夜晴如洗，多少烟光画里看。

　　△刘芳名（邑人 庠生）

　　过金山寺读壁间诸作：珠阁凌虚曲水侵，倚栏爽气拂衣衿。乱山过雨疏于翠，野树垂桥绿满阴。十载年华如旦暮，五陵冠盖半浮沉。可知胜赏耽幽事，无那衔杯感慨深。

　　吕公洞留柬主人：冲雨来江渚，芙蓉万顷娇。上方僧借榻，幽洞客停桡。祛暑云闲麈，飞觞月转桥。为怜张仲蔚，清梦落山椒。

　　兴德寺：午暄栖佛院，碧水浸人凉。层阜疑台榭，盘松俨屋梁，欢从朋共洽，情与日俱长。酒半残霞落，歌钟送渺茫。

　　流憩亭：蹑屐寻幽醉此亭，山青云白两关情。欲拚酩酊愁归路，多少闲心落化城。

　　△朱宗吉（濠梁人）

　　玉泉：绝壁危梁转，飞泉落树端。波涵青嶂月，声到白鸥滩。野寺春云合，空山夜气寒。老僧怜病渴，重为煮龙团。

　　过真觉寺：浪游羸马倦，别路绕沧浪。回首青山远，愁人赤日长。尚余王子兴，还入赞公房。城郭风尘满，招寻意不忘。

　　△王穉登（太原人）

　　宿圆光寺：下马投香积，窅然霜叶红。客心从罣碍，佛性自圆通。楼阁寒云里，山河明月中。如何依觉地，能使梦俱空。

　　弘教寺：树里山门破，萧然无四邻。青松多结子，白社不逢人。已慨经千劫，何因问六尘。不留陶令醉，知是远公贫。

　　小至日与诸君白塔寺沐浴：岁晚客心惊，他乡觅化城。日临添线节，人有振衣情。塔雁看何白，池莲浴甚清。幸沾功德水，无使六尘生。

　　圆静寺：香阁马头攀，登临夕霭间。霜寒尘陂水，木落一禅关。食施湖中鸟，窗窥塞上山。能令许玄度，相过便忘还。

　　十三看灯市：瑞气与人烟，纷纷侠少年。花过楼外看，灯出市中悬。若个春无怨，谁家夜可怜？不知人共月，能到几时圆？

　　△潘之恒（新都人）

　　福田寺访清寥上人：古树苍藤涧道斜，澄湖返景落明霞。天垂极北开莲宇，路转山南隔翠华。不二可能容半偈，无生端为演三车。惟怜只尺清凉界，马首红尘几度遮。

　　湖上：何处延清赏，烟霞郭外私。就湖寒水阔，访寺越山迟。花落朝朝雨，蝉鸣树树枝。障泥吾不惜，但恐失幽期。

　　燕九：燕市重逢燕九，春游载选春朝。寒城旭日初丽，暖谷微阳欲骄。公子高寒锦障，侍中齐插金貂。书传海外青鸟，箭落风前皂雕。翟茀烟尘骤合，马蹄冰雪全消。张罗释兔求雉，投博呼卢得枭。剑说荆卿匕首，舞怜蛮女纤腰。闹蛾人胜争贴，怖鸽天花乱飘。台上试听萧史，峰头方驾王乔。宝幢星斗斜挂，仙乐云璈碎敲。京辅少年任侠，倡楼大道相邀。寄言洛社豪举，莫笑春光不饶。

○志遗五

 　　△藩王之国

　　万历十六年，潞王之国，原派抬内钱粮夫贰千捌百叁拾贰名，除兵部认夫肆百捌拾名，又除大兴外，本县该夫壹千壹百柒拾陆名。每夫一名，折银壹钱。又补解夫肆百伍拾柒名，银肆拾伍两柒钱，皂隶叁百名，银壹拾陆两伍钱；辞陵人夫壹百伍拾名，银肆拾两玖钱伍分。

　　原派装运钱粮大车肆百辆，除大兴外，本县该车贰百辆参运。实用过车壹百肆拾肆辆，银叁百肆拾伍两陆钱；折车伍拾辆，银壹百贰拾两；补解车陆辆，银拾肆两肆钱；红绿车骡草料银贰拾壹两；辞陵车拾辆，银伍拾两。

　　以上俱本府发银，委官支。

　　部府填垫，自清河起至回龙观止，约拾伍里，起民夫平垫，不动钱粮。刊之国供应事宜书册伍百本，梨板、刊字匠工食、江连纸、蓝纸、装钉面糊，烟墨、水胶、刷印匠工食共银肆两贰钱叁厘壹毫，除大兴外，本县该银贰两壹钱壹厘伍毫伍丝。又本府并潞府长史司取供应书册，本县分该壹百本，银贰两陆钱柒分陆厘伍丝。以上俱存留银支。长史司行本县刊刻信牌、信票、火票，梨板、刊字匠工食共银贰钱壹分，两县行银支。奏缴之国用过钱粮，合用黄绫肆尺，绒绳肆条、大夹板贰副、大呈文纸壹百张、工食等共银玖钱伍分，两县铺行银支。轿乘女轿夫等照常行。

　　△宫禁传取

　　万历十四年间，奉司礼监传取用潞王长女送葬棺木银伍拾两，七七纸叁拾两，香油贰百斤，银四两，往回人夫伍百叁拾名，折价柒拾玖两五钱，往回大车壹拾贰辆，折价壹拾肆两肆钱，府发转解车夫银贰拾两，造方相冥器纸张工价银陆拾两，麻布五十五疋，银叁两叁钱肆分，磁缸二口，银壹两，麻绳六十根，银陆钱。万历十六年间，寿阳公主薨逝，取用棺木银伍拾两，发引往回人夫五百三十名，折价柒拾玖两伍钱，往回大车一十二辆，折价壹拾肆两肆钱，本府转解车夫银贰拾两，小车四辆，脚价贰两，七七纸贰拾肆两，麻布二百疋，银壹拾陆两，香油二百斤，银肆两，麻绳六十根，银陆钱，磁缸二口，银壹两。以上二项俱二县铺税银办。

　　△杂祭

　　祭太岁月将之神，每年二月，用苇把二十四束，银参两陆钱，烧香木柴五十斤，银叁钱，共银叁两玖钱，本县行银办。

　　祭先农，每年二月，除大兴外，本县用苇把四束，银陆钱，行银办。

　　不时告祭，除大兴外，本县每年约用银伍拾余两，行银支。

　　祭天下无祀鬼神，每年清明、七月十五、十月初一日三祭。除大兴县外，本县每祭猪六口，每口银壹两伍钱，羊六只，每只银伍钱，活兔一只，银壹钱，黄酒八瓶，银壹钱伍分，炷香五斤，银壹钱，大烛一对，小烛二十对，共重四斤，银贰钱，俱税银办。都城隍庙发咨三牲更衣酒饭并搭棚共银壹两捌钱，行银给，各行办用，共银壹拾肆两叁钱伍分。以上三祭共银肆拾叁两伍分。

　　△棋炒

　　嘉靖三十年北虏内犯，户部行二县领太仓银叁千，散给各烧饼铺户，每两上棋炒一石。其法：用白面少和香油芝麻为薄饼，断为棋子块样炒熟，工部车送至行军处所支用。

　　△女轿夫

</div>
    <div class="pagination">
<a href="宛署杂记_page22.html">上一页</a><span>...</span><a href="宛署杂记_page18.html">18</a><a href="宛署杂记_page19.html">19</a><a href="宛署杂记_page20.html">20</a><a href="宛署杂记_page21.html">21</a><a href="宛署杂记_page22.html">22</a><span class="current-page">23</span><a href="宛署杂记_page24.html">24</a><a href="宛署杂记_page25.html">25</a><a href="宛署杂记_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
