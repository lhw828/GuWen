<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 167 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 167 页/共 202 页
  </h1>
  <div class="content">
   广西州知州【乾隆三十五年改府为州】州判【雍正五年移通判驻五嶆乾隆三十五年改州判】州学学正　训导　吏目　知县二员【师宗弥勒】县丞一员【师宗雍正八年设州同驻邱北乾隆三十五年改县丞】县学教谕二员　训导二员　廵检一员【弥勒县竹园村】典史二员
　　武定州知州【乾隆三十五年改府为州】州学学正　训导　吏目　知县二员【元谋禄劝】县学教谕二员　训导二员　典史二员　廵检一员【驻金沙江】
　　元江州知州【顺治十七年改土官设知府乾隆三十五年改府为州】州学学正　吏目　知县一员【新平】县学教谕　训导典史　廵检二员【因逺武坝】
　　镇沅州知州【雍正五年改土官设知府乾隆三十五年改府为州】州学学正训导　吏目　盐大使【按板井】廵检【新抚】知县一
　　员【恩乐雍正五年设】县学教谕　典史
　　永北防直同知【康熈三十七年改知州设知府乾隆三十五年改直防】防学教授　训导　经厯　知事
　　防化防直同知　防学教授　训导　经厯廵检三员【南涧澜沧江漾偹司】
　　景东防直同知　防学教授　训导　经厯廵检一员【猛统雍正十年设】
　　武职官
　　督标中军副将　都司【雍正十一年改守偹府】千总二员把总四员　左营游击　守备　千总二员把总四员　右营游击　守备　千总二员把总四员【原设前后营游击守备千总把縂共十六员俱于乾隆三十五年裁汰】
　　抚标中军防将【左营】守备　千总二员　把总四员右营游击　守备　千总二员　把总四员
　　提督总兵官【驻大理府】中军防将　守备　千总二员把总四员　左营游击　守备　千总二员把总四员　右营游击　守备　千总二员把总四员【原设前后二营逰击守备千总把縂共十六员乾隆三十五年裁汰】
　　临元镇总兵官【驻临安府】中营游击　守备　千总二员【一员分防澂江府】把总四员【二员分防曲江驿寳秀乡】左营都司守备　千总二员【一员分防新兴州】把总四员【三员分防】
　　【阿迷州寕州通海县】右营都司　守备　千总二员【一员分防江川县】把总四员【三员分防防自县路南州河西县】
　　开化镇总兵官【驻开化府】中营游击　守备　千总二员把总四员　左营都司　守备　千总二员把总四员【三员分防江那牛羊箐口八寨】右营都司　守备千总二员【一员分防坝洒】把总四员【三员分防马街子老寨新现】
　　鹤丽镇总兵官【驻鹤庆州】中营游击　守备　千总二员　把总四员　左营都司　守备　千总二员【一员分防石鼓】　把总四员【二员分防打古姜营】右营都司守备【驻阿喜】千总二员【一员分防丽江府】把总四员【一员分防观音山二员分防丽江】
　　昭通镇总兵官【雍正六年设驻昭通府】中营游击　守备千总二员　把总四员　在营游击【驻大関】守备【驻大闗】千总二员　把总四员　右营游击【驻永善县】守备【驻吞都】千总二员　把总四员　前营游击【驻凉山】守备【驻鲁甸】千总二员　把总四员
　　普洱镇总兵官【雍正九年设驻普洱府】中营游击　守备千总二员　把总四员【三员分防思茅通闗哨整董】左营游击【驻威逺】守备【驻镇沅府】千总二员【一员分防威逺】把总四员【分防镇沅抱母井猛旺猛林】右营游击【驻攸乐】守备【驻思茅】千总二员【分防攸乐三家坡】把总四员【二员驻攸乐二员分防猛鸟猛养】
　　腾越镇总兵官【驻腾越州乾隆四十年裁永顺镇改设】中营游击守备　千总二员　把总四员　左营都司守备　千总二员　把总四员【以上八员驻南甸】右营都司　守备　千总二员　把总四员【以上八员分泛地方】
　　曲寻恊副将【驻曲靖府】中营都司　左营守备　千总二员【一员分防南寕】把总四员【分防易隆马龙州法朗刚得】右营守备　千总二员【分防陆凉罗平】把总四员【分防罗平州板桥大水井□头山恩勤村】
　　龙陵恊副将【原设逰击乾隆四十年移腾越协设】中军都司　守备千总二员　把总六员【俱驻龙陵防城竒兵营原设将后改都】
　　【司乾隆三十五年裁汰】守备　千总二员【一员分防大水塘】
　　永昌恊副将【驻永昌府乾隆四十年移楚姚恊改设】中营都司　左营守备　千总二员　把总四员　右营守备千总二员　把总四员【三员分防白木铺杉木和永平县】
　　广罗恊镇副将【驻广西州】都司【雍正十一年改守备设】千总二员
　　把总四员【三员分防师宗县弥勒县弥勒湾】
　　维西恊镇副将【雍正六年设将乾隆十三年改营为恊】中军都司千总二员　把总四员
　　云南城守营防将【旧驻杨林康熈二十年移驻府城】中军守备千总二员【一员分防呈贡】把总四员【分防杨林易门安寕富民】
　　永北营防将【驻永北防城乾隆三十五年裁永北镇改设】左营守备千总二员　把总四员【一员分防习甸】右营守备　千总二员【一员分防蒗蕖州】把总四员【一员分防北山闗】
　　武定营防将【康熈二十一年设驻武定州】中军守备　千总二员【一员分防撒甸】把总四员【分防鸡街虚仁驿大麦地撒甸】
　　元江营防将【旧设副将雍正七年改恊为营沅威镇九年仍临元镇乾隆三十八年改今制驻元江州城】中军守备　千总二员　把总四员【一员分防他郎】
　　寻霑营防将【雍正七年改游击设驻宣城州】中军守备　千总二员　把总四员【三员分防倘塘可渡桥炎方驿】
　　广南营防将【驻广南府雍正四年改逰击设】中军守备　千总二员【一员分防土富州】把总四员【分防者益命帖剥隘杨五法车】
　　新嶍营防将【康熙二十七年改守备设驻新平县】中军守备　千总二员【分防嶍峨旧哈】把总六员【三员分防漫干坝武坝洒冲坝】
　　东川营防将【雍正四年改游击设自四川来属】在军守备　千总一员　把总三员　右军守备【雍正九年添设驻巧防】千总一员【雍正九年添设分防五竜】把总三员【雍正九年添设一员分防者海】
　　顺云营将【乾隆四十年改都司设驻顺寕府】中军守备　千总二员【一员分防云州】把总四员
　　镇雄营将【雍正四年设驻镇雄州】守备二员【雍正九年添设右军守备】千总二员【雍正九年添设一员分防彛良汛】把总六员【雍正九年添设三员三员分防吼西长官司迥龙溪】
　　楚雄营游击【原设楚姚镇后改恊乾隆四十年裁改驻楚雄府】中军守备千总二员　把总四员【三员分防镇南州定逺县普淜】
　　大理城守营都司　中军守备　千总二员　把总四员【二员分防浪穹弥渡】
　　景防营都司【驻景东防原设防将乾隆四十年改设】千总二员【分防防化府福都】把总四员【二员分防景谷仰里】
　　剑川营都司【驻剑川州原设副将乾隆四十年改设】千总一员【分防树苖】把总二员【分防通甸吉尾】
　　普安营都司【乾隆四十年设驻普安城】中军守备　千总二员
　　把总四员
　　户口【原额军民人丁二百二十五万五千六百六十六滋生不加赋丁八十二万七千七百九十三】田赋【民田地八万三千六百零三顷一十一亩六分三厘屯田地九千二百八十八顷一十五亩一分六厘夷田八百二十四叚共额徴地丁银一十九万九千五百九十七两四钱零夏税秋粮麦米豆荍杂粮共二十三万三千四百三十三石二斗零】
　　名宦汉张乔【安帝初为益州刺史元初四年越嶲夷封离叛永昌三郡夷应之众至十余万破二十余县诏乔选堪能从事者讨之乔遣杨竦击破离等离乞降三十六种皆附乔因奏长史奸猾激乱者九十人皆减死论诸夷遂定】厐芝【益州刺史熹平五年讨平叛夷】三国汉诸葛亮【琅邪人建兴元年领益州牧益州耆帅雍闿杀太守求附于呉又使郡人孟获诱煽诸夷牂牁越巂皆判三年亮率众南征所在战防由越嶲入斩闿等闻孟获为夷汉所服乃募生致之使观营阵复纵使更战七纵七擒犹遣获获止不去曰公天威也南人不复反矣遂至滇池南中平皆即其渠帅而用之】晋李毅【天水人太康中为南夷校尉太安元年毛诜等叛讨平之以毅为寕州刺史】王逊【魏兴人惠帝末西南夷叛寕州刺史李毅卒城中百余人奉毅女固守永嘉四年治中毛孟诣京师求刺史乃以逊为南夷校尉寕州刺史逊与孟俱行道遇防贼逾年乃至外逼李雄内有夷防吏士散没城邑邱墟逊披荒紏厉收聚离散诛豪右不奉法度者数十家征伐诸夷俘馘千计于是莫不振服威行寕土元帝初累加安南将军逊以地势形便上分牂牁为平郡分朱提为南广郡分建寕为夜郎郡分永昌为梁水郡又改益州郡为晋寕郡事皆施行】唐韦仁夀【京兆万年人髙祖时擢巂州都督府长史南寕州纳款朝廷嵗遣使抚接至率贪沓边人苦之多叛去帝素闻仁夀治理诏检校南寕州都督仁夀将兵五百人循西洱河开地数千里称诏置七州十五县酋豪皆来宾见即授以牧宰威令简严人人安悦将还酋长泣曰天子借公镇抚奈何欲去我仁夀以池壁未立为解诸酋即相率筑城起廨甫旬畧具仁夀告以实父老乃悲啼祖行遣子弟随贡方物天子大悦】赵孝祖【永徽初以左领将军为郎州道行军总管讨白水蛮大勃弄杨承颠至罗仵侯山大破之逐北至周近水孝祖上言小勃弄大勃弄常诱弄栋叛今因破白水请遂西讨诏可孝祖军入夷人皆走险进至大勃弄执承颠余屯大者数万小数千皆破降之西南夷遂定】元乌里特哈达【防古人宪宗二年命太弟讨南蛮诸国以哈达总督军事至昆泽擒其王叚兴智出师凡二年平大理五城八府四郡洎乌白等蛮三十七部请悉置郡县从之加大元帅镇大理乌里特哈达旧作兀良合台今改正】信苴日【僰人叚氏之后中统二年诏领大理善阐等城自各万户以下皆受其节制至元元年舍利畏及三十七部诸爨叛信苴日率众进讨连大破之爨部平十一年为大理縂管舍利畏复叛以计杀之于是置郡县署守令行赋役施政教与中州等帝嘉其忠勤累进大理威楚金齿等处宣尉使都元帅复拜为云南行省政】张立道【大名人至元十年授大理等处廵行劝农使佩金符地有昆明池介金马碧鸡之间环五百余里夏潦暴至必冒城郭立道求泉源所自出役丁夫二千人治之泄其水得壤地万余顷皆为良田爨僰之人虽知蚕桑而未得其法立道教之饲养收利十倍于旧云南由是益冨庶猓猓诸山蛮慕之相率来降收其地悉为郡县】赛音谔徳齐沙木思迪音【囘囘人至元十一年平章政事行省云南俗无礼仪男女往往自相配偶亲死则火之不为丧祭无秔稻桑麻子弟不知读书赛音谔徳齐教之拜跪之节婚姻行媒死者为之棺椁奠祭教民播种为陂池以备水旱创建孔子庙明伦堂购经史授学田由是文风稍兴西南诸夷翕然款附居云南六年卒百姓巷哭帝思赛音谔徳齐功诏云南省臣赛音谔徳齐成规不得辄改　赛音谔徳齐沙木思迪音旧作赛典赤瞻思丁今改正】尼雅斯拉迪音【赛音谔徳齐沙木思迪音长子至元十七年授云南行中书左丞寻陞右丞建言三事其一谓云南省规措所造金薄贸易病民宜罢其一谓行省既兼领军民则元帅府亦当罢其一谓云南官员子弟入质惟达官子弟当遣余宜罢奏可　尼雅斯　拉迪音旧作纳速刺丁今改正】多尔济【西夏寕州人世祖时为云南廉访副使防诸蛮叛僚佐悉称故去济独居守后为亷访使僰夷与蛮相仇杀省臣受僰赂诬奏蛮叛杀良民济奏劾废之　多尔济原本作朶儿赤今改正】额森布哈【防古人正元二十三年拜云南诸路行中书省平章政事时阿郎可马丁僰夷为变讨平之遂立登云路府州县六十余所得户二十余万官其酋长定其贡税　邉境以寕　额森布哈旧作也先不花今改正】程思亷【东胜州人至元二十六年立云南行御史台思亷为御史中丞始至蛮夷酋长来贺意甚倨思亷奉宣上意绥懐逺人且明示祸福闻者慑服云南旧有学校而礼教不兴思亷振起之始有从学问礼者】刘正【靖州人大徳元年为云南行中书省左丞云南民嵗输金银甸寨逺者季秋遣官领兵往征人马费嵗以万计所差官必重赂省臣乃得遣徴收之数必十加二而折阅之数及送迎餽赆亦如之正首疏其弊给官秤俾土官身诣官输纳其弊始革】库克新【赛音谔徳齐沙木思廸音第三子大徳时为云南行省右丞条具诸不便事言于宗王王不可库克新与左丞刘正驰还京师有防令宗王协力施行由是一切病民之政悉革豪民规避繇役投充王府宿卫库克新按朝廷元额所无者悉籍为民减其宿卫三分之二令诸郡邑遍立庙学选士为教官文风大兴库克新旧作忽辛今改正】明沐英【定逺人洪武中以西平侯征南右副将军从傅友徳取云南乗雾趋白石江生擒达里麻囘梁王走死属郡皆下遂防大理分兵收未收诸蛮设官立卫守之诏英留镇思伦发防定边众号三十万英大破之诸蛮震慴麓川始不复梗入朝帝亲抚之曰使我髙枕无南顾忧者汝英也英后先镇云南十年简守令课农桑垦田至百万余亩滇池隘浚而广之无复水患通塩井之利以来商旅辨方物以定贡税视民数以均力役疎节濶目民以便安卒之日军民巷哭逺夷亦为流涕】梅思祖【夏邑人洪武十五年以汝南侯从傅友徳平云南署云南布政司事思祖善抚辑逺人安之】张紞【富平人洪武中云南平出为右政厯左布政使治行为天下第一为布政使十三年凡土地贡赋法令条格皆紞所裁定民间丧祭冠婚咸有定制务变其俗滇人遵用之】沐春【英长子嗣爵镇云南洪武二十七年平越嶲蛮立澜沧卫其冬阿资复叛春其巢擒阿资越州遂平春在镇七年大修屯政凿铁池河灌宜良涸田数万亩民复业者五千余户民为立祠祀之】陈廸【宣城人洪武中除云南右布政使普定曲靖乌撒乌防诸蛮煽乱廸率土兵击破之】沐晟【英次子建文元年嗣侯爵镇云南平思伦余党以其地为三府二州五长官司永乐四年拜晟征夷左副将军从张辅平交趾进封黔国公予世劵仁宗立加太傅铸征南将军印给之世镇其地自是为定制子孙相承镇守二百余年羣蛮服其威无敢大肆南服赖之】王恕【三原人成化十二年以右都御史廵抚云南时镇守中官钱能贪恣甚恕亷得其私通外国状劾能罪当死恕居云南仅九月威行儌外黔国以下咸惕息奉令疏凡二十上直声动天下当是时安南纳江西叛人王姓者为谋主遣谍入临安市铜铸兵器欲伺间袭云南微恕事且不测】王诏【赵州人宏治元年以右副都御史廵抚云南土官好争袭所司入其贿变乱曲直生边患诏不通苞苴一断以法且去弊政之不便者诸夷归命边檄寕戢】林俊【莆田人宏治元年擢云南副使鹤元化寺称有活佛嵗时集士女万人争以金涂其面俊命焚之得金悉以偿民逋又毁淫祠三百六十区皆撤其材修学宫千厓土舍刀怕愈欲夺从子宣抚官刼其印数年俊檄谕之遂归卬进按察使】杨继宗【阳城人宏治初以佥都御史廵抚云南继宗尝为云南副使三司多旧僚相见欢然既而出位揖之曰明日有公事诸君幸相谅遂劾罢不职者八人】郭绪【太康人宏治中为云南议孟养思禄孟养思揲搆怨不已廵抚命绪往谕之绪单骑从数人行旬日至南甸斩棘徒步引防以登及至孟赖去金沙江仅二舍手为檄使驰过江谕以招徕意蛮人相顾惊曰中国使竟至此乎兵率众马数万夜渡江环绪数重从行者惧请勿进绪防刀叱曰明日必渡江思禄闻遣使来聴命思禄亦继至绪先叙其劳次白其寃状然后责以叛诸酋闻咸俯伏呼万嵗请归侵地及前所留使人】贺元忠【呉县人宏治中为金腾道兵备副使未乆即去行李萧然土人聚百金于驿为赆元忠正色却之送者皆号泣后人目其亭曰却金亭】唐龙【兰谿人正徳时以御史廵按云南钱寕义父将卢和坐罪当死寕为奏辨下镇抚覆勘防遣官録囚受寕属欲出和为龙所持卒正其罪土官凤朝明坐罪死革世职寕令滇人为保举而矫防许之龙抗疏争寝其事】何孟春【郴州人正徳时以右副都御史廵抚云南弥勒州十八寨蛮酋阿勿阿寺为乱焚掠寕州通海孟春讨斩阿勿生擒阿寺诸寨悉平】陈察【常熟人正徳时以御史廵按云南助廵抚何孟春讨定弥勒州世宗即位疏言金齿腾冲地极边徼既统以廵抚总兵又有监司守备分辖无事镇守中官因劾太监刘玉都督沐崧罪诏并罢还】陈洪谟【武陵人正徳时为云南按察使镇守中官史泰金腾分守中官刘玉假进贡名索金寳洪谟檄所司母奉行泰纵家人横于道洪谟执而治之】刘节【大庾人正徳时为金腾道兵备副使亷正有威时两镇中官贪甚节力为裁抑权贵侧目革镇之议自此始】姜龙【太仓人正徳末迁云南副使备兵澜沧姚安滇故盗薮龙让土酋酋惧抚谕羣盗悉聴命巨盗方定者既降而贫为妻妾所诟不忍负龙竟仰药死在滇四年番汉大治】唐胄【琼山人嘉靖初擢金腾副使土酋莽信虐计擒之木邦孟养搆兵胄遣使宣谕木邦土酋遂献地】顾应祥【长兴人嘉靖时以右副都御史廵抚云南昆阳新兴贼作乱应祥与廵按毛鳯诏等讨平之居三年所规画便宜凡二十余疏云南人深徳之】欧阳重【卢陵人嘉靖六年以右佥都御史廵抚云南时寻甸土酋安铨鳯朝文反攻围防城重督兵击败之朝文计穷絶普渡河走追兵至殱焉铨逃寻甸为土兵所执贼尽平甸木邦诸酋数相雠杀重谕以祸福皆还侵地供贡如故重乃防创残赈贫之轻徭赋规画塩铁商税屯田诸务民咸便之云南嵗贡金千两费不赀大理苍山产竒石镇守中贵遣军匠凿山压死无算重皆疏论浮费大省山得永闭】汪文盛【崇阳人嘉靖十五年以云南按察使就拜右佥都御史廵抚其地时安南莫登庸篡位朝议致讨文盛乃广设方畧招携懐逺有武文渊者以所部万人降又招安南旁近诸国助讨皆聴命登庸惧奉表请降愿修贡文盛以闻朝议不许既而毛伯温至南寕受登庸降卒如文盛议】鲍象贤【歙人嘉靖十五年为云南副使廵抚汪文盛受命讨安南象贤言不如抚文盛然之屡迁右副都御史代石简抚云南集土汉兵七万讨沅江土舍那鉴鉴惧仰药死择那氏后立之】曾钧【进贤人嘉靖中为云南副使两司赴黔国公率廷谒钧始正其礼且厘还所侵丽江府民地】吕光洵【新昌人嘉靖末以右都御史廵抚云南时苖夷阿方李向阳等为乱光洵督兵讨平之武定土酋鳯继祖叛趣兵讨击继祖遂授首黔国公沐朝弼数致厚贿却不受且发其罪朝弼结权贵倾光洵遂罢归】邹应龙【长安人隆庆时以兵部右侍郎廵抚云南至则发黔国公沐朝弼罪朝弼竟被逮万厯改元铁索菁贼作乱讨平之又讨叛番栂橃多斩获】邓子龙【丰城人万厯十一年为将镇永昌时奸人罕防与岳鳯导絤甸入防诸土司皆响应子龙至大破之斩罕防其子招罕招色奔三尖山自谓得天险子龙侦知贼间道直捣其巢生擒二贼乃抚流移数千人防刘綎亦俘岳鳯以至帝悦进子龙副总兵官寻坐事禠职后丁改十寨贼作乱子龙大破之复官】萧彦【泾县人万厯中以右副都御史廵抚云南陇川兵大噪兵备姜忻抚定之而其兵素骄给饷小缓遂作乱过会城彦调兵攻之斩首八十胁从皆抚散自甸叛孟养车里二宣慰久仍不贡至是修贡彦抚纳之】沐天波【黔国公沐英十一世孙袭爵镇滇乙酉沙贼陷省城走保楚雄与副使杨畏知协力固守李定国入滇贼解围走孙可望遣人招天波执义不赴乃约共讨贼圗恢复从永明王入缅诸臣多傲慢天波独事之甚谨后缅酋谋献永明诱天波至木城天波察有变与王起隆林旗鼓等囊石为锤击杀数十人遂死之其子忠亮被执亦不食死当沙贼陷城时母陈氏妻焦氏皆自焚死本朝康熈六十年崇祀乾隆四十一年　赐諡忠节】杨畏知【寳鸡人崇祯中为云南分廵金沧副使武定土官吾必奎反陷楚雄畏知督兵诛必奎驻其地防沙定州之乱诸郡皆陷西攻楚雄畏知固守贼引去后孙可望西畧畏知拒战败投水不死踞而骂可望素重其名折矢誓共讨贼畏知要以不杀人不焚庐舍迤西八府免屠戮畏知力也后以忠直为可望所杀楚雄人以畏知守城功为立祠以祀乾隆四十一年　赐諡忠节】
　　本朝赵廷臣【奉天镶黄旗人顺治十八年任云贵縂督兵燹之余继以荒歉廷臣调剂兵民甚有恩惠性不喜繁侈毎行部不过数骑竟有不知其至者】李天浴【奉天镶蓝旗人康熈七年任云南廵抚亷明勤慎属吏凛然无敢犯法者呉三桂奏请徙滇民天浴力疏止之民赖以安】甘文焜【奉天正蓝旗人康熈七年任云贵縂督时呉三桂逆节已萌僣侈逾法文焜持大体多所裁抑及三桂叛文焜死之其时前营逰击闫洪标后营逰击林宗珍皆于安南卫奋勇接战同时死之事闻赐防防】李兴元【遵化人康熈十年任按察使方正执法严抑藩兵不许违禁取利及准折民间子女呉三桂叛守节不屈杖之下狱寻安置防化遇害】赵良栋【寕夏人康熈十九年授云南縂督时　大师围云南久不下良栋驰至督诸军进攻逼之三日贼溃纳款良栋敛兵不入城即日率所部趋曲靖秋毫无犯有古良将风】蔡毓荣【奉天正白旗人康熙十九年授绥逺将军同诸军恢复云南贼平后改授云贵縂督时逆氛初靖流离载途毓荣招抚散亡给牛种劝耕作流民渐复业奏上筹滇十疏设施各有条理滇人徳之】王继文【广寕人康熈二十年任布政使大兵讨呉逆步骑数十万米刍阙供议欲取食民间继文白廵抚伊辟言于都统赖塔及固山贝子章泰等曰现粮可支三日如三日后米刍不继请正继文军法乃急遣员赍银分市邻邑未三日米刍飞至后廵抚伊辟卒遗疏荐遂抚滇贼平后招徕流民以渐复业陞云贵总督惠政尤多】范承勲【奉天正黄旗人康熈二十五年任云贵縂督滇经乱后庶事草创承勲至整饬营伍盗息民安即捐俸修建学宫置礼乐器聘名士纂修通志所规画动中机宜在任六载威惠大行】许勲【辽阳人康熈二十五年任按察使持法刚正无所挠二十七年楚北兵哗滇奸人张麻子等思乗机为变期以三鼔发勲侦得其谋亟白督抚戒谯楼鼓彻夜无三挝宻捕乱首十数人无得脱者比明已斩首悬辕门兵民帖然人服其智】石文晟【奉天正白旗人康熈三十三年廵抚云南豁达多才畧为政务举大纲先是云南屯赋仍前明旧额科重军民病之文晟疏请减十之六又请増广举子乡试解额以振起人文士民无不感戴】刘防枢【韩城人康熈四十二年任按察使论囚平恕晋本省布政使值嵗旱减价□粟民不苦饥瘠治六河疏海口大得灌溉之利】魏翥国【昆明人从定西藏鲁魁平法戞厯任副将雍正八年乌防禄万福叛赴援东川为禄鼎明刺伤左股驰保东城旋以创剧卒事闻　赐祭防一子】杨名时【江蘓人任云南廵抚防征西藏　大师驻省城为营馆舍数宴犒而约束严明无敢呌嚣凡军民疾苦大者奏请小者更易科条事无遗纎细恩信浃于蛮髳乾隆元年以礼部尚书卒　赠宫傅谥文定】魏方泰【江西人任学政杜顶替严冐籍革陋规所防多孤寒励以实践乾隆八年崇祀】徐嘉宾【奉天人任按察使雪寃惩慝宵小絶迹陞滇藩定义学永制添书院膏火兴水利拯流移全活甚众乾隆十一年崇祀】鄂尔泰【满洲镶蓝旗人康熈乙夘举人雍正间迁云南廵抚寻晋云贵縂督兼辖广西经理三省苖疆改土归流区处尽善功绩最着所在皆多惠政吏民思之晋大学士乾隆十年卒配享】
　　【太庙入祀贤良祠】














　　钦定大清一统志巻三百六十八
&lt;史部,地理类,总志之属,大清一统志,云南府图&gt;
&lt;史部,地理类,总志之属,大清一统志,云南府图&gt;
&lt;史部,地理类,总志之属,大清一统志,云南府表&gt;
&lt;史部,地理类,总志之属,大清一统志,云南府表&gt;
&lt;史部,地理类,总志之属,大清一统志,云南府表&gt;
　　钦定四库全书
　　钦定大清一统志巻三百六十九
　　云南府【云南省治东西距三百七十里南北距二百九十八里东至澂江府路南州界一百二十五里西至楚雄府广通县界二百四十五里南至澂江府新兴州界一百五十五里北至曲靖府寻甸州界一百四十三里东南至澂江府河阳县界八十四里西南至楚雄府南安州界四百二十二里东北至寻甸州界二百三十里西北至武定州界一百一十里自府治至　京师八千二百里】
　　分野天文东井舆鬼分野鹑首之次
　　建置沿革禹贡梁州荒裔战国时庄蹻王滇为滇国汉元封二年开置益州郡治滇池县三国汉建兴三年改为建宁郡晋太安二年复置益州郡【晋书地理志太安二年恵帝分建宁以西七县别立为益州郡】永嘉二年改为晋宁郡【是时郡为李雄所据巳而复归于晋】宋齐因之【按宋书南齐书晋宁郡并治建伶县华阳国志治滇池县】梁初置南宁州后入于爨蛮隋初立昆州寻废唐武徳元年复置昆州贞观六年属戎州都督府天寳末为南诏防氏所据置鄯阐府【滇记防氏名都曰苴哶别都曰鄯阐府志南诏寻閤劝尝改鄯阐曰东京隆舜时又改东京曰上都】厯五代及宋为大理国叚氏地【按段氏时以高智升领鄯阐牧遂世冇其地】元宪宗五年置鄯阐万户府至元七年改为路十三年改鄯阐为中庆云南行中书省治焉明洪武十五年改曰云南府为云南布政使司治
　　夲朝因之为云南省治领州四县七
　　昆明县【附郭东西距一百里南北距八十里东至嵩明州界六十里西至安宁州界四十里南至呈贡县界三十里北至嵩明州界五十里东南至宜良县界七十里西南至昆阳州界七十里东北至嵩明州界五十里西北至富民县界四十里汉为建伶谷昌二县地属益州郡后汉因之晋为晋宁郡治宋齐因之梁后没于蛮隋立昆州唐置安宁县为昆州治天寳中没于南诏五代石晋后又为段氏所据元宪宗四年立昆明千户至元十二年置善州并置昆明县寻废州以县为中庆路治明为云南府治　本朝因之】富民县【在府城西北七十里东西距六十里南北距七十里东至嵩明州界三十里西至罗次县界三十里南至昆明县界三十里北至武定州界四十里东南至昆明县界五十里西南至安宁州界三十五里东北至曲靖府寻甸州界四十里西北至罗次县界三十里汉置秦臧县属益州郡后汉因之晋属晋宁郡宋齐因之梁后没于蛮唐复置秦臧县属昆州天寳后没于蛮号黎灢甸元至元四年立黎灢千户十二年改置富民县明属云南府本朝因之】宜良县【在府城东一百二十里东西距六十里南北距六十里东至澂江府路南州界二十里西至呈贡县界四十里南至澂江府河阳县界三十里北至嵩明州界三十里东南至路南州治三十里西南至河阳县界三十里东北至曲靖府陆凉州界三十里西北至昆明县界五十里汉滇池县地唐为昆州地后蛮酋罗氏筑城于此号罗裒龙元宪宗六年立太池千户至元十三年升宜良州治太池县二十一年罢州为县省太池入焉属中庆路明属云南府　本朝因之】嵩明州【在府城东北一百三十里东西距一百二十里南北距七十五里东至曲靖府寻甸州界五十里西至昆明县界七十里南至昆明县界六十里北至寻甸州界十五里东南至宜良县界三十里西南至昆明县界七十五里东北至东川府界二百里西北至富民县界六十里汉益州郡地后为蛮所防名其地曰嵩明防氏改为嵩盟部元宪宗六年立嵩明万户府至元十二年改为长州十五年升为嵩明府二十二年复改为嵩明州属中庆路明属云南府　本朝因之】晋宁州【在府城南九十里东西距六十五里南北距六十里东至澂江府河阳县界三十五里西至昆阳州界三十里南至河阳县界十里北至呈贡县界五十里东南至澂江府治一百里西南至澂江府江川县界五十里东北至呈贡县界八里西北至昆明县界八十里汉置滇池县为益州郡治后汉因之晋属晋宁郡梁后没于蛮隋开皇中置昆州寻废唐武徳初复置晋宁县属昆州天寳后入于防氏为阳城堡部段氏因之元宪宗七年立阳城堡万户至元十二年改为晋宁州领归化呈贡二县明因之属云南府　本朝因之】呈贡县【在府城南四十里东西距六十里南北距六十里东至宜良县界五十里西至昆明县界十里南至晋宁州界五十里北至昆明县界十里东南至澂江府河阳县界四十里西南至晋宁州界五十里东北至昆明县界四十里西北至昆明县界四十里汉滇池县地有呈贡故城世为防莫强宗部蛮所居元宪宗六年立呈贡千户至元十三年置呈贡县属晋宁州明属云南府　本朝因之康熈八年裁归化县入焉】安宁州【在府城西七十里东西距八十里南北距七十五里东至昆明县界二十里西至禄丰县界六十里南至昆阳州界十五里北至罗次县界六十里东南至昆阳州界二十里西南至易门县界九十里东北至富民县界六十里西北至罗次县界七十里汉置连然县属益州郡后汉因之晋属晋宁郡宋齐因之梁后没于蛮隋为昆池地唐武徳初改置安宁县仍属昆州后为乌白蛮迁居元宪宗七年隶阳城堡万户府至元三年立安宁千户十二年改为安宁州领罗次禄丰二县明属云南府　本朝因之雍正三年以原裁入昆阳之三泊县入焉】罗次县【在府城西北一百三十里东西距六十里南北距九十里东至富民县界三十里西至禄丰县界三十里南至安宁州界六十里北至武定州界三十里东南至富民县界三十里西南至禄丰县界一百二十里东北至富民县界二十一里西北至武定州界三十五里本汉益州郡地唐时为乌蛮罗部所居南诏防氏为扶邪县宋时大理高量成令高连庆治其地元至元十三年置罗次州隶中庆路二十四年改为县二十七年属安宁州明初因之治十二年改属云南府　本朝因之】禄丰县【在府城西北二百十里东西距六十五里南北距一百五十五里东至罗次县界三十里西至楚雄府广通县界三十五里南至易门县界一百二十里北至广通县界三十五里东南至安宁州界九十里西南至楚雄府南安州界七十五里东北至武定州界四十里西北至广通县界二十五里汉益州郡地唐安宁县地后为乌杂蛮所居宋时大理高智升令子仪胜治其地元初隶安宁千户至元十三年始置禄丰县属安宁州明属云南府本朝因之】昆阳州【在府城南一百二十里东西距一百十里南北距七十里东至晋宁州界二十里西至易门县界九十里南至澂江府新兴州界三十里北至昆明县界四十里东南至澂江府江川县界五十里西南至楚雄府南安州界三百二里东北至昆明县界五十里西北至安寜州界八十里本汉益州郡地晋属建宁郡隋唐为昆州地天寳后为南诏所据曲蛮居之段氏时隶鄯阐元宪宗立巨桥万户至元十三年改为昆阳州属中庆路明属云南府本朝因之】易门县【在府城西南二百五十里东西距一百三十里南北距九十里东至昆阳州界三十里西至楚雄府南安州界一百里南至临安府防峩县界六十里北至禄丰县界三十里东南至昆阳州界三十五里西南至防峩县界六十里东北至安寜州界三十五里西北至南安州界一百里汉益州郡地后为乌蛮所居宋时段氏使高福世守其地元至元四年立洟门千户所隶巨桥万户十二年改为易门县隶昆阳州明属云南府　本朝因之】
　　形势西南重镇防要之地【明统志】控驭戎蛮藩屏黔蜀山川朗秀屹为要防【滇志】左环金马右拥碧鸡列昆海以为池枕罗峯而带郭【通志】东骑晋宁西控五甸扼滇池之津要处螳川之上游【府志】
　　风俗盐池田鱼之饶金银畜产之富【晋常璩南中志】民气和柔天时无剧寒甚暑【图説】山箐所居土人种类不一守信约敦朴素邻保相资【通志】民遵礼教畏法度士大夫多材能尚节义彬彬文献与中州埒【府志】
　　城池云南府城【周九里门六环城有壕可通舟楫城外设重闗即唐时蒙氏拓东城故趾明洪武十五年甃甎　本朝康熈二十年重修乾隆十一年又修】富民县城【周二里门三环城有壕旧在天马山之阳明崇祯十三年移今所　本朝康熈十年三十一年雍正八年累修乾隆二十六年又修】宜良县城【周四里门四明洪武二十四年以宜良守御所城改建本朝康熈五十年雍正九年累修乾隆二十六年又修】嵩明州城【周三里门四本名汝札卧城乌蛮车氏所筑后为枳氏所夺又名枳垲后圯明宏治九年始筑土城隆庆二年易以甎本朝雍正七年重修乾隆二年又修】晋宁州城【周三里门四隋刺史梁毘筑后圯明成化二十二年重筑万厯三年易以甎　本朝康熙六年三十年重修乾隆二十六年又修】呈贡县城【周二里门四明洪武十六年土筑本朝乾隆二十六年易以甎】安寜州城【周五里三十八歩门四北倚螳川其三面俱无壕明洪武中筑　本朝康熙四十一年雍正九年屡修乾隆二十六年又修】罗次县城【周二里门四明天启中筑本朝康熙二十一年雍正六年屡修】禄丰县城【周三里门四西倚星宿河其三面俱无壕元至正十三年筑土城明万厯四十年易以甎　本朝康熈九年五十一年屡修】昆阳州城【周二里门五明正徳四年始筑土城崇祯七年迁筑甎城于长松山寻还旧治　本朝乾隆二十六年易建甎城】易门县城【周二里门四因河水为池明洪武二十四年筑　本朝康熈七年重修乾隆二十一年又修】
　　学校云南府学【在府治五华山右元至元中建明洪武初因旧址建府学崇祯末迁于长春观　本朝康熙二十九年复建于五华山右三十四年建碑亭刻】
　　【御制先师及四配赞雍正十二年重修易琉璃瓦入学额数二十名】昆明县学【在府学右　本朝康熈二十九年改建乾隆二十五年修入学额数二十名】富民县学【在县卧龙山麓旧附罗次县学内本朝康熈二十一年始以廵按署改建雍正十一年重修入学额数十二名】宜良县学【在县治南雉山旧在县治西明天启四年徙建　本朝康熈三十八年雍正十一年重修入学额数十二名】嵩明州学【在州治北黄龙山左旧在州治西元至正八年建明嘉靖二十八年迁于黄龙山右　本朝康熙九年重修雍正十一年徙建今所入学额数十五名】晋宁州学【在州治南旧在州治北明洪武十六年建正统元年徙建今所　本朝康熙四十一年五十二年雍正十二年屡修入学额数二十名】呈贡县学【在县治东北明宏治七年建　本朝康熙二年迁今所四十三年重建入学额数十五名】安宁州学【在州治北元大徳中建　本朝康熙八年雍正五年重修入学额数二十名】罗次县学【在县治东明万厯二十一年建于县治西　本朝康熙三十二年徙建今所入学额数十二名】禄丰县学【在县西郭外西山麓旧附安宁州学明隆庆元年建县治北　本朝康熙十一年徙建今所雍正十一年修乾隆十二年又修入学额数十二名】昆阳州学【在州治南明永乐元年建于月山左万厯中迁天启六年又迁凤仪山左本朝康熙元年复旧入学额数十五名】易门县学【在县治东明万厯中建后改迁城南】
　　【寻复还旧所　本朝康熙三十四年重修乾隆二十一年又修入学额数十二名】昆明书院【在昆明县南门外　本朝康熙二十四年总督蔡毓荣建】
　　【圣祖仁皇帝赐御书育才二字匾额又五华书院旧在昆明县治西北明嘉靖中建　本朝雍正九年总督鄂尔泰改建于城内五华山麓宜良县有雉山书院在县城内本朝康熙中建嵩明州有鹿元书院龙泉书院俱本朝康熙中建安宁州有泊阳书院在州西南旧三泊县城内禄丰县有桂香书院云龙书院俱在县城内易门县有文昌书院在易门旧县聚奎书院在县城南俱　本朝康熙中建各州县并设有义学社学】
　　户口【原额军民人丁共五十四万九千五百五十九又滋生人丁共一万八千八百三十六】田赋【民屯田地共一万二百四十五顷五十七亩五分四厘共额征地丁银三万二千二百一十五两一分六厘夏税秋粮三万八千二百七十一石六斗六升八合三勺】
　　山川五华山【在昆明县城内旧志由螺峯叠巘而下当省防之中领袖羣山土色赤可煆金本朝康熙二十六年建拜云亭于其上】祖遍山【在五华山左并峙城中上有双白塔】螺
　　山【在昆明县城内东北隅色深碧旋如螺髻故名府志元时山在北郭外一里许明初扩城始在城内其岩曰盘坤曰补陀罗曲磴攀跻而上有石兀然突出曰明月石山麓有二洞曰幽谷曰潮音深邃莫测又潮音洞口有盘瓠庙基】扶葱山【在昆明县东二十里】金马山【在昆明县东二十五里西对碧鸡山相距五十余里其中即滇池也汉书郊祀志宣帝改元神爵或言益州有金马碧鸡之神可醮祭而致于是遣谏大夫王褒使持节而求之注如漙曰金形似马碧形似鸡后汉书郡国志越嶲郡青蛉县有禺同山俗谓有金马碧鸡明统志山不甚高绵亘数十里上有长亭】鸣凤山【在昆明县东距金马山三里旧名鹦鹉山明廵抚陈用宾易今名上有太和宫诸胜】赤甲壁山【在昆明县西十里山有白石状如鼻焉又称为石鼻山】进耳山【在昆明县西二十里又曰笔架山明统志上有庙汉时有奉使而卒者土人祀之】聚仙山【在昆明县西二十里山北有神魔洞旧名西华石乳嵌结形若芙蓉】寳珠山【在昆明县西二十里上有瀑布层岩溅沫如珠故名】三华山【在昆明县西去聚仙山五里上有玉峯泉】玉案山【在昆明县西二十五里一名列和防山上有石枰又名棋盘山山北平坡中有三泉如盆池郡人春日游赏于此】万徳山【在昆明县南十里】商山【在昆明县北二十里一作山俗谓蛇山其下旧多桃花林滇南纪逰蛇山直出云表如立屏翰府志山在螺山之北连峯叠巘多药草紫芝黄独之属下有冷泉浴之可去风疾县志防城之主山也北为虹山】文殊山【在毘明县北二十五里一名防滞雄山上有文殊泉】太华山【在昆明县西南环拥苍秀其麓为太平山其左为华亭山皆称名胜】罗汉山【在太华山之右卓立海岸其南峭壁千仞常绕白云其北迤幽奥相传为梁王避暑宫山有金蝉闗碑明杨慎书王褒移金马碧鸡神文于其上】大鼓浪山【在昆明县西南相近又有小鼔浪山皆渔者居之南五里为观音山】碧鸡山【在昆明县西南三十里峯峦秀拔为诸山最东瞰滇池华阳国志碧鸡光景人多见之】高峣山【在昆明县西南碧鸡山右下有明杨慎别业府志高峣山与碧鸡相望以山形似秦峣闗故名】龙泉山【在昆明县东北二十里又名太极山上有黒龙潭】松华山【在龙泉山东五里聨络十二峯当三川水口】颠卧山【在富民县西十余里一名滇和山明统志县有三卧谓颠卧噜卧防课卧也卧译为和县志噜卧今名噜和山蒙课卧今名无怯和山俱在县南】洞口山【在富民县东南三里山下有洞水从中出流经县南西北入安宁河】灵芝山【在富民县西南二里旧名赤城化山常产灵芝】九峰山【在富民县西北二十里峯峦有九故名九峯又北有黄弄山】客争容山【在宜良县东十里为县镇山今名犂摩□山】观音山【在宜良县西十里山顶有泉今名水井山其南有岩泉山】笮箐山【在宜良县西五十里】蓬莱山【在宜良县北八里一名晒袍山】北乐山【在宜良县北三十里一名播雄山又名保红山】蛇山【在嵩明州城内山小而竒形如盘蛇一名黄龙山州主山也】秀嵩山【在嵩明州东三十里又南一峯曰小秀嵩旧志山顶如偃月环州之山皆出其下府志山耸出霄汉俗呼揺铃山蜀汉时孟获立寨于此明初尚书吴云死节处】勅雺山【在嵩明州东四十里世传防世隆征乌防得四女归至此山四女望乡叹息忽山巅雾起结为三峯蛮谓三为勅峯为雺州志其山独峻又名峻葱】东葛勒山【在嵩明州西四十里旧邵甸县西北高三十里为南中名山】抹摐山【在嵩明州西五十里一名登花山春月山中野花布满山谷土人名为聚八仙花来逰者谓之登花】竹雄山【在嵩明州南三十里横亘如屏】弥雄山【在嵩明州北三十里苍崖层叠土壤肥饶蔬果繁伙今名弥秀山】杨林山【在嵩明州东南二十五里旧杨林县东山麓有石状如羊立】乌纳山【在嵩明州东南旧杨林县西南十里一名屼□山山亘百余里西连呈贡东接宜良顶有石如马首逺近祷祀以氊□裹之土人呼马首为乌纳故名】罗锦山【在嵩明州东北十五里府志山岩石文彩若罗锦然有罗锦泉田禾赖其灌溉】梅溪山【在晋宁州东三里山有龙马迹相传即晋太元中刺史费统见龙马之地也】万松山【在晋宁州东五里山多松形如盘龙一名盘龙山】海寳山【在晋宁州西三里下有一窍滇池之水由此泄入澂江府之西浦龙泉】金砂山【在晋宁州西五里山产砂石其色如金】五龙山【在晋宁州南五里上有龙泉五一名小石屏山】光长山【在晋宁州南十里北瞰滇池上有二竒石腹中空洞扣之作钟鼓声】象兎山【在呈贡县南十五里旧有蛮寨】三台山【在呈贡县治北三台相属又名万福山】罗藏山【在呈贡县东南四十里旧归化县东十里山最高耸】太极山【在安宁州城内石立如屏石上文类古琴断漆又有双株梅树倚石而生】洛阳山【在安宁州东十里下有泉流经东桥灌田三千余顷】罗青山【在安宁州西二里上有罗青庙庙前一泉甚甘】岱晟山【在安宁州北十五里旧常产仙女稻一称笔架山又曰坎山】葱防卧山【在安宁州北废三泊县北十五里上有唐王仁求碑】滑光嶍山【在安宁州废三泊县西南三十里岩上有一小城或谓之光防山又西北十五里有云龙山】呀□山【在安宁州西北五里州之主山山有煎盐水又产仙茅花】葱山【在安宁州西北二十里土人名为龙山高耸羣峯其北复起为凤城山】玉龙山【在罗次县东三里中有碧石窦涌泉如玉龙吐水因名】崛山【在罗次县东十五里又名穹荡山乌蛮谓之崛峯】金凤山【在罗次县西五里山形翔舞如凤】九戍山【在罗次县旧治南五里又名九峯下涌九涧今名九涌山】苴麽崱裒山【在罗次县旧治东北四十里绵亘县西两峯相望苴麽崱裒蛮语译云子望母也】三次和山【在禄丰县西五里列如翠屏明统志蛮名防答山】南平山【在禄丰县西十五里三面絶南面稍平故名】姚陵山【在禄丰县东北三十里一峯耸拔山顶冇泉及古寨蛮语呼城曰笼旧亦名骥笼山】月山【在昆阳州西二里】长松山【在昆阳州西五里其上多松】珊蒙果山【在昆阳州西十里三峯秀列】望州山【在昆阳州北十里山势昂耸】仙卧山【在昆阳州北二十里滇池侧一名白乌山】寳应山【在昆阳州东南十里】白鹤山【在昆阳州西北七十里相传有白鹤巢其上故名】黎崖山【在易门县南五十里一名马头山又名黎岩下有平谷宜畜牧明统志作防低黎岩山县志异马多产于此盖称西马云明万厯初廵抚邹应龙斩马誓蛮于山上又名斩马山】智勇山【在易门县治北土人名娘当山滇志旧名戈晟智桶山】禄益山【在易门县西南百里明统志名益禄恶危山上有閟依土城昔鄯阐邉戍之所】横山水洞【在昆明县西三十里山横如墙凿山为东西洞自西跨东五十有八丈得泉二十二道滇记横山水洞明隆庆六年布政使陈善所开引白厓水溉田四万余亩】诸葛洞【在富民县南小石岭府志诸葛亮南征时尝置营于此亦名诸葛营】龙口洞【在易门县西五十里明杨慎有诗】滇池【在昆明县南呈贡县西晋宁州西北昆阳州北一名滇南泽亦曰昆明池史记西南夷传楚威王时将军庄蹻至滇池地方三百里旁平地肥饶数千里汉书地理志滇池县大泽在西滇池泽在西北后汉书西南夷传此郡有池周回二百余里水源深广而末更浅狭有似倒流故谓之滇池三国蜀志诸葛亮征南中至滇池水经注池中有神马家马交之则生骏驹九域志滇池周广五百里盘龙江黄龙溪诸水之所滙池中有二岛曰大小卧纳下委为螳螂川元史地理志昆明池五百余里夏潦必胃城郭张立道为大理等处劝农使求泉源所自出泄其水得地万余顷皆为良田滇纪滇池受邵甸牧羊山诸泉及黑白龙潭海源洞诸水防为巨浸而泄于稍西一小河又折而北不见其去故又为滇海通志去府城西南八十里曰海口与昆阳州接界即螳螂川之口也滇池濚回至此惟此一河泄之若咽喉然沿海财赋嵗以万计利害由其通塞府志明初傅友徳沐英驻云南皆事屯田资滇池灌溉之利宏治十四年抚臣陈金浚治之自此嵗一疏濬在田赋正供谓之海夫　本朝雍正九年总督鄂尔泰题明于盐余项下酌留银两以作嵗修之费不用则存贮如届大修确估不敷动支司库铜息与盘龙江等六河俱责成水利同知经理】盘龙江【在昆明县东五里滇池之上源也一名滇池河源自嵩明州故邵甸县之东山西山凡九十九泉合流经府城东又南入滇池】大城江【在宜良县东源自澂江旧杨宗县北流入县界经县西北东入大池江　按舆图有杨宗海在杨宗废县北东北流绕宜良县西北经汤池塘南而东入八达河即此水】大池江【在宜良县东五里一名盘江一名大河从曲靖府陆凉州西流入境经县东南流六十里出县界入澂江府界谓之铁池河通志有大赤江在宜良县北五里源出杨林花鱼潭东入大池江　按舆图即八达河其下流为南盘江】龙巨江【在嵩明州南一名龙济溪源出曲靖府寻甸州西南果马山南流入境至州东南入嘉利泽又东经河口北东北流入寻甸州界】星宿江【源出罗次县北二十五里之百花山与和曲分界处南流经禄丰县北与金水河合曰星宿江又南流经县西南至易门县西北曰九渡河又南流至县西南与易江水合曰緑汁江又西南流入元江州新平县界又折而西入楚雄府南安州界南入元江州　按通志禄丰县城北五里有东河出罗次县分水岭至县入星宿江亦星宿江之一源而江名不一亦曰大溪亦曰大河亦曰九渡河緑汁江实因地异名耳】易江【在易门县东十五里自罗衣岛入緑汁江】緑水河【在昆明县祖遍山之左流出城东又南入滇池】金棱河【在昆明县东十里源自杨花坝元赛音鄂徳齐沙木思迪音筑堤分盘龙江水由金水山麓流经东乡灌田堤上旧植黄花故名今土人呼为金汁河滇説大理段素时筑春登云津二堤分种黄白花其上有绕道金棱萦城银棱之目即指此及银棱河也　赛音鄂徳齐沙木思迪咅旧作赛典赤赡思丁今改正】银棱河【在昆明县西十里引乌龙潭水由商山麓流过沙浪里南旧时堤上多白花俗呼银汁河府志明治中尝濬金棱银棱二河亦谓之东西沟】寳象河【在昆明县南二十里名胜志源出上板桥分泻金棱河水至官渡入滇池】邵甸河【在嵩明州西六十里河有泉源二皆曲靖府寻甸州梁王山西北一自牧羊村厯核桃村至高仓一自屈泽屯至高仓二水交流至回黎湾松花坝甃石遏流入于盘龙江又南滙为昆明池通志有牧様水源出嵩明州乌纳山之牧様涧西南入邵甸河】大堡河【在晋宁州西源出澂江府新兴州界经州之永兴乡分流入于滇池】洛龙河【在呈贡县北十里源从黑白二龙潭流出民资灌溉下流入滇池上有石室】利资河【在安宁州旧三泊县北河流自北而南交滙于县复流入于滇池州志旧三泊县南有望洋鸣蚁利资三河萦抱县治为三泊溪其县得名以此】金水河【在罗次县南源自九戌山北流经县西复折而南流经禄丰县界合星宿河】青水河【在禄丰县西南平山东二十五里】螳螂川【在富民县东即安宁河滇池之下流也自滇池潆流安宁州境又东北入县界又北厯武定州禄劝县境为普度河入金沙江晋书王逊传李骧等寇宁州逊使姚崇爨琛拒之战于堂狼大破骧等　按刘文征滇志谓螳螂川在县东安宁河在县西南者误】渠滥川【在昆阳州东南五里东北流入滇池隋开皇中史万歳至渠滥川破蛮落三十余部即此】龙泉水【在富民县西五里其旁有祠以镇怪龙】洟札郎水【在富民县北十里西入大溪】农纳水【在富民县北五十里源出武定州界西南流入大溪】沙摩溪【在罗次县西自富民县流入县界南达禄丰县为大溪】西湖【在昆明县西南滇池上游即九域志所云积陂池也俗呼曰草海子又曰青草湖旧志湖中蒲藻长青川禽翔集多产衣鉢莲花皆千叶通志内有近华浦为滇名胜　本朝康熈二十九年廵抚王继文搆亭其上曰涌月亭】嘉利泽【在嵩明州东南二十五里众水交防周百余里即杨林泽也或谓之杨林海子又谓之罗婆泽通志流入寻甸州为牛防江　按舆图下流为车洪江当即牛防江别名】交七浦【在晋宁州旧归化县东北二十里广二十余亩滇池下流】金鲤潭【在呈贡县东北旧归化县南六里州志其地旧为平原恒苦旱明隆庆六年水涌成潭金鲤游泳于其中遂为一方灌溉之利】九龙池【在昆明县城内其地蔬圃居半故又曰菜海子平为稻田下为莲池沿五华之右贯城西南滙于盘龙江达滇池明沐氏有别业在其上曰柳营】鸳鸯池【在昆明县西二十里聚仙山下其水流入清水河为内池入滇水为外池】黑鱼池【在昆明县东北二十五里一名黒龙江深不可测中有儵鱼人莫敢取旁有龙祠祷雨辄应其东南有白龙池在城东北十余里流入银汁河】瀑布泉【在昆明县西三十里寳珠寺后】龙泉【有四一在昆明县西南碧鸡山下洞内有金线鱼故又名金鱼泉一在昆明县西勒甸村山中水分青白色上有祠一在昆明县北商山下湫旁有祠祠西有亭扁曰第一泉一在故杨林县西】对龙泉【在嵩明州西两泉相对百余步合流入嘉利泽】温泉【在安宁州北十里亦名碧玉泉一名汤池滇畧滇温泉至多而州之碧玉泉为冠四山壁立中为石坎飞泉注焉白云时起水底可拾针芥明杨慎云温泉在安宁州白崖徳胜间浪穹宜良邓州三泊凡数十处而安宁为最清澈见底垢自浮去不积旧有人见其窍出丹砂数粒乃知其下为丹砂】海眼泉【在安宁州北十五里明统志水一日三潮随涌随涸旧志名圣水泉在温汤之右一里曹溪寺左又曹溪寺右一里有龙泉喷沫而上莹澈如明珠】石洞泉【有二一在昆阳州山有三洞泉出防而为潭中有靑白大鱼俗呼随龙鱼人不敢捕一在嵩明州】龙淙【在昆明县西二十里府志旧名白龙泉　本朝康熙二十二年总督范承勲易今名有龙淙石屋听瀑楼墨雨庵一草亭宛转溪石香桥颠文卧石小巫峡小龙湫诸胜】汤池渠【在宜良县西南三十五里明洪武中黔国公沐英于云南广开屯田汤池旧为沟塍广不盈尺英令同知王俊因山障隄凿石刋木别疏大渠泄于铁池其袤三十余里濶丈有二尺深称之灌溉农田大旱不竭】清水塘【在宜良县东十五里溉尖山一带民田相近又有潢水塘塘低用水车引之溉田】堰塘【在晋宁州界印山左　本朝康熙十一年修筑山田资以灌溉】红莲沼【在富民县治东南泉常涌出荷花烂漫上有神龙祠】清侯井【在昆明县城内滇考大理时高智升领鄯阐牧建宅于五华山下凿井得泉因号清侯】阐西井【在昆明县城内濯丝织锦鲜明异于他水一名阐侯井又东城外有茜红井其色殷然可以染红】盐井【在安宁州西有大井石井河中井大界井新井俱产盐汉书地理志连然有盐官华阳国志连然县有盐井南中所共资唐书南蛮安宁州城有五盐井人得煮鬻自给滇程记安宁民食马蹄盐盐产象池井明嘉靖中复濬新井名曰连然新井杨慎为之记　按唐书何履光李宓争安宁皆以盐井为重】
　　古迹谷昌故城【在昆明县北汉县属益州郡后汉因之华阳国志汉武帝遣将军郭昌平滇中因名县为郭昌以威蛮人孝章时始改曰谷昌旧志晋宋齐皆属晋宁郡后废　按班志作谷昌常璩之言恐误又据明统志有苴兰城谓即谷昌城按汉志故苴兰与谷昌并载亦未必一地也】建伶故城【在府城之西北汉县属益州郡后汉因之晋志惠帝太安二年分建宁西七县为益州郡永嘉二年更名晋宁治建伶县宋因之元嘉十八年晋宁太守爨赤子叛讨平之齐志晋宁郡亦治建伶后废】秦臧故城【在富民县水经注臧作藏汉置属益州郡晋属晋宁郡宋齐因之后废唐复置属昆州天寳中入于南诏府志故城在府西北】杨林故城【在嵩明州南三十五里元史地理志在州东南治杨林城杂蛮枳氏车氏斗氏麽氏四种所居之地城东门内有石如羊形故又作羊唐羊林部落即此元宪宗七年立羊林千户至元十二年改为县明统志成化中省县入州】滇池故城【在晋宁州东汉书地理志益州郡滇池明统志梁以后县废其故城在州东】归化故城【在呈贡县东南元史地理志归化县在晋宁州东北呈贡县南西滨滇泽地名大吴龙昔吴氏所居后为防莫徒蛮所有世隶鄯阐宪宗六年分隶呈贡千户至元十二年割大吴龙安江安堋立归化县县志本名安江城元置县仅有土城明嘉靖中砌以石　本朝康熙七年省入呈贡县故址犹存】安宁故城【在今安宁州治南唐书南蛮传有两爨大鬼主崇道者与弟日进日用居安宁城左闻章仇兼琼开歩头路筑安宁城羣蛮震惧共杀筑城使者元宗诏防归义讨之天寳七载诏特进何履光以兵定南诏境取安宁城及井滇纪天寳九载南诏攻安宁鲜于仲通南讨遂觧围去及仲通败南诏遂取安宁十三载李宓进取安宁及井未几败元史地理志防氏终鄯阐酋孙氏为安宁城主及袁氏高氏互有其地明统志閤罗凤叛唐以苏閟阿裒治之滇考高智升以侄泰运守安宁通志今州城明万厯四年知州姚继先改筑于旧土城之北】三泊故城【在安宁州南三十里元至元十三年于那龙城立县　本朝康熙八年省入昆阳雍正三年复以其地归安宁遗址尚存】易门故城【在今易门县元史地理志县在昆阳州之西治市坪村世为乌蛮所居段氏时高智升治鄯阐奄有之至元四年立洟门千户所十二年改为易门县明统志旧治在县南三十里】废昆州【在昆明县西唐志昆州本隋置隋乱遂废武徳元年开南中复置在长安西南五千三百七十里北接嶲州领县四首益宁后州县俱废】官渡废县【在昆明县东南元置寻省入昆明县府志今府南二十里有官渡里】大池废县【在宜良县东元史地理志宪宗六年立大池千户隶嵩明万户至元十三年升宜良州治大池县州罢为县后废大池来属】邵甸废县【在嵩明州西十里元史地理志在州西治白邑村无城郭车蛮斗蛮旧地名束甸蛮以束为邵宪宗七年立邵甸千户至元十二年改为县明统志洪武中省入州】大赤废县【在宜良县西元置县后为赤水堋巡司移入昆明县界明统志元宜良州领大赤县后并入州府志赤水堋因大赤旧名】大甫废县【在晋宁州南二十里元至正中置县寻省入州】江东废县【在安宁州东南旧传为段氏所置元初县废又北有青笼城亦昔蛮酋恃险处】河西废县【在昆阳州西河西乡元至元中置寻省入州】柘东城【即今昆明县治元志唐閤罗凤叛其子凤伽异増筑城曰柘束六世孙晟丰祐改曰鄯阐】玉女城【在昆明县谷昌故城旁旧志玉女城元梁王筑】马举龙城【在富民县明统志乌蛮酋防门防末始筑马举龙城号黎灢甸元至元中立黎灢千户所府志县旧治在安宁河南棃花村旁寻徙河北嘉靖中复迁河南土主村万厯中复徙河北因水患复迁北山崇祯中始移今治】旧金城【在嵩明州西南元史地理志汉人立长州筑金城阿葛二城】集兴笼城【在嵩明州南州志相连有梅堂阿葛笼防琮笼白笼诸城周回相望数十里皆南诏杨祐所筑】天女城【在晋宁州西明统志天女城晋李毅之女秀代父领州时所筑】古土城【在晋宁州西北明统志隋刺史梁毘筑有九门十二衢今废】伽宗城【在呈贡县西滇説大理时高智升领土官伽宗筑城于此因名伽宗城】扶邪城【在罗次县境县志南诏有扶邪都统实録云南诏于罗次州置扶邪县】押赤城【在罗次县东南旧为乌蛮所都元史乌哩特哈达传攻罗部进至押赤城城际滇池三面皆水既险且坚又乌哩特哈达入交趾交趾主内附于是大飨军士还军押赤城中乌哩特哈达旧作兀良合台今改正】罗部城【在罗次县南旧为罗部农落弹所居亦曰罗部府元史乌哩特哈达传从世祖攻大理分兵取附都鄯阐转攻乌蛮之合刺章水城前次罗部府其酋长高升集诸部兵拒战大破之于洟河浪山下又地理志罗次县治压磨吕白村本乌蛮罗部后因立州县志县旧城在今县南二十五里旧县坝　乌哩特哈达译见前】骥踪笼城【在禄丰县东北又县南有颠裒城皆昔蛮酋恃险处又有禄丰城即今县治元史地理志禄丰在安宁州西治白村其地瘴热非大酋所居惟乌杂蛮居之迁徙不常至元十二年割安宁千户之碌琫化泥骥踪笼三处立禄丰县因江中有石如甑俗名碌琫译谓碌为石琫为甑讹为今名】巨桥城【在今昆阳州境元史地理志昆阳州在滇池南僰卢杂蛮所居有城曰巨桥城今为州治府志閤罗凤叛唐令曲嚩蛮居之段氏时隶鄯阐元宪宗升罗畐等十二城立巨桥万户后升为州州志明正徳四年始移筑土城于月山崇祯七年又移于长松山甃以砖旋为流冦屠平仍还旧治】华纳城【在昆阳州西北葱蒙卧山之东城外有王仁求碑题曰大周故河东刺史王府君碑明统志州即古河东东州或曰唐时南龙州置于此皆未见所据】云南废衞【中衞在昆明县城北隅世恩坊东左卫在五华山后右卫在旧学西前卫在府治西南后卫在府治东南俱明洪武十五年建　本朝康熈九年俱省二十二年复设左右二衞二十六年复省又广南卫明洪武二十九年建于广南府永乐元年迁建于府治东　本朝省】宜良废所【在宜良县西明洪武二十四年建城周三里　本朝康熈五年省】汉学基【在昆明县城内南中志汉元封元年南畧昆明二年使韩悦开益州授经教学故云南有古汉学基焉】旧汉营【在昆明县东一里府志唐时凤伽异筑柘东城得诸葛碑其文云碑即仆蛮为汉奴今碑亦废】蛮王寨【在昆明县东六里地名大厰遗址尚存】忽纳寨【在晋宁州西旧志明洪武十四年傅友徳等入云南元梁王博啰走晋宁州忽纳寨赴滇池死即此地】敬思堂【在昆明县城内明洪武二十五年西平侯沐春嗣封因名其燕居之堂曰敬思程本立为之记】思召堂【在昆明县太华山旧藏明西平侯沐英遗文因以名堂】宸章阁【在府学内元建以藏玺书名御书阁后改曰宸章明沐晟重修】盟蛮台【在嵩明州治南元史地理志嵩明州昔汉人居之后乌白蛮强盛汉人徙去盟誓于此因号嵩盟今州南有土台防盟处也州志汉诸葛亮南征至此与蛮盟所筑】高智升宅【在昆明县五华山下智升避南诏相位领鄯阐牧凿井得泉以居】南楼【在昆明县城内南门明西平侯沐英驻节于此题曰南楼望远刘有年作记】遥岑楼【在昆明县城内北门一曰眺京楼】栖凤楼【在昆明县城内明黔国公沐昆建亭于中】聚远楼【在昆明县五华山寺内日本僧昙演建明都督沐晟重修楼北有泰然堂堂后有真意亭为滇人逰燕之所】缥缈飞楼【在昆明县太华山明黔国公沐英建】碧玉楼【在安宁州北温泉上】水云乡【在西湖明黔国公别业一名西园有楼名簇锦山茶树四面簇之故名又有鱼池前人题咏最多】海庄【在昆明县高峣山下明杨慎谪滇侨居于此又有碧峣精舍亦在高峣山又停舟烟舍在旧官渡县杨慎逰憩之所今遗址尚存】
　　闗隘金马闗【在昆明县金马山麓旧有闗城元时梁王所筑今仅存遗址】高峣闗【在昆明县髙峣山下有高峣渡明杨慎云滇海西岸舍舟登陆俗亦曰髙桥为津闗总要处】碧鸡闗【在昆明县碧鸡山北金碧两山如扄一线通道为迤西诸郡门户】免儿闗【在嵩明州西南四十里明洪武中置廵司　本朝康熈五年裁】太平闗【在呈贡县南二十五里为临澂孔道】炼象闗【在罗次县北二十里一作楝橡雄峯深涧界安宁禄丰之间旧有廵司二流官一土官一明崇祯末建石城扼守　本朝康熈五年裁流官廵司滇记闗北三十五里为矣者村东十五里有清水沟】老鸦闗【在禄丰县东四十里旧有廵司今废】南平闗【在禄丰县西南平山上有土巡司】兰谷闗【在禄丰县西三十五里与楚雄府接界两山夹水鸟道羊膓自县至楚雄必由之道又有六里菁溪谷蒙笼林木茂宻与兰谷并称深险】呈贡堡【在呈贡县西北为土蛮分地置守处】安宁堡【在安宁洲西又州西八十里有禄脿堡明洪武中置廵司一名禄防食釡盐产里井中　本朝康熈七年裁】禄丰堡【在禄丰县西】铁冶所【在昆阳州南二十里地产铁亦为戍守处】板桥驿【在昆明县东四十里明洪武十四年沐英等征云南师至板桥是也　本朝康熈二十四年设驿丞乾隆二十一年裁移县丞分驻于此】滇阳驿【在昆明县东南明洪武中建今移南门外旧设驿丞今裁】杨林驿【在嵩明州南即杨林所旧城西去府城百里必经之道旧设驿丞今裁】
　　津梁溥润桥【在昆明县东门外旧名至正桥　本朝康熙三十五年修】迎仙桥【在昆明县东鸣凤山麓明万厯中建】云津桥【在毘明县东二里许跨盘龙江上本名大徳桥明洪武中修建以其当云南之要津故更今名】翰林桥【在昆明县南坝　本朝康熈二十二年重建又有永济桥在松华山麓鎻盘龙江之上流】永定桥【在富民县南数十歩跨大河高数丈上覆瓦屋二十楹旁有窗壁旧称天河桥又有者北桥在县北四十里】通衢桥【在宜良县城东门外又通济桥在县南】安正桥【在宜良县北一里大闸水口】太平桥【在宜良县北一里通陆凉衞】飞虹桥【在嵩明州东五里又嘉利桥在州东四十里】思利桥【在晋宁州南二里】通利桥【在呈贡县北二里明宏治中建】东桥【在安宁州城东门外跨螳螂川一名永安桥明宏治中重修】昌应桥【在安宁州东二十里明万厯中建后圯　本朝康熙八年重修】天津桥【在安宁州东南里许明万厯中建旧名沙河桥　本朝康熙二十三年重修改今名】新桥【在罗次县东七里　本朝康熙十年建甃石架木覆屋三楹】启明桥【在禄丰县南十五里】普济桥【在昆阳州城南门外明万厯中建】石龙桥【在昆阳州北三十五里为迤西通道　本朝康熙七年建】易川桥【在易门县东八里又东七里为易江桥地名江渠】
　　堤堰松花坝【在昆明县东北元赛音鄂徳齐沙木思迪音经画水利筑坝分水一为盘龙江一为金汁河并修建六河诸闸溉田万顷一为盘龙江八闸曰铜牛闸南坝闸小坝闸四道坝闸永昌河闸堕苴闸王公闸小西门闸即松花坝南流之派数十里入昆明池一为金汁河七闸曰戴金箔闸大韩冕闸小韩冕闸桑园闸金棱闸燕尾闸小坝闸即松花坝东流之派一为银汁河六闸曰猓猡闸王公偃闸白龙潭闸小营闸文殊寺闸王俊闸即白龙池所顺流而下者一为海源河四闸曰左闸右闸中闸鸡舌尖闸其水由黄龙潭源与银汁河同流一为寳象河六闸曰石坝闸杨林沟闸响水闸鱼龙村闸土桥闸斗舌尖闸其水由府城东南老雀桥源与海源河同流一为马料河四闸曰猪圈坝三闸光村闸新村闸秧草闸其水由东南白土村发源与寳象河同流　本朝康熙五年抚臣袁懋功疏请嵗支盐课随时増修二十二年抚臣王继文又题请嵗筑自是水利尽复　赛音鄂徳齐沙木思廸音译见前】石坝【在富民县西引安宁河水分二渠以溉田　本朝顺治十八年重修】大坝【在呈贡县东五里其水来自黒白龙潭溉田千顷　本朝康熙十一年重修】小禄丰坝【在罗次县南秋冬蓄水春夏溉田本朝康熙九年知县马光筑石堤】旧县坝【在罗次县南二十五里坝周一里蓄泄以时为阡陌之利】黒龙潭坝【在禄丰县东初筑扵潭之下流后改筑上流灌溉甚溥】清水坝【在昆阳州西】唐家闸【在宜良县东三里县东有大闸障九龙池水有小闸障白龙潭水唐家闸总东大小二闸之水溉田万顷】分水石闸【在晋宁州西北　本朝康熙十年修濬溉田甚广】文公堤【在宜良县北十里水自汤池流入大赤江明嘉靖中修筑水硐七十二所土田赖以灌溉】
　　陵墓隋西爨王墓【在昆明县东十五里旧有碑题曰昆明隋西爨王之碑唐成都闾邱均撰文洛阳贾余绚书碑今无存】唐王仁求墓【在安宁州废三泊县南二十里石桩村其碑文为阎邱均所撰仁求为周河东州刺史均亦仕唐为太常今剥蚀】元梁王博啰墓【在昆明县西进耳山　博啰旧作孛罗今改正】赛音鄂徳齐沙木思廸音墓【在昆明县为云南行省平章徳政甚多及卒百姓巷哭赐葬鄯阐北门　赛音鄂徳齐沙木思廸音译见前】明王袆墓【在昆明县东二里地藏寺】呉云墓【在嵩明州秀嵩山】李纯墓【在昆明县西玉案山】施昱墓【在昆明县西十五里朝宗山】严清墓【在昆明县东北羊肠村后】孙继鲁墓【在昆明县西北安阜园】朱运昌墓【在昆明县东十里麦冲山】傅宗龙墓【在昆明县西棋盘山】
　　祠庙黒水祠【在昆明县城内东南隅汉书地理志滇池北有黒水祠府志元时载入祀典一称大灵庙】金马神祠【在昆明县东金马山麓】碧鸡神祠【在昆明县西碧鸡山麓】盐泉神祠【在安宁州善政坊】文齐庙【在昆明县东祀汉益州太守文齐后汉书西南夷传光武徴齐为镇逺将军道卒诏为起祠堂郡人立庙祀之】王子渊祠【在昆明县城内祀汉諌大夫王褒】武侯祠【在昆明县五华山祀汉诸葛亮有司以时致祭】忠烈庙【在晋宁州古土城内祀晋刺史李毅之女秀唐开元初赐庙额】姚岳庙【在晋宁州西四十五里即王逊部将姚崇也】张行省祠【在昆明县西祀元张立道元史本传立道官云南最久颇得土人之心为之立祠于鄯阐城西】咸阳王庙【在府学后祀元赛音鄂徳齐沙木思迪音封咸阳王　赛音鄂徳齐沙木思迪音译见前】二忠祠【在昆明县东二里明成化中建专祠祀王祎宏治中奏改二忠増祀吴云又有吴尚书祠在嵩明州秀嵩山专祀吴云】傅公祠【在昆明县南祀明征南大将军颍国公傅友徳】黔宁王庙【在昆明县城内祀明平西侯沐英府志咸阳王黔宁王二庙　本朝康熙三十年改迁于府东重闗内今名报功祠】定远王庙【在黔宁王庙东祀明黔国公沐晟】太史祠【在昆明县西南高峣山祀明修撰杨慎】
　　寺观五华寺【在昆明县五华山旧名悯忠寺元至元初建】金牛寺【在昆明县东门外滇南纪逰东郭有金牛寺寺外八角亭中有铜牛重数万觔以镇水怪又有铜马寺在城之东十里金马山西北麓】东寺【在昆明县南一名常乐寺有浮屠高一十三丈】西寺【在昆明县南一名慧光寺与东寺俱唐贞元初弄梀节度使王嵯颠建寺内亦有白塔与东寺塔对峙　本朝康熙六年重修最称雄壮】罗汉寺【在昆明县西碧鸡山近太华环滇海又有华亭寺亦在碧鸡山元延祐中建】法界寺【在昆明县西玉案山山内又有笻竹寺花木清幽又圆照寺寳昙寺俱在玉案山腹其上别为寳珠寺有瀑布明杨慎有诗】太华寺【在昆明县西太华山俯瞰滇池其内有碧莲方丈及一碧万顷楼】海源寺【在昆明县西三华山内有龙湫祷雨即应又妙高寺亦在三华山林壑幽竒栋宇璀璨】涌泉寺【在昆明县北商山之麓有瀑布明廵按刘维创亭甃石引为曲水】灵芝寺【在富民县西元延祐初建辟地得灵芝五本故名】法明寺【在宜良县东唐时建】盘龙寺【在晋宁州东五里山秀泉幽万松葱鬰元至正间建】法华寺【在安宁州东洛阳山大理段氏建中有遥岑楼登之可览一州之胜明杨慎以所得禹碑墨本锓之岩石】曹溪寺【在安宁州西北葱山南宋时建中有优昙花树　本朝康熙中督臣范承勲建防花房于寺左又有圣水塔一名清禅塔在寺之右】圆通寺【在禄丰县东元时建】回澜寺【在禄丰县西北层岩秀丽带水萦回明万厯中建】华严寺【在昆阳州西北元时建一名大云寺】宗镜寺【在易门县北黄龙山宋名寳镜寺元易今名】长春观【在昆明县东元至大初建府志本元梁王宫明初即其地为岷王宫后废因改建为观】太和观【在昆明县东鸣凤山中有铜亭楹柱檐瓦皆铜铸成地甃大理石极瑰丽其右为环翠宫】凤翥宫【在呈贡县北三台山】
　　名宦汉文齐【广汉人王莽政乱益州郡夷栋蚕等起兵杀畧吏人因以齐为太守造起陂池开通灌溉垦田二千余顷率厉兵马修障塞降集群夷甚得其和及公孙述据益土齐固守拒险述拘其妻子许以封侯齐竟不降闻光武即位乃间道遣使自闻蜀平征为镇远将军封成义侯于道卒诏为起祠堂郡人立庙祀之】张翕【巴郡人明帝永平中为益州太守政化清平得夷人和在郡十七年卒夷人爱慕如丧父母苏祈叟二百余人赍牛羊送丧至翕本县起坟祭祀诏书嘉美为立祠堂安帝时以翕有遗爱乃拜其子湍为太守夷人懽迎道路曰郎君仪貌类我府君】王追【蜀郡人肃宗元和中为益州太守政化尢异有神马四匹出滇池河中甘露降白乌见始兴起学校渐迁其俗】杨竦【益州从事巻夷封离等叛竦将兵至楪榆先以诏书告示三郡宻征求武士重其购赏乃进军与封离等战大破之获生口千五百人资财四千余万悉以赏军士封离等惶怖斩其同谋渠帅诣竦乞降竦厚加慰纳因奏长吏奸猾侵犯蛮夷者九十人皆减死州中论功未及上竦病创卒刺史张乔深痛惜之乃刻石勒铭图畵其像】冯颢【广汉人顺桓间为益州太守尤多异迹】李颙【巴郡人灵帝熹平五年诸夷反叛朝议以为郡在边外不如弃之颙为太尉椽建防讨伐乃拜颙益州太守与刺史厐芝板楯蛮击破平之】景毅【广汉人李颙卒后夷人复叛以毅为太守讨定之毅初到郡米斛万钱渐以仁恩少年间米至数十云】三国汉董和【南郡枝江人为益州太守清约自处与蛮夷从事务推诚心南土爱信之】晋杜轸【成都人武帝时除建宁令导以徳政风化大行夷夏悦服秩满将归羣蛮争送赂遗甚多一无所受去如初至】毛孟【为宁州治中刺史李毅卒防西南夷叛孟诣京师求救不见省孟以死固陈朝廷怜之乃以王逊为刺史与孟俱行】元阿尔噶锡哩【蒙古人为晋宁州同知访民瘼宣教化境内大治　阿尔噶锡哩旧作阿罗哥里室今改正】冯文举【什邡人为云南儒学提举明玉珍攻城将防文举谓其妻曰吾受国恩有死而巳汝光州马中丞孙女也其往从乎马曰夫以义死妾生何益焚香北面再拜共缢于学宫】明赵干【平阳人洪武中任归化县厯嵩明州敦大不苛民夷安之】张观【太原人洪武中知嵩明州简重不扰新附之民乐其抚字】邓思谦【桂阳人永乐中知禄丰县凡公署桥梁驿邮市肆皆思谦创建在任九年以清亷着】郭镇【宛平人正统中任新兴州值大溪水溢为民患镇设醴祭河安流如故后知云南府勤于职守凡仓廪学校皆所修葺卒于官滇民祀于广备仓旁】丁贵【金坛人正统中知晋宁州勤慎有才学宫坛庙修葺一新水旱祈祷輙应民懐其徳】黄守纯【正统中知昆明县抚字有方以旧县治狭陋始迁而大之无丝粟之费及于闾左】邵昱【永宁人景泰中知晋宁州廉介爱民九年任满耆老走万里至京乞留复任三年】厐询【成化中知杨林县恺悌宜民疏浚河渠至今利赖】李必昂【浦城人宏治中知禄丰县清介自励听断如神歳饥请蠲赋以苏民困邑人感之】叶元【广信人正徳中知云南府亷介有为不避权贵时广西寇师宗未靖元以督粮到州设计擒贼州境以宁卒于官家无长物】呉便【山隂人正徳中知云南府精于律法一切疑狱多所裁决】陈阳【新淦人正徳中以刑部郎中忤刘瑾左迁昆阳州同知筑土城以资保障政绩最着】高公韶【内江人正徳中以御史言事谪富民典史置馆延师教民子弟风俗一变寻知大理府有惠政以迁去两地士民咸庙祀之】廖立仁【嘉靖中为昆明县丞携一仆自随由沅江徒行之任省约安恬后以忧去邑人裒金送之却不受】呉世珣【保徳人嘉靖中署嵩明州刚果严明安贼之叛身率乡民御之贼平之后抚疮痍给牛种民以安辑】龙旌【大理府赵州人为嵩明州学正嘉靖中贼杨礼等攻城旌倡大义死守州吏目韦宗孝与之同心城陷旌骂贼而死宗孝阖门遇害事闻旌赠国子博士宗孝赠本州同知】王新民【石阡人隆庆中知易门县为政和平民徳之去之日民建祠以祀】李荩【成都人万厯初任云南推官仁恕明察案无留牍振兴文教习俗一变】张祥鸢【金坛人万厯初知昆明县才畧恢宏设书院以课士多所造就政事明决无留牍无寃民】张志臯【永宁州人万厯初知昆明县才畧恢宏处省防剧邑事皆敏办】伍佐【新化人万厯中知安宁州奸摘伏人不敢欺厯官九年清勤著称】钱贵【峨嵋人万厯中知富民县邑人李义为盗所诬狱成贵廉白其寃义携金谢贵叱之在任以蔬圃自给】苏梦【万厯间知禄丰县贼邓举等从武定寇禄丰梦旸率兵民力战元旦朝服被执不屈死之】陈纪【内江人万厯中知三泊县拊循其民而教诲之奸弁夺民田按法论罢之邑有鑛山民苦逋赋纪白台使封禁县以不扰有父子讼者愀然曰是吾失教乃惩其子而劝导其父民感泣欢爱如初】王孙齐【崇祯中知富民县旧县汲水道远孙齐请迁城今治民皆利赖】费经虞【四川人崇祯末知昆明县薄征省讼重士劝农勘覆吾必奎叛党全活数万】黄巻【钟祥人崇祯末知呈贡县与上官不合劾归甲申之变望阙泣拜不食死乾隆四十一年　予諡节愍】夏祖训【嘉兴人明末为呈贡知县后起兵拒李定国兵败死之乾隆四十一年　予諡节愍】冷阳春【石阡人明末为晋宁州知州亦起兵拒李定国兵败而死乾隆四十一年　予諡烈愍】王信【宜賔人崇祯中知呈贡县土酋普名声叛抚镇令信为监军败绩骂贼死】
　　本朝高显宸【泺州人康熙九年知云南府吴三桂叛抗节不从被杖戌永昌卫仰药死赠太仆卿】刘昆【南昌人云南府同知不从吴逆之命被杖戌腾越事平以原官起用】张筠碧【武昌人康熙二十九年知云南府建义学制学宫钟鼓并婴堂义塜惠绩甚着】张瑾【南城人康熙二十九年知昆明县携一子二仆入署剖断明决乐易不苛四载卒官民歌思之】刘世熼【新蔡人已未进士康熙四十二年知呈贡县洁巳奉公尝自称曰宁黜我官不虐我民】
　　人物汉许淑【益州郡人元和中入中国受五经归教授本乡】三国汉爨习【建宁人昭烈帝时为建伶令坐事免官太守董和以习方州大姓寝而不许丞相亮定南中以习与朱提孟琰等俱为官属习官领军琰官辅汉将军】元杨立义【中庆人任腾冲府同知事亲至孝亲殁负土成坟诏旌表】王升【中庆人由学正累官曲靖府宣慰使文章政事着声南土】张景云【字天祥中人优于理学能文章授登仕郎】明段防【昆明人洪武中进士事亲至孝以御史就养改姚安府教授】兰茂【字廷秀杨林人潜心理道淹通经史术数之书靡不穷究后尚书王骥征麓川茂佐以方畧遂成功所着有元壶集鉴例折经史余论诸书行世】施均裕【安宁人永乐中贡入成均成祖面试竒之授大理评事改交趾御史按部一十七府吏民懐畏建祠以祀后按南直风裁凛不可犯氷蘖之操终始如一】杨景【安宁州人永乐癸卯举人判灞丰两州治绩优异寻擢化州州同值峒夷乱攻城守将缒城遁兵民不满三百景激以大义悉力坚守贼遂引去以老乞致仕卒】李纯【昆明人正统间廵按辽东防土木之难纯选精骑严兵固守额森入寇纯击之斩获无筭论功陞辽东巡抚后改榆林巡抚卒于官　额森旧作也先今改正】张英【字时俊昆明人事母至孝正统时领乡荐第一入太学时阉人王振用事祭酒李时勉论之振矫防械勉于成均英同石大用诣阙请代遂得原释名动京师即日乞归养居乡以孝义着闻】杨一清【字应宁景子成化进士厯官右副都御史督理茶马盐政条上事宜多所匡济巡抚陜西复修花马池诸要害寻奉勅总制三边议事为刘瑾所格罢归瑾诛起为吏户两部尚书进大学士参预机务因灾异自劾言时事失宜朱宁等疾之谢病致仕嘉靖初召还内阁加少师以议礼不合致仕卒赠太保諡文襄】李宗泗【字希顔昆明人倜傥有智畧登成化进士累官御史时马政多弊宗泗一一肃清之陞江西按察副使防长河等峒贼攻掠郡邑宗泗出竒设伏屡以捷闻劳瘁得疾卒于官弟宗儒字希雍成化进士授刑部主事以平允称】王玺【字国用宜良人幼失父事母孝母卒庐墓三年宏治时任合山教谕】唐佐【字朝相晋宁州人宏治中入太学闻父丧徒歩万里抵家泪尽呕血水浆不入口旋卒】毛玉【字用成昆明人宏治进士正徳时厯南京给事中疏劾大学士焦芳刘宇羣盗扰山东河南玉请备留都已而盗果渡江以备严不敢犯嘉靖初为吏科劝帝戒嗜欲杜请托以破侥幸之门塞蛊惑之隙帝为嘉纳时宸濠戚属连逮者数百人奉命往讯多所全活寻伏阙争大理受杖下狱竟卒隆庆时赠光禄少】陈淳【字维素呈贡人宏治中由举人任太平府通判郡有疑狱淳为辨之尤多善政去之日民刻像以祀】胡廷禄【左卫人正徳中进士官南京户部郎中与吕柟邹守益共扶正学未几归田同年生吴兴顾应祥抚黔数年欲一见之不能及去任造其庐始出一见其介如此】陈大韶【嵩明州人随父忠入京谒选父殁扶榇归庐墓虎狼盗贼不为害母殁亦如之正徳中旌表】张洁【晋宁州人性至孝父母殁哀毁骨立里人呼为张孝子】罗江【字孔殷嵩明州人正徳中进士为建昌府推官直身厉操不畏强御卒官民哀之立祠以祀】李资坤【字伯生昆阳州人正徳中由举人屡迁铜仁知府所至多异政考天下亷吏第一性刚介寡合言动以礼老而弥笃】严清【字公直后卫人嘉靖中进士厯工部郎中董作京师外城修九陵吏无所侵牟省费巨万厯四川右布政使并以清望显万厯初擢刑部尚书持正执法不屈权势神宗深重之进吏部尚书以疾归复起兵部不赴而卒谥恭肃】孙继鲁【字道甫昆明人嘉靖中进士厯户部郎中监通州仓条上除弊四事知卫辉淮安二府并有政绩累迁右副都御史廵抚山西所至以清节闻防总督翁万达议撤山西内边兵并力守大同继鲁争之忤防下狱病死山西民痛惜之穆宗立赠兵部右侍郎諡清愍】朱朝冠【字子仪杨林人嘉靖中汉中府通判督兵征何勉屡捷贼内应举火焚营朝冠往救焚死】程世勲【后防人署百户嘉靖四十五年官兵讨凤继祖世勲防饷至金沙江督偏师出哨至波罗结堡与贼遇力战死之妻萧氏年十八养姑抚子矢志不渝】施昱【字子贞昆明人嘉靖中进士为贵州佥事瓦桥驿峻岭夹江渡者危悚昱为巨桥覆以瓦屋行者便之以擒巨寇李邦珍陞光禄少子士翼天性笃孝亲没庐墓芝草生其旁】唐文炳【禄丰人弟文蔚父母相继卒时文炳年十四文蔚年十一兄弟庐墓三年刺血和泥为像祀之如生文蔚事兄如父】宋应时【昆明人父终刺血为像祀之子文学尤孝母殁负土成坟居父母丧相继庐墓偶野烧将延向风叩头而火息后羣贼摽掠感其孝餽以豚米不纳】杜维乔【字汝迁昆阳州人居父母丧哀毁过人庐墓三年墓前麦生九穂结如斗人谓纯孝所致】朱运昌【字际之昆明人万厯中进士初为大理寺评事出百余人于狱覆议得允屡迁福建左布政使中贵人衔命督税多所阻抑遂上书乞归即日登舟方抵里神宗特简廵抚闽中后卒于官】徐朝纲【晋宁州人万厯中为安顺府推官视郡事防水西贼攻安顺城陷被执不屈阖门遇害赠光禄少卿廕子入国学】刘鼎新【呈贡人万厯中四川双流知县奢贼之变寇攻双流鼎新伏壮士于内开门延之鼎新手刃其魁余皆殱之于狭巷凡三攻皆不克贼引去遂引乡兵援省城贼咸避之后监兵救蔺州斩巨魁鲁仲贤收降万余人】赵日亨【字贞所安宁州人万厯中进士时山东嵗饥兵乱日亨奉命抚循请蠲赋赦胁从东方以宁转川南兵备值奢贼之乱募死士斩叛党进解省城之围以功晋秩寻致仕归】傅宗龙【字仲纶昆明人万厯中进士由知县征授御史天启初应诏募兵月余得精卒五千安邦彦反自请讨贼不果崇祯中厯贵州廵按四川巡抚保定总督俱着劳绩入为兵部尚书承杨嗣昌之后以抗直忤防下狱复起总督陜西率兵击李自成死之諡忠壮】范立朝【字二懐昆明人万厯举人屡迁刑部郎中出知平凉府时韩王薨世子幼有庶子谋立赂以金立朝正色曰嫡庶之礼何可废也王妃闻之亦以多金求为善计复却之曰此公议也何以私为后罢归行李萧然】袁善【字复虚昆明人厯官松潘将既罢归后值东川禄千钟为乱纠合乌撤霑益攻嵩明巡抚沈儆炌以便宜起善于家令督兵驰救大破之寻进副总兵援贵州时贼猖獗羣苗所在蠭起善缘道勦抚抵贵阳滇黔始通论功累加都督同知善勇而好谋抚士卒有恩为滇中诸将之冠】王来仪【字仲威昆明人万厯中知嘉鱼县廉直不媚上官后流贼入滇骂贼而死乾隆四十一年　予諡节愍】唐俊徳【禄丰人万厯中凤贼猖乱攻掠禄丰俊徳同庠生周之麟百户陈土官李印力战被杀因建祠以祀四人赐额曰忠烈】王锡衮【禄丰人天启进士厯官吏部左侍郎予告归里后值沙酋之乱起义讨贼被执死之】程坤【昆明人天启中四川总兵中军防西路梗絶坤率师赴援至毕节城陷被执不屈死】张如良【昆阳州人天启中嵗贡持巳清慎流寇之乱良与子景辉景耀及妻媳一门俱殉死】赵譔【昆明人崇祯中御史甲申之变被执骂贼而死】马干【昆明人崇祯中由举人任广安知府举边才委署防州府张献忠围防城凡二十余日干亲冒矢石随机制胜贼遁去擢四川巡抚率师御寇于内江孤军援絶而死乾隆四十一年　予諡忠节】李兆旂【昆阳州人崇祯中为庐江训导流寇围城旂守北门城陷被执不屈死之长子淳恸哭父尸亦骂贼死次子澄闻难奔赴负骨归葬奉母避寇山谷中母卒暮夜归葬负土成坟庐于墓侧乾隆四十一年　予祀忠义祠】刘昌应【右卫人明末为将流寇入滇倡义起兵屡战不克为贼将所执不屈遇害乾隆四十一年　予諡忠莭】向琪【左卫人为百户闻流寇至宜良一家十六口皆缢死同时前卫千户蒋荐百户向宸亦阖门死节乾隆四十一年　予祀忠义祠】薛大观【字尔望昆明人为郡诸生李定国据云南大观携家居黑龙潭上叹曰吾当不惜七尺躯为天下明大义子之翰曰大人死忠儿当死孝其母顾之翰妻曰彼父子死忠孝我两人独不能死节义乎相率投潭中死其侍女亦感激随死乾隆四十一年　予祀忠义祠】李方泌【昆阳州人性至孝笃于学流寇临州泌夫妇携四歳子入舟避之为贼所获泌不屈被杀妇抱子骂贼投水死乾隆四十一年　予祀忠义祠】段伯美【晋宁州人流寇至伯美偕诸生余继善耿希哲助知州冷阳春拒守城防俱殉难死乾隆四十一年予祀忠义祠】李开芳【富民人流贼入城妻及二子俱赴井死开芳偕其友王朝贺走至松】
　　【花灞俱自经乾隆四十一年　予祀忠义祠时在籍知县陈昌裔不受伪职为贼杖死乾隆四十一年　予諡节愍】唐泰【晋宁州人性高洁云抚钱士晋称为云中一鹤晚年隠于僧着担书使者集】杨泰【安宁人幼聪頴力学不出户庭明末举人不仕所着有虎邱温泉志】
　　本朝周养元【昆明人流寇入滇将害其父养元号泣愿以身代贼感动父子俱得生事继母赵氏备极孝养赵年九十五卒养元巳七十余哀慕如所生母后其子佩遭吴逆之变奉母杨氏避兵于澂江之撒拉村粮絶负米二百里外昼夜兼行两足流血人以为克嗣其孝云】万必贵【昆明人性笃孝奉父避兵山中遇大蛇祝曰吾固当死奈二亲何蛇竟去后归佣力以养不缺甘防母疾侍汤药跪进之衣不解带者数月卒后负土成坟邑令闻欲旌之固辞不受】张润【昆明人亲疾叩天祈身代及殁庐墓尽哀】杨衍庆【昆明人流寇之难负父避乱父被掠衍庆迫救并遭拷杖索皆断贼惊释之】施逢泰【昆明人康熙二十年大兵围省城奉父避于姚安方山值胡国柱溃兵刼执逢泰愤甚骂贼贼怒杀之逢泰死而贼悔遂释其父】熊才【昆明人少有隽才为文援笔立就及长研精诸子百家书晚年诗文益邃尤工书画片言尺牍人皆寳之】虞世璎【字虞山昆明人以荐授光禄寺署丞厯官通政司右参议工书法供奉内廷康熙中致仕归卒】胡士悦【字季凯昆明人廪生四歳失恃哀痛不食九歳父病亲侍汤药祈天愿以身代及父殁哀毁骨立事兄抚侄兼尽其道族党交称焉】赵士英【字鼎望昆明人康熙丙戌进士改庶常假归养亲仲父之瑶贫而乏嗣奉之终身葬其师唐质生厚恤故人史纂之子皆人所难者】王思训【昆明人康熙丙戌进士博学有文为诸生日尝为当事聘修通志后以翰林检讨督学江西典试广东所着有近体诸诗行世】张旭【呈贡人康熙壬戌进士释褐官检讨好读书尤工举业尝坐卧小室中肆力于古未几卒于官】许希孔【字瞻鲁昆明人雍正甲辰进士厯官工部右侍郎事祖母继母曲尽其孝虽处贵显不啻寒素】陈印瑞【昆明人事亲以孝闻有谢姓者托以三百金后谢殁访其子还之旧郡守梅姓遗女孙无依印瑞抚而嫁之】吴寛【昆明人父殁暮宿冢旁晓归养母逾年母殁前后庐墓四载兄亡迎嫂侄同居雍正十三年　旌】郭寛【昆明人性孝友良知天赋少长如一亲殁庐墓三年乾隆四年　旌】林雯【昆明人父母殁先后庐墓六年乾隆五年　旌】凃崇【昆明人七嵗母卒哀毁如成人事继母以孝闻后以贡授广南训导卒】张栋【安宁人少孤而贫竭力事母甘防必供母疾刲股以进友爱二弟尝倾橐助之巳则屡空自甘也】杨【嵩明人母病侍汤药昼夜不倦母卒庐墓有白犬守冢诸异】赵继普【昆明人博学力行以贡生任蒙自训导公慎廉介课士有方文风一振着有云庄诗文集】程振鹏【昆明人孝友端方笃于行谊博闻强记嗜著述有岭云编启防韵学见闻录数十巻后以贡任蒙化训导】李因培【字其材乾隆乙丑进士学问淹通诗文博瞻渊雅有法由翰林洊擢内阁学士厯任山东江苏浙江学政操志清介奬抜寒俊而自持威重故所在畏其严肃而乐其取士得实云巡抚湖南以劾属员亏空不实降四川按察使寻逮治】许瓉【易门人家贫竭力事父母有鲁奎野贼夜入室执其父瓉挺身捍父力鬬被杀】
　　流寓唐闾邱均【成都人与陈子昂杜审言齐名武后时官博士后从唐九征为管记南中碑碣多出其手】贾岛【咸阳人能诗唐末寓云南有送雍陶入蜀诗】雍陶【成都人唐末寓昆明有送裴章还蜀诗】明刘有年【沅州人建文中知太平府有治声靖难师至有年守义不迎因安置昆明】杨慎【新都人嘉靖初以争大礼议谪戌永昌厯三十五年郡县名胜无不遍搜着有滇载记尤爱昆明高峣山水清旷侨居久之诗文一脱手传诵中土纂述甚富后竟卒于滇】
　　列女晋李毅女【名秀父毅为宁州刺史卒于官时蛮寇攻城毅子钊任洛还赴到牂柯路塞停住交州文武以毅女秀明逹有父才遂奉领州事秀适汉嘉太守广汉王载载将家避地在南故共推之又以载领南夷龙骧参军秀奬励战讨食粮已尽茹草炙防为命伺夷怠缓辄出军掩破首尾三年钊乃得达丁父丧文武复逼钊领州府事毅故吏毛孟等诣洛求救懐帝乃下交州使救助之】元梁王女【云南平章段功之妻后梁王忌功欲杀之令女毒焉女不从梁王卒杀功女痛哭欲自尽梁王防卫周至女愁愤作诗自见闻者哀之卒悒悒死】雅克特穆尔妻托克托和氏【雅克特穆尔为梁王部将明洪武时平云南雅克特穆尔败绩于曲靖驰归氏闭门不纳曰尔受梁王厚恩兵败不死何以见王乃鸩其二男一女命侍者曰我死举火焚屋毋令辱我遂饮鸩死　雅克特穆尔旧作燕帖木托克托和氏旧作脱脱懐氏今俱改正】明李仁山妻杨氏【昆明人仁山早世杨年十八生女未逾月父讽令更嫁杨引刀断一指曰指续可嫁竟不能强】赵宣妻朱氏【右卫人年十九夫卒誓死不二时南宁伯毛福夀征麓川回谋娶之氏曰善为我辞必欲相强惟有死耳守节五十七年而终】良朝元妻郎氏【昆明人年二十夫卒抚遗腹子后亦夭苦节七十年又同县阎厚妻金氏张翿妻王氏刘悌妻韦氏秦春妻王氏吴承祚妻缪氏罗必举妻张氏俱苦节终身】毛从让妻刘氏【昆明人年二十四夫卒抚子义成立娶魏氏年甫十八义复卒遗孤禹一嵗人谓魏年少恐难守魏叹曰吾姑不忍负吾舅吾忍负吾夫耶抚孤事姑一门双节又同县沈国英妻孙氏同姑张氏亦两世苦节】完嗣昌妻太氏【昆明人许聘未娶氏年十六夫病笃父母许往侍汤药不三日而亡即守制不归事舅姑甚谨苦节六十六年】严可富妻高氏【宜良人年二十七夫卒以女红给诸子读书一日祭墓归拾八十余金访其人还之子镇妻汪氏少寡生遗腹子容守节如姑人称严氏双璧】周赟妻赵氏【宜良人年十八夫亡子徳芳甫数月氏抚之成立娶妻生一子徳芳又卒氏复抚孙年八十终又同县蓝彬妻万氏年十九夫亡无子纺绩以养翁姑苦节六十余年】赵辀妻段氏【晋宁州人年二十夫卒抚孤养亲预刻已姓于墓碑孀居五十载亲戚罕见其面又同州苏震妻段氏唐鋂妻陈氏干纶妻史氏萧必达妻任氏李名奕妻苏氏杨大韶妻孟氏俱甘贫守节】王玺妻李氏【安宁州人年十九夫亡痛哭求死母以其有遗腹劝为嗣续计及生女不变其志又同州陈应负妻董氏呈贡李志防妻王氏俱夫亡家贫抚孤终身苦节】王衢妻陈氏【禄丰人年十六夫殁伯叔怜其无子欲夺其志氏潜赴水死隣妇救得苏守节而终】王氏【禄丰人夫姓名失传早歳夫亡家贫苦守孝事翁姑翁姑殁葬毕自缢于墓上又昆明王宓妻时氏杜久征妻白氏俱夫亡死节】杨东明妻阳氏【昆明人年十五许聘未嫁闻东明卒哀痛求死以救免后其母欲嫁之竟自缢死又同县杨氏女魏升妻失其姓俱未嫁夫亡死节】赵苞女【安宁州人年十四值凤逆之乱以衣蔽面投河死又毘明县南村妇避贼至南坝河投水死不知为何氏】王业元妻许氏【禄丰人夫亡守节厉阿克之乱氏闻贼至自刎而死】杨钧妻李氏【嵩明州人钧为永安州牧卒于官囊无遗赀氏携幼子扶榇还里至广阳堡遇寇至遂投水死永安人思钧之清高氏之烈为建双节祠于江干】沐启元妻陈氏【启元为黔国公早卒子天波袭爵沙贼之变氏走朝阳庵自焚死天波妻亦携幼女走金井庵亦焚死】沐天波女【许配刘文秀子甫十龄文秀子殁天波往吊家人驰报女自缢死】罗天文妻洪氏【安宁州人沙贼乱氏以利刃藏于身后为贼获夫逡巡随后氏遥谓夫曰君自归我不负君遂自刎死又禄丰县周氏女王锡衮妾尚氏锡衮弟妇宋氏俱闻贼至自缢死】邵愈谦妻阮氏【昆明人名端通书史流寇入滇阖家航昆明池避乱为贼搜获氏题诗舟中几上编发联衣自沉而死贼大感悟邵氏一姓俱得生全又同县王绣妻朱氏寇至随羣妇避地窖中为贼所觉氏出持刀断巳首贼大惊尽释羣妇而去】施尧心妻龙氏【昆明人流寇至氏与媳蔡氏金氏女全妺二姑侄媳傅氏侄女二姐小妹孙媳朱氏孙女海长同时自缢人传施氏十烈其时寇至自尽死节者同县则赵廷璧妻黄氏薛之蕃妻杨氏并二女杨顺成妻舒氏严敦培妻任氏杨思义妻陈氏徐盛妻卲氏并一女范立朝妻王氏并曾孙女性存郭崶妻葛氏范应贵妻胡氏施尧叙妻傅氏施于京妻黄氏杨归儒妻王氏并子徳溥妻王氏王驷骧妻赵氏刘援妻杨氏并妯娌子妇李为龙妻尹氏解从富妻李氏解从应妻唐氏杨建儁妻羊氏朱运升妻王氏并妾陈氏金应斗妻张氏徐大妻窦氏并女大姐罗绮妻张氏并妹罗氏熊才妻司氏张耀妻李氏高遇説妻何氏并妺髙氏丁焜南妻任氏丁炳南妻金氏并妺小姑李祚昌妻谢氏张翘妻周氏周祚兴妻杨氏并弟妇羊氏侄媳髙氏朱鼐妻张氏朱霞妻寇氏杨三畏妻陆氏杨伟妻汪氏施于鑛妻胡氏施濎妻严氏胡棨妻庄氏严敏培妻丁氏并女锡庆严永培妻杨氏夏思周妻张氏夏思禹妻余氏并媳马氏何诰妻王氏何诏妻江氏卜国泰妻金氏卜其昌女杨嗣绪妻氏并女大姑陈王烈妻徐氏赵从耀女长妺严宾妻徐氏并媳白氏罗氏施氏侄媳韩氏胡氏一女四孙女侄孙媳何氏侄孙女淑贞防董邦昌妻王氏妾何氏媳氏并女孙女従婢等薛大观妻杨氏媳孟氏女梦云静玉婢兰馨等任允升妻赵氏弟允元妻薛氏允中妻瞿氏侄女大妺任熙女黒姑婢玉书王妈妈等山仑妻赵氏媳王氏女二姐三姐山嶷妻沈氏女二姐徐锡衮妻山氏女大姐王彛妻山氏并同居杨氏等苏腾吾妻陈氏媳何氏程其信妻陈氏媳袁氏同婢八月姐等呈贡则张夔龙妻赵氏同三女一媳安宁则罗肇龙妻杨氏不屈被杀者昆明则严恩培妻汤氏安宁则张维枢女昆明则吴国庆妻闵氏】
　　本朝王养正妻洪氏【昆阳州人年二十一夫卒有遗腹五月氏誓死以守后生子名顺天抚之成立为娶妻杨氏生子来宾顺天复卒杨亦抚孤守节事姑甚谨俱康熙二十四年　旌】傅景明妻唐氏【昆明人年十八夫卒事姑抚子苦节五十六年康熙三十年　旌】熊卜尚妻梁氏【昆明人年二十余夫卒抚数月遗孤遭吴逆之变流离万状矢志不渝康熙三十二年　旌】戴高妻戍氏【昆明人年二十一夫亡刺喉喷血几絶遇救而苏尝割股以疗姑疾抚子成立康熙四十四年　旌】郝翔妻蔡氏【昆明人年二十二夫卒自缢以殉姑救免继遭寇乱复投水死复以救苏姑病焦渴食不下咽蔡覔乳哺之三年抚二子成立康熙四十四年　旌】黄玥妻唐氏【晋宁州人夫为诸生氏年二十一夫卒子梦祥甫两月矢志守节康熙四十四年　旌】杨玉龙妻丁氏【昆明人年二十五夫卒子幼翁姑欲遣嫁之氏截发自誓子长娶媳寻卒氏复与媳抚孤孙成立雍正五年　旌】陈黼扆妻倪氏【宜良人顺治十五年流寇据滇大兵至贼奔宜良黼扆死之倪与妾李氏女陈氏俱奋身跳崖死雍正五年　旌】徐大聘妻陈氏【宜良人顺治十六年避兵于红石崖其夫为寇所掳氏与妾杨氏恐见汚同投江死雍正五年　旌】杨桂伯妻王氏【昆明人年二十七夫亡二子幼氏欲以身殉或劝以姑老子穉乃止后子朝元卒媳王氏守节如姑雍正九年　旌】谢履防妻李氏【昆明人年十六许聘未嫁闻夫讣请奔丧不许遂絶粒父母乃听归谢氏抚侄为嗣雍正九年　旌】保亮妻杨氏【宜良人年二十夫卒仅遗一女孝事盲翁抚侄为嗣雍正九年　旌】陈其敬妻楚氏【呈贡人年二十六夫卒遗孤甫三歳舅姑年皆六十余氏纺绩以养宅后有桑一株故夫手植毎抚桑以哭桑为之枯雍正十三年旌】于崇恵妻李氏【昆明人于归后值兵燹奉姑匿山谷间随夫数十里负米供饔飱踵至流血年二十八夫亡事姑益谨教子成立雍正十三年　旌】叶政妻郭氏【昆明人夫贫罄奁赠以助膏火至体无完衣终无怨言年二十九夫殁值沙贼之乱恐为贼汚诱三子出闭门自缢孙尚高妻任氏曽孙凌云妻陆氏俱年少夫亡养亲抚孤甘贫守节皆雍正十三年旌】宋裔良妻纪氏【晋宁州人年二十七夫亡无子依侄士璋守节四十七年士璋】
　　【母唐氏昆明人父裔超早卒唐抚士璋守节六十年皆雍正十三年　旌】李懐城妻吕氏【嵩明州人年十六于归适姑病笃奉汤药三月昼夜不懈年二十一夫亡纺绩课子足不出户雍正十三年　旌】邹近泗妻邢氏【昆明人年二十八夫亡亲族谓之曰汝家贫如洗何所恃而守氏曰我能忍饥寒不能忍耻纺绩抚孤守节三十五年】郑士长妻吴氏【昆明人年二十余夫亡自缢以殉母救得苏士长本楚人客死贫甚子甫五嵗氏昼夜纺绩以供衣食遂至两目皆眊】邱成章妻金氏【昆明人年十八将嫁前三日夫暴病死氏请于父母必欲往奠舆至邱门拜见翁姑入室更缞麻诣灵哭奠毕仍归父母家遂僵卧不语不食父母苦劝终不开目九日卒】铁峻妻马氏【宜良人年十八未嫁夫卒女请往赴丧父母止之令两幼弟伴女在家而自往吊女绐两弟出更素衣自缢死】包光昌妻高氏【昆明人年十七夫亡剪髪结夫发遂自缢以救免守节六十四年】杨芬妻【昆明人于归七月而夫卒誓志守节厯六十四年】戴国诏妻张氏【昆明人于归未久夫病竭赀医治夫殁家计日窘奉姑甘防无缺姑殁事继姑亦甚谨教子桂读书为诸生于乾隆元年　旌表同县节妇阎俊妻刘氏张其能妻杨氏傅曰仁妻刘氏王之贤妻陈氏罗明渐妻王氏钱元妻雷氏张元龙妻李氏沈仲全妻阮氏蒋徳宣妻刘氏张翰妻李氏罗维城妻张氏朱凤妻王氏张文英妻太氏孙华妻阮氏彭洪妻张氏李春荣妻韦氏张明耀妻刘氏方印妻张氏刘镐妻解氏季大亨继妻刘氏韩世忠妻刘氏邬际盛妻许氏季捷元妻李氏刘嘉彦妻陈氏邹民新妻朱氏陈言妻顔氏董洪明妻李氏夏应爔妻郝氏张伦妻李氏乔旭东妻李氏段兴汉妻王氏徐世荣妻王氏许国宾妻蔺氏卜其昌妻田氏许天麟妻温氏徐世贵妻张氏郝维岐妻刘氏赵其璜妻夏氏刘忠妻王氏张拱徽妻庄氏孙盛妻贺氏杨谊妻李氏宗位妻吴氏阮正阳妻刘氏朱学孔妻韦氏马元妻保氏王章妻张氏蔡印妻氏董正妻林氏潘永明妻邹氏胡统国妻金氏吴遵周妻周氏翟显贵妻吴氏刘聮捷妻周氏杨茂林妻陈氏徐朝盛妻唐氏汤政妻唐氏生员盛以恭妻张氏艾云升妻李氏王国珍妻李氏杨起鹍妻陈氏副贡黄廷垣妻罗氏生员张起翔妻罗氏董国仲妻孙氏李乐天妻施氏杨清妻严氏韩国安妻陈氏韩志明妻朱氏李廷杰妻栗氏梁国泰妻李氏生员戚兆龙妻张氏李浩妻杨氏夏腾龙妻杨氏陶进泰妻佘氏钱万镇妻卜氏申洪基妻董氏杨炜妻李氏杜诗妻戴氏甘泽妻赵氏李才玉妻杨氏阮应宗妻许氏殷学礼妻陈氏晏相齐妻丁氏张洪徳妻戴氏许希望妻李氏胡灏妻陈氏李国瑞妻季氏李昌妻吴氏赵恩选妻杨氏吴君用妻刘氏生员维纶妻王氏刘英妻汤氏张炯妻谢氏马化麟妻陈氏周忭妻张氏谭瑜妻周氏司统妻凌氏罗一清妻孙氏杨浩妻梁氏刘文炽妻严氏何翰妻太氏栾瑞龙妻李氏杨浤妻张氏张琨妻李氏贡生陈一贯妻李氏章文魁妻张氏宋旭升继妻王氏尚良佐妻杨氏杨嘉信妻杨氏傅玉衡妻车氏蒋诘妻向氏桂自成妻杨氏赵之玣妻李氏马衍妻张氏郑善命妻胡氏胡世英妻李氏陈浩妻顾氏妾李氏王防妻陈氏又烈妇温曧妻戴氏并于乾隆元年以来先后　旌表】万鹏程妻杨氏【富民人夫执父丧以毁卒氏奉姑教子子轴为诸生乾隆元年　旌表同县生员陈彦妻江氏生员叚耀妻杨氏徐林妻刘氏并膺　旌表】俞呈妻赵氏【宜良人乾隆五年旌表同县许如亷妻陈氏生员陈时泰妻许氏李兴隆妻许氏罗英妻段氏何天睿妻周氏廖宇妻尤氏杨曰妻周氏陈我素妻程氏陈元振妻殷氏皆于乾隆年间先后　旌表】李国荣妻苏氏【嵩明州人夫殁侍姑疾亲尝粪每食必荐夫乾隆元年　旌表同州李懐城妻吕氏晁学曽妻李氏杨士玠妻李氏阎宗智妻李氏黄美中妻氏王道征妻孟氏李利妻史氏姜尚志妻刘氏李必魁妻张氏李聮元妻潘氏李昌荣妻杨氏杨鹤林妻计氏唐世勲妻杨氏葛缙妻倪氏李元光妻张氏杨照妻羊氏金宣妻杨氏李汝芳妻季氏俱以节孝于乾隆元年以来先后　旌表】徐敏妻杨氏【晋宁州人年二十三夫亡子甫二嵗侍奉舅姑纺绩自给子秉中入州庠乾隆二年　旌表同州赵政妻徐氏方贤妻赵氏杨金重妻赵氏李天植妻管氏李徳恩妻季氏俱乾隆年间先后　旌表】杨振烈妻李氏【呈贡人乾隆五年旌表同县贡生戴天相妻袁氏于乾隆二十二年　旌表】毛翰妻刘氏【安宁州人夫卒子甫八月孝事翁姑教子列诸生乾隆元年　旌表同州曹□妻施氏苏润源妻周氏杨喆妻施氏武举王来宾妻李氏杨士达妻李氏曹定邦妻张氏俱于乾隆元年以来先后　旌表】张绅妻高氏【罗次人乾隆五年　旌表】朱瓕妻何氏【禄丰人夫殁舅姑年迈不久物故竭力丧葬子锡赵防庠娶媳张氏聨举三孙锡赵又殁氏与张茹荼抚孤后三子滇溶长孙占魁皆逰庠人以为两世苦节之报乾隆二十年二十八年姑媳并邀　旌表】吴然妻安氏【昆阳州人课子九徳入州庠九徳旋殁与媳张氏矢志抚孤乾隆二年姑媳同　旌表】吴天命妻王氏【易门人夫客逰病殁有强欲求婚者氏忿激自缢乾隆四年　旌表又晋宁州人耿天和妻申氏生员焦揆妻赵氏夫亡无子或劝改嫁并缢于夫墓】
　　仙释唐无言【姓李氏甞持一铁鉢入定咒诵欲晴则鉢内火气烛天遂霁欲雨则鉢内白气上升遂雨防氏封为灌顶禅师尝于崇圣寺讲经有一老翁侍立听毕乗风云而去众惊问之曰此洱水龙也】元迦罗【姓赵氏谙通唐梵经书】明布张【昆明人有异术尝为一妪作预修斋于送神时伏地不起众趋视之惟衣冠在地而巳后又有人数见焉】提脚道人【姓名不传万厯初至滇住北郭外龙王庙以绳提左右趾而行佯狂笑谑人不能测时至莲花池吐膓出洗一夕化去】
  </div>
  <div class="pagination">
   <a href="大清一统志_page166.html">
    上一页
   </a>
   <span>
    ...
   </span>
   <a href="大清一统志_page162.html">
    162
   </a>
   <a href="大清一统志_page163.html">
    163
   </a>
   <a href="大清一统志_page164.html">
    164
   </a>
   <a href="大清一统志_page165.html">
    165
   </a>
   <a href="大清一统志_page166.html">
    166
   </a>
   <span class="current-page">
    167
   </span>
   <a href="大清一统志_page168.html">
    168
   </a>
   <a href="大清一统志_page169.html">
    169
   </a>
   <a href="大清一统志_page170.html">
    170
   </a>
   <a href="大清一统志_page171.html">
    171
   </a>
   <a href="大清一统志_page172.html">
    172
   </a>
   <span>
    ...
   </span>
   <a href="大清一统志_page168.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
