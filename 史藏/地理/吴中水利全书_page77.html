<!DOCTYPE html>
<html>
 <head>
  <meta charset="utf-8"/>
  <title>
   吴中水利全书 - 第 77 页/共 96 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴中水利全书 - 第 77 页/共 96 页
  </h1>
  <div class="content">
   罗防乞开淀湖围田状【淳熙十三年上状存畧】
　　提举浙西常平罗防言浙西围田湮塞所在皆有独淀山湖一处为害最大因奸民包裹围田筑断堰防致水势无繇发泄此湖上通苏湖秀三州之水全借斜路等港通泄下彻大小石浦出吴淞江入海委吴县主簿刘允济昆山县尉吴溥躬亲看视采问利害据申到淀山湖东西三十六里南北一十八里旁通太湖滙苏湖秀三州之水上承下泄不容少有壅遏华亭在湖之南昆山在湖之北湖水自西南趋东北所頼泄水去处其大者东有大盈赵屯大石三浦西有千墩陆虞道褐三浦中间南取淀山湖北取吴淞江凡三十六里并湖以北中为一澳系古来吐吞吴水之地今名山门溜东西约五六里南北约七八里正当湖流之冲非众浦比贯山门溜之中又有斜路港上达湖口当斜路之半又西过为小石浦上达山门溜下入大石浦凡斜路港大小石浦分为三道杀泄湖水并从上而下通彻吴淞江江湖二水晓夕往来疏灌不息以此浦港通利无有沙泥壅塞可以宣导水源今来顽民輙于山门溜之南东取大石浦西取道褐浦竝縁淀山湖北筑成大防延跨数里遏絶湖水不使北流尽将山门溜中围占成田所谓斜路及大小石浦泄放湖水去处并皆筑塞父老尝言围防筑时湖水平白涨起丈余尽壅入西南华亭县界大小石浦并斜路港口既被围断其浦脚一日二潮则泥沙随潮而上湖水又不下流无缘荡涤通利即今淤塞反髙于田遇水则无处泄泻遇旱则无从取水大抵水性趋下下流既壅其势必湏溃裂四出散入民田理无可疑者【后缺】
　　张叔献请筑新泾塘招贤港堰牐状【淳熙十三年上状存畧】
　　两浙转运副使张叔献言华亭东北枕海西连太湖北接松江江北复控大海地形东南最髙西北稍下柘湖十有八港正在其南故古来筑堰以御咸潮元祐中于新泾塘置牐复因沙淤废毁今除十五处筑堰及置石防外独有新泾塘招贤港徐浦塘三处见有咸潮奔冲渰塞民田今依新泾塘置牐一所又于两旁贴筑咸塘以防海潮透入民田其相近徐浦塘元系小派自合筑堰又欲于招贤港更置一石防兼杨湖歳久今稍浅淀自当开濬
　　徐谊上水利状【淳熙十七年上状存畧】
　　提举浙西常平徐谊言昔下流不疏而上水溢故凿直曲港还三江故道开宜兴百渎所以顺导下流也惟髙原曲径乃潴堰之尔昔之言水如单锷郏亶皆是也今开吴淞江下流与宜兴百渎属之海者无虑数百十所异时浦港罄折以趋海今近浦之民多取径直苏湖常秀旧为泽国比年雨或后至种且不入盖围田众而疏导多也小人见利不畏其害围于浅水既为髙田围于茭荡既为稻田二俱不已复为下脚始之重陂大半为土始之良田背水日晒十日不雨农废作业然且承用旧説又将疏之失利害之实矣故旧田沟浍当濬治围田下脚无輙开己开未田当捺合今之言水者能行是三説则髙原旧田还为衍沃而农不病矣
　　李珏奏濬常州漕渠修建望亭二牐状【嘉泰元年上状存畧】
　　知常州李珏言州境北边杨子大江南并太湖东连震泽西据滆湖而漕渠界乎其间渠两傍曰白鹤溪西蠡河南戚氏北戚氏直湖州港通于二河曰利浦孟渎烈塘横河五泻之港通于大江而中间又各自为支沟断汊曲绕参错不以数计水利之源多于他郡而常苦易旱之患何哉臣尝询访其故漕渠东起望亭西上吕城一百八十余里形势西髙东下加以歳久浅淤自河岸至底其深不满四五尺常年春雨连绵江湖泛涨之时河流忽盈骤减连歳雨泽愆阙江潮退缩渠形尤亢间虽得雨水无所受旋即走泄南入于湖北归大江东径注于吴江晴未旬日又复干涸此其易旱一也至若两傍诸港如白鹤溪西蠡河直湖烈塘五泻堰日为沙土淤涨遇潮髙水从之时尚可通行舟楫若值小汐久晴则俱不能通应自余支沟别港皆已堙塞故虽有江湖之浸不见其利此其易旱二也况漕渠一带纲运于是经繇使客于此往返每遇水涩纲运便阻一入冬月津送使客作坝车水科役百姓不堪其扰岂特溉田缺事而已望委转运提举常平官同本州相视漕渠并彻江湖之处如法濬治尽还昔人遗迹及于望亭修建上下二牐固护水源
　　卫泾上东南水利奏【开禧二年上状存畧】
　　中书舍人兼直学士院卫泾奏臣尝攷国家承平之时京师漕粟多出东南而江浙居其大半中兴以来浙西遂为畿甸尤所仰给歳获丰穰霑及旁路盖平畴沃壤绵亘阡陌有江湖潴泄之利焉大抵二浙地势髙下相类湖髙于田田又髙于江海水少则汲湖水以溉田水多则泄田水繇江而入海惟潴泄两得其便故无水旱之忧而皆膏腴之地自绍兴末年始因军中侵夺濒湖水荡工力易办创置堤埂号为坝田民田已被其害而犹未至甚者潴蓄之地尚多也隆兴乾道之后豪宗大姓相继迭出广包强占无歳无之陂湖之利日朘月削已亡几何而所在围田则徧满矣以臣耳目所接三十年间昔之曰江曰湖曰草荡者今皆田也夫陂湖之水自常情观之似若无用繇农事言之则为甚急陂湖广衍则潴蓄必多遇旱可以灌溉江流深濬则通泄必快遇水不至泛溢傥潴水之地或至狭隘则容受必少旱则易涸立见焦枯水源既壅而江流填淤则疏泄甚艰水即易溢荡为巨浸事之利害岂不较然易知州县监司所当禁戢然围田者无非权势之家其语言气力足以陵驾官府而在位者每重举事而乐因循故上下相恬不知怪而围田之害深矣议者又曰围田既广则増租亦多其于邦计不为无补殊不思缘江竝湖民间良田何啻数千百顷皆异时之无水旱者围田一兴修筑塍防水所繇出入之路顿至隔絶稍觉旱干则占据上流独擅灌溉之利民田坐视无从取水逮至水溢则顺流疏决复以民田为壑设若围田侥幸一稔増租所入有几而常歳倍收之田小有水旱反为荒土常赋所损可胜计哉所谓増租既不系省额州县得以移用徒资贪黩之利耳此其轻重得失又不待智者而后辨也矧惟祖宗成宪炳若日星应江沮山野陂泽湖塘池泺与众共者不许占据及请佃承买官司紏劾以闻诸潴水之地谓众共溉田者輙许人请佃承买并请佃承买人各以违制论立法之意可谓明白前者臣寮累尝奏请朝廷非不施行臣姑疏其一二诸路如有承买渚水地者悉与改正此绍兴二十八年指挥也凡系积水草荡今后竝不许请佃虽陈乞拨赐亦许守臣执奏此乾道五年九月指挥也诏两浙漕臣及提举常平官及逐州守臣常切觉察如官民户及寺观围筑田畆填塞水道具名以闻此淳熙三年六月指挥也诏州县輙敢给据与官民户及寺观买佃江湖草荡许人戸越诉重寘典宪仍委监司纠劾此又淳熙三年八月指挥也诏浙西诸郡应官民户旧来围田去处明立标记给榜晓谕不得于标记外再有围裹此淳熙十一年八月指挥也其他条约未易悉数夫以陈説之众多立法之详备是宜围田之害悉絶而潴泄之利尽复曩时之旧可也然厯年浸久陂湖之为田者不止民田之被害者滋甚其已围者牵于姑息固不复论标记之外増创围裹者有之因民词诉已毁撤而复修筑者有之易名为天荒而请求给佃者有之寺观僧道尤无忌惮是岂果不可禁戢哉吏治茍简而法令不行之过也积习而不知变奸猾防利良农失业其害又岂特在民而已臣伏见乾道间孝宗皇帝一旦宣谕辅臣曰闻浙西自有围田即有水患屡有人理防多为权势所梗已漕臣王炎相视有张子盖围田九千余畆湮塞水势立命开掘仍戒敕不得再犯淳熙中因述尧言法寺僧请佃明州定海县凤柄沈窖两湖八百畆可溉田二万六千余顷即令仍废为湖英断如此孰不悚惧其奉行不防者特有司之罪而斯民疾苦则有所赴愬矣
　　元
　　温都尔奏请淀湖侵占状【至元三十年上状存畧】
　　江浙行省政温都尔言淀湖在宋时委官差军守之湖旁余地不许侵占常疏其壅塞以泄水势今既无人管领遂为势要絶水筑堤绕湖为田湖狭不足潴蓄每遇霖潦泛溢为害昨本省官防固岱等兴言疏治因受曹总管金而止张政潘应武等相继建言识者咸以为便臣等议此事可行无疑然虽军民相防选委亷干官提督行省沙克珠咱行院董巴图尔及行台哈喇岱令亲诣相视防计合用军夫拟禀特尔格奏疏淀湖设屯守状【至元三十一年上状存畧】
　　平章特尔格奏太湖淀山湖昨尝奏过先帝差倩民夫二十万疏掘已毕今诸河日受两潮渐致沙涨若不依旧宋例令军屯守必致坐隳成功臣等议常时工役拨军枢府犹且恡惜屯守河道用军八千必辞不遣淀山湖围田赋粮二万石就以募民夫四千调军士四千与同屯守立都水防田使司职掌收捕海贼修治河渠围田
　　【失名】中书省请修濬练湖防治运河状【至治三年上状存畧】
　　中书省臣某奏江淛行省言镇江运河全借练湖之水为上源官司漕运供亿京师及商贾贩载农民来往其舟楫莫不繇此宋时専设人夫以时修濬练湖潴蓄潦水若运河浅阻开放湖水一寸则可添河水一尺近年淤浅舟楫不通凡有官物差民运递甚为不便委官相视疏治运河最为急切伏望亟赐指挥
　　任仁发请立行都水监状【大徳八年上状存畧】
　　千夫长任仁发言吴淞江故道淤塞宜立行都水监于平江路中书省修治河道闸坝合用物料行省即于官钱内收买应付又浙西苗粮戸内起夫一万五千名自备什物每名工役一年免粮一十五石其军站除赡役地外依上起科僧道伊啰勒琨达实宻不分常住并权豪官员不纳官粮之家以地五顷着夫一名从行都水监选委亷干官部夫督役其有厘立事功亷能称职者行都水监具迹举眀其着夫人戸杂泛差役权行蠲免
　　任仁发讲究平江等路水利状【泰定元年上状存畧】
　　都水少监任仁发言太湖纳湖州宣州诸溪之水而南北东江海之岸皆髙水积其中势若盘盂设遇雨涝则环湖低田悉皆渰没若欲导泄积水在乎时时点简太湖东北两岸通江河之道不致淤塞可也盖环湖低田利在泄潦兼沿江傍海髙田亦仗湖流奔注冲散潮沙使江河通利乃可引潮灌溉诸小湖在太湖迤东及北者甚多皆能接泄太湖注江达海数内淀山湖自大盈赵屯等浦以出吴淞江与浑潮相接最近若上源所注不急则潮沙注湖渐成淤淀富家因淤淀围裹成田繇是湖水与诸浦渐逺而所泄益微若非就湖内围田多开河渠及时修濬诸浦则此湖之塞恐不止于是也又按吴江石塘障遏东流之势致潮沙日涨半为平地此乃太湖泄水下吴淞江第一要处古来于堤间多置木桥与凿水洞上则通行下则泄水盖欲仗其急流冲涤潮泥免致水患人不知此或便于行路则塞坝河口或惰于巡防则宻置桩橛矧以茭芦鱼簖等物障遏必得官司于此处榜示告戒使之咸知利害可也
　　郭珪请京口濬河建闸状【天厯二祀上状存畧】
　　镇江路总管郭珪言江口元有程公鳝鱼二坝及黄水石防每歳江潮满溢于此车灌运河今歳上流无雨水源艰澁潮势既少沙岸益髙徒歩五里方登舟纵欲车水入闸人力莫能为非朝廷降防开濬置闸不可
　　眀埒达实请京口濬河建闸状【天厯二祀上状存畧】
　　镇江路达噜噶齐兼管劝农桑事明埒达实上言京口旧闸久废江臯一里皆成淤塞闸东又作土埭以蓄河水江潮虽涨阻隔不通莫若开堀淤沙撤去土埭仍于江口置闸以时啓闭该臣等度自京口港口至程公下坝长二里一百四十歩旧河面阔六丈底阔二丈五尺今拟展阔河底三丈五尺深一丈计用一万二千七百六十五工人夫一千六十名一十二口工毕毎夫官日给米五升盐菜钱中统钞五百日计米一百五十四担钞一百二十七贯伏望朝廷许允容臣等率属即日兴工以图万世治安之利
　　奇彻台言浙西水利状【至正元年上状存畧】
　　江浙行中书左丞相奇彻台言浙西水利近年有司失于举行隄防废弛沟港堙塞水失故道民受重困今后莫若都水监官歳委一员分治仍令各处农事正官带知围田署衔责任有归及监察御史言宜复立都水庸田使司慎选谙晓水利恪守官箴之人按披图志讨论旧治于必合开挑之处将原额租税除豁合用工本官为支给使専其任责以成效乃已舒玛尔节请立松江等处都水庸田使司状【至正元年
　　上状存略】
　　丞相舒玛尔节言呉淞江等处若不设立衙门管领每次挑洗甚废赀粮兼损民力松江府止管两县别无亲管事务欲将松江府革罢两县拨与嘉兴路依前设立都水庸田使司専掌在先所管勾当直省部以山南江北道肃政亷访使宻拉江南浙西道肃政亷访使张友谅为使任仁发虽七十致仕还着为副方于水利可奏实效








　　吴中水利全书卷十三
&lt;史部,地理类,河渠之属,吴中水利全书&gt;
　　钦定四库全书
　　吴中水利全书卷十四　　明　张国维　撰章疏
　　封章上逹民瘼自永乐至今诸贤之条画毕萃于此披览欲挥贾生之涕
　　明
　　夏原吉濬治娄江白茆港疏【永乐元年上】
　　钦差江南治水戸部尚书臣夏原吉谨题为钦奉敇谕事该臣奉命治水苏松等处惟奉职不称重贻宵旰之忧夙夜警惕惟勤咨访钦承圣谕愧感交集臣与共事官属及谙晓水利者参考舆论得其梗槩葢浙西诸郡苏松最居下流太湖绵亘数百里受纳杭湖宣歙诸州溪涧之水散注淀山等湖以入三江顷为浦港湮塞滙流涨溢伤害苖稼拯治之法要在浚涤吴松江诸浦导其壅滞以入于海按呉淞江旧袤二百五十余里广一百五十余丈西接太湖东通大海前代屡浚屡塞不能经久自呉江长桥至夏驾浦约百二十余里虽云通流多有浅狭之处自夏驾浦抵上海县南跄浦口可百三十余里潮沙涨塞已成平陆欲即开浚工费浩大灔沙泥淤浮泛动荡尚难施工臣因相视得嘉定之刘家港即古娄江迳通大海常熟之白茆港径入大江皆系大川水流迅急宜浚呉淞南北两岸安亭等浦引太湖诸水入刘家白茆二港使直注江海又松江大黄浦乃通呉淞要道今下流壅遏难疏旁有范家浜至南跄浦口可径逹海宜浚令深濶上接大黄浦以逹湖泖之水此即禹贡三江入海之迹每歳水涸之时修筑围岸以御暴流如此则事功可成于民为便伏乞陛下俯采臣言立赐裁决容臣遵奉施行
　　况钟请官治水疏【宣徳九年上】
　　直苏州府知府臣况钟谨奏为东南水患甚急恳速遣官治理以安民生事臣窃闻苏州之地有三江五湖及来守郡按考形势稽核水道除浅狭江湖不计外合苏松嘉湖四府撮其要害其湖有六曰太湖曰厐山湖曰阳城湖曰沙湖曰昆承湖曰尚湖聨属广袤凡三千余里其水东南出嘉定呉淞江东出昆山县娄江即刘家港东北出常熟县白茆港永乐初特命工部尚书夏原吉疏濬水不为患今年久淤塞一遇久雨遂成巨浸田皆没溺民不聊生国赋无办臣叨知府事敢不据实上闻伏乞陛下轸念时艰仍遣大臣董督各官于农隙发民疏浚庶一方永赖诵皇上徳意无疆矣
　　应能申明水利职掌疏【治年上】
　　直苏州府水利通判臣应能谨奏为敬循职掌兴修水利裕国足民事窃见姑苏一郡昔称奥壤数郡之水西南散流太湖湖东浚入松江以至于海但遇久雨连绵湖溢江壅诸邑低下之田悉皆浸没虽北压大江东抵巨浸河渠固多而年久湮塞势莫能分尝观古人疏导必使诸水往东南者入于松江又东北者入于大江则各府之水可至于海为今之计莫先于禁旷职择耆老则官得人以専职而无旷耆得人以领工而无废矣合用人工必择农隙就于有田之家每百畆修岸三丈淘沙亦然无田之处亦于正二三月该赈饥之时每日验口给米三升三合亦照丈数分拨挑筑及水利词讼衙门问犯徒杖罪名俱照后开丈数勒限押发修筑不容收赎食既有粮而工又有力若粮塘一年以上该里仍有岸壊沙积者罚修水岸一十丈革役做工二年踈放县官一年以上功不及三处者罚俸三月三年无功者须知之年注以罢软州官一年以上功不及五处者罚俸五月三年无功者须知年注与县同府职一年以上功绩不及七处者罚俸七月三年无功须知之年注与州同中间若果有功绩显著超异众职乞敕抚按并水利宪臣等官量才旌擢以励其余若有豪强占恡不服清理者并祈皇上申饬工部转行巡抚宪臣与臣等同心纠察以警将来如此则旱涝可防秋成可望东南财赋供餽皆足以充其用矣小臣念切时艰琐凟圣聴拜疏可胜悚□待命之至
　　杨廉请治东南水利疏【治五年上】
　　南京戸科给事中臣杨亷等谨题为应诏直陈东南水患恳乞命官濬治以固根本事臣等窃见近年东呉西浙水灾相仍谷米踊贵说者谓苏松嘉三府财赋所出当天下之半实国家之外储也而其地极下禹贡所谓震泽者其今苏州之呉县吴江常州之无锡武进宜兴湖州之乌程长兴等县潴蓄霅苕天目之水繇吴淞等三江入海昔元时疏濬最勤民受其利今淤塞不通豪右复筑之稼穑其上遇雨水稍多则无所倾泄泛滥稽天数郡良田竝受灾害小民坐累无秋艰措国赋有司非不欲濬治而阻于工费制于豪右束手观望卒不能成兹皇上以灾异求言留都密迩时务孰有急于此者伏乞敇下该部亟行所司相度震泽入海故道设法疏濬仍令各处导渠修堰以备旱涝东南幸甚天下幸甚
　　叶绅请设水利重臣疏【治七年上】
　　吏科给事中臣叶绅谨奏为三吴饥馑荐臻民生可虑国计难图乞敇专官治水以兴大利事臣惟直之苏松常浙江之杭嘉湖约其土地虽无一省之多计其赋税实当天下之半况他郡所输犹多杂赋六郡所出纯为粳稻郊庙之粢盛在此内府之珍膳在此百寮之俸给六军之粮饷在此至于京师士庶以亿万计亦皆待饱于饷给之余是六郡之赋税诚国家之基本生民之命脉不可一日而不经理也若水道不通为六郡农田之害其所系亦重矣夫天目诸山之水潴为太湖而六郡环乎其外太湖之水又繇江河以入于海闻昔人于溧阳则为堰坝而遏其冲于常州则穿港渎以分其势于苏松则开江河以导其流惟是入海之处潮汐往来易于湮塞故前代或置开江之卒或设撩浅之夫以时浚治仅免水患歴歳既久其法废弛遂致诸湖巨浸壅遏于中江河故道淤涨于外土民利其膏腴或堰而为田或筑而为圃上源之来者不衰而下流之去者日滞是以川泽浸盈经冬不涸围田沮洳终歳不干加以夏秋淫雨浃旬山水横发渰没田畴漂沦庐舍固其所也方治四年一涝五年复涝幸而六年颇收稍得苏息而今歳大水视昔尤甚六郡人民流离困苦不可胜言即今抚按等官相继论奏伏望圣明以粮储为国家之大用水患为东南之大害于廷臣中选差有才力通晓水利者一二员授以节钺重其委任前去会同抚按官讲求民瘼设法赈恤军需之可停者停之逋负之可蠲者蠲之俟民心稍定民困稍苏然后指定地方分投相视何地为山水入湖之冲何港为太湖入海之道自源徂流一一按究然后相与度其经费量其亊期然后大加浚治务使下流得以宣泄而上源不致泛溢然当此饥歉之际欲兴大役若非任事者处得其道则民力不堪不能不重困也臣本吴人目击心伤仰见皇上治先根本据实上陈伏祈敇下该部允覆施行
　　徐贯奏报开濬吴淞江等处工完疏【治七年上】
　　钦差提督江南水利工部尚书臣徐贯谨奏为开濬功成据实奏报以慰圣懐事切惟东南地势低下水患自古有之永乐初年水复涨溢太宗文皇帝命戸部尚书夏原吉大加疏治方得止息逮今九十余年各处港浦仍复湮塞为患滋甚仰惟皇上轸念地方命臣等与从行主亊祝萃会同巡抚右副都御史何鉴督令苏州府知府史简设法修浚盖将拯垫溺之民于袵席之上化鱼鳖之区为稻梁之域臣等敢不罄竭驽钝以图仰副圣意用是夙夜不遑寜处相度施工窃见嘉湖常镇水之上流苏松水之下流上流不浚无以开其源下流不浚无以导其归于是督同委官人等将苏州府吴江长桥一带茭芦之地疏浚深濶导引太湖之水散入淀山阳城昆承等湖又开吴淞江并大石赵屯等浦泄淀山湖水繇吴淞江以逹于海开白茆浦并白鱼港鮎鱼口等处泄昆承湖以注于江又开七浦盐铁等塘泄阳城湖水以逹于海下流疏通不复壅塞开湖州之溇泾泄天目诸山之水自西南入于太湖开常州之百渎泄荆溪之水自西北入于太湖又开各斗门以泄运河之水繇江隂以入江上流疏通不复湮滞自治七年十一月十七日兴工至八年二月十五日工毕幸而一向天气晴和人无疫疠凡百众庶争先效劳即今水患消弭人无垫溺之忧田有丰稔之望列郡士民莫不庆抃是非臣等之能皆皇上盛徳大福广被东南之所致也今将修浚过港渎畵图贴説谨具奏闻
　　秦庆上治水事宜疏【治七年上】
　　礼部应会试举人臣秦庆谨奏为东南水利已设专官恳乞圣明加意督濬以垂永利事臣惟国家财赋多出东南而东南财赋尽繇水利近年以来列郡数被水灾民不聊生推原其故皆缘于太湖之溢而太湖之所以溢则因三江众浦之失其道抚按之臣皆相继论列防皇上轸念地方特命工部右侍郎徐贯来总水事凡通湖逹海隘口支川无不疏治一时水患十去八九然臣以为疏导之利虽已于一时而经制之宜犹未及于永久惟昔之善治水者每于平成之后必立宣防之法如近代撩浅开江等卒亦皆制置有定浚治有常是以当时利兴而害去国富而民安臣以为今当略仿前制思患预防乞敇该部转行巡抚及水利官督率府县治农官徧诣三江各浦地方相视要害讲求便宜用其土著之民专习搜淘之事免其别差着为定令仍须往来劝督验其工程以行赏罚务使水道不复壅遏旱涝不能为灾可也经久之道莫善于此臣本书生仰见皇上注意民生昌言无讳伏祈敇下工部查议臣奏果非虚妄覆请圣防允行东南幸甚国计幸甚
　　姚文灏条上水利窽要疏【治九年上】
　　钦差督理苏松等处水利工部主事臣姚文灏谨题为敬陈治水窽要恳赐允行以副任使以奏实效事臣闻自古圣帝明王功莫大于禹者以其遭洪水而致平成也顷年以来黄河决于淮北三江溢于江南患亦甚矣皇上轸念生民特遣大臣奔走治理臣最谫陋佐郡无能荷恩防擢工曹获备使令窃图报效昼夜驱役于三江五湖之间谨讲求窽要六事开坐上请伏乞陛下裁择敇部议覆容臣遵奉施行臣愚幸甚地方幸甚
　　计开
　　一曰宜设导河之夫查得苏松等处地方乃湖海交会之冲水日往来川壅泥沙最易淤塞若不设夫歳歳开导则目前纵有成功不久湮没非永利之道也乞敇下该部劄行各该府于所属均徭酌量派设庶开濬有人随时呼遣可常恃无恐矣伏候圣裁
　　一曰宜发济农之粟查得宣宗皇帝朝巡抚侍郎周忱留心民事各属建有济农仓多方储蓄以备旱潦虽动支赈贷尚有余贮今水利专为民田于济农之义相协合无查覈仓粟酌量充支濬导工费似为便益伏候圣裁
　　一曰宜给修闸之钱夫闸以捍水为蓄泄古人意至周密下钉木桩上甃巨石万不容已今欲省费议为土闸必不可行合无设处金钱计值给料以裨永久且免渗漏而蓄泄均有赖矣伏候圣裁
　　一曰宜开议水之局查得苏松等处虽曰具区亭毒然百川赴海源委支干诸凡治浚事宜及设处工费不独臣愚不能窥测即郡县诸臣闻见亦各有限唯博洽宏儒高年父老考究精详合无设局延揽如果有深谋硕画何妨折节隆礼采询所长匡扶不逮此至一着也伏候圣裁
　　一曰宜重农官之选查得苏松等处府县水利官虽以治农为职率皆庸懦无知询以修治茫然不省盖缘吏部循照资格泛为授任及任使不称降斥随之然地方事悮矣合无于铨除陞擢时必遴选才识优长谙习水利方补是职俟有劳绩破格显庸则事以官重官以人重奏效不难矣伏候圣裁
　　一曰宜专农官之任查得府县水利一官奉防添设专为治农不预他政近乃竞营别差地方亦以为故常而职业旷废殊于设官之初意相倍今既重水利则农官竝不许管理别务违者容臣叅处伏候圣裁
　　谢琛兴修水利疏【正徳五年上】
　　巡按直监察御史臣谢琛谨题为兴修水利以备民患事臣惟朝廷以贡赋为重百姓以耕稼为本照得苏松常镇四府地方先因正徳四年七月被水为灾渰死禾稼已该巡按管粮御史节次奏防准免正耗粮米数百万石臣切为朝廷忧之饥民至食草根树皮伤损成疫死亡无数臣又为百姓苦之今年三四月间前项积水不见尽消近湖邉江之田尚为巨浸至五月初旬又遭大雨十日十夜不少停止新旧之水并力为凶渰没在田秧苖漂壊官民房舍不可胜言除已具题外自本月下旬以来天色已霁雨旸亦时似有年丰之兆前项水势久不少退其高阜得种之田稻苖颇有所望其金坛宜兴昆山长洲各县近湖边江处所至今汪洋无际即其眼前之播种有误又可以知其秋来之收成不得完全也夫东南地气蒸湿春夏之间十日半月之雨亦为常事其各府田亩所以不得播种者或者病其前雨之久臣实病其水利不修积水不退之故也使其水利修理则天雨虽久而水道流通雨收水退而播种复举何至有农事之误耶近因巡歴各该地方获览地形高下之势叅对前人水利之论而略知一二臣俯伏为陛下陈之浙西为区势本卑下天目诸山西来之水众多深长然皆归之太湖即古之所谓震泽也震泽之水再流而入于阳城昆承淀山三泖等湖其性本皆欲东也三代以前土广人稀专以治水为急故神禹相地分流疏其东北入海者为娄江东南流者为东江并松江为三江以分泄之自是不闻有水患之説矣后世人稠地少海塘一筑其近江淤肥之地悉成膏腴之田而东江之故道塞矣繇是欲之东江之水逶迤北旋会入松江而趋下之性迟矣故后人于常熟县之北开二十四浦疏而导之杨子江又于昆山县之东开一十二浦分而纳之海皆所以补东江不通之力也又虑潮沙易于淤塞各于浦口置立板闸潮来则扄之以御其泥沙歳旱亦扄之以备其灌溉又于闸外或设开江之卒或设撩浅之夫亦皆所以决壅塞而防泛溢也宋元以来累累差官督治动经费用钱粮数百余万盖凡有兴作必有利害大抵智谋经画之士就其彼重于此者而举行之国朝永乐年间尚书夏原吉奉命专理其事区画经度如开浚刘家白茅二港甚合古人之法自后七八十年朝廷之贡赋不亏百姓赖以安堵者先朝任用夏原吉之力也治七年工部侍郎徐贯亦奉命继理其事比有通判姚文灏以辅之一时疏濬之法亦有次第惜乎小就自画而不能为转身之计旧制板闸夫卒之设围岸之筑皆未全备是以迄今十二三年而诸浦之壅塞如故识者恨之近年虽有带管佥事官既不专名亦虚设以至一二年来水利日废水患歳甚若不及时整理将见诸浦之壅塞日坚而后日之工程愈大朝廷之贡赋歳亏而各府地方将为鱼游鳖处之地矣近者朝廷因见各府钱粮不完盗贼渐起而于管粮捕盗之官特设专理臣愚以为水利一兴则稼穑歳登稼穑歳登则贡赋自完而百姓将有含哺鼓腹之乐岂肯故冒督征之刑与夫追捕之法耶伏望皇上垂念各府财赋所贡上而为郊庙内府之供下而为百僚六军之给乞命廷臣计议或敇见差佥都御史魏【阙】兼整前事或选命该部大臣一员前来专理随之以家小之安重之以便宜之柄寛之以歳月而戒其速成盛之以使令而分其烦趂今秋收之后访前代防濬之防为来年水患之备或悯被灾疲民之动劳也令其召收为役因施赈济之惠或计各府钱粮之空乏也容其借取浒墅北新等闗课钞以凑支用开诸浦以泄诸湖之水复板闸以严啓闭之规立夫卒以常其疏濬之功筑围岸以防其横流之势钱粮工力虽曰费用浩大然量此之出计彼之入或相倍蓰或相千万姑即去年被灾免征之数以较之其所得所费之孰为多寡从可知矣
　　俞谏请留闗税濬白茆疏【正徳七年上】
　　钦差巡视江南水利都察院右副都御史臣俞谏谨题为敬陈水利事宜仰祈圣明允发经费以兴大功以埀永利事伏见皇上以国家财赋所出多仰给于直之苏松常镇及浙江之杭嘉湖七府近年以来屡被水灾围田渰没命臣前去会同巡抚都御史张凤亲诣其地逐一踏勘以次兴修臣奉敕陛辞逾江而南即徧七府所属地方相形度势寻源泝委而有以知东南水之大略矣盖太湖受广徳溧阳宣歙常镇杭湖诸州之水滙为巨浸广袤三万六千余顷东溢为淀山昆承阳城巴城诸湖繇三江入海而湖之衍溢则流注于苏松列郡之间昔人以环湖地卑筑围防以御水名曰圩田沿海地高开泾浜以通灌名曰坦田围防通灌之利兴而田称沃壤赋甲天下矣自吴江长桥挽路作而湖之咽防失其利自海塘南障三江北折而湖之尾闾失其势失利失势能无壅溢之患乎昔人开龙溪七十二溇荆溪百渎以疏上流开松江十八港常州十四渎昆山常熟三十六浦并福山白茆港以泄下流又有塘以行水有渠以均水有隄以捍水有溇以潴水大小纵横聨络通贯皆所以利围防资灌溉决太湖淫潦而逹之江海也然为之者人耳不能无废塞之弊亦不能不頼于修浚之功故当时都水有监营田有使开江有卒撩浅有夫随时浚治一方頼焉近年以来水患相仍水利无官经管围防湮没泾浜壅滞上流如诸溇百渎下流如三江诸浦率极浅淤以及昆承阳城诸湖为太湖之所潴蓄者又被居民围田侵占日就窒塞遂使水无止宿潦则难泄旱则难灌一方之民坐受其弊公私困乏莫甚于此是宜有以来该部修复之议厪九重宵旰之忧也然其间有壅塞之甚力役之殷者如昆山县吴淞江至和塘常熟县金鸡渎福山港太仓州杨林塘湖川塘杨家浜浪港大半泾张浦塘薛泾塘北海防嘉定县练祁河吴江县长桥挽路内外河华亭县官路港运盐河陈村塘王家港都台浦马官浜上海县马路塘刘家河武进县桃花港澡子港古塘泾洞子河利大河江隂县石头港利港新沟河宜兴县百渎乌程县大钱口小梅口等处皆工费浩繁合用夫力各以数千万计而费之最大者莫如白茆港查得白茆港开自伪吴张士诚横广三十余丈长亘九十余里借以宣泄湖瀼通引潮汐备旱涝为一方之利迨入国朝尚书夏原吉侍郎周忱相继浚治治七年水患命工部侍郎徐贯大加开浚仅得一通寻复淤塞嗣是弗葺隠然成隄矣臣徃来海滨徘徊其所亷得所以塞之之故盖是港势趋东北吞逆海潮其入处为横沙所梗承纳处为新田所碍中流又为盐铁横沥诸河分流减势居三之二而潮汐泥沙一日再至港之命脉迂曲微缓不足以冲涤之遂致停积壅滞日就淤塞亦其势有不能不然者今不避横沙疏障碍均别弃迂从直则随浚随塞蹈前日之覆辙矣臣看得是港离海约十五里许旁有姚家浜者旧开通灌枝河也东通小湖漕六尺沟至陶泾入海其地形颇下其势趋东南颇顺其水道视旧港颇径直其去横沙亦逺若因而广之深濶与白茅称复疏通障碍分决中流会趋驶疾计必可以涤潮沙而埀久逺此议一出皆以为然随督同委官逐一勘量得是港自常熟县东仓至姚家浜深浅不等共长一万三千五百八十丈面濶一十五丈每丈用夫七名计用夫九万五千六十名自姚家浜至陶泾口长二千六百五十丈开濶三十丈深一丈五尺每丈用夫一十五名计用夫三万九千七百五十名通计夫一十三万四千八百一十名约四十日而成每夫每日工食银二分共该银一十万七千八百四十八两筑坝置闸该木石灰铁料银一千余两该开壊民田二十余顷查有新涨沙田拨补迁改民居坟墓百十余所官为给助民亦愿从欲便起工开浚但查苏松等府仓库皆虚见在堪动官银不过四千余两况地方人民连遭灾疫逃亡数多凋瘵之余疮痍未复今歳虽得稍改中间尚有包赔荒弃之累加以数年逋负追并一时若又重加前役取前费不无逼民失所致生他患臣等酌量缓急备行各属委官先将高乡淤塞泾漕浜溇低乡坍没圩防隄防逐一查勘照田多寡分丈尺督令得利之人趋时浚筑及将前项诸溇百渎江塘河港以次开浚随宜修举其白茆港等处欲候下年农隙兴工缘前项工费无从措办查得苏州府库见有戸部委官收寄聴解浒墅钞闗正徳六年春夏秋三季船料银一万二千四百八十九两九钱三分冬季并正徳七年四季船料约有一万三千余两及两浙两淮运司俱有存积余盐等银伏望陛下念东南财赋之重悯斯民垫溺之难特敇该部从长议处合无将前项二年钞闗己未经收料银照数存留仍于淮浙运司查给官银以充前项工食之需数内不敷于苏松等府征收正徳六年分免剰余米数内量支补助工完之日通行造册奏缴许廷光请重治水专官事权疏【正徳十三年上】
　　钦差巡视浙江等处都察院右佥都御史臣许廷光谨题为乞重治水事权以兴大利事臣奉命于役东南窃查得苏杭等府本三吴泽国厥田下下赖自昔兴修水利所出财赋甲于天下国家供亿仰给于此近年以来水利官员裁复不一兴修事宜因革靡定遂使有司视为不急之务豪强大肆侵阻之奸震泽不流三江失道白茆累议而无功海塘随修而旋废每遇小水辄成大灾国赋亏赔官民困弊未有甚于此时者也今苏松常镇杭嘉湖七府虽设有管理水利郎中缘地逺权轻官民积玩伏望皇上怜念东南郡县实国家万年供亿地方乞敕该部从长计议合无苏松等七府水利郎中量加举刺之权以便行事用警积玩不然或效昔年运河故事特设通政一员专管则事体尤便所费亦不加多而国民利益当不可以数计矣
　　吴巗条上水利事宜疏【正徳十三年上】
　　工科都给事中臣呉巗谨奏为条列水利事宜仰乞圣明留意敇部早议兴利以裕贡赋以拯昏垫事切惟国家财赋多出东南而东南财赋皆资水利盖水利不修则田畴不治五谷不登而国用不足其所闗系诚非细故近来东南地方夏秋淫雨山水横发田畴渰没诸郡之民流离困苦不可胜言揆厥所繇盖以下流淤塞围防倾頺疏导不得其法董治不得其人之所致耳臣备员该科谨将水利之切要者四事开坐上陈伏望皇上轸念东南为财赋所出民遭垫溺敕下该部议处施行岂惟臣等之幸东南幸甚天下幸甚计开
　　一疏濬下流浙西诸郡苏松最下太湖绵亘数百余里纳诸山溪涧之水散注瀼荡间繇三江以入于海是太湖者诸郡之水所潴而三江又太湖之所泄也若下流淤湮滙水泛溢渰没禾稼为害匪轻为今之计要在相其利害为之区处如白茆港七浦塘刘家河皆苏州东北泄水之巨川如吴淞江大黄浦皆苏松南北交境泄水之大道而吴淞南北与白茆诸港浦之两傍又各有支渠引上流诸湖瀼之水以归于其中而并入于海就其中论之苏之七浦塘刘家河松之黄浦竝皆深濶通利惟白茆自治七年疏浚之后已二十五六年吴淞一江自天顺间疏濬之后六十有余年闻之白茆潮沙壅积势若丘阜吴淞江仅如沟洫舟楫艰行其傍渠支港亦多湮塞下流既壅上流曷归加以淫雨能不泛溢此利害之显然可见者也今诚能浚白茆一港通利如七浦刘家河则苏州东北之水有所归而不移矣浚吴淞一江通利如大黄浦则苏松南北两界之水有所归而不积矣苏松之水既各有归则引吸上源太湖之水不至壅溢而向来瀼荡沮洳渰浸之土皆出而可耕矣伏候圣裁
　　一修筑围防臣考之宋范仲淹尝论于朝曰江南围田中有河渠外有门闸旱则开闸引江水之利涝则闭闸拒江水之害旱涝不及为农美利是知围田全仗乎防塍防塍常利于修筑修筑坚完旱涝有备否则反是臣愿自今以后每歳农隙治农之官督令田主佃戸各将围防取土修筑水涨则专增其里水涸则兼筑其外务令高濶坚固遇旱则车水以入涝则戽水以出如此则水旱有备而高低之田皆熟矣伏候圣裁
　　一经度财力臣惟兴水利必资乎财力而财力必取之民间凡遇工程一槩科敛则未免府县之里甲里甲之细民骚动乡村鲜有不怨臣以为水利为田而兴则财力亦必计田而出凡有田之家不拘官民每田一畆科钱一文每田一顷科钱百文若田至万顷则该钱百万不但积少成多抑且众轻易举实为经久之计又必于每歳秋成之时折收白银征解各府官库仍将数目造报水利官处遇有兴修聴候动支不许别官借贷倘工程浩大支用不敷聴于官库无碍钱粮内动支凑用如再不敷会计明白备繇奏闻区处如此则费有所出而功易成矣伏候圣裁
　　一隆重职任臣闻永乐初年东南尝大水命戸部尚书夏原吉治之着有成绩至治间东南又屡有水患工部侍郎徐贯总理其事有司迎合惟图目前曾未几时而白茆等处已皆湮塞连年灾荒未必不繇于此自是以后水利官员裁复不一然位小权轻官民玩愒职业不举无怪其然近该巡视浙江佥都御史许廷光奏乞欲仿运河故事特设通政一员专管水利诚为有见但须该部推举素有才望谙晓水利大臣一员兼以宪职专一督理水利大加挑浚图维永久其中利所当兴弊所当革者悉聴便宜处治不许各官阻挠行事又必务见成效方许不次超迁以旌其功如此则官有特设而人不玩责有所归而功易成矣伏候圣裁
　　工部覆奏【附】
　　工部尚书等官李鐩等看得巡视浙江都察院右副都御史许廷光题称江南水利数年以来官员裁复不一事宜因革靡定一遇小水辄成大灾要将管屯佥事带管苏松等七府水利添设通政一员专管一节与都给事中吴巗所议前项水利要推大臣一员兼领宪职前去专管大意与许廷光所议相同于内指陈白茆港吴淞江两处尤系急水患修治之所当先其所条陈疏浚下流修筑围防经度财力等事区画周悉皆兴利除害至计相应依拟然为政在人其所拟推选大臣职专其事尤为水利首务前此或委佥事或差郎中非不用心但势轻人玩事多掣肘以此迄无成功失今不为善处则水患日深民瘼日甚闗系匪轻合无候命下之日本部会同吏部从公推举识见宏逺谙晓水利素有风力宪臣二员疏名上请简命一员本部备开各官所题事件请敇一道令其前去会同彼处巡抚巡按督同各该司府州县卫所掌印及水利等官亲诣白茆港吴淞江等处地方拘集土著年高士民寻访水势利害源委相度地里下流作何疏浚围防作何修筑合用工料人夫逐一估计停当物料作何措办人夫作何起倩选委能干军卫有司会同水利官员分投督理用工应挑浚者务要深濶应筑砌者务要坚厚使旱涝有备水利疏通田畴无恙生民乐业一劳永逸刻期成功斯称委任其承委官员果有勤能出众先行成功者从公会举以凭陞赏不职偾事因而科扰军民及势利之家覇占河滩水利阻挠行事者径自究问叅奏一应河道利害所当兴革议有未尽者悉聴从宜计处施行重者具奏定夺工完之日将起倩过人夫筑浚过塘防丈尺用过钱粮数目备造黄册一本奏缴清册一本送部查考
　　李充嗣请预处开濬工费疏【正徳十四年上】
　　钦差总理粮储兼巡抚应天等府地方太子少保工部尚书兼都察院右副都御史臣李充嗣谨题为预处财用以兴修水利事该臣奉命兼督水利查得苏松常湖等府太仓州等地方如吴淞江刘家港等处桥浦河渎各有应该挑濬疏泄修筑整理去处每处闸坝桩草灰石物料人夫工食各动以万计银亦不下千余两皆当于每年农隙水涸之后次第举行而震泽之冲众水所会通泄下海以收东南诸郡之利最大且急者则当以白茆港为首务若非假之以财力济之以寛纾固未有能济者况白茆港横沙淤塞之久排决利导之难则凡人夫工食日用之费顾不大倍往昔哉臣查照给事中柴竒奏准事例备行各府每里编佥导河夫一名每名出银六两如其不足预编一二年以周急用又查照给事中吴巗奏奉钦依每田一畆科钱一文每田一顷科钱百文秋成之时折收白银解府贮库支用其实众轻易举行据各府申称适当民穷财尽之秋若复如此差徭愈加繁重臣又复交并追征以资急用不惟缓急悮事抑恐民命不堪乞敇该部仍准将浒墅钞闗船料银两并两浙两淮运司盐银或抄没叛贼钱寜等入官赃银量为给发十余万两以充前项工食物料支费如或不敷聴臣仍查所属各衙门应支桩草银钱并无碍赃罚官银及量行增添均徭银两或催河夫田畆银钱充用庶几臣得以分工勒限尽力毕志于沟洫畎畆之间若果侥幸成功一劳永逸量此之所出者不过什百之一二而较彼之所入者循年作贡挽输运纳殆源源其无穷矣伏乞圣明鉴裁防下该部议覆施行臣不胜激切待命之至
　　李充嗣请设分理部官疏【正徳十四年上】
　　钦差总理粮储兼巡抚应天等府地方太子少保工部尚书兼都察院右副都御史臣李充嗣谨题为恳乞添差官员以兴修水利事该臣奉命兼督水利夙夜殚心竭力然惟自古建立事功者多败于自用之人常成于多贤之助顾臣以独力而兴大工兼以文移浩繁不可乏人办理仰祈圣明俯鉴臣愚心思耳目有限再添差工部素有才干官二三员以协修水利及添拨书吏二名干办文移庶几赞襄有人而修浚可图矣倘防皇上慨允敇下工部会同吏部速行议遣臣不胜翘首仰望之至
　　马禄请添部臣督开白茆疏【嘉靖元年上】
　　巡按直监察御史臣马禄谨题为东南水利重大疏濬政繁恳乞添差部臣协理以期实效事该臣奉命巡按江南四郡所闗国计民生者皆得与闻切照苏松地方乃天下财赋之所自出近年以来苦为水患粮运缺乏臣忧心如焚询诸士民咸云水道壅遏农田受害幸皇上南顾防黎特敇工部尚书李充嗣不妨巡抚事提督濬治但臣访得三江之外尚有常熟县地方曰白茆港通于大海数十年来潮沙湮塞若此港一开则苏州北境分蠡湖华荡昆承阳城诸湖涝可注于海而旱可引之田顾此举工程浩大虽尚书李充嗣才望素优庙堂推重固可专责其成但巡抚一官地方百责攸萃且兴工之地非其久居恐因此而悮彼合无查照旧例防下吏工二部推举夙有才猷风力郎中或员外郎一员请敇差遣驻劄常熟等处相时度势专一综理其事则水利可兴官无废事臣愚不胜惓恳
　　李充嗣奏报开濬各项工完疏【嘉靖元年上】
　　钦差总理粮储兼巡抚应天等府地方太子少保工部尚书兼都察院右副都御史臣李充嗣谨奏为恭报兴修水利工绩恳乞圣明查覈并陈善后事宜以禆永逺事臣受命以来夙夜兢惕深虑前项事情重大非独力所能成乞添差官共图供职吏部以工部署郎中林文沛顔如环督同掌苏州府事河南左叅政徐赞亲诣白茆港吴淞江等处相度会议以白茆工役繁重苏州当任其二常州松江分任其一嘉兴湖州则恊任其一而常熟以附近独当其半以呉淞江利归苏松二府其工役之费则分二府所属州县与之协济杭嘉湖苏松常镇各府地方应该开浚河道河泊港汊及应修筑圩防堰坝等项分委署郎中林文沛顔如环督率各该掌印水利等官次第举行白茆港自海口至双庙河形缘在海滩涨沙填壅难以用工随议改就东南方平陆开挑共起到该府所属一州七县并崇明沙守御千戸所军民人夫三万七千七百二十二名委官管督开过平地三千五百五十六丈自双庙西至官荘滙河形浅窄几如平陆又起过苏松常三府所属州县及苏州大仓镇海金山等卫所军民人夫三万七千二百八十八名委官管督开过故道六千一百七十七丈自官庄滙西至常熟县东仓河形虽在亦极浅塞又起该县附近人夫二万二千九百八十二名委官管督开过旧河二千六百五十八丈通计长一万七千三百九十一丈深始八尺加至一丈五尺濶始二十八丈加至三十三丈俱于正徳十六年十月兴工至嘉靖元年四月工完议照本河旧有备倭军营及巡简司应该迁改新开河口防御又新添设水利衙门仓房龙王庙共计屋一百二十三间亦支官钱修盖及照海口潮沙易壅应置石闸一座以备旱涝伺秋冬水落方可兴工又勘得白茆上流尚湖昆承阳城各湖泾溇系本港咽喉督府县官以常熟昆山长洲三县得利人夫开过昆承湖口时泾塘新开洪草鞋浜苏家浜南北上洲洪中洪周家洪东西钱港尚湖口朱泾河界港阳城湖口双漕浜姚曹漕新开稍庙泾东横泾西横泾张庄溇武城泾共一十九处缘阳城湖水经斜堰枝分七浦塘则白茆流势因之少杀又委官以常熟昆山二县人夫筑斜堰坝仍备银一千两发苏州府贮库候坝造闸支用其宜兴县百渎受荆溪之水会太湖亦入白茆港渎又委常州府调宜兴人夫濬乌泾等渎共六十三处以武进无锡江隂三县人夫开过桃花港龙荡港九曲龙河城墅河申港利港横河市河共八处其原委独管苏州府常熟等县并分管太仓州及昆山吴江二县濬过枝河共五百六十三处共长三十七万七百三十四丈筑过官塘圩防共三千五百八十三叚共长一百九十一万八千七百一十五丈造过堰坝九十六处共长六百六十丈并桥一座通用人夫三十一万四千四百二十八名于正徳十六年十一月兴工至嘉靖元年五月工完及据署郎中顔如环呈称督同掌苏州府事左叅政徐赞松江府知府孔辅等覆相度吴淞江上流自吴江县起至昆山县下驾浦下流自嘉定县旧江口起至上海县黄浦口俱通利无碍惟下驾浦至龙王庙止旧江口俱淤塞几如平陆应该开濬共量长六千三百三十六丈议开一十八丈深一丈二尺以苏松二府人夫共四万三千七十八名委官分投管督于嘉靖元年正月兴工至本年二月工完其下驾浦新洋江二河与吴淞江交会之处横引江水斜趋娄江以致吴淞水弱不能冲激汚泥抑且二河通引浑潮倒流入江与江下流日相抵撞易成淤积合于二河交会之处创造石闸节制江流使不斜趋阻遏浑潮使不倒流庶几此江永无后塞之患及看得三吴之水西北自宜兴荆溪百渎入西南自湖州苕霅二溪分流七十二溇港以入其下流则自吴江长桥等处流入淀山昆承阳城等湖以入三江而淀山湖则分入赵屯大盈道褐大石等浦以入吴淞江竝泄于海顷因水政不修前项溇港湖泊浦渎俱久湮塞以致湖水泛溢不繇故道又经督率湖州府官开浚过大钱小梅等河并七十二溇港苏州府官开浚过长桥等处湖河昆山上海二县开浚赵屯大盈道褐等浦及据杭嘉湖苏松等府并所属太仓等州归安等县各申呈开挑过各该管地方东七千西八千及疏浚过各枝河港浦泾浜河道共长七十万六千七百九十丈并修筑过田圩江湖塘防共三千八百四十二叚通长二百七十六万四千四百九十三丈闸座坝堰五十处共长七千七百二十七丈共用过人夫三十二万六千五百五十五名俱于本年正月兴工三月终工完再行探索穷究水利源委通塞利害以至古今修理因革事宜举措方略分别纲领条目纂集成书以彰陛下嘉惠东南维新之盛治俱另行外臣惟三吴水利兴废不常设或再行举措不无乏财之虑臣欲行令苏松常镇所属州县每年量派导河夫银掌印官同治农官征收贮库专备水利修理支用再仿古制备行该府造小船二十只每年于均徭内查编捞浅水夫四十名置铁扫帚浚川杷各二十副专委水利官监督不时爬洗庶潮沙不致壅积每遇农隙各治农官督工修浚仍通行约束不许别差占及营求管事其水利郎中循行提督七府地方凡有益于水利事宜闗系运河重事以时修浚悉聴巡抚官节制仍乞敇下巡按御史年终亲临阅视一次稽考勤惰据实奏报以为黜陟庶人知警畏法立能守二河之利民将永頼于无穷矣臣不胜激切颙望之至沈曰按治水工程此举最大止开白茆一港其他河港无浚圩塘无筑虚数奏报疏内所开江湖水道间有舛错征诸宋元及本朝夏忠靖等疏不辩自明工费万计而水利集亦未纂成徒托空言堪为嗟惜
　　周凤鸣条上水利事宜防【嘉靖十一年上】
　　大理寺左寺丞臣周凤鸣谨奏为敬陈东南水利便宜仰祈鉴允以固万年根本事臣惟今日之计固惟西北为急其患实在于东南东南之患固惟赋税为难其病实在于水利夫所谓水利者除水之患以通沟洫之利也是故蓄泄以时旱潦有备赋税不亏则国用自足今天下赋税大半出于东南诸府而苏州一府歳输税粮二百八十万九千余石比之诸府居十之七八其在水利比之诸府为尤急苏松所属地方承受震泽下流田最下下一遇水涝受患尤深实惟水利不修之故臣谨条陈水利六事一曰复专官以图责成臣惟苏松等府州县原俱设有治农官管理水利近令浙江佥事带管因本省地方广濶苏松窎逺势难兼理每歳经临一次不过取治农官执结况系隔省直知府等官亦不甘心奉行以是日见废弛以臣计之府州县正官职守烦重治农佐贰事权既轻必须专官督理合无查复治年间事例或照姚文灏主事一员或照傅潮郎中一员或照谢琛副使一员专一督理仍乞特敇巡抚应天等府都御史加意提督惟复查照都御史俞谏事例乞简命素有才望大臣一员前去督理假以事权寛其期限务令着实兴修果有成效方许回京复命二曰疏海口以导下流臣惟治水之法必下流通利为先近歳尚书李充嗣浚白茆港以入海而白茆之水尤为驶急实惟吴中之利但白茆新浚之时工程甫毕潮汐骤至原留港口堰坝一时开浚不及数年以来浑潮日淀积有淤沙横障海口以致上流势缓日渐阻窒夫三江惟吴淞娄江通利东江久湮所谓白茆港者足补三江之一乃者海口渐淤失今不疏窃恐将来愈难为力必须设法疏浚仍查拨导河捞浅等项夫役随潮扫涤务使海口常通则吴中水患自少矣三曰浚支河以修圩防臣惟吴中之田近湖沿江地皆卑下平时积水已多一遇久雨众水毕集常有水患近山沿海地皆高阜不能引江湖之水以资灌溉常有旱灾然以大较论之畏涝者十之七畏旱者十之三高田少而治易低田多而治难昔人治高田之法有塘有溇有潭凡潴水以灌田者皆是也其治低田之法则绕田四围筑隄谓之圩圩者围也内以围田外以围水盖低乡支河之水容受众流比田反高而田反在支河水面之下若非圩防以围之而支河不通则荡然巨浸遂不可田是故低田頼圩防支河甚于都邑之赖城池也吴中赋税歳多逋负固繇灾伤不可尽诿之天时亦繇人力未尽正谓浚支河修圩防是也近歳既浚吴淞白茆以泄震泽之水为今之计必须开浚支河积淤之土因以修筑旧坍之防圩务令坚实高厚足御湍急之流工程简易则随田出夫十分浩大则通融处置在当事之大臣任之实今日水利第一切务也四曰虚长桥以决壅滞臣惟吴江有长桥其长数里横跨震泽东南之滨旧本木柱驾桥以通陆行疏彻湖水冲激三江之潮淤以入于海元季易为石桥为洞门一百五处洞门既狭水势复分门狭故上流阻遏势分故下流散缓以是吴中常有水患迄今二百余年石桥渐淤止有三四洞门可通舟楫其余茭芦丛生涨为平田遂致水势转于东北以入海上流愈狭则水势愈遏下流愈逺则水势愈缓窃谓吴中大患必须从长勘处或易为木桥或重加疏浚务使一劳永逸之计此实决壅滞之一防也五曰均夫役以便贫民臣惟吴中水利固惟浚支河修圩防为急究其本源则支河淤塞繇圩防坍塌圩防坍塌繇人力怠惰而怠惰之弊其故有三小民一遭水涝困于工力难继大戸田连阡陌病于顾理不周间有小民佃种大戸之田谓非已业在大戸止图取租彼此躭误更不葺理今欲兴修水利必先饬惰劝农若使夫役不均益滋民害合无一应筑圩工程简易者就于本圩有田得利人戸不分官民一体计畆起拨若工程浩大通融处置官为顾募亦不得尅减工价势家不得假借名色讨夫以便私图亦不得卖放营利在官人不得包揽有者聴督理官叅究提问发遣六曰禁侵占以饬豪右臣惟濒江濒湖去处风浪险恶因种防隄茭芦以防坍塌本为障水迩来豪右假以防隄为名不分河港寛狭辄种茭蒲芦苇占为茭荡莲荡或勾接商人堆贮竹木簰筏或希图渔利张打拦扛网簖停积泥沙阻壊水利甚者霸占滩涂筑成塍围因而垦为良田止将什之一二报官起科每畆亦止三升五升征之官者不多而水道日隘为下流数十州县之害其大甚者则将傍田河港私筑堰坝阻截行舟只知利已致隣圩之田蓄泄无所其害尤深若不严加禁治改正恐害不除则利不兴矣臣生长东南目覩积习之弊久矣此大臣不可不设也伏祈圣明鉴允敇下该部议覆施行
　　朱隆禧请修水利防【嘉靖十二年上】
　　行人司行人臣朱隆禧谨奏为奉使南还直述闻见仰祈采择以俾国计民生事该臣赍捧诏书前往南直隷地方窃见吏治民瘼种种可虑即道路聴闻亦有闗切国计者谨据实开坐上闻倘防皇上俯采刍荛敇下该部议覆施行
　　计开【止摘载水利一欵】
　　一重水利苏松嘉湖等处为东南泽国向设有水利治农官朝廷徳意可知也乃今沟洫淤茹圩隄崩壊惰农芜业则官不循行之故何怪乎民生日蹙国课多逋宜敇令巡抚衙门督率水利官于农隙之时持廉洁已省驺从躬诣阡陌间劝课农桑通濬沟洫隄堰务使旱潦有赖则东南赤子并含哺鼓腹早办官税而歌太平矣吕光洵兴修水利疏【嘉靖二十三年工】
　　巡按直监察御史臣吕光洵谨题为敬陈东南水利恳乞圣明鉴允修治以救民生以裨国计事该臣奉命巡按江南四郡窃与抚臣丁汝防早夜议画今天下大计莫重于财赋而苏松等府地方财赋所入乃略当天下三分之一繇其地阻江湖民得擅水之利而修耕稼之业也近歳水利渐湮有司者既不以时奏闻而民间又不能自出其力随宜修治遂至于大壊而潴泄之法皆失其常自嘉靖十八年以来频遭水患而去歳尤剧今年又值旱灾田皆荒落不实无以为命伏防诏蠲常税数十万石又命郡县发廪以赈之恩泽甚厚然困者未苏饥者未饱而公私储蓄已空竭矣万一来歳雨旸少愆民复告饥又何以继之臣尝巡歴各该地方相视高下询问父老颇得其説辄敢陈之一曰广疏濬以备潴泄盖三吴之地古称泽国其西南翕受太湖诸泽之水形势尤卑而东北际海冈陇之地视西南特高大抵高者其田常苦旱卑者其田常苦涝昔人于下流之地疏为塘浦导诸湖之水繇北以入于江繇东以入于海而又引江潮流衍于冈陇之外是以潴泄有法而水旱皆不为患近来纵浦横塘多湮塞不治惟二江颇通一曰黄浦一曰刘家河然太湖诸水源多而势盛二江不足以泄之而冈陇支河又多壅絶无以资灌溉于是高下俱病而歳常告灾臣谓治之之法当自要害者始宜先治淀山等处一带茭芦之地导引太湖之水散入阳城昆承三泖等湖又开吴淞江并大石赵屯等浦泄淀山之水以达于海濬白茆港并鮎鱼口等处泄昆承之水以注于江开七浦盐铁等塘泄阳城之水以逹于江又导田间之水悉入于小浦小浦之水悉入于大浦使流者皆有所归而潴者皆有所泄则下流之地治而涝无所忧矣于是乃濬艾祁通波以溉青浦濬顾浦吴塘以溉嘉定濬大瓦等浦以溉昆山之东濬许浦等塘以溉常熟之北濬臧村等港以溉金坛濬澡港等河以溉武进凡冈陇支河堙塞不治者皆濬之深广使复其旧则上流之地亦治而旱无所忧矣此三吴水利之径也一曰复版闸以防淤淀河浦之水皆自平原流入江海水慢而潮急沙随浪涌其势易淤昔人权其便宜去江海十余里或七八里夹流而为闸平时随潮啓闭以御淤沙歳旱则闭而不啓以蓄其流歳涝则啓而不闭以宣其溢昔称置闸有三利盖谓此也然多堙废惟常熟县福山闸尚存臣访诸故老皆以为河浦入海之地皆宜置闸然后可以久而不壅一曰量缓急以处工费往歳凡有兴作皆并役于一时是以功未成而财力告匮今宜令所在有司简勘某水利害大某水利害小某水最急某水差缓则兴作有序民不知劳而工费之资亦可以先时而集矣宜略仿宋臣范仲淹以官粮募饥民修水利之法行令有司查审应赈人数籍其老病无力者为一等壮健有力者为一等无力者日给米一升聴其自便有力者日给米三升就令开濬各造册查考则官不徒费民不徒劳所谓一举而两得利者也以后年分每于冬月募民兴作次年二月而罢其费用或取之赃赎大约三年而止通计所费不过二三十万而水利大治矣一曰重委任以责成功先时大臣奉命经理吴中者凡数十余人惟正统间巡抚侍郎周忱功效最着吴民至今思之亦先朝委任特专而歴年又久故忱得以尽行其志近遣大臣疏治多欲以歳月成功故虽贤者亦不暇为国逺虑臣愿申明先朝委任周忱事例特敇抚臣务为长久之计凡一应钱粮夫役与疏治经略之宜工程缓急之序聴其便宜从事而责其成功其府州县有司官员凡遇陞迁行取给繇者皆考核其水利有绩方许离任其迁延玩愒及处置乖方费财偾事者仍聴臣等随时纠治以勉勤恪如是则事有定防人有定志而成功可期矣此治水之要也然臣有三虑焉臣闻羣志难集浮言易兴是以事每阻于旁挠功多毁于埀成臣窃见上流咽喉之地淤淀丰衍多为民间所据一旦欲取而疏之是必游扬其説以为兴作不便此臣之所虑者一也工役之费出于侵欺而善侵者类多豪猾凭藉根连坚不可破臣尝亷治二十余人而有司者皆畏其口语莫敢穷竟今欲悉治其类而清之亦必游扬其説以为兴作不便此臣之所虑者二也郡县有司咸受约束而责以成功其志在生民者固皆欣然乐于从事矣而其因循观望随俗俯仰以防速化者亦必游扬其説以为兴作不便此臣之所虑者三也屏此三者而后五事之功可成矣伏愿皇上留神赐览下臣所奏工部详议覆请施行民生幸甚
　　吕光洵兴修水利再疏【嘉靖二十四年上】
　　巡按直监察御史臣吕光洵谨题为敬陈东南水利恳乞圣明鉴允修治以救民生以禆国计事先该臣具题前事奉圣防该部知道钦此臣等遥望阙门专候部覆而浚治钱粮窃为计议勘得累歳积逋如原导河夫银及存留拨剰各项银米抚按司府州县及各衙门赃赎与夫应解钱粮堪以挪借久为豪猾所侵者不啻数十余万已经委官清查造册各有可稽之数若使有司诸臣能同心体国按籍而行之则底绩之期可指日而待也且臣愚计本欲量度缓急顺其时势而以渐为之即如今灾祲民穷则量发在官银米募民不能自食者开浚支河因寓赈施之法若二三榦河则稍俟年丰追理逋赋大集财力然后治之随事择便而不并役于一旦此无不可为之时也其所役之人各因其水之所利随地而用之利在一乡即役一乡之民利在一县即役一县之民利及旁县者则旁县助之利及旁府者则旁府助之凡召募工役之烦此无不可役之人也若夫疏濬之法又皆因其故道浅者深之狭者广之缩者延之初非凿山堙谷壊田园毁庐墓创为决裂难行之事以拂民之所欲此无不可成之功也夫以无不可为之财用无不可役之人图无不可成之功是宜朝议而夕报而事固有不然者盖委任责成之道未至也臣查永乐初水溢为灾特命尚书夏原吉治之又遣都御史俞士吉赍水利集赐原吉其专且重如此正统时则侍郎周忱治之在景泰天顺时则侍郎李敏都御史崔恭治之在成化治时则都御史毕亨侍郎徐贯都御史何鉴治之皆以专任成功至正徳时抚臣李充嗣兼理水利玺书从事故最有功是皆委任责成之效也顷年以来故道渐堙先后建议诸臣每以水利为言幸下部议行而府县有司漫不加省或举一二易行者略加疏治以塞责销缴勘劄而已固未有实意为民兴利袪害以图久逺之功者也伏望特赐玺书一道专责巡抚都御史及臣委官查勘疏治之处亲行相视量其缓急度其时宜计其经费督率官民授以方略使之如法修治无夺于浮议无急于近功期以三年毕事如果经理得宜勳劳懋着乞照先年周忱等故事量兼部堂职衘仍留在任督理必俟堙废尽辟水无遗利然后不次召用仍责巡按御史每歳亲歴工所简勘工程及查在工官员分别勤惰通行奏报则事有责成人有定志虚玩之弊可袪久大之功可致矣伏乞皇上鉴臣愚衷并敇该部议覆施行
　　工部覆奏【附】
　　工部尚书等官张润等覆看得导河夫役宜行巡抚与本官酌量地方缓急佥防备用可省之处不须滥设修理坝闸聴量支官钱若海口河滩生长芦苇亦可取以易银收贮备用歳终皆籍其数以凭查考府县治农官俱准推官例不许杂差讲议水利不必开局乞令各官躬自巡歴悉其源委以为疏治之宜
　　吕光洵请治田围疏【嘉靖二十四年上】
　　巡按直监察御史臣吕光洵谨题为再陈水利未尽事宜并祈圣鉴允行事臣按属四府最居东南下流而苏松又居常镇下流其水易潴而难泄虽导河濬浦引注于江海而每遇秋霖泛涨风涛相薄则河浦之水逆行田间冲啮为患宋转运使王纯臣尝令苏湖作田塍御水民甚便之而司农丞郏亶亦云治河以治田为本臣尝询问故老以为二三十年以前民间足食无事歳时得因其余力营治圩防而田益完美近年民间空乏勤苦救死不赡无暇修缮故田圩渐壊而歳多水灾合请防下该部转行府道治农等官务令民间每歳农隙各出其力以治圩防防高则田自固虽有霖涝不能为害且足以制诸湖之水不得漫衍而咸归于河浦则不待决泄自然湍流而冈陇之地亦因江水稍高又得畎引以资灌溉盖不但利于低田而已也谨补牍奏闻伏候命下通行申饬倘有不遵仍议罚治则当时各官并知警惕无患实政之弗举矣臣愚曷胜惓切仰望之至
　　翁大立请设治水部臣疏【嘉靖三十八年上】
  </div>
  <div class="pagination">
   <a href="吴中水利全书_page76.html">
    上一页
   </a>
   <span>
    ...
   </span>
   <a href="吴中水利全书_page72.html">
    72
   </a>
   <a href="吴中水利全书_page73.html">
    73
   </a>
   <a href="吴中水利全书_page74.html">
    74
   </a>
   <a href="吴中水利全书_page75.html">
    75
   </a>
   <a href="吴中水利全书_page76.html">
    76
   </a>
   <span class="current-page">
    77
   </span>
   <a href="吴中水利全书_page78.html">
    78
   </a>
   <a href="吴中水利全书_page79.html">
    79
   </a>
   <a href="吴中水利全书_page80.html">
    80
   </a>
   <a href="吴中水利全书_page81.html">
    81
   </a>
   <a href="吴中水利全书_page82.html">
    82
   </a>
   <span>
    ...
   </span>
   <a href="吴中水利全书_page78.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
