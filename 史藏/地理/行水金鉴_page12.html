<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 12 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 12 页/共 93 页
  </h1>
  <div class="content">
   行水金鉴巻九
　　钦定四库全书
　　行水金鉴巻十
　　江南按察使傅泽洪撰
　　河水
　　宋太宗太平兴国二年六月孟州河溢壊温县隄七十余步郑州壊荥泽县宁王村隄三十余步又涨于澶州壊英公村隄三十步【宋史五行志】七月癸未河决荥泽顿丘白马温县闰月已酉河溢开封等八县害稼【宋史太宗本纪】秋七月河决孟州之温县郑州之荥泽澶州之顿丘皆发縁河诸州丁夫塞之又遣左卫大将军李崇矩骑置自陜西至沧棣案行水势视隄岸之缺亟缮治之民被水灾者悉蠲其租【宋史河渠志】
　　宋太宗太平兴国三年正月命使十七人分治黄河隄以备水患【宋史河渠志】正月辛丑浚广济恵民及蔡三河治黄河隄【宋史太宗本纪】五月懐州河决获嘉县北注【宋史五行志】是年夏河决荥阳诏守素发郑之丁夫千五百人与卒千人领防塞之【宋史翟守素传】十月滑州灵河县河塞复决命西上閤门使郭守文率卒塞之【宋史河渠志】
　　宋太宗太平兴国四年八月甲戌宋州河决宋城县九月已卯卫州河决汲县壊新场隄九月澶州河涨【宋史五行志】
　　九月已卯河决汲县【宋史太宗本纪】
　　宋太宗太平兴国五年五月徐州白沟河溢入州城【宋史五行志】
　　是年懐州河决【河南通志】
　　宋太宗太平兴国六年河中府河涨陷连隄溢入城壊军营民舍鄜延宁三州并河水涨溢入州城壊军营仓库庐舍【宋史五行志】李神祐为南作坊副使太平兴国六年滑州治河防材苇未具命神祐驰往垣曲伐薪蒸四百万以济其用【宋史李神祐传】
　　宋太宗太平兴国七年六月河决临邑县十月河决懐州武陟县害民田【宋史五行志　本纪以临邑作临济武陟作武徳并误】七月河决范济口【宋史太宗本纪】是年河大涨蹙清河凌郓州城将陷塞其门急奏以闻诏殿前承防刘吉驰往固之【宋史河渠志】袁廓知郓州防河决溢入城浸居人庐舍至冬月结为冰廓大发民凿取以竹舆舆出城散积之使者至谓其有略致水不入城乃以状闻拜监察御史【宋史袁廓传】宋太宗太平兴国八年五月河大决滑州韩村泛澶濮曹济诸州民田壊居人庐舍东南流至彭城界入于淮诏发丁夫塞之隄乆不成乃命使者按视遥隄旧址使囘条奏以为治遥隄不如分水势自孟抵郓虽有隄防唯滑与澶最为隘狭于此二州之地可立分水之制宜于南北岸各开其一北入王莽河以通于海南入灵河以通于淮节减暴流一如汴口之法其分水河量其逺迩作为斗门啓闭随时务乎均济通舟运溉农田此富庶之资也不报时多隂雨河乆未塞帝忧之遣枢密直学士张齐贤乗传诣白马津用太牢加璧以祭十二月滑州言决河塞羣臣称贺【宋史河渠志】六月陜州河涨壊浮梁鄜州河水涨溢入城壊官寺民舍八月徐州清河涨丈七尺溢出塞州三面门以御之是年自夏及秋开封浚仪酸枣阳武封丘长垣中牟尉氏襄邑雍丘等县河水害民田【宋史五行志】蟠知京城陆路发运司事防河决韩村大发丁夫塞之命蟠调给其饷未防河塞【宋史刘蟠传】先是卢多逊贬赵普罢相其夏河决韩村寻复塞旦献河平颂曰天祚我宋以君兆民配天成休惟尧与隣粤有大水昏垫下人非曰圣祚孰究孰度蔽贤者退壅泽者罪我防大患河岂云败逆逊逺役奸普屏外圣道如隄崇崇海内帝曰守文是塞是亲调尔衞兵程是蒸民民以尽力臣以勤职役云其终河以之塞唐尧懐山实警神徳汉武宣房实彰令式我塞长河融流恵泽明明圣功万代成则太宗览之有逆逊奸普之语召宰相谓曰胡旦献颂词意悖戾朕自擢于甲科歴试外任所至无善状知海州日为部下所讼狱已具防大赦朕録其材而舍其过尚令在近列又领史职乃敢恣胸臆狂躁如此其亟逐之即贬殿中丞商州团练副使【宋史胡旦传】宋太宗太平兴国九年春滑州复言房村河决帝曰近以河决韩村发民治隄不成安可重困吾民当以诸军代之乃发卒五万以侍衞步军都指挥使田重进领其役又命翰林学士宋白祭白马津沉以太牢加璧未几役成【宋史河渠志】三月丁已滑州河决既塞帝作平河歌赐近臣蠲水所入州县今年租【宋史太宗本纪】八月延州南北两河涨溢入东西两城壊官寺民舍孟州河涨壊浮梁损民田【宋史五行志】是年河决壊民田命监察御史索湘与户部推官元玘同按行【宋史索湘传】
　　宋太宗淳化元年孟州河涨【宋史五行志】
　　宋太宗淳化二年三月诏长吏以下及巡河主埽使臣经度行视河隄勿致壊隳违者当寘于法【宋史河渠志】闰月河水溢四月河水溢六月河水汴水溢【宋史太宗本纪】京兆府河涨陜州河涨壊大隄六月乙酉河溢于浚仪县壊连隄浸民田上亲临视督衞士塞之辛卯又决于宋城县博州河涨壊民庐舍亳州河溢东流泛民田庐舍泗州招信县河涨【宋史五行志】是年宋州河决成务上言河水所经地肥淀愿免其租税劝民种艺从之【宋史柴成务传】赵孚知开封府司録参军事受诏与殿中侍御史柴成务供奉官葛彦恭殿直郭载行视黄河分南北岸按行复遥隄以纾湍决孚言治遥隄不如分水势于是建议于澶滑二州立分水之制时决河未平重惜民力而寝焉【宋史赵孚传】宋太宗淳化三年十月上津县河水溢壊民舍【宋史五行志】罕知霸州会河溢壊城垒罕以私钱募筑民咸徳之【宋史丁罕传】
　　宋太宗淳化四年九月澶州河涨冲陷北城壊民舎官署仓库民溺死者甚众十月澶州河决水西北流入御河浸大名府城【宋史五行志】十月河决澶州陷北城壊庐舍七千余区诏发卒代民治之是歳巡河供奉官梁睿上言滑州土脉疏岸善隤每嵗河决南岸害民田请于迎阳凿渠引水凡四十里至黎阳合大河以防暴涨帝许之【宋史河渠志】郭贽超拜工部侍郎淳化中知澶州坐河决免所居官【宋史郭贽传】髙弁为邢州盐铁判官河决澶州请弛隄防纵水所之可省民力且以扼契丹南向议寝知陜州【宋史髙弁传】淳化中昌言复知天雄军大河贯境豪民峙刍茭图利诱奸人潜穴隄防歳仍决溢昌言知之一日隄吏告急命径取豪家廥积以给用自是无敢为奸利者属澶州河决流入御河涨溢浸府城昌言籍府兵负土増隄数不及千乃索禁卒佐役皆偃蹇不进昌言怒曰府城将垫人民且溺汝辈食厚禄欲坐视耶敢不从命斩众股栗赴役不浃旬城完太宗手诏褒谕之召拜给事中参知政事【宋史赵昌言传　愚按宰辅表赵昌言于淳化四年十月丁丑自知大名府加给事中参知政事】赵贺补临朐主簿贺有干才知州防准具知贺淳化中调丁壮塞澶州决河众多逸去独贺全所部而归临朐父老张乐迎贺准使由谯门过曰旌贺之能也改大理评事【宋史贺传】赵淳化中守正擢髙阳闗副都明年防浚惠民河塞澶州决河就命知州军【宋史孔守正传】宋太宗淳化五年正月滑州言新渠成帝又案图命昭宣使罗州刺史杜彦钧率兵夫计功十七万凿河开渠自韩村埽至州西铁狗庙凡十五余里复合于河以分水势【宋史河渠志】右领军衞上将军周景歴事唐汉周习水利尝浚汴口导郑州郭西水入中牟渠修滑州河隄累迁至是官【宋史周莹传】嗣宗以秘书丞通判澶州并河东西植树万株以固隄防【宋史王嗣宗传】
　　宋太宗至道二年七月郓州河涨壊连隄四处闰七月陜州河涨【宋史五行志】三年四月河决郓州诏徙州城【太宗本纪】宋真宗咸平元年七月齐州黄河泛溢壊田庐【宋史五行志】宋真宗咸平三年五月河决郓州王陵埽浮钜野入淮泗水势悍激侵迫州城命使率诸州丁男二万人塞之逾月而毕始赤河决拥济泗郓州城中常苦水患至是霖雨弥月积潦益甚乃遣工部郎中陈若拙经度徙城若拙请徙于东南十五里阳乡之髙原诏可是年诏縁河官吏虽秩满须水落受代知州通判两月一巡隄县令佐迭巡隄防转运使勿委以他职又申严盗伐河上榆栁之禁【宋史河渠志】是年河决郓州王陵埽遣承翰防塞时议徙郓州以避河患又诏承翰与工部郎中陈若拙乗传规度徙于旧治之东南【宋史阎承翰传】
　　宋真宗咸平五年六月恵民河涨溢军营【宋史五行志】王济改盐铁判官车驾巡师大名调丁夫十五万修黄汴河济以为劳民诏济驰往经度还奏省十六七张齐贤时为相以河决为忧因对并召济见齐贤请令济署状保河不决济曰河决亦隂阳灾沴宰相茍能和隂阳弭灾沴为国家致太平河之不决臣亦可保齐贤曰若是则今非太平耶济曰北有契丹西有继迁两河闗右嵗被侵扰以陛下神武英略茍得其人可以驯致今则未也上动容独留济问边事【宋史王济传】
　　宋真宗景徳元年九月澶州言河决横陇埽四年七月又壊王八埽【又见五行志】并诏发兵夫完治之【宋史河渠志】九月乙已河决澶州遣使具舟济民给以粮饷【宋史真宗本纪】石知颙掌亲王诸宫事景徳中自京抵泗遣徒治河隄命总其役初计工累月及是浃日而毕上面加褒谕授入内都知【宋史石知颙传】李遵勗出知澶州会河水溢将壊浮梁遵朂督工徒七日而隄成迁昭徳军节度观察留后【宋史李遵勗传】宋真宗大中祥符三年九月河决河中府白浮梁村【宋史五行志】十月判河中府陈尧叟言白浮图村河水决溢为南风激还故道明年遣使滑州经度西岸开减水河九月棣州河决聂家口【宋史河渠志】
　　宋真宗大中祥符四年八月河决通利军大名府御河溢合流壊府城害田人多溺死九月河溢于孟州温县【宋史五行志】
　　宋真宗大中祥符五年正月河决棣州聂家口【宋史五行志】棣州请徙城帝曰城去决河尚十数里居民重迁命使完塞既成又决于州东南李民湾环城数十里民舍多壊又请徙于商河役兴逾年虽扞防完筑裁免决溢而湍流益暴壖地益削河势髙民屋殆逾丈矣民苦乆役而终忧水患八年乃诏徙州于阳信之八方寺　著作佐郎李垂上导河形胜书三篇并图其略曰臣请自汲郡东推禹故道挟御河较其水势出大伾上阳太行三山之间复西河故渎北注大名西馆陶南东北合赤河而至于海因于魏县北析一渠正北稍西迳衡漳直北下出邢洺于夏书过洚水稍东注易水合百济防朝河而至于海大伾而下黄御混流薄山障隄势不能逺如是则载之髙地而北行百姓获利而契丹不能南侵矣禹贡所谓夹右碣石入于海孔安国曰河逆上此州界其始作自大伾西八十里曹公所开运渠东五里引河水正北稍东十里破伯禹古隄迳牧马陂从禹故道又东三十里转大伾西通利军北挟白沟复西大河北迳清丰大名西歴洹水魏县东暨馆陶南入屯氏故渎合赤河而北至于海既而自大伾西新发故渎西岸析一渠正北稍西五里广深与汴等合御河道逼大伾北即坚壤析一渠东西二十里广深与汴等复东大河两渠分流则三四分水犹得注澶渊旧渠矣大都河水从西大河故渎东北合赤河而达于海然后于魏县北发御河西岸析一渠正北稍西六十里广深与御河等合衡漳水又冀州北界深州西南三十里决衡漳西岸限水为门西北注滹沱潦则塞之使东渐勃海旱则决之使西灌屯田此中国御边之利也两汉而下言水利者屡欲求九河故道而疏之今考图志九河并在平原而北且河壊澶滑未至平原而上已决矣则九河奚利哉汉武舍大伾之故道发顿丘之暴冲则滥兖泛齐流患中土使河朔平田膏腴千里纵容边寇劫掠其间今大河尽东全燕陷北而御边之计莫大于河不然则赵魏百城富庻万亿所谓诲盗而招寇矣一日伺我饥馑乗虚入寇临时用计者实难不如因人足财丰之时成之为易诏枢密直学士任中正龙图阁直学士陈彭年知制诰王曽详定中正等上言详垂所述颇为周悉所言起滑台而下派之为六则縁流就下湍急难制恐水势聚而为一不能各依所导设或必成六派则是更増六处河口悠乆难于隄防亦虑入滹沱漳河渐至二水淤塞益为民患又筑隄七百里役夫二十一万七千工至四十日侵占民田颇为烦费其议遂寝【宋史河渠志　垂字舜工聊城人咸平进士】
　　是年春河决棣州聂家口诏免棣州民物入城市者税一年免棣州租十之三【山东通志】
　　宋真宗大中祥符六年六月保安军积河溢浸城垒壊庐舍判官赵震溺死又兵民溺死凡六百五十人八月河决澶州十月濵州河溢于定镇【宋史五行志】
　　宋真宗大中祥符七年诏罢葺遥隄以养民力八月甲戌河决澶州大吴埽役徒数千筑新隄亘二百四十步水乃顺道【宋史河渠志】十一月乙酉濵州河溢于定镇【宋史五行志】
　　是年诏棣州经水流民归业者给复三年【山东通志】
　　宋真宗大中祥符八年京西转运使陈尧佐议开滑州小河分水势遣使视利害以闻及还请规度自三迎杨村北治之复开□河于上游以泄其壅溢诏可【宋史河渠志】七月坊州河溢民有溺死者【宋史五行志】
　　宋真宗大中祥符九年九月癸卯雄霸河溢【宋史真宗本纪】禹珪移澶州防河隄决溢禹珪率徒塞之宰相王旦使兖州还言其状优诏褒之【宋史张禹珪传　按宋史宰辅表王旦自景徳三年为相至天禧元年七月免旦传天禧初进位太保为兖州太极观奉上宝册使则禹珪治河当在是年间】
　　宋真宗天禧元年为右正言会嵗饥河决滑州大兴力役饥殍相望请策免宰相以应天变【宋史刘传】宋真宗天禧三年六月河决滑州城西南漂没公私庐舍歴澶州濮郓济单至徐州与清河合浸城壁不没者四版明年既塞六月复决于西北隅【宋史五行志】六月乙未夜滑州河溢城西北天台山旁俄复溃于城西南岸摧七百步漫溢州城歴澶濮曹郓注梁山泊又合清水古汴渠东入于淮州邑罹患者三十二即遣使赋诸州薪石楗橛芟竹之数千六百万发兵夫九万人治之【宋史河渠志】滑州河决泛澶濮郓齐徐境遣使救被溺者防八月丁亥滑州又决【宋史真宗本纪】张惟吉为殿头髙阳闗路走马承授公事防塞滑州天台埽役迁西头供奉官【宋史张惟吉传】是年守恩为入内押班河决滑州命为修河钤辖郊祀召为行宫使复还本任四年春河复故道迁文思院使【宋史邓守恩传】王贻永知徐州河决滑州徐大水贻永作隄城南以御之改卫州团练使【宋使王贻永传】瑊为河北转运使天禧中河决澶渊瑊视役河上隄垫数里众皆奔溃而瑊独留自若须臾水为析去众颇异之迁工部郎中瑊复右谏议大夫会河决徙知滑州总领修河既而以嵗饥罢役瑊言病民者特楗刍耳幸调率已集若积之经年则朽腐为弃物后复兴工敛之是重困也乃再诏塞河河平擢枢密直学士【宋史寇瑊传　刍楗经年朽腐重敛困民之言何其痌瘝闾阎之至也今之治水者当三复斯言】
　　宋真宗天禧四年二月癸未滑州决河塞【宋史真宗本纪】羣臣入贺上亲为文刻石纪功　是年祠部贠外郎李垂又言疏河利害命垂至大名府滑卫徳贝州通利军与长吏计度垂上言臣所至并称黄河水入王莽沙河与西河故渎注金赤河必虑水势浩大荡浸民田难于隄备臣亦以为河水所经不无为害今者决河而南为害既多而又阳武埽东石堰埽西地形污下东河泄水又艰或者云今决处漕底坑深旧渠逆上若塞之旁必复壊如是则议塞河者诚以为难若决河而北为害虽少一旦河水注御河荡易水迳干宁军入独流口遂及契丹之境或者云因此摇动边鄙如是则议疏河者又益为难臣于两难之间辄画一计请自上流引北载之髙地东至大伾泻复于澶渊旧道使南不至滑州北不出通利军界何以计之臣请自衞州东界曹公所开运渠东五里河北岸凸处就岸实土坚引之正北稍东十三里破伯禹故隄注裴家潭迳牧马陂又正东稍北四十里凿大伾西山酾为二渠一逼大伾南足决古隄正东八里复澶渊旧道一逼通利军城北曲河口至大禹所导西河故渎正北稍东五里开南北大隄又东七里入澶渊旧道与南渠合夫如是则北载之髙地大伾二山脽股之间分酌其势浚泻两渠滙注东北不逺三十里复合于澶渊旧道而滑州不治自涸矣臣请以兵夫二万自来嵗二月兴作除三伏半功外至十月而成其均厚埤薄俟次年可也疏奏朝议虑其烦扰罢之　初滑州以天台决口去水稍逺聊兴葺之及西南隄成乃于天台口旁筑月隄　六月望河复决天台下走衞南浮徐济害如三年而益甚帝以新经赋率虑殚困民力即诏京东西河北路经水灾州军勿复科调丁夫其守扞隄防役兵仍令长吏存恤而番休之【宋史河渠志】
　　宋真宗天禧五年正月知滑州陈尧佐以西北水壊城无外御筑大隄又叠埽于城北防州中居民复就凿横木下垂木数条置水旁以防岸谓之木龙当时赖焉复并旧河开枝流以分导水势有诏嘉奨【宋史河渠志】天禧中河决起知滑州造木龙以杀水势又筑长隄人呼为陈公隄【宋史陈尧佐传】李若谷为京东转运使会河决白马调取刍楗同列卢士伦协三司意趣刻扰州县而若谷寛之士伦不悦搆于朝徙知陜州天圣初判三司户部勾院累迁太常少卿集贤殿修撰知滑州河齧朝村隄夜驰往督兵为大埽至旦隄完以右谏议大夫知延州州有东西两城夹河秋夏水溢岸辄圮役费不可胜纪若谷乃制石版为岸押以巨朩后虽暴水不复壊转给事中参知政事以太子少傅致仕【宋史李若谷传　若谷字子渊丰县人举进士补县尉歴知连州真宗朝累迁度攴员外郎出为转运】
　　宋仁宗天圣元年五月甲戌命鲁宗道按视滑州决河八月乙未募民输芟塞滑决河【宋史仁宗本纪】髙继勲以建
　　雄军节度使知滑州河水暴溢齧隄岸继勲虽老弱自督役露坐河上暮夜犹不辍水乃杀怒滑人徳之【宋史髙继勲传】天圣初议塞滑州决河以君平习知河事命以左侍禁签书滑州事兼修河都监既而河未塞召同提防开封府界县镇公事以甞防滑州隄有功特迁内殿崇班君平以京师数罹水灾请委官疏凿近畿诸州古沟洫乆之稍完遂诏畿内及近畿州县长吏皆兼管勾沟洫河道复为滑州修河都监君平有吏材尤明于水利自议塞河朝廷每访以利害河平君平且死论者惜之【宋史张君平传】李渭官太常博士防河决滑州天圣初上治河十策参知政事鲁宗道奉诏行河奏渭换北作坊副使与张君平并为修河都监未几皆罢【宋史李渭传】冲迁太常博士河决棣州知天雄军寇准请徙州治河命冲往按视还言徙州动民亦未免治隄不若塞河为便遂以冲知棣州自秋至春凡四决冲皆塞之就除殿中侍御史准为枢密使卒从州信阳而冲坐守护河隄过严民输送往来隄上者辄榜之为使者论奏徙知襄州冲复上疏论徙州非便着河书以献为京西转运塞滑州决河权知滑州参知政事鲁宗道总河事用太常博士李渭策欲盛夏兴役冲言徒费薪楗困人力虽塞必决遂罢知河阳【宋史孙冲传】是年以滑州决河未塞诏募京东河北陜西淮南民输薪蒭调兵伐濒河榆柳赒溺死之家　二年遣使诣滑衞行视河势【宋史河渠志】梅挚进龙图阁学士知滑州州岁备河调丁壮伐滩苇挚以疲民奏用州兵代之河大涨将决夜率官属督工徒完隄水不为患诏奨其劳【宋史梅挚传】崔立通判许州会滑州塞决河调民出刍楗命立提举受纳立计其用有余而下户未输者尚二百万悉奏弛之知江隂军属县有利民港乆废立教民复治既成溉田数千顷及开横河六十里通运漕累迁太常少卿【宋史崔立传】
　　宋仁宗天圣五年七月丙辰发丁夫三万八千卒二万一千缗钱五十万塞滑州河决十月丙申滑州言河平【宋史仁宗本纪】是年塞决河转运使五日一奏河事十月丙申塞河成以其近天台山麓名曰天台埽宰臣王曽率百官入贺十二月濬鱼池归减水河【宋史河渠志】郭谘知济隂县建言澶滑隄狭无以杀大河之怒故汉以来河决多在澶滑且黎阳九河之原今若引河出没子山下穿金隄与横陇合以达于海则害可息诏本道使者共议弗合【宋史郭谘传　谘知济隂史不记其年当在此时谘之议甚善惜当时未及举行以致澶滑之患弗息自天台既塞之后滑州之患大抵移于澶州矣又按谘传康定西征谘上战略擢通判镇戎军知谏院欧阳修言谘方田法简而易行诏谘均蔡州上蔡县税以母忧去官用丞相吕夷简荐起为崇仪副使提举黄御河隄岸时富弼使契丹谘入对陈大水御戎之要诏与杨懐敏邓保信行河其议决黎阳大河下与胡卢滹沱后唐河以注塘泊混界河使东北抵于海上溢鹳鹊陂下注北当城南视塘泊界截燕疆东至海口西接保塞唯保塞正西四十里水不可到请立堡砦以兵戍之诏储用兴役会契丹约和而止】
　　宋仁宗天圣六年八月乙亥河决澶州王楚埽凡三十步【宋史河渠志】
　　宋仁宗天圣七年六月河北大水壊澶州浮桥【宋史五行志】张观以资政殿学士尚书礼部侍郎知相州徙澶州河壊孙陈埽及浮梁州人大恐或请趋北原以避水患观曰太守独去如州民何乃躬率卒徒増筑之隄完水亦退徙郓州【宋史张观传】姚仲孙权知澶州河壊明公埽绝浮桥仲孙亲总河役隄上埽一夕复完权知大名府夜领禁兵塞金隄决河是嵗澶魏虽大水民不及患进礼部郎中【宋史姚仲孙传】韩综通判邓州天雄军会河溢金隄民依丘冢者数百家综令曰能济一人予千钱民争操舟栰以救已而丘冢多溃吕夷简自北京入相荐为集贤校理【宋史韩综传】
　　宋干徳至淳化中屡疏黄河运道天圣七年髙弁髙继密等上黄河诸埽图【玉海】
　　宋仁宗天圣八年始诏河北转运司计塞河之备良山令陈曜请疏郓滑界糜丘河以分水势遂遣使行视遥隄【宋史河渠志】康徳舆为閤门只候河齧阳武埽诏徳舆完筑歴开封府西路都巡检兼领埽事改巡护开封府等六州黄河隄岸天圣中使夏州迁内殿崇班河隂兵马都监建沿汴斗门以节水防积雨汴水将溢徳舆请自京西导水入防龙河水不得溢歴知原州【宋史康徳舆传】宋仁宗明道二年徙大名之朝城县于杜婆村废郓州之王桥渡淄州之临河镇以避水【宋史河渠志】
　　宋仁宗景祐元年七月甲寅河决澶州横陇埽【宋史仁宗本纪】肃之监大名军资库大河溢府檄修冠氏隄功就弗扰民悦之请为宰为御河催纲横陇之决使者檄防金隄满嵗无河患通判澶州【宋史李肃之传】
　　宋仁宗康定元年九月甲寅滑州大河泛溢壊民庐舍【宋史五行志】
　　宋仁宗庆歴元年诏权停修决河自此乆不复塞而议开分水河以杀其暴未兴工而河流自分有司以闻遣使特祠之　三月命筑隄于澶以扞城【宋史河渠志】陈执中拜集庆军节度使同平章事判大名府河决商胡走大名程琳欲为隄不果成而去执中乗年丰调丁夫増筑二百里以障横溃以吏部尚书复拜同平章事【宋史陈执中传
　　按陈执中同平章事在庆歴五年】
　　宋仁宗庆歴八年六月癸酉【本纪丙子】河决澶州商胡埽决口广五百五十七步乃命使行视河隄【宋史河渠志】张焘提防河北刑狱摄领澶州七日而商胡决焘拯溺救饥所全活者十余万犹坐免数年复提举河东又为陜西都转运使蒲津浮桥壊镇牛皆没水中焘以策列巨木于岸以为衡缒石其杪挽出之桥复其初加龙图阁学士知成都府【宋史张焘传】李璋知澶州防塞商胡会河涨讹言水且至璋据防事自若人心乃安河亦不溢徙曹州观察使仁宗制忠孝李璋字赐之【宋史李璋传】惟吉为入内都知商胡决为澶州修河都钤辖转运使施昌言请亟塞崔峄以为嵗灾民困役宜缓命惟吉按视言河可塞而民诚困财用不足宜少待之从其议迁如京使【宋史张惟吉传】贾昌期判大名兼河北安抚使时河决商胡埽昌期请复故道不从语在河渠志六塔功败濵棣徳博民多水患昌期振救之甚力内侍刘恢往视还言河决赵征村与帝名嫌为不祥时皆谓昌期使之以摇当国者【宋史贾昌期传】沈立签书益州判官提举商胡埽采摭大河事迹古今利病为书曰河防通议治河者悉守为法歴京西北转运使都水方兴六塔河召与议立请止修五股等河及漳河分杀水势以省役从之加集贤修撰知沧州【宋史沈立传】庆歴中决北都商河乆之未塞三司度支副使郭申锡亲往董作凡塞河决垂合中间一埽谓之合龙门功全在此是时屡塞不合时合龙门埽长六十步有水工髙超者献议谓埽身太长人力不能压埽不至水厎故河流不断而绳缆多绝今当以六十步为三节每节埽长二十步中间以索连属之先下第一节待其至厎穴压第二第三旧工争之以为不可云二十步埽不能断漏徒用三节所费当倍而决不塞超曰第一节水信未断然势必杀半压第二节止用半力水纵未断不过小漏耳第三节乃平地施功足以尽人力处置三节既定即上二节自为浊泥所淤不烦人功申锡主前议不听超説是时贾魏公帅北门独以超之言为然隂遣数千人于下流收漉流埽既定而埽果流而河决愈甚申锡坐谪卒用超计商河方定【沈适梦溪笔谈】
　　宋仁宗皇祐元年二月甲戌河北黄御二河决并注于干宁军【宋史五行志】是年移滑州防河溢鱼池埽且决希亮悉召河上使者发禁兵捍之庐于所当决吏民涕泣更谏希亮坚卧不动人比之王尊【宋史陈希亮传】
　　宋仁宗皇祐三年七月辛酉河复决大名府馆陶县之郭固口【五行志同】四年正月乙亥塞郭固而河势犹壅议者请开六塔以披其势【宋史河渠志】周沆擢天章阁待制河北转运使李仲昌建六塔河之议以为费省而功倍诏沆行视沆言近计塞商胡本度五百八十万工用薪刍千六百万束才用功一万薪刍三百万均一河也而功力不相侔如是盖仲昌先为小计以来兴役尔况所防新渠视河广不能五之一安能容受此役若成何必泛溢齐博濵棣之民其鱼矣既而从初议河塞复决如沆言又徙河东转运使【宋史周沆传】蔡挺为开封府推官提防府界公事部修六塔河用李仲昌议塞北流入于六塔一夕复决兵夫茭楗漂溺不可计降知滁州言者以为轻乃贬秩停官【宋史蔡魏挺传　委】瓘知广州召还纠察在京刑狱议者请开六塔河塞商湖北流宰相主其説命瓘按视还奏以为不可塞【宋史魏瓘传】燕度知滑州滑与黎阳对境河埽下临魏都霖潦暴至薪刍不属度曰魏实为河朔根本不可坐视成败悉以所储茭楗御之埽赖以不溃复为户部判官【宋史燕度传】张择行为大理寺丞初石亭县掾檄将陵塞决河众或登舟以济择行独以为不可皆笑其怯既而舟果覆择行坐隄上董役埽卒不溃【宋史张择行传】







　　行水金鉴巻十
&lt;史部,地理类,河渠之属,行水金鉴&gt;
　　钦定四库全书
　　行水金鉴巻十一
　　江南按察使傅泽洪撰
　　河水
　　宋仁宗至和元年遣使行度故道且诣铜城镇海口约古道髙下之势【宋史渠志】
　　宋仁宗至和二年十二月丁亥修六塔河【宋史仁宗本纪】是年翰林学士欧阳修奏疏曰朝廷欲俟秋兴大役塞商胡开横陇回大河于古道夫动大众必顺天时量人力谋于其始而审于其终然后必行计其所利者多乃可无悔比年来兴役动众劳民费财不精谋虑于厥初轻信利害之偏説举事之始既巳仓皇羣议一揺防复悔罢不敢逺引他事且如河决商胡时执政不慎计虑遽谋修塞凡科配梢芟一千八百万骚动六路一百余军州官吏催驱急如星火民庶愁苦盈于道涂或物已输官或人方在路未及兴役寻已罢修虚费民财为国敛怨举事轻脱为害若斯今又闻复有修河之役三十万人之众开一千余里之长河计其所用物力数倍往年当此天灾岁旱民困国贫之际不量人力不顺天时知其有大不可者五盖自去秋至春半天下苦旱京东尤甚河北次之国家常务安静振恤之犹恐民起为盗况于两路聚大众兴大役乎此其必不可者一也河北自恩州用兵之后继以凶年人户流亡十失八九数年以来人稍归复然死亡之余所存者几疮痍未敛物力未完又京东自去冬无雨雪麦不生苗将逾暮春粟未布种农心焦劳所向无望若别路差夫又逺者难为赴役一出诸路则两路力所不任此其必不可者二也往年议塞滑州决河时公私之力未若今日之贫虚然犹储积物料诱率民财数年之间始能兴役今国用方乏民力方疲且合商胡塞大决之洪流此一大役也凿横陇开久废之故道又一大役也自横陇至海千余里埽岸乆已废顿须兴缉又一大役也往年公私有力之时兴一大役尚须数年今猝兴三大役于灾旱贫虚之际此其必不可者三也就令商胡可塞故道未必可开鲧障洪水九年无功禹得洪范五行之书知水润下之性乃因水之流疏而就下水患乃息然则以大禹之功不能障塞但能因势而疏决尔今欲逆水之性障而塞之夺洪河之正流使人力斡而回注此大禹之所不能此其必不可者四也横陇湮塞已二十年商胡决又数嵗故道已平而难凿安流已久而难回此其必不可者五也臣伏思国家屡嵗灾谴甚多其于京东变异尤大地贵安静而有声巨嵎山摧海水摇荡如此不止者近十年天地警戒宜不虚发臣谓变异所起之方尤当过虑防惧今乃欲于凶艰之年聚三十万之大众于变异最大之方臣恐灾祸自兹而发也况京东赤地千里饥馑之民正苦天灾又闻河役将动往往伐桑毁屋无复生计流亡盗贼之患不可不虞宜速止罢用安人心　九月诏自商胡之决大河注食隄埽为河北患其故道又以河北京东饥故未兴役今河渠司李仲昌议欲纳水入六塔河使归横陇旧河舒一时之急其令两制至待制以上台谏官与河渠司同详定之修又上疏曰伏见学士院集议修河未有定论岂由贾昌朝欲复故道李仲昌请开六塔互执一说莫知孰是臣愚皆谓不然言故道者未详利害之原述六塔者近乎欺罔之缪今谓故道可复者但见河北水患而欲还之京东然不思天禧以来河水屡决之因所以未知故道有不可复之势臣故谓未详利害之原也若言六塔之利者则不待攻而自破矣今六塔既已开而恩冀之患何为尚告奔腾之急此则减水未见其利也又开六塔者云可以全回大河使复横陇故道今六塔止是别河下流己为濵棣德博之患若全回大河顾其害如何此臣故谓近乎欺罔之缪也且河本泥沙无不淤之理淤常先下流下流淤高水行渐壅乃决上流之低处此势之常也然避高就下水之本性故河流己弃之道自古难复臣不敢广述河源且以今所欲复之故道言天禧以来屡决之因初天禧中河出京东水行于今所谓故道者水既淤涩乃决天台埽寻塞而复故道未几又决于滑州南铁狗庙今所谓龙门埽者其后数年又塞而复故道已而又决王楚埽所决差小与故道分流然而故道之水终以壅淤故又于横陇大决是则决河非不能力塞故道非不能力复所复不久终必决于上流者由故道淤而水不能行故也及横陇既决水流就下所以十余年间河未为患至庆歴三四年横陇之水又自海口先淤凡一百四十余里其后游金赤三河相次又淤下流既梗乃决于上流之商胡口然则京东横陇两河故道皆下流淤塞河水已弃之高地京东故道屡复屡决理不可复不待言而易知也昨议者度京东故道功料但云铜城已上乃特高尔其东北铜城以上则稍低比商胡已上则实高也若云铜城以东地势斗下则当日水流宜决铜城已上何缘而顿淤横陇之口亦何縁而大决也然则两河故道既皆不可为则河北水患何为而可去臣闻智者之于事有所不能必则较其利害之轻重择其害少者而为之犹愈害多而利少何况有害而无利此三者可较而择也又商胡初决之时欲议修塞计用梢芟一千八百万科配六路一百余州军今欲塞者乃往年之商胡则必用往年之物数至于开凿故道张奎所计工费甚大其后李参减损犹用三十万人然欲以五十步之狭容大河之水此可笑者又欲增一夫所开三尺之方倍为六尺且阔厚三尺而长六尺自一倍之功在于人力已为劳苦云六尺之方以开方法算之乃八倍之功此岂人力之所胜是则前功既大而难兴后功虽小而不实大抵塞商胡开故道凡二大役皆困国劳人所举如此而欲开难复屡决己验之故道使其虚费而商胡不可塞故道不可复此所谓有害而无利者也就使幸而暂塞以纾目前之患而终于上流必决如龙门横陇之比此所谓利少而害多也若六塔者于大河有减水之名而无减患之实今下流所散为患已多若全回大河以注之则濵棣德博河北所仰之州不胜其患而又故道淤涩上流必有他决之虞此直有害而无利耳是皆智者之不为也今若因水所在增治隄防疏其下流浚以入海则可无决溢散漫之虞今河所歴数州之地诚为患矣隄防歳用之夫诚为劳矣与其虚费天下之财虚举大众之役而不能成功终不免为数州之患劳嵗用之夫则此所谓害少者乃智者之所宜择也大约今河之势负三决之虞复故道上流必决开六塔上流亦决河之下流若不浚使入海则上流亦决臣请选知水利之臣就其下流求入海路而浚之不然下流梗涩则终虞上决为患无涯臣非知水者但以今事可验者较之耳愿下臣议裁取其当焉预议官翰林学士承防孙抃等言开故道诚久利然功大难成六塔下流可导而东去以纾恩冀金隄之患　十二月中书上奏自商胡决为大名恩冀患先议开铜城道塞商胡以功大难卒就缓之而忧金隄泛溢不能捍也愿备工费因六塔水势入横陇宜令河北京东预完隄埽上河水所居民田数诏下中书奏以知澶州事李璋为总管转运使周沆权同知潭州内侍都知邓保吉为钤辖殿中丞李仲昌提举河渠内殿承制张懐恩为都监而保吉不行以内侍押班王从善代之以龙圗阁直学士施昌言总领其事提防开封府界县镇事蔡挺勾当河渠事杨纬同修河决修又奏请罢六塔之役时宰相富弼尤主仲昌议疏奏亦不省【宋史河渠志】先是富弼用朝士李仲昌防自澶州商胡河穿六塔渠入横陇故道北京留守贾昌朝素恶弼阴约内侍武继隆令司天官二人俟执政聚时于朝廷抗言国家不当穿河于北方致上体不安彦博知其意有所在然未有以制之后数日二人又上言请皇后同聴政亦继隆所教也彦博徐召二人诘之曰天文变异汝职所当言何得辄与国家大事二人惧色变彦博曰观汝直狂愚耳未忍治汝罪自今无得复然既而议遣司天官定六塔方位二人至六塔恐治前罪更言六塔在东北非正北也帝疾愈彦博等始归第【宋史文彦博传】修在翰林八年知无不言河决商胡北京留守贾昌朝欲开横陇故道回河使东流有李仲昌者欲导入六塔河议者莫知所从修以为河水重浊理无不淤下流既淤上流必决以近事验之决河非不能力塞故道非不能力复但势不能久耳横陇功大难成虽成将复决六塔狭小而以全河注之濵棣德博必被其害不若因水所趋增隄峻防疏其下流縦使入海此数十年之利也宰相陈执中主昌朝文彦博主仲昌竟为河北患【宋史欧阳修传】
　　或问驯曰欧阳修有云黄河已弃之故道自古难复而驯之见舎复故道之外无有也无乃不可乎驯应之曰修之言未试之言也且但云难复非不可复也驯尝考之史曰汉元光中河决瓠子注钜野后二十余年武帝自临决河沈璧投马羣臣负薪塞之复禹旧迹而梁楚之地无水灾云夫禹旧迹非故道乎堙淤二十余载而一塞决即复通之何云故道不可复乎且即以神禹治水言之九河曰疏济漯曰瀹汝汉曰决淮泗曰排传者曰疏通也瀹亦疏通之意排决皆去其壅塞也固未尝有开凿之説故孟子谓之行所无事而他日告公都子者有曰禹掘地而注之海传者恐人以掘为疑即解之曰掘地掘其壅塞也盖天地开辟之初即有百川四渎原自朝宗于海高卑上下脉络贯通原不假于人力嵗久湮淤至尧时泛滥之极禹不过审其高卑上下之势去其壅塞湮淤之处以复天地之故道耳固未尝剏掘一河也吾人知识不逮神禹逺甚乃欲舍故道而另凿一河可乎禹无论矣即如贾鲁治河亦以复故为主传记可考也且自我朝以来徐邳之间屡塞屡通如以故道为不可复则徐邳久为陆矣借令欲弃故道而凿新河无论其无所也即使得便宜之地而凿之人力能使阔百丈以至三百丈深三四丈以至五六丈如故河乎即使能之将置黄河于何地乎如不可置黄河何择于新故故则淤新则不淤驯不得而知也尽信书不如无书修言不足信也【河防一览】
　　德舆大名府路钤辖提举金隄至和中河决小吴埽破东隄顿丘居民避水者趋隄上而水至不得达德舆以巨船五十顺流以济之遂免垫溺【宋史康徳舆传】
　　宋仁宗嘉祐元年四月壬子朔塞商胡北流入六塔河不能容是夕复决溺兵夫漂刍藳不可胜计命三司盐铁判官沈立往行视而修河官皆谪宦者刘恢奏六塔之役水死者数千万人穿土干禁忌且河口乃赵征村于国姓御名有嫌而大兴臿斸非便诏御史吴中复内侍邓守恭置狱于澶劾仲昌等违诏旨不俟秋冬塞北流而擅进约以致决溃懐恩仲昌仍坐取河材为器懐恩流潭州仲昌流英州施昌言李璋以下再谪蔡挺夺官勒停仲昌垂子也由是议者久不复论河事【宋史河渠志】四月诸路言沿河决溢河北尤甚【宋史仁宗本纪　五行志载在二年】韩绛知制诰乞守河阳召判流内铨河决商胡用李仲昌议开六塔河而患滋甚命绛宣抚河北时宰主仲昌人莫敢异绛劾其蠧国害民罪不可贷仲昌遂窜岭表迁龙圗阁学士【宋史韩绛传】
　　宋初河道与唐五代略同欧阳修所称京东故道是也景德元年河决澶州横陇埽【在今开州东】寻复修塞景祐元年又决横陇遂为大河之经流迨庆歴八年河又决州之商胡埽【在开州东北三十里】而横陇断流欧阳修谓之横陇故道今濮州东【河去州六十里自开州入宋横陇决河盖由此东注郓州治须昌县今东平州西须昌故城是也】东平州西范县东【河去州七十里西接范县界赤河在州西北又有游河金河欧阳修所谓游金赤三河也三河俱上接开州界今堙灭】阳谷县东南【河去县六十里】东阿县北【县志云黄河故道在县北四十里西南自阳谷县界来经铜城南又东经清泠口又东经陵山又东北经杨刘南又东北入长清县界按铜城镇在县北少西三十八里杨刘镇在县北有城旧临河津】皆有旧黄河即宋横陇决河之所行也自长清而下则与京东故道合矣【时黄河在长清县北五十五里】至和二年李仲昌议开六塔河引归横陇故道従之【六塔地名今清丰县西南三十里六塔集是也宋时穿渠自今开州北十七里引商胡决河流经此地东南入横陇故道是为六塔河】嘉祐元年六塔河复决修河官皆谪窜自是之后无复言横陇者而京东故道遂废　后汉书五行志书河溢者二一桓帝永兴元年秋河水溢漂害人物而不言某郡一灵帝光和六年秋金城河溢水出二十余里盖王景治河未乆荥阳以东至千乗海口皆安流如故也魏晋迄隋史皆无可考唐书五行志荥阳之下有河灾自长夀二年决棣州始开元十年博棣二州河决十四年魏州河溢十五年冀州河溢河患由是渐多唐会要云元和八年河溢瓠子泛滑州则澶滑之间祸自此始矣后嵗月逾甚而其所以治之者不过筑隄置埽开减水河而己殊不知河之淤淀常先下流下流既淤则上流必决徒治澶滑无益也分水愈多经流愈缓海沙日进河沙不出故太和二年棣州河决至壊其城则蒲台以东塞可知已景福二年河徙従勃海县北至无棣县入海职是故也迨宋时沧州海口又淤故大中祥符三年决于棣州五年大决河势高民屋丈余徙州于阳信界中而澶滑之间嵗不得宁矣盖自唐以来治河者皆不知此理故劳而罔功终有横陇之决然河虽改流而京东故道犹未尽堙茍疏其壅滞先自海口讫于德博则故道可复而澶滑之患亦纾王景千年之旧迹至今存可也横陇既通又不治其下流而海口先淤游金赤三河赤淤故复有商胡之决是时縦欲回河亦当先治其下流则横陇故道复亦无难而顾従事于六塔北流一闭当夕而败李仲昌之罪所以不可逭也欧阳公奏云下流梗涩终虞上决为患无涯此深得大禹治水之旨宋议河者尚有可采而水官皆不得其人舌敝耳聋不见成功有以也【禹贡锥指】
　　宋仁宗嘉祐三年秋七月丙子诏广济河溢原武县河决遣官行视民田振防被水害者十一月已丑置都水监罢三司河渠司【宋史仁宗本纪】
　　宋仁宗嘉祐五年河流派别于魏之第六埽曰二股河其广二百尺自二股河行一百三十里至魏恩德博之境曰
　　四界首河七　　　　　　　　　【月】都转运使韩贽言四界首古大河所经即沟洫志所谓平原金隄开通大河入笃马河至海五百余里者也自春以丁壮三千浚之可一月而毕支分河流入金赤河使其深六尺为利可必商胡决河自魏至于恩冀干宁入于海今二股河自魏恩东至于德沧入于海分而为二则上流不壅可以无决溢之患乃上四界首二股河圗【宋史河渠志】韩贽为河北都转运使河决商胡而北议者欲复之役将兴贽言北流既安定骤更之未必能成功不若开魏金隄使分注故道支为两河或可纾水患诏遣使相视如其防才役三千人几月而毕入判都水监权开封府【宋史韩贽传】二股河者商胡决河之别派也韩贽言古大河即王莽河二股河出其东南絶王莽河而东北入海盖即唐马颊河之故道也考之近志马颊河自清丰县西南东北流迳朝城县东【元和志黄河在清丰县南五十里马颊河首受河水盖即于县西南三十里六塔集与开州接界处欧阳公曰今六塔止是别河下流已为濵棣德博之患是当时已有六塔河东北经濵州入海者六塔河即马颊河之别名但李仲昌所开引商胡北流絶六塔河东南入横陇故道而二股河则派于魏之第六埽东合马颊河而东北至沧州入海此其所以异耳宋朝城县城在今南乐县东二十五里俗称韩张堡东与今朝城县接界】又北迳莘县西又北迳堂邑县西又东北迳博平县西北絶王莽河而北迳清平县东又东北迳夏津县东南又东北迳高唐州西北【唐为高唐县】又东北迳恩县南【唐为歴亭县】又东北与平原县分水又东北絶王莽河迳陵县南【唐为安德县】元和志云马颊河在安德县南五十里是也又东北合笃马河笃马河自平原流入县界水经注曰屯氏别河南渎自平原城北首受大河故渎东出亦通谓之笃马河【汉志平原县有笃马河东北入海五百六十里孙禁欲决金隄今大河入笃马河即此也】东北迳西平昌县故城北【城在今德平县西南后魏去西字元和志平昌县有马颊河在县南十里乆视二年开亦名新河盖即安德县南马颊河东北合笃马河之道也】又东北迳般县故城北【城在德平县东北德平北接寜津县界宁津志云县南二十五里有土河自陵县流入又东入乐陵界相传即古笃马河】又东迳乐陵县故城北【城在今县东寰宇记云马颊河在乐陵县东六十里从滳河县北界来即古笃马河也金志乐陵县有笃马河按二水既合例得通称故笃马亦名马颊水出其东盖县自故城徙而西也】又东北迳阳信县故城南【城在今海丰县界北齐移治马岭城在今阳信县南】又东北入海【勃海在海丰县东北一百五十里庆云海丰皆汉阳信县庆云志云有马颊河自乐陵流入至城东南注鬲津河又云长城岭在县南四十里势如冈陵或谓禹所筑九河隄也按此亦未是禹迹盖宋时东流所经筑此以为隄耳海丰新志云钩盘北派在县西北三十里自庆云流入又东北迳马谷山前抵土河口入海按此即古笃马河亦名陷河齐乗曰东无棣县北有陷河阔数里西通德棣东入海是也旧志云自乐陵至县界有古黄河隄在县西三里绕城北至东北七里而止旧为大河所经盖即宋东流由笃马河入海处】以今舆地言之二股河合马颊河东北至德平县合笃马河又东北经乐陵海丰入海海丰本无棣与乐陵俱属沧州故韩防云二股河自魏恩东至德沧入海【禹贡锥指】
　　宋仁宗嘉祐七年七月戊辰河决大名第五埽【宋史河渠志】宋仁宗嘉祐八年秋大水毁河阳中潬
　　河中一洲名曰中潬上有河伯祠水环四周乔朩蔚然嘉祐八年秋大水冯襄了无遗迹中潬由是遂废【容斋随笔　今懐庆府孟县西有河阳废县中潬即今河中之郭家滩也见新志】
　　郑骧为度支副使河决德州入王纪口议欲徙州诏骧往视之还言州不当徙已而州果无患【宋史郑骧传】郭申锡为盐铁副使相视决河坐讼李参失实黜知濠州帝明榜朝堂称其欺诬以儆在位【宋史郭申锡传】
　　宋英宗治平元年五月已亥始命都水监浚二股五股河以纾恩冀之患初都水监言商胡堙塞冀州界河浅房家武邑二埽由此溃虑一旦大决则甚于商胡之患乃遣判都水监张巩户部副使张焘等行视遂兴工役卒塞之【宋史河渠志　河南通志载治平七年黄沁二水溢盖治平无七年也不知二水溢于何年】宋神宗熙宁元年六月河溢恩州乌栏隄又决冀州枣强埽北注瀛　七月又溢瀛州乐寿埽帝忧之顾问近臣司马光等都水监丞李立之请于恩冀深瀛等州创生隄三百六十七里以御河而河北都转运司言当用夫八万三千余人役一月成今方灾伤愿徐之都水监丞宋昌言谓今二股河门变移请迎河□进约签入河身以纾四州水患遂与屯田都监内侍程昉献议开二股以导东流于是都水监奏庆歴八年商胡北流于今二十余年自澶州下至干宁军创隄千有余里公私劳扰近嵗冀州而下河道梗涩致上下埽岸屡危今枣强抺岸冲夺故道虽创新隄终非久计愿相六塔旧口并二股河导使东流徐塞北流而隄举河渠王亚等谓黄御河带北行入独流东砦经干宁军沧州等八砦边界直入大海其近海口阔六七百步深八九丈三女砦以西阔三四百步深五六丈其势愈深其流愈猛天所以限契丹议者欲再开二股渐闭北流此乃未尝覩黄河在界河内东流之利也十一月诏翰林学士司马光入内内侍省副都知张茂则乗传相度四州生隄回日兼视六塔二股利害【宋史河渠志】是年秋七月壬午以恩冀二州河决赐水死家缗钱及下户粟癸已疏深州溢水【宋史神宗本纪】宋昌言擢都水监丞熙宁初河决枣强而北昌言建议欲于二股河口西岸新滩立土约障水使之东流候稍深即断北流縦出葫卢下流以除恩冀深瀛水患诏従之提举河渠王亚以为不可成不如修生隄朝廷遣翰林学士司马光往视如昌言防不两月决口塞光奏昌言独有功若与同列均受赏恐不足以劝诏理提防刑狱资序迁开封府推官同判都水监汴水涨昌言请塞訾家口己而汴流絶监丞侯叔献倡为昌言罪昌言惧求知陜州歴濮冀二州河决曹村召判都水监往护河隄灵平埽成转少府监卒赠绢二百疋【宋史宋昌言传　昌言字仲谟平棘人】张存礼部尚书家居枣强河决势逼冀城或劝使他徙曰吾家众所望也茍轻举动一州吏民何以自安讫不徙【宋史张存传】
　　宋神宗熙宁二年正月光入对请如宋昌言防于二股之西置上约擗水令东俟东流渐深北流淤浅即塞北流放出御河胡卢河下纾恩冀深瀛以西之患初商胡决河自魏之北至恩冀干宁入于海是谓北流嘉祐八年河流派别于魏之第六埽遂为二股自魏恩东至于德沧入于海是谓东流时议者多不同李立之力主生隄帝不听卒用昌言说置上约三月光奏治河当因地形水势若强用人力引使就高横立隄防则逆激旁溃不惟无成仍败旧绩臣虑官吏见东流已及四分急于见功遽塞北流而不知二股分流十里之内相去尚近地势复东高西下若河流并东一遇盛涨水势西合入北流则东流遂絶或于沧德隄埽未成之处决溢横流虽除西路之患而害及东路非防也宜专防上约及二股隄岸若今歳东流止添二分则此去河势自东近者二三年逺者四五年候及八分以上河流冲刷已阔沧德隄埽已固自然北流日减可以闭塞两路俱无害矣会北京留守韩琦言今嵗兵夫数少而金隄两埽修上下约甚急深进马头欲夺大河縁二股及嫩滩旧阔千一百步是以可容涨水今截去八百步有余则将束大河于二百余步之间下流既壅上流蹙遏湍怒又无兵夫修护隄岸其冲决必矣况自德至沧皆二股下流既无隄防必侵民田设若河门束狭不能容纳涨水上下约随流而脱则二股与北流为一其患愈大又恩深州所创生隄其东则大河西来其西则西山诸水东注腹背受水两难扞御望选近臣速至河所与在外官合议帝在经筵以琦奏谕光命同茂则再往　四月光与张巩李立之宋昌言张问吕大防程昉行视上约及方锯牙济河集议于下约光等奏二股河上约并在滩上不碍河行但所进方锯牙己深致北流河门稍狭乞减折二十步令近后仍作蛾眉埽裹护其沧德界有古遥隄当加葺治所修二股本欲疏导河水东去生隄本欲捍御河水西来相为表里未可偏废帝因谓二府曰韩琦颇疑修二股赵抃曰人多以六塔为戒王安石曰异议者皆不考事实故也帝又问程昉宋昌言同修二股如何安石以为可治帝曰欲作签河甚善安石曰诚然若及时作之往往河可东北流可闭因言李立之所筑生隄去河逺者至八九十里本计以御漫水而不可御河南之向着臣恐漫水亦不可御也帝以为然　五月丙寅乃诏立之乗驿赴阙议之　七月二股河通快北流稍自闭戊子张巩奏上约累经泛涨并下约各已无虞东流势渐顺快宜塞北流除恩冀深瀛永静干宁等州军水患又使御河胡卢河下流各还故道则漕运无壅遏邮传无滞留塘泊无淤浅复于边防大计不失南北之限嵗减费不可胜数亦使流移归复实无穷之利且黄河所至古今未尝无患较利害轻重而取舍之可也惟是东流南北隄防未立闭口修隄工费甚伙所当预备望选习知河事者与臣等讲求具圗以闻乃复诏光茂则及都水监官河北转运使同相度闭塞北流利害有所不同各以议上【宋史河渠志】八月河决沧州饶安漂溺居民移县治于张为村【宋史五行志】八月已亥光入辞言巩等欲塞二股河北流臣恐劳费未易或幸而可塞则东流浅狭隄防未全必致决溢是移恩冀深瀛之患于沧德等州也不若俟二三年东流益深阔隄防稍固北流渐浅薪刍有备塞之便帝曰东流北流之患孰轻重光曰两地皆王民无轻重然北流已残破东流尚全帝曰今不俟东流顺快而塞北流他日河势改移奈何光曰上约固则东流日增北流日减何忧改移若上约流失其事不可知惟当并力防上约耳帝曰上约安可保光曰今嵗创修诚为难保然昨经大水而无虞来嵗地脚已牢复何虑且上约居河之侧聴河北流犹惧不保今欲横截使不行庸可保乎帝曰若河水常分二流何时当有成功光曰上约茍存东流必增北流必减借使分为二流于张巩等不见成功于国家亦无所害何则西北之水并于山东故为害大分则害小矣巩等亟欲塞北流皆为身谋不顾国力与民患也帝曰防捍两河何以供亿光曰并为一则劳费自倍分二流则劳费减半今减北流财力之半以备东流不亦可乎帝曰卿等至彼视之时二股河东流及六分巩等因欲闭断北流帝意向之光以为须及八分乃可仍待其自然不可施功王安石曰光议事屡不合今令视河后必不从其议是重使不安职也庚子乃独遣茂则茂则奏二股河东倾己及八分北流止二分张巩等亦奏丙午大河东徙北流浅小戊申北流闭诏奬谕司马光等仍赐衣带马时北流既塞而河自其南四十里许家□东决泛滥大名恩德沧永静五州军境【宋史河渠志】七月戊申河徙东行【宋史神宗本纪】熙宁初昉为河北屯田都监河决枣强酾二股河导之使东为锯牙下以竹落塞决口加带御器械河决商胡北流与御河合为一及二股东流御河遂浅淀昉以开浚功迁宫苑副使又塞漳河作浮梁于洺州兼外都水丞诏相度兴修水利河决大名第五埽昉议塞之因疏塘水溉深州田又导葫卢河自乐寿之东至沧州二百里塞孟家口开干宁军直河作桥于真定之中渡又自衞州王供埽导沙河入御河以广运路【宋史程昉传】
　　宋神宗熙宁三年二月命茂则巩相度澶滑州以下至东流河势隄防利害时方濬御河韩琦言事有缓急工有先后今御河漕运通驶未至有害不宜减大河之役乃诏辍河夫卒三万三千专治东流【宋史河渠志】
　　宋神宗熙宁四年二月丁丑诏增漳河等役兵九月丙戍河决郓州十二月丙申濬河【宋史神宗本纪】七月辛卯北京新隄第四第五埽决漂溺馆陶永济清阳以北遣茂则乗驿相视八月河溢澶州曹村十月溢卫州王供时新隄凡六埽而决者二下属恩冀贯御河奔冲为一帝忧之自秋迄冬数遣使经营是时人争言导河之利茂则等谓二股河地最下而旧防可因今堙塞者才三十余里若度河之湍浚而逆之又存清水镇河以析其势则捍者可回决者可塞帝然之十二月令河北转运司开修二股河上流并修塞第五埽决口【宋史河渠志】
　　宋神宗熙宁五年二月甲寅兴役四月丁卯二股河成深十一尺广四百尺方浚河则稍障其决水至是水入于河而决口亦塞六月河溢北京夏津闰七月辛卯帝语执政闻京东调夫修河有壊产者河北调急夫尤多若河复决奈何且河决不过占一河之地或西或东若利害无所校聴其所趋如何王安石曰北流不塞占公私田至多又水散漫久复淀塞昨修二股费至少而公私田皆出向之泻卤俱为沃壤庸非利乎况急夫已减于去嵗若复葺理隄防则河北嵗夫愈减矣【宋史河渠志】四月辛未塞北京决河【宋史神宗本纪】颢佥镇宁军判官程昉治河取澶卒八百而虐用之众逃归羣僚畏昉欲勿纳颢曰彼逃死自归弗纳必乱若昉怒吾自任之即亲往啓门拊劳约少休三日复役众驩踊而入具以事上得不遣昉后过州言曰澶卒之溃盖程中允诱之吾且诉于上颢闻之曰彼方惮我何能为果不敢言曹村埽决颢谓郡守刘涣曰曹村决京师可虞臣子之分身可塞亦所当为尽遣厢卒见付涣以镇印付颢立走决所激谕士卒议者以为势不可塞徒劳人尔颢命善泅者度决口引巨索济众两岸并进数日而合特迁太常丞【宋史程颢传】


　　行水金鉴巻十一
　　钦定四库全书
　　行水金鉴巻十二
　　江南按察使傅泽洪撰
　　河水
　　宋神宗熈宁六年四月始置疏濬黄河司先是有选人李公义者献铁龙爪扬泥车法以濬河其法用铁数斤为爪形以绳系舟尾而沉之水篙工急櫂乘流相继而下一再过水已深数尺宦官黄懐信以为可用而患其太轻王安石请令懐信公义同议増损乃别制濬川杷其法以巨朩长八尺齿长二尺列于朩下如杷状以石压之两旁系大绳两端矴大船相距八十步各用滑车绞之去来挠荡泥沙已又移船而濬或谓水深则杷不能及底虽数往来无益水浅则齿碍沙泥曵之不动卒乃反齿向上而曳之人皆知不可用惟安石善其法使懐信先试之以濬二股又谋凿直河数里以观其效且言于帝曰开直河则水势分其不可开者以近河每开数尺即见水不容施功尔今第见水即以杷濬之水当随杷改趋直河茍置数千杷则诸河浅淀皆非所患嵗可省开濬之费几百千万帝曰果尔甚善闻河北小军垒当起夫五千计合境之丁仅及此数一夫至用钱八缗故欧阳修尝谓开河如放火不开如失火与其劳人不如勿开安石曰劳人以除害所谓毒天下之民而従之者帝乃许春首兴工而赏懐信以度僧牒十五道公义与堂除以杷法下北京令虞部员外郎都大提举大名府界金隄范子渊与通判知县共试騐之皆言不可用会子渊以事至京师安石问其故子渊意附会遽曰法诚善第同官议不合耳安石大悦至是乃置濬河司将自卫州濬至海口差子渊都大提举公义为之属许不拘常制举使臣等人船木铁工匠皆取之诸埽官吏奉给视都水监丞司行移与监司敌体当是时北流闭已数年水或横决散漫常虞壅遏十月外监丞王令圗献议于北京第四第五埽等处开修直河使大河还二股故道乃命范子渊及朱仲立领其事开直河深八尺又用杷疏濬二股及清水镇河凡退背鱼肋河则塞之王安石乃盛言用杷之功若不辍工虽二股河上流可使行地中【宋史河渠志】初选人有李公义者请以铁龙爪治河宦者黄懐信沿其制为濬川杷天下指笑以为儿戏安石独信之遣都水丞范子渊行其法子渊奏用杷之功水悉归故道退出民田数万顷诏大名核实彦博言河非杷可濬虽甚愚之人皆知无益臣不敢雷同罔上疏至帝不恱复遣知制诰熊本等行视如彦博言子渊乃请觐言本等见安石罢意彦博复相故傅会其说御史蔡确亦论本奉使无状本等皆得罪独彦博勿问【宋史文彦博传】
　　宋神宗熙宁七年都水监丞刘璯言自开直河闭鱼肋水势增涨行流湍急渐塌河岸而许家淃清水镇河极浅漫几于不流虽二股深快而蒲泊已东下至四界首退出之田略无固防设遇漫水出岸牵回河头将复成水患宜候霜降水落闭清水镇河筑缕河隄一道以遏涨水使大河复循故道又退出良田数万顷俾民耕种而博州界堂邑等退背七埽歳减修护之费公私两济従之是秋判大名文彦博言河溢壊民田多者六十村户至万七千少者九村户至四千六百愿蠲租税从之又命都水诘官吏不以水灾闻者外都水监丞程昉以忧死十月安石去位【宋史河渠志】程昉以小黄门积迁西京左藏库副使熙宁初为河北屯田都监河决枣强酾二股河导之使东为锯牙下以竹落塞决口加带御器械河决商胡北流与御河合为一及二股东流御河遂浅淀昉以开浚功迁宫苑副使又塞漳河作浮梁于洺州兼外都水丞诏相度兴修水利河决大名第五埽昉议塞之因疏塘水溉深州田又导葫芦河自乐寿之东至沧州二百里塞孟家口开干宁军直河作桥于真定之中渡又自衞州王供埽导沙河入御河以广运路累迁达州防御使制置河北河防水利御史盛陶言昉挟第五埽之功专为已力假朝廷威福恐动州县所开共城河颇废人户水硙久无成功又议开沁河因察访官按行始知不便漳河滹沱之役水占邢洺赵深祁五州之田王广廉孔嗣宗钱勰赵子几皆尝论奏其奸欺之状则多置防口指决河所侵便为淤田其事权之盛则举官废吏唯其所欲悖慢豪横则受圣旨者三受提防刑狱司牒者十二故有违拒小人误当赏擢骄暴自肆愿遣官代还仍行究治神宗曰王安石以昉知河事故加任使令开漳河用工七百万滹沱八九百万已议体量矣始安石欲兴水利骤用昉昉挟安石势而慢韩琦后安石觉其虚诞亦疎之以忧死遂罢都大制置河防水利司【宋史程昉传】
　　宋神宗熙宁八年十二月丙申濬河【宋史神宗本纪】
　　宋神宗熙宁十年五月荥泽河隄急诏判都水监俞光往治之七月河复溢衞州王供及汲县上下埽懐州黄沁滑州韩村乙丑遂大决于澶州曹村澶渊北流断絶河道南徙东滙于梁山张泽泺分为二派一合南清河入于淮一合北清河入于海凡灌郡县四十五而濮齐郓徐尤甚壊田逾三十万顷遣使修闭八月又决郑州荥泽于是文彦博言臣正月尝奏德州河底淤淀泄水稽滞上流必至壅遏又河势变移四散漫流两岸俱被水患若不预为经制必溢魏博恩澶等州之境而都水略无施设止固防东流北岸而已适累年河流低下官吏希省费之赏未尝增修隄岸大名诸埽皆可忧虞谓如曹村一埽自熙宁八年至今三年虽每计春料当培低怯而有司未尝如约其埽兵又皆给他役实在者十有七八今者果大决溢此非天灾实人力不至也臣前论此并乞审择水官今河朔京东州县人被患者莫知其数嗸嗸吁天上轸圣念而水官不能自讼犹汲汲希赏臣前论所陈出于至诚本图补报非敢激讦也【宋史河渠志】是年七月丙子河决澶州曹村埽九月庚戌诏河决害民田所属州县疏瀹仍蠲其税【宋史神宗本纪】七月河决曹村下埽澶渊絶流又东滙于梁山张泽泺凡壊郡县四十五官亭民舍数万田三十万顷河阳河水湍涨壊南仓溺居民沧卫河泺暴涨败庐舎损田苗【宋史五行志】王居卿为京东转运使青州河贯城中苦泛溢为病居卿即城立飞桥上设楼橹下建门以时闭啓人诵其智徙河北路河决曹村居卿立软横二埽以遏怒流而不与水争朝廷赏其功建以为都水法召拜户部副使提举市易【宋史王居卿传】王克臣知郓州河决曹村克臣亟筑隄城下或曰河决澶渊去郓为逺且州徙于高八十年不知有水患安事此克臣不聴役愈急隄成水大至不没者才尺余复起甬道属之东平王陵埽人得趋以避水事定皆绘像祀之进天章阁待制【宋史王克臣传】俞充召判都水监河决曹村充往救防还陈河防十余事槩论水衡之政不修因循茍且浸以成习方曹村决时兵之在役者仅十余人有司自取败事恐未可以罪嵗也加集贤殿修撰提举市易【宋史俞充传】龚鼎臣留守南京河决曹村流殍满野鼎臣劳来振拊归者不胜计拜谏议大夫【宋史龚鼎臣传】黄廉为监察御史里行河决曹村壊田三十万顷民庐舎三十八万家廉受诏安抚京东发廪振饥逺不能至者分遣吏移给择高地作舍以居民流民过取无征算转行者赋粮质私牛而与之钱养男女弃于道者丁壮则役其力凡所活二十五万加集贤校理提防河东刑狱【宋史黄廉传】苏轼知徐州河决曹村泛于梁山泊溢于南清河滙于城下涨不能泄城将败富民争出避水轼曰富民出民皆动揺吾谁与守吾在是水决不能败城驱使复入轼诣武卫营呼卒长曰河将害城事急矣虽禁军且为我尽力卒长曰太守犹不避涂潦吾俦小人当效命率其徒持畚锸以出筑东南长隄首起戏马台尾属于城两日夜不止城不沈者三版轼庐于其上过家不入使官吏分堵以守卒全其城请复调来嵗夫增筑故城为木岸以虞水之再至朝廷従之【宋史苏轼传】
　　熙宁十年河决澶州北道断絶河流南徙东滙于梁山张泽泺分为二派一合南清河入于淮一合北清河入于海南清入淮即今沂泗南流由徐邳入淮之道宋元以来未之有改也北道自张秋决塞河不复来而入淮一水遂受河之委倏南倏北去海数百里间而竭国家之力不能制而一之也【谷山笔麈】
　　宋神宗元丰元年四月丙寅决口塞诏改曹村埽曰灵平五月甲戍新隄成闭口断流河复归北初议塞河也故道堙而高水不得下议者欲自夏津县东开签河入董固以防旧河袤七十里九十步又自张村埽直东筑隄至厐家庄古隄袤五十里二百步诏枢都承防韩缜相视缜言涨水冲刷新河己成河道河势变移无常虽开河就隄及于河身剏立生隄枉费功力惟增修新河乃能经久诏可　十一月都水监言自曹村决溢诸埽无复储蓄乞给钱二十万缗下诸路以时市梢草封桩诏给十万缗非朝防及埽岸危急毋得擅用【宋史河渠志】五月甲戍朔赐塞河役死家钱【宋史神宗本纪】章丘河水溢壊公私庐舍【宋史五行志】
　　宋神宗元丰二年七月戊子范子渊言因防黄河岸毕工乞中分为两埽诏以广武上下埽为名【宋史河渠志】宋神宗元丰三年七月庚午澶州孙村陈埽及大吴小吴埽决诏外监丞司速修闭初河决澶州也北外监丞陈祐甫谓商胡决三十余年所行河道填淤渐高隄防嵗增未免泛滥今当修者有三商胡一也横陇二也禹旧迹三也然商胡横陇故道地势高平土性疏恶皆不可复复亦不能持乆惟禹故渎尚存在大伾太行之间地卑而势固故秘阁校理李垂与今知深州孙民先皆有修复之议望召民先同河北漕臣一员自衞州王供埽按视讫于海口従之【宋史河渠志】张问提防河北刑狱大吴决议筑小吴问言曹村小吴南北相直而曹村当水冲赖小吴隄薄水溢北出故南堤无患若筑小吴则左强而右伤南岸且决水并京畿为害独可于孙吴两埽间起隄以备之耳诏付水官议久不决小吴卒溃徙江东淮南转运复为河北转运河再决议者欲调京东民三十万自澶筑隄抵干宁问言隄未能为益灾伤之余力役劳民非计也神宗従之入为度支副使【宋史张问传】宋神宗元丰四年四月澶州临河县小吴河溢北流漂溺居民【宋史五行志】四月小吴埽复大决自澶注入御河恩州危甚六月戊午诏东流已填淤不可复将来更不修闭小吴决口候见大吴归纳应合修立隄防令李立之经画以闻帝谓辅臣曰河之为患久矣后世以事治水故常有碍夫水之趋下乃其性也以道治水则无违其性可也如能顺水所向迁徙城邑以避之复有何患虽神禹复生不过如此辅臣皆曰诚如圣训河北东路提防刑狱刘定言王莽河一径水自大名界下合大流注冀州及临清徐曲御河决口恩州赵村坝子决口两径水亦注冀州城东若遂成河道即大流难以西倾全与李垂孙民先所论违背望早经制诏送李立之八月壬午立之言臣自决口相视河流至干宁军分入东西两塘次入界河于劈地口入海通流无阻宜修立东西隄诏覆计之而言者又请自王供埽上添修南岸于小吴口北创修遥隄候将来矾山水下决王供埽使直河注东北于沧州界或南或北従故道入海不従九月庚子立之又言北京南乐馆陶宗城魏县浅口永济延安镇瀛州景城镇在大河两隄之间乞相度迁于隄外于是用其说分立东西两隄五十九埽定三等向着河势正着隄身为第一河势顺流隄下为第二河离隄一里内为第三退背亦三等隄去河最逺为第一次逺者为第二次近一里以上为第三立之在熙宁初己主立隄今竟行其言【宋史河渠志】
　　宋神宗元丰五年正月已丑诏立之凡为小吴决口所立隄防可按视河势向背应置埽处毋虚设巡河官毋横费工料六月河溢北京内黄埽七月决大吴埽隄以纾灵平下埽危急八月河决郑州原武埽溢入利津阳武沟刁马河归纳梁山泺诏曰原武决口已引夺大河四分以上不大治之将贻朝廷巨忧其辍修汴河隄岸司兵五千并力筑隄修闭都水复言两马头垫落水面阔二十五步天寒乞候来春施工至腊月竟塞云九月河溢沧州南皮上下埽又溢清池埽又溢永静军阜城下埽十月辛亥提举汴河隄岸司言洛口广武埽大河水涨塌岸壊下牐斗门万一入汴人力无以枝梧密迩都城可不深虑诏都水监官速往防之丙辰广武上下埽危急诏救防寻获安定【宋史河渠志】是年秋阳武原武二县河决壊田庐【本纪八月戊寅河决原武】相州漳河决溺临漳县居民又磁州诸县镇夏伏漳釜河水泛滥临漳县斛律口决壊官私庐舍伤田稼【宋史五行志】九月癸卯滑州河水溢十月辛亥洛口广武大河溢十二月辛酉塞原武决河【宗史神宗本纪】
　　宋神宗元丰七年七月北京馆陶河溢入府城壊官私庐舍八月赵邢洺磁相诸州河水泛溢壊城郭军营【宋史五行志】七月甲辰河溢元城埽决横隄破北京帅臣王拱辰言河水暴至数十万众号叫求救而钱谷禀转运常平归提举军器工匠隶提刑埽岸物料兵卒即属都水监逐司在逺无一得专仓卒何以济民望许不拘常制诏事干机速奏覆牒禀所属不及者如所请戊申命拯防阳武埽十月冀州王令圗奏大河行流散漫河内殊无流旋生滩碛宜近澶州相视水势使还复故道会明年春宫车晏驾大抵熙宁初专欲导东流闭北流元丰以后因河决而北议者始欲复禹故迹神宗爱惜民力思顺水性而水官难其人王安石力主程昉范子渊故二人尤以河事自任帝虽借其才然每抑之其后元祐元年子渊己改司农少卿御史吕陶劾其修隄开河縻费巨万防隄压埽之人溺死无数元丰六年兴役至七年功用不成乞行废放于是黜知兖州寻降知峡州其制略曰汝以有限之材兴必不可成之役驱无辜之民置之必死之地中书舍人苏轼词也【宋史河渠志】李周提防京西刑狱时方兴水利或请酾湍河为六渠以益钳庐陂水度用工八十万周曰湍河原高委下捍以隄犹患决溢若又导之必致为害乃疏言渠成未可必而费已不赀盍姑凿其一而试之倘可以足用行之渠卒无功明年河溢邓城几没始思其议竟以直道罢判西京国子监【宋史李周传】鲁有开知衞州水灾人乏食擅贷常平钱粟与之且奏乞蠲其息徙冀州増隄或谓郡无水患何以役为有开曰预备不虞古之善计也卒成之明年河决水果至不能冒隄而止朝廷遣使河北民遮诵其功状召为膳部郎中元祐中歴知信阳军【宋史鲁有开传】韩璹知澶州坐失举降太常少卿河决昼夜扞御神宗念其劳复改官大中大夫【宋史韩璹传　按有开璹二事不知在何年姑置于此】惟忠为留都大管勾汴河使建议以为渠有广狭若水阔而行缓则沙伏而不利于舟请即其广处束以木岸三司以为不便后卒用其议【宋史符惟忠传　按惟忠与富弼同时亦附置于此】宋神宗元丰八年三月哲宗即位宣仁圣烈皇后垂帘河流虽北而孙村低下夏秋霖雨涨水往往东出小吴之决既未塞十月又决大名之小张口河北诸郡皆被水灾知澶州王令圗建议濬迎阳埽旧河又于孙村金隄置约复故道本路转运使范子奇仍请于大吴北岸修进锯牙擗约河势于是回河东流之议起【宋史河渠志】乔执中提防京西北路刑狱时河决广武埽危甚相聚莫敢登执中不顾立其上众随之如蚁附不日埽成元祐初为吏部郎中【宋史乔执中传】李南公为河北转运副使先是知澶州王令图请开迎阳埽旧河于孙村置约回水东注南公与范子奇以为可行且欲于大吴北进锯牙约河势归故道朝廷命使者行视两人复以前议为非云迎阳下瞰京师孙村水势不便又为御史所论诏罚金加直袐阁知延安府【宋史李南公传】哲宗立绛为北京留守河决小吴都水议傍魏城凿渠东趋金隄役甚棘绛言功不可成徒耗费国力而使魏人流徙非计也三奏乞罢之元祐二年以司空检校太尉致仕【宋史绛传】韩赵挺之通判德州魏境河屡决议者欲徙宗城县转运使檄挺之往视挺之云县距高原千岁矣水未尝犯今所迁不如旧必为民害使者卒徙之财二年河果壊新城漂居民略尽召试馆职为秘阁校理【宋史赵挺之传】
　　宋哲宗元祐元年二月辛酉以河决大名壊民田艰食者诏安抚使韩绛赈之【宋史哲宗本纪】二月乙丑诏未得雨泽权罢修河放诸路兵夫九月丁丑诏秘书监张问相度河北水事十月庚寅又以王令圗领都水同问行河十一月丙子问言臣至滑州决口相视迎阳埽至大小吴水势低下旧河淤仰故道难复请于南乐大名埽开直河并签河分引水势入孙村口以觧北京向下水患令圗亦以为然于是减水河之议复起既従之矣会北京留守韩绛奏引河近府非是诏问别相视【宋史河渠志】初元丰中河决小吴北注界河东入于海神宗诏东流故道淤高理不可回其勿复塞乃开大吴以防北都至是都水王令圗请还河故道下执政议瞻曰自河决已八年未有定论今遽兴大役役夫三十万用木二千万臣窃忧焉朝廷方遣使相视若以东流未便宜急従之若以为可回宜为数嵗之计以缓民力议者又谓河入界河而北则失中国之险昔澶渊之役非河为限则北兵不止瞻曰王者恃德不恃险昔尧舜都蒲冀周汉都咸镐皆歴年数百不闻以河障外国澶州之役盖庙社之灵章圣之德将相之智勇故敌帅授首岂独河之力哉后使者以东流非便水官复请塞北流瞻固争之卒诏罢役如曕所议【宋史赵瞻传】初河决小吴议者欲自孙村口导还故处及是役兴常言京东河北饥困不宜导河诏罢之【宋史李常传】
　　宋哲宗元祐二年二月令圗问欲必行前説朝廷又従之三月令圗死以王孝先代领都水亦请如令圗议右司諌王觌言河北人戸转徙者多朝廷责郡县以安集空仓廪以振济又遣专使察视之恩德厚矣然耕耘之时而流转于道路者不已二麦将熟而寓食于四方者未还其故何也盍亦治其本矣今河之为患三泛滥渟滀漫无涯涘吞食民田未见穷已一也缘边漕运独赖御河今御河淤淀转输艰梗二也塘泊之设以限南北浊水所经即为平陆三也欲治三患在遴择都水转运而责成耳今转运使范子奇反覆求合都水使者王孝先暗缪望别择人时知枢密院事安焘深以东流为是两疏言朝廷久议回河独惮劳费不顾大患盖自小吴未决以前河入海之地虽屡变易而尽在中国故京师恃以北限彊敌景徳澶渊之事可验也且河决每西则河尾每北河流既益西决固已北抵境上若复不止则南岸遂属辽界彼必为桥梁守以州郡如庆歴中因取河南熟戸之地遂筑军以窥河外已然之效如此盖自河而南地势平衍直抵京师长虑却顾可为寒心又朝廷捐东南之利半以宿河北重兵备预之意深矣使敌能至河南则邈不相及今欲便于治河而缓于设险非计也王岩叟亦言朝廷知河流为北道之患日深故遣使命水官相视便利欲顺而导之以拯一路生灵于垫溺甚大惠也然昔者专使未还不知何疑而先罢议专使反命不知何所取信而议复兴既敕都水使者总护役事调兵起工有定日矣已而复罢数十日间变议者再三何以示四方今有大害七不可不早为计北塞之所恃以为险者在塘泊黄河堙之猝不可濬浸失北塞险固之利一也横遏西山之水不得顺流而下蹙溢于千里使百万生齿居无庐耕无田流散而不复二也干宁孤垒危絶不足道而大名深冀腹心郡县皆有终不自保之势三也沧州扼北敌海道自河不东流沧州在河之南直抵京师无有限隔四也并吞御河边城失转输之便五也河北转运司嵗耗财用陷租赋以百万计六也六七月间河流交涨占没西路阻絶辽使进退不能两朝以为忧七也非此七害委之可缓而未治可也且去嵗之患己甚前嵗今嵗又甚焉则奈何望深诏执政大臣早决河议而责成之太师文彦博中书侍郎吕大防皆主其说中书舍人苏辙谓右仆射吕公着曰河决而北先帝不能回而诸公欲回之是自谓智勇势力过先帝也盍因其旧而修其未备乎公着唯唯于是三省奏自河北决恩冀以下数州被患至今未见开修的确利害致妨兴工乃诏河北转运副使限两月同水官讲议闻奏十一月讲议官皆言令圗问相度开河取水入孙村口还复故道处测量得流分尺寸取引不过其説难行十二月张景先复以问说为善果欲回河唯北京已上滑州而下为宜仍于孙村濬治横河旧隄止用逐埽人兵物料并年例客军春夫渐为之可也朝廷是其说【宋史河渠志】大河北流宰相主水官议必欲回之东注焘以河流入泺淀久必淤浅恐河朔无以御敌遂上言曰自小吴未决之前河虽屡徙而尽在中国故京师得以为北限今决而西则河尾益北如此不已将南岸遂属敌界彼若建桥梁守以州郡窥兵河外可为寒心今水官之议不过论地形较功费而献纳之臣不考利害轻重徒便于治河而以设险为缓非至计也帝虽然之而回河之议纷起东北萧然烦费功亦不就【宋史安焘传】百禄改吏部侍郎都水王孝先议回河故道大防意向之命百禄行视百禄以东流高仰而河势顺下不可回即驰奏所以然之状且取神宗诏令勿塞故道者并上之大防犹谓大河东流中国之险限今塘泺既壊界河淤浅河且北注矣百禄言塘泺有限寇之名无御寇之实借使河徙而北敌始有下流之忧乃吾之利也先帝明诏具在奈何妄动摇之乃止俄兼侍读进翰林学士【宋史范百禄传】元祐初朝廷起回河之议未决而开河之役遽兴诏言河朔秋潦水淫为灾民人流徙赖发廪振赡思稍苏其生谓宜安之未可以力役伤也従之【宋史王诏传】河性北流而矫之东以致中国疲敝文吕二公不无罪焉【南河全考】



　　行水金鉴巻十二
　　钦定四库全书
　　行水金鉴巻十三
　　江南按察使傅泽洪撰
  </div>
  <div class="pagination">
   <a href="行水金鉴_page11.html">
    上一页
   </a>
   <span>
    ...
   </span>
   <a href="行水金鉴_page7.html">
    7
   </a>
   <a href="行水金鉴_page8.html">
    8
   </a>
   <a href="行水金鉴_page9.html">
    9
   </a>
   <a href="行水金鉴_page10.html">
    10
   </a>
   <a href="行水金鉴_page11.html">
    11
   </a>
   <span class="current-page">
    12
   </span>
   <a href="行水金鉴_page13.html">
    13
   </a>
   <a href="行水金鉴_page14.html">
    14
   </a>
   <a href="行水金鉴_page15.html">
    15
   </a>
   <a href="行水金鉴_page16.html">
    16
   </a>
   <a href="行水金鉴_page17.html">
    17
   </a>
   <span>
    ...
   </span>
   <a href="行水金鉴_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
