<!DOCTYPE html>
<html>
<head>
    <meta charset="UTF-8">
    <title>行水金鉴 - 第 16 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>行水金鉴 - 第 16 页/共 93 页</h1>
    <div class="content">　　江南按察使傅泽洪撰
　　河水
　　明孝宗治二年四月癸丑河南镇巡等官奏修筑黄河决隄财用浩繁欲将今嵗起运各边粮存留三分之一戸部覆议边储见缺难准存留惟折银分数可随宜量减旧例河南输大同宣府米每石徴折色银一两输真保定者石徴五钱或六七钱今请各递减一钱于内可得银六万余两并以布政司积贮十七万余两给之亦可足用　五月庚申河南守臣奏河决开封黄沙冈苏村野场至洛里隄莲池髙门冈王马头红船湾六处又决埽头五处入沁河所经郡县多被害而汴梁尤甚上曰黄河冲决民居荡析朕深愍念其即行巡抚官督所司役五万人修筑务使河复故道不为民害以副朝廷救灾防患之意　六月庚寅户科都给事中张九功等以黄河为患言防水三策一欲徙居民以避水患一欲多穿漕渠分杀水势一欲修筑故基频年劳费终难成立事下工部议谓河南自古都防之地今王府城池司府衞大小衙门军民居址所在规制巳定若乃一旦迁移未易轻议况安土重迁人心所系亦难遥度宜仍行镇巡等官详议其利害以闻从之　九月庚辰改南京兵部侍郎白昂为户部左侍郎修治河道赐之敕曰近闻河南黄河泛溢自金龙等口分为二股流经北直隶山东地方入于张秋运河所过闸座间有淹没隄岸多被冲塌若不趁时预先整理明年夏秋大水必至溃决旁出有妨漕运所系匪轻今以尔曽监督工程绩效着闻特改前职驰驿防同山东河南北直隶巡抚都御史督同三处分巡分守并知府等官自上源决口至于运河一带经行地方逐一踏看明白从长计议修筑疏濬应改图者从便改图各照地方量起军民人夫乗时兴工务要随在有益各为经乆不可虚应故事仍须禁约所司毋得指此妄加科派骚扰地方凡用工军夫皆须抚防周备毋令下人逼迫剥害违者轻则听尔量加惩治重则送各该问刑衙门问理尔为朝廷重臣受兹委托尤须昼夜用心躬亲勤劳博采众长相机行事务使军民不扰工程易集斯为尔能事完之日尔即囘京仍将修过縁由并用过工料数目造册奏缴以凭查考故敕　十一月庚辰巡按监察御史陈寛等奉防议迁汴城以避河患上疏言黄河之水自古为患所以御防之者亦惟修筑隄岸耳今幸下流冲决分为数派徐图修塞岂无善策固不必多穿漕渠分杀水势亦不宜辄议迁城摇动人心况当饥馑之余公私匮乏百尔财力于何仰给上命所司知之迁城之议遂不果行【明孝宗实録】是年复决金龙口东北至张秋镇入运河而江荆口并陈留通许二县俱淤浅命官治之【明防典】
　　是年塞三流之北又新开榆木集口经虞城砀山四口冲出萧县出小浮桥五月河决汴城入淮复决黄陵冈入海【续文献通考】
　　是年河决原武及封丘荆隆口下曹濮冲张秋又冲中牟并仪封考城命侍郎白昂役丁夫二十五万塞之【淮安府志】
　　是年河决支流为三其一决封丘金龙口漫于祥符长垣下曹濮冲张秋长隄一出中牟下尉氏一泛溢于兰阳仪封考城归徳以至于宿弥漫四出不由故道禾尽没民溺死者众议者奏迁河南藩省以避其害左布政司徐恪力陈不可乃止命白昂往治之昂举南京兵部郎中娄性协治乃筑阳武长隄以防张秋引中牟之决以入淮浚宿州古睢河以达泗自小河西抵归徳饮马池中径符离桥而南皆浚而深广之又疏月河十余以杀其势塞决口三十六由河入汴汴入睢睢入泗泗入淮以达于海水患稍息昂又以河南入淮非正道恐不能容乃复自鱼台歴徳州至吴桥修古河隄又自东平北至兴济凿小河十二道引水入大清河及古黄河以入海河口各作石堰相水盈缩以时啓闭盖东北分治而东南注疏云【明纪事本末　白公建议修古河隄作石堰啓闭甚善乃其事竟寝不行惜哉】
　　是年河徙汴城溢流自金龙口黄陵冈东经曹濮冲张秋运河命刑部尚书白昂治之役夫三十五万遂塞金龙口于荥泽开渠导河由陈颍至夀州达于淮又筑渠堰于徐兖瀛沧之间以杀河势【北河续记】
　　李东阳曰河之为患自古有之汉以后冲决无常治法亦异有塞有浚有疏而疏之説胜国朝凡四决后为张秋都宪徐公有贞治之有挠其议者曰不能塞河而顾开之耶使者至徐出二壶一窍五窍者各一注而泻之则五窍者先涸使归而议决此白公昂之亲得于见闻者也金龙之决山东以为忧而河南复虞其塞议之弗定亦乆矣白公既从其议于是倍增汴隄又疏其下流诸河故两省之民咸宜之疏之效亦明矣哉【康济论】
　　明孝宗治三年正月辛已户部左侍郎白昂奏臣奉敕修治张秋决河由淮河相度水势至于河南中牟等县见其上源决口水入南岸者十之三入北岸者十之七南决者自中牟县杨桥等处至于祥符县界折为二支一经尉氏等县合颍水下涂山入于淮一经通许等县入涡河下荆山入于淮又一支自归徳州通凤阳之亳县亦合涡河入于淮北决者自原武经阳武祥符封丘兰阳仪封考城诸县其一支决入金龙等口至山东曹州等处冲入张秋运河去冬水消沙积决口已淤因并为一大支由祥符之翟家口合沁河出丁家道口等处俱下徐州此河流南北分行之大势也臣以为合颍涡二水而入于淮者其间各有滩碛水脉颇微宜疏濬以杀河势合沁水而入于徐者则以河道浅隘不能容受方有漂没之虞况上流金龙等口虽幸暂淤乆将复决宜于北流所经七县筑为隄岸以衞张秋巳与河南巡抚等官议行之然所司原议第开山东河南北直隶河道而直隶徐淮境内实河所经要地拟议未及其事尚无所统下工部议请复令昻仍防同巡抚等详议修濬事宜以闻从之　二月已丑遣祭大河之神以戸部侍郎白昻奏欲开浚河道故也　十二月庚戌总督漕运都御史张伟言徐州小黄河旧州城西北上通沁水下接漕渠宋熙宁间河决为患守臣苏轼隄以巨石镇以黄楼自是水不为患近年黄河复决改流城北其势汹涌壊两岸军民居舍及城郭俱可忧臣防巡按管河等官议疏濬但上流地属河南请敕工部移文河南巡抚都御史钱钺等协同勘处并工修濬务为经乆之计从之【明孝宗实録】
　　公始至河南相度水势虑水复趋张秋发卒数万自阳武封丘祥符兰阳仪封数县筑长隄捍御遂导河自中牟决口至尉氏下颍州经涂山合淮水入海又修汴隄令高广如一上树万柳使不崩頽又浚宿州古睢河入运道以分徐州之势又筑萧县徐集等口以杀汴徐之势【吴寛撰刑部尚书康敏白公传　公字廷仪武进人天顺丁丑进士仕至刑部尚书】
　　明孝宗治四年十月戊午黄河溢命有司量赈开封懐庆二府及归徳宣武睢阳三衞被灾之家【明孝宗实録】是年河决兰阳【都察院右副都御史张文魁墓志治辛亥公方垂髫河决兰阳城举家舟而覆恍有朱衣掖公泊于林杪而免墓志韩邦竒作】
　　按河之入海自碣石而千乗自千乗而入淮至是又由汴矣河之三大迁也【河志】
　　明孝宗治五年八月庚戌命工部左侍郎陈政兼都察院右佥都御史总理河南等处河道敕曰朕闻黄河流经河南山东南北直隶平旷之地迁徙不常为患乆矣近者颇甚盖旧自开封东南入淮今故道淤浅渐徙而北与沁水合流势益奔放河南兰阳考城山东曹县郓城等处俱被淹没势逼张秋运道潦水一盛难保无虞廷臣屡请修濬且言事连四省不相统摄须得大臣总理庶克济事今特命尔带同本部员外郎陶嵩署员外郎事张谟前去同各该巡抚巡按督同布按二司及直隶府衞掌印并管河官员自河南上流及山东直隶一带直抵运河躬亲踏勘计议何处应疏濬以杀其势何处应修筑以防其决防计桩木等料若干着落各该军衞有司措办然后相度事势缓急工程大小起倩附近军民相兼在官人夫趁时用工务使民患消弭运道通行不可虚应故事然此系国家大计凡事有相关及敕内该载不尽者听尔计议停当便宜而行文武官职敢有怠慢误事者轻则量情责罚重则文职五品以下径自送问四品以上并方面军职参奏尔受兹重托尤当昼夜筹画勉图成功仍抚防下人使皆乐于趋事则工易完而人不怨斯无负委任其勉之故敕　十一月庚辰山东按察司副使沈钟言臣提调所属学校自济南至兖州第见郊野萧条场无稼穑流民扶老携幼呻吟道路葢由今嵗山东天乆不雨曹濮一带黄河冲决朝廷遣工部侍郎陈政巡视河决役夫数万修筑隄防臣窃谓隄防不可不修而民情亦不可不念今天气渐寒夫役止月给米三斗其衣裳单薄将必有受冻而死者欲乞暂停工役俟来春二三月后即并督成之庶民不深怨而事亦易集工部覆议请仍行侍郎陈政酌量处置从之【明孝宗实録】
　　是年复决金龙口溃黄陵冈再犯张秋侍郎陈政督夫九万治之弗绩【河防一览】
　　是年七月河决张秋【续文献通考】
　　时河溢汴梁之东兰阳郓城诸县皆被其患复决杨家金龙等口东注溃黄陵冈下张秋隄入漕河与汶水合而北行张秋隄乃遣政往政寻卒【明纪事本末】
　　明孝宗治六年二月丁已陞浙江布政司左布政使刘大夏为都察院右副都御史修治决河先是河决张秋戴家庙遣工部左侍郎陈政总领疏浚修筑之政歴山东河南防守臣行视水势疏言河之故道有二一在荥泽县之孙家渡口经中牟县朱僊镇直抵陈州一在归徳州之饮马池与凤阳府亳县地相连属旧俱入淮今已淤塞因致上流冲激势尽北趋自祥符县地名孙家口杨家口车船口兰阳县地名铜瓦厢决为数道俱入运河以致张秋一带势甚危急自堂邑至济宁隄岸多崩圮而戴家庙减水闸浅隘不能泄水亦有冲决今欲浚旧河以杀上流之势塞决河以防下流之患修筑隄岸増广闸座已集河南丁夫八万人山东丁夫五万人凤阳大名二府丁夫二万人随地兴功分官督役奏上未几政卒管河郎中陈绮请仍遣大臣总其事上命防荐才识可用者三四人务在得人不限内外于是吏部尚书王恕等荐工部右侍郎谢绶南京工部右侍郎萧桢四川布政司左布政使何鉴及大夏皆可用上曰今日治河不但恐其为民害抑恐有妨运道致误国计所系尤非轻必得通古今识地势有巧思者乆任之而后可汝等举此四人孰可以允当是任于中宜定拟一人或再推可用者以闻佥谓大夏才识最优可当是任而大理寺右少卿马中锡南京通政使司左通政郑纪亦次之请简命一人以往遂以命大夏赐之敕曰朕闻黄河自宋元以来与淮水合流由南清河口入海所经河南山东南北直隶之境迁徙不常屡为民患近年汴城东南旧道淤浅河流北徙合于沁水势益奔放河南之兰阳考城山东之曹县郓城等处俱被淹没逼近张秋有妨运道先命工部侍郎陈政防同各该巡抚按等官设法修理今几半年未及即工而政物故有司以闻朕念古人治河只是除民之害今日治河乃是恐妨运道致误国计其所闗系葢非细故且闻陈政所行多有非宜故诏有司防举佥以尔大夏名闻故特陞尔为都察院右副都御史往理其事尔至彼先须案查陈政所行事务酌量其当否当者绪续之否者改正之防同各该巡抚按都布按三司及南直隶府州掌印官并管河官自河南上流及山东两直隶河患所在之处逐一躬亲踏勘从长计议何处应疏濬以杀其势何处应修筑以防其决及防计桩木等料有无而设法分派军民夫役多寡趁时起集必须相度地势询访人言务出万全毋贻后患然事有缓急而施行之际必以当急为先今已春暮运艘将至敕尔即移文总督漕运巡河管河等官约防自济宁循防通河一带至于临清相视见今河水漫散其于运河有无妨碍今年漕船往来有无阻滞多方设法必使粮运通行不至过期以失嵗额粮运既通方可遡流寻源按视地势商度工用以施疏塞之方以为经乆之计必须役不再兴河流循轨国计不亏斯尔之能此系国家大事凡敕内该载不尽事理尔有所见或人言可采听尔便宜而行一应文武职官敢有怠慢误事者轻则量情责罚重则文职五品以下径自送问刑衙门问理四品以上并方面军职参奏尔受朝廷重托尤当昼夜筹画勉图成功不许茍且麤率劳民力于无用靡财用于不赀以致生他变仍须抚防下人使皆乐于趋事则功易完人不怨斯无负于委任其勉之慎之故敕　十二月丁亥巡按河南监察御史余升言河之为患或决而南则其患在河南或决而北则其患在山东汉既决酸枣复决瓠子北宋决馆陶复决澶州元既决汴梁复决蒲口然汉宋都闗中或都大梁河决为患不过害濒河数郡而巳今京师在北专籍防通一河漕东南之粟以供军国之需若决而北则漕河受患其害有不可胜言者臣甞因巡歴所至博采舆论得治河之策大要有四一曰疏濬夫长河西来一泻千里非杀其势而利道之其冲突有不可御者昔荥郑之东五河之西饮马白露等河皆黄河由涡入淮之故道其后南流日乆或河口以淤高而不泄或河身以狭隘而难容水势无所分杀遂泛溢北决今惟宜躧上流东南之故道相度地势可疏者疏之可濬者濬之凡堪杀水势之处无不加疏濬之功则正流归道余波就壑下流无奔溃之害北岸无冲决之患矣二曰扼塞夫既杀水势于东南又须作隄岸于西北今黄陵冈等处旧隄壊缺岂可因循迁就纵水奔齧宜广起丁夫多收桩料相下流东北之形势去水逺近可补者补之可筑者筑之排障百川悉归东南由淮以入于海则张秋等处无患而漕河可保矣三曰用人窃见河南按察司佥事张鼐防干老诚熟知河道今治河之务请悉以付之俾往来巡视随宜疏塞庶防财不浪费而河患可除四曰乆任迩者都御史刘大夏奉命修河单车就道戴星出入不常厥居谓宜如各巡抚事例令大夏以归徳州或东昌府为公馆居中裁决分属治事凡所建白一一准行乆任专信使之展布四体竭尽才猷庶几逺大之功可就上命所司看详以闻工部覆奏谓所言可用请移文巡抚并治河等官各司其事吏部覆请陞张鼐为布政司参议专管修河俱从之【明孝宗实録】
　　是年总理河道刘大夏疏略议得河南山东两直隶地方西南髙阜东北低下黄河大势日渐东注究其下流俱妨运道虽该上源分杀终是势力浩大较之漕渠数十余倍纵有隄防岂能容受若不早图恐难善后其河南所决孙家口杨家口等处势若建瓴皆无筑塞之理欲于下流修治縁水势已逼尤难为力惟看得山东河南与直隶大名府交界地方黄陵冈南北古隄十存七八贾鲁旧河尚可泄水必修整前项隄防筑塞东注河口尽将河流疏道南去使下徐沛由淮入海所经州县御患隄防俱令随处整理庶几漕河可保无虞民患亦皆有备仍于张秋镇南北各造滚水石坝一条俱长三四十丈中砌石隄一条拟长十四五里虽有小费可图经乆若黄陵冈等处隄防委任得人可以长逺仍照旧疏导汶水接济运河万一河再东决坝可以泄水流之涨隄可以御河流之冲倘或夏秋水涨之时南边石坝逼近上流河口船只不便往来则于贾鲁河或双河口径达张秋北下且免济宁一带闸河险阻尤为便利【北河续记】是年又决张秋东堤夺汶水以入海是时议者谓河不可复宜复治海运而朝议弗是也命都御史刘大夏督治之时河流湍悍决口阔九十余丈大夏行视之曰是下流未可治治上流先导之南行且筑长隄以防大名山东之患候河颇循轨而后决可塞也于是发丁夫数万濬贾鲁旧河四十余里由曹出徐以杀水濬孙家渡开新河七十余里导使南行由中牟至颍以入淮又濬四府营淤河由陈留至归徳酾为二一由符离出宿迁一由亳涡防于淮于是沿张秋两岸东西筑台立表贯索纲联巨舰穴而窒之实以土至决口去窒沈舰压以大埽合且复决随决随筑连昼夜不息决既塞缭以石隄隠如长虹又起河南胙城经滑长垣东明曹单诸县下尽徐州作长隄亘三百六十里即今太行隄也而漕道复通役歴三时用军民夫十二万余人铁一万九千斤有竒竹木薪刍不可胜计【南河全考】
　　明孝宗治七年五月甲辰命内官监太监李兴平江伯陈鋭往同都御史刘大夏治张秋河决赐之敕曰朕惟天下之水黄河为大国家之计漕河为重即今河决张秋有妨运道先命都御史刘大夏往治之未见成功兹特命尔等前去总督修理尔等至彼防同大夏相与讲究次第施行仍防各该巡抚巡按并管河官自河南上流及山东直隶河患所经之处逐一躬亲踏勘从长计议何处应疏导以杀其势何处应修补以防其决何处应筑塞以制其横溃何处应深浚以收其泛溢或多为之委使水力分散以泻其大势或疏塞并举使挽河入淮以复其故道虽然事有缓急而施行之际必以当急为先今河既中决运渠干浅京储不继事莫急焉尔等必须多方设法使粮运通行不致过期以亏嵗额斯尔之能然此乃国家大事或敕内该载不尽事理尔等有所见闻听尔便宜而行其一应合用竹木麻铁等料应役军民夫匠人力如原先料派起集不彀方许量为加添不可轻信人言过为科差还念此时濒河军民方困饥疫不幸值此大役甚不生万一功有不成物为徒费或生他变悔之何及各该司府州衞等衙门委任集办并借用顺带夫料等项不许推调稽违误事有应奏闻者奏来处置其见用官属非不胜任者不必改委所委文武职官敢有误事作弊者轻则听尔量情责罚重则文职五品以下拏送问刑衙门问理四品以上并方面军职参奏究治尔等受兹重任必思防以律已勤以建功广询博访事不必专于一已深谋逺虑计必出于万全仍禁戢下人使不敢怙势作威以凌人招贿爱惜物用使不至假公营私以浪费冒支所用军夫尤宜用心抚防必使劳逸均平不至失所如此则役不徒兴而大功可成矣不然则劳民力于无用之地弃民财于不测之渊咎将谁归尔等其钦承朕命毋怠毋忽　丁已太监李兴平江伯陈鋭奏今兹修筑河防固以粮运为急尤以防民为先必须处置财力之所从出乃可济事若全借一方民力实有不能堪者乞敕该部议处其宜工部覆奏谓先是防官奏准已将本部原贮抽分银二百万两运送都御史刘大夏为修河之用凡河南山东在官钱粮除送运外其存留者悉听取用如尚不足请以浙江芜湖二抽分厰之银半济之其山东河南京班人匠亦听存留应役修理闸座石坝隄岸所用甎石请以粮船民船带运城甎量留备用文武职官人等有智识过人可备咨询办理者悉听径自延访取用惟假此以希进者不得参与从之　九月丁酉礼科给事中孙儒奏黄河自国初以来虽迁徙不常然其势北髙南下至成化间始南髙而北下以至贻今日之患今欲治之莫若先自丁家道口濬其南岸广二三仞以容狂澜复濬桃源宿迁深三四仞以杀水势开符离归徳使其势北髙南下沿张秋而上以竿测之于其浅处树木横箔下石筑土以栏上流又恐明年春水泛涨冲决土坝先于张秋迤西开旷之处挑濬湖荡以潴潦水然后于其决口如先年徐有贞故事厚筑隄岸修砌石崖为便工部覆奏请下治河太监李兴平江伯陈鋭都御史刘大夏斟酌施行从之【明孝宗实録】














　　行水金鉴巻二十
　　钦定四库全书
　　行水金鉴巻二十一
　　江南按察使傅泽洪撰
　　河水
　　明孝宗治七年十月甲戌山东按察司副使杨茂元奏张秋之役官多而责任不专供亿甚钜日费百金臣闻各官初祭河神天气隂晦帛不能燃久之似焚不焚之处宛然人面耳目口鼻皆具万目咸见众口骇叹神示此怪岂偶然哉乞取太监李兴总兵陈锐囘京专任都御史刘大夏以责其成功若太监总兵官不可取囘亦乞将带来匠作人等尽行取囘量留一二名以备役使又言黄河之水必当濬其上流使复故道则漕运可通今欲作滚水坝徒费工力又言河南之民不欲黄河入境但见山东委官往彼增筑贾鲁隄即谋欲杀之此非细故乞令河南巡抚等官严加禁约事下工部议谓治水患防民隠俱朝廷重事茂元所言取囘差官人匠乞为裁处其欲止滚水坝请行兴等会议处置河南之民阻筑河隄亦请行巡抚等官禁约上令会官议处以闻于是会多官廷议以为自兴等至张秋之后始与大夏相地势水势所宜即决口西南开越河一道致粮运可以通济且今霜降水落正系修筑之时而调到官军民夫数多亦正可并工修筑请仍令兴锐大夏同心协力务厎成功仍惜财防民减省冗费严禁所部人匠不许生事害人其工役人等加意抚防毋致失所河南之民该管有司不行禁止者一体治以重罪从之　十二月甲戌太监李兴平江伯陈锐都御史刘大夏以筑塞张秋决口功成奏闻上遣行人赍羊酒往劳之以黄陵冈工程未可即巳命工部集议以闻于是议谓张秋决口虽巳塞完但今天寒土冻恐来春冻土融化或水泛溢复有后患其黄陵冈在张秋上流亦宜筑塞但水势汹涌随筑随决恐非一时所能成功请仍留兴等三人来春量起丁夫再培筑张秋决口及新旧河岸务令坚厚以期永久其东昌临清徳州一带河道亦须逐一经理复讲究黄陵冈事宜可疏可筑相机而行必求允当而后巳俟事毕兴锐具奏先囘大夏仍会同各巡抚等官用心修理如贾鲁河孙家渡口四府营并马雄家口等处亦宜再加疏筑使运道疏通以为经久之计议上有旨命安平镇等处河道及南旺湖水利仍令兴锐大夏设法疏筑修濬功完具奏待报囘京【明孝宗实録】初河南诸口之塞惟黄陵冈屡合而屡决为最难故既塞之后特筑隄三重以防之其髙各七丈厚半之又筑长隄荆隆口之东西各计二百余里黄陵冈之东西各三百余里直抵徐州俾河恒南行故道而下流张秋可无溃决之患矣是役也以治七年十月而毕以八年二月防张秋以南至徐州工程俱毕【刘健记略】
　　邓举为河南副使适河决张秋东山刘公檄公问计公曰河即未可治须下流分杀其势乃筑隄防庶几可塞东山如其言事果济上善其赞画陞俸一级【张璧撰户部尚书邓公墓志】
　　李善为河南佥事时河决张秋刘公与平江伯偕来求综理其事者藩臬以公应公为相度水势开修贾鲁河四十八里改河南注筑塞黄陵冈决口百十余丈断水东流功垂成复决公仅以身免乃更修数月功乃成诏陞俸一级【王九思撰南工部尚书李公墓志】
　　刘大夏字时雍华容人治六年河决张秋诏大夏以右副都御史往治河自上流孙家渡疏其壅七十里复疏四府营之壅三十里聫长隄以分大名山东水势而别河张秋之南至济宁以通运艘五旬而河就驯功大而费小逾于徐有贞甚玺书褒之寻入为户部左侍郎歴太子太保兵部尚书卒赠太保諡忠宣【山东全河备考】
　　刘忠宣治之役始惟治张秋久而弗绩乃开上流孙家渡及导河下流由梁靖口出徐州继治黄陵冈决而张秋之口自塞可以为法矣【刘天和问水集】
　　先是大夏既受命循河上下千余里相度形势乃集山东河南二省守臣议之上言河流湍悍张秋乃下流襟喉未可輙治治于上流分道南行复筑长隄以御横波且防大名山东之患候其循轨而后决河可塞也疏上报可工方兴而张秋东隄复决九十余丈夺运河水尽东流由东阿旧盐河以入于海决口阔至九十余丈讹言沸腾谓河不可治宜复元海运或谓陆挽虽劳无虞乃复命锐等协治之河南巡抚都御史徐恪上言臣按地志黄河旧在汴城北四十里东经虞城下达济宁洪武二十四年决原武县黒洋山东经汴城北五里又南至项城入淮而故道遂淤正统十三年决于张秋之沙湾东流入海又决荥泽县东经汴城歴睢阳自亳入淮景泰七年始塞沙湾之决而张秋运道复完以后河势南趋而汴城之新河又淤治二年以来渐徙而北又决金龙口诸处直趋张秋横冲会通河长奔入海而汴南之新河又淤百余年间迁徙数四千里之内散逸弥漫乃者上厪圣衷特命都御史刘大夏经理而伏流横溢功力未竟议者以黄陵冈之塞口不合张秋之防隄复壊遂谓河不可治至有为海运之说者得毋以噎而废食哉夫黄陵冈口不可塞者非终不可塞也顾以修筑隄防之功多疏濬分杀之功少故湍悍之势不可遽囘今自荥泽县孙家渡口旧河东经朱仙镇下至项城县南顿犹有涓涓之流计其淤浅仅二百余年若疏而濬之使之由泗入淮以杀上流之势又以黄陵冈贾鲁旧河南经曹县梁靖口下通归徳丁家道口且可以分水势今梁靖口以南则滔滔无阻以北则淤塞将平计其功力之施仅八十余里若疏而濬之使之由徐入淮以杀下流之势水势既杀则决口可塞运道可完毋求近功毋惜小费毋以小偾败輙阻幸而成功则万世之利也命下部议行之　大夏发民丁数万于上流西岸凿月河三里许属之旧河使漕通不与河争道乃濬孙家渡口别开新河一道导水南行由中牟至颍州东入于淮又浚祥符四府营淤河由陈留至归徳分为二道一由宿迁小河口一由亳州涡河会于淮又于黄陵冈南浚贾鲁旧河四十里由曹县出徐州支流既分水势渐杀乃筑西长隄起河南胙城经滑长垣东明曹单诸县尽徐州长三百六十里五旬而事竣费轻功重逾于徐有贞云玺书褒赏入为户部右侍郎始河自清河县入淮大夏治之自宿迁小河入淮则北三百里矣巳又北三百里至徐州小浮桥入淮　七年九月加山东参政张缙秩为通政使代刘大夏理河道初大夏治决河委缙调度及成功遂陞为通政司右通政时冲决之余沟防不治缙相其缓急以渐修濬无所遗又于决口之东砌石岸数里以固旧防又新筑南旺东隄树栁其上每嵗夏秋水溢挽卒得分行无阻至今便之【明纪事本末】
　　河自禹告成之后下迄元明凡五大变而暂决复塞者不与焉一周定王五年河徙自宿胥口东行漯川至长夀津与漯别行而东北合漳水至章武入海水经所称大河故渎者是也二王莽始建国三年河徙魏郡泛清河平原济南至于千乗后汉永平中王景修之遂为大河之经流水经所称河水者是也三宋仁宗时商胡决河分为二派北流合永济渠至干宁军【今青县】入海东流合马颊河至无棣县【今海丰】入海二流迭为开闭宋史河渠志所载是也四金章宗明昌五年河决阳武故隄一由南清河【即泗水】入淮是也五元世祖至元中河徙出阳武县南新乡之流絶二十六年会通河成北派渐微及明治中筑断黄陵冈支渠遂以一淮受全河之水葢自大伾以东古兖青徐扬四州之域皆为其纵横糜烂之区矣【禹贡锥指】
　　明孝宗治八年二月甲戌山东兖州府推官丁伯通上疏言三事一修河防谓黄河为中国患其来久矣今张秋之决虽巳塞而当为后图臣以为塞下流为力似易而有后患塞上流为力似难而免后虞为今日计莫若舎张秋之初役而专意于黄陵冈虽曰求可责效旦夕然委任之专议论之同上下齐心财力俱备未有无成效者也疏上命所司详议以闻　已夘河复南流故道先是都御史刘大夏等言安平镇决口巳塞河下流北入东昌临清至天津入海运道巳通然必筑黄陵冈河口导河上流南下徐淮庶可为运道久安之计事下廷臣集议如大夏等言大夏等乃以正月十日兴工筑塞黄陵冈及荆隆等口七处凡旬有五日而完葢黄陵冈居安平镇之上流其广九十余丈荆隆等口又居黄陵冈之上流其广四百三十余丈河流至此寛漫奔放皆喉襟要地诸口既塞于是上流河势复归兰阳考城分流迳徐州归徳宿迁南入运河防淮水东注于海而大名府之长隄起河南胙城歴滑县长垣东明等处又歴山东曹州曹县直抵河南虞城县界凡三百六十里荆隆口等处新隄起于家店及铜瓦厢陈桥抵小宋集凡一百六十里其石坝俱培筑坚厚而溃决之患于是息矣　四月辛巳先是都御史刘大夏太监李兴平江伯陈锐奉命治张秋河决初至祭大河之神时天气隂晦帛不能燃山东按察司副使杨茂元闻之以为神明示此必有警戒又闻兴等参随人众饩廪之外日费银七两又见同知王珣呈银二千两不足十日之费遂上奏欲取囘兴等专委大夏以免地方烦扰上曰成大事者不惜小费兴等皆不取囘惟令工部移文速其成功仍令兴节省浮费约束所部毋生事扰民兴等因愬茂元所奏皆妄下巡抚都御史熊翀巡按御史王槐勘实以茂元不能无罪刑部因请下御史逮问上不允命执送锦衣卫狱于是刑科都给事中厐泮等并南京十三道皆论救之狱具刑部拟茂元赎杖还职得旨茂元奏事不实降二级调别任　七月丁酉内官监太监李兴平江伯陈锐都御史刘大夏言臣等奉命修河今安平镇黄陵冈荆隆等决口与大名府等处隄岸俱修筑坚固贾鲁河孙家渡四府营南旺湖及诸处泉源并兖州东昌一带漕河俱疏濬通利囘京之期伏俟进止上赐敕召还【明孝宗实録　是年八月大夏等复命九月李兴等受赏赐未几复决速成之所致也】茂元被诬诏差百户胡节械繋如京山东民沿途遮节泣诉称寃节亦泣拥莫可行行将济河濵河民亦然乃慰谕以去及陛见挺身跪不伏上益怒繋锦衣狱佥谓莫测节入见司礼诸中贵备言其深得民心且犯非其罪语与泪俱诸中贵约与之解南北言官交章论救上察其忠谪长沙府同知后治河一如其防【雷礼撰刑部侍郎杨公传】
　　茂元上言官多则民扰治河既委刘大夏又命李兴陈锐事权分而财力匮且水隂也其应为宫闱为四夷宜戒饬后戚防御邉患疏上兴等切齿之诬茂元为妖言逮繋狱科道交章论救乃谪同知茂元守阯子也【明纪事本末】
　　明孝宗治九年十月戊戌户部奏河南中牟兰阳仪封考城四县以河决民田尽没今年夏税粮宜尽令折布每疋折麦一石二斗折米一石本色布止徴银三钱从之【明孝宗实録】
　　明孝宗治十一年七月壬子工部管河员外郎谢缉黄河一支先自徐州城东小浮桥流入漕河南抵邳宿迁地方水利通行河无浅阻往来船只省盘剥之
　　费今黄河上流于归徳州小坝子等处冲决与黄河别支会流经宿州睢宁等处通由南宿迁小河口流入漕河其小河口北抵徐州水流渐细河道浅阻又吕梁徐州二洪全赖沁水接济其源出自山西沁源县经河内归徳等州县至徐州小浮桥流出虽与黄河异源然近年河沁之流混合为一即今黄河自归徳南决恐牵引沁水俱往南流则徐吕二洪必至浅阻为忧滋甚乞敕工部行直并河南巡抚都御史各委官于归徳冲决处所量为筑塞疏濬遏黄河之水流入徐州以济漕运其沁水仍行河南管河官员常加挑濬淤浅修筑隄防务使流入徐州以济徐吕二洪不至为黄河牵引别流如此庶水利深广漕运通利工部覆奏请下所司会勘计议筑塞挑濬从之　八月癸未命赈防河南祥符县民之被河患者　十二月已未河南按察司管河副使张鼐言臣前此奏拟修筑侯家潭口决河接济徐吕二洪以便运道今自六月以来河流四溢隄防尽决而潭口决啮弥深比旧广阔数倍工费浩大卒难成功臣尝行视河势见荆隆口隄内旧河通贾鲁河由丁家道口下入徐淮其故迹尚在若于上源武陟县朩栾店别凿一渠下接荆隆口旧河倘此后河流南迁就引入渠庶沛然之势可以接济二洪而粮运不致艰阻事下工部覆奏请移文漕运都御史李蕙与同议处从之【明孝宗实録】明孝宗治十二年二月戊申镇守淮安漕运总兵都督佥事郭鋐等言河南按察司副使张鼐奏欲将荆隆口等处旧河随宜修濬倘后黄河南迁就引沁水入渠庶使徐吕二洪粮运不致艰阻又欲停徴侯家潭缺口买办桩草等项银两止将各该军卫有司人夫起倩疏濬縁本官专管河道年久且才力足以办此宜即令其督理待工完量请旌擢工部覆奏从之【明孝宗实録】
　　明孝宗治十三年二月戊戌山东兖州府知府龚奏近河南管河副使张鼐见河势南行奏欲自荆隆口分沁水入贾鲁河又自归徳州迤西王牌口等处分水亦入贾鲁河俱令由丁家道口入徐州以便运道但今秋以来水从王牌口等处东行仍逆流东北至黄陵冈又自曹县入单县南连虞城漂没庐舎人畜乞行山东河南守臣防勘二省地土之髙下水势之逆顺河南地方如黄河水势不从丁家道口入徐州当聴其南行将归徳州等处王牌等决口修筑坚固不使水往东流山东地方将大小隄岸俱筑至丁家道口为止以防漕运及将兖州府管河通判专在黄陵冈至丁家道口管理隄岸管泉同知不妨疏濬泉源兼管河道事下工部议以预防水患接济运河各官处置略同然无归一之论难以遥度宜行河南山东巡抚都御史带同管水利官亲诣二省地界相度计处其管泉同知仍会管泉主事定议管理从之　三月已已初安平镇决河既塞之后侯家潭口复有冲决之患河南按察司副使张鼐议塞之既而以工费浩大再议于丁家道口上下另凿河渠一道下入徐州以便漕运有旨命行漕运都御史议处未报而兖州知府龚奏谓河水从王牌口等处而东不由丁家口而南至黄陵冈入曹单虞城诸县乞赈给诸被患之家仍令山东河南守臣议疏濬修筑之防于是河南巡抚都御史郑龄奏谓徐吕二洪为漕运要道借河沁二水合流东下以接济之今丁家道口上下河决隄岸者十有二处共阔三百余丈而河道淤塞者三十余里上源奔放则曹单受害而安平可虞下流散溢则萧砀被患而漕流有阻疏濬修筑诚今日急务臣等请各尽其力工部覆奏从之　十月丙戌巡按直监察御史曹玉奏徐州并萧沛砀丰诸县皆被河患葢因贾鲁河丁家道口冲决散漫东注不归故道巡抚河南都御史郑龄虽尝奏请修筑久未成功乞遣有干局官一人歴河南并直被灾之处阅视水决源流咨询修筑方略以为经久之利事下工部覆奏谓宜行河南山东巡抚巡按等官亲歴灾所覆视各决口修筑工程如将完即督所司速成或工钜费繁奏闻区处管河等官或仍前因循废职者具奏治罪从之【明孝宗实録】
　　是年河南水决李家杨家等口淤塞马水河河水横流曹单被害时河南议挑马水河身使下济运河曹县知县邹鲁陈言修长隄以捍水兖州知府然其议具实以闻明年春事下巡抚委参政陈某修完复决又委参政杜某因旧隄分命同知李某督夫二万人给以粮加修之两阅月告成隄髙一丈五尺基三丈五尺顶一丈二尺自武家口起至马良集止计一百五十里【山东通志】
　　是年六月河决李家杨家等口洪水横流曹单等处被害尤甚　按以忠宣之善治不能保河之安流数年葢河决者天灾人事之所闗不能永保于后来亦不可推究于往日【河志】
　　按宋濂治河议曰比嵗河决不治以中原之地平旷夷衍无洞庭彭蠡以为之滙故河常横溃为患其势非多为之委以杀其流未可以力胜也禹治水至于大陆播为九河入于勃海葢流分而其势自平也今河合汴泗东南以入淮而欲使一淮以疏其怒势万万无此理也方今破金隄逾曹郓地几千里悉为巨浸民生垫溺比古为尤甚莫若濬入旧黄河使其水流复于古道然后导入新济河分其半使之北流以杀其力则河之患庶其有瘳乎　濂又谓河流分而其势自平此治河上防又谓宜复黄河古道分其半使之北流近日智谋之士所见亦同备着于左学士张元祯与张宪副鼐书曰闻今黄河以北多存河流旧身但上下湮没巳久若因其旧身开为数支以达平原及直沽等处一可以杀直奔安平之势一则可以引资灌溉如此将不惟运河无患而北方旱溢之灾可常免矣昔禹疏下流为九道而纳之海理同势同　霍尚书韬议处黄河疏谓三代前古黄河自孟津至于懐庆东北入海今卫河自卫辉东北至于天津入海犹黄河也今图便宜之防旧河套原武之间择地形便导引河水注于卫河南北分流水有所归可免溃溢冲决之患且使黄河环绕畿甸亦可壮京师之形势舟楫通利南北又可增一运道万世无穷之利也　胡尚书世宁奏议谓旧闻沁水至荆口分流一道六十里通卫河近年始塞是河因沁可以通卫也且黄河与卫河亦相去不逺宜差官踏勘荆口及阳武上下相度地势相应处所开掘一河北通卫辉稍拨附近粮船于此习运以防会通河一时之塞亦国家之长计也　按一统志黄河古道在大名府开州治南经东昌馆陶县西南五十里至沧州南安县景州吴桥县河间宁津县界入海余又按金隄古堰自开封府荥阳县东经大名府青丰南乐县界由东郡至千乗海口千有余里歴代筑以御河患通谓之金隄呜呼循金隄之遗迹稽黄河之故道合诸贤之卓见踵永赖之茂功推古騐今灼灼可行者但世习乐因循而惮改作此在今日势尤难行后世哲人有作破拘挛之见或有取于吾言尔矣【续文献通考诸说録以备考而于运道或恐未必相宜】
　　明孝宗治十五年九月乙未以河水为患免河南开封府及直归徳卫夏粮籽粒有差【明孝宗实録】
　　明孝宗治十七年五月癸已镇守淮安漕运总兵官郭鋐奏徐州小浮桥一带河道干涸有妨粮运葢由曹县河决上流淤浅所致乞行疏濬工部覆奏下河南及直巡抚漕运等官查勘处置从之【明孝宗实録】
　　按明初黄河分六道出荥阳者至夀州入淮出祥符者至懐逺入淮出长垣者至阳谷入漕出归徳者至宿迁入漕出仪封者由新集赵家圈经萧县北至徐州小浮桥入漕此河流经徐之始也葢治河难而治河于徐尤难之难夫星宿发源如此其逺也汴沁与泗水如此其广也加以秋水时至百川灌河而欲以区区一带之渠容之势巳危矣况淤沙渐隆穷年筑隄仅与河平曾莫能与争也语见徐州志治以前小浮桥一带河道常虞其干涸有防漕运嗣后更甚当潘宫保治河时据徐州砀山乡民呈称老河故道自新集歴赵家圈萧县蓟门出小浮桥一向安流名曰铜帮铁厎后因河南水患另开一道出小河口本河渐被沙浅至嘉靖三十七年河北徙忽东忽西靡有定向水行河厎即是平陆潘公尝上疏欲复小浮桥故河矣万恭治水筌蹄云黄河由小浮桥会徐洪自小浮桥之上皆闸河也故汶水出髙家闸与小浮桥大河会则汶与河交会在髙家闸嘉靖末水北徙由秦沟则自小浮桥以上逆四十里至茶城悉为大河髙闸沈河中不复见则汶与河交会在茶城矣可见数十年间河流之变迁若此【小谷口荟蕞】











　　行水金鉴巻二十一
　　钦定四库全书
　　行水金鉴巻二十二
　　江南按察使傅泽洪撰
　　河水
　　明武宗正徳元年六月甲子陜西徽州大河溢流没居民孳畜庐舎甚众　十二月庚申刑部左侍郎何鉴以黄河巳平议停防河夫役事下巡抚河南都御史陶琰查奏河患不常先年荆隆口决水奔入海漕河失利治河大臣建议起夫并力修塞其患始息因备行一省随户丁之多寡编佥河夫五万八千七百余名以备之近巳减五分之一矣若再停革恐非先朝预防之意况所设虽有前数亦惟用于有事之日若河流循轨固不妨废农业但宜严禁有司勿频扰而私役之耳工部覆奏谓勿革便从之【明武宗实録】
　　正徳二年黄河徙入泡河大水壊民禾稼居舎【沛县志】
　　明武宗正徳四年河溢皮狐营决曹县之温家口冯家口等处又北徙至仪封县小宋集而决冲黄陵冈埽坝溢入贾鲁河败张家口等处缕水小隄循运河大隄东南行而贾鲁河下流淤塞亦出张家口合而南注遂决杨家口道曹单二县城下直趋丰沛命官塞之【明防典】十月戊戌户部覆议总督漕运右副都御史邵寳会同平江伯陈熊等所陈八事一黄河迁徙无常往往冲决漕河所当深虑宜访察熟知水利官员预为隄防以杜将来之患　癸夘初黄河水势自治七年修理后尚在清河口入淮十八年北徙三百里至宿迁县小河口正徳三年又北徙三百里至徐州小浮桥今年六月又北徙一百二十里至沛县飞云桥俱入漕河因单丰二县河窄水溢决黄陵冈尚家等口曹单二县田庐实多淹没九月又决曹县梁靖等口直抵单县人畜死者房屋冲塌者甚重围丰县城郭两岸相对阔有百余里葢南行故道淤塞水惟北趋渐不可遏诸漕运暨山东镇巡官恐经钜野阳谷二县故道则济宁安平运河难保无虞各陈疏濬修筑之宜事下工部议得旨河患重事宜即行各该镇巡官公同相视用心计处及时修理务须停当不许妄费财力事完之日差科道官勘实以闻【明武宗实録】
　　是年河东决曹县杨家口趋沛县之飞云桥入运工部侍郎崔岩役丁夫四万二千有竒塞垂成暴涨溃之岩以忧去侍郎李镗代之四月弗绩盗起而罢【通漕类编】
　　侍郎崔岩于祥符董盆口宁陵五里铺各开地四十里按黄河故道引水由鳯阳达亳州又濬孙家渡故道十余里引水由朱仙镇至夀州而各入于淮疏贾鲁旧河四十余里以杀水势筑梁靖口下埽以防冲决会霪暴涨新筑台埽遂荡然无遗矣【河南通志】是年夏河复决杨家口淹及曹单命工部侍郎李镗治之镗筑隄魏家湾起至沙河驿二百七十里以防北徙【山东通志】
　　镗以工部右侍郎督修京仓时汴徐河患告急敕兼左佥都御史总理修浚抵曹县因巳集人夫筑长隄自大名至沛县三百余里又自荥泽抵永城县疏通水道以防溃决是时洊罹刘六刘七兵荒言官乞暂取囘京诏可【雷礼撰李公传　按镗一作堂字时升靳人成化丁未进士】
　　明武宗正徳五年二月已亥初黄河自河南原武荥阳分而为三其一自亳州鳯阳通淮入海其一自徳州过丁家道口抵徐州小浮桥其一名贾鲁河自洼泥河过黄陵冈亦抵徐州小浮桥治中河决黄陵冈犯安平镇遣官视之大名筑隄五十里曹州筑隄百三十里翼以小隄河患乃息是嵗九月河自仪封北徙冲黄陵冈入贾鲁河泛滥横流直抵丰沛御史林茂达等言河势北趋隄外水髙隄内地下倘北决龙王庙壊安平镇必为运河害法当先治上流仪封考城等县疏濬故道引河南流势有所分然后筑塞决口修复故隄自张冈马头而东至龙王庙别筑月隄倍加髙厚庶几大隄可全运河可保是时河南上流不以饷道为虑而大名诸郡旧无桩草夫价兵部请下侍郎崔岩会各镇巡官通融计议务令调度合宜干碍居民田庐亦为区处无得糜财兴怨　六月已亥工部左侍郎兼右副都御史崔岩奏顷奉命治河自祥符县董盆口濬四十余里荥泽县孙家渡濬十余里贾鲁河濬八十余里亳州濬四十余里及长垣诸县决口修筑巳渐有绪曹县外隄梁靖决口未塞者止四丈为骤崩溃臣询诸父老皆云黄河变迁自有适然之数若正统间沙湾之决治间黄陵冈之决为患数年所费不赀后上流水势稍缓方克成功今河势冲荡益甚且流入王子河亦河故道若非上流多杀水势决口恐难卒塞莫若于曹单丰沛沿河处增筑隄防毋令北徙庶可防障运道且乞别命内外大臣知水利者与臣共议仍俟秋成之时施功工部议覆有旨责岩治河无方仍令与镇巡官详议务期成功九月已丑工部右侍郎李镗上修河事宜大略谓黄河自河南兰阳仪封考城一带故道淤塞其流俱入贾鲁河经黄陵冈至曹县势甚弥漫冲梁靖杨家二隄决口淹没曹单田畆前此侍郎崔岩亦尝修濬縁地髙河淀随濬随淤水杀不多而决口又难筑塞以今观之梁靖口以下地势最卑故众流奔注成河直抵沛县凡河流故道湮不复疏况河势北徙有如建瓴不但直趋梁靖决口其黄陵冈上下及杜胜集缕水隄俱被冲啮水淹大隄计安平镇甚近就使梁靖口筑成其容受全流无地必致回激黄陵冈隄岸正妨运道尤为可虑今欲起自大名府地名三春栁至沛县飞云桥止筑隄共长三百十里正以防河北徙可保运道无虞虽若一时工役重大而于久逺终为有益工部覆请从之【明武宗实録】明武宗正徳六年二月庚子命修河工部右侍郎李镗还京初河决仪封考城等县命工部左侍郎崔岩往治未毕镗代之至是镗奏铜瓦厢等隄岸崩頽陈桥集等长隄淤浅低薄俱应增筑请设副使一人专理下工部议以河南灾荒民穷盗起宜令镗将要隄岸决口及淤塞诸处速为濬筑其不急者且巳之遂召镗还京专以副使领之　十二月辛丑以畿内山东盗起陞总理河道都察院右佥都御史张鳯为右副都御史巡抚山东兼治河道【明武宗实録】
　　明武宗正徳七年二月辛未命沿河守巡兵备守备军卫有司俱聴总理河道都御史刘恺节制【明武宗实録】是年秋九月以右都御史刘恺总理河道恺筑大隄起魏家湾亘八十余里至双堌集都御史赵璜又隄三十里续之曹单以宁【明纪事本末】
　　明武宗正徳八年六月戊戌河决黄陵冈工部议以黄陵冈界在大名及山东河南之间工料夫役各有主掌彼此事权不一宜遣重臣一员专委责成庶克有济上命管河都御史刘恺兼理其事仍协同各处抚巡官议处　九月丁丑总理河道右副都御史刘恺奏河决黄陵冈率众祭告越二日河南徙山川之效灵祚我国家如此工部尚书李鐩因请遣恺祭河伯之神而恺亦宜奬励诏赐恺羊酒恺于修河之役束手无防乃归功于神鐩从而献谀皆可罪云【明武宗实録】
　　是年七月河决曹县以西娘娘庙口孙家口二处从曹县城北东行而曹单居民被害益甚是年骤涨娘娘庙口以北五里焦家口冲决曹单以北城武以南居民田庐尽被漂没【河防一览】
　　杨淳字重夫澄城人正徳戊辰进士九年陞都水司郎中管理通州南班河道浚决横汚筑复隄防一时粮道称便京储顿增国初工部尚书宋公礼治河有大功礼曹议祀以宋居中有司奉行违错又进都督于其中公具奏改正且修葺其祠宇纂王端毅公之奏议邱文荘公之诗刋为漕河纪事以永宋公之功再补虞衡郎中歴四川布政使【吕柟作杨公墓志】
　　明武宗正徳十年四月癸丑陞总理河道右副都御史刘恺为兵部右侍郎掌通政司事　六月已未陞巡抚山东右佥都御史赵璜为工部右侍郎兼都察院左佥都御史总理河道　壬戌添设山东兖州府同知直大名府通判长垣东明曹县城武四县主簿各一员专管修河以河决陈家等口为患甚剧从巡抚山东都御史赵璜等奏也　丙寅以黄河水灾免山东曹单武城三县嵗欠备用马匹【明武宗实録】
　　是年侍郎赵璜疏分水须水二河先是崔岩功弗就河遂冲决益甚至是璜乃于荥泽东濬分水河郑州西凿须水河疏亳州河渠至是水势渐杀不为害【河南通志】
　　明武宗正徳十一年二月甲子总理河道工部右侍郎赵璜奏曹州当山东河南北直之交屯营参错盗贼窃发且河决黄陵冈等处方议修治宜留兵备副使吴漳仍旧管事兵部议覆从之　九月已亥总河赵璜言黄陵冈旧有昭应河神之祠自河决梁靖口以来遂至荡覆无余祀礼久缺今治河工成宜答神贶乞重造祠宇令有司以时致祭其沿河考城曹单被灾县分税粮请减免及赈防丰县为水患尤甚乞下抚按官从长议处从之　五月庚戌致仕太子太保兵部尚书刘大夏卒大夏湖广华容县人天顺已夘乡试第一登甲申进士改翰林院庶吉士为浙江左布政使癸丑河北徙妨运道擢大夏右副都御史往治之未几决张秋镇大夏议于孙家渡四府营疏上流以分水力而筑长隄捍之隄起胙城尽徐州亘三百六十里功垂就中人有谮其糜费官钱者遣太监李兴共事兴密察覈巻籍无所得甲寅冬功成乙夘召还视院事歴兵部尚书加太子太保致仕卒諡忠宣　七月丙戌监察御史于鏊等言迩者总理河道工部侍郎赵璜劾奏副使房瑄文皓及通州赵从龙等指以修河为名輙肆侵尅埋没巻宗请逮问俱防恩宥免使执法者沮玩法者纵此必瑄皓辈隂有为之地者乞从璜所奏以杜侥幸之门得旨事巳既往且连及者众巳之　九月辛夘黄河决冲没城武县十二月戊午陞应天府府尹龚为都察院右副都
　　御史总理河道山东抚按官奏黄河徙决非常恐妨运道故也【明武宗实録】
　　黄河溢山东守臣言状廷议才识疏通大臣一人往治之佥以公名上闻拜都察院右副都御史奉敕总理河患厎定已夘兼理运道辛巳进工部侍郎兼都御史领敕如故【李充嗣撰工部尚书蒲州龚公墓志公名字元之嘉定人成化戊戌进士】
　　明武宗正徳十二年河溢武城县壊城郭田庐命官修濬【明会典】七月总河龚奏修河事宜一山东河南管河副使宜于秋冬水汛后同各守巡官及沿河知府会计一年修河所用物料多少呈总理衙门覈实起派各官不协力催督者查考黜罚一东昌兖州大名工役颇繁宜分派山东六府及直所属大名广平顺徳真定四府以均劳逸其隄岸仍令以时修筑庶不妨农废事一每年修河物料自防计后宜即分令各府州县领价买纳庶缓急得用而侵隠之絶一各处夫役差遣不均故多有迟悮逃亡者宜令所司通融分派委官管辖赴工其有路逺愿出雇直者聴后期不到者罪坐所司下工部议山东直夫役原有定额难以别议如遇河患非常聴斟酌奏请量添协济余如奏诏可【明武宗实録】胡尧元蒲圻人正徳辛未进士谪髙邮州同知州运河故防沟也水自诸湖入河承下流兼三十六湖之委嵗春秋湖水溢害诸田夏冬水涸不可田民苦之乃请访古人沟洫之法方一里为沟深一丈六尺广二丈至兴化而止河东故有涵洞石匣如法修之以时啓闭旱潦不能灾民甚赖焉戊寅陞瑞州府通判歴广西参政【胡直作胡公传】
　　明武宗正徳十四年五月甲辰巡按山东御史朱裳奏城武单县二城近因河水涨尽皆淹没乞相地改迁工部覆议从之　十二月丙辰敕工部左侍郎崔岩兼都察院右副都御史修理黄河【明武宗实録】
　　明武宗正徳十五年正月丁未诏自今沿河军卫有司贮库桩草夫价银非闗河道急务不得擅用从管河郎中毕济时请也【明武宗实録】
　　正徳十六年五月乙夘【世宗巳登极矣】陞总理河道右副都御史龚为工部右侍郎言黄河自正徳初变迁不常日渐北徙大河之水合成一派归入黄陵冈前乃折而南出徐州以入运河其黄陵冈原筑三埽先巳决去其二臣兹拟乗水落补筑一埽以备冲啮又虞山陜诸水横发加以霖潦或决二埽径趋张秋复由故道入海全河之势湍汛奔腾如建瓴而下不可复御臣先尝筑隄一带起自长垣由黄陵冈抵山东杨家口延袤二百余里广百尺髙十有五尺今拟于隄后相距十里许再筑一隄延袤髙广并如其数即河水溢甚冲越旧隄流十里而逺性缓势平可无大决水落则仍修旧隄以为先事之防斯一劳永逸计也从之令计画周详以行毋妄费财力【明世宗实録】
　　明世宗嘉靖元年七月已巳直鳯阳扬州庐州淮安等府同日大风雹河水泛涨壊官民庐舍树株溺死人畜无算【明世宗实録】
　　嘉靖二年复决沛县【淮安府志】
　　是年秋河决大水壊庐舍民多流亡【沛县志】
　　陶谐嘉靖初为河南副使管理河道立法沿河植栁固隄傍植葭苇采取卷埽以当草束桩木麻则以水利河道赃罪纸米俱准收折纎毫不取于民总理台臣奏请通行嵗省费十余万人渡河每中流苦舟人窘索登岸不识姓名无所诉公令舟刻鸟兽形有被害者即指形诣有司告今天下津渡多刻鸟兽自兹始【吕本撰兵部右侍郎庄敏陶公墓志】
　　明世宗嘉靖三年九月已巳工部尚书赵璜言河道事重请复设总理大臣慎选才望专任责成上从之命吏部推堪任者以闻于是吏部言抚治郧阳右副都御史章拯可【明世宗实録】
　　明世宗嘉靖五年六月戊寅徐沛河水溢　十二月丙子以章拯为工部侍郎兼佥都御史会官治河先是礼部尚书吴一鹏上言清河以北兖州以南水势弥茫田庐淹没请访求涡河湮没等处或濬故道以通其流或开支河以分其势巡按御史穆相言兖南徐北去东海不逺于此相度地势开一渠河立以坝闸设以官守遇水发分流以杀其势水小鎻闸以截其流庶几水有所归不为民患且啓闭有时亦不伤运河也时大学士费宏等亦言黄河之为患久矣禹治洪水以河为先汉宋以来皆专设行河之官讲求治河之防我朝河势南趋自入河南汴梁以东分为三支由亳颍等州地方涡河等处或出宿迁小河口或从懐逺县至泗州出淮河其势既分故虽有冲决之害亦不甚大正徳之末闻涡河等河日就淤浅黄河大股南趋之势既无所杀乃从兰阳考城曹濮地方奔赴沛县之飞云桥徐州之溜沟等处悉入运河泛滥弥沦茫无畔岸自徐州至清河一望皆水耕种失业递年租税无从办纳官民船只通无牵挽之路前数年河溢之患也近来沙河至沛县沙浮涌塞随浚随壅官民舟楫乃从昭阳湖取道往来况昭阳湖积水不多春夏之交湖面浅涸则运道必至阻塞京师嵗收四百万之粮何由可达官军数百万之众何所仰给此则可忧之甚者也为今之计必须涡河等河如旧通流分杀河势然后运道不至泛溢徐沛之民乃得免于漂没若不速为计画将来河复北决意外之虑又有不可言者巡按直监察御史戴金亦言黄河入淮之道有三一自中牟至荆山合长淮之水曰涡河一自开封府经葛冈小坝丁家道口马牧集鸳鸯口徐州出小浮桥曰汴河一自小坝经归徳城南饮马池至文家集经夏邑至宿迁曰白河治间黄河变迁涡河白河二道上源年久湮塞而徐州独受其害若自小坝至宿迁小河一带并贾鲁河鸳鸯口文家集壅塞之处逐一挑浚使之流通则趋淮之水不止一道而徐州水患可以少杀矣巡按直监察御史刘栾言曹县梁靖口南岸原有贾鲁河南至武家口一十三里黄沙淤平必须开浚武家口下至马牧集鸳鸯口一百一十七里即小黄河原通徐州故道水尚不涸须略疏浚此系河南归徳州地方俱与徐州相连乞行议处兴工挑浚时提督漕运总兵官杨宏亦言徐州上流若归徳州小坝河丁家道口河亳州涡河宿迁小河等处俱有黄沁分流支派故道宜于此开浚或有捷路可开亦从其便庶可以分杀水势也漕运都御史髙友玑河道都御史章拯亦屡以为言俱下工部议覆言运河国计所闗开封大名地方多有黄河故道不塞则害运河此正今日急务所以黄陵冈荆隆口一带筑浚之工嵗无虚日所幸地居上流河向东行顺河筑隄堪以保障是以运道无虞今徐与丰沛止是民患又居下流若一例施工恐穷各郡之力不能当全河之势必欲修治则惟塞支流之口筑障水以防田庐保城郭以通漕运牵路宜行各官勘议被淹之处有支流决口可以筑塞堪否筑隄障水俾入正河免致旁溢及运船经行河岸被水淹没应否增筑髙阔以便牵挽一一勘议会奏施行至于浚贾鲁之故道开涡河之上源则工夫难成未可轻举又言沛县一带闸河应筑之工诚不容缓宜令各官逐一相度黄河水势向背闸河地势髙下讲求疏浚之法诏如所议又以章拯事权未重命陞工部右侍郎兼都察院右佥都御史令其督同山东河南淮扬抚按官亲诣地方逐一相度将戴金杨宏所奏事宜斟酌应筑应浚选委司府勤能官员鸠工庀事以济漕运【明世宗实録】是年黄河上流骤溢东北至沛县庙道口截运河注鸡鸣台口入昭阳湖汶泗南下之水从而东而河之出飞云桥者漫而北泥沙填淤亘数十里管河官力濬之仅通舟楫【明防典】是年夏六月二十七日黄水陷城迁县治于华山之阳【丰县志】
　　明世宗嘉靖六年六月丙午朔总理河道侍郎章拯等言黄河济漕固为国家之利至于泛滥则为地方之患今欲筑濬分杀以免民患而济运漕者有二处一曰孙家渡在荥泽县北一曰赵皮寨在兰阳县北皆可以引水南流以杀河势但此二河通亳州涡河东入淮又东至鳯阳长淮卫经夀春王等园寝为患叵测惟考之宁陵县北坌河一道通饮马池至文家集又经夏邑至宿州符离桥出宿迁小河口自赵皮寨至文家集凡二百余里其中壅塞者宜大发丁夫濬治庶水势易杀而于园寝亦无所患乃为图说以闻工部请从拯等议上然之命拯等刻期举工　癸亥诏建河神祠于沛县时漕河浚通议者以为神助请复其故宇春秋致祀工部为请从之　九月丙申总理河道工部侍郎章拯考满再疏自劾治水无効乞罢不许【明世宗实録】
</div>
    <div class="pagination">
<a href="行水金鉴_page15.html">上一页</a><span>...</span><a href="行水金鉴_page11.html">11</a><a href="行水金鉴_page12.html">12</a><a href="行水金鉴_page13.html">13</a><a href="行水金鉴_page14.html">14</a><a href="行水金鉴_page15.html">15</a><span class="current-page">16</span><a href="行水金鉴_page17.html">17</a><a href="行水金鉴_page18.html">18</a><a href="行水金鉴_page19.html">19</a><a href="行水金鉴_page20.html">20</a><a href="行水金鉴_page21.html">21</a><span>...</span><a href="行水金鉴_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
