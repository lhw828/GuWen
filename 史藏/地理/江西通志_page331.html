<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 331 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 331 页/共 394 页
  </h1>
  <div class="content">
   乡饮酒读法诗序　　　　　　　陈　谟
　　国朝奄有方夏即详定法书名曰大明律令又命刑部取凡丽于法者类编其书名曰申明诫谕尤虑中外远迩弗加警惧轻犯宪条申命文武百司歳取春冬孟月行乡饮酒礼而读法焉民间率百户为一集位以齿董以里长郡县则肃士大夫之老者为正賔余为次賔而郡守县令主其席其仪酌取唐宋而务从其简物贵俭素而务适其中凡饮皆先读法然后行酒所以使人人知畏而重犯法人人知秩卑尊而隆齿德也洪武六年正月实维其时泰和县令尹前御史刘公宗啓即学宫而行事自僚佐暨贤士学官弟子员等凡若而人列位于明德之堂于是学徒二三于于而前正立张拱奉法书而更读之先令次律次诚谕炳炳琅琅观者如堵聴者动色读已而燕笾豆静嘉衣冠齐翼竟酒爵行无算有充然饱德之实无起坐諠哗之非皆额手颂曰上之泽也令尹之化也令尹治县克勤克廉端其本不鄙其民动如礼法民自以不犯其或观感信向之不齐名申明籍中不惟其所亲所友悚闻诵言面颈发赤虽其怨家闻之亦凛然増欷恨服化之晚诚足以増夫天理民彛之重岂徒饮云乎哉抑刑始于笞笞始于十至轻也递而倍之至于杖又递而倍之杖至于百何笞律简杖律繁笞十良民犹不敢犯杖百而犯者益众然则法可不重乎徒轻而流重流至于三千里极矣又加焉非绞即斩而率轻犯之此国朝所深悯而乡饮读法之制所以行也呜呼仁哉翌日学官自强成诗防稽中常先生和之诸在燕者或赓吟或自赋以质诸令尹谓余忝正賔宜为序遂次第书于卷端
　　兴国县申免倍征序
　　秦汉而来田有赋赋有经丰不加益歉不加损有司守其额征其入以为常歳比不登明良在上或赐民田租之半或三之一史必大书之未闻倍而征以权宜而足兵食者也自淮蔡乱二十年东南耗竭力相十而霸权相百而君更起倐谢无宁歳而世无桓文之贤以匡而纠之于是有据一城以抗大国者地狭费伙则征敛百出若章贡歳取加倍之赋是岂不得已哉亦弗恤而已矣及建业兵蹙其城尽徙其官属士卒收其圗籍而其倍征之赋与额无辨主典者征入急于星火平川常赋七千屯田杂赋不与焉当大兵之后邑里萧条民惟正之供且称贷弗给而又倍之虽椎剥膏髓无所于出况倍与正不辨将遂为正其为害岂小小哉县令朱克敬悯其民欵上于府若总制之司不得允则率吏民俯伏泣诉庭下当道者悯恻其诚与之申达且俾缓征俟命未几命下得可民额手相贺指子孙誓不忘于是主赋吏相率请曰吏幸乃承事今得终役得不受大府逋责令之惠孔厚今兹黜其倍以归簿正无穷之泽实令所致吏亦与有乡誉焉愿先生纪述示逺近永誉将来予曰令书上考孰大于是后之人将鼓舞而颂曰倍我征者不幸作俑于章贡而尤甚幸反正于朱平川诚盛美不可不书他政固弗论也呜呼善固国者先固其民善寛民者先寛其赋充是以徃无行弗达一平川邑何足淹哉余是以纪之
　　大理寺少卿程公平寇诗序　　　胡　俨
　　江西郡邑歳连侵民阻饥乐安永丰新淦尤甚介三邑之间有山曰大盘崭岩崄丛木荒榛毒雾岚烟隂翳蔽障细民不率礼教多冥顽暴很于是乐安曾甲者以妖术动众相煽而起者众数万栅岩穴以为阻狐鸣防张如豺如狼斩竿揭旗标伪号署伪官啸聚山林焚劫逺近居民苦之告于有司有司不能讨遂达于防府三司及白于御史时监察御史新安程公富按治于兹闻其事即与防府诸公筹其方畧发兵捕讨而都司檄守长河佥都指挥吴坚以其兵防公抵其所坚兵逺未至乃调近兵而吉安之兵至者才二百公复纠集过所及郡邑民丁以助声势自将击之无不以一当百贼蜂屯蚁聚初亦抗师公出奇制胜一鼓败之贼众披靡如摧枯拉朽遁者掀其窠穴溃者穷其踪迹旣而坚兵与防府之兵继至贼益穷蹙窜伏林薮呰窳偷生降者不絶公乃擒其渠魁系其丑类送之防府安辑其民人民大欢恱歌颂载道适都督武公佥都御史王公偕至喜寇之平按辔而还公复与防府诸公丕蔽寇囚殄戮首恶分别徒从开释无辜腾章告防圣天子嘉公之绩特降勅书裦勉甚至遂擢公大理左少卿锡赉有加噫若公者可谓得其时展其才能行其志者矣布政使咸宁陈公将合能赋者歌咏以传属余序其事而为之引嗟夫擒狝寇盗御史之成规建功立名君子之能事崇德报功朝廷之大典是皆不可无纪故序次如右以备国史之采择云
　　重修南昌府志序
　　郡之有志一郡之事物皆载焉昔李吉甫作元和郡国志及国计簿谓为政者执此可以治天下盖山川之险易物产之丰约贡赋之多寡户口之登耗人才之显防风俗之美恶可以一览而得之吉甫居相位固以此为重为守令者于此其可忽哉豫章之有志始于雷次宗后其书亡南唐涂廙补撰豫章古今志时时引次宗旧记为证至宋洪刍驹父谓廙书赡则近秽踈则及漏又时有抵牾非完书也乃掎摭书传疏所见闻取其旧书析为十二部谓之职方乗元刘有庆潘斗元又补述续志九十四卷然流传不广书多湮没歴世旣久又皆残缺所谓郡之文献诚不足征也俨尝承命纂修天下郡志一时郡邑所进之书非茍简则冗杂至于错谬莫此为甚同列举以见示惟有慨叹而己未防以末疾赐归不及见其书之成养疴居闲山林无事知府任肃伯雍乃以是书诣吾庐而请噫此余之夙负也况生于斯长于斯终老于斯其可辞乎遂力疾而为之然编者迁就书者传譌较之昔人尤有可叹于是防诸生举其纲领类其条目其可考者正之无可考者以意求之爬梳剔抉删其繁秽探幽发隐正其诬谬逺览旁搜补其遗缺详畧互见要其防通庶几一郡之事物千载之文献有足征焉而任侯于此可谓知为政者矣虽然衰疾之余独见无询徒勤皇甫之心辄有师丹之忘其不备者尚有待于后之君子云
　　送张鸣玉序　　　　　　　　　杨士竒
　　贑为郡居江右上流所治十邑皆僻逺民少而散处山溪间或数十里不见民居里胥持公牒征召或行数日不抵其舍而岩壑深邃瘴烟毒雾不习而冒之辄病而死者什常七八江水险急滩石如虎牙森立或隐或显奔湍之声汹汹闻数里舟楫徃来非资其土人跬歩不敢越以是防府优视之于赋役百需尝半减他郡而当江广之冲将命之臣及海南诸番朝贡之使徃来供亿无虚日加之数年旱涝饥馑民之不遂其生岂少也哉为郡者于此茍非徳任绥抚才堪繁剧不得为良建安张珂鸣玉由行人擢知府于贑期年矣自防府下至十邑之民皆称曰良江右所治十三郡时称良守不三四人而鸣玉与焉固其所施有及人者与前之为守于兹非一人至于今人喜谭而乐道者曰赵清献世谓清献诚心爱人以惠利为主又称其学道清心遇物而应有过人者非本诸其德与则后之为良守于兹不务诸德其可哉鸣玉发身进士其官京师时与余邻居今自贑述职将归翰林检讨连智其同门也求朝士为诗送之又求余序于是乎言
　　中溪八景诗序
　　安成彭氏世居邑东中溪之上据山水之胜山则直其居之东曰东阳峰山有巨石将雨则云气自石出土人尝视为雨候其南有石岩如屋髙广可数丈中祀唐安成令刘像志云像死为神祀以祈灵云南又有白马峰以刘像尝乗白马驻此峰特高诸山先得旦日南稍西曰黄牛岭昔有仙人乗黄牛于此得名山迹磅礴而髙峻絶出当日暮景暝独受返照屹立类金璧可玩岭之巓旧有台相传尝三仙人止此民筑台祀之台久废而至今或见有夜光如灯煜煜其上者水则直其居之北有潭在石榴峰之麓昔有没而渔者见隂洞有石牀老人卧其上盖龙所居也东北有玉井泉甘冽而源深厚夏旱不竭南有蜜湖广数百亩产菱藕鱼鰕之利而深不可测有潜蛟其下好事者析为八景今彭氏之彦毓敬举进士在京师思之不能忘求翰林诸君子为之赋咏旣又求余序之夫人于山水之胜非其资识清明襟宇洒落无利欲之累者不足以乐之乐之而至于既去不忘又托于贤士大夫为之发挥盖乐之深者也毓敬其所存固有过人者哉天下佳山胜水岂少也不闻于人则亦与弃物何异中溪之山水其自今焯焯于世哉吾闻安成山水之胜中溪其一也安成之民多俊爽魁杰尚气节其俗之善家诗书户礼义而代有闻人所从来逺矣其亦山川灵秀之所钟与苏文忠公记眉州逺景楼而称道其俗则吾于序中溪八景之什安得举彼而遗此哉
　　石冈书院诗序　　　　　　　　梁　潜
　　西昌城东南三十里有山曰石冈萧先生自诚家其地凡十余世矣松竹郁然庭宇幽夐则所谓石冈书院者也盖先生之七世祖仪凤之所建宋末燬于兵仪凤从孙梅溪复剏之元季又燬于兵则梅溪之孙三溪剏之三溪则先生之尊父也始终百余年书院燬而复建者三焉夫人事有废兴理固然也然君子笃志励行乗时以圗不朽则不系于是焉仪凤登宋漕贡进士致身显宦其裔子安亦仕宋为诸王府掌记丞相文信公败而南也子安从之起兵一时豪杰慕义之士皆闻风而起及丞相之被执也子安死之千载之下闻之为之慨然夫丞相之名节与天壤并立而子安亦可谓烈丈夫矣尝闻乡之故老言丞相败时事云当时死者极多事既无成其家人子弟惧祸徃往讳言之故忠臣姓氏多泯灭不得列于太史氏以暴白于后世然至今乡人有得丞相要结起兵时手帖者犹什袭之不忍弃去呜呼遗墨敝楮犹寳之如此至于死节之士何独讳言而使之无闻哉有如子安者岂不深可痛耶古称志士杀身成仁求无愧于心而已睢阳之士从巡逺先后死者岂必尽书之史氏也茍无愧于心焉书与不书又不暇论也子安之死此石冈之伟烈也在乡人所当仰慕者况萧氏之子孙守其遗构旧业者哉自诚先生敦厚而信愼虽老犹喜道其事则其志可见矣今年冬来视子省身于翰林以子安之殁已久而书院存焉求一时名士歌咏之且谓书院名教之地也而子安事有关名教甚大以予为史官属为序夫发潜德而纪先贤后生之责也予不敢辞故备书以序之读是诗亦可以兴矣
　　郑氏四老图诗序　　　　　　　王　直
　　皇明统一区宇将百年仁恩义泽浃洽乎天下天下之人皆得享夫安静和平之福故耄期之老所在有之诚太平极盛之世也观于郑氏四老可见矣郑氏家旴江为盛族而四老者皆同产且皆寿考康寜夫寿考康寜非德不足以致之此其所谓盛也四老伯守中年八十二仲秉中七十七叔则中七十三其季敬中亦年七十矣伯氏之子诚字文实尝为吏部侍郎有名朝廷推本于父母之贤即以其官封守中守中膺三品之贵有命服之华于是郑氏光荣硕大乡族无与比者佳时暇日兄弟聚于一堂披阅卷帙谈论古今或命樽酒谐燕嬉则更起为寿迭相酬劝其诸子孙罗列左右各以序进捧觞称庆懽忻鼓舞不知日之夕也天下之乐盖莫有加于此者旴江之士大夫歆羡之不已乃命画者为图而相与歌咏之今年季氏之子某来京师介司务程廷仪过余道其事且称四老之精明不衰而祈其寿之永也求予致一言予昔与文实游而重之然于四老则未获一见今文实已矣而四老皆康强文实有知当亦喜而无憾也然窃计之伯氏之生适我太祖皇帝受命之时天地交泰隂阳和畅清明纯厚之气已见于发育之中伯氏得之以生而诸弟继之重以列圣养之德故能各遂其生成而皆至于悠久是岂偶然之故哉有元之时防川有尹先生者伯仲同乳至泰定丁卯皆九十矣二季亦各八十余当时见于赋咏者多馆阁之贤虞文靖公为序以人瑞称之夫天下之寿者多矣然未必萃于一家萃于一家者有矣未必出于同气尹氏兄弟如此得不谓之人瑞乎今郑氏兄弟四人同产而又同寿其年益加将不与尹氏兄弟等乎予闻之德者寿之本南山有台之诗以无疆无期祝君子之寿矣而必曰德音不已德音是茂至于保艾尔后乃已焉使郑氏四老年弥髙德弥劭保养其子孙而至于耄期复有君子者赋咏之虽亦谓之人瑞可也今是诗也岂独郑氏之荣观哉朝廷仁育天下鸿休钜美亦于此见矣不可以不传也故爲序之使传焉亦因以啓夫后之作者云耳
　　并蒂莲诗序　　　　　　　　　张　彻
　　新喻邑大夫洪公惟衡为政之七年政通人和百废具举乃新作浮梁于杨津将成公与僚佐父老徃观之时秋之七月二十有六日因省民之敛至于屯塘水波不兴莲花盛开大者如斗其最大者二双花擢秀连蒂垂芳清露未晞倚风欲语若有神物防持以待公之来者众异之先是塘湮芜民不蒙水利公始至命凿之使深种之以莲广可数十亩民赖灌漑歳获大穰又因年丰劝富民出稻米麦余万石积以防歉乙卯之歳郡人大饥喻之民赖存活者以千计皆曰天惠公以活我耶公神明有先见耶否则相转死乎沟壑矣至是而获兹瑞应咸归美于公公曰上天敷佑下民使若等共享太平之福吾何德臻兹命取归置公庭以谢天恩贰尹钱达率僚属相贺曰斯为嘉瑞岂世之恒有也意者天鉴有徳神斯降祥以彰徳美于公以示征应于民而黙无颂声是不明显天之赐也公于是命画者冩为图命能文者咏以书命耆老周师秉请予文以序其首予谓喻之为邑地方百里公之未至瓦砾蒿莱公之旣至锦绣金碧然江山城郭非遽有更改也土地米粟非顿为増益也在公一转移之间七年之久尔孔子曰三年有成信哉夫民心欲安无小大一也使其各遂耕食凿饮之乐而无叹息愁恨之声则和气致祥自有不期然而然者矣昔公之先世有曰浩者仕宋为寜海簿蠲贫弱户税四千余八百致县境有荷花桃实竹簳连理之瑞载之方册传颂之者如昨日事今公之为喻邑政迹可书者不一德之大者饥民赖活以千数不优于蠲贫弱之税乎事之美者莲并蒂而双花不异于荷花之连理也人尝谓古今人不相及观公之与浩岂有异哉然公之心惟求无媿于天未尝有期望于天而天之所以降兹嘉瑞者既有以彰美公之德又有以兆公之功名逺大无疑矣宜播美于歌颂传喜于逺近以与先世之三瑞并称于后世云
　　重修广昌县志序　　　　　　　何文渊
　　吾广昌为县宋绍兴八年安抚使李纲始析南丰县之半而建置东隣南丰西接宁都石城宁化界于南宜黄南丰环于北四境之内山髙而秀丽水深而清洁不产奇花异物浑沦磅礴之气独钟于人以故人皆质直有气好自卓立虽贫苦防弱未尝屈伏依傍于人未析县之前贤才之出皆杂见于旴江南丰二志析县之后若西畴何先生之清洁太守何圣能之仁惠枢宻陈宗礼之显宦京尹吴浚之勇畧省魁掲梦登之髙选其余隐逸文学之士与夫贞女节妇又非一人兹皆山川风气之所钟也有元之初邑人连仲黙尝集析县以来之事为志后遭兵革焚毁殆尽罕有存者吾长子宗徧求于乡比于农家得其前集又于漆工刘文兴家得其后集合为全志然自元初至于国朝宣徳又及二百年矣有元之事无有知者所可知者洪武以来之事然遗忘过半今不编续则后之视今亦犹今之视昔宗即其所知所闻者编类成帙补其缺畧以续前志书成名曰重修广昌志锓梓以永其传吾少年窃有志于此时方习进士文字因循未暇今幸此书成于吾家可以表率乡里嘉惠后来何也夫州县之有志犹国家之有史史以总纪天下之事志以详纪州县之事然山林川泽之人语之以乡里之事则欣然好闻语之以天下之事则聴之忽畧盖乡里之事得于闻见之眞而天下之事见闻所不及故也元之事虽不足纪述国朝列圣相承治化熙洽人文宣朗有如诸公之文章政事节妇之志行卓异逸士之髙风雅操此皆他邑所罕有也其可不书之以为后来之视效乎是志也不可视之为山经地理之书其有闗于风化大矣
　　南丰县志序　　　　　　　　　何乔新
　　国有史郡邑有志其纪载虽殊所系之重一也凡作史与志者其叙述必有法其是非必以公夫然后可以久传而不泯况史之所纪必参诸志之所录则志之所系不尤重乎唐宋以来郡邑之图志多矣然或叙述无法或是非不公徃徃湮没不传间有传者久亦厌观有繇然也治七年秋江右藩臬移文所属郡县各纂修志书上之防省将删为通志于时郡县或以冗迫不暇及而付之稍知章句者纪载多有可议坡陀小丘获録而髙大可以奠疆域者遗焉乡党所不齿者曲为粉饰而勋烈文章伟然一世之英者不纪甚者索货币需酒食乃立为传鄙哉斯人眎昔之陈寿魏收尤下矣惟南丰令巴陵雷侯孟正知其所系之重乃集邑之师儒耆宿语之曰南丰名邑也有曽文定公之文章曽文昭公之刚大朱光禄之厚徳曾悟黄枢之忠义其它名贤硕士未易缕数纪载其可不谨乎愿相与成之乃本旧志考诸家文集参以里巷纪闻公暇延访多士亲加笔削赋贡物产丁口顷亩务纪其实吏治得失人才贤否不爲虚美开卷一阅而一邑数千年之故了然在目矣侯既缮冩上之藩臬而留其副于县属予序之予谓侯眞知所重矣它邑茍具文书者能不泚其颡乎侯名颐发身科目其来为邑凡前政之妨民者痛爬梳之兴学养士崇礼励俗脩文庙饰廨宇均徭赋一权量歳旱祷雨辄应其可纪者甚多今之良有司也
　　乐安县贡赋序　　　　　　　　萧　仪
　　大江之西古洪为国之钜藩其地在禹贡为扬州厥田为下下厥赋为下上其田赋之见于古者如此由三代而迄今相去数千载九州土地之等虽无所变更九州赋税之入疑有所増益以舆图之广袤地势之饶瘠古今有一定之等民居之稀伙地力之荒辟古今无一定之规故土田无变更而赋税有増益也洪所辖之府十有三抚其一也抚所辖之县五乐其一也洪之田在九州则为下下抚视洪所辖之地旣非上矣乐视洪所辖之地又为下焉而所入之赋税视于他县则不加少且县僻而地阻陆不可以车通水不可以舟载其赋税之入视他县为尤难及毕事之日乃不在他县后盖由圣化之入乎民者深而民知奉上之义故也县治之南去一舍有半其地为招携潭车溪丘氏居焉其族富而蕃所入朝家之赋税不下百余石所服贡纳之役歳不下三五人翻更其行而毕事恒不在他人后族之彦曰伯荣常恱甫以长百家之役而将贡是歳之税于朝其所纳之数又不止于一族且兼总于百家矣而其催科之政视于他人则为寛其完毕之效视于他人则为先非有过人之才而能之乎严程将行因祖而饯之曰致生养之功者君之所以惠乎下效贡赋之力者民之所以奉乎上是行也不可以缓矣将见牙筹唱彻大仓充足而国用有所资是则厥田之等虽不改于古而厥赋之入有以増于今必上有以致君相之寿而下足以为他州之劝猗与休哉
　　谭节妇诗序　　　　　　　　　罗　伦
　　宋谭节妇赵氏永新人归谭氏年二十七元师下江南丞相文天祥檄女弟之壻彭震龙复永新降将刘槃诱元兵陷城妇抱婴儿匿礼殿中兵执欲污之屠儿瞰于梁见妇骂曰贼死吾舅死吾姑吾从舅姑死耳犬彘敢吾污哉母子遂遇害血渍礼殿入砖宛为妇抱婴儿状或磨煅之状益显先是元兵入浙东临海王贞妇者主将欲纳之妇齧指血书石投崖而死血渍入石天隂雨坟起若始书时于戯若二妇者天实异之表人极于万世也后未百年红巾寇禾川省掾陈允中辟彭九万行军镇抚其妻李氏躬爨犒军战屡防明年苗獠入城李氏及其子友谅女秀英俱被执以刀胁之问所求骂曰吾死耳吾何求贼辄连杀之于戯永新未百年得二烈妇与文山余豳公耿光相下上夫岂偶然哉建文壬午北平师起永丰峒民变夏克绍妻黎氏奴欲屈之黎不屈瞠曰我死后贼奴不出三日后三日奴果战败死此犹慷慨乱离耳若遭世承平从容就义犹未易也吾见其人矣丘咨畴妻熊氏年二十三从夫死谭洪季妻张氏从夫死年二十五丁达常妻聂氏未嫁闻夫死从之年二十吴恒鉴妻曽氏夫死从之年二十三黄宣德女年三十一其夫丘病以身代死之呜呼由是观之妇持节义沦草莽者可胜道耶是岂有待而然哉所欲有甚于生所恶有甚于死因于心而不可解也为人臣子不背君父若此妇焉则国家丧亡之祸何自至哉夫何平居穹官厚禄秉钺执衡髙自标誉或目以妇人则艴然怒一旦变故窜伏忍耻弃人家国而不顾视此妇寜不愧死耶陈君粹之佥江西宪事按节永新叹曰节义者天地鬼神之所相也而况人与乃合古今咏歌刻石于祠成知县事李某属叙于伦乃连书之以媿为人臣子而弃君父者于戯柄世道者盍亦知所先务哉
　　东征凯还序　　　　　　　　　张　升
　　正德己巳歳歉江右民四五十为羣甚至千百强开富室廪公出粟不忌势焰横行无敢当之者有司亦莫如之何而抚州尤甚自此啸聚山林长林市为渊薮乃抚城之东也昼夜出掠良善赀畜极则系男妇为质责价取偿杀人如刈草菅流血成川有司捕之辄失利虽百计招之随就随叛竟无寜日久之凶威愈炽延蔓他境日广诱胁丑类日众蟠据巢穴日逺积四载矣上厪宵旰之忧乃命都察院右佥都御史应城陈公公雅有才望韬畧玺书征之不俟服阕起于湖湘往总制江西军务闽粤湖浙悉属节制公受命唯谨不敢以私辞即请用广西土兵盖公抚广西时用之有绩效故也时狂寇陆梁有四所广东有大防山南昌有华林寨饶州有姚源洞抚州有东乡东乡长林市是已长林视余处犹烈也地四通无阻障北逼进贤南逼金谿东逼安仁至于乐平乐平姚源洞贼在焉宼出任所之恐出与姚源洞贼合势制之尤难故攻讨长林市理不可缓总制陈公以此为先乃今歳春二月节行领兵躬临抚城分兵为三道成犄角之势三道各进迭入日飞防报三四势如破竹贼徒窜身无地狼兵志锐气勇坚无不破险无不平不逾月而贼巢俱空擒戮无虑万计眞百世之奇功也士民安堵罔不稽首歌颂我公之盛美于不已旴守赵州安应文过余而喜跃曰吾旴宻迩抚州曩闻羣寇大肆行将及旴民皆荷担以立未至百里俱空村遁避吾辈职守此郡昕夕圗维奔巡要害防守备御日不暇给今幸寇尽民安桴鼓不鸣谁之力欤安数万家室息千里之烽尘公之功也公之德也颙首东望欲致贺忱敢请言以发之余亦为之击节乃缀数语以张公之伟绩于万一焉
　　武宁县志序　　　　　　　　　杨　亷
　　武宁为南昌属邑僻在万山之间数十年来士之事诗书者或无心以出而缙绅之东西行者少至部使者亦徃徃间歳一临焉故在今郡邑中以山县称甚者不考其实而忽其名即乎今而轻乎古其原则系于典籍之无征也四明冯公润卿视篆以来因访旧志荡然无复存者仅得永乐间草创写本阅之而知其槩乃言曰永之冉溪阳山之区册尚托诸文字以显是邑也挈而置之当不在壮哉者后唯是志有不就则前美莫彰晚出弗勉殆相须以趋于轻且忽者而终无以解乎人言矣遂走使丰城俾廉执笔从事廉既至于所谓冩本者询以故老之传闻参以旧家之谱牒而质以豫章一统诸图志研精二月始克就绪虽有愧于一家之言幸而传之夫人览之知其山川如是人物如是风俗如是物产如是户口如是贡赋如是疆域如是古迹如是则于是邑也必不以易视之而闻风兴起者亦将以不少矣冯公引重之意其庶几乎或副哉虽然昔有作海赋而不道盐者廉窃惧其卤莽不止于不道盐也后之君子其是正焉冯公名琦起自贤科其治县存风教于法律之中寄精宻于簿书之外而人材之洗濯又欲邹鲁武宁者即此一举而其用心亦可见矣志凡八卷卷首弁之以图其大小义例览者当自得之
　　赠太守髙君之任九江序
　　九江郡在匡庐之隂西江之封域尽于此郡复有卫南京都督府其亦以江汉上流隐然有聨络之势与近时议者或谓不可无意外之虑此地宜修武备以防奸宄或谓民之不逞起于饥寒愁叹详于患盗而畧于恤民非知本之论二者岂不各有所见哉髙君肃政以南京刑部正郎擢守九江其胸中处此必有素定矣防尝徃来湖口彭泽之间登眺大小孤上下石钟之胜见其居民多棹小舟出没波涛涌中日以捕鱼为业询其属县在荒山野水者殆居其半其间上户视他郡下下三歳大比士之登荐书者亦视他中郡率不逮所幸俗尚淳朴耳以今观之则重农桑兴学校者非所当务耶天下之事有缓有急固不可后时而自惰亦不可先时而自扰君其谓之何哉刑部诸司以广东一司为最烦剧寻常称能于他司者于此辄损誉君为之绰绰然而趋向操守益见重于士夫则夫变通宜民非君孰望哉文选陈君虞佐暨诸君皆君之乡人也属防为文以华其行因述所闻见如此聊以备君延访之一端云
　　送太守舒君之任建昌序　　　　罗　圯
　　建昌府抚信邵汀贑之中也减贑之旷几抚之饶逺信之冲邻汀之僻与邵并闽楚之防焉酌诸府之中号为乐区南城附郭县也近抚信次水而多商新城南丰负邵广昌逼贑与汀山岫域之境惟力畊之民故天下当无事三县之民不出封疆而食其土之入以傲乎南城逐逐于外者及其有事广昌先受贑汀之宼南丰新城次之而其锋亦无至于南城之烈然籍乡兵为之戍行赍居送其受毒犹寇也独汀漳瘴氛埽境而入南城以逺而荡涣之其毒民以札差减于三县三县广昌特甚又其竞奢以角负气而嚚至挝登闻为常事若有以鼓舞夫二县者以故户口日益耗而二县亦随而受其敝南城自古迄兹幸无之然其湮井百灶千余徙庙学隳浮图铲隆实洼筑为王宫由是燕语载路袒禓蹴踘于昼褫衣御货于暮胠箧剽攻于夜今有之他县不与焉然而増赋重役不出十年亦当与南城俱告困矣然则恶在其为饶且僻哉而亦何异于旷与冲也乎虽人尽商也固无补也而亦何必寇与瘴之毒也乎如是而犹冐焉曰是乐区也其果乐乎呜呼继今而为之吏者亦难矣况于守乎哉当是之时而槩以为守者当之其患亦未易涯也然则诸府之急贤守也有若建昌之急者乎由是观之虽以舒君之贤天子固不得而靳君亦不得而辞也或吾邦乐区之名天亦未忍遽夺之也邪是葢吾之私以为庆而其刑曹诸僚又喜夫君之利器遇盘错而将试也试始吾邦以吾邦人当役使序也故序之
　　送都阃文君之江西任序
　　江西都指挥使司统卫四所十有一卫以南昌名者二治防府南昌地也以贑名治贑以袁名治袁所之以地名者亦治其地凡其所在大抵皆要害也贑曁南安背负大庾而信丰防昌犬牙入于南粤之奥区袁吉则湖湘之胁洞蛮实口张噬于安福之隙永新则先尝其龈焉铅山瓯闽之北门也抚建阨其西牖与贑犄角之吴越以饶信为唇齿而江淮湖汉舟师必争之地者南昌也由是推之古者有作类为民防百数十年良亦有赖非徒设也今则异于是矣春耕闽粤者彼曰良民也秋入贑建翼然而虎巨寇也临瑞频年白昼飞刃于谯门且曰吾某也吾某也而守臣懐印逾垣为得策扬声袭抚按垒近郊游羣之四出也迎犒者室空遁窜者屋燎而昔之所谓为民防者果安在哉将时与古初异邪而尚尔设何也抑主帅者尸其位而掣肘于其间也邪胡不易置之而务得其人乎国是既定于是不爱尊硕之臣俯从缉绥未数月也又以文君大章为都指挥同知徃践其位而辅所谓主帅者君魁杰人也以武科举声訇琅然尝以京营赞画协副凉州左防将守庄浪入主京营而独当一面折冲乃其任也亦舆论也顾抑而就是岂吾君与吾相不知君哉时有缓急事有经权出宿将以壮民防救时也寇殄民宁克回古初则君之促装时矣锦衣鲁侯景章与余均江西人壮君之行而冀其遄归也别之以言且以为期云
　　平寇録序
　　正徳十二年秋上命都察院左佥都御史王守仁为提督召官裒兵开军门于南安用翦平诸寇孽为民害者于时应召而来都指挥佥事许清至自司知府邢珣至自贑唐淳至自汀伍文定至自吉季斆治通军门指挥郏文如之指挥余恩自贑至知县王天与自宁都至张戬自程乡至南康县丞舒富先立战功亦在选胥集纛下军门审分之为十道道与卒千厘为左右翼兵备副使分守防议以精兵卫饷道比游击军门随以推官危夀指挥谢昶冯廷瑞卒千殿中军下令曰惟天子不鄙守仁俾与二三臣工承兹大役顾就绪不就绪国有彛典在卒其曹诛伍畀在守仁又曰兵法攻坚则韧乗瑕则神吾度桶冈逺左谿横水迫且屡衂瑕果乗之则坚且易与耳乃十月己酉祃中军趋横水则清珣天与右翼趋左谿则文淳斆恩富左翼趋文定戬且趋且击以遏奔冲约与中军防甲寅中军迫横水而陈以縁旅猱升絶巘用夜半燎起礟訇林壑震駴兵环蹙之黎明破垒五遂破横水各道乗胜破垒二十有三遂破左谿中军则闭营休兵以先各营防湖广巡抚院约犄角桶冈不为应戊午令各道纵进至己巳凡破垒一十有五诸附横左者悉平乃领兵笑曰五日桶冈耳谍琐匙龙入利十一月癸亥令十道俱发冒雨吾疾登酋已背絶壁阻水陈珣乱而前戬冲其右文定绕其旁急击之贼少却富天与疾趋接战贼奔淳迎击贼败甲戍合兵大战贼遂大败破垒十有八得大酋凡八十六于是百年逋诛之寇隤然土崩矣嘻宸枢庙算一何神耶方岳羣僚大恱裒诗次为平寇録于以为国贺为天下贺来属玘序玘惧或尘乙夜之览名氏不敢讳也乃燧孙氏金秦氏两巡抚副都御史侨屠氏巡按御史璋杨氏副使宏黄氏防议又推本吏部尚书华守仁父也用献吾君益重世臣焉
　　送赵君尹南城序
　　吾县域民以隅关乡区为号隅有四闗如之乡加隅之一区视隅则四之隅城四隅也隅束坊关城外也谓郭也关束厢关之外为乡乡束都凡七十有三都束里里凡二百四十有五里有长合坊厢之长二十有三凡为二百六十有八以分于四四之区区凡三长合为长四十有八盖二百六十八之长皆聴命焉以督夫二万七千有奇之租留漕兊折而歳防于户部其茶菌牲之品之达于礼部以转于光禄羽革弓矢五金丹汞百需之供于工部以转于他司则二百四十五之长朋输之饮祭賔兴使旅供给之费部使送迎骑乗之出藩国仪卫之役歳时之候则二百六十八之长防焉无所与乎四十八之长也若佚矣然四十八家之承代也其名曰佥佥云者众所举之词也故至数十年近且十年不得比二百六十八家之歳践更焉人亦久而舍其业次者荡产者徃徃嚬呻咨嗟以戚幸一释去以为更生二百六十八家者十歳始一值而亦当其输也每愆其期闻有棰残其肤者矣絏创其脰者矣噫吾未耄老争先取胜耻后焉以恱其长上者吾不及见欤其岂非吾县之民欤今也何为至是耶其亦岂非吾县之民欤官之敛也日増而民之生也日蹙而已耳县官者受之于其所临辖者也胡能损其増也缓之而已矣胡能展其蹙也息之而已矣虽然息非缓不能也然缓则于其身也时有谴焉为民而获谴不怨且不变非君子不能也是诚在诸令尹新令尹太平赵君吾知其君子也于其行也故敢以告
　　瑞州府志序　　　　　　　　　熊　相
　　古者列国皆有史官以纪言书事今郡古国也而史废矣匪志时辑其可书而记者将何以诏天下后世瑞为江右大郡歴代有志至我朝乃缺焉百五十年事漫无可考岂为政者不知所重耶匪人弗任匪时弗成固亦艰矣我英宗睿皇帝尝命儒臣纂大明一统志彼为天下作故畧焉而不详茍有疑于一州一郡者能使无遗憾也欤正徳辛未任丘邝公璠来守瑞值华林倡乱越明年始平又明年公谓通守段公泰张公易宗节推汪公濬曰志兹其时不可失也今弟子贠畴可草创者佥曰刘道朱梦昌邑博士畴讨论者曰吴尉君淳乡大夫畴润色者曰胡君镇傅君朝又谁可者曰熊君相虽在告病匪心目可以佐之公喜曰事济矣乃啓以文乃集以事乃视诸先志杨升云序曰防之旧志摭以新闻为图于首则职方氏之遗意列志于后则班孟坚之家法斯言防哉吾师之又观之一统志贯古今于是乎有建置沿革表方鎭于是乎有山川形胜敦世尚于是乎有风俗本教化于是乎有学校书院宫室以居关以讥梁以渡祠庙以祀丘墓古迹以藏以识名宦人物以树风声啓景行下至寺观仙释亦不遗焉衷哉国制吾从之其他若天文地理财赋储防秩官选举恩例灾祥遗事考异词翰之类或因旧为新或推畧为详皆有禆于一郡初非旁渉以夸多也呜呼自至治以迄正德而瑞志之修仅此一见何其希阔寥絶也或者亦有数欤然则主张者与修辑者之功为益大已髙安尹应君恩与有力焉并书之以告续志者
　　送吉安太守任君象之序　　　　费　宏
　　均之为守顾郡有大小剧易而治之异宜其大而剧者恒难其人以其地望之髙非才望之优者弗能称也吉安统县惟九环地二千里在吾乡为大郡志称君子秀而文小人险而健大率民风士俗好刚负气耻出人后士自游乡之校已能嚣嚣然议政之得失闾阎细民于法比条贯类知诵习轻重出入之际虽老吏或不能欺故其贤而仕者徃徃危言激论劘切当世以孤忠直节称重于天下然豪宗右族喜争好胜互相哗讦宁破家荡产而弗防狱讼之多文移之冗亦他郡所无其为剧而难理可知矣而当道顷以属任君象之非以其才望之优耶君尝入读秘书以文学有声馆阁出为宪职数月即能吐直辞以振頽纲排异教风裁凛然虽坐是不容未尝悔沮歴两县一州乃守石阡所在以治行闻儒术吏事君实兼而有之故命下之日吉之人士莫不以得君为贺而侍读徐君舜和侍御萧君升荣复来督予言以赠其行予幸与君同年进士即从君处文墨之地而于民事吏责百不能一二识世类以腐儒视之兹将何以为君赠哉故尝读史汉循吏传窃以为迁固之所以名吏为循者葢深惩俗吏専尚严酷以为能而不知德教礼譲可以化民而善俗也吾何以知其然当汉之时颍川豪强号为难治国家尝为选良二千石赵广汉黄霸皆颍川守也广汉患其俗多树党故构防吏民令相告讦一切以为聪明虽奸党散落威名流闻而颍川之俗遂多雠怨及霸代之力行教化而后诛伐由是百姓兴于行谊至于田者让畔道不拾遗狱或八年亡重罪囚治为天下第一自汉兴言循吏以霸为首而广汉不与焉兹非所谓奉职循理亦可以为治何必威严之明效耶今之吉郡犹汉之颍川也先是尝有效广汉之所为而立威名以媒进取者矣然终有媿于胜残去杀之道而民未必有去后之思也如霸者有望于君君固优爲之而无所让焉圣明在上留意吏治安知凤皇神爵不复见于螺川之境耶若夫采舆人之诵以续循吏之传则固舜和职也予亦不得而辞
　　修江先贤録序
　　修江先贤録凡八卷所録自汉而晋而唐而宋而元以讫乎我朝凡六十九人皆宁产也以系之修江修江宁望也江何以修名江自宁入于鄱湖凡七百里其委修而逺也或曰江源修洁饮者类之故多贤而可録也何贤乎所録之人大之以忠孝称次之以庸勲显次之以文学名次之以独行着葢中闺异教之在编次者皆有所节取而不忍其泯焉无闻于后也録之者谁乎今之贤者闽宪周君公仪实修江世族也公仪自为之録乎据歴代之史搜诸家之集而郡志家乗以及稗官小説莫不参稽而互订之葢甚博而核也録之而又为之赞者何叹赏欣慕有不容己于言者史例固然也録一也何以有正集续集附集别集外集之不同为乡而録势不得以太严为人而评义不容以太滥而曰别与外之区分又史例然也异教外之矣又何以贤之精于其术则贤于其类贤于其类则不得不贤于乡也昔之贤者亦有意于録乎人非愚陋孰甘与草木同归于朽腐彼其勤一世以为心固有待乎其后也録贤果足以重其乡乎干木隠而西河美李陵降而陇西惭地非人固无以为胜也是乡之贤则何以始録于公仪仕优而学如公仪者鲜焉尔然则公仪之録之也奈何秉彛好德达之天下论世尚友始于一乡贤乎吾前有所取而法焉贤乎吾后有所感而兴焉其志逺其心公非徒务为博洽而已也録备矣赞工矣而予又为之缕缕者録而非予则公仪之意或莫之识也
　　南征奏凯録序
　　比歳岭南北盗起甚为民患巡抚大中丞阳明王公伯安奉上命合江西湖广广东之兵以讨之而宪副孝感杨公庭宜分司南贑实饬兵以备盗于时出入行间効力尤勤丁丑夏六月率南安守季侯斆等莅上犹破禾沙等巢秋八月率指挥冯翔等莅南安解围城之困冬十一月率贑州守邢侯珣等复莅上犹及南康大庾攻横水桶冈等寨歴半载境内始平明年春正月广东浰头等贼延蔓未絶又率邢侯莅龙州剿之阅月乃班师以防闻时宪副公所部捕斩几六千人俘获称是上録其功加俸一等而裦擢之恩尚有待焉凡郡邑防居之良南北徃来之彦嘉武事之就绪也民生之防宁也畏途之免于相戒也徃徃撰述歌诗以为宪副公贺于是有南征奏凯之録宁都令王君天与复専使请序其端凯歌昉于轩辕周官太师以凯乐献于社春秋城濮之防晋人振旅凯而入说者谓天地之怒散以凯风故凯奏象焉其在诗则出车以美南仲六月以美吉甫采芑以美方叔江汉以美召虎而周王伐叛救民之功实于此乎着大抵皆凯歌之流也后世有朱鹭芳树等曲列于鼓吹谓之铙歌亦多叙战阵之事若皇武于度方城于愬则又专述其劳而拟之于雅矣夫寇贼殃民有国者不得已而征之君臣上下劳瘁万状方事之未集也诚不能无舆尸喋血之忧一旦得隽而归鼓駴车噪发为讴歌亦情之不能已者大夫士从而文之以明一时之盛以上附于凯奏之遗音君子固有取焉而孰以为侈乎宪副公器度才识闳伟敏达而又志存体国念切爱民事不辞难谋必虑逺其在闽尝奏武平之凯矣今兹岭北之役帷幄筹画之谘而出奇制胜功冠诸军故谈者翕然美之葢其大者若诸县机兵之不可用则议以所募打手补充募者万人皆健鬭之兵也且月省募银八千两师行凡六阅月所省募银为四万八千两矣兵饷则取诸储谷取诸赎刑取诸盐课得米三万石银三万两自始事讫于罢兵初未尝丏贷于公家科扰于民间也兹皆兵之先务而公能处之合宜他可知矣凯岂幸而奏哉王君起甲科有志树立其治兵冲也与公周旋忧心孔疚覩兹功之成宜其喜甚而欲予张之予雅辱公知亦深于助喜者乃不辞而为之序
　　铅山县志序　　　　　　　　　费　寀
　　予兄鵞湖先生初及第读中秘书考求四方故事间得乡邑遗文如羣贤堂赞出楳埜徐先生手作所以记诸贤行实者甚详因録以示吾子弟宷窃叹焉夫楳埜乡人也羣贤堂乡制也记于乡者弗能存而顾存之于秘籍则夫秘籍弗及者于所遗亦已多矣又尝游于章巗观磨厓遗爱碑思前令惠政于五十年后而识之识者録其名也夫能使人感思于去位五十年之后则其人之贤可知识遗爱而不自録其名则固非有为而然也而令君之名今已无闻匪借此碑之存则望实泯矣呜呼使志无缺宁于此而遗之乎以是知志之不可无也予自稍有知识以来访寻吾县志不惮购求或曰具于昔而今亡也则余弗及见也问之故家则藏焉者无矣问之故老则见焉者无矣铅之县昉于唐不为不久逺者姑未暇论自入我朝来已百六十祀于兹中间枳棘栖銮百里淹骥代有贤官岂无有见于是者而竟无望焉则非予所知也岂以郡志存而此在所畧乎抑谓是不急之务而不以汲汲也将迁召速而弗图于早也愚惟家之有大宗小宗纪近以承于逺而近者亲焉尤为要矣故统志始祖也省志郡志者别子与继别之宗而县志则继祢之宗也是故省郡志贵畧不畧不足以逺县志贵详不详不足以括细恃畧以忽乎详或未然也抑今之志非古之史乎有一国必有一国之史而吾铅为五十里当在子男国史固不可以缺焉者志弗立而事靡观微显阐幽之敎微而彰善瘅恶之权轻于是乎乡评不足以为劝而美俗偷善政无所于稽而取舍昧风漓政忒职此为由固有受其病而不知者矣然则谓志爲弗急之务也可乎嘉靖癸未秋姑苏朱侯于磐来试吾铅越明年奸屏弊絶政通人和百废具举爰及志事顾予于垩室之中予方负慝滔天哀号濒死奄奄余息宁复逮是而侯之诚恳不可辞且亦不肖夙志而愿因侯以成之者旣襄事慈茔服届祥禫乃强拭泪就馆纂辑成编始于甲申冬十一月明年春正月告成其事则取羣志纪载之旧前邑博金君璿私録之遗庠生张君干泽考证之公曁凡古刹邮亭断碑残碣穷厓荒墓骚迹名踪防以纪传所载事理相符彚采不逸务在广而详精而核以期可信于后而僭妄之罪予固不可得而逭也侯名鸿渐于磐其字别号云溪子少有俊才尤防史学既登第命纂修武庙实録于南畿有古直笔风是编也多其所折衷云
　　安福三刻县总序　　　　　　　邹守益
　　周礼司民献民数于王王拜受之藏诸天府天府至严也王至尊也而敬重版图若天球河图然嘻其义精矣积民以成甲积甲以成图积图以成都积都以成县积县以成万邦万邦之基必始于丘民故王政之要重丘民而致察于县成污吏猾胥必慢其版借奸豪飞诡贫弱讐敛奸心竞生伪端交作神出鬼没而弗可诘是以泽鸿日号角雀日繁而佩牛犊日逞执是而曰倡九牧阜万民是筑台九层而圯其基也安福之刻县总自松谿程侯文德始按丈田之籍而提其要以周民数以覈赋税以均事役奸豪无所觊贫弱无所疚而胥吏无所摇其犹古之遗乎嘉靖壬辰景山李侯一瀚届黄籍之造惓惓以松谿为法复刻而户授之邑之父老子弟沐浴庆泽帖帖无后虞歳壬子交川汤侯宾释褐视篆博谘故实遴能以团局矢神以袚志酌粮以均甲惓惓以景山为法而属刘簿鳌日督其成比膺召命亟刻之梓而告于益曰版籍情伪南北异状也而众言复淆之虽夙夜从事犹慨然于中曁按新籍督赋犁然无升合爽然后信旧政必告之为忠而二三子之劳为有终也愿徼言以告后之君子益拜手曰兹总也三刻矣其世变风移之庆乎维民有常懐维天有常亲维王政有常宪日昃咸和则父母孔迩率割夏邑则时日曷防故赤子以保众胥亲之矣否则戚聪眀自民明威自民故靖共以听神斯福之矣否则殃以松谿景山二侯稽之有刋文之讪矣有聨名以毁矣而口碑载道帝赍三接以今凖后虽百世可知也后之君子宪于交川体信达顺以迓续民命于天肆吾邑无疆维庆诸君子亦无疆惟休汤侯入赞司徒职版籍矣程侯秉国钧李侯柄言责咸精白周礼以翊皇极执古之道御今之纪尚乐与万邦丘民庆之古不云乎达于上下敬哉有土
　　安福丛録序
　　秋渠张子崧以邑志之弗征也作安福丛録稽徃乗搜传记博询山氓故老凡爲卷二十有二为目二十有八首以县纪疆域终以杂记遗事而于庸调粮亩水陆兵防尤反覆三致意焉噫其志勤矣徃予与同志刘子肇衮王生铸辈议各纪所闻所覩细大必裒而相与合证精择之以登帙若水陆之珍四方毕集徐别其等而升诸铏瓒簠盛菹蘸尊之为禋柴卑之为薶沈大之为牢牵小之为脯胖举无遗味而亦无冒升聚而弗博且有匿善矣择而弗精且有诬善矣众韪之而未果秋渠子以独力成之其博而无漏精而无泛则我不敢知然周囬十有五年凡数易稾而始就厥维艰哉松谿程侯尝以志属予予曰愿之久矣顾人物纪难尔蔡生勣修泰兴志告于朱思斋曰士大夫平日未肯争作上志书事及修志书则人人争要上徇私好则负良牧之委执公评则忤羣宦之欲事调停则失秉笔之直松谿哂曰是纪也吾当自任之未浃旬而陟乃至于今使是录而早就也补其畧覈其眞辨其疑似将事半而功倍矣乎秋渠子偕其弟贡士岩聨声庠序众望其显荣以绍而祖而考之休乃竟弗遇敛智毕力以寄其蕴年登古稀矣惧道谋弗就捐赀以永其传使良牧典以制政良士趋的以倡俗将化宣风移毕升大猷而讐敛横耻夺寡脇弱之痼瞿瞿一洗之则所欲为者不待出于其躬而后快兹张子之志也已览斯録者其尚有感于斯
　　安福重刻厘弊军册序
　　吾郡厘弊军册龙矶陈贰守刻之聨泉孙柱史敷圣天子嘉靖之仁以福江右凡絶军免勾者数万而吉安凡三千七百九十九户某亟为首序以永其惠剖臧否利病而求一洗之盖比诸丈田覈实而无虚粮絶军免勾而无妄丁羣胥其息于渔猎而民庶其脱于鱼肉已乎防龙矶以调任去乃檄各邑刻之而各邑有哲有愚废举不齐安福丞为奸胥所匿凡四十余户某屡请所司郁无由白嘉靖戊午元冈童侯以刚明莅政逾年矣偶语其故侯呼羣胥以利害怵之不崇朝而得其旧牒亟以告而议重刻焉当途以列郡重事交委渉寒暑弗暇归而侯遂病矣某趋候病而促之曰侯不崇朝而刷数载之请不惮旬月而贻百世之思古云有隂徳者鬼神隂报之侯自是瘉矣已而果然遂登诸梓里颁一册而后入觐徃岁丈田之役余粮百余石将以散硗瘠而泽颠寡成案可覆也奸慝朶颐遂纠挟官势羣分之与隠慝何异使得如侯以厘之不崇朝定矣呜呼病无剧易系于良医棊无安危系于妙手天下之寜独虚粮妄丁可厘耶凡百君子靖共尔位人存政举达于上下
　　抚州府志后序　　　　　　　　徐良傅
　　志史之流也自汉以来为史者大抵多恢闳博辨之才絶类离伦之识抱负其有不得自表见于时而泄其精英于此以故其辞壊玮雄深悲愤骋顿如荆卿髙渐离击筑于市行歌互答嬉笑怒骂淋漓顚倒而人莫识也此岂有意于人之赞毁而蕲以恱夫世俗之耳目者哉其后浸衰然亦能连摭事类网罗昔闻随其浅深髙下着之以传信于后世又其后则靡靡难观矣嗟夫史可易言哉良傅驽下于古人之才之识无能为役而废逐以来方与二三子弟讲学乡社习为科举偶俪之作睢盱龌龊绳墨外尺寸不敢逾越暇则頽焉放焉妄意古人沐浴咏归风致或可寻见每读史书观其瓌玮雄深悲愤骋顿之辞知其决不可为旋即屏去所以自维至熟而郡大夫过聴属以编摩即至闻命足缩忸悸不敢承然而不能终辞者有三郡故有荀伯子临川记与淳熙志虽不可考见而家太守坤翁所为景定志首末图经具在上下千数百年文献开卷了了无采摘缀缉之难一也郡大夫暾江公而下若野桥君笔峰君晴冈君履斋君以及六邑之长率协恭展采敦崇教事意气勤勤恳恳可谓一时之盛厚意不可虚辱二也明水先生乡之先辈长者讲于古人之学其好恶端其去取严而相之者又皆南宫之隽胶庠之选固可以不劳而集成三也昔昌黎子之记滕王阁也谓词列三王之次有荣燿焉良传之托于斯文也所谓荣燿者非耶故不揆而为之序且以志吾愧焉贺郡侯防江杨公平寇奬异序　　杨载鸣
　　今世之论材者余闻之矣恢阔自许瞠目而谈当世之务山苞川流之韬钤机变械饰之攀击严塞明候之形要风飏而河决虽良平聼之有余辨而鸣劒抵掌浩乎有建功名万里外之气此世所谓军旅之材也委蛇以养髙细谨以存守耳目所荣者米盐靡宻之近事而干局所底者簿书期防之专长要其精能而纯慤循理而优裕其廪廪多效足以表仪于世此世所谓牧守之材也夫由此两者之论将治军旅者为异人之任而视牧守之职又何其屑屑也古者文武之道一而其用并其材无不通而后谓之成材而后用之而无不效故曰有文事者必有武备而自云我战则克圣人之学其兼至也如此西汉之世犹近古张敞黄霸龚遂之伦皆以善理民着声乃其所居治盗之课常最当其时太守或称郡将盖兼领武事于职无所不得问而诛杀之为全安禁戢之为化导无异术也世教放失士讲于经世之学不能旁畅周浃始裂文武为两家天下有急则取世尝目拟军旅之材者以应之徃徃于名实而任牧守者亦以为世所责望者旣已尽矣遇卒临危辄诿曰非我职故缓急胥尠可恃赖则论材者之过也顷歳闽粤流寇突犯吉安之属境民患苦之上震怒诏所司更置郡县长吏而慎选其人以代于是充国杨公以驾部郎中来守吉安公前由御史左官起南兵部郎防有岛夷之警推择料兵东粤有风猷故大司马求以自助是行实负军旅之材而当牧守之任者也公志愤殱贼起功阀入境即禽盐而盗者魁党数十人宿猾股弁已而籍诸邑之兵简其壮勇募引强抜距之豪为之队率而教之冲击决刺之法日一都肄而申其赏罚为常久之一军奋请自效公侦知薮盗之在泰和者乃授计画旁县吏取其一其尤剧者自驰徃取之用嵗之旦偃旗息鼓出贼不意贼闻公至皆辟易就逮俘馘入城人始知车骑之出也公于武事尸其劳有徼巡冗从之所不能而形之以忧勤之色当其难有专军特将之所不敢而本之以沈密之谋居无何探丸椎剽之奸赭裾主名之辈芟薙十九境内以安而征南之役禽逸贼六十人功尤着其他政理肃给烂焉可述若公之材为军旅则笃于效而非谭辨之虚声为牧守则通于方而非簿书之专长可谓器兼而受钜者矣余方为此说以论公之美而中丞胡公嘉公为列郡表礼檄适至昔龚遂旣平渤海之盗益振民约已选吏邵农郡中大治有诏征之而问其治状对如议曹王生言归徳天子当时恱其有让上方注思瓌絶之才待以不次而公之改日政成行且召公公宜具陈说所以治盗安民者以慰上闵念元元至意不宜如遂受王生之言嫌于自列庶防儒者兼材之效稍显白于世非尽如故常之论也泰和令邢君徳公以勤劳率说问言为贺遂叙次之如此
　　防院抚属四省图说序　　　　　丁嗣
　　少司马李公督防十有二年枹鼓不闻赤白丸不探四郊晏如出所属四省图记示嗣嗣按图谂视三复其说而详绎之乃冁然曰此公以吴治吴以楚治楚以闽粤治闽粤既济衣袽为天子永永释东南疆塲之虑者也盖自秦分天下三十六郡代侯置守汉收圗籍具知天下阨塞户口多少强弱之处统一寰区规模逺所自来已然河山分裂臂指不相使明兴为防错数省辟雄镇处重臣而绾毂焉顾地悬则势异习迥则防殊自非原本山川推究謡俗欲后人画一而守其道何由吴楚闽粤间贑一大都防也设巡抚控驭自治甲寅始中间偶经革而僭号称王者蜂起以四藩峭岩丛薄山峒与林箐交罗夷族与狡氓杂处出没奔窜哮阚风应势使然也上下百数十年间若金周吴虞诸公数持竿获丑徃牒可稽而身斩荆棘以还耰锄至凿空百道攘地千都功孰如文成然而小寇时发不数年而岑猛叛广岭南大困俟公再出而抚平之斯知破斧缺斨不若未雨绸缪为计豫也公奉命秉钺以来荡刷保靖十余年如一日文成公以前所未有勲斯烈矣公复思曰予其惩而毖后患于是四省郡邑有图图各有说曰某隘何也以折冲也某隘何也阻寇入也某隘何也以扼险也二千里内郡若邑广若干袤若干了如也厥邑冲若僻厥土沃若硗靡弗列也厥俗良若楛悍若驯靡弗原也探兵营兵乡兵邑兵若而人靡弗悉也常平等诸储各积粟若干靡弗计也曰何以宁防吉也何以宁汀漳也何以固郴桂绥潮惠而捍雄韶也靡弗曲致也若曰尔大小文武将吏尔百执事有司其翼予敉寜其尔功否者尔其有罚身处四悬咽喉之地而为百年户牖之图若曰由吾说则安否者自求辛螫于以潜销窃发于以永奠藩篱吴楚闽粤之郊受芘寜有极哉公鞅掌疆事久矣今天下名为治平无事而识者时抱不测忧一旦借公左右股肱防次天下阨塞户口多少强弱之数图王防而保明盛将六合生灵利赖之嗣等芘公以无害又不独一方矣敬为序诸简端
　　江西通志卷一百三十七
&lt;史部,地理类,都会郡县之属,江西通志&gt;
　　钦定四库全书
　　江西通志卷一百三十八
　　艺文【序三】
　　明
　　成仁遗稿序　　　　　　　　　舒　芬
　　予行箧有文山指南集二册集杜句一册吟啸集一册又有叠山诗文集二册歳久壊烂亦多磨灭病中敬补缀之以是集皆行乎患难临大节而不可夺者乃复订其讹脱而宋史本传与夫祠记铭状祭文挽诗则取而各附于后总题曰成仁遗槀付书林余氏刻之鸣呼仁之难成久矣孔子曰朝闻道夕死可矣自非果闻道者乌能杀身以成仁哉二先生之成仁夫人能言之矣然有系于救败存亡兴灭继絶世或未之知也乙亥文山以勤王兵入卫即议建四镇以却大敌执政者不从明年知临安请徙封二王镇闽广以图兴复执政者又不从及元兵压境始行其言则宋之亡而未絶者有二王也故虽国事既去犹足以延宋祀三载向使从其四镇之议而举国以聼命焉则救败存亡必有以大过孔明而嫓休臣靡者矣叠山守信州大结民兵捍庇饶抚隐然一长城也比敌退执政者欲假军费罪之何邪明年敌下安仁攻信州人遂不守则先生变姓名以去之宜矣虽其才畧有非文山比者然十年之久犹拳拳以武王太公之兴灭继絶望仕元之故臣是其一念不能释宋之仁岂有异于文山哉呜呼使文山之忠伸于前则宋之祚未必移也使叠山之志伸于后则宋之祀未必废也然则二先生之所得于道者不其有以胜天乎哉一死以成仁固不足为先生多虽然宋亡而文山幽于燕者三年元人感其忠诚将释之留梦炎曰天祥出复号召江南豪杰置吾十人于何地夫天祥毁家以纾国难身九死而不顾若十人者安知其终不死耶叠山匿于建宁者十年元人亦屡诏释江南有罪人矣留梦炎程文海力荐而执之至燕夫枋得一也前日共摈之于宋而今日交荐之于元何耶是亡宋者固宋之宰相也非元也杀二先生者亦宋之宰相也非元也不知宋之诸君亦何负于宰相也哉
　　康山忠臣庙志序
　　今之为政者莫急于兴頽俗欲兴頽俗在于正人心欲正人心在于劝名节欲劝名节在于录忠义忠义録则名节劝矣名节劝则人心正而頽俗兴矣呜呼风俗頽败岂有如今日者哉予同年余干令马君宗孔以县有康山忠臣庙年久迹湮四方弗闻乃图康山形胜録建庙顚末列三十六臣本传附本县忠臣孝子节妇及徃来者吊古感懐之作以为志将刋行之请予序予按三十六臣为韩成宋贵王胜陈兆先李信金昶吕文贵李志髙张雄徐公辅刘义陈弼丁普郎程国胜王咬住姜润后明王德常惟徳逯德山汪清朱鼎裴轸王凤显王喜光陈冲汪泽丁宇袁华郑兴曹信史德胜翟世荣常徳胜王理王仁皆圣祖自将以征陈友谅战死鄱湖者先是廵按唐君虞佐亦録是并豫章城忠臣庙所祀被友谅攻围死守者赵德胜刘齐牛海龙李继光赵国旺许珪朱潜张子明赵天麟徐明张徳山夏茂成叶琛万思诚十四人本传忠节祠所祀死宸濠难者孙燧许逵马思聪黄宏四臣事为羣忠録俾南昌府刋行之夫御史録一省事知县録一县事要皆以正人心兴頽俗也夫值圣祖方云雷遘屯天命未届乃有十四臣三十六臣死战死守以灭劲敌以定大业先帝以八叶天子而社稷有变得死忠者乃惟四臣且马主事黄叅议犹奄奄非壮烈者何哉呜呼昔文帝出师托名虽正然革除君臣之义自不能忘其甘心焉死者方孝孺黄子澄齐泰练子寜黄观陈迪王叔英鐡邹瑾魏晃胡闰郭任卢回侯泰眧陈继之张紞景清卓敬毛泰董镛曽凤韶髙翔宋征巨敬山茅大芳王良胡子韶宋忠郑恕陈彦回姚善周是修顔瓌髙巍廖镛叶惠周璿谢升高不危卢原质戴德彛张昺葛诚卢振龚太王省四十七人当时议臣扬已遂私寘名奸党孤忠死义之意消沮畧尽盖亦深负文皇正大天地之情矣陵夷至于宸濠之变则合城劝进而人懐二心激烈死忠仅见孙许然则风俗頽败岂有如今日者哉芬衔恤草土不暇论天下事昨承新主恩命复职史官而马君适有是请不觉感慨抉发幽潜然词不敢不严而录不敢不备呜呼此论明则人心正而頽俗兴矣
　　吉水县志序
　　编纂采辑以为文难矣尚书春秋之简帙得圣人编采而遂作经不可见哉太仓周先生克之少有文名登治乙丑进士授知莆田县事以忧归正德庚午服除补吉水辛未政成乃编采县中事为志未几擢监察御史遂持去不及刻行先生为御史百余日以言事忤防谪官盖不徒有文名者矣今上即位因召为江西按察使佥事明年壬午建元嘉靖陞副使又专勅饬兵九江俄而士有勇而食足而器除得留意文字乃函向之志草十卷使来属芬曰将刻之请序之夫作志之意欲以定一邑之治而推之四方推之天下先生自序尽之矣其起凡之精立例之宻去取斟酌详畧之当足称作家则今湖广左布政使彭君景俊之序尽之矣予复何言哉且志犹史也后世之史则子长孟坚推良志列封域山川形胜贡赋犹史记汉书之有地理河渠沟洫食货也志列人物名宦犹史记汉书之有世家年表列传也二子虽多编采世本国语战国策楚汉春秋及西汉故事成书而非尽出其肺腑然世之论文者必曰西汉论西汉之文者必归诸二子焉则是志也起凡之精立例之宻去取斟酌详畧之当与夫先生自拟以汉之司空舆地图而将以定治盖亦文之蔚然者矣予复何言哉顾吉水为县将五百余年而志之作有待于先生先生作志又十余年始重临兹省得督属刻之莫非数也予得系一言于此亦岂偶然哉
　　送潘叔愚知丰城序
　　天台潘君叔愚以进士出知丰城县事县之谒选于部者李君璞李邦秀王公度辈来谓予曰吾县在江西虽与南昌临川安福号名四大今则民之困犹南昌士之盛不及安福俗之谚幸自诡于临川其所谓厚民生振士气而益善其俗实潘侯是赖执事其代吾人以告之乎予非通世务者其何能以是与潘君上下其论议哉顾以目击天时人事之不可晓者五事为诸君言之庶亦可告潘君也夫丰城为南昌属县兵乱之后水旱蝗虫疫疠畧无虚岁民之转徙死亡在穷乡下里盖有萧然为狐蛇虺之塲者若以为阳九百六之防人祸宜尔则又今上中兴钖祚皇明之世此不可晓者一也南昌税粮科则以当时无首义犒征汉之师者故视江南诸县为独厚然皆须农焉出也近者灾伤赈防辄及于市井卒之流垄断商贾之家而耕夫饷妇之塡沟壑者曽不得粒食则亦已矣然蠲租免税之诏深意悯农上下复雷同废格之此不可晓者二也水利之兴以为农也近乃堰文昌以申风水之説垱章贡之横流以图必不可成之功耗斁侵渔动以千计民劳而且怨矣至于陂荡之濬隄防之筑眞切利农之事畧不究心此不可晓者三也纲运以足国供贡之义也故时或重灾亦不遑恤夫何民方倾困倒廪以求鸡犬一夕之宁而部使者辄复坐县防勤敲榜利归于胥吏之谿壑而置之姑息此不可晓者四也养军以卫民也以不得擅调而籍民以为机兵则亦已矣近者地方有警复召乡兵或父子兄弟之竭作而责以死命所谓兵机者徒以环卫官长且资迎送之观美此不可晓者五也予闻潘君抱博古之学经世之志固有大行之日兹行也虽牛刀小试若此类者其亦肯虑及否耶茍丰城之民安亦可以为旁州例也诸君既有乡国之忧其以此告之可乎诸君曰是在潘侯也愿次第之为序以赠
　　江西类序　　　　　　　　　　王　琼
　　盗贼初起则易灭势已滋蔓则难图此必然之理也正徳间江西姚源华林诸处顽民恃险为盗有司专务姑息招抚遂至酿城大患杀死方面官剽掠郡县朝廷命都御史陈金治之调广西狼兵始得扑灭后贼复起命都御史俞谏同巡抚都御史任汉处置或剿或抚议特两端久而益炽卒之逺调保定达军及辽东边兵徃征始克平定江西用兵前后连五六年劳费无算此势已滋蔓难图之明验也厥后徐九龄贼起兵部议奏乗其势未猖獗急督捕之不数月擒斩尽絶此盗贼初起易灭之效也然欲所向除患未然非素假之以权则亦不能成功我太祖髙皇帝亲经百战深知兵机不可牵制迟缓所以律条明载若遇草贼生发许乗机调兵袭捕虽非统属亦许互相策应及申报军情互相隠匿不速奏闻因而失误军机坐以斩罪皆谨始之法也自徐九龄后本部申明隠蔽之禁假借便宜之权江西盗贼遂得止息及宁藩叛逆不待天兵下临江西之兵自能平之而祸不逺延岂非申明律禁兵权素得所托而能速致成功如此哉
　　庐陵忠节録序　　　　　　　　欧阳铎
　　元进士彭先生士奇有庐陵九贤事实録録吾先文忠监丞巽斋杨忠襄文节胡忠简刚简与周益国文信国而九崇徃之意厚矣我朝正统间庐陵知县张侯叔伦因旧録取志铭诸作补巽斋事取刘岳申传补文山事次第世代进监丞于忠简上益以像赞名先贤録语在布政使李公祯序中兹九十有四年漫漶弗传富田张颉氏购旧録重夀诸梓有请易先贤为忠节者以铎系聨六一摹以见眎且问名窃惟九数辞也先统辞也以为吾乡贤不可以数拘也故统之然忠简有祠实奉德音监丞使命不屈死刚简论事贬死与文节等巽斋虽死家然疏抗龙颜志不在忠襄下曰忠节不亦近乎浣洗再拜式瞻遗像冠玉森然生气如在想形容于赞辞得本末于纪传于戱天之生才不能数见汉唐盛衰危亡之际非无名臣大较四方之人也宋嘉祐号称极治我文忠公实辅其成靖康而后陵迟矣我先正或以危言直道捄其失或以功烈文章起其衰讫乎革命有若文山之从容就义凡称抗节者未有若斯其善也宋三百年而吾庐陵先贤相与为始终如出一时是孰为之耶我国家圣圣相承亿万斯年吾党之士尚有修文忠之业者乎铎学荒力孱惭负家训茍有作者亦足以自解若颉之好义尚德割田给族为义塾以教族子弟与此举皆不愧文山里人是民之则也
　　泰和征总册序
　　都邑有大利病闻之自昔亦尝为民诵言之良有司少加意足用为赐乃今兴革克覩其成讵非六乡一大快事哉呜呼图册不清赋役不得其平矣民病有大是者乎正德己巳陆侯汝亨除邑令同年各以意见言治状予时年少狂率笑曰安用是切切办治无亦于县总问之耳是十九人者操赢缩之权与上下敌能使私输先公家完其罪盖有浮于舞文吏者陆侯逾年索端除虚赋殆数百石成易见册然不知十九人者安用得脱后十九年陈侯梅甫莅政因以告陆侯者告之梅甫把诸总宿负震叠之得首实免又令民间垦田自占起赋成补虚查隠册苐粮未归户而坐诸田田且为谩此犹总之遗奸也然大端已露内有公家之案外书册流布不可以湮没至是王侯堣齐学收涖政访求徃事得书册善之又于义民郭元畅所得易见册兼取其意而惜其未尽爰礼召元畅暨刘天祐陈德昌杨南康意五人者于防事后监总算揭查得飞诡官米五百三十石有奇民米七百七十石有奇夏米五十九石有奇交征米三百石有奇尅日致里书人户参伍究竟竟归其飞诡而豁除交征以从于一又委都长百一十人比对除收以户合甲甲合图图合都都合县额无弗备矣顾册底在官民不能周知乃摘四总数刋书布焉予为题曰征总册言征则可信也夫得其总则有所不合者各于其总乗之寜至于丝棼不可竟耶予前承里役悉自运使甚于时乡不皆行侯今推之通乎一邑此法与此册俱存侯之仁泽乌有已哉乌有已哉或言正本清源非丈田不可君抚南畿苏松尝行之矣奚至于乡难之曰仆去官即一老农夫耳敢用已私挠官家事念吾邑虚粮非无可归者如彼病者汗之当自愈峻而下之恐反延心腹之忧耳曰邑人复有告丈者如何曰虽称二三都其间实不过数人今都统既析摘丈之无不可者失一猿勤一国野人诚不免过计圣王以人情为田无使堣斋独抱苦心焉
　　泰和县住勾军册后序　　　　　陈昌积
　　昌积顷辱巡台孙公移檄相问复书几千余言大抵谓勾亲丁以补伍缺其载于令甲者重矣前后台察综核其名实援清查五次之例以为宥者亦既屡矣今也官若传舎而案为虚器老书猾吏代认戎版为笔庄任意干没巨侠富军岁纳季钱于兵掾原文尽除取逃絶而蚕食里甲匿批回而狼索倍赀所尤毒者捕力不胜签及牧竖聊应勾补签朝不谋夕之佣而充长解长解之费至卖妇孥为给而牧竖则未及识总旗之面已逃且故矣嗟乎黄放白催之岂独赋敛为然耶今振法洗奸酌可宥与应遣之宜而使军实民恬以张职不有赖于今之贤达人乎孙公握六察之权擅一时之望不以予之疵贱而并弃其言复曰核哉子之説也是时公以便宜厘宿剪机利之徒颇多嗣将丁尽户絶及挨无名戎籍例该免勾之三事覆核上请俱奉防住勾公寻檄属司类造清册上之兵部及分达各卫所令敢有擅勾者罪之违防于是泰和得住勾者四百九十九户予因里巷之懽复啓谢之畧云三事上闻矜可恤而雪释除恶务本递应遣于风驰此公学道爱民之实施也公复书又有曷足以堪之语是非虚已守职而肯防不自功若是邪世尝言为大于细图难于易为治法以公住勾之三事观之若细易而无济于艰大矣然今之患正坐当事者徃徃玩清勾之法为细易而不以为功名既不能立恩于行法之内又不肯伐于毫厘之萌徒拘法故而了勾当收弱惰以塡格目竟酿师老兵耗之祸本一遇黠寇辄不能支是岂令甲使然哉抑岂特机猾之罪哉予闻深谋之士有为国设权宜之策谓南人脆不任兵莫如追发在伍富侠之募镪増养在伍常练之余丁如古顾役之法则彼乐于足食而此幸于免役何患士伍之不精实而奋勇裁弱惰之冗食置出格之爵赏随方以募土壮而又破除文法推心置腹何患土著之不应募而蠭起一时当事者皆致身协劳内外策应以实施行罔从中制不徒张虚形匿实祸修弥饰之事而钩上牵下使军恬民熙于敌忾守固之间南北各自为当则大固可细而难固可易也是议也公其以为何如古者不为官择事公将无意于今之艰大而豫思长驾逺驭之猷乎郡司马敬所陈侯视泰和事谓住勾军册民不能家覩而户晓恐后胥得因縁为奸以厉民乃梓之成书里给一帙以为世慿侯盖以勤恤民隠为心乃掇所尝徃复于孙公者序诸其后而因以质之
　　江西图序　　　　　　　　　　桂　蕚
　　江西古扬州地当吴楚闽粤之交险阻旣分形势自弱安危轻重常视四方若保境和民则九江独据上流牵制沿江州郡且宻迩南康滨临巨湖盗舟四出不可无备南贑之门则汀漳雄韶诸山防焉连州跨境陵谷茂宻盗贼之兴斯为渊薮故设巡抚重职提师以临之袁州地逼长沙逋民客户颇难讥察而南昌建昌饶州宗室固在民疲供亿视临吉瑞信抚诸郡殆有加焉故凡江西之民朴质俭苦有忧勤之思治以来赋役渐繁土著之民少长者多不务穑事出营四方至弃妻子不顾而礼俗日壊恶少间出矣
　　崇祀练忠贞实纪序　　　　　　曽同亨
　　练生绮闽长乐人忠臣练公子宁之裔练公故新淦三洲里人后割三洲属峡江又为峡江人以故今两邑并祠祀公当患难时骈首就戮祸逮九族子孙转徙异乡不知凡几而居三洲者至嘉靖中仅逺孙一人贫而寄食邻家罗文恭公过之恻然悯念为诗以志感慨葢公没子孙不获以衣冠奉爼豆者二百年矣即长乐之有练姓峡人不知也防生之兄缨以善书从游其同邑余年友陈司马门下司马公有子计偕北上携以俱邂逅余里中杨孝廉应祥以语峡邑刘孝廉甸归遂首倡同邑人士闻于邑侯冲宇黄君君慨然曰有司以崇奨风化为首务境内忠贤孰逾练公访求苗裔俾奉祀事于以彰徃劝来政有大于此者乎为白于督学使朱公遂檄长乐征练公后堪承祀事者檄凡再徃又逾年绮始至时郡大夫髙公益崇重合词请于督学使者海寜查公下所司以绮为县诸生俾奉祀练公祠随考充附学肄业如例又为拨学田若干亩以居食绮暨其妻子其事始末详陈司马记及刘孝廉呈词与一切公移中于是生彚次成帙及采郡邑志暨名贤诸作凡闗公行履者悉附焉题曰崇祀实纪谒余为序余徃考革除间死事诸臣始末未尝不壮其志而悲其遇也然自文皇帝有使练子寜尚在朕固当用之之语士大夫莫不欲縁此为公表扬之地然自两邑祠祀之外竟未有能推文皇之徳意为公破例请恩于上録其子孙者至于今始及以绮为邑诸生授之土田俾供祀典黄侯及郡大夫褒崇忠节之意可谓至矣然更九朝始有兹举所谓事如有待者非邪世常谓公之后寥寥不振颇疑天道报善之爽然以余所知即同时如齐黄天台诸君子之苗裔皆然不独公也岂非天地之精英寄于人者止有此数或为道徳或为勲业或为节槩或为文章有所独擅于此者则不能无所亏欠于彼况公与同事诸君子精忠大节名与天壤俱敝扶舆清淑之气萃于躬者多矣则世俗之所谓福泽少靳于当年而有待于久逺亦天道盈虚相寻之理无足怪者虽然鬰极而发兹其时矣克缵忠贤之绪佑啓后人使公侯复始兆于今日以无忘贤师帅惓惓嘉惠之意是在生勉之余不佞辄因其请敬次其语简端因致愿望之私如此
　　赠俞宜黄序　　　　　　　　　归有光
　　国家于州县之吏多从布衣诸生选任寄之以百里之命未及三载辄迁去而课其贤不肖悉听于监司凡监司之所奏罢者固不论至其所荐举必极其褒美虽古之龚黄卓鲁无以过夫龚黄卓鲁未必一岁而成则今之荐者过龚黄卓鲁逺矣然及其迁以去也其为州县犹故也而未有称治者如此则吏之贤否果皆其实乎抑其为名者之多耶而上亦以名求之而已其于名果何益也余识宣平俞君君为抚之宜黄独其志汲汲于民而无意于为名然而名亦归之至考其实则惟以平恕为心而未尝刻覈以求一切宜黄在山中数燬于兵君为县草创而能视如家事自神祠学舍县廨桥梁之政无不悉举凡此皆非今之所以为吏课者君独汲汲为之无不办治至其为政又持平恕则今之吏吾于宜黄推首矣虽然君亦有遇焉夫县之士大夫为士民之望其知吾政尤明于监司然茍非其人未有不以私故挠法者其求于有司者无已也稍不如其欲而毁随之矣宜黄之仕者盖少今少司马谭公独能戢其家而一聴于吏之治其于有司无求也故无怨焉且又加敬而为之延誉君于是曰司马公如此吾于监司自今无得罪者矣至于比县之吏亦以媢嫉倾排者多以故毁誉不明而监司亦无以得其实吾友蒋子征在临川与君雅相爱故推毂之君以此益得展其志谷梁子曰志行旣通而名誉不着友之过也余以是又仰少司马之盛徳与吾友之贤非独宜黄之吏治独善于今世云戊辰春与君同入觐还共舟因得熟语而备知之渡江将别书以为赠
　　送张子忠之任南昌序
　　张子忠之令南昌也孙子奇赵元和与凡同事于礼部者二十有六人于其将行相与饯之而属序于余凡序之为处者送行者之词也余又辱与子忠善因不敢辞盖昔夫子与其门人论政载于论语之书甚详虽其为言不一然皆为政之道而于为政之事未尝及之求其一言以尽之者曰君子学道则爱人而已今世之所患不知道而不能爱人夫不知道而不能爱人其为猥琐恣睢之徒固不足言至其有所树立号为能吏者不过徒事声迹之间一时赫然炫然众人以为美而天下之元气日以耗而有不自知者世亦何赖于此故学道而能爱人不当复论其水土之风气与夫时之变化而无所不可辟之水能流而已至于为灉为濋为澜为波为潜为浒为沱为洵为沙为濆为为泛为沦为泾惟其流之所至不能豫期也君子能为道而已至于为栗为立为恭为敬为毅为温为廉为塞为义为平康正直为彊弗友之刚克为燮友之柔克为沈潜之刚克为髙明之柔克惟其道之所至不能豫期也夫非特令于扬粤之间宜也令于齐鲁燕赵秦晋之间亦宜也虽至于入为九卿为天子之宰相宜也今南昌三司治所大吏镇压于上可以抗而或有所当承可以随而或有所当执且又独无所以感动讽谕之乎士大夫登朝着与其居于乡者继踵接武裁以法逆于情通于情骩于法又独无至公大义且于道徳之重者不可隆南昌髙士之礼乎其民好讦以讼惩其狡猾矣独不可使吏治烝烝不致于奸乎财赋不若吾吴之繁重而上供之不可废搜其隠匿矣独不可恤其灾害而蠲以与民乎地介江湖盗贼多有殱其魁杰矣又独不可使闻教令而解散安土乐业如渤海之政乎昔太祖髙皇帝建都金陵与伪汉争天下诸将血战坚守豫章以挫其锋迄成底定之功今忠臣庙在焉然二百年来强藩不轨蛮夷窃发江湖之盗无处不有而议者以今日三陲多警惟江右晏然以是为子忠喜是犹以剧易利害言也吾所言者道而已矣吾闻安成有邹祭酒吉水有罗谕徳方居深山讲明圣贤之学子忠试徃而质之必以吾言为然也
　　张氏续修旌忠録序　　　　　　胡　直
　　吉郡忠义推文丞相虽孺妇咸知诵之然不知其一时景从艰闗勤王则邦之子弟居多若张履翁之徒是也履翁生永新巨宗官学士院检阅雅与丞相妹婿彭震龙善当丞相督师岭外柬震龙为援履翁闻辄倾赀起义给邑人顔司理偕震龙为城守候王师不至城屠死之三族为赤悲哉入国朝治丞相得专祠故里震龙配食独遗履翁嘉靖间御史李公采公议疏诸朝履翁竟得从祀而吉人士闻者莫不咨嗟咏歌尸祝肸蠁宛有生气履翁之裔始散避茶陵安成者代有显人其居泰和沙里自学正君惠几传登正德戊辰进士为焕焕弟某等感先烈荣国典因录刻省郡志所传履翁死事及蒙褒顚末题曰旌忠属余友王尚涵氏序诸首今二十余年梓燬孙元涧等又续刻之请余为序余尝怪荀子言性恶及读其书曰物之动者有气而无知禽兽有知而未有义人生有气有知而有义夫人有气有知而有义则性未始恶也荀子之言不自左矣乎今观履翁事余益知人心之义之不可后也孟氏云所欲有甚于生岂不谅哉虽然自宇宙来未有若丞相之义烈亦未有若从丞相者奋义之多也即后之崇报虽人列俎豆祗益为劝曷为繁当其时余邑死事刘士昭出鍼工余宗静山当敷天为元矣而独以一夫操耒抗之其事犹最奇士昭未知得从祀否静山后履翁十年始得从祀祀不祀不足言余独信人心之义不可后而又庆奋义者之必有后也序可乎亡何元涧等又率其家之游余门者曰朝儒朝海暨余妹壻可大偕来视成遂奋笔着之篇端
　　南昌府志序　　　　　　　　　邓以赞
　　南昌故阙志有司者多以为空文无所用之新安范大夫至辄留意于兹逾年遂有成书夫志纪利病昭惩劝可为空文乎哉盖其起教于微渺而转习于防希务于弗急而收于无功所为用非俗吏所窥矣然未易言也方大夫初发念辄移书属余山中余抱区区之心有年矣惟以郡志比列国之史易而为之其传不逺故属章友本清为谢不敏盖余深惟孔子絶四矣所为笔削自信于天之春秋然后能以天信人曰斯民也三代之所以直道而行也夫岂数数然侦人情以自严邪吾辈意气不惟犹在天人之界即寻常发语如泥泞五寸须说一尺往往而有则安敢与于斯文诚惧一语或浮诸凡失据矣且史有专官其纪载皆当日所睹闻此之为志则欲以数百年后臆断其事矣如田赋日倍于徃其増必有渐也吾欲求积重之故而户书无征也何以议复嘉靖之壬午乙巳岁尝饥矣自上援之幸有孑遗今室如悬磬野无青草吾欲求所已试为今日请而宦绩无征也何以赞画人之不同如面或迹是而心违或始修而终戾必耳目所及然后得其情状吾欲察于众好众恶之中而故老无征也何以决去存由斯以言即余有以自信能无遗憾乎故曰未易言也廼大夫不谓然也直以身任之曰岂可以当吾世而仍其阙且余为一圻而图之何弗信之与有于是开馆延贤广渔猎重依违其为心亦勤矣犹自处欿然与众共之岂不诚斤斤哉江淹曰史之难无出于志非漫言也然大夫有意乎明徳新民之学久矣其精神沦浃盖在言语文字之外自今吏兹土者率大夫之衷从于寛政解纾民困而生兹土者亦临深履薄专一精魄以起地灵则上下皆无违心而有嘉德庶防大夫所为用矣乎顾余察国人之心其孝子顺孙多急于明先徳也容可既乎余能为大夫解矣可以书传者名不可以书传者神无所以不朽书无益也有所以不朽不书无损也此虚实之説也且修徳于明者人纪之行善于隂者鬼神纪之无以鬼神为防防由枝叶之荣昌而所纪可知也其于人何必急急耶余故欲父老子弟冥于不必事而严于无所待斯为善矣余将以此广大夫之用于其请序也并为书之
　　南昌府志序　　　　　　　　　张　位
　　休宁范公之守南昌也思日孜孜以兴教起敝为己任甫下车索郡图志无从覩焉既访于比部方公来崇暨余弟上林丞化得旧本二盖创于某年俱寝未布公慨然曰文献故郡志可阙诸是诚在我政暇乃与文学章君潢等谋之时余在京尝以书见讯余方供奉讲帏乐赞其成而未有以对也万厯丁亥冬余乞病归山公访余草堂谭志事欲俟余一言而定余谢曰仆病未能也窃闻志犹史然昔尝滥竽实録防典之役每将事豫发金匮石室所藏下搜诸司掌故不啻详焉犹病阙如搜罗其备乎询其公乎公由是檄所属州邑采典实移书乡先生下问三老访求故家遗俗而佚事多有征焉公曰庶几可乎余曰未也窃见国家凡有纂修必开馆属事公曹具草以上于总裁反覆参校始克就绪百工居肆业其成于专乎公由是择公署之静阒轩敞者増延博雅设飨醴供饩禀分局而专责成公复以人物见询余曰斯志也非所以论于史矣愚何敢与闻史道去取严斧钺乡党恂恂尚厚孝子慈孙之情可尽徇乎是在主持风教者采月旦精畴咨发于一旦若揭榜标题孰得而议焉公颔之遂以所成集如干卷质之万督学邓太史余亦幸得卒业公因以序见属余考按图牒俯仰今昔而论其世山川无改气运推迁良用怃然太息于斯昔髙皇帝神武服海内独提全师与伪汉争衡始定豫章故形势为天下重盖全省江南中原而南昌又当列郡之中也国初建草昧辟鸿荒休养生息二百余年于兹中间潢池防兵逆藩窥鼎虽不无多故尚晏然号称乐土以故老所传自正逮嘉靖初官政简易旄倪嬉里气厐而俗朴士者循循本业砥砺清白官有余蓄民有余藏不数十年而风景顿异矣若溜建瓴波东注力挽之而卒莫可挽也今方防谧宁无旁发意外之扰天子嘉惠元元百司奉上意蚤夜勤恤蒿目而忧其患科条功令络绎日颁于下始用宻救疎而其疎也更在宻用隆救汚而其汚也更在隆用节救耗而其耗也更在节吏治民艰有若不能为者由一邦而天下可知矣审变通而与民宜之非志曷稽或曰存则人亡则书固矣自有郡以来良二千石彬彬相望治果能为有亡曰不然理家者而欲长善厥家凡田舍庾箧纪纲臧获手自擘画无遗谋尤必尽登簿正庸便稽览而贻后人国医之为疗也方脉品剂攻治辅养之术自出工巧又笔诸类案借以传世充此志也仁也公夙讲一体之学理官如家视民不宁犹痌瘝乃身斯举也亦思其仁之有寄而已连岁苦旱涝饥馑頼公拯救多方公为政崇风教重农桑学校斤斤古道耻为俗吏夫天下事废不举坐阘冗者托镇静以偷安旁观者不肯自为又媢人之为动煽危言阻格盖事无全善倘惮毛举而逡巡却歩是何务之能成宁惟志也乎哉吾闻君子之为政也居有所树去有所遗迹公今日之为树且遗也诚卓以逺矣
　　重修南昌府志序
　　明兴志南昌者亡虑数家其轶者毋论已治之季山隂祝公尝有纂次防更丧乱厪有存者迨万厯戊子休宁范公藩伯之籍传而数百年之放失旧闻毕集讵不斌斌有征哉丁未郡署灾志燬莆田卢使君以博雅名郎出守是郡百废具兴堂构焕然鼎新则叹曰郡有志犹家有籍也室新籍废可乎夫太上因之非一切沿袭旧贯为也间繙后先两志则伦类殊相径庭惧其歴嵗滋久或多遗复遂因而整齐之接其后事讫于今兹捃摭罔遗博收约取不开局不延儒不借聚讼之口以遗作舍之讥而删述壹禀于独断暨陟陈臬之明年杀青始竟谒余序之往藩伯竣事余窃尝与闻之语具在往志中不意老眼复得与于钜典请理前语而申之可乎盖载笔一方与执简东观体裁虽异均之史之流裔也概诸书法岂避谨严国史囊括尽乎函夏所表见非重钜不与其义例恒俭郡邑所志正备国史所不逮也即米盐细屑乡党自好例得广记大抵掌故易稽尚论难定名人魁士耀日月而抗云霄暗中摸索亦得士有百行苐取节焉亦足以彰磨砺古来善善固贵于长也夫赞者在堂訾者在户悠悠丘里自昔难谐惟是直道为公三代于今未泯盖操笔之视操行一也寜不兢兢二千石临列城以宣化其体尊矣修一王之法垂域内百世之宪章其为权衡甚钜操之可无审而与众共邪从违之符诚在已不在民矣此余雅素所望主持风教者而深庆于使君得之矣春秋之作炯垂万世昭戒游夏文学乃不能赞一辞非难之也意有独至讵可以多指乱乎史记自拟狩麟书出一人之手盖著述者固自有见未可与浅见寡闻者道也兹志裒者十有三益者亦十有三凡一郡大事经所擘画及确论可行者必载以垂后譬之为命藩伯其草创者也使君则举讨论修饰润色而身任之者也两君子有美相成俾疆理有完书故先民论同所以致贵于醯醢盐梅耳食者讵知之且政术文章世尠兼擅使君据案剸划不废铅椠之业诚哉手挥霹雳字挟风霜可不谓通才乎使君于书无所不读淹贯百家至于藏山秘乗尤爱摉采尝取累朝实録豫章人物诸集不下千百余卷浃月悉能闇诵匪但记事而兼举其辞资禀絶伦殆天授也是郡宿昔称剧使君治之若振槁然晨起视事耳聴两造手成爰书日未旰讼庭虚无人凛若神明而率崇以惇大则为后事师者着明于行事不特托之空文已也
　　庐山纪事序　　　　　　　　　余文献
  </div>
  <div class="pagination">
   <a href="江西通志_page330.html">
    上一页
   </a>
   <span>
    ...
   </span>
   <a href="江西通志_page326.html">
    326
   </a>
   <a href="江西通志_page327.html">
    327
   </a>
   <a href="江西通志_page328.html">
    328
   </a>
   <a href="江西通志_page329.html">
    329
   </a>
   <a href="江西通志_page330.html">
    330
   </a>
   <span class="current-page">
    331
   </span>
   <a href="江西通志_page332.html">
    332
   </a>
   <a href="江西通志_page333.html">
    333
   </a>
   <a href="江西通志_page334.html">
    334
   </a>
   <a href="江西通志_page335.html">
    335
   </a>
   <a href="江西通志_page336.html">
    336
   </a>
   <span>
    ...
   </span>
   <a href="江西通志_page332.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
