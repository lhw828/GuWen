<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 18 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 18 页/共 479 页</h1>
    <div class="content">　　胡氏曰：魏人都许，不恃方城，而守襄阳方城，见前七国楚绵以方城。蜀人都益，不恃剑门，而守汉中剑门，在保宁府剑州北二十五里。详四川名山剑门。吴人都秣陵，不恃大江，而守荆渚江陵城，楚渚宫也，故曰荆渚。 
　
 
　

　
读史方舆纪要
　
　

卷三 

卷三
　　◎历代州域形势三晋　十六国

　　司马晋世管魏权，倾危弱主，西灭蜀，东灭吴，遂并天下。

　　【史略】初，司马昭谋侵吴、蜀，谕其众曰：吴地广大而下湿，攻之，用功差难，不如先定巴蜀。三年之后，因顺流之势，水陆并进，此灭虢取虞之势也。计蜀战士九万，居守成都及备他境，不下四万，然则余众不过五万。今绊姜维于沓中沓中，在今洮州卫西南，羌中地也。时维军败于洮阳，内畏黄皓，不敢归成都，因求种麦沓中。洮阳，即今洮州卫治，使不得东顾，直指骆谷骆谷，在今西安府县西南百二十里。旧为南入汉中之要路。详见今汉中府傥骆道，出其空虚之地，以袭汉中。以刘禅之弱，而边城外破，士女内震，其亡可知也。乃以钟会都督关中，规进取。姜维闻之，表后主宜遣军分护阳安关口阳安关，即阳平关也。见前蜀汉重镇及阴平之桥头在今巩昌府阶州文县东南白水上。详见阶州阴平道，以防未然。后主不省。既而昭遣邓艾督军，自狄道趋甘松沓中狄道，今临洮府治。时艾为征西将军，屯狄道。甘松，在今洮州卫西南，以连缀姜维；诸葛绪督军自祁山趋武街桥头，绝维归路绪为雍州刺史，屯上わ。武街，今巩昌府成县治。桥头，即阴平桥头；钟会统大军，分从斜谷、骆谷、子午谷趋汉中斜谷，在凤翔府县西南三十里。骆谷见上。子午谷，在西安府西南百里。俱详见汉中府褒斜等道；以卫持节监军事。时汉敕诸围皆不得战，退保汉、乐二城汉城，今汉中府宁羌州沔县西南西乐城是也。乐城，今汉中府城固县东南旧城是也。初，诸围皆据险拒敌，令不得入平地。姜维易其制，欲诱敌深入，而后击之。会遂平行至汉中，分军围汉乐二城，径趋阳安关，关口无备，遂下之，长驱而前。邓艾击维于沓中。维败走，闻诸葛绪已塞道屯桥头，乃入北道，欲出绪后。绪引却。维还，从桥头过，至阴平，闻关城已破即阳平关，乃退趋白水白水，今保宁府昭化县西百里景谷城，即故白水县，合诸军守剑阁剑阁，在四川剑州，即剑门也。见前，以拒会。会不能前。邓艾进至阴平，上言：敌已摧折，宜遂乘之。若从阴平由邪径经汉德阳亭今龙安府东北有故德阳亭，趋涪今成都府绵州治也，出剑阁西百里，去成都三百余里，奇兵冲其腹心，出其不意，剑阁之守必还赴涪，则会方轨而进；剑阁之军不还，则应涪之兵必寡矣。遂自阴平行无人之地七百余里，凿山通道，造作桥阁，山谷高深，至为艰险，先登至江油今龙安府江油县，进击诸葛瞻于涪。瞻败，退住绵竹绵竹故城，见前公孙述据成都，复击破之。汉人惧，后主遂降，悉定蜀地。其后十余年，羊祜镇襄阳，请伐吴，曰：期运虽天所授，而功业必由人而成。今若引梁、益之兵水陆俱下时王监益梁诸军，荆楚之众进临江陵即祜所统也，平南豫州，直指夏口时胡奋为平南将军，王戎为豫州刺史，徐、扬、青、兖并会秣陵徐、扬，王浑所统，青、兖、琅邪王所统。秣陵，即吴都也，以一隅之吴，当天下之众，势分形散，所备皆急。巴汉奇兵，出其空虚，一处倾坏，则上下震动，虽有智者，不能为吴谋矣。吴缘江为国，东西数千里，唯有水战，是其所便。一入其境，则长江非复所保，还趋城池，去长入短非吾敌也。及祜卒，举杜预自代。预复请伐吴，许之。命琅邪王出涂中涂、滁通，今南直滁州。胡氏曰：即滁州取真州之路。真州，今扬州府仪真县，王浑出江西浑时都督扬州。江西，自和州出横江渡之路，王戎出武昌，胡奋出夏口，杜预出江陵，王、唐彬下巴蜀时彬为巴东监军，凡六道；而使贾充将中军，屯襄阳，节度诸军。王浑出横江在今和州东南二十五里，即大江也，所向皆捷。王克丹阳在荆州府归州东南七里，进克西陵、荆门荆门，见前岑彭破荆门、夷道即今夷陵州宜都县。杜预克乐乡见前吴重镇，取江陵，于是沅湘以南沅湘，见七国楚南卷沅湘接于交、广，望风降下。胡奋克江安江安，即公安，吴南郡治此。杜预定江南，改曰江安县。王复进克武昌，长驱至建业，吴人或降或溃。舟师过三山在应天府西南五十七里，入石头石头城在应天府西二里，吴主皓出降。吴地悉定。

　　仍都洛阳。

　　【都邑考】晋都洛阳，愍帝都长安，南迁后，都建康即孙吴建业也。

　　分州十九沈约《志》：太康元年，天下一统，凡十六州。后又分雍、梁为益，荆、扬为江，益为宁，幽为平，凡二十州。今从《通典》：

　　司州治洛阳，统郡十二。晋改汉魏之司隶为司州。永嘉以后，洛阳沦没。大兴四年，司州侨治合肥，寻治荥阳。咸康五年，又治襄阳。永和十二年，还治洛阳，后没于符秦。太元五年收复。隆安中，又没于姚秦。义熙十二年，司州复治洛阳。

　　河南郡汉郡也。领洛阳等县十二。洛阳，即秦汉时旧治。

　　荥阳郡本属河南郡。泰始三年分置，领荥阳等县八。荥阳，见前。

　　弘农郡汉郡也。领弘农等县六。弘农即汉旧治。渡江以后，侨立弘农郡于寻阳界内，今江西九江府有寻阳故城。

　　上洛郡本汉之京兆及弘农郡也。泰始二年分置，领上洛等县三。上洛，今陕西商州治也。

　　平阳郡魏分汉河东郡置，领平阳等县十二。平阳，即魏旧治。

　　河东郡秦郡也。领安邑等县九。安邑即汉故郡治。渡江后，尝侨立河东郡于孱陵县界之上明地。上明，今湖广松滋县西有故城。

　　汲郡本魏之朝歌郡，后废。泰始二年，改置汲郡，领汲县等县六。汲县，即魏朝歌郡治。其后石勒析置东燕郡，治燕县，今卫辉府胙城县也。

　　河内郡汉郡也。领野王等县九。野王，今怀庆府治河内县是。

　　广平郡魏增置郡也。领广平等县十五。广平，即魏旧治。本属冀州，晋属司州。

　　阳平郡亦魏所置郡。领元城等县七。元城，魏郡治也。本属冀州。

　　魏郡汉郡也。领邺县等县八。邺，汉郡治也。本属冀州。

　　顿丘郡汉东郡地。泰始二年分置，领顿丘等县四。顿丘，今大名府清丰县有顿邱故城。汉、魏俱属兖州。

　　兖州治廪邱，今东昌府濮州范县东南有廪丘故城。统郡国八。惠帝以后，兖州沦没。建武初，兖州侨治邹山。大宁三年，寄治广陵。建元二年，寄治金城。永和八年，侨治下邳。太和四年，移治山阳，寻还广陵。太元六年，以广陵为南兖州，鄄城为兖州，既而青、兖二州皆寄治淮阴。义熙七年，复以兖州治广陵。八年，青、兖二州皆镇京口。邹山，今兖州府邹县东南故邾城是。金城，今江宁府上元县北三十五里有故金城。山阳，今淮安府附郭县。淮阴，今淮安府西北四十里故淮阴城是也。余并见前。

　　陈留国汉郡也。领小黄等县十。小黄，今开封府陈留县东北三十里有小黄故城。其后石虎改为建昌郡，属洛州。东晋咸康四年，于北谯界侨置陈留郡。

　　濮阳国本汉东郡地。晋泰始初分置，领濮阳等县四。濮阳，即汉东郡治。南渡后，侨治淮南。

　　济阳郡汉郡。领定陶等县九。定陶，即汉济阴郡治。南渡后，侨治淮南。

　　高平国汉山阳郡也。晋改为高平国，领昌邑等县七。昌邑，亦汉山阳郡治。晋安帝时，侨置山阳郡，治山阳县，即今汉阳府治。

　　任城国汉故郡也。领任城等县三。任城，亦旧治。

　　东平国汉故郡。领须昌等县七。须昌，今兖州府东平州治是。

　　济北国汉郡。领卢县等县五。卢，亦旧治也。

　　泰山郡汉郡。领奉高等县十一。奉高，汉郡治也。

　　豫州治项，今开封府陈州项城县。统郡国十。永嘉之乱，豫州沦没。大兴中，豫州寄治谯，寻又寄治雍丘。大宁初，寄治寿春。咸和四年，又寄治芜湖。咸康三年，寄治邾城。邾城旋陷于石赵，复治芜湖。永和元年，移屯牛渚。二年，仍治芜湖。九年，治历阳。十一年，移镇寿春。自是进取则屯寿春，守江则屯历阳、芜湖。隆和元年，移镇汝南，旋还寿春。太元初，镇姑孰。九年，以姑孰为南豫州，汝南为豫州，既而以豫州寄治历阳，谓之西府。义熙六年，复镇姑孰。沈约曰：永和十一年，豫州屯马头。升平元年，戍谯。咸安元年，镇历阳，宁康元年，复徙姑孰。太元十年，又戍马头。十三年，又徙历阳，义熙二年，则复戍姑孰也。雍丘，今河南杞县。见春秋杞国。芜湖，今南直太平府属县。姑孰，即今太平府治。马头，今南直凤阳府怀远县南二十里有故城。余并见前。

　　颍川郡秦故郡。领许昌等县九。许昌，即汉末旧都也。

　　汝南郡汉郡。领新息等县十五。新息，今河南息县。见春秋息国。《晋志》惠帝分汝南立南顿郡，治南顿县，今河南商水县是。亦见春秋顿国。又明帝分置汝阳郡，治汝阳县。咸康中废，寻复置。今汝宁府治是。

　　襄城郡本颍川郡地。泰始二年分置，领襄城等县七。襄城，今开封府许州襄城县。南渡后，元帝侨立襄城郡，治繁昌县，今南直太平府属县也。

　　汝阴郡魏增置郡，后废。泰始二年复置，领汝阴等县七。汝阴，即魏故郡治。《晋志》惠帝时，分汝阴立新蔡郡，治新蔡县，今汝宁府属县。南渡后，孝武又侨置南新蔡郡，属南豫州，在今庐州府舒城县境。

　　梁国汉故郡也。领睢阳等县十二。睢阳，亦汉梁国旧都。《晋志》：武帝省陈郡入梁国。惠帝复分梁国立陈郡，治陈县，即故郡治也。东晋孝武太元中，侨立南梁郡，在寿春南界。

　　沛国汉旧郡。领相县等县九。相，即汉沛郡治。

　　谯郡魏增置郡也。领谯县等县七，谯，即魏故郡治。

　　鲁郡汉郡。领鲁县等县七。鲁县，即汉鲁国旧都也。

　　弋阳郡魏增置郡。领西阳等县七。西阳，今黄州府东南百三十里西阳故城是。沈约云：晋惠帝分弋阳郡为西阳国，属豫州。宋尝改属郢州，治西阳县。疑惠帝以后，弋阳还魏旧治也。刘句曰：吴分江夏置蕲春郡，晋改曰西阳郡，即唐之蕲州云。

　　安丰郡魏增置郡。领安风等县五。安风，即魏郡治。

　　冀州治房子，今真定府赵州高邑县西南十五里有房子故城。魏收曰：治信都，统郡国十三。胡氏曰：晋南渡后，幽、青、冀、并四州，俱侨治于江北。孝武太元七年，复取齐地，幽、冀二州皆徙治焉。

　　赵国汉郡。领房子等县九。房子，即州治。

　　巨鹿国秦郡也。领<广婴>陶等县二。瘿陶，今赵州宁晋县西南二十五里故城是。

　　安平国汉故郡也。领信都等县八。信都，即汉信都国都也。

　　平原国汉郡，领平原等县九。平原，即汉旧治。
</div>
    <div class="pagination">
<a href="读史方舆纪要_page17.html">上一页</a><span>...</span><a href="读史方舆纪要_page13.html">13</a><a href="读史方舆纪要_page14.html">14</a><a href="读史方舆纪要_page15.html">15</a><a href="读史方舆纪要_page16.html">16</a><a href="读史方舆纪要_page17.html">17</a><span class="current-page">18</span><a href="读史方舆纪要_page19.html">19</a><a href="读史方舆纪要_page20.html">20</a><a href="读史方舆纪要_page21.html">21</a><a href="读史方舆纪要_page22.html">22</a><a href="读史方舆纪要_page23.html">23</a><span>...</span><a href="读史方舆纪要_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
