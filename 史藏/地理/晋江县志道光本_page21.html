<!DOCTYPE html>
<html>
<head>
    <meta charset="UTF-8">
    <title>晋江县志道光本 - 第 21 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晋江县志道光本 - 第 21 页/共 196 页</h1>
    <div class="content">　　港边巡检司　在府城二十都。元时建。明洪武二十年，徙于十六都之深沪。故址犹存。
　　晋江务　在二十五都塘市。明洪武初，知府张灏移建于都税务旧地，改名税课司。
　　杂造局　在府治东。元时建，即宋废提举司故址也。今废。
　　浔渼管勾司　在县东南十七八都。至正十六年置。至大二年为司令司。明洪武元年，改为场。二十五年，仍置盐课司。辖仓埕二十所　曰南崇，曰前索东仓，曰安下，曰前索西仓，曰埕前，曰清石，曰径山下浦，曰壁兜，曰溪浦，曰■〈山上金下〉头，曰大南，曰大北，在县十七八都；曰西釜，曰沙美，曰西銮沙美，曰阜通，曰阜通东仓，曰东埕，曰南埕，曰北埕，在县二十都。
　　明
　　察院行署　在泉州卫西，旧城隍庙之左。御史行部及都御史巡历督学考校，皆驻此。成化十二年，知府徐源创建。外门东西，各置公馆，为官属候谒之所。十八年，知府陈勉复割东公馆地，增建后堂。
　　布政分司行署　在泉州卫西，督粮、理刑二馆之间。旧为东仓库址。先时分司，在府治东南集贤坊内。成化间，知府徐源改建。后改为清军馆。
　　按察分司行署　在泉州卫东。旧为军器局地。嘉靖间，按察副使罗英，改为巡海道行署。后巡海徙镇漳州，署废。今地并入提督公署。
　　兴泉道　在泉州卫右察院之左，即宋观察推官厅。元初为提刑按察司。至元二十八年，改为肃政廉访司。至正十年，监郡偰玉立修。明洪武八年，改按察分司。二十四年，分司移卫东，改漳泉道行署。二十九年，漳泉道改为福宁道。嘉靖三年，以山寇窃发，特兼兵备镇泉守高越，即内堂西，置吏舍，增构后堂。三十八年，倭入寇，乃移福宁道，驻省城。另设兴泉道，佥事万民英于仪门内西建礼宾馆，南建拱极堂，其后增修益备。隆庆四年，副使乔懋敬改清军馆为兴泉道署，添堂宇，左右设书皂房，徙居之，虚旧署。万历十八年副使汪应蛟复移原所。后惟副使朱汝器仍之，余并驻新道署。
　　同知厅　先在清军厅，后移察院西，又移府署左。今驻厦门。
　　清军馆　在府治东南，儒学北，同知厅政所也。旧为布政分司。成化十二年改为公馆，旁有羡地，居民侵焉。嘉靖四十五年，知府万庆复之。后徙厅于察院西，移兴泉道署于此。国朝乾隆四年，改为督学试院。
　　通判厅　在府署右。内有一寄轩。〔陈琛记〕吾泉别驾姑苏郭裕庵先生■〈車堂〉于涖政之暇，就其公署东偏，构小轩数楹，为游息之所，而名之曰：寄。公余退坐，静而观之，大块并色，混辟无穷，有以见夫天地为万物攸寄之祖焉。婉娈突弁，百年一瞬，又有以见夫吾身之寄夫天地者焉。浮云簸风，倏来忽往，又有以见功名富贵之寄夫吾身者焉。潇洒淡泊，无慕无营，视世之人，多方务求，而必欲得之者，若不足以满其一唾，况肯褰裳濡足而与之争哉？然则寄之为言，亦有志于为君子者之所宜知。而先生之以寄名轩，其思致亦远矣。或曰晋祖佛老，动称逆旅过客，放旷风流，遗落世事，寄岂儒者务实之谈与？余应曰：庄周荒唐，固未得寄之深，彼营窟执筹之徒，口清心浊，亦恶知夫周之寄也？排难解纷而飘然不为商贾，如鲁仲连者，则深有得于其所谓寄矣。今观吾裕庵先生，寄一寄之轩，而不为一寄之政，利必要其所终，害必原其所始。革旧创新，忧深虑远，未尝有苟且欲速之意，而何寄之云！虽然，世味塞胸，而躯壳重焉，则安能忘己以及人哉？是先生之寄，乃其所以能为不寄者也。他日，寄声高举，攀辕莫留，则兹轩也，固为先生之暂寄；而甘棠在轩，不翦不伐，又将为先生之久寄。而后人之来寄于轩，又岂无感发兴起，而思所以续寄者乎？然则一寄之轩，实吾泉人寄托之大者也。余不佞，为作《一寄轩记》。　　国朝移驻安海。
　　推官厅　名理刑馆，在通判厅西。后裁。
　　检校厅　在府署东。后裁。
　　知事厅　在府署西。后裁。
　　照磨所　在府署西，即旧推官厅。后裁。
　　司狱司　在谯楼内东北，仍宋旧也。明移府治内。
　　河泊所　旧在县东南三十六都法石市。洪武十四年设。嘉靖间，移于城内萼辉铺。今废。
　　税课司　在府治西南，大司成坊左，即宋嘉定前，旧都税务地。洪武六年设。正统十三年，知府熊尚初重修。嘉靖十六年裁司，废。
　　■〈氵丙〉洲场盐课司　在县东南十一都。洪武二十五年置。辖仓埕一十四所：曰东埕二仓、曰西旧埕、曰西新上埕、曰西新下埕、曰西新埕二仓，在县十一都；曰新市上埕、曰新市下埕、曰蔡埭北、曰蔡埭南、曰围头北、曰围头后、曰围头后埭，在县十四都。
　　庵上巡检司　旧在县东十四五都围头。后改驻二十七都洋埭庵上。今裁。
　　围头巡检司　在县东十四五都。宋时为宝盖寨。　洪武二十年，以永春陈岩司移驻。　今废。
　　深沪巡检司　在县东十六都。洪武二十年，从二十七都徙建。国朝顺治十八年，衙署寇毁。康熙年间，改驻洛阳，为洛阳司。
　　乌浔巡检司　在县东十六都乌浔山。洪武二十年，以安溪大西坑司移驻。国朝顺治十八年寇毁。康熙年间，改驻浦边，为浦边司。
　　祥芝巡检司　在县东二十一都。洪武二十年，从二十二都石湖徙建。国朝顺治十八年衙署寇毁。康熙年间，改驻鹧鸪，为鹧鸪司。
　　织染局　在府治左，忠厚坊内，本清源驿地。正统三年，守尹宏建局。景泰五年，大使李敬增建。今废。
　　染局　先在南俊巷。宣德三年，因内使阮礼督造至郡建。嘉靖三十三年，守童汉臣移建府治后东畔。内有清玉泉井，染色为天下最。旧有二碑，记其事。后奉文裁革，染局卖为民居。
　　阴阳学　旧在府治东北，灵感坊内。成化二年，守李宗学移于崇阳门内左巷。嘉靖间，移桂坛巷。今废。
　　医学　旧在谯楼西偏，为惠民药局。洪武十八年，改为学，寻移于崇阳门大街右。正统三年，知府尹宏重建。嘉靖中改建谯楼左畔。后废。
　　僧纲司　在承天寺。
　　道纪司　在元妙观。

　　武职署

　　宋
　　福建兵马都监厅　旧在肃清门外。嘉定辛巳，守宋钧改为行衙，乃辟都教场于朝天门内，旧全捷营之侧，移营屋于旧教场，以余地作兵马都监厅。
　　殿前司左翼军统制厅　在府城东三十九都。以东禅、护安、太平、龙湖、报慈五院隙地合建营寨，设统制厅以领之。元至元中，以其军隶左副万户府，厅废。
　　元
　　左副新刷土军万户府　在府治北泉山门外。至元间，以殿前司左翼军隶于府，复刷土军以益之。乃立营建署于州之后门，万户赤干迁建今所。明洪武初归附，调其军隶山东宁海卫署，废。
　　明
　　泉州卫指挥使司　在府治西镇雅坊之北，即宋州治也。元改为泉州路总管府。洪武元年，改为卫署。三年，指挥同知李山重建，正堂之东为架阁库，谯楼之东为钟楼。宣德十年，指挥使王浚修。天顺三年，指挥使王振、指挥佥事赵立，复相继修建。天启六年，守沈翘楚修谯楼。〔史继偕记〕郡故有谯楼，相传唐末闽越王审知抚有七闽，始开府治。前辟双阙，下累石如城。稍北九十步为应门。应门者，第二门也。历宋、元，因其旧，改谯楼为测漏所。后屡圮屡葺。至正年间，乃大新之，而旧志莫考。按陶人欵识，有“至正元年”字，则建于是年无疑。我朝改郡为卫，正统年毁，撤而新之。而移其址于第二门，则实由正统间始。岁久漂摇，日就倾圮。于是，郡大夫汉阳沈公来守是邦，慨然引为已责。以其赢若干镪，为文武吏倡。余不佞，及诸荐绅各出橐中装助之。详具大夫所为记中。说者谓郡城中含七山，斯楼实踞其中，以故人文甲天下，由地脉所团聚处。今兹一饬，治间山川，愈以开明灵秀，倍为映发，此其劾〔岂〕独一测漏知时已哉？文武为宪大夫有之，是可书也。役始丙寅三月，竣于八月。大夫为酒招余，落之而系以诗：于赫泉山，牛女分躔。郡治踞之，灵异结蟠。爰有谯楼，翚飞云连。重阶疏寮，海邦所瞻。传且千祀，丰极而圮。间或增修，补苴焉已。浸寻弗支，畴度畴理。哲匠应期，沈侯则以。义问一宣，群公咸应。迨及簪绅，斥赀相竞。是筑是营，无烦后命。层构幻成，丽谯逊盛。乃命芳筵，把酒酹天。中和乐职，天子万年。文庙峙东，武卫后列。佳气葱茏，孕为材杰。仰赞皇猷，星晖月洁。太史陈风，天颜闓悦。按：记以开府治为王审知事，与诸说不同。至所云至正元年新楼，又与元吴鉴谯楼记年份未合。但陶器年久，“元”字或“九”字之漫欤？
　　经历司　在卫堂之东、架阁库之后。洪武三年，指挥同知李山建。成化十五年，指挥佥事丁远重建。十七年，指挥使王炫，复建经历廨舍，于卫仪门外之东。
　　镇抚厅　在卫仪门外西南，即宋通判厅也。洪武六年，改为镇抚厅。镇抚曹义重修。岁久而圮。成化十八年，指挥王炫督镇抚徐祝重建，未克就。
　　左千户所　在卫仪门外东南，宋佥书判官厅故址也。洪武九年，千户周勋创建。东西两廊，列十百户所。成化十八年，副千户何祯购工修葺。
　　右千户所　在左千户所之东，亦宋佥书判官厅故址也。景泰二年，千户方清重修。成化十二年，重建仪门。
　　中千户所　在镇抚厅之东。正统十二年，正千户武成重建正厅。成化十二年，副千户李景寿重建仪门。十八年，正千户宋安重修正厅及两廊。
　　前千户所　在右千户所之东，宋市舶司库故址也。景泰元年，正千户秦杰重建正厅及后堂。成化十二年，副千户章钦重修两廊。十八年，正千户秦升重建两翼及仪门。
　　后千户所　在前千户所之东，宋司法参军厅故址也。宣德十年副千户赵立，景泰五年正千户翟纪，相继修葺。成化十九年，千户江宏同百户汤泉，重建东廊，工未克就。
　　收料库　在卫西廊。成化十三年，巡按监察御史戴用令指挥童源创设，以贮出海休息并军器等料银。
　　军器局　在卫署之东，宋南天王堂故址也。元时为军器库，后废。洪武初，即其址建军器局。正统二年，指挥使王浚修建。
　　教场　在府城南门内天妃宫东北。中为演武亭。洪武三年，指挥同知李山创建。宣德十年，指挥王濬重修，并建五所官厅于亭之东西。成化十六年，指挥同知陶琨重修。十七年，指挥使王炫复增建后厅，并东西南北四隘门。
　　永宁卫指挥使司　在晋江县东南二十都。洪武二十年，江夏侯周德兴创建架阁库在仪门内之东，军器库在仪门内之西。鼓楼、钟楼俱在卫之左。
　　经历司　在卫堂之左。
　　镇抚厅　在卫北门内之右。
　　监房　在西廊之后。
　　左千户所　在卫西谯楼之左。东西两廊，列十百户所。宣德五年火。景泰四年，正千户张俊重建，工未克就。天顺八年，复坏于风雨。
　　右千户所　在卫西门内之右。景泰间圮，惟仪门仅存。
　　中千户所　在卫东南小东门内。
　　前千户所　在卫南门之右。上二千户所，皆圮。
　　后千户所　在卫西谯楼之右，亦景泰间圮，惟仪门仅存。
　　公馆　在卫城西门内。正统十二年，指挥同知钱辂创建，以为上司及使客馆寓之所。
　　收料库　在卫西廊。成化十三年，巡按监察御史戴用令指挥使杨晟创设。
　　军器局　在卫城中、城隍庙左。岁久圮坏。成化间，指挥使杨晟移于卫之西廊。
　　教场　在卫城西门外坡上。旧在大东门之东。永乐四年，指挥佥事沈瑾移置今所。　中为演武亭。成化十七年，指挥杨晟增建左右翼房，绕以周垣。
　　福全守御千户所　在晋江县东南十五都。洪武二十年，江夏侯周德兴创建，两廊列十百户所。成化五年，正千户蒋辅重建。
　　教场　在所城东门内北偏。

　　养济院育婴堂附

　　养济院　宋有居养院，在府城左北厢。嘉定十一年，守真德秀建。安济坊，在临漳门外，石笋桥南，庆元二年，守邓驿建。嘉定十一年，守真德秀修。安乐舍，在府城南左厢。绍定二年，守真德秀建。后圮，移右北厢西濠之旁。明洪武七年，知县张灏建养济院于郡治西北隅，后改为存恤院，以居癞疾者。而徙养济院于县后，后没官屋。今县后院废。国朝仍移建养济院于城北隅盛贤铺内，共房屋一百二十间，收养孤贫，岁给银布。乾隆三年，加增口粮。五年，收养额外孤贫。
　　育婴堂　在城内溪亭铺。房屋一座，周围八间。雍正二年，知县叶祖烈奉□□文建。

　　●卷之十四　学校志

　　学校为储才之地，萃其秀而升之，所以摩励而涵濡之者，必先有鼓舞之人，作兴之法。自唐常观察倡学吾泉，欧阳詹首应其选，迨宋而朱紫阳教化覃敷，迄明而蔡虚斋讲明理学，贤哲挺生，代不乏人，而晋特隆他邑。且先圣之泽，历久无穷，后之学者，睹车服、礼器、鼓箧肄业于其中，思皇朝所以尊师厚士之意，安得不勉励奋兴，冀衍道南一脉，以无负海滨邹鲁之望耶？志学校，附以学田、书院及名宦、乡贤、节孝诸祠。

　　府学

　　泉州府学唐时于衙城右立鲁司寇庙，张九龄书额，庙庭有皂荚，每应州人举进士之数。五季为宣圣庙，在崇阳门外。宋太平兴国初，守乔维岳始迁于东南三教铺，即今地。七年，守孙逢吉即庙建学。祥符二年，守高惠连迁于育材坊。坊在梦杲巷口，及复原所，以其地赐庄夏坊。废。大观三年，郡人龙图柯述白于郡，仍还旧址。绍兴七年，守刘子羽重建左学右庙，增旧基高一尺余。正中为大成殿，殿柱皆石，殿前露台，翼以扶栏。下为甬道、拜庭，庭外泮池，亘以石桥，周以石栏。东西为两庑，前为大成门，金声玉振门。门外为露庭，左右为二栅门、外书礼门义路、内书贤关、圣域。直前为棂星门，门外露庭，庭树木棉、榕树数株。外临濠沟，渡石桥而南为文庙，门三，临大街，蔽以栅栏。由大成殿东，为崇圣祠。即敬一亭故地，乾隆二十六年移建于此。又东为明伦堂，旧堂前有东西十二斋，初列正巳上达等十二，后改为志道、据德、依仁、游艺四斋，今皆无之。乾隆四十二年丁酉四月初十日午刻，忽阴云昼晦，烈风雷雨大作，屋盖尽倾，片瓦无存，绅士黄世德等于是年初冬捐修，已亥冬告成，栋梁尽用巨木，比前更坚固宏敞。〔董事碑记〕明伦堂兴工于丁酉初冬下旬，告成于已亥仲秋初吉，料实工坚，事成巍奂，共费花边银七千零七十五，大九中折纹银、库银五千零六十两余。明伦堂外，文庙尊经阁、夫子泉、石亭并别处各项工程，俱取资其中。缘明伦堂为讲学重地，先于丁酉初夏十日风雨大作，栋瓦尽倾，文庙窗棂廊壁、尊经阁墙瓦、石栏等处，俱被冲坏。天道示警，殊堪惕心。郡士佥议兴修，复凛遵郡侯长白双公、邑侯仁和秋圃王公倡建雅意，延请好义绅士倡首捐输，殚心督理，兹已告成，合将董事劝捐义倡诸绅士姓名暨捐银各实数，开列如左。嘉庆二十五年，就明伦堂两厢作室，逢丁前于此习乐，生员陈昌遇捐银修整乐器，州司马王国治捐银置租，充乐局费用。道光四年重修明伦堂桥，并左右各处葺理。道光六年，重修明伦堂西廊碑记。明伦堂两廊，为春秋丁习乐之地，上年西廊倾坏，三间习乐者有狭隘之患，兹春府学董事鸠金构造一间，以备习乐之用，尚留两间未构，林廷光同周仕鼎就其旧基重新起盖，即日落成。道光九年，重修明伦堂东廊两间，西廊一间，堂后为教授署，堂前两廊露庭，庭外方池，中为石桥，外为育英门。堂之东为名宦乡贤祠，又东为尊经阁。乾隆二十六年，重建在道南祠前石台三间，前后六室，周以短垣。石柱三十有二，中四木柱，直透三层，计高五丈有寻。嘉庆乙亥年重修，春仲兴工，重阳竣事，费白金一千七百二十七员零。又东为射圃观德堂，今坏，址存。又东为百源川放生池。阁之后为道南祠，祠之西为福德堂，其东为崇圣祠旧址，由育英门而左为詹咫亭、陈紫峰祠，又左为苏紫溪祠、蔡忠毅祠、周忠愍祠、忠毅祠。前西向为郭恭定祠，祠前有坊，扁曰义路。由育英门而右为顾新山祠、李文节祠，以达于圣域门。绕门而南为夫子泉。泉旧在礼殿边，隆兴初，清泉迸出，甘香特异，教授黄启宗视役夫薙芜得之，乃率诸生拜祝，环甃其旁，名夫子泉。傅秘阁自得为记，王十朋诗：“君不见水经品第天下水，康王谷中泉第一，但知取水不取人，品第未容无得失。又不见武昌山中清冷渊，名因人重逢苏仙，至今人呼作菩萨，沦入异教非吾泉。刺桐城中泮宫里，大成殿下新泉水，不须更以品第论，混混源流自夫子。诸生游泳芹藻间，日饮一瓢心慕颜，聪明不数远公社，清白大胜卧龙山。圣毓尼邱家阙里，泉脈胡为今在是？周流天下皆美泉，浚井得之泉更美。我来酌泉仍叩头，遐思洙泗三千游，世间何处有此水，此州无媿名泉州。”后湮。嘉靖二十二年教授唐尧宾重浚，于此立碑其上，表学前桥曰洙泗桥。又南为海滨邹鲁亭，亭之左为王慕蓼祠、为施襄壮祠，前达于河。洙泗桥之南左为黏郁庵祠，南临街衢，有木牌坊，为府学，门外有照墙，石刻“青云路”三字。由大成门而西，贤关外为西序，训导署在焉。自乾隆二十六年后，训导署移在旧崇圣祠，今居道南祠，此署已废。署之前为洪文襄祠、庄羹若祠，又南北向为何镜山祠、西向为蔡文庄祠，祠临濠跨石桥达于南街，为泮宫门，斯则记所称赎庚门旧地，以挹紫帽之峰者。门内凿河浚池，以通巽流，伐石为桥，以纳潮汐。《闽书》：摹湖学石曼卿书“勅建州学”四字揭之。〔张读记〕惟学宫之建，在州城南之东门，直于庚以阔通衢，擅山川之壮气，践槐袭衮，元勋伟节，世有名人。厥后太守高侯逞私憾，迁而西之，衣冠遂减畴昔，鼓箧来游者，每愤惋焉！舍法之初，升养士之额，厥地褊逼，不足以容冠履。大观三年，乡先生龙图柯公述解组还乡，徇粉榆之舆情，审芹茆之故址，乃叩州牧，自西而东，今学是也。然广轮虽延袤，而基址卑下，时浸淫坏屋壁者屡矣。加之行门隙地，以给编户，未仍旧贯，生徒汹汹，至兴狱讼，竟以居民高赀沮格不行，不获已经委巷而出，士气伊郁，积年于兹。绍兴丙辰冬，富沙刘公子羽来曳泉山之绂，坐席未温，已大播桃李袴襦之谣。铃斋余暇，解榻优贤。适以上丁从事于学，前期斋瀹，徘徊周览，悯馆舍之颓隘，进诸生而告之曰：学校不修，太守之责也。时虽间关，讵忘俎豆乎？遂鸠工市木，委教授戴伟驻泊张谨共董其事。增卑而高凡二尺余，殿俨其中，螭蟠翚展，从事修廊以翼左右。为堂二以集讲论，斋十有二，以分肄习职事，位亦如之。御书有阁，祭器有库，祠房燕亭，宾次庖廪之属，一新轮奂。又赎庚门旧地，以揖紫帽之峰。横跨石桥，因南溪支流入自巽方，遂凿长河浚青草池，纳潮汐于桥之下，则学宇告备矣。教官廨舍，在学之右，乃衿佩函丈之地，亦广而新之。阅十旬毕工，縻金钱五万余缗，公帑民力，无丝毫扰父老，士民乐输金以犒。役既成，公力丐宫祠，士子愿借留，不克从。欲无由报万一，营生祠于讲堂之左，岩岩清净，庶几朝夕景仰焉。读尝闻鲁侯修泮宫，当时有史克颂之；郑侨不毁乡校，后世有韩愈颂之，并能流芳古今，学者慕向。矧雄伟不常之功，超鲁跨郑，芜纍匪工，辄希二颂遗文以揄扬之，因托名不朽。颂曰：“赫赫清源，甲于闽山。有屹其巘，有澄其渊。地灵人杰，龙虎旧传。荖肩蕴藻，炜炜青编。我宋龙兴，化被幅员。兹惟望郡，首建学宫。卜云其吉，雉城东偏。公卿纷辽，誉蔼中原。高侯逞憾，乃西阻迁。中虽克复，未正门阑。士气不振，殆几百年。韪矣刘公，忠义蝉联。辍自紫槖，来拥朱轓。雍容下刃，视牛无全。钧礼韦布，载笑载言。时惟上丁，斋戒告蠲。爰盼庑廊，蠹楹圮甎。恻然动色，予职承宣。学校不修，又谁咎焉？屡入意匠，乃趣工班。材如云委，杞梓楠楩。百堵俱兴，如飞如翰。门直于西，前揖紫烟。石梁雄跨，虹卧清涟。江山增丽，亘古无前。青衿感慨，淬砺龙泉。鹏搏鲲岩，春榜挐先。导礼蹈周，密勿朝端。何以报之？绘像岩岩。我公之德业兮，拂日戾天。我公之福履兮，方至犹川。我公之眉寿兮，超百弥千。漫叟作颂兮，托青瑶镌。隆庆志云：门在今西号房石亭之右，河即学西河沟池，即今石亭下池。嘉靖初年，教授居焉。河纳南溪支流，潮汐入亭下池，左通庙学方池，与光孝塘池合。今溪池仍旧相通，惟塘沟湮塞。绍兴中，即学东偏，附以晋江县学。淳熙四年，别立县学，旧学废。守叶廷珪修。　乾道间，教授林岊立瑞莲堂于讲堂右。《闽书》：绍兴二十九年秋，讲堂下池产双头莲，系梁克家肄业之所，守辛次膺以诗纪瑞。是年，克家首选，明年，廷试第一。至是教授岊为立斯堂，教授张叔椿为记。互见古迹。淳熙中，姚宪易庙门修文昌阁及诸斋。九年，守司马伋饰礼殿，设殿簾两庑。十二年，守林枅修之。绍熙中，守颜思鲁、庆元中守朱佺相继修葺。嘉泰元年，守倪思作棂星门，辟武斋，增小学，葺斋廊庙门及从祀之屋。四年，守章良能甃十五斋地增置官书三千五百余本。嘉定四年，守邹应龙即明伦议道二堂间建六经阁，后废。十四年，守宋钧新十二斋。绍定改元，教授郑璜立先贤祠于庙东。淳祐间，守黄朴、刘炜叔、陈大猷、韩识相继修。咸淳元年，摄晋江令钟国秀重建庙殿，增旧基高二尺，拓广两庑。咸淳中，殿毁，守赵希■〈忄宅〉重建。〔洪天锡记〕天下万形，皆囿于数。惟形而上者，非数所能囿。故巨浸不能汨五行之伦。烈焰不能燔六经之理，此夫子之道所以超众有而独存，阅万变而亡弊也。旃蒙志奋若之岁冬十月辛巳，泉州大成殿火，宗正行守事赵侯希■〈忄宅〉以兵救正，故得不毁。申旦，率僚佐及有位于学者，临夫子之庭，提学使者移问火故，校官林起东、黄以谦震悸承命。郡帑素枵，侯悉少府用度，辍师生餐钱，命别驾虞会元幕史霆声莅其事，大漕寄公各致助，理之，喜于义者愿受役焉。明年六月甲子，礼殿告成，用舍萌礼衅重檐四阿，视旧加壮。塑绘就章，各按仪式；先儒从祀，一如穆陵诏事竣事，二校官以侯命来谒曰：典教亡状，贻祸圣师，无所逃戾，兹幸而济，未知能自赎不？记事之成，敢重奉以请。予谢曰：此童子时所咏归也，虽老且病，曷敢曰不可？《春秋》书新宫灾，而新宫成不书，今书《春秋》意与？二君固请曰：仅知辜已，顾征以复侯命。予不得谢，廼曰：侯命辱矣。紫阳夫子，侯之外王父也，文献在焉。朱子尝议白鹿礼殿欲按开元礼临祭设位，不果。欲改跪坐，又不果。岂像于古未有而礼以义起，亦莫之敢废与？我朝通祀之典所以度越前古，非但门二十四戟，冕十有二旒，锡之镇圭，扁以宸翰而已。列圣以儒立国，诸老以道觉民，纬义经仁，祖性宗命，亿万斯年，赖此一脈。学宫像设，特以收敛人心之敬，夫子之道，岂依形而立哉？尝闻至人入火不爇，是虽寓言，可以喻道。善学者能于温厉恭安而得夫子之气象；于踧躩襜翼而得夫子之步趋，于钻仰、瞻忽而得夫子之博文约礼；于及门、历阶、升堂、入室而得夫子之宗庙百官。道在人心，火固不能爇也。特患人心不火而爇，如宋子所忧尔。内愧束緼也，外诱抱薪也。吾为此惧！二君幸以复侯，倘以为然，愿与承学交相儆焉。侯方筑精舍祠紫阳，尊师重道，不以乏辞，盖政出于学，故知所先后云。元大德三年，福建都元帅札剌立丁重修明伦堂。十年，总管李贤翼及整治学校官林坤修大晟乐。〔杨应子记〕泉学士风最盛，国朝崇儒重道，教养并举，故于今尤济济然。大中大夫总管李侯贤翼，政本于教，士民爱之，亦既四载，其于学事靡不用情。先是，祭器之未备，侯倡致用院官同捐已财，易竹木而为铜者，二百六十六事，依合古式，以严祀奠，善类嘉尚，形于歌辞，此去年之冬也。今年春正月，江浙等处行中书省所委整治学校官林君坤之来泉，庙谒间，侯请之曰：每岁春秋二丁，礼虽举矣，而大晟之乐未之闻也。非阙典欤？按宋政和之所颁，侯按察之所定，与夫福学之所行，互有稽焉。泉之视福，其犹邹鲁也。知乐者莫子若，述而作之，是不可以谢不敏。林君慨然究心于是，钟、磬、琴、瑟、笙、箫、埙、篪、柷、敔，搏拊大小长短毕备而中度焉。选乐生及登歌者百十有余人，教以乐音，作、止、疾、徐，合奏而中节焉。其钟之夷则中声，黄钟清者得之，故相留公之家，似有所待，又增祭服若干件。其费则侯偕同知显武重福，治中昭信塔里牙赤、府判傅、奉训泽，推官成，承务汝揖、杨，承务彦祥、知事张元亨、提控案牍李晋、杨茂，凡府之在职，洎夫司县之官属，各助俸一月。万户显武孙侯天有乐于致助，然学之士亦皆捐俸辍月供之一，余皆尽出于侯。宣阖宪司闻而是之。任其劳者，正学权学事陈天赐；分其劳者，晋江教谕冯深道、经师王伯琦、司服季谦甫、司器陈承伯，逾月告成，而林君之能事毕矣。仲春，越七日丁未，有事于先圣先师，八音克谐，通乎神明，洋洋乎乐声，观者莫不笑容，欣欣然而相告曰：此则我侯之为，甚盛举也。见所未见，闻所未闻，自今以始，器文粲然，传正音于千载，赞圣宪于万世，示吾道于斯民，又岂但繋一州之观听而已。嗟夫！今之为政者，多缓其所当急，急其所当缓，兹侯之所为，知所当急矣。盖乐也者，情之不可变也者；礼也者，理之不可易也者。严与和交相显明，自古迨今，不可阙一，而况当此盛明之世，而用之于夫子之殿庭者乎！昔也废，而今也兴；昔也缺，而今也备。其事神也敬，其感人也深，其移风易俗也易，传有之曰：礼乐兼得，谓之有德，于是乎书。至治元年，总管廉忱始甃台塑两庑从祀像，筑杏坛于棂星门南。至顺间，总管怯来修殿庑堂斋、棂星门厅事祠宇，复饬圣贤从祀像。〔陈旅记〕温陵校官陈应麟驰书于旅曰：应麟，郡诸生也。猥承宠光，得归与邦人士学于泮水之上，惟德薄不足荷兹荣宠也，则蚤夜思所以尽吾心焉。乃展谒宣圣庙貌，屋室凋败，神物故闇，下视廊门暨师弟子舍，皆缺垩坠漏，弗妥弗严，盖因循不葺，二十年矣。谓吾郡诸生何又可玩愒岁月，视此为传舍，如向之为是官者乎？即以修兴事白郡侯怯来。郡侯瞿然曰：事孰有尚于此，当与子亟图之，毋使我有既去之悔。乃召木土石金设色之工，求众敝以筹费。既又曰：士廩薄不可以大给也，民力瘁不可以重劳也，则出私帑，倡在郡之笃于义者。于是某等咸欣助，官于学者，业于学者，亦舍钱以相役。元统三年五月庚寅肇功，自礼殿至殿门，悉易其坏而丹艧之，作棂星门，饰先圣先师从祀贤人像。明伦堂、学正录厅、左右斋四十间，悉改覆平。窳地为堂塗，辟斋所为广庑，凡从祀者之祠，又靡不举。其年七月告成，是何其既完具美之易也？盖侯能以是为己责，而助之者亦以为已所当为也，皆可书，敢用请于执事。旅闻之：学以治乎心也。心有不治，则其见于事者荒矣。心之为物，至征也，而周流于日用之间，至著也。失于耳目之所不及，君子犹得以议其心。学之未善，尝接于耳目，又其事之不可苟者。坐视而弗治，则其存于中者，陋亦甚矣，尚得谓之尝有学也乎哉？敬者，治心之道也，不能有为者，有苟焉之心也。心主敬，则体信，事由敬则达顺。方寸之矩，天下之物则尽寓是。役之成，吾知郡侯、校官皆非能以苟焉之心成之。以苟焉之心倡，则人亦将以是心应之矣，恶乎而能成？《鲁颂》曰：“济济多士，克广德心。”游于兹者，盍亦因修泮宫者之心而充之也。旅生是邦，得闻绪言于乡先生，自治弗勇，徒佩言以移日而去家，经故老之存者盖寡矣，将其言之不可以易闻也。因书以谂同志。按：旧志谓至顺间怯来修，而陈旅文集记作元统三年怯来修，查元统又无三年〔一〕姑存以俟考。至正间，教授陈天锡造大成乐，铸礼器。九年，郡判卢僧孺作石桥于方池。十年，达鲁花赤偰玉立重修明伦议道二堂，及两庑斋舍、先贤祠。明洪武八年，知府张灏偕郡人何大荣重修。二十三年，御史钟道元、训导陈诚等重建杏坛于庙南。〔御史陈仲述记〕泉为滨海大郡，郡学庙之南有杏坛焉，岁久颓圮，夷为隙地，草荒没垣端，封治之功莫继，迄今有年矣。洪武庚午春，御史缙云钟道元按事至泉，首谒学宫，士子指以相告。道元披草芜，经陟遗址，顾瞻左右、乃言曰：夫前有作者，后必继之，莫敢废也。莫为之前且将经营，况有而弗理，是废前人之盛美也。今夫浮屠老子之宫、栖神之宇、金碧辉映，游息之居，潭潭秩秩，岁益月增，修葺相继，日惧不足，矧肯废其旧贯乎？且郡学圣人清庙所在，士子来游来歌，谈道德礼乐于斯，以陶吾民，匪浮屠外说无益于天典民彝者可拟其万一，而弗遑修葺有若是者，何哉？今虽未遑改作，宜仍其旧而新之，然后为无废前功。于是训迪陈诚等相与谋曰：公言诚是。顾弗为，为之匪艰。因循不理，宁不为名教羞？乃抽私帑以资营度，陶大甓、伐大木，构亭以覆坛上，基之夷者崇之，圮者完之，倚以横槛，周以崇垣，树以名木，视前日为具美。讲学行礼之暇，率童冠者登斯坛，援琴一鼓，则天风萧萧，刁刁如升孔堂，如闻金石丝竹之音，如圣人复生于今日，洋洋乎在上，恍若至道之可求，其为益不既多乎！乃相率请予文以为记。余惟杏坛之说，虽不经见，蒙人庄周尝称夫子鼓琴于缁帷之林，杏坛之上。其言虽不可据，然予少时当游乡校，见石刻鲁国图，杏坛在夫子庙庭之后，其传固必有自，宜为后世高山景行之思而不可忘，又何待之鲁而后然哉。矧圣人之泽被及万世，如天罔极，则登斯坛者，宁不起无穷之思乎？昔召伯巡行南国，舍甘棠，其人犹思之，爱其树而不忍伤，况斯坛而无封治之者，理固有待于今日也。君子于是有取于钟君之言，诸君子兴举废坠之意，不书无告来者，于是乎书。三十一年，殿圮，知府胡器、教授欧阳初重修。永乐初，知府姚恕、教授彭九思、指挥王鉴葺两庑，重建棂星门。〔周太初记〕夫子生于周末，为鲁陪臣，当时其志虽不得大行，然其道实资于万世。汉高祖除暴秦，过鲁，祠以太牢，人始知所趣向，而圣道聿兴。明帝临辟雍，行释奠礼。魏晋以来，代不乏祀。唐太宗诏州县皆立庙，至玄宗封以王爵，曰文宣王。宋真宗褒封，曰至圣。元武宗加封大成。由是殿曰大成之殿。泉郡庙学，肇建于宋，增葺于元，有年矣。皇明启运，奄有万方，其于学校之政，率先崇重。洪武初，前守洛阳张公灏尝命郡人何大荣修之。岁己卯秋八月，飓风大作，发屋拔木，震惊百里，而大成殿泊尊经阁皆为所仆。时潮阳欧阳遂初董文教，偕司训清源傅鉴、三山陈安仲走告郡守清江胡公器，公遂率诸僚寀诣视而忧形于色。翌日，召工师计之曰：抡材庀工，动以千计。公曰：嘻，艰哉！是诚在我，曷逭其责。遂初曰：夫阐名教者，圣人也，凡人之所以知纲常伦理，可不思所自哉？惟公德望素隆，出膺师帅，治教并行，吏民安之，凡有设施，咸乐趋事。畴维斯举，若需乎官征乎民，则符牒旁午，而不胜其病，曷若倡诸慕道者以从事，则易治而民晏如矣。公曰：是吾志也，尚共勗之。遂咸抽俸币以资经始，悉召诸耆寿以告之。于是郡人黄胜生、王得渊首任伐材运甓之费，宋曾宣靖公亮之裔孙孟熙董其役，泉郡、永宁二帅府若明威童侯真、张侯勋、沈侯瑾、邱侯遇、洪侯远、幕宾张宏、抚军徐智、翟荣，与大郡之士庶知礼义者，咸输已资以佐，方外之士亦皆向化而乐助焉。是役也，胡公总其纲，遂初督其成，鉴与安仲相其事，贰守董侯仪、通守洪侯葆、经历罗冕，晋江令董淳实赞襄之。告成于永乐纪元癸未之春正月也。既而遂初洎鉴以秩满去，胡公偕安仲应诏校书东观，南昌彭九思代领佥事，维扬钱俊贰教席，益加完美。未几，昭勇王将军鉴移镇泉阃，庐陵姚公恕由冬官郎中擢绾郡章，复先事修举焉。九思间谓太初曰：盍记之，庶俾后之人知夫建置之颠末，贤守聿新之伟绩也。固辞弗获。窃维圣人之道，犹天地之大，未有不蒙其覆载；如日月之明，未有不被其照临。继往圣开来学之功，贤于尧舜，所谓自生民以来，未有盛于夫子者。遗崇之典，蔑以复加，庙祀之严，礼所宜称也。胡公之守是邦，动以礼法自绳，故能遵圣人之道，以渐摩其民，至于庠序，尤留意焉。诸生有学行者，躬与之揖让，与唐观察常公衮奚异哉！复得遂初之贤，以正师席，数载间贤才杰出，文风之盛，爰出前代。矧兹殿之建，重檐复屋，跂翼翚飞，黝垩丹雘，丰丽宏敞，庙貌巍巍，从祀济济。前则环以门庑，罗以棨戟。他若露台、若杏坛，皆以次就绪，而罔或亏焉。时之多士来游来歌，载瞻载仰者，宁不克广德心，景行行止，为异日邦家之基乎？是皆不可以不书也。永乐中，教授曾振、指挥王浚等重修明伦堂。宣德中，佥事鲁穆修方池两桥，护以石栏。正统十一年，佥事陈祚葺殿庑斋舍，增高明伦堂基三尺，改议道堂为至善堂，建会馔堂于明伦堂东，米廪于会馔堂北，设神厨宰牲所于戟门西南，闢射圃于学东，地滨百源川池，中有堂曰“观德”。翼以两廊，疏河道通潮汐于方池。〔何观记〕本学旧河，岁久湮塞，积雨恒恐水不泄。正统乙丑，佥宪姑苏陈公祚择人浚河道，开阴沟，以吞吐潮汐。而今而后永赖之。河后倘壅塞，必倣此浚之，患乃免。天顺间，知府张嵓以学门西向非宜，增建庙门南向，后提学佥事游明、同知孔惠复建学门于庙门左，并建号房三十间。成化十七年大水，东庑坏，知府陈勉修，通判萧贵路葺礼殿明伦堂，堂后建穿堂，又建护学祠、会讲堂、祭器库，增建号房二十间。〔蔡清记〕吾泉府学，在于崇阳门外之东南，旧志云：创自五代以前。今亦莫详其的为何时、为何人所创矣。历宋而元洎我朝，修建不一，各有纪载，惟正统间按察司佥事姑苏陈公祚，实拓其旧规而改建之，势始宏敞。历时既久，加以顷岁霖潦，土木间有坏者，而旧贯尚亦有在所恢拓者，有在所更张者。况文风日长，多士如林，而所以居之地，又有在所区处者。会佥事金陵任公彦常，奉命督八闽教事，至则率励郡邑，以兴隆斯文为己任。于时知府临川陈侯勉，克承公意，尽心力，聚工费，始修大成殿及东西庑若干间，并新贤像之剥落者若干位，遂修祭器库二所，复修明伦堂、射圃及观德亭，仍建会讲堂、明伦堂后之穿堂及护学神祠，而祠旁二室，为乐器库，又建号房三十间，以为诸生讲肄之所。功未及竟，而从忧制去。于是通判泰和萧侯贵路嗣起而任之。以旧棂星门之逼于战门也，推而出之十数步之外。以旧神库、神厨、宰牲门之敝且障于集英门也，举而新之。于戟门西南而旧址则衍而平之，以廓其南面之势，且以赀入民地，以足其东南隅，而护以长垣百余丈，砌石道四十余丈，仍建号房十二间，修其旧者十间，以究陈侯之志。前后工皆用检校陈华董之工，始于成化壬寅冬十月，至乙巳秋八月成焉。但见岩岩乎殿庑门堂之崇且邃也，翼翼乎斋居库厨之各正乎其位，而壮以丽也；秩秩乎阶圯垣墉之明净萧爽，而各有条理也。盖举八闽之学宫，未有若是之胜者矣。非惟吾道表则之地，藉是益煌煌乎其有辉，而衿佩之泮涣于此者，对境游神，盖亦有豁然领会于心目之表者。适任公按试，至谒庙之旦，躬环视之，深嘉二侯之能共其职而广其意也。遂命教授马文等，伐石谒文以记之。文等以属之清，清不敏，固谢弗获。嗟夫！吾圣人之道之大，至于发育万物，峻极于天，泽润乎万万世而不竭，凡士大夫稍得以光明于民庶之上者，自顶至踵，亦何者而非衣被吾圣人之赐。矧学校又为政者首务，盖国家所以扶植宇宙者，一皆取办于此，而或者乃视为度外焉，其所见一何其蔽于近也耶？二侯之绩，于是乎不可泯矣。然此盖二侯崇本自効之诚意，承流宣化之盛心，非必以是期不泯于后日也。而任公之命为此者，殆亦以为时之不能为二侯者设，且以风后人云耳。是为记。若夫发挥吾道渊源，而风励诸士，以正学用世之意，则前哲之遗于后学者，亦既详矣。此在吾学者，自正其意以求之，清小子无庸缕缕也。弘治六年，大风发屋，知府李哲修葺。〔蔡清记〕弘治癸丑岁七月三日，泉境内大风，拔木发屋，城垣仆者且七八，所在如败荷，或曰：飓也。府学旧贯号壮固，值是亦多所摧毁。翌日，太守李侯与贰守罗侯，首诣学环视之，曰：凡境内风所摧，皆吾责也。而此其在所先矣。即规画工赀所出，以命医学训科薛仁董其事。凡建大成殿下两庑十有五间，明伦堂下两序十有三间，戟门外傍门二座。两庑两序间数原不止此，此惟于其摧甚者更之。势使联合于其旧贯，可仍者仍之，其摧而未甚者，备之而巳。盖根本之地固无所靳于致隆，然重改作不轻用民力，亦尊先圣意也。若戟门、若棂星门、若四斋、若号房，概皆摧而未甚者，亦皆以次修之惟谨。若殿门之久而腐且折者，贤像之久而剥落污漫者，亦因而悉修之。射圃旧惟一亭，则增建两廊以翼之，凡十间。其门径隘则辟而广之，四周之墙悉治之。学门外旧有府学及儒林二碑楼，则并新之，儒林今改匾“兴贤”。肇工于其年之八月吉，至甲寅年十月而毕。而学之规模，又为之焕然新矣。教授林敞、训导何瑷等，谓不可无以告来者，属清记之。顾愚弗堪，辞弗获。惟昔鲁侯之作泮也，诗人颂之，而先贤存之于经以垂后世，固以风教所在也。是役虽若非始作者，伦然前无所仍而作之，以无事于作而修之、役之，为有力于风教者也。况其不缓于所先务，而亦不多事以为功，是其心术识虑，真于民之父母，师帅之职，有不负而足以发后之学者矣，又岂特其役事之可述也哉。役始后，皆李侯主之。间因考绩之京，罗侯有力焉。是役既成，乃次及其他祠坛及官署之类，又相时宜，蠲民力，使得各治其私，而民忘其灾矣。李侯宁波府人，罗侯名憓，严州府人。弘治十七年，同知于茂复即西庑后地建号房六座，又即庚门内池甃石为台，盖亭其上，名曰观澜。正德十五年，知府葛恒绘饰庙殿及圣贤从祀像，并新斋、庑、厨、库、学门、先贤祠，立题名碑于明伦堂。〔林俊记〕治之道，政舆化也。政自人始，化自士始。士学而人乎观并生而偕化。记曰：君子化民成俗，其必由学。学，化之地也。锡山葛侯恒尚书署有声，来守于泉，既有以宣诸政矣。病夫化之未遑，觐以期逼也。授意庙学之修于倅■〈車堂〉，于博士崇易，于文学篪绶，道以白于代巡，宣司、监司、提学，报曰：可。方事事，葛觐还，亟缉推麟继至，属尹松尹太古稽祀之，非典者斥，属之尚义输材，材举之费、直举之仍者、修者、阙以备者，取彼益此，以自树崇正之功。既时，叙来二生瑞芳昕请文，夫马图宣秘，鸟迹系神，三五开运，道德于是乎成风矣。德下衰，夫子以师道授子弟，以身任删修赞定之责。德又下衰，智力相雄长，沦而为焚坑之祸，化乎亡又恶乎政哉！语道德者略世用，语政理者非师古。遗儒诵说，转相授受，犹足以鼓翼人文，系名教，抗声大义，折乱贼以寒其胆，为吾流立帜。然而古先圣贤之学，概未有闻。至宋而正学始盛，国朝又盛，古之复几矣。夫士圜而学别，凡民也业居之，师式之，学古也，而师犹之今士。间有无是道而服是服，如庄生所云者。于是有庙焉，使拜瞻对越其下，巍然中居，师之至也。肃然在旁，弟子之至也。又肃然而在列，则及门指授与私淑，而夫子徒者引而庙，亦专且至矣。抑何修以为一席之地哉？养之正，修之纯，本之以天德，行之以王道，以斟酌四代礼乐，则师古学古，而治亦古。斯役兆之尔，抑犹之器也。修之我者道也，器新而我犹故，奚庙学为？乃引以今师病，亦过矣。铭曰：维士先志，有观若师。衡县矩设，乃习之移。海澨温陵，邹鲁自昔。城是南东，泮宫有翼。皇朝启运，作者百年。疾风迅雨，敝漏颓穿。维时葛侯，赢举于诎。役是非鬼，壮我名物。兰题桂栋，天开日舒。颜趋孔步，紧古之儒。正学一时，遐迩伊式。维师之庸，维守之绩。〔又黄河清记〕：泉郡学甲于天下，盖极其仪，尽其制，备天下之所未备，前人递修之，所以侈具瞻示景行而崇化本者至矣。因仍岁久，势且就圮。正德戊寅，锡山葛公志贞来守是邦，周遭学宫，叹曰：大哉宫乎！吾弗忍弗续前人之烈，以没泉郡之胜也。其将图之。越明年已卯，垫江胡君道明来教是邦，公觇其才，且曰：是可与共图者。乃合生儒白于台，察于藩臬，搜剔祀宇之弗应祀典者，悉毁之。抡材为材，直地为直，经度出纳，率委重于君。君日与生儒谈理道论政体，若弗专于事事者。阅数月，告大成殿新。又数月，告明伦堂、告戟门、臯门、告斋序号舍、告贤守名宦乡先生祠新。间凡前人之故时宜损益者，又递详而备。竹苞松茂，金辉玉映，所谓甲于天下者，至是益侈于齐、鲁、燕、秦、吴、楚之区矣。昔子产相郑伯，如晋欲崇大诸侯之馆，至数百言。君子谓子产有辞，诸侯赖之。夫诸侯之聘会弗时，又欲崇而安之，况贤圣安灵生儒藏修之地哉！使子产而当此会，其所以大公之功与君之盛美，不知又几数百言也。河清尝访君时轩，坐少间，君拉予遍观，目力所至，酬应不暇，耳吾伊声，若武城然。私喜曰：泉之人士所以甲于天下者，其亦肇兹乎？晋文能大诸侯之馆，犹足以霸其国，今日之所以昌人文而运化机，固王天下者之所宜先也。况圣明更化之初，泉士之鼓舞汇征，又适逢其会者乎？他日学以人胜，人以学胜，公与君之功，世载学宫可也。公之功中丞林公纪之，君之功泉之大夫士谓吾职太常氏，宜纪也。随纪之。嘉靖三年，知府高越改建至善堂为教授厅。即今明伦堂后，旧在仪门外，倾圮过半，教官多居号房，至是乃有定所。即西庑后号房建训导廨，购庙前地为总门。迳仍西折以入。南临于濠，即今通淮濠，为旧罗城外濠。广其半为泮池，浚湮塞以通潮汐，易濠南民居，辟路通淮大衢。〔史于光记〕昔朱文公按事安溪，爱其邑之凤山泉石奇峭，谓绝类建剑间山水佳处，然此其一尔。泉佳山水，自西北躍奇迥猗，盘旋三百余里，迤南而东，巨海经于东南界而聚焉。郡治峙于中，包山络川，不知几千百重。近而清源、紫帽、凤凰、灵秀诸山，四面辉映。金溪、筍江，横流迤出城下，波光旦夕，吞吐日月。故其秀气之发。始于唐欧阳詹，即为一代人物之冠。嗣是名贤继出，史册相望，不但为科第侈也。泉庙学据郡治之南，地颇夷旷，尤纳山水之奇，旧所繇道折西径入。嘉靖乙酉岁，郡守高公越谓孔子大圣也，孔庙王居也，学宫师生诵法孔子地也，圣王之道，从委径可乎？乃赎民居之官地辟之，以直通衢。滨卫值河，因其故迹浚之，以纳江潮，东西南北二千余丈。庙学之前跨石为桥，桥之南北为牌楼二，扁其北曰“泮宫”，南曰“青云”，路衢之左右为牌楼二，外各扁曰“儒林”，左内曰“兴贤”。右内曰“育材”。气象恢郭，端直严敞，视旧加伟多矣。既竣功，公涖视，见群峰峻拱，媚秀蓑青，而外江内河，环流如带，喜曰：人物不于是益钟乎！夫人物钟山川秀气，受盛者大，文王作丰，周公营洛，为受盛也。泉庙学受盛山川，而人事气数，又常若偶相值者。宋嘉定癸未，守宋钧一大修之。越年，王胄省元，又越年，登进士者二十二人。淳祐丁未，守陈大猷又大修之，其年吕中省魁，越年登进士者十九人。时若王胄、吕中、郑至果、吕大奎皆伟人物也。公之预卜非欤？泉诸士将不于是益勉，期无负公负山川欤？是役也？侍御简公霄，宪副督学邵公锐、巡海沈公霁、分守少参周公廷用、分巡佥宪聂公珙，皆崇志于学，以壮其成。而贰守李公缉、别驾胡公宁道、节推张公心，咸大公之举，胥力以相往来。事事晋江令张侯文宿，恒涖稽督则教授李君尚宾、训导郑君道、杜君瑁、郑君完；而杜稽督尤专也。公以监察御史出守，重名节，崇风教，凡所举废，敛不及民，若葺先贤祠及儒官廨舍，具于郡志，兹记其大者。六年，知府顾可久作二桥跨河，设庙门于河外，另辟学门于庙门左，新射圃观德堂及乐器。〔李源记〕泉之府学，襟三台而带河曲，昔之人不得其门，无以光昭神功。按志：旧学门西向，天顺二年新之，作南门，门径折而西。嘉靖三年，则又新之，直南作总门，带河而潮出焉。桥门中，庙又以尊崇未称。嘉靖六年，今郡守顾公可久，周思远画上下形势，而与之京。右跨河石之为王桥，左跨河松之为通桥，相望虹然。桥之南东偏西偏，民之居且障之。度旷便与民更之，复直之，入于民八家、于是乎作外庙门。石桥之南作外学门。庙门之左手书“文庙府学”大扁之，端直宏敞，金璧相辉。棂星门外界之墙五十五丈，东角西角亦周之，基之石盖用陶瓦。桥之北，东甃旧路不溷行人，西甃旧路入地于神厨，神厨渐圮则又新之。督学高一所先生之来，礼乐明备，观射于圃。旧观德亭圮之尽，则又新之。历岁久，乐器崩焉。修之、饰之、易之、悉之。舞生六十有四人，袍、冠、带制之完以整。乐成，率其僚李侯文、谭侯鎧往观之，曰：大哉！其始议也，上之藩臬以及台察，皆是之。于是募工酌费，民无需谋诸，属曰：工其若兹尔，钱尹楩商之尔。李丞节董之，勿亟勿怠。嘉靖七月五日庚申落之，其诸役皆成以日月。嗟乎！吾观圣人之道之大，仰高于山，望洋于海。昔之日不得其门，今也礼门端直，如砥如矢，直北而襟三台，青衿其有思乎？登太山而小天下，其地位可问也。直南而带沧潮，青衿其有思乎？观沧海而难百川，其识见可问也。思之，思之而又思之，则所谓得其门者，又岂在于形胜。若夫科第之盛，其征也。夫公介严而励，学博而精，大有功于吾道，而作人之盛，其格力又足以回天。如此可纪也。训导郑完、黄宗一数十辈颂公之功，请纪之，源始事及其议，遂石之文。嘉靖十七年，知府王士俊清复学西庚门河沟内地。〔黄光升记〕泉学宫之西，故有河，分晋江流且画民焉。岁久法玩，民渐踰河而业。弘治甲子，郡同知于公茂既考还之，未几复踰。于是积玩成习，自至善堂而北，亦且为民居矣。嘉靖戊戌，学教授黎君献廉知之，则惕然曰：是惟余咎。乃率其僚训导朱君邦弼、程君远、陈君一德、裴君本之具白于郡。郡诸侯王公士俊方究心庠序事，则惕然曰：是惟余咎。乃率其僚同知尹公嵩、通判唐公泽、推官张公元，属晋江尹鲍君龙躬按之，得其状，乃檄经历陈君克佐，召论如律，且反其界。于是学宫全地，始无失其故矣。黄光升曰：于懋哉！昭国制也，崇师道也。昔我先皇之有天下也，惟是教学为先。其二年，遂诏天下立府州县学。是故学校者，天子所命以教民之地也。以民干命，是谓之乱，不可长也。记有之；师严然后道尊，道尊然后民知敬。学夫子之道，自天子王侯，中国言六艺者，必折衷焉。故庙之于学，咸师事之。今以细人越志其侧，非严师意。呜呼！虑远谨微，诸公有焉。则所复岂止为尺土之地也哉？抑泉士国也，粤我侯来，敷扬圣谕，以约于我泉士，士习其约，咸喟然叹，兴于学，自此斌斌多文，视昔益盛。学校藏修游息之地，非广大其规模，不足以容。斯举也，泉士其永庇哉！诗《小雅》：“菁菁者莪。”乐育材也，若侯者可谓多士之所喜乐哉。故记。二十二年，知府俞咨伯重建明伦堂，推官叶遇春修泮池桥。〔王慎中记〕尧舜在上，设五品之教，振民于饱暖之余，而免其禽兽之患。三代循是以建学，为之立其官师，作其宫室，辨其时物，勅其条法，甚修而綦隆。而孟轲氏独知其指，曰：所以明人伦也。民之不可使知，虽尧舜犹病之，而其聪明彊敏有材智者，杰然特出于众人，其材之成足以践三才之道。其过也，至于殄行而惊世，智之至足以察万物之理。其蔽也，则必为邪说以诬民。先王取而命之曰：士而教之于学。其所为教，有可得言者矣。缟收端晘鞸绅綦偪之饰，而裼袭委垂之宜；琮璜琚瑀齐夏和鸾之节，而步趋周节之度。豆笾、篮簋、钟鼓、管弦为之器，而酬酢搏拊以为容；典、谟、雅、颂、射、御、书、数为之文，而咏歌讲诵以为业。耳目足以极视备听，口与手足足以放言恣动。然所以禁防而开发之者，其为事详而为物博如此。至其所以为是详且博者，其迹可守而其妙不可为；其形可名而其精不可言。其通于天谓之命，出乎命谓之性，凝神于不见不闻之表，默化于无声无臭之中。形器俱泯，而思为无所，日改月新，而不自知其所以然。其于所谓父子、君臣、长幼、夫妇、朋友者，顾若疎阔而不治，简略而无当。盖孔子教于洙泗之滨，述圣道以善其人，待来者。所可闻者文章，所雅言者诗书，执礼，所不可语人而以待中人以上者，彬彬见于鲁论所载。颜、曾、冉、闵之所答问，曾不少及乎君臣、父子、长幼、夫妇、朋友之间，而以孝为问者，游、夏二人而已。先王所以造士，孔子所以诲人，其可言者如此，乌在其为明伦耶？是不可以不知也。习其教而不知其所以教，由是会其高者，以为发挥于性命，而不悟其为人伦之本。先王之道使其高也，而出于人伦，是乃可以为异端而非所以为性命也。守其卑者，以为该贯乎事物，而不察其为人伦之用。先王之道使其卑也而外于人伦，是乃所以为曲艺，而非所以为事物也。德之不一，俗之不同，岂独学者失其体用哉？以子贡之贤，当其未悟，犹思托于事君、事亲以求息焉，而少休乎为道为学之倦，彼不知其所学者，所以学为君臣、父子、夫妇、长幼、朋友也。大学之道，极于齐家、治国、平天下。而家国天下，固非蛮貊之邦，鸟兽之群也，必有人焉居其间。非谓之君臣，则谓之父子，非谓之夫妇，则谓之长幼、朋友也。人有心知志意之精主乎内，有耳目手足之动行乎外。非之于君臣，则之于父子；非之于夫妇，则之于长幼、朋友者也。先王之教，使之凝神默化，致其心知志意，以善其内；又为之设其文采、备其容器、制其度数，使有以禁防开发，谨其耳目，手足以善其外。其通于性命者，行乎事物，其由于事物者合乎性命，其学于事物性命者，贯乎人伦。故其于家则父子亲，长幼序，夫妇别；其于国与天下则君臣义，朋友信。故无一命之爵，无尺土之阶，而人物之性以尽，齐家治国天下之事毕得，詖行邪说无由而作。民生其时，无复震惊诬惑之忧。其于君臣、父子、长幼、夫妇、朋友，虽有所不知，而坦然由之，是民之所以亲也。亲而不能明，民之所以为下也；明之而使民亲焉，士之所以为上也。泉之有学，国家所建，教学之法，则命于天子，其来非一日矣。士之聪明彊敏，能自致材智以见于世者，往往由之以出，而未有能得其所以教者。郡侯俞公为政，好以德教，抚循其民，养其长老，而训其子弟，惓惓于德之不一，俗之不同，以为是有责乎为士者。又不鄙之为不足与进，且知其民之已信而可用也。乃与僚属咨议，叶谋撤明伦堂之旧而新之，以与士者讲习于此堂，而委记于余。余谓古者立教，其贝诚设，然所使长治之者，皆贤卿大夫以其素讲之学，成德之行，倡导而鼓舞之，其于化民成材尤易。以侯之贤，专有长治之任，而斯堂之作及其政成，民信之日，士之兴起，发愤于斯时者，宜益众咸思，舍旧弃故，以听侯之所为。虽今之去古远矣，所以禁防开发之者，其贝难以一二追古，而心知志意之精，未有求于内而不得也。得于内，未有不得于外也。学之则为士，不学则为民，上下之分，可不勉与？兴造之岁月，则始于壬寅七月己巳，讫于十二月庚寅，金取于帑之羡者，则役钜体大，而费不及民，工不踰时，亦可书也。侯平湖人，由工部郎中出为今官云。三十一年，教授唐尧宾修庙学，增置器物。〔王慎中记〕孔子之道，其大莫能为之外，而为其内者之物，盖亦详矣。宫室服器所以为吉凶之用，等杀品节，不可僭踰，而菲窭废缺，又谓之不备。筵常伸缩章就多少，觚圜弇哆之薄厚浊清，犹必有法，而形象名貌于以体撰二仪，类倣百物，则显道章教，尤于是乎在。孔子殁，而斯人赖以长存。其义之难知，或明或否，而可陈之数如此。其详犹足以生养斯世之人于无穷，故后之报孔子者，亦以其所详之物，施于崇奉衍飨之间。极美綦多而不为踰，思以盈其报，而有所不足也。盖今之学宫，栋宇之制，拟帝王之居，而服器之有事于庙者，以天子之礼乐，无以复加其盛矣。然其事领在有司，岁月传承之久，而或由于菲篓以苟具，甚或缺而不完，废而不举，则一物之细，而亦谓之未备也。泉州儒学，其地据郡之兑方，最胜而广袤，先师之庙、明伦之堂，巍栋华宇，甲于闽中。途辟四轨，墙高数仞，则磩圮朽剥，往往有之。修廊穹门，或棂疏漶朽，鐍鑰蠹脱，而唐除澶衍，潦之所钟，暑雨盛集，頖水上滥，侵阶及序，则褰齐濡足以升堂，士者病之。罇罍、彝洗、篮簋、俎豆具善，而舟幕、棜禁、房跗有隳敝不全者。编悬之虞有枸刓牡甘，设而不固者，是皆出于菲与缺，而不得谓之备也。顾官于斯者曾莫以为意。华亭唐君尧宾来为教授，瞿然谋之士者，以告有司之难为患也。君独任以己，览观礼器，周视庙堂门途，得其漶脱圮剥，与夫隳刓不全不固者，以次治之。攻工考式，菲篓者丰，而废缺者具矣。高頖水之梁，以出痹洳，而拦其四旁，表门外之树，塞以起入，学者鼓箧之喜，心瑾宝窒，径无使得邪侧蹊学而行。堂上丹黝焕乎明新，尽改昔观。日课月试，旧尝待诸生集始索几于衢路，今惟携卷以入，则坐凭之具不移而具足，凡有事于学中之物，可谓详矣。因阅郡志，有宋名守梅溪王公《夫子泉咏诗》，访而得之，碣于泉隅，以存先烈之风迹而刻诗于其石。约其费为不少矣，而皆出于君之禄，可谓知急当务之所急，而为人之所不能为矣。君不自以为功，而诸生必欲记之。学官之职，知教人而已，此非职之所有事也，君其为踰职而过有所为乎？夫语其费之所出，君诚过其职矣。语其事则职之所宜，为而非过也。将以习士者于道德之实，则礼乐之用为先矣，而宫室服器，圣人所以详，为其物者道之物也。陟降出入，作其对越。游居聚处，敏于藏修。濯溉奉持，而肃敬萌生。考击蹈舞，而和乐交畅。则一形象，一名貌，莫非道德之实。苟小有不备，非独有事于庙中堂上之所急，而士者将缺其所以为学也。君不惮捐己而孳孳谋之，智固有以及此与？是可以记也。绩立科目题名碑于明伦堂。〔王慎中记〕乡试题名刻石学宫，自洪武至嘉靖癸卯，而石之下方尽矣。上海唐君尧宾，以经明行修，擢为教授于斯学，乃访坚珉，题丙午己酉与今壬子凡三科，虚其下以俟方来。是岁，所取士盛，有得人之誉。侍御临川曾公佩实监临之。公以公明涖选举，故取不失士。士所以成才之多，则督学宪使万安朱公衡所造也。唐君谒予乞记。予德业无所称，不足以光前者之石，而胡以副君之所托也。揆惟国家取士之典，损益前世，不独法意明备，疏数之期，多寡之数，亦折其中。闽以蕞然岭表之士，其盛甲于中州。泉在闽遂与晋安、莆阳鼎立为三，而亚其盛。盖列圣道化涵濡之深，而山川之光英醇秀所发育厚矣。自此法捐益既定以来，士无不由科目而得进用于世，而有司所收之士，亦无不出于学而得与于是科者。夫修其身以为天下国家者，士之事而学之所教出于此也。养之使可用而后用之，以其所素养，则士之出而任天下国家之事，宜无不能为者。此敛才选贤之方，而道德之一，治化之隆，其术亦由乎是。是其为法，亦何以异于成周宾兴之良，惟其所以教而取之，视夫司徒之所掌，闾胥族师之所书，大司马之所论，古今同不同可知也。故今之士，其得为天下国家而有述者，或行谊之笃，或才能之长，或气节之高，而粹然出于道德之用，未易见其人焉。亦其教之、取之之具，大能合乎古故也。然其教之、取之如此，而士之有行谊气节才能者，不绝于世，则建学设科，养用相待于无穷，其效岂少哉！道德之为天下国家，守之必本于行谊，行之必济于才能，立之必厉于气节，是三者，皆所以为道德之用。惟其纯乎性而明于心，斯不为专长而小成。果其纯乎性而明于心，则讲习读诵之用于诂训，而词章之拘于格法体制者，亦不病于陋且俗，而皆可以谓之道德之文学。以是教之，以是取之，自可以得为天下国家之成材，而古今之同不同，又未可知也。今日之制，宜不为有志者所病，而欲有为于天下国家者，宜其皆必由是科以进也。若其性之纯，心之明，固可以自力而必至，使行谊、才能、气节之伟然者，时出而兼济，不为专且小，此岂系乎时世而囿于法制者哉？夫不系于时者，有开阖造化之机，不囿于世者，有变通人物之权，此豪杰之士，而吾党之所能为也。某既弱不能自振，有负贤科，而乐为吾党诵之，以俟方来者勉焉。是为记。三十二年，守童汉臣重修。〔蔡克廉记〕泉州郡乐旧矣，嘉靖三十二年六月，南衡童侯来守是郡，因睹学之不修，愀然叹曰：学校废兴，长民者之责也。于是撤敝易新，而礼殿、伦堂、斋舍内外焕然。且重构东庑二十余间，高筑泮池，石栏石桥数尺许。至凡乐器、祭器，无不整然修具。又如开八卦沟、浚河，潮涌入泮池，盖数十年所未有也。始事于八月一日，讫工于十一月十五日。教授唐君尧宾，谓侯有功于斯学，请余记。未就，而适侯海上捕获巨寇百十人，于是月二十二日献馘，唐君则请并记之。窃谓古之建学，其义深广。不惟祭祀、乡射、养老、劳农、尊贤、使能、考艺、选言之事即是焉讲，而出兵受成、论狱讯囚之故，靡不繇之。盖无往不济者，道也；无事不统者，学也。道兼乎文武，而学尚乎本原。事不繇于学，则希世邀功之用；学不本于道，则小成近利之术。是故鲁修泮宫，诗人颂之，曰：“穆穆鲁侯，敬明其德。”曰：“济济多士，克广德心。”上下之间，相成以道，而弗协道者皆化，故又曰：“既作泮宫，淮夷攸服。”曰：“顺彼长道，屈此群丑。”凡所咏叹揄扬，其盛不外乎道德，而土木之功不与焉。后世不明建学之由，若为文事武备不相关涉。而海寓兵兴，俎豆礼乐之务，有司谦让未遑。今吾郡童侯文武交修，惟其泮宫既作，得为政之所先，是以在泮献功，其明效之速如此。观侯用兵，捐俸金以募敢士，不规规于簿牒铢两之文，为沈机妙用，鬼神不得窥，而将士鼓舞欲往。人皆谓侯之宏猷远识，而不知侯之学有本原也。予不文，非敢自拟于诗人之颂，然人喜侯之兴学复古之道，有德于道，斯有功于学也。有兴学之功，有靖海之绩，师帅之贤，不可尚欤！诗曰：“文武吉甫，万邦为宪。”唐君好古，与予同心，故叙次其岁月名氏，俾刻诸石，以广同好。侯字仲良，杭州钱塘人，乙未进士。其时协谋同功者郡丞艾侯儒、郡判孙侯继禄、郡推袁侯世荣、归侯大道；晋江尹钱君之撰，而学训陈希中、沈闻礼、章源、黄观光、梁界，皆同斯好者也。三十五年，知府熊汝达、尹卢仲佃建尊经阁于明伦堂东。〔蔡克廉记〕泉古名郡也。始曰温陵，曰清源，壤址三吴，延袤二广，为闽粤领袖。川迥山峙，启运发祥，而人文彪炳，宏敷善治，匡维正学，代有人矣。嘉靖三十五年，泉郡侯北潭熊公，以甲辰名进士来守兹郡，励贞节用，靖难格奸，务尽心以厚下，甫期而政成。暇日每涖黉宫，进诸生讲明经学，慨然有感于尊经之创缺如也。廼捐其俸余，不费官帑一金，聚财饰工，因隙地为阁于大成殿明伦堂之东偏，其制三间六楹，列二翼于前，而会之以门。越丁巳，讫戊午告厥成功。公登视之，见其水绕而左，阁俯而右，蜿蜒矫亢若龙虎然。公异而卜曰：猗哉象矣，瓯兆焉诬？是岁戊午，领乡荐者三十五人，魁五经者居其四。又明年，籥俊南宫者复几人。多士乐公之誉髦也，甫落成，燕公，遂酌而歌曰：基丕丕兮永弗圮，垣言言兮畴则窥。功巍巍兮屼且岐，文烂烂兮翚斯飞，维公之绩展也无期。公亦命多士复申而誓曰：嘻！岂为是哉？盖经常也，朱子所谓万世不易之常道是也。斯道也，察乎天地，传诸圣贤，布在方策，而实备于吾心。是故心之诗曰《易》，心之中曰《书》心之性情曰《诗》，心之是非曰《春秋》，心之和序曰《礼》、《乐》。夫我固有之也，顾彼基矣，将无勿忘勿助，凝固真纯，以厚尔基乎？顾彼垣矣，将无时省而克严厥捍御，以密尔垣乎？顾彼功矣，将无输盏代终，成能利用，以崇尔功乎？顾彼文矣，将无秉心宜猷，弥纶经纬，以焕尔文乎？基厚垣密，则常道明而真儒出；功崇文焕，则常道行而善治兴。俾后有作者，绍休前哲，与山川并丽，以增重于尔邦，是尊经之大义也。否则，心学荒而道丧，基坏垣倾而悖经以行，权假经以饰诈者，始纷纷矣，又何有于成功文章？多士诺诺，再拜谢曰：敢不服膺：乃属予志其事，以馋诸石。四十五年，知府万庆、知县谭启建育英门，修据德、游艺二斋。隆庆元年，知府万庆修射圃，扁坊曰“观德堂”、“揖逊高风”。知县罗名士修“志道”、“依仁”二斋。万历十年，改建“敬一”、“箴亭”为教授廨。即古六贤守祠，后改名宦祠，今为顾新山、李文节祠。移亭于明伦堂右。即旧名宦乡贤祠，今改建崇圣祠。二十二年，知府汪道亨修殿庑门垣。〔黄凤翔记〕盖昔先王建学之制，一何详且备也。萃乡子弟而训之塾，已乃拔其儁者，肄习于中，俾之敬业乐群，以不迁于异物。祭祀、乡射、养老、献馘之中，又日渐濡其听覩，耸动其精神，故道德一，风俗同，人才之兴于斯为盛。自近代人文日炽，方领矩步之彦，鳞次林立，藉令连楹比宇，势不足以栖。乃始群系籍于鲎宫，私肄业于舍馆，即鼓箧升堂，岁时读法，第托足寓目耳。顾其俨庙貌之穹崇，颂圣谟之霞灿，偕青衿之雁坠，挹绛帐之皋比，有弗愯然惕，矜然奋者乎！故自建学设科以来，其升诸司徒，登诸天府者，或克策勋展采，赞佑休明；即布衣藿食，讲业衡茅，亦足羽翼圣贤，而列宫墙之俎豆。盖学之所系，其重如此。泉郡学据城兑方，其规构钜丽宏敞，甲于他郡。顾阅岁滋久，而廊庑倾圮，棂疏漶蠹，石樑摧毁，墙圬剥颓，所由来旧矣。太守休宁汪公，尝因行学，睹而叹曰：翟辅之言，恶可不防其渐？是吾守土者责也。及今图之，庶事省而功倍乎？遂发赎锾俸金若干，檄经历汪本正、署晋江篆训导冯梦龙偕教授陈茂馨，后先董其事。首夏经始，秋杪讫工。殿之两庑门之东西，巍然焕然，诸凡改观于昔矣。郡博士率诸生谒黄生为记。夫僖公作泮宫，鲁人颂焉。漠威武任延、南阳鲍德胥以修举庠校，为史册所称。汪公兴学育材，诚宜勒贞珉以诏后禩。顾诸生知汪公作人意乎？愚请借修之义绎之为诸生告焉《易》乾之九三：乾乾夕惕。夫子释之曰：君子进德修业。皋陶陈谟于禹曰：慎厥身，修思永。夫子断断洙泗之滨，其自道诲人则曰：德之不修，是吾忧也。修之说备是矣。夫栋宇之营，先修其基；丹雘之华，先修其质。学亦有基与质焉，德是已。子臣弟友之道，是谓庸德，高明广大精微，中庸是谓至德。惕之于不睹不闻，敦之于庸言庸行，操履淳固，实意常流之谓修德。德修则身修，而修业之事备矣。用是出则匡时，居则善俗，犹培其基而栋隆，具其质而华贲也。今词章训诂之习，富贵利达之趋，锢于人心日久，诸士盍反而求之。夫修之未坏者易为功；修之既坏者难为力。公所云事省功倍，不味哉！其言之诸士，其亟修之，以无负作人至意哉。二十八年，知府宝子偁重修尊经阁及堂、庑、垣、亭、乐器、祭器。三十七年地震，殿堂两庑坏，知府姜志礼修。四十年改泮池为圜，如古頖宫之制。四十二年，大学士李廷机告于郡守蔡善继重修。国朝顺治十五年，知府陈秉直修。〔洪承畴记略〕予温陵，名邦也。理学文章，籍籍于世，而学宫实陶淑之地，人才藉兹以蔚集，人文藉兹以化成。迩者，戎马纠纷，棂宇荒弛，在昔当事，未有过而问焉。太守陈公瞻仰之余，肃然而思，以为庙学之不饬，紧有司之諐，遂倡厥僚属，体诸在位重学之盛心，葺而新之。不费官帑，不劳民力，约其所用金以二千计，甓甃泾蒰，浸还旧观。是役也，始于顺治十有五年端午之吉，而告成在是岁重阳九日。佥宪叶公灼棠、司马彭公清典、别驾王公泽洪、司理焦公贲亨、前司理王公仕云、晋令王公承祖、博士蓝公奋兴、司训林公志云、赖公昌明，时皆捐助以襄厥事。康熙七年，同知来承祉修。〔黄熙孕记〕温陵学宫，肇自宋太平兴国，重建于明洪武，厥后代有修举，郡乘昭然。康熙甲辰年，巨浸为灾，致圣庙倾圮，鼓钟俎豆之场变成砂砾，甚而号徙流户宴然寝处其中。郡司马来公承祉，愀然者久之，适自报政归，益厪再造之思，爰辑恳言俯询于余。余不禁喟然兴曰：此亦吾绅士责也，敢不图将伯之助？繇是各抒数言，告之当事，而提台王公进功、兵臬熊公可智，并捐廉俸百金，以示率先。于是郡邑诸公，逮我绅士皆闻声桴应。公又自括两岁全俸，不以为难，语余曰：是可与虑始矣。遂属予侄庠生臧嘉、许生金兰董其事，经始于康熙丁未三月朔，鼎建启圣祠，七月朔又建先师庙，栋棂柱础，丹墀桥门，靡不焕然改观。会公复有入觐之行，惟两庑功未竣，戊申夏还郡，殚力完缮，七月二十有七日告成。续建非常，而举郡晏然，不驰片纸，不累一民，董其事者亦加慎矣。是不可以不记。二十三年，知府蒋毓英重修。〔毓英自为记〕英自承乏来泉，历六年，所以师旅云屯，茭峙电发，瘁于白羽朱钺之中者，日昃靡暇膠序事，谦让未遑也。客冬来，海宇荡平，底今秋，重译毕主，东渐西被，大化覃敷，始谋心几筵，综葺镛敔。适我观察宪台丹公奉天子简命涖泉，下车慨然，以兴起学宫为己任，捐俸鸠材，授英董工，巍焕聿彰，用既厥事。夫维膠序人才攸关，成化之本，吏治之原也。昔真西山、王梅溪，皆有成绩，而泉巨辅如文靖、文节诸先正，文章道德，炳燿人寰，俊才辈出，又札不胜书也。今圣主右文，海隅日出之邦，罔不向化。诗歌云汉，为章于天，正其时矣。英既以为多士劝而志鼎新，月时以示不忘。夫宣上文德，广励教治，官师之事也。谨再拜顿首。勒之珉，以告来者，是为记。三十四年，郡人施琅重修。〔蒋垣记略〕钦惟皇上睿圣，重道尊师，鸾辂东幸，仞墙翔辉。泉固僻壤也，而理学硕儒，后先炳炳，称人文奥区焉。乃诗书之泽虽宏，而文庙之观未肃，殿堂门庑，迭修迭圮，而风雨漶漫，及今滋甚。当事者虑工费役繁，不能无待。靖海侯施公诚发于中，慨然独任。戒喾鼓毋节劳、毋苟就，自门徂堂，自殿及庑，槩垐丹雘，峨峨弈弈，焕焉更新。是役也，公捐俸镪，縻金钱百余万，以康熙三十有四年春二月鸠工，是年腊月竣工。落戊之日，无远无近，横经负耒，扶老携童，聚观赞叹，莫不欣欣然相告谓公之有功于先圣也。公既殁，绅士思公功德，请于当事，附宫墙而特祀焉。复谋予勒诸贞珉。予官守在庠，例得谨述盛举，以垂来兹。若夫公之震世勋伐，则钟鼎永铭，河山长映，史氏将大书特书，固无庸予赘为矣。五十年，知府刘侃重修。〔李光地记〕泉在前代，文章科名为天下蔚，学者谭说，至今艳之。然其世升降，俗淳浇士术人心之变，则有群然波逝其中，而莫之訾省者。盖自成、弘间，虚斋蔡先生醇品邃学，洛闽是承，亲炙之士，则有陈、林、张、史诸君子，皆所谓守章句、践规矩、不谬于古人。阴经、笃行之意，泉之最盛时也。其后傅、李、许相继魁天下，为时文师，科第遂压列郡。然而繁华实披，学又一变。及其季也，则有猖狂以坏士习，怪诡以轧文体者，余风荏苒，而吾郡亦寖衰矣。夫泉僻处海滨，为九州风气裔末。然虚斋以经解锦泉，晋江以制举业、李贽横议，天下皆靡然宗之，则岂非世道学术之高下，占诸吾泉而可知与？蔡、陈诸先生励行清修，有进退大节，其时风尚淳朴，闻之长者、士大夫，有休官而美田宅者，其衣冠不齿也。其后，则役于名利者多又敝，则破行检、作毒害，乡闾苦之，而至今为梗，此又乡俗人心淳浇之判。然其所以然者，亦源乎世道学术而已矣。呜呼！学校者，四术所从出，故曰学术也。其废其兴，昔人重之。诗曰：于论鼓钟，于乐辟雍。盖言学校之盛，待文王而后兴也。又曰：佻兮达兮，在城阙兮。盖言学校之废为贤人君子所忧悯也。今天子恭承道运，以六艺渐摩四海，必世而再矣。周王寿考，则应在作人，固宜其令行风流而蒸蒸者，众地之归也。两浙江右聚学之区，玉山、铅山先儒讲肄之所，贤守令类能修举，视听一新。吾郡刘侯侃来自齐鲁，有召南素丝之操，顾瞻郡学颓敝，怃然伤之，此亦风诗城阙之志，欲望学者以嗣音也。请诸佥事黄君朝凤，而委学职陈君任贤以敦其事，落成有期，吾友举人陈君万策，为之请记于余。夫学校之设远矣，古之知道能文者，学记备矣，重言累陈，无以为也。盖周礼在鲁，则问旧章，诸子赋诗，不踰郑志。泉故先儒旧游，理学名壤，虽晦明有时，然得贤牧守师儒作而兴之，廨宇既修，必将廷召名宿，招诱有志之士，课其道艺，成其德业，所以赞圣天子而育材广化者，非僻陋荒遐、素未耀乎人文者比也。故为道前代学术源流，所以关乡国汙隆者，使返其始，而维其初，庶几援古剀今，其则不远矣。雍正五年，知府张无咎、知县叶祖烈重修。〔蔡大受记〕泉郡府学大成殿，自宋迄明，代有兴修，规模厂焉，考旧志有甲天下之称。是以地灵人杰，名儒辈出，如蔡虚斋、李文节诸先生，文学品行，凡皆卓卓有声。我国朝康熙六年、二十三年、三十四年，屡经修葺，日久漂摇，遂致浸坏。郡侯张公、邑侯叶公，慨然有兴建之志，申文列宪，佥曰盛举。于是倡义捐俸。叶公复集晋之绅士，随力乐输，以成厥事。夫兴修学宫，崇先圣、敷文教，良有司之职也。而泉为剧冗之区，民庶而政繁，官斯境者，统有志而未逮。　一旦仰体圣天子尊师重道至意，重建而鼎新之，其有功于圣人甚大。是役也，雍正三年五月廿五日兴工，五年四月十二日告成，计费白金三千余两。厥材维美，厥功孔良。自是翚飞矢棘，殿宇一新，画桷丹楹，两庑亦整，其间神龛、祭器、靡不焕然而增光焉。以兴文治以隆风化，岂非今日盛事哉？维时董其工者，府学教授陈起蛟、举人黄育茹、副榜黄思轩、监生黄国栋，悉心协理，用度有制。庙成，郡绅士嘱受为文以记之。郡侯张公，山东掖县人。邑侯叶公，江南华亭人。乾隆六年，知府王廷诤葺训导廨。〔彭峨记〕粤稽温陵，旧志郡庠教官，原各有廨，岁远倾圮，多居号舍。嘉靖三年，郡守高公讳越者，乃以至善堂为教授厅，建训导廨。鬻庙前地南临城河，易河南民居，辟路以通大衢。然通路尚存，而廨址渺不可考。沧海桑田，可胜慨哉！今之所居，殆即弘治十七年，郡同知于讳茂公，就西庑建号房六间，前有池，甃石为台，盖亭于上，命曰“观澜”，乃其地欤？峨以莆阳老儒于乾隆四年夏承乏郡庠，入是廨，栋宇倾欹，门墙圮毁，窗棂瓦桷，损坏不堪言，风雨无以自蔽。幸逢郡守全椒王公，崇儒重道，修整学宫，建设考棚。他若朱文公、王梅溪、真西山诸先贤祠宇，无不次第重新。一时文风赖以丕振。适讲学之暇，见是廨飘摇吹落，鸠工庀材，限期修葺，因并易其门，而规模轩豁，焕然一新。噫！见公之举，亦可以知公之志矣。公之整肃乎鳣堂，岂不欲设教之有方？公之塈垐乎垣墉，岂不欲力学之孔固？公之宏敞乎轩槛，岂不欲多材之振兴？诸生以时讲习其际，固宜观感奋发，相与有成也。宁独峨之窃荷余荫，增光宠焉已哉！后之人居是廨者，亦将有念乎斯言。二十六年，知府怀荫布署知府嘉谟倡诸绅士大修文庙。旧地洼雨水涨，恒苦湿，培土使高，易楹柱，设机斡轴，使庙脊隆起二尺许，庙之堂庑崇卑悉称。〔王杰记〕乾隆三十有三年夏，泉郡兴修文庙之工既竣事，溯经始于乾隆二十有六年春，凡八阅寒暑，非有怠也，其用心固不同也。庙自宋绍兴间仍迁兹地，规模故丰丽博敞，自后补葺，鲜经久计，至是谋所以新之。绅士郭赓武等聚而言曰：庙之弗修，无以昭诚敬肃祀典也。又曰：凡兹之举，众所愿也，则毋利于速成，而率以从事也。乃诸于郡守，群率私钱而集工焉。推贤能者总其事。首完殿宇，次两庑、頖池，次大成、棂星诸门。椽乐栥棁、瓴甓阶础，或更旧以新，或易木而石，诸垩焜煌，觚棱翘翼，春秋上丁时祀，则豆笾干龠之属，靡弗致饰，遹观厥成，美矣奂矣。崇圣祠旧在明伦堂东，卑隘弗称也。兹移构于殿东敬一亭故址。其东为明伦堂，堂及前廊颓圮尤甚，咸重新之。又东为尊经阁，累以三层，高七丈有二，广袤七丈，棂槛相承。或谓昔年有阁于此，人文斯盛，儒者弗信其言，顾一旦巍然改观，不可谓非气象之崇新者矣。是役也，综费白金一万七千九百有奇，用核诸实，工致其坚。捐输外职监黏日辉，监生黏嘉乐，各捐补银五百六十两。庙外门垣既成，毁于风，嘉乐独力增缮，诸凡用度未敷，复填补之。邦人士之知所先务，而克殚其勤劳为何如耶！爰譍其请，而为之记。嘉庆十五年重修郡学碑记。泉郡学规模宏敞，甲于天下。创建难，修葺亦难。溯乾隆二十六年重修，迄今五十余载，其间飓风霪雨，以及河水涨溢被淹者数矣。客岁水后，益加就圮，学师陈公鸿猷集诸生，鸠工重葺，不费国帑，不扰民廛，就学中有力者，先劝义捐得四百余金，择十月中旬从崇圣祠兴工。榱桷栋宇，尽皆朽腐，费已不敷，因思大殿、两庑、戟门及明伦堂等处，工程奚啻倍蓰。嗣后好义之士，踊跃趋赴，或勉力捐资，或自行修葺，以相与有成。越今年四月，庙事告竣，爰撮其要以记之，并将董事义倡诸绅士，暨捐银用银各实数，开列于左。祭器、乐器，明嘉靖四十五年知府万庆修造如式。国朝乾隆间知府王廷诤修造如式。〔黄岳牧记〕学宫钟、鼓、笙、镛、尊、铏、爼、豆，载在祀典，至明且备，匪徒文物之聿昭，将以致诚恪，而冀陟降圣人之灵，于是乎可接。故太史公适鲁，观车服礼乐器，辄低徊不能去也。泉郡文庙礼乐务器及威仪制度，残缺不讲，已历年所。全椒訚斋王公讳廷诤，两涖是邦，以振兴文教为己任。重道尊师，型仁讲让，博稽典籍，参互考订，废者备之，缺者补之。仪度既备，春秋与诸生习礼其中，登降有序，揖让有节，高下疾徐，各得其宜。祭之日，恭敬诚谨，自灌献豆登搏拊、戛击、以至执龠秉翟，有司奔走之人，莫不恪共乃事，洋洋如在，不啻羹墙覩见矣。子云：安上全下，莫善于礼。移风易俗，莫善于乐。感通征应，捷甚桴鼓。当此礼明乐备，郡之人士沐浴至教，日跻雍熙，方诸梅溪、西山两贤守，询足鼎峙千秋云。夫治道寓于礼乐，而礼乐寓于器，不备不肃，则礼乐失其序，是以君子惜之。慎厥攸司，遹追休盛，端有望于后之君子。爰备纪其数，勒石列于左：
　　祭器
　　祝文版二架　　铜锡簠五十一个
　　帛篚十八架　　铜锡簋五十二个
　　铜云雷罇一个　　铜登一个
　　铜牺象山罇各一个　　铜锡铏二十三个
　　锡酒尊十个连勺　　竹笾一百五十七个
　　铜爵一百四十七个　　木豆二百一个
　　甆爵一百七十四个　　毛血碟四十一个
　　大牲俎一个　　小牲俎二十八个
　　牲盘十三个　　胙盘一个
　　黄龙酒罇盖十四张　　锡提炉一对
　　宫灯一对
　　乐器
　　琴六张　　铜钟十六个
　　瑟四张　　磬一架
　　石磬十六块　　■〈木冗〉敔各一口
　　大鼓一架　　应鼓一架
　　篪二枝　　搏拊一对
　　龙旛一对　　龙笛六枝
　　文旌一对　　凤箫二排
　　笛六枝　　笙六枝
</div>
    <div class="pagination">
<a href="晋江县志道光本_page20.html">上一页</a><span>...</span><a href="晋江县志道光本_page16.html">16</a><a href="晋江县志道光本_page17.html">17</a><a href="晋江县志道光本_page18.html">18</a><a href="晋江县志道光本_page19.html">19</a><a href="晋江县志道光本_page20.html">20</a><span class="current-page">21</span><a href="晋江县志道光本_page22.html">22</a><a href="晋江县志道光本_page23.html">23</a><a href="晋江县志道光本_page24.html">24</a><a href="晋江县志道光本_page25.html">25</a><a href="晋江县志道光本_page26.html">26</a><span>...</span><a href="晋江县志道光本_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
