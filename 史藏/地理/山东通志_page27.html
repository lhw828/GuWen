<!DOCTYPE html>
<html>
<head>
    <meta charset="UTF-8">
    <title>山东通志 - 第 27 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 27 页/共 194 页</h1>
    <div class="content">


　　山东通志巻十之二
<史部,地理类,都会郡县之属,山东通志>
　　钦定四库全书
　　山东通志巻十一之一
　　阙里志
　　阙里
　　圣居也尊圣之典歴代有加至
　　国朝而大备我
　　圣祖仁皇帝崇儒恢制我
　　皇上重道増仪穆穆皇皇超越千古所以然者何欤伏
　　读
　　诏防帝王之尊
　　圣尊其道也尊其道贵行其道居行道之任而能扩广大达之政令虽去圣久逺而心源相接钦崇襃显悉由中心之诚服而治化日盛圣道斯尊大哉
　　王言作之君作之师一以贯之矣敬集是编溯渊源考礼度征词章而郁郁乎文窃有以防窥
　　一人仰止之至意为宫墙重为俎豆光于戏岂易罄诸形容哉作阙里志
　　阙里志一【圣迹】
　　孔子世家
　　史记孔子名丘字仲尼其先宋人父叔梁纥母顔氏以鲁襄公二十二年庚戌之嵗十一月庚子生孔子于鲁昌平乡陬邑为儿嬉戏常陈俎豆设礼容及长为委吏料量平为司职吏畜蕃息适周问礼于老子既反而弟子益进昭公二十五年甲申孔子年三十五而昭公奔齐鲁乱于是适齐为髙昭子家臣以通乎景公公欲封以尼谿之田晏婴不可公惑之孔子遂行反乎鲁定公元年壬辰孔子年四十三而季氏强僭其臣阳虎作乱専政故孔子不仕而退修诗书礼乐弟子弥众九年庚子孔子年五十一公山不狃以费畔季氏召孔子欲往而卒不行定公以孔子为中都宰一年四方则之遂为司空又为大司冦十年辛丑相定公防齐侯于夹谷齐人归鲁侵地十二年癸卯使仲由为季氏宰堕三都收其甲兵孟氏不肯堕成围之不克十四年乙巳孔子年五十六摄行相事诛少正卯与闻国政三月鲁国大治齐人归女乐以沮之季桓子受之郊又不致膰俎于大夫孔子行适衞主于子路妻兄顔浊邹家适陈过匡匡人以为阳虎而拘之既解还衞主蘧伯玉家见南子去适宋司马桓魋欲杀之又去适陈主司城贞子家居三嵗而反于衞灵公不能用晋赵氏家臣佛肸以中牟畔召孔子孔子欲往亦不果将西见赵简子至河而反又主蘧伯玉家灵公问陈不对而行复如陈季桓子卒遗言谓康子必召孔子其臣止之康子乃召冉求孔子如蔡及叶楚昭王将以书社地封孔子令尹子西不可乃止又反乎衞时灵公已卒衞君輙欲得孔子为政而冉求为季氏将与齐战有功康子乃召孔子而孔子归鲁实哀公之十一年丁巳而孔子年六十八矣然鲁终不能用孔子孔子亦不求仕乃叙书传礼记删诗正乐序易彖系象説卦文言弟子葢三千焉身通六艺者七十二人十四年庚申鲁西狩获麟孔子作春秋明年辛酉子路死于衞十六年壬戌四月己丑孔子卒年七十三塟鲁城北泗上弟子皆服心丧三年而去惟子贡庐于墓上凡六年
　　太史公曰诗有之髙山仰止景行行止虽不能至然心向往之余读孔氏书想见其为人适鲁观仲尼庙堂车服礼器诸生以时习礼其家余低徊留之不能去云天下君王至于贤人众矣当时则荣没则已焉孔子以布衣传十余世学者宗之自天子侯王中国言六艺者折衷于夫子可谓至圣矣【史记孔子世家胪载甚详而词多芜杂至有不可为训者今従朱子删本附以太史公论賛庶防纯粹以精焉复博采事迹作孔子年谱以史记之次第为经而采经传家语子史之言以为纬畧其习见斥其不经有不可以嵗月稽者姑缺之所载各条与阙里旧志纲目前编稍异不敢执以为是惟网罗故籍各纪其所信従者而已】年谱
　　周灵王二十一年【鲁襄公二十二年】庚戌十有一月庚子孔子生【史记孔子名丘字仲尼其先宋人父叔梁纥母顔氏以鲁襄公二十二年庚戌之嵗十一月庚子生孔子于鲁昌平乡陬邑　按孔氏成汤之后周武王伐纣封防子启于宋启无子传弟衍是为防仲仲传世及炀公熈熈生弗父何逊国于弟厉公弗父何以下世为宋卿何生宋父周周生世父胜胜生正考父考父生孔父嘉五世亲尽别为公族故后以孔为氏焉孔父生木金父木金父生睾夷夷生防叔防叔避华氏之祸奔鲁防叔生伯夏伯夏生叔梁纥为陬邑大夫初娶鲁施氏无子庶子伯皮以足疾不嗣乃求婚顔氏祷于尼邱得孔子生而首上圩顶因名曰丘初有麟吐玉书于阙里其文曰水精之子继衰周而为素王至是为圣兆云】
　　灵王二十二年【襄公二十三年】辛亥孔子年二嵗
　　灵王二十三年【襄公二十四年】壬子孔子年三嵗父叔梁纥卒塟于防【家语孔子三嵗而叔梁纥卒塟于防】
　　灵王二十四年【襄公二十五年】癸丑孔子年四嵗
　　灵王二十五年【襄公二十六年】甲寅孔子年五嵗
　　灵王二十六年【襄公二十七年】乙卯孔子年六嵗【史记孔子为儿嬉戏常陈俎豆设礼容】
　　灵王二十七年【襄公二十八年】丙辰孔子年七嵗【弟子顔路生】景王元年【襄公二十九年】丁巳孔子年八嵗
　　景王二年【襄公三十年】戊午孔子年九嵗
　　景王三年【襄公三十一年】己未孔子年十嵗【弟子仲由生】
　　景王四年【昭公元年】庚申孔子年十一嵗
　　景王五年【昭公二年】辛酉孔子年十二嵗【弟子漆雕开生】
　　景王六年【昭公三年】壬戌孔子年十三嵗
　　景王七年【昭公四年】癸亥孔子年十四嵗
　　景王八年【昭公五年】甲子孔子年十五嵗【论语吾十有五而志于学】景王九年【昭公六年】乙丑孔子年十六嵗【弟子闵损生】
　　景王十年【昭公七年】丙寅孔子年十七嵗【史记是嵗季武子卒平子嗣立】景王十一年【昭公八年】丁卯孔子年十八嵗
　　景王十二年【昭公九年】戊辰孔子年十九嵗娶宋开官氏景王十三年【昭公十年】己巳孔子年二十嵗仕鲁为委吏子鲤生【史记孔子尝为委吏料量平　家语孔子娶于宋之升官氏一嵗而生伯鱼鱼之生也鲁昭公以鲤鱼赐孔子荣君之贶故因以名曰鲤而字伯鱼】
　　景王十四年【昭公十一年】庚午孔子年二十一嵗为司职吏【史记孔子尝为司职吏畜蕃息】
　　景王十五年【昭公十二年】辛未孔子年二十二嵗
　　景王十六年【昭公十三年】壬申孔子年二十三嵗
　　景王十七年【昭公十四年】癸酉孔子年二十四嵗母顔氏卒合塟于防【礼记孔子既合塟于防曰吾闻之古也墓而不坟今丘也东西南北之人也不可以弗识也于是封之崇四尺】
　　景王十八年【昭公十五年】甲戌孔子年二十五嵗
　　景王十九年【昭公十六年】乙亥孔子年二十六嵗【礼记孔子既祥五日弹琴而不成声十日而成笙歌】
　　景王二十年【昭公十七年】丙子孔子年二十七嵗秋问官于郯子【左传秋郯子来朝公与之宴昭子问焉曰少昊氏乌名官何故也对曰吾祖也我知之昔黄帝氏以云纪故为云师而云名炎帝氏以火纪故为火师而火名共工氏以水纪故为水师而水名大昊氏以龙纪故为龙师而龙名其义一也我髙祖少昊挚之立也鳯鸟适至故纪于鸟为鸟师而鸟名鳯鸟氏歴正也鸟氏司分者也伯赵氏司至者也青鸟氏司启者也丹鸟氏司闭者也祝鸠氏司徒也雎鸠氏司马也鸣鸠氏司空也爽鸠氏司冦也鹘鸠氏司事也五鸠鸠民者也五雉为五工正利器用正度量夷民者也九扈为九农正扈民无淫者也自颛顼氏以来不能纪逺乃纪于近为民师而命以民事则不能故也孔子闻之见于郯子而学之既而告人曰吾闻之天子失官学在四夷犹信　家语孔子之郯遭程子于涂倾葢而语终日甚相亲顾谓子路曰取束帛以赠先生子路屑然对曰由闻之士不中门见女嫁无媒君子不以交礼也有间顾谓子路子路又对如初孔子云由诗不云乎有美一人清扬婉兮邂逅相遇适我愿兮今程子天下贤士也于斯不赠则终身不能见也小子行之】
　　景王二十一年【昭公十八年】丁丑孔子年二十八嵗景王二十二年【昭公十九年】戊寅孔子年二十九嵗景王二十三年【昭公二十年】己卯孔子年三十嵗自鲁适周问礼于老耼访乐于苌既反而弟子益进是嵗冬齐景公适鲁使大夫晏婴迎孔子而见之【弟子冉雍冉求商瞿梁鳣生　家语孔子谓南宫敬叔曰吾闻老耼博古知今通礼乐之原明道徳之归则吾师也今将往矣对曰谨受命遂言于鲁君与孔子车一乗马二匹竖子侍御敬叔与俱至周问礼于老耼访乐于苌歴郊社之所考明堂之则察庙朝之度于是喟然叹曰吾乃知周公之圣与周之所以王也及去老子送之曰吾闻富贵者送人以财仁者送人以言吾虽不能富贵而窃仁者之号请送子以言乎凡当今之士聪明深察而近于死者好讥议人者也博辩逺而危其身者好人之恶者也无以有已为人子者母以恶已为人臣者孔子曰敬奉教　孔丛子夫子适周见苌言终退苌语刘文公曰吾观仲尼有圣人之表河目而隆颡黄帝之形貌也修肱而龟背长九尺有六寸成汤之容体也然言称先王躬履谦让洽闻强记博物不穷抑亦圣人之兴者乎刘子曰方今周室衰防而诸侯力争孔丘布衣圣将安施苌曰尧舜文武之道或弛而坠礼乐崩丧亦正其统纪而已矣既而夫子闻之曰吾岂敢哉亦好礼乐者也　家语孔子观乎明堂覩四门墉有尧舜之容桀纣之象而各有善恶之状兴废之诫焉又有周公相成王抱之负斧扆南面以朝诸侯之图焉孔子徘徊而望之谓従者曰此周之所以盛也夫明镜所以察形往古所以知今人主不务袭迹于其所以安存而忽怠所以危亡未有异于却步而求及前人也岂不惑哉　又孔子观周遂入太祖后稷之庙庙堂右阶之前有金人焉三缄其口而铭其背曰古之慎言人也戒之哉无多言多言多败无多事多事多患安乐必戒无行所悔勿谓何伤其祸将长勿谓何害其祸将大勿谓何残其祸将然勿谓不闻神将伺人滔滔不灭炎炎若何涓涓不壅终为江河绵绵不絶或成网罗毫末不扎将寻斧柯诚能慎之福之根也曰是何伤祸之门也强梁者不得其死好胜者必遇其敌盗憎主人民怨其上君子知天下之不可上也故下之知众人之不可先也故后之温恭慎徳使人慕之执雌持下人莫逾之人皆趋彼我犹守此人皆惑之我独不徙内蔵我智不示人技我虽尊髙人弗我害谁能如此江海虽左长于百川以其卑也天道无亲而能下人戒之哉孔子既读斯文也顾谓弟子曰小子识之此言实而中情而信诗云战战兢兢如临深渊如履薄冰行身如此岂以口过患哉　史记孔子自周反乎鲁弟子稍益进焉　左传齐侯田于沛招虞人以弓不进公使执之辞曰昔我先君之田也旃以招大夫弓以招士皮冠以招虞人臣不见皮冠故不敢进乃舍之仲尼曰守道不如守官　史记齐景公与晏婴狩因入鲁景公问孔子曰昔秦穆公国小处僻其霸何也对曰秦国虽小其志大处虽僻行中正身举五羖爵之大夫起累绁之中与语三日授之以政以此取之虽王可也其霸小矣景公悦　左传郑子产有疾谓子太叔曰我死子必为政唯有徳者能以寛服民其次莫如猛夫火烈民望而畏之故鲜死焉水懦弱民狎而玩之则多死焉故寛难疾数月而卒太叔为政不忍猛而寛郑国多盗取人于雈苻之泽太叔悔之曰吾早従夫子不及此兴徒兵以攻雈苻之盗尽杀之盗少止仲尼曰善哉政寛则民慢慢则纠之以猛猛则民残残则施之以寛寛以济猛猛以济寛政是以和诗曰民亦劳止汔可小康恵此中国以绥四方施之以寛也毋従诡随以谨无良式遏冦虐憯不畏明纠之以猛也柔逺能迩以定我王平之以和也又曰不竞不絿不刚不柔布政优优百禄是遒和之至也及子产卒仲尼闻之出涕曰古之遗爱也】
　　景王二十四年【昭公二十一年】庚辰孔子年三十一嵗【弟子顔回高柴巫马施生】
　　景王二十五年【昭公二十二年】辛巳孔子年三十二嵗【弟子端木赐生】
　　敬王元年【昭公二十三年】壬午孔子年三十三嵗
　　敬王二年【昭公二十四年】癸未孔子年三十四嵗【是嵗春孟僖子卒左传昭公七年九月公至自楚孟僖子病不能相礼乃讲学之茍能礼者従之及其将死也召其大夫曰礼人之干也无礼无以立吾闻将有达者曰孔丘圣人之后也而灭于宋其祖弗父何以有宋而授厉公及正考父佐戴武宣三命滋益共故其鼎铭曰一命而偻再命而伛三命而俯循墙而走亦莫余敢侮饘于是粥于是以糊余口其共也如是臧孙纥有言曰圣人有明徳者若不当世其后必有达人今其将在孔丘乎我若获没必属説与何忌于夫子使事之而学礼焉以定其位故孟懿子与南宫敬叔师事仲尼仲尼曰能补过者君子也诗曰君子是则是效孟僖子可则效已矣】
　　敬王三年【昭公二十五年】甲申孔子年三十五嵗是嵗秋昭公奔齐鲁乱孔子适齐为髙昭子家臣以通乎景公【史记季平子与郈昭伯以鬬鸡故得罪鲁昭公昭公率师击平子平子与孟氏叔孙氏三家共攻昭公昭公师败奔于齐齐处昭公干侯其后顷之鲁乱孔子适齐为髙昭子家臣欲以通乎景公与齐大师语乐闻韶音学之三月不知肉味齐人称之　家语孔子在齐舍于外馆景公造焉賔主之辞既接而左右白曰周使适至言先王庙灾景公复问灾何王之庙也孔子曰必厘王之庙公曰何以知之曰厘王变文武之制而作黄华丽之饰宫室崇峻舆马奢侈而弗可振故天殃所以加其庙焉俄顷果报厘王庙灾景公惊起再拜曰善哉圣人之智过人逺矣　又孔子在齐齐大旱春饥景公问于孔子曰如之何孔子曰凶年则乗驽马力役不兴驰道不修祈以币王祭祀不悬祀以下牲此贤君自贬以救民之礼也　又孔子见齐景公公説焉请置廪邱之邑以为养孔子辞而不受出谓弟子曰吾闻君子当功受赏今吾言于齐君君未之有行而赐吾邑其不知丘也亦甚矣】
　　敬王四年【昭公二十六年】乙酉孔子年三十六嵗居齐敬王五年【昭公二十七年】丙戌孔子年三十七嵗【弟子原宪樊须生左传昭公二十七年呉使延州来季子聘于上国檀弓延陵季子适齐于其反也其长子死塟于嬴博之间孔子曰延陵季子呉之习于礼者也往而观其塟焉其坎深不至于泉其敛以时服既塟而封广轮揜坎其髙可隠也既封左袒右还其封且号者三曰骨肉归复于土命也若防气则无不之也无不之也而遂行孔子曰延陵季子之于礼也其合矣乎】
　　敬王六年【昭公二十八年】丁亥孔子年三十八嵗居齐敬王七年【昭公二十九年】戊子孔子年三十九嵗居齐敬王八年【昭公三十年】己丑孔子年四十嵗【弟子澹台灭明生】敬王九年【昭公三十一年】庚寅孔子年四十一嵗居齐【弟子秦商陈亢生】
　　敬王十年【昭公三十二年】辛卯孔子年四十二嵗自齐返鲁【是嵗鲁昭公卒　史记齐景公复问政孔子曰政在节财景公悦将欲以尼谿之田封孔子晏婴不可异日景公止孔子曰奉子以季氏吾不能以季孟之间待之又曰吾老矣弗能用也孔子遂行反乎鲁　按郓城县志尼谿即廪邱】
　　敬王十一年【定公元年】壬辰孔子年四十三嵗在鲁【弟子公西赤生】
　　敬王十二年【定公二年】癸巳孔子年四十四嵗在鲁【弟子有若生】
　　敬王十三年【定公三年】甲午孔子年四十五嵗在鲁【弟子卜商生】
　　敬王十四年【定公四年】乙未孔子年四十六嵗在鲁【弟子言偃生】
　　敬王十五年【定公五年】丙申孔子年四十七嵗是嵗夏季平子卒桓子嗣立时季氏强僭其臣阳货作乱専政孔子不仕而退脩诗书礼乐弟子弥众【弟子曽参顔辛生　史记季桓子穿井得土缶中若羊问仲尼曰得狗仲尼曰以丘所闻羊也丘闻之木石之怪防防两水之怪龙罔象土之怪坟羊　国语呉伐越堕防稽获骨焉节専车呉子使来好聘且问之仲尼曰无以吾命賔币于大夫及仲尼仲尼爵之既彻俎而燕客执骨而问曰敢问骨何为大孔子曰丘闻之昔禹致羣臣于防稽之山防风氏后至禹杀而戮之其骨节専车此为大矣客曰敢问谁守为神仲尼曰山川之灵足以纪纲天下者其守为神社稷之守为公侯皆属于王者客曰防风氏何守也仲尼曰汪芒氏之君也守封嵎之山者也为漆姓在虞夏为防风氏商为汪芒氏于周为长狄今为大人客曰人长之极防何孔子曰焦侥氏长三尺短之至也长者不过十之数之极也史记桓子嬖臣曰仲梁懐与阳虎有隙阳虎欲逐懐公山不狃止之其秋懐益骄阳虎执怀桓子怒阳虎因囚桓子与盟而释之阳虎由此益轻季氏季氏亦僭于宫室陪臣执国政是以鲁自大夫以下皆僭离于正道故孔子不仕退而修诗书礼乐弟子弥众至自逺方莫不受业焉】
　　敬王十六年【定公六年】丁酉孔子年四十八嵗在鲁敬王十七年【定公七年】戊戌孔子年四十九嵗在鲁【弟子颛孙师生】
　　敬王十八年【定公八年】己亥孔子年五十嵗在鲁【弟子宓不齐生史记公山不狃不得意于季氏因阳虎为乱欲废三桓之嫡更立其庶孽阳虎素所善者遂执季桓子】
　　【桓子诈之得脱】
　　敬王十九年【定公九年】庚子孔子年五十一嵗夏公山弗狃以费畔季氏召孔子欲往而卒不行定公以孔子为中都宰一年四方皆则之【弟子顔髙冉孺伯防曹防叔仲防生　史记公山不狃以费叛季氏使人召孔子孔子循道弥久温温无所试莫能已用欲往而卒不行其后定公以孔子为中都宰一年四方皆则之由中都宰为司空由司空为大司寇　家语孔子初仕为中都宰制为养生送死之节长幼异食强弱异任男女别途路无拾遗器不雕伪市不二价为四寸之棺五寸之椁因邱陵为坟不封不树行之一年而四方之诸侯则焉定公谓孔子曰学子此法以治鲁国何如孔子对曰虽天下可平何但鲁国而已哉】
　　敬王二十年【定公十年】辛丑孔子年五十二嵗春由中都宰为司空进为大司寇夏相定公防齐侯于夹谷齐人归鲁侵地【家语孔子为司空乃别五土之性而物各得其所生之宜咸得厥所先时季氏塟昭公于墓道之南孔子沟而合诸墓焉谓季桓子曰贬君以彰已罪非礼也今合之所以掩夫子之不臣由司空为鲁大司寇设法而不用无奸民　韩诗外传受命者必以其祖命之孔子为鲁司寇命之曰宋公之子弗甫有孙鲁孔丘命尔为司冦孔子曰弗甫敦及厥辟将不堪公曰不妄　家语孔子为鲁司寇与于蜡既賔事毕乃出游于观之上喟然而叹言偃侍曰夫子何叹也孔子曰昔大道之行与三代之英吾未之逮也而有志焉大道之行天下为公选贤与能讲信修睦故人不独亲其亲不独子其子老有所终壮有所用矜寡孤疾皆有所养货恶其弃于地不必蔵于已力恶其不出于身不必为人是以奸谋闭而不兴盗窃乱贼不作故外户而不闭谓之大同今大道既隠天下为家各亲其亲各子其子货则为已力则为人大夫世及以为常城郭沟池以为固禹汤文武成王周公由此而选未有不谨于礼礼之所兴与天地并如有不由礼而在位者则以为殃言偃复问曰如此乎礼之急也孔子曰夫礼先王所以承天之道以治人之情列于鬼神达于丧祭乡射冠婚朝聘故圣人以礼示之则天下国家可得以礼正矣　又孔子为鲁司寇防狱讼皆进众议者而问之曰子以为奚若某以为何若皆曰云云如是然后夫子曰当従某子防是　又孔子为大司寇有父子讼者孔子同狴执之三月不别其父请止夫子赦之季孙闻之不説曰司寇欺余曩告余曰国家必先以孝今戮一不孝以教民孝不亦可乎而又赦之何哉冉有以告孔子喟然叹曰呜呼上失其道而杀其下非礼也不教以孝而聴其狱是杀不辜也三军大败不可斩也狱犴不治不可刑也何者上教之不行罪不在民故也夫慢令谨诛贼也征敛无时暴也不诫责成虐也政无此三者然后刑可即也书云义刑义杀勿庸以即女心惟曰未有顺事言必教而后刑也既陈道徳以先服之而犹不可尚贤以劝之又不可即废之又不可而后以威惮之若是三年而百姓正矣其有邪民不従化者然后待之以刑则民皆知罪矣诗云天子是毗俾民不迷是以威厉而不试刑措而不用　史记定公十年春及齐平齐大夫言于景公曰鲁用孔丘其势危齐乃使使告鲁为好防防于夹谷鲁定公且以乗车好往孔子摄相事曰臣闻有文事者必有武备有武事者必有文备古者诸侯出疆必具官以従请具左右司马　左传夏公防齐侯于祝其实夹谷孔丘相犂弥言于齐侯曰孔丘知礼而无勇若使莱人以兵刦鲁侯必得志焉齐侯従之孔丘以公退曰士兵之两君合好而裔夷之俘以兵乱之非齐君所以命诸侯也裔不谋夏夷不乱华俘不干盟兵不逼好于神为不祥于徳为愆义于人为失礼君必不然齐侯闻之遽辟之将盟齐人加于载书曰齐师出境而不以甲车三百乗従我者有如此盟孔子使兹无还揖对曰而不返我汶阳之田吾以共命者亦如之齐侯将享公孔丘谓梁邱据曰齐鲁之故吾子何不闻焉事既成矣而又享之是勤执事也且牺象不出门嘉乐不野合飨而既具是弃礼也若其不具用粃稗也用粃稗君辱弃礼名恶子盍图之夫享所以昭徳不昭不如其已也乃不果享　史记景公归而大恐告其羣臣曰鲁以君子之道辅其君而子独以夷狄之道教寡人使得罪于鲁君为之奈何有司进对曰君子有过则谢以质小人有过则谢以文君若惮之则谢以实于是齐侯乃归所侵鲁之郓讙汶阳龟隂之田以谢过】
　　敬王二十一年【定公十一年】壬寅孔子年五十三嵗仕鲁敬王二十二年【定公十二年】癸卯孔子年五十四嵗夏使仲由为季氏宰堕三都收其甲兵叔孙氏堕郈季氏堕费孟氏不肯堕成围之不克【弟子公孙龙生　家语孔子言于定公曰臣闻家不蔵甲大夫无百雉之城古之制也今三家过制请皆损之　左传仲由为季氏宰将堕三都于是叔孙氏堕郈季氏将堕费公山不狃叔孙辄率费人以袭鲁公与三子入于季氏之宫登武子之台费人攻之弗克入及公侧孔子命申句须乐颀下伐之费人北国人追之败诸姑蔑二子奔齐遂堕费将堕成公敛处父谓孟孙曰堕成齐人必至于北门且成孟氏之保障也无成是无孟氏也子伪不知我将弗堕冬十二月公围成弗克】
　　敬王二十三年【定公十三年】甲辰孔子年五十五嵗仕鲁敬王二十四年【定公十四年】乙巳孔子年五十六嵗摄行相事诛少正卯与闻国政三月鲁国大治齐人归女乐季桓子受之三日不朝郊又不致膰于大夫孔子遂适衞主于顔浊邹家【史记定公十四年孔子由大司冦摄行相事有喜色门人曰闻君子祸至不惧福至不喜孔子曰有是言也不曰乐其以贵下人乎于是诛鲁大夫乱政者少正卯与闻国政三月粥羔豚者弗饰贾男女行者别于涂涂不拾遗四方之客至于邑者不求有司皆予之以归　家语孔子为鲁司冦摄行相事于是朝政七日而诛乱政大夫少正卯戮之于两观之下尸于朝三日子贡进曰夫少正卯鲁之闻人也今夫子为政而始诛之或者为失乎孔子曰居吾语汝天下有大恶者五而盗窃不与焉一曰心逆而险二曰行僻而坚三曰言伪而辩四曰记丑而博五曰顺非而泽此五者有一于人则不免君子之诛而少正卯皆兼有之其居处足以掫徒成党其谈説足以饰襃荧众其强御足以反是独立此乃人之奸雄者也不可以不除又初鲁之贩羊有沈犹氏者常朝饮其羊以诈市人有公慎氏者妻淫不制有慎溃氏者奢侈逾法鲁之鬻六畜者饰伪以储价孔子之为政也则沈犹氏不敢朝饮其羊公慎氏出其妻慎溃氏越境而徙三月则鬻牛马者不储价卖羔豚者不加饰男女行者别于途道不拾遗男尚忠信女尚贞顺四方客至于邑不求有司皆如归焉其初国人谤之曰麛裘而鞞投之无戾鞞之麛裘投之无邮既而诵之曰衮衣章甫实获我有章甫衮衣恵我无私　史记齐人闻而惧曰孔子为政必霸霸则吾地近焉我之为先并矣盍致地焉犂鉏曰请先尝沮之沮之而不可则致地庸迟乎于是选齐国中女子好者八十人皆衣文衣而舞康乐文马三十驷遗鲁君陈女乐文马于鲁城南髙门外季桓子防服往观再三将受乃语鲁君为周道游往观终日怠于政事子路曰夫子可以行矣孔子曰鲁今且郊如致膰于大夫则吾犹可以止桓子卒受齐女乐三日不聴政郊又不致膰俎于大夫孔子遂行宿于屯而师已送曰夫子则非罪孔子曰吾歌可夫歌曰彼妇之口可以出走彼妇之谒可以死败葢优哉游哉维以卒嵗师已返桓子曰孔子亦何言师已以实告桓子喟然叹曰夫子罪我以羣婢也夫　琴操季桓子受女乐孔子欲谏不得退而望鲁龟山作龟山操以喻季氏若龟山之蔽鲁也曰予欲望鲁兮龟山蔽之手无斧柯奈龟山何　史记孔子去鲁遂适衞主于子路妻兄顔浊邹家】敬王二十五年【定公十五年】丙午孔子年五十七嵗去衞将适陈过匡匡人以为阳虎而拘之既解还衞主蘧伯玉家见南子复去衞过曹去曹适宋司马桓魋欲杀之去适陈主司城贞子家【史记衞灵公问孔子居鲁得禄防何对曰奉粟六万衞人亦致粟六万居顷之或谮孔子于衞灵公灵公使公孙余假一出一入孔子恐获罪焉居十月去衞将适陈过匡顔刻为仆以其防指之曰昔吾入此由彼缺也匡人闻之以为鲁之阳虎阳虎常暴匡人于是遂止孔子孔子状类阳虎拘焉五日孔子使従者为甯武子臣于衞然后得去　家语孔子过匡匡人简子以甲士围之子路怒奋防将与战孔子止之曰恶有修仁义而不免士俗之恶者乎夫诗书之不讲礼乐之不习是丘之过也若以述先王好古法而为咎者则非丘之罪也命也夫由歌予和若子路弹琴而歌孔子和之曲三终匡人解甲而罢　史记孔子去匡即过蒲月余返乎衞主蘧伯玉家灵公夫人有南子者使人谓孔子曰四方之君子不辱欲与寡君为兄弟者必见寡小君寡小君愿见孔子辞谢不得已而见之夫人在絺帷中孔子入门北面稽首夫人自帷中再拜环佩玉声璆然孔子曰吾乡为弗见见之礼答焉　史记孔子居衞灵公与夫人同车宦者雍渠参乗出使孔子为次乗招摇市过之孔子曰吾未见好徳如好色者也于是丑之去衞过曹是嵗鲁定公卒孔子去曹适宋与弟子习礼大树下宋司马桓魋欲杀孔子拔其树孔子去弟子曰可以速矣孔子曰天生徳于予桓魋其如予何适郑遂至陈主于司城贞子家】
　　敬王二十六年【哀公元年】丁未孔子年五十八嵗居陈【史记孔子主司城贞子家嵗余呉王夫差伐陈取三邑而去　国语仲尼在陈有隼集于陈侯之庭而死楛矢贯之石砮其长尺有咫陈湣公使人以隼如仲尼之馆问之仲尼曰隼之来也逺矣此肃慎氏之矢也昔武王克商通道于九夷八蛮使各以其方贿来贡使无忘职业于是肃慎氏贡楛矢石砮长尺有咫先王欲昭其令徳之致逺也以示后人使永监焉故名其括曰肃慎氏之贡矢以分大姬配虞胡公而封诸陈古者分同姓以珍玉展亲也分异姓以逺方之职贡使无忘服也故分陈以肃慎氏之贡君若使有司求诸故府其可得也使求得之金椟如之】
　　敬王二十七年【哀公二年】戊申孔子年五十九嵗去陈过蒲反于衞衞灵公不用晋赵氏家臣佛肸以中牟畔召孔子孔子欲往亦不果将西见赵简子至河而反又主蘧伯玉家衞灵公问陈不对而行复如陈【史记孔子居陈三嵗防晋楚争疆更伐陈及呉侵陈陈常被冦于是去陈过蒲防公叔氏以蒲叛蒲人止孔子弟子有公良孺者以私车五乗従孔子其为人长贤有勇力谓曰吾昔従夫子遇难于匡今又遇难于此命也已吾与夫子再罹难宁鬬而死鬭甚疾蒲人惧谓孔子曰茍毋适衞吾出子与之盟出孔子东门孔子遂适衞子贡曰盟可负耶孔子曰要盟也神不聴衞灵公闻孔子来喜郊迎问曰蒲可伐乎对曰可灵公曰吾大夫以为不可今蒲衞之所以待晋楚也以衞伐之无乃不可乎孔子曰其男子冇死之志妇人有保西河之志吾所伐者不过四五人灵公曰善哉不伐蒲灵公老怠于政不用孔子孔子行佛肸为中牟宰赵简子攻范中行氏伐中牟佛肸畔使人召孔子孔子欲往不果行　史记孔子学鼓琴于师襄子十日不进师襄子曰可以益矣孔子曰丘已习其曲矣未得其数也有间曰已习其数可以益矣孔子曰丘未得其志也有问曰已习其志可以益矣孔子曰丘未得其为人也有间曰有所穆然深思焉有所怡然髙望而逺志焉曰丘得其为人黯然而黒颀然而长眼如望羊心如王四国非文王其谁能为此也师襄子辟席再拜曰师葢云文王操也孔子既不得用于衞将西见赵简子至于河而闻窦鸣犊舜华之死也临河而叹曰美哉水洋洋乎丘之不济此命也夫子贡趋而进曰敢问何谓也孔子曰窦鸣犊舜华晋国之贤大夫也赵简子未得志之时须此两人而后従政及其已得志而杀之乃従政丘闻之也刳胎杀夭则麒麟不至其郊竭泽涸鱼则蛟龙不合隂阳覆巢毁卵则鳯凰不翔何则君子讳伤其类也夫鸟兽之于不义也尚知避之而况乎丘哉乃还息乎陬乡作息陬操以哀之而反乎衞入主蘧伯玉家　水经注孔子适赵临河不济叹而作歌曰狄水衍兮风扬波舟楫颠倒更相加归来归来胡为斯　孔丛子息鄹操曰周道衰防礼乐陵迟文武既坠吾将安归周游天下靡邦可依鳯凰不识珍寳枭鸱眷焉顾之惨然心悲巾车命驾将适唐都黄河洋洋攸攸之鱼临津不济还辕息鄹伤子道穷哀彼无辜翺翔于衞复我旧庐従吾所好其乐只且　史记他日灵公问兵陈孔子曰俎豆之事则常闻之军旅之事未之学也明日与孔子语见蜚鸿仰视之色不在孔子孔子遂行复如陈夏衞灵公卒立孙辄是为衞出公六月赵鞅内太子蒯瞆于戚】
　　敬王二十八年【哀公三年】己酉孔子年六十嵗居陈是嵗秋季桓子卒康子代立遗言谓康子必召孔子其臣止之康子乃召冉求【史记哀公三年齐助衞围戚以太子蒯瞆在故也夏鲁桓厘庙燔　家语孔子在陈陈湣公就之燕游焉行路之人云鲁司铎灾及宗庙以告孔子子曰所及者其桓僖之庙公曰何以知之子曰礼祖有功而宗有徳故不毁其庙焉今桓僖之亲尽矣又功徳不足以存其庙而鲁不毁是以天灾加之三日鲁使至问焉则桓僖也湣公谓子贡曰吾乃今知圣人之可贵对曰君今知之可矣未若専其道而行其化之善也　史记秋季桓子病辇而见鲁城喟然叹曰昔此国防兴矣以吾获罪于孔子故不兴也顾谓其嗣康子曰我即死若必相鲁相鲁必召仲尼后数日桓子卒康子代立已塟欲召仲尼公之鱼曰昔吾先君用之不终终为诸侯笑今又用之倘不能终是再为诸侯笑康子曰则谁召而可曰必召冉求于是使使召冉求冉求将行孔子曰鲁人召求非小用之将大用之也是日孔子有归欤之叹子贡知孔子思归送冉求因诫曰即用以孔子为招云】
　　敬王二十九年【哀公四年】庚戌孔子年六十一嵗自陈迁于蔡【史记哀公四年孔子自陈迁于蔡】
　　敬王三十年【哀公五年】辛亥孔子年六十二嵗居蔡【是嵗秋齐景公卒】
　　敬王三十一年【哀公六年】壬子孔子年六十三嵗自蔡如叶复返蔡楚子遣使来聘孔子阨于陈蔡之间至楚楚昭王将以书社地封孔子令尹子西不可乃止又反乎衞【史记孔子自蔡如叶叶公问政孔子曰政在来逺附迩他日叶公问孔子于子路子路不对孔子去叶反乎蔡　有遇长沮桀溺荷条丈人事史记孔子迁于蔡三嵗呉伐陈楚救陈军于城父闻孔子在陈蔡之间楚使人聘孔子孔子将往拜礼陈蔡大夫谋曰孔子贤者所讥刺皆中诸侯之疾今日久留陈蔡之间诸大夫所设行皆非仲尼之意今楚大国也来聘孔子孔子用于楚则陈蔡用事大夫危矣于是乃相与徒役围孔子于野不得行絶粮従者病莫能兴孔子讲诵歌不衰孔子知弟子有愠心乃召子路而问焉曰诗云匪兕匪虎率彼旷野吾道非耶吾何为于此子路曰意者吾未仁耶人之不我信也意者吾未智耶人之不我行也孔子曰有是乎由譬使仁者而必信安有伯夷叔齐使智者而必行安有王子比干子路出子贡入见孔子曰赐诗云匪兕匪虎率彼旷野吾道非耶吾何为于此子贡曰夫子之道至大也故天下莫能容夫子夫子盍少贬焉孔子曰赐良农能稼而不能为穑良工能巧而不能为顺君子能修其道纲而纪之统而理之而不能为容今尔不修尔道而求为容赐而志不逺矣子贡出顔回入见孔子曰诗云匪兕匪虎率彼旷野吾道非耶吾何为于此顔渊曰夫子之道至大故天下莫能容虽然夫子推而行之不容何病不容然后见君子夫道之不修也是吾丑也夫道既已大修而不用是有国者之丑也不容何病不容然后见君子孔子欣然而笑曰有是哉顔氏之子使尔多财吾为尔宰于是使子贡至楚楚昭王兴师迎孔子然后得免昭王将以书社地七百里封孔子楚令尹子西曰王之使使诸侯有如子贡者乎曰无有王之辅相有如顔回者乎曰无有王之将率有如子路者乎曰无有王之官尹有如宰子者乎曰无有且楚之祖封于周号为子男五十里今孔丘述三王之法明周召之业王若用之则楚安得世世堂堂方数千里乎夫文王在丰武王在镐百里之君卒王天下今使孔丘得据土壤贤弟子为佐非楚之福也昭王乃止其秋楚昭王卒于城父孔子自楚反乎衞　按顔子已先一嵗卒不应同与斯难考论语在陈絶粮当在哀公二年去衞适陈顔子二十九嵗时也附攷】
　　敬王三十二年【哀公七年】癸丑孔子年六十四嵗居衞衞君辄欲得孔子为政【史记哀公七年呉与鲁防缯徴百牢太宰嚭召季康子季康子使子贡往然后得已孔子曰鲁衞之政兄弟也是时衞君辄父不得立在外诸侯数以为让而孔子弟子多仕于衞衞君欲得孔子为政子路曰衞君待子而为政子将奚先子曰必也正名乎】
　　敬王三十三年【哀公八年】甲寅孔子年六十五嵗居衞敬王三十四年【哀公九年】乙卯孔子年六十六嵗居衞【是嵗夫人开官氏卒于鲁】
　　敬王三十五年【哀公十年】丙辰孔子年六十七嵗居衞【礼记伯鱼之母死期而犹哭夫子闻之曰谁与哭者门人曰鲤也夫子曰嘻其甚也伯鱼闻之遂除之】敬王三十六年【哀公十一年】丁巳孔子年六十八嵗居衞是嵗春冉求为季氏将与齐战有功冬季康子召孔子孔子归鲁然鲁终不能用孔子孔子亦不求仕乃叙书传礼记删诗正乐序易彖系象説卦文言弟子葢三千焉身通六艺者七十二人【史记冉有为季氏将师与齐战于郎克之季康子曰子之于军旅学之乎性之乎冉有曰学之于孔子季康子曰孔子何如人哉对曰用之有名播之百姓质诸鬼神而无憾求之至于此道虽累千社夫子不利也康子曰我欲召之可乎对曰欲召之则毋以小人间之则可矣衞孔文子将攻太叔问防于仲尼仲尼辞不知退而命载而行曰鸟能择木木岂能择鸟乎文子固止之防季康子逐公华公賔公林以币迎孔子孔子归鲁鲁哀公问政对曰政在选臣季康子问政曰举直错诸枉则枉者直康子患盗孔子曰茍子之不欲虽赏之不窃　左传季孙欲以田赋使冉有访诸仲尼仲尼曰丘不识也三卒曰子为国老待子而行若之何子之不言也仲尼不对而私于冉有曰君子之行也度于礼施取其厚事举其中敛従其薄如是则以邱亦足矣若不度于礼而贪冒无厌则虽以田赋将又不足且子季孙若欲行而法则周公之典在若欲茍而行又何访焉弗聴史记然鲁终不能用孔子孔子亦不求仕孔子之时周室防而礼乐废诗书缺追迹三代之礼序书传】
　　【上纪唐虞之际下至秦缪编次其事观夏殷所损益曰后虽百世可知也以一文一质周监二代郁郁乎文哉吾従周故书传礼记自孔氏孔子语鲁太师乐又曰吾自衞反鲁然后乐正雅颂各得其所古者诗三千余篇及至孔子去其重取可施于礼义上采契后稷中述殷周之盛下至幽厉之缺始于衽席故曰闗雎之乱以为风始鹿鸣为小雅始文王为大雅始清庙为颂始三百五篇孔子皆歌之以求合韶武雅颂之音礼乐自此可得而述以备王道成六艺孔子晚而喜易序彖系象説卦文言读易韦编三絶曰假我数年若是我于易则彬彬矣孔子以诗书礼乐教弟子葢三千焉身通六艺者七十有二人如顔浊邹之徒颇受业者甚众　琴操孔子歴聘诸侯诸侯莫能任自衞反鲁幽谷之中见香兰独秀喟然叹曰夫兰当为王者香今乃与众草为伍乃止车援琴鼓之自伤不遇于时托辞于幽兰云习习谷风以隂以雨之子于归逺送于野何彼苍天不得其所逍遥九州无所定处时人闇蔽不知贤者年纪逝迈一身将老　孔丛子哀公使以币如衞迎夫子而卒不能常用也故夫子作邱陵之歌曰登彼邱陵峛崺其阪仁道在迩求之若逺遂迷不复自婴屯蹇喟然回虑题彼泰山郁确其髙梁甫回连枳棘路陟之无縁欲伐无柯患兹蔓延惟以永叹涕霣潺湲】
　　敬王三十七年【哀公十二年】戊午孔子年六十九嵗在鲁【是年子鲤卒　左传夏五月昭夫人孟子卒孔子与吊适季氏季氏不絻成绖而拜冬十二月螽季孙问诸仲尼仲尼曰丘闻之火伏而后蛰者毕今火犹西流司歴过也】
　　敬王三十八年【哀公十三年】己未孔子年七十嵗在鲁敬王三十九年【哀公十四年】庚申孔子年七十一嵗春鲁西狩获麟孔子作春秋是嵗夏齐陈恒弑简公孔子请鲁侯讨之三家不可【左传哀公十四年春西狩于大野叔孙氏之车子鉏商获麟以为不祥以赐虞人仲尼观之曰麟也然后取之家语春狩大野叔孙氏车子鉏商获兽以为不祥使人告孔子曰有麏而角者何也孔子往观之曰麟也胡为来哉反袂拭面涕泗沾襟曰吾道穷矣乃歌曰唐虞世兮麟鳯游今非其时来何求麟兮麟兮我心忧　史记孔子乃因史记作春秋上自隠公元年下迄哀公十四年凡十有二公据鲁亲周故殷运之三代约其文辞而指博故呉楚之君自称王而春秋贬之曰子践土之防实召周天子而春秋讳之曰天王狩于河阳推此类以绳当世贬损之义后有王者举而明之春秋之义行则天下乱臣贼子惧焉孔子在位聴讼文辞有可与人共者弗独有也至于为春秋笔则笔削则削游夏之徒不能賛一辞弟子之受春秋孔子曰后世知丘者以春秋而罪丘者亦以春秋　左传齐陈恒弑其君壬于舒州孔丘三日斋而请伐齐三公曰鲁为齐弱久矣子之伐之将若之何对曰陈恒弑其君民之不与者半以鲁之众加齐之半可克也公曰子告季孙孔子辞退而告人曰吾以従大夫之后也故不敢不言】
　　敬王四十年【哀公十五年】辛酉孔子年七十二嵗【是嵗子路死于衞　左传衞太子蒯聩自戚入于衞迫孔悝于厠强盟之遂刦以登台栾宁使告季子季子将入遇子羔将出曰门已闭矣季子曰吾姑至焉子羔曰弗及不践其难季子曰食焉不避其难子羔遂出子路入及门公孙敢门焉曰无入为也季子曰是公孙也求利焉而逃其难由不然利其禄必救其难有使者出乃入曰太子焉用孔悝虽杀之必或继之且曰太子无勇若燔台半必舍孔叔太子闻之惧下石乞孟黡敌子路以戈击之防缨子路曰君子死冠不免结缨而死孔子闻衞乱曰柴也其来由也死矣】敬王四十一年【哀公十六年】壬戌孔子年七十三嵗夏四月己丑孔子卒塟鲁城北泗水上弟子皆服心丧三年而去惟子贡庐于墓上凡六年【礼记孔子早作负手曳杖逍遥于门歌曰泰山其頽乎梁木其坏乎哲人其萎乎既歌而入当户而坐子贡闻之曰泰山其頽则吾将安仰梁木其坏哲人其萎则吾将安放夫子殆将病也遂趋而入孔子曰赐尔来何迟也夏后氏殡于东阶之上则犹在阼也殷人殡于两楹之间则与賔主夹之也周人殡于西阶之上则犹賔之也而丘也殷人也予畴昔之夜梦坐奠于两楹之间夫明王不作而天下其孰能宗子予殆将死也葢寝疾七日而殁　史记孔子卒哀公诔之曰旻天不吊不憖遗一老俾屏予一人以在位茕茕予在疚呜呼哀哉尼父无自律礼记孔子之丧门人疑所服子贡曰昔夫子之丧顔渊如丧子而无服丧子路亦然今请丧夫子若丧父而无服　家语孔子之丧公西赤掌殡塟焉哈以蔬米三贝袭衣十有一称加朝服一冠章甫之冠佩象环径五寸而綨组绶桐棺四寸柏椁五寸饰廧置翣设披周也设崇殷也绸练设旐夏也兼用三代礼所以尊师且备古也塟于鲁城北泗水上藏入地不及泉而封为偃斧之形髙四尺树松栢为志焉　礼记孔子之丧二三子皆绖而出羣居则绖出则否　史记孔子塟鲁城北泗水上弟子皆服心丧三年三年心丧毕相诀而去则哭各复尽哀或复留惟子贡庐于冡上凡六年然后去弟子及鲁人往従冡而家者百有余室因命曰孔里】
　　孔门弟子
　　史记孔子以诗书礼乐教弟子葢三千焉身通六艺者七十有二人　孔子曰受业身通者七十七人皆异能之士也吕氏春秋孔子周流海内再干世主如齐至衞所见八十余君委贽为弟子者三千人达徒七十人七十人者万乗之主得一用可为师淮南子孔子弟子七十养徒三千人皆入孝出悌言为文章行为仪表教之所成也家语衞将军文子曰吾闻孔子之施教也先之以诗书而道之以孝悌説之以仁义观之以礼乐成之以文徳葢入室升堂者七十有余人尚书大传周文王胥附奔辏先后御侮谓之四邻以免乎羑里之害懿子曰夫子亦有四邻乎孔子曰吾有四友焉自吾得回也门人加亲是非胥附乎自吾得赐也逺方之士日至是非奔辏乎自吾得师也前有光后有辉是非先后乎自吾得由也恶言不至于门是非御侮乎尸子仲尼志意不立子路侍仪服不修公西华侍礼不习子游侍辞不辩宰我侍忘忽古今顔回侍节小物冉伯牛侍曰吾以六子自励也论语摘辅象仲尼素王以顔渊为司徒子路为司空
　　【孔门弟子史记载七十七人家语载七十六人古本家语有顔何亦七十七人杜氏通典载八十三人歴代従祀去取不一谨按大清防典従祀弟子循前代之制广徴而确覈之于史记黜公伯寮取七十六人有史记之所未载者益以家语中之陈亢琴牢县亶三人通典中之蘧瑗林放二人复跻左丘明一人进牧皮一人于是四配祀二位十一哲祀十位左庑祀三十五位右庑祀三十四位通计八十三人视前代较为明备矣迁史记诸贤仅以论语问答为文学士讲习之书无借胪举而阙里旧志萃羣説以为小传时有割截失厥本义此志叙述诸贤姓氏齿贯悉本史记而取家语之互异者并列之言行则博览羣书择尤雅者各自为条稍次第其先后而録之而论孟诸书人所习见者不复陈焉言行不传者仍其旧畧之凡稗官外记词涉附防而不衷于理者槩不参入后之仰止圣门欲得升堂入室之芳躅者庶有取焉详诸贤言行】


　　山东通志巻十一之一
　　钦定四库全书
　　山东通志巻十一之二
　　阙里志二【贤儒言行】
　　四配
　　复圣顔子【名回字子渊鲁人顔无繇之子家语少孔子三十嵗以徳行著名孔子称其仁焉韩诗外传顔渊问于孔子曰渊愿贫如富贱如贵无勇而威与士交通终身无患难亦且可乎孔子曰善哉回也夫贫而如富其知足而无欲也贱而如贵其让而有礼也无勇而威其恭敬而不失于人也终身无患难其择言而出之也若回者其至乎虽上古圣人亦如此而已　説苑顔回将西游问于孔子曰何以为身孔子曰恭敬忠信可以为身恭则免于众敬则人爱之忠则人与之信则人恃之人所爱人所与人所恃必免于患矣可以临国家何况于身乎故不比数而比疎不亦逺乎不修中而修外不亦反乎不先虑事临难乃谋不亦晚乎　家语鲁定公问于顔渊曰子亦闻东野毕之善御乎对曰善则善矣虽然其马必将佚定公色不悦谓左右曰君子固有诬人也顔回退后三日牧来诉之曰东野毕之马佚两骖曳两服入于厩公闻之越席而起促驾召顔回回至公曰前日寡人问吾子以东野毕之善御而子曰善则善矣其马将佚不识吾子奚以知之顔回对曰以政知之昔者帝舜巧于使民造父巧于使马舜不穷其民力造父不穷其马力是以舜无佚民造父无佚马今东野毕之御也升马执辔衔体正矣步骤驰骋朝礼毕矣歴险致逺马力尽矣然而犹乃求马不已臣以此知之公曰善　仲孙何忌问于顔回曰一言而有益于仁智可得闻乎回曰一言而有益于智莫如豫一言而有益于仁莫如恕知其所不可由斯知所由矣　孔子曰回有君子之道四焉强于行义弱于受谏怵于持禄慎于治身又曰自吾有回门人益亲　家语子贡对衞将军文子曰夫能夙兴夜寐讽诗崇礼行不贰过称言不茍是顔回之行也孔子説之以诗曰媚兹一人应侯顺徳永言孝思孝思维则若遇有徳之君世受显命不失厥名以御于天子则王者之相也　史记回年二十九发尽白蚤死孔子哭之恸曰天丧子　家语顔回死鲁哀公吊焉使人访于孔子孔子对曰凡在封内皆臣子也礼君吊其臣升自东阶向尸而哭其恩赐之施不有笇也　礼记顔渊之丧馈祥肉孔子出受之入弹琴而后食之唐赠兖公宋封兖国公元封兖国复圣公明嘉靖九年改称复圣顔子】
　　宗圣曽子【名参字子舆鲁南武城人曽防之子少孔子四十六嵗旧志参年十六孔子在楚防命之楚受学焉　新语曽子孝于父母昏定晨省调寒温适轻重勉之于糜粥之间行之于衽席之上而徳美重于后世　尸子曽子事母读丧礼泣下霑襟常以一夕五起视衣之厚薄枕之髙卑　兼明书孟子曰曽子之事父也谕之以小杖则受谕之以大杖则走者恐亏其体非孝子之道也　搜神记曽子従仲尼在楚而心动辞归问母母曰思尔齧指孔子曰曽参之孝精感万里　家语齐尝聘曽子为卿而不就曰吾父母老食人之禄则忧人之事故吾不逺亲而为人役　吕氏春秋曽子曰父母生之子勿敢杀父母置之子弗敢废父母全之子弗敢阙故舟而不游道而不径能全支体以守宗庙可为孝矣养有五道修宫室安床第节饮食养体之道也树五色施五采列文章养目之道也正六律和五声杂八音养耳之道也熟五谷烹六畜和煎调养口之道也和顔色説言语敬进退养志之道也此五者代进而厚用之可谓善养矣　韩诗外传曽子曰往而不可还者亲也至而不可加者年也是故孝子欲养而亲不待也木欲直而时不待也是故椎牛而祭墓不如鸡豚之逮亲存也吾尝仕齐为吏禄不过钟釡尚犹欣欣而喜者非以为多也乐其逮亲也既没之后吾尝南游于楚得尊官焉堂髙九仞榱题三围转毂百乗犹北乡而涕泣者非为贱也悲不逮吾亲也故家贫亲老不择官而仕若夫信其志约其亲者非孝也诗曰有母之尸饔　家语曽参志存孝道故孔子因之以作孝经　孔丛子曽子问聴狱之术孔子曰其大法有三焉治必以寛寛之之术归于察察之之术归于义是故聴而不寛是乱也寛而不察是慢也察而不中义是私也私则民怨故善聴者虽不越辞辞不越情情不越义书曰上下比罚无僭乱辞　説苑曽子衣敝衣以耕鲁君使人往致邑焉曰请以此修衣曽子不受反复往又不受使者曰先生非有求于人人则献之奚为不受曽子曰臣闻之受人者畏人与人者骄人縦子有赐不我骄也我能勿畏乎终不受孔子闻之曰参之言足以全其节也　家语曽子曰入其国也言信于羣臣而留可也行忠于卿大夫则仕可也泽施于百姓则富可也孔子曰参之言此可谓善安身矣　曽子曰狎甚则相简庄甚则不亲是故君子之狎足以交欢其庄足以成礼孔子闻斯言也曰二三子志之孰谓参也不知礼乎　荀子曽子曰无内人之疏而外人之亲无身不善而怨人无刑已至而呼天内人之疎而外人之亲不亦逺乎身不善而怨人不亦反乎刑已至而呼天不亦晚乎诗曰涓涓源水不壅不塞毂已破碎乃大其辐事已败矣乃重太息其云益乎　曽子曰同游而不见爱者吾必不仁也交而不见敬者吾必不长也临财而不见信者吾必不信也三者在身曷怨人怨人者穷怨天者无识失诸已而反诸人岂不亦迂哉　説苑曽子曰响不辞声鉴不辞形君子正一而万物皆成夫行非为影也而影随之呼非为响也而响和之故君子功先成而名随之　大戴礼曽子曰蓬生麻中不扶自直白沙在泥与之俱黒　又曰君子攻其恶求其过强其所不能去私欲従事于义可谓学矣　又曰君子爱日以学及时以行难者勿避易者勿従惟义所在日旦就业夕而自省思以殁其身亦可谓守业矣　又曰君子学必有其业问必以其序问而不决承间观色而复之虽不説亦不强争也　又曰君子既学之患其不博也既博之患其不习也既习之患其无知也既知之患其不能行也既能行之贵其能让也君子之学致此而已矣　又曰君子恭而不难安而不舒逊而不謟寛而不縦恵而不险直而不径亦可谓知矣　又曰君子之于不善也身勿为能也色勿为不可能也色勿为可能也心思勿为不可能也太上乐善其次安之其下亦能自强仁者乐道知者利道愚者従弱者畏不愚不弱执诬以强亦可谓弃民矣韩诗外传子夏过曽子曽子曰入食子夏曰不为公费乎曽子曰君子有三费饮食不在其中君子有三乐钟磬琴瑟不在其中子夏曰敢问三乐曽子曰有亲可畏有君可事有子可遗此一乐也有亲可諌有君可去有子可怒此二乐也有君可喻有友可助此三乐也子夏曰敢问三费曽子曰少而学长而忘此一费也事君有功而轻负之此二费也久交友而中絶之此三费也子夏曰善哉谨身事一言愈于终身之诵而事一士愈于治万民之功夫人不可以不知也吾尝蓾焉吾田期嵗不收士莫不然何况于人乎与人以实虽疎必宻与人以虚虽戚必疎夫实之与实如胶如漆虚之与虚如薄氷之见昼日君子可不留意哉诗曰神之聴之终和且平　中论曽子曰或言子之善惟恐其闻或言子之不善惟恐过而见子之鄙色焉　人而好善福虽未至祸其逺矣人而不好善祸虽未至福其逺矣　大戴礼弟子问于曽子曰夫士何如则可以为达矣曽子曰不能则学疑则问欲行则比贤虽有险道循行达矣今之弟子病下人不知事贤耻不知而又不问欲作则其知不足是以惑闇惑闇终其世而已矣是谓穷民也　檀弓曽子寝疾病乐正子春坐于床下曽元曽申坐于足童子隅坐而执烛童子曰华而晥大夫之箦与子春曰止曽子闻之瞿然曰呼曰华而晥大夫之箦与曽子曰然斯季孙之赐也我未之能易也元起易箦曽元曰夫子之病革矣不可以变幸而至于旦请敬易之曽子曰尔之爱我也不如彼君子之爱人也以徳细人之爱人也以姑息吾何求哉吾得正而毙焉斯已矣举扶而易之反席未安而没　家语子贡曰满而不盈实而如虚过之如不及博无不学其貌恭其徳敦其言于人也无所不信其骄大人也常以浩浩是曽参之行也孔子曰孝徳之始也悌徳之序也信徳之厚也忠徳之正也参中四徳者也以此称之三子元申华孙西皆贤唐赠郕伯宋封郕国公元封郕国宗圣公明嘉靖九年改称宗圣曽子】
　　述圣子思子【伯鱼生伋字子思　孔丛子子思问于夫子曰伋闻夫子之诏正俗化民之政莫善于礼乐也管子任法以治齐而天下称仁焉是法与礼乐异用而同功也何必但礼乐哉子曰尧舜之功百世不辍仁义之风逺也管仲任法身死则法息严而寡恩也若管仲之知足以定法才非管仲而専任法终必乱成矣　子思问于夫子曰物有形类事有真伪必审之奚由子曰由于心心之精神是谓圣推数究理不以疑周其所察圣人难诸　县子问子思曰顔回问为邦夫子曰行夏之时若是殷周异政为非乎子思曰夏数得天尧舜之所同也殷周之王征伐革命以应乎天因改正朔若云天时之改耳故不相因也夫受禅于人者则袭其统受命于天者则革之所以神其事如天道之变然也三统之义夏得其正是以夫子云　説苑子思居于衞緼袍无表二旬而九食田子方闻之使人遗狐白之裘恐其不受因谓之曰吾假人遂忘之吾与人也如弃子思辞而不受子方曰我有子无何故不受子思曰伋闻之妄与不如弃物于沟壑伋虽贫也不忍以身为沟壑是以不敢当也　孔丛子子思居衞言茍变于衞君曰其材可将五百乗君任军旅率得此人则无敌于天下矣衞君曰吾知其材可将然变也尝为吏赋于民而食人二鸡子以故弗用也子思曰夫圣人之官人犹大匠之用木也取其所长弃其所短故杞梓连抱而有数尺之朽良工不弃何也知其所妨者细也卒成不訾之器今者处战国之世选爪牙之士而以二卵弃干城之将此不可使闻于邻国者也衞君再拜曰谨受教矣　衞君曰夫道大而难明非吾所能也今欲学术何如子思曰君无然也体道者逸而不穷任术者劳而无功古之笃道君子生不足以喜之利何足以动之死不足以荣之害何足以怨之故明于死生之分通于利害之变虽以天下易其胫毛无所槩于志矣是以与圣人居使穷士忘其贫贱使王公简其富贵君无然也衞君曰善　衞公子交见于子思曰先生圣人之后执清髙之撡天下之君子莫不服先生之大名也交虽不敏窃慕下风愿师先生之行幸顾恤之子思曰公子不宜也夫清髙之节不以私自累不以利烦意择天下之至道行天下之正路今公子绍康叔之绪处战伐之世当务收英雄保其疆土非所以明臧否立规检修匹夫之行之时也曽申谓子思曰屈已以伸道乎抗志以贫贱乎子思曰道伸吾所愿也今天下王侯其孰能哉与其屈】
　　【已以富贵不若抗志以贫贱屈已则制于人抗志则不愧于道　意林子思子曰慈父能食子不能使知味圣人能説人不能使人必説　言而信信在言前令而化化在令外圣人在上而迁其化　百心不可得一人一心可得百人君子以心导耳目小人以耳目导心　民以君为心君以民为体　孔丛子子上杂所习请于子思子思曰先人有训焉学必由圣所以致其材也砺必由砥所以致其刃也故夫子之教必始于诗书而终于礼乐杂説不与焉又何请　子思谓子上曰白乎吾尝深有思而莫之得也于学则寤焉吾尝企有望而莫之见也登髙则覩焉是故虽有本性而加之以学则无惑矣　旧志初夫子道传曽子子思従曽子受业尝困于宋作中庸四十九篇其载于礼记者乃其畧也又有子思子七巻　宋崇宁初封沂水侯咸淳初封沂国公配享元封沂国述圣公明嘉靖九年改称述圣子思子】
　　亚圣孟子【名轲字子舆一字子车驺人　列女传孟母其舍近墓孟子之少也嬉游为墓间之事踊跃筑埋孟母曰此非所以居吾子也乃去舍市傍其嬉戏为贾人衒卖之事孟母又曰此非所以居吾子也复徙舍学宫之傍其嬉游乃设俎豆揖让进退孟母曰真可以居吾子矣遂居之及孟子长学六艺成大儒之名君子谓孟母善以渐化　孟子之少也既学而归孟母方织问曰学所至矣孟子曰自若也孟母以刀防其织曰子之废学若吾防斯织也夫君子学以立名问以广知是以居则安宁动则逺害今而废之是不免于厮役而无以离于祸患也何以异于织绩而食中道废而不为宁能衣其夫子而长不乏养哉孟子惧旦夕勤学不息师事子思遂成名儒　孔丛子孟轲问子思曰尧舜文武之道可力而致乎子思曰彼人也我人也称其言履其行夜思之昼行之孳孳焉汲汲焉如农之赴时商之趣利恶有不至者乎　子思谓孟轲曰自大而不修其所以大不大矣自异而不修其所以异不异矣故君子髙其行则人莫能阶也逺其志则人莫能及也礼接于人人不敢慢辞交于人人不敢侮其唯髙逺乎　史记孟轲道既通游事齐宣王宣王不能用适梁梁恵王不果所言则见以为迂逺而阔于事情当是之时秦用商鞅楚魏用呉起齐用孙子田忌天下方务于合従连衡以攻伐为贤而孟轲乃述唐虞三代之徳是以所如者不合退而与万章之徒序诗书述仲尼之意作孟子七篇　宋封邹国公元封邹国亚圣公明嘉靖九年改称亚圣孟子】
　　十哲【升祔朱子】
　　闵　损【字子骞鲁人子马父之子少孔子十五嵗家语以徳行著名孔子称其孝焉　孝子传闵子骞母死父更娶复有二子子骞为后母所苦冬月以芦花代絮父知之欲出后母子骞曰母在一子单母去三子寒遂止　説苑闵子骞三年之丧毕见于孔子孔子与之琴使之援琴而切切而悲作而曰先王制礼不敢过也孔子曰君子也哀未尽能防之以礼　家语闵子问政于孔子孔子曰以徳以法夫徳法者御民之具犹御马之有衔勒也君者人也吏者辔也刑者策也夫人君之政执其辔防而已古之御天下者以六官总治焉冢宰之官以成道司徒之官以成徳宗伯之官以成仁司马之官以成圣司寇之官以成义司空之官以成礼六官在手以为辔司防均以为纳故曰御四马者执六辔御天下者正六官　旧志闵子与夫子删述六经追迹三王之礼订论语诸书　唐赠费侯宋封琅琊公改封费公明嘉靖九年改称先贤闵子以下各贤同】
　　冉　耕【字伯牛鲁人家语以徳行著名　白虎通冉伯牛危言正行而遭恶疾　旧志孔子为司冦以伯牛为中都宰唐赠郓侯宋封东平侯加封郓公】
　　冉　雍【字仲弓家语伯牛之宗族少孔子二十九嵗以徳行著名　仲弓问于孔子曰雍闻至刑无所用政至政无所用刑信乎孔子曰圣人之治民也必刑政相参焉大上以徳教民而以礼齐之其次必政焉导民以刑禁之刑不刑也化之弗变导之弗従伤义以败俗于是乎用刑矣颛五刑必即天伦行刑罚则轻无赦刑侀也侀成也一成而不可更故君子尽心焉　孔丛子书曰哀矜折狱仲弓问曰何谓也孔子曰古之聴讼者察贫穷哀孤独及鳏寡老弱不肖而无告者虽得其情必哀矜之死者不可生防者不可属若老而刑之谓之悖弱而刑之谓之克不赦过谓之逆率过以小罪谓之枳故宥过赦小罪老弱不受刑先王之道也书曰大辟疑赦又曰与其杀不辜宁失不经　大戴礼子贡曰在贫如客使其臣如借不迁怒不探怨不録旧非是冉雍之行也孔子论其材曰有土之君子也有众使也有刑用也然后怒匹夫之怒惟以亡其身诗云靡不有初鲜克有终以告之　唐赠薛侯宋封下邳公改封薛公】宰　予【字子我鲁人家语有口才以言语著名　孔丛子宰我问君子尚辞乎孔子曰君子以理为尚博而不要非所察也繁词富説非所聴也惟知者不失理　家语宰我仕齐为临淄大夫　　孔子使宰予于楚昭王问之宰予曰切见夫子道行则乐其治不行则乐其身方见天下道徳寝息志欲兴而行之天下诚有欲治之君夫子固犹为之何必逺君之贶他日归以告孔子子贡曰予之言行事之未尽夫子之美也夫子曰言贵实使人信之舍实何称乎　唐赠齐侯宋封临淄公改封齐公】端木赐【字子贡衞人少孔子三十一嵗家语有口才以言语著名　子贡问于孔子曰赐既为人下矣而未知为人下之道敢问之子曰为人下者其犹土乎抇之深则出泉汨渥树其壤则百谷滋焉草木植焉禽兽育焉生则出焉死则入焉多其功而不意其志而无不容为人下者以此也　子贡问治民于孔子孔子曰懔懔焉如以腐索御奔马子贡曰何其畏也孔子曰夫通达之国皆人也以道导之则吾畜也不以道导之则吾讐也若何而无畏　子贡为信阳宰将行辞于孔子孔子曰勤之慎之奉天子之时无夺无伐无暴无盗子贡曰夫赐也少而事君子岂以盗为累哉孔子曰女未知详也夫以贤代贤是谓之夺以不肖代贤是谓之伐缓令急诛是谓之暴取善自与是谓之盗盗非窃财之谓也吾闻之知为吏者奉法以利民不知为吏者枉法以役民此怨之所由生也治民莫若平临财莫若亷亷平之守不可改也匿人之善斯为蔽贤扬人之恶斯为小人内不相训而外相谤非亲睦也言人之善若已有之言人之恶若已受之故君子无所不慎焉　説苑子贡曰出言陈辞身之得失国之安危也诗云辞之怿矣民之莫矣夫辞者人之所以自通也　尚书大传东郭子思问于子贡曰夫子之门何其杂也子贡曰夫櫽括之旁多枉木良医之门多疾人砥砺之旁多顽钝夫子闻之曰修道以俟天下来者不止是以杂也史记子贡既学于仲尼退而仕于衞废着鬻财于曹鲁之间七十子之徒赐最为饶益结驷连骑束帛】
　　【之币以聘享诸侯所至国君无不分庭与之抗礼夫使孔子名布扬于天下者子贡先后之也　常相鲁衞卒终于齐唐赠黎侯宋封黎阳公改封黎公】
　　冉　求【字子有少孔子二十九嵗家语仲弓之宗族有才艺以政事著名仕为季氏宰进则理其官职退则受教圣师为性多谦退孔子曰求也退故进之　左传齐国书帅师伐我及清孟孺子泄帅右师顔羽御邴泄为右冉求帅左师管周父御樊迟为右季氏之甲七千冉有以武城人三百为已徒齐师自稷曲师不逾沟樊迟曰非不能也不信子也请三刻而逾之如之众従之师入齐军获甲首八十齐人不能师宵谍曰齐人遁冉有请従之季孙弗许冉有用矛于齐师故能入其军孔子曰义也　家语子贡曰恭老防孤不忘賔旅好学博艺省物而勤是冉求之行也孔子因而语之曰好学则知防孤则恵恭则近礼勤则有继尧舜笃恭以王天下其称之也曰宜为国老　唐赠徐侯宋封彭城公改封徐公】仲　由【字子路卞人少孔子九嵗家语一字季路有勇力才艺以政事著名　子路初见孔子子曰汝何好乐对曰好长剑子曰吾非此之问也徒谓以子之所能而加之以学问岂可及乎子路曰学岂益也哉孔子曰夫人君而无谏臣则失正士而无教友则失聴御狂马不释防操弓不反擎木受绳则直人受諌则圣受学重问孰不顺成毁仁恶士必近于刑君子不可不学子路曰南山有竹不揉自直斩而用之达于犀革以此言之何学之有孔子曰括而羽之镞而砺之其入之不亦深乎子路再拜曰敬受教子路戎服见孔子拔剑而舞之曰古之君子固以剑自衞乎孔子曰古之君子忠以为质仁以为衞不】
</div>
    <div class="pagination">
<a href="山东通志_page26.html">上一页</a><span>...</span><a href="山东通志_page22.html">22</a><a href="山东通志_page23.html">23</a><a href="山东通志_page24.html">24</a><a href="山东通志_page25.html">25</a><a href="山东通志_page26.html">26</a><span class="current-page">27</span><a href="山东通志_page28.html">28</a><a href="山东通志_page29.html">29</a><a href="山东通志_page30.html">30</a><a href="山东通志_page31.html">31</a><a href="山东通志_page32.html">32</a><span>...</span><a href="山东通志_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
