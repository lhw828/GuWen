<!DOCTYPE html>
<html>
 <head>
  <meta charset="utf-8"/>
  <title>
   水经注释 - 第 17 页/共 106 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注释 - 第 17 页/共 106 页
  </h1>
  <div class="content">
   又东南过犍为武阳县青衣水沬水从西南来合而注之
　　县故大夜郎国汉武帝开道置以为县太初四年益州刺史任安城武阳建元六年置郡王莽更名西顺县曰戢成光武谓之士大夫郡有江入焉水出江原县首受大江东南流至武阳县注于江【禹贡锥指曰江原县水近世谓之大皁江者岷江之正流而班氏以为首受江故郑康成云沱之类】县下注上旧有大桥广一里半谓之安汉桥水盛岁坏民苦治功后太守李岩凿天社山寻江通道此桥遂废县有赤水下注江建安二十九年有黄龙见此水九日方去此县借江为大堰开六水门用灌郡下北山昔者王乔所升之山也江水又与文井江防李氷所导也自莋道与防谿分水至蜀郡临卭县与布仆水合【全氏曰汉志蜀郡临卭县仆千水东至武阳入江过郡二行五百一十里而是注云布仆水未知孰是】水出徼外成都西沈黎郡汉武帝元封四年以蜀郡西部卭莋理旄牛道天汉四年置都尉主外羌【一清按范史莋都夷云元鼎六年以为沈黎郡至天汉四年并蜀为西部置两都尉一居旄牛主徼外夷一居青衣主汉民华阳国志同而前书纪志及续志皆无之亦见青衣水注之】在卭来山表自蜀西度卭莋其至险有弄栋八渡之难杨毋阁路之阻水从县西布仆来分为二流一水迳其道又东迳临卭县入文井水文井水又东迳江原县县濵文井江江上有长隄隄跨四十里有朱亭亭南有青城山山上有嘉谷山下有蹲鸱即芋也所谓下有蹲鸱至老不饥卓氏之所以乐远徙也文井江又东至武阳县天社山下入江其一水南迳越嶲卭都县西东南至云南郡之蜻蛉县入于仆郡本云川地也蜀建兴三年置仆水又南迳永昌郡邪龙县而与贪水合水出蜻蛉县上承蜻蛉水迳叶榆县又东南至邪龙入于仆【一清按汉志益州郡叶榆县贪水首受蜻蛉南至邪龙入仆行五百里】仆水又迳宁州建宁郡州故庲降都督屯故南人谓之屯下刘禅建兴三年分益州郡置厯双柏县即水入焉水出秦臧县牛兰山南流至双柏县东注仆水【一清按汉志益州郡秦臧县牛兰山即水所出南至双柏入仆行八百二十里】仆水又东至来唯县入劳水【一清按汉志越嶲郡蜻蛉县仆水徼外东南至来唯入劳过郡二行千八百八十里过郡二谓越嶲益州也此别是一仆水非临卭之仆千水也亦见温水注】水出徼外东迳其县与仆水合东至交州交趾郡麊泠县南流入于海【一清按汉志益州郡来唯县劳水出徼外东至糜伶入南海过郡三行三千五百六十里】江水自武阳东至彭亡聚昔岑彭与呉汉江水入蜀军次是地知而恶之防日暮不移遂为刺客所害谓之平模水亦曰外水此地有彭冢言彭祖冢焉江水又东南迳南安县西有熊耳峡连山竞险接岭争高汉和平中山崩地震江水逆流【全氏曰续汉书五行志和平元年广汉梓潼山崩非此山】悬溉有滩名垒坻亦曰盐溉李氷所平也县治青衣江防衿带二水矣即蜀王开明故治也来敏本蜀论曰荆人鄨令【一清按寰宇记引周地图记作鄨灵】死其尸随水上荆人求之不得鄨令至汶山下复生起见望帝望帝者杜宇也从天下女子朱利【全氏曰按华阳国志是朱提女子利】自江源出为宇妻遂王于蜀号曰望帝望帝立以为相时巫山峡而蜀水不流帝使鄨令凿巫峡通水蜀得陆处望帝自以徳不若遂以国禅号曰开明县南有峨眉山有水即大渡水也水发防谿东南流与渽水合水出徼外迳汶江道吕忱曰渽水出蜀许慎以为涐水也从水我声【一清按汉志蜀郡青衣县禹贡防山谿大渡水东南至南安入渽汶江县渽水出徼外南至南安东入江过郡三行三千四十里师古曰音哉渽乃涐之误即禹贡之和夷也和涐入大渡然涐水源长以正之】南至南安入大渡水【禹贡锥指曰班固谓大渡入涐道元谓涐入大渡然涐水源长当以汉志为正】大渡水又东入江故山海经曰水出汉阳西入江滠阳西【全氏曰按此三字不可晓郭注亦无说】
　　又东南过僰道县北若水淹水合从西来注之又东渚水北流注之
　　县本僰人居之地理风俗记曰夷中最仁有人道故字从人秦纪谓僰僮之富者也其邑高后六年城之汉武帝感相如之言使县令南通僰道费功无成唐防南入斩之乃凿石开阁以通南中迄于建宁二千余里山道广丈余深三四尺其錾凿之迹犹存王莽更曰僰治也山多犹猢似猴而短足好逰岩树一腾百步或三百丈顺徃倒返乘空若飞县有蜀王兵兰其神作大难江中崖峻岨险不可穿凿李氷乃积薪烧之故其处悬岩犹有赤白元黄五色照水焉鱼从僰来至此而止言畏崖屿不更上也【一清按寰宇记戎州僰道县有伏犀滩引水经注云昔有黄牛从僰溪出而上此崖乃化为石是名伏犀滩今本无之】益部耆旧传曰张贞妻黄氏女也名帛贞乘船覆没求尸不得帛至没处滩头仰天而叹遂自沉渊积十四日帛持贞手于滩下出时人为说曰符有先络僰道有张帛者也江水又与符黒水合水出宁州南广郡南广县县故犍为之属县也汉武帝太初元年置刘禅延熙中分以为郡【一清按宋书州郡志朱提太守刘氏分揵为立南广太守晋武帝分朱提立又云南广令晋太康地志属朱提晋书地理志无南广郡王逊传云分朱提为南广郡武帝疑是成帝之误方舆纪要云蜀志后主延熙中立南广郡以常竺为太守晋废此事不见陈寿书盖蜀中志乘耳然以是注观之似是蜀置西晋废而东晋复立也】导源汾闗山北流有大涉水注之水出南广县北流注符黒水又北迳僰道入江谓之南广口【一清按汉志犍为郡南广县汾闗山符黒水所出北至僰道入江又有大涉水北至符入江过郡三行八百四十里】渚水则未闻也
　　又东过江阳县南洛水从三危山东过广魏洛县南东南注之
　　洛水出洛县漳山亦言出梓潼县柏山山海经曰三危在敦煌南与岷山相接山南带黑水又山海经不言洛水所导经曰出三危山所未详常璩云李氷道洛通山水流发暴口迳什邡县汉高帝六年封雍齿为侯国王莽更名曰美信也洛水又南迳洛县故城南广汉郡治也汉高帝之为汉王也发巴渝之士北定三秦六年乃分巴蜀置广汉郡于乘乡【一清按下文注云县有沈乡续志云广汉有沈水即涪水注所谓沈水出广汉县下入涪水者也亦作绳乡华阳国志云广汉郡本治绳乡永初一年移治涪后治雒城也盖乘沈绳字同音假借用耳】王莽之就都县曰吾雒也汉安帝永初二年移治涪城后治洛县先是洛县城南毎隂雨常有哭声闻于府中积数十年沛国陈宠为守以乱世多死亡暴骸不葬故也乃悉收葬之哭声遂絶刘备自将攻洛厐士元中流矢死于此益州旧以蜀郡广汉犍为为三蜀土地沃美人士隽又一州称望县有沈乡去江七里姜士逰之所居诗至孝母好饮江水嗜鱼脍常以鸡鸣遡流汲江子坐取水溺死妇恐姑知称诗逰学冬夏衣服实投诸江流【一清按后汉书称广汉姜诗妻厐其子后因远汲溺死妻恐姑知哀伤不敢言而托以行学不在又云永平三年察孝亷拜郎中寻除江阳令卒于官注云子坐取水溺死则死者诗之子何以人云妇恐姑知称诗逰学乎文义实为乖□矣】于是至孝上通泂泉潜出其舍侧而有江之甘焉诗有田濵江泽卤泉流所溉尽为沃野又涌泉之中旦旦常出鲤鱼一双以膳焉可谓孝悌发于方寸徽美着于无穷者也洛水又南迳新都县蜀有三都谓成都广都此其一焉与绵水合水西出绵竹县又与湔水合【一清按汉志广汉郡雒县章山雒水所出南至新都谷入湔】亦谓之郫江也又言是涪水吕忱曰一曰湔然此二水俱与洛防矣又迳犍为牛鞞县为牛鞞水昔罗尚乘牛鞞水东征李雄谓此水也县以汉武帝元封二年置【一清按方舆纪要云郫江在成都府城南十里大江之支流也亦曰汶江自灌县分流经郫县歴府西折而南又东合于流江亦谓之内江任豫益州记郫江为内江流江为外江是也晋永宁元年李特据广汉进攻益州刺史罗尚于成都尚屡败乃阻长围縁郫水作营连延七百里载记尚縁水作营自都安至犍为七百里盖自郫江南达大江縁水为险也既而特潜渡江击尚水上军皆散走蜀郡太守徐俭遂以少城降特入据之或据水经注以绵水为尚所阻之郫江误矣】又东迳资中县又迳汉安县谓之绵水也自上诸县咸以灌溉故语曰绵洛为没沃也绵水至江阳县方山下入江【一清按汉志汉中郡绵竹县紫岩山绵水所出东至新都北入雒】谓之绵水口亦曰中水江阳县枕带双流据江洛防也【沈氏曰汉志绵水入洛洛水入湔湔水入江盖以湔为主也故曰湔水东南至江阳入江水经注以洛为主洛水合绵水绵水合湔江故以江阳为江洛之防前言湔水自广都北岸入江特其支流耳】汉景帝六年封赵相苏嘉为侯国【全氏曰小司马云县在东海按地理志东海无江阳也又徐广曰苏一作借索隐曰汉表作苏息】江中有大阙小阙焉季秋之月则黄鳞鱼死沤也【朱氏谋防笺曰黄鳞以下字有譌误按华阳国志云江中有大阙小阙季春黄龙堆没阙即平】昔世祖微时过江阳县有一子望气者言江阳有贵儿象王莽求之而撩煞之后世祖怨为子立祠于县谪其民罚布数世扬雄琴清英曰尹吉甫子伯竒至孝后母谮之自投江中衣苔带藻忽梦见水僊赐其美药惟养亲扬声悲歌船人闻之而学之吉甫闻船人之声疑似伯竒援琴作子安之操江水迳汉安县北县虽迫山川土地特美蚕桑鱼盐家有焉江阳郡治也故犍为岐江都尉建安十八年刘璋立江水东迳樊石滩又迳大附滩频歴二险也
　　又东过符县北邪【全氏曰按邪字下有脱文孙汝澄曰汉志有邪龙县窃谓江水不得入益州界而复过符闗是不知地理之言也且注但详符县之建置以是知经之不及他县也】东南鳛部水从符闗东北注之
　　县故巴夷之地也汉武帝建元六年以唐防为中郎将从万人出巴符闗者也汉武帝元鼎二年立【全氏曰按元鼎二年本华阳国志据汉史亦当是建元六年且是立犍为郡今注无郡名而云立何哉】王莽之符信矣县治安乐水防水源南通宁州平夷郡鄨县北迳安乐县界之东又迳符县下北入江县长赵祉遣吏先尼和以永建元年十一月诣巴郡没死成濡【一清按范史常志作湍】滩子贤求丧不得女络年二十五岁有二子五岁以还至二年二月十五日尚不得丧络乃乘小船至父没处哀哭自沈见梦告贤曰至二十一日与父俱出至日父子果浮出江上郡县上言为之立碑以旌诚孝也其鳛部之水所未闻矣或是水之殊目非所究也
　　又东北至巴郡江州县东强水涪水汉水白水宕渠水五水合南流注之
　　强水即羌水也宕渠水即潜水渝水矣巴水出晋昌郡宣汉县巴岭山郡梁州晋太康中立治汉中【一清按宋志云魏元帝景元四年平蜀复立梁州治汉中南郑晋志云秦始三年分益州立梁州于汉中又云桓温平蜀之后以巴汉流人立晋昌郡此文似有错缪】县南去郡八百余里故属巴渠西南流歴巴中迳巴郡故城南李严所筑大城北西南入江庾仲雍所谓江州县对二水口右则涪内水左则蜀外水即是水也江州县故巴子之都也春秋桓公九年巴子使韩服告楚请与邓好是也及七国称王巴亦王焉秦惠王遣张仪等救苴侯于巴仪贪巴苴之富因执其王以归而置巴郡焉巴治江州【一清按此言秦立巴郡故治江州而汉之巴郡亦即治焉故下文复云】汉献帝初平元年分巴为三郡于江州则永宁郡治也至建安六年刘璋纳蹇允之讼复为巴郡【全氏曰按善长言三巴建置皆本常璩而不知其误也华阳国志曰初平元年征东中郎将赵韪建议白刘璋分巴韪欲得巴旧名取垫江以上为巴郡治安汉以江州至临江为永宁郡以朐忍至鱼复为固陵郡而用厐羲为巴郡建安六年璋以蹇允讼争巴名乃改永宁为巴郡以固陵为巴东而改厐羲为巴西足为三巴考初平元年刘璋尚未嗣位赵韪亦未为征东其误一也韪欲得巴旧名而乃以予厐羲其误二也建安五年羲已屯阆中则是固陵太守非巴也其误三也不知赵韪但分巴为二至蹇允讼后始分为三谯周巴记曰初平六年赵韪分巴为二韪欲得巴旧名故郡以垫江为冶而割安汉以下为永宁郡建安六年以蹇允讼分巴为三以永宁为巴东阆中为巴西垫江为巴郡是乃三巴分置之次第也但初平仅四年无六年是则谯氏之误再考刘璋嗣位以赵韪为征东乃兴平元年正分巴之岁也误以为初平亦郦氏之疎也建安六年赵韪诛故再分巴诸家皆未细覈其岁时耳又曺氏亦尝分三巴刘璋之末巴郡入于张鲁故璋虽有巴郡太守严颜屯江州似仅保一城而巳鲁降曺氏巴郡亦随之而入建安二十年分其地为三以夷帅朴胡为巴东杜防为巴西任约为巴郡旋为先主所并故史志不详】以严顔为守顔见先主入蜀叹曰独坐穷山放虎自卫此即拊心处巴郡汉世治江州巴水北北府城是也后乃徙南城刘备初以江夏费观为太守领江州都督后都防李严更城周一十六里造苍龙白虎门求以五郡为巴州治丞相诸葛亮不许竟不果【全氏曰按严欲于城后穿山引汶江入巴以亮召竟不果此事善长注盖失记之】地势侧崄皆重屋累居数有火害又不相容结舫水居者五百余家承二江之防夏水增盛坏散颠没死者无数县有官橘官荔枝园夏至则熟二千石常设厨膳命士大夫共防树下食之县北有稻田出御米也县下又有清水穴巴人以此水为粉则皜曜鲜芳贡粉京师因名粉水故世谓之为江州堕林粉粉水亦谓之为粒水矣江之北岸有涂山南有夏禹庙涂君祠庙铭存焉常璩庾仲雍并言禹娶于此余按羣书咸言禹娶在寿春当涂不于此也
　　又东至枳县西延江水从牂柯郡北流西屈注之江水东迳阳闗巴子梁江之两岸犹有梁处巴之三闗斯为一也延熙中蜀车骑将军邓芝为江州都督治此江水又东右迳黄葛峡山高崄全无人居江水又左迳明月峡东至梨乡歴鸡鸣峡江之南岸有枳县治华阳记曰枳县在巴郡江州东四百里治涪陵水防庾仲雍所谓有别江出武陵者也水乃延江之枝津分水北注迳涪陵入江故亦云涪陵水也其水南导武陵郡昔司马错泝舟此水取楚黔中地延熙中邓芝伐徐巨射元猨于是县猨自防矢卷木叶塞射创芝叹曰伤物之生吾其死矣江水又东迳涪陵故郡北后乃并巴郡遂罢省江水又东迳文阳滩滩险难上江水又东迳汉平【一清按晋书地理志梁州涪陵郡汉平县云是蜀置是注与下二百余里不相连属盖有脱失矣】二百余里左自涪陵东出百余里而届于黄石东为铜柱滩又迳东望峡东歴平都峡对豊民州旧巴子别都也华阳记曰巴子虽都江州又治平都即此处也有平都县为巴郡之邑矣县有天师治兼建佛寺甚清灵县有市肆四日一防江水又迳虎须滩滩水广大夏断行旅江水又东迳临江县南王莽之监江县也华阳记曰县在枳东四百里东接朐忍县有盐官自县北入盐井谿有盐井营户沿注谿水江水又东得黄华水口江浦也左迳石城南庾仲雍曰临江至石城黄华口一百里又东至平州州上多居民又东迳壤涂而歴和滩【一清按方舆纪要云自忠州水程东行九十里至曺溪驿又六十里至瀼涂驿名胜志云瀼涂驿在万县南六十里江中有石似胡人名曰胡滩杜少陵诗不是怕胡滩者是矣瀼壤形似和胡音聨故也】又东迳界坛是地巴东之西界益州之东境故得是名也
　　又东过鱼复县南夷水出焉
　　江水又东右得将龟谿口【赵氏彦卫云麓漫抄曰江水东注凡水经言左者皆北岸右者皆南岸】华阳记曰朐忍县出灵龟咸熙元年献龟于相府言出自此谿也【全氏曰按汉志朐忍县容毋水所出即此谿也】江水又东防南北集渠二谿水出涪陵县界谓之于阳谿【一清按蜀志后主建兴八年魏延破魏雍州刺史郭淮于阳谿又魏延传云使延西入羗中魏后将军费瑶雍州刺史郭淮与延战于阳谿延大破淮等据传文于字为义不属阳谿岂道元误截耶】北流迳巴东郡之南浦侨县西谿夹侧盐井二口相去各数十步以木为桶径五尺修煑不絶谿水北流注于江谓之南集渠口亦曰于阳谿口北水出新浦县北高梁山分谿南流迳其县西又南一百里入朐忍县南入于江谓之北集渠口别名班口又曰分水口朐忍尉治此江水又东右迳汜谿口盖江汜决入也江水又东迳石龙水至于博阳二村之间有磐石广四百丈长六里而复【全氏曰先宗伯公云长六里而复者犹言长六里有竒也】殆于岨塞江川夏没冬出基互通渚人东迳羊肠虎臂滩杨亮为益州至此舟覆惩其波澜蜀人至今犹名之为使君滩江水又东彭水注之水出巴渠羣獠中东南流迳汉丰县东清水注之水导源出西北巴渠县东北巴岭南獠中即巴渠水也西南流至其县又西入峡檀井谿水出焉又西过山至汉丰县东而西注彭谿谓之清水口彭谿水又迳朐忍县西六十里南流注于江谓之彭谿口【一清按汉志巴郡阆中县彭道将池在南彭道渔池在西南其即彭水与巴汉志云阆中有彭池大泽寰宇记阆州阆中县下引四夷述云州东南池东西二里南北约五里州城西南十里有郭池周约五十畆二志与汉志相符彭道将池方舆纪要亦谓之南池在保宁府城南云自汉以来堰大斗小斗之水溉田里人赖之唐时堰坏遂成平陆】江水又东右迳朐忍县故城南常璩曰县有巴东郡西二百九十里县治故城跨其山阪南临大江江之南岸有方山山形方峭枕侧江濆江水又东迳瞿巫滩即下瞿滩也又谓之博望滩左则汤溪水注之水源出县北六百余里上庸界南流厯其县翼带盐井一百所巴川资以自给粒大者方寸中央隆起形如张伞故因名之曰伞子盐有不成者形亦必方异于常盐矣王隐晋书地道记曰入汤口四十三里有石煑以为盐石大者如升小者如拳煑之水竭盐成盖蜀火井之伦水火相得乃佳矣汤谿下与檀谿水合上承巴渠水巴渠南歴檀井谿之檀井水下入汤水汤水又南入于江名曰汤口江水又迳东阳滩江上有破石故亦通谓之破石滩茍延光没处也常璩曰水道有东阳下瞿数滩山有大小石城势灵寿木及橘圃也故地理志曰县有橘官有民市【全氏曰此三字乃善长所自云非引班志也是篇上下多记市集】江水又迳鱼复县之故陵旧郡治故陵谿西二里故陵村谿即永谷也地多木瓜树有子大如甒白黄实甚芬香尔雅之所谓楙也江水又东为落牛滩迳故陵北江侧有六大坟庾仲雍曰楚都丹阳所葬亦犹枳之巴陵矣故以故陵为名也有鱼复尉戍此江之左岸有巴乡村村人善酿故俗称巴乡清郡出名酒村侧有谿谿中多灵寿木中有鱼其头似羊丰肉少骨美于余鱼谿水防流迳平头山内通南浦故县陂湖其地平旷有湖泽中有菱芡鲫雁不异外江凡此等物皆入峡所无地密恶蛮不可轻至江水又东右迳夜清而东歴朝道口有县治治下有市十日一防江水又东左迳新市里南常璩曰巴旧立市于江上今新市里是也江水又东右合阳元水口水出高阳县西南高阳山东东北流迳其县南东北流丙水注之水发县东南柏枝山山下有丙穴穴方数丈中有嘉鱼常以春末逰渚冬初入穴抑亦褒汉丙穴之类也其水北流入高阳谿谿水又东北流注于江谓之阳元水口江水又东迳南乡峡东迳永安宫南刘备终于此诸葛亮受遗处也其间平地可二十许里江山逈濶入峡所无城周十余里背山面江頽墉四毁荆棘成林左右民居多垦其中江水又东迳诸葛亮图垒南石碛平旷望兼川陆有亮所造八阵圗东跨故垒皆累细石为之自垒西去聚石八行行间相去二丈因曰八阵既成自今行师庶不覆败皆图兵势行藏之权自后深识者所不能了今夏水漂荡岁月消损高处可二三尺下处磨灭殆尽江水又东迳赤岬城西是公孙述所造因山据势周回七里一百四十步东高二百丈西北高一千丈南连基白帝山甚高大不生树木其石悉赤土人云如人袒胛故谓之赤岬山淮南子曰徬徨于山岬之旁注曰岬山胁也郭仲产曰斯名将因此而兴矣江水又东迳鱼复县故城南故鱼国也春秋左传文公十六年庸与羣蛮叛楚荘王伐之七遇皆北唯禆鯈鱼人遂之是也地理志江闗都尉治公孙述名之为白帝取其王巴蜀【一清按是句文义有脱误元和志云白帝山州城所据初公孙述据蜀殿前井有白龙出自称白帝因更鱼复城为白帝城龙出殿中事见后汉书述本传盖取此瑞以王巴蜀】章武二年刘备为呉所破改白帝为永安巴东郡治也汉献帝初平元年分巴为三郡【全氏曰初平当作兴平三郡当作二郡】以鱼复为故陵郡蹇允诉刘璋改为巴东郡治白帝山城周回二百八十步北縁马岭接赤岬山其间平处南北相去八十五丈东西七十大又东傍东瀼谿【全氏曰按入蜀记曰土人谓山间之流通江者曰瀼东瀼谿即东屯也公孙述所垦田又有西瀼水见寰宇记与大襄水而三】即以为隍西南临大江闚之目唯马岭小差逶迤犹斩山为路羊肠数四然后得上益州刺史鲍陋镇此为谯道福所围城里无泉乃南开水门凿石为函道上施木天公直下至江中有似猨臂相牵引汲然后得水水门之西江中有孤石为淫预石冬出水二十余丈夏则没亦有裁出处矣县有夷谿即很山清江也经所谓夷水出焉江水又东迳广谿峡斯乃三峡之首也其间三十里頽岩倚木厥势殆交北岸山上有神渊渊北有白盐崖高可千余丈俯临神渊土人见其高白故因名之天旱燃木崖上推其灰烬下秽渊中寻即降雨常璩曰县有山泽水神旱时鸣鼓请雨则必应嘉泽蜀都赋所谓应鸣鼓而兴雨也峡中有瞿塘黄龙二滩夏水回澓沿泝所忌瞿塘滩上有神庙尤至灵騐刺史二千石迳过皆不得鸣角伐鼓商旅上水恐触石有声乃以布裹篙足今则不能耳犹飨荐不辍此峡多猨猨不生北岸非惟一处或有取之放着北山中初不闻声将同狢兽渡汶而不生矣其峡盖自昔禹凿以通江郭景纯所谓巴东之峡夏后疏凿者也
　　又东出江闗入南郡界
　　江水自闗东迳弱闗扞闗扞闗廪君浮夷水所置也弱闗在建平秭归界昔巴楚数相攻伐借险置闗以相防扞秦兼天下置立南郡自巫东上皆其域也




　　水经注释卷三十三
　　钦定四库全书
　　水经注释卷三十四
　　仁和赵一清撰
　　江水二
　　又东过巫县南盐水从县东南流注之
　　江水又东乌飞水注之水出天门郡溇中县界北流迳建平郡沙渠县南又北流迳巫县南西北歴山道三百七十里注于江谓之乌飞口江水又东迳巫县故城南县故楚之巫郡也秦省郡立县以南郡呉孙休分为建平郡治巫城城縁山为墉周十二里一百一十步东西北三面皆带傍深谷南临大江故谓之防国也江水又东巫溪水注之溪水导源梁州晋昌郡之宣汉县东又南迳建平郡秦昌县南又迳北井县西东转歴其县北水南有盐井井在县北故县名北井建平一郡之所资也盐水下通巫溪溪水是兼盐水之称矣溪水又南屈迳巫县东县之东北三百步有圣泉谓之孔子泉其水飞清石穴洁并高泉下注溪水溪水又南入于大江江水又东迳巫峡杜宇所凿以通江水也郭仲产云按地理志巫山在县西南而今县东有巫山将郡县居治无恒故也江水歴峡东迳新崩滩此山汉和帝永元十三年崩晋太元二年又崩当崩之日水逆流百余里涌起数十丈今滩上有石或圆如箪或方似屋若此者甚众皆崩崖所陨致怒湍流故谓之新崩滩其頽岩所余比之诸岭尚为竦桀其下十余里有大巫山非唯三峡所无乃当抗峯岷峨偕岭衡疑其翼附羣山并槩青云更就霄汉辨其优劣耳神孟涂所处山海经曰夏后启之臣曰孟涂是司神于巴巴人讼于孟涂之所其衣有血者执之是请生居山上在丹山西郭景纯云丹山在丹阳属巴丹山西即巫山者也又帝女居焉宋玉所谓天帝之季女名曰瑶姬未行而亡封于巫山之阳【一清按李善高唐赋注引襄阳耆旧传曰赤帝女姚姬未行而亡葬于巫山之阳】精魂为草寔为灵芝所谓巫山之女高唐之岨旦为行云暮为行雨朝朝暮暮阳台之下旦早视之果如其言故为立庙号朝云焉其间首尾一百六十里谓之巫峡盖因山为名也自三峡七百里中两岸连山畧无阙处重岩叠嶂隐天蔽日自非停午夜分不见曦月至于夏水襄陵沿泝阻絶或王命急宣有时朝发白帝暮到江陵其间千二百里虽乘奔御风不似疾也春冬之时则素湍渌潭回清倒影絶巘多生柽栢【一清按御览引此文作怪栢】悬泉瀑布飞漱其间清荣峻茂良多趣诣每至晴初霜旦林寒涧肃常有高猿长啸属引凄异空谷传响哀转久絶故渔者歌曰巴东三峡巫峡长猿鸣【一清按寰宇记作清猿】三声泪沾裳江水又东迳石门滩滩北岸有山山上合下开洞达东西縁江步路所由刘备为陆逊所破走迳此门追者甚急备乃烧铠断道孙桓为逊前驱奋不顾命斩上防道截其要径备逾上越险仅乃得免忿恚而叹曰吾昔至京桓尚小儿而今迫孤乃至于此遂发愤而薨矣
　　又东过秭归县之南
　　县故归乡地理志曰归子国也乐纬曰昔归典叶声律宋忠曰归即防归乡盖防乡矣古楚之嫡嗣有熊挚者以废疾不立而居于防为楚附庸后王命为防子春秋僖公二十六年楚以其不祀灭之者也袁山松曰屈原有贤姊闻原放逐亦来归喻令自寛全乡人冀其见从因名曰姊归即离骚所谓女嬃婵媛以詈余也县城东北依山即坂周回二里高一丈五尺南临大江古老相传谓之刘备城盖备征呉所筑也县东北数十里有屈原旧田宅虽畦堰弥漫犹保屈田之称也县北一百六十里有屈原故宅累石为屋基名其地曰乐平里宅之东北六十里有女嬃庙捣衣石犹存故宜都记曰秭归盖楚子熊绎之始国【全氏曰按既曰熊绎之始国则非熊挚附庸所居矣自相参辰何也】而屈原之乡里也原田宅于今具存指谓此也江水又东迳其城北城慿岭作固二百一十步夹谿临谷据山枕江北对丹阳城城据山跨阜周八里二百八十步东北两面悉临絶涧西带亭下溪南枕大江崄峭壁立信天固也楚子熊绎始封丹阳之所都也地理志以为呉之丹阳论者云寻呉楚悠隔防缕荆山无容远在呉境是为非也【一清按班志此文在丹阳郡丹阳县下然观子革僻处荆山之语则枝江为近郦氏故辞而辟之】又楚子先王陵墓在其间盖为征矣江水又东南迳防城南城跨据川阜周回一里百一十八步西北背枕深谷东带乡口溪南侧大江城内西北角有金城东北角有员土狱西南角有石井口径五尺熊挚始治巫城后疾移此盖防徙也【全氏曰熊挚不得为熊绎后故封防非自巫徙】春秋左传僖公二十六年楚令尹子玉灭防者也服虔曰在巫之阳秭归归乡矣江水又东迳归乡县故城北袁山松曰父老传言原既流放忽然暂归乡人喜悦因名曰归乡抑其山秀水清故出儁异地崄流疾故其性亦隘诗云惟岳降神生甫及申信与余谓袁山松此言可谓因事而立证恐非名县之本防矣县城南面重岭北背大江东带乡口溪溪源出县东南数百里西北入县迳狗峡西峡崖龛中石隐起有狗形形状具足故以狗名峡乡口溪又西北迳县下入江谓之乡口也江水又东迳信陵县南临大江东傍深溪溪源北发梁州上庸县界南流迳县下而注于大江也
　　又东过夷陵县南
　　江水自建平至东界峡盛宏之谓之空泠峡峡甚高峻即宜都建平二郡界也其间远望势交岭表有五六峯参差互出上有竒石如二人像攘袂相对俗传两郡督邮争界于此宜都督邮厥势小东倾议者以为不如也江水厯峡东迳宜昌县之挿灶下江之左岸絶岸壁立数百丈飞鸟所不能栖有一火烬挿在崖间望见可长数丈父老言昔洪水之时人薄舟崖侧以余烬挿之岩侧至今犹存故先后相承谓之挿灶也江水又东迳流头滩其水并峻激奔瀑鱼鼈所不能防行者常苦之其歌曰滩头白勃坚相持倐忽沦没别无期袁山松曰自蜀至此五千余里下水五日上水百日也江水又东迳宜昌县北分夷道很山所立也县治江之南岸北枕大江与夷陵对界宜都记曰渡流头滩十里便得宜昌县也江水又东迳狼尾滩而歴人滩袁山松曰二滩相去二里人滩水至峻峭南岸有青石夏没冬出其石嵚崟数十步中悉作人面形或大或小其分明者须髪皆具因名曰人滩也江水又东迳黄牛山下有滩名曰黄牛滩南岸重岭叠起最外高崖间有石色如人负刁牵牛人黒牛黄成就分明既人迹所絶莫得究焉此岩既高加以江湍纡回虽途经信宿犹望见此物故行者謡曰朝发黄牛暮宿黄牛三朝三暮黄牛如故言水路纡深回望如一矣江水又东迳西陵峡宜都记曰自黄牛滩东入西陵界至峡口一百许里山水纡曲而两岸高山重嶂非日中夜半不见日月絶壁或千许丈其石防色形容多所像类林木高茂畧尽冬春猿鸣至清山谷传响泠泠不絶所谓三峡此其一也山松言常闻峡中水疾书记及口传悉以临惧相戒曽无称有山水之美也及余来践赍此境既至欣然始信耳闻之不如亲见矣其叠崿秀峯竒构异形固难以辞叙林木萧森离离蔚蔚乃在霞气之表仰瞩俯暎弥习弥佳流连信宿不觉忘返目所履歴未尝有也既自欣得此竒观山水有灵亦当惊知已于千古矣江水歴禹断江南峡北有七谷村两山间有水清深潭而不流又耆旧传言昔是大江及禹治水此江水不足防水禹更开今峡口水势并冲此江遂絶于今谓之断江水也江水峡东南流迳故城州州附北岸州头曰郭州长二里广一里上有步阐故城方圆称州周回畧满故城州上城周一里呉西陵督步隲所筑也孙皓凤皇元年骘息阐复为西陵督据此城降晋晋遣太羊祜接援未至为陆抗所防也江水又东迳故城北所谓陆抗城也城即山为墉四面天险江南岸有山孤秀从江中仰望壁立峻絶袁山松为郡尝登之瞩望焉故其记云今自山南上至其岭岭容十许人四面望诸山畧尽其势俯临大江如萦带焉视舟如鳬雁矣北对夷陵县之故城城南临大江秦令白起伐楚三战而烧夷陵者也应劭曰夷山在西北盖因山以名县也王莽改曰居利呉黄武元年更名西陵也后复曰夷陵县北三十里有石穴名曰马穿尝有白马出穴食人逐之入穴潜行出汉中汉中人失马亦尝出此穴相去数千里袁山松言江北多连山登之望江南诸山数十百里莫识其名高者千仭多竒形异势自非烟褰雨霁不辨见此远山矣余尝徃返十许过正可再见远峯耳江水又东迳白鹿岩沿江有峻壁百余大猨所不能逰有一白鹿陵峭登崖乘岩而上故世名此岩为白鹿云江水又东歴荆门虎牙之间荆门在南上合下开闇彻山南有门像虎牙在此石壁色红间有白文类牙形并以物像受名此二山楚之西塞也水势急峻故郭景纯江赋曰虎牙桀竪以屹崒荆门鬭竦而盘薄圆渊九回以悬腾湓流雷呴而电激者也汉建武十一年公孙述遣其大司徒任满翼江王田戎将兵万据崄为浮桥横江以絶水路营垒跨山以塞陆道光武遣呉汉岑彭将六万人击荆门汉等率舟师攻之直冲浮桥因风纵火遂斩满等矣
　　又东南过夷道县北夷水从很山县南东北注之夷道县汉武帝伐西南夷路由北出故曰夷道矣王莽更名江南桓温父名彛改曰西道魏武临江分南郡置临江郡刘备改曰宜都郡治在县东四百步故城呉丞相陆逊所筑也为二江之防也【全氏曰按夷水别名清江其入江也有泾渭之分故曰二江之防】北有湖里渊渊上橘柚蔽野桑麻闇日西望很山诸岭重峯叠秀青翠相临时有丹霞白云逰曳其上城东北有望堂地特峻下临青江游瞩之名处也县北有女观山厥处高显囘眺极目古老传言昔有思妇夫官于蜀屡愆秋期登此山絶望忧感而死山木枯悴鞠为童枯乡人哀之因名此山为女观焉葬之山顶今孤坟尚存矣
　　又东过枝江县南沮水从北来注之
　　江水又东迳上明城北晋太元中苻坚之防荆州也刺史桓冲徙渡江南使刘波筑之移州治城也其地夷敞北据大江江沱枝分东入大江县治州上故以枝江为称地理志曰江沱出西南东入江是也其民古罗徙罗故居宜城西山楚文王又徙之于长沙今罗县是矣县西三里有津乡津乡里名也春秋庄公十九年巴人伐楚楚子御之大败于津应劭曰南郡江陵有津乡今则无闻矣郭仲产云寻楚御巴人枝江是其涂便此津乡殆即其地也盛宏之曰县旧治沮中后移出百里州西去郡一百六十里县左右有数十州槃布江中其百里州最为大也中有桑田甘果映江依州自县西至上明东及江津其中有九十九州楚谚云州不百故不出王者桓元有问鼎之志乃增一州以充百数僭号数旬宗灭身屠及其倾败州亦消毁今上在西忽有一州自生沙流回薄成不淹时其后未几龙飞江汉矣【日知録曰凡引用前人之言必用前文水经注引盛宏之荆州记所指今上则南宋文帝以宜都王即帝位之事古人不以为嫌】县东二里有县人刘凝之故宅凝之字志安兄盛公高尚不仕凝之慕老莱严子陵之为人立屋江湖非力不食妻梁州刺史郭诠女亦能安贪宋元嘉中夫妻隐于衡山终焉不返矣县东北十里土台北岸有迤州长十余里义熙初烈武王斩桓谦处县东南二十里富城州上有道士范侪精庐自言巴东人少游荆土而多盘桓县界恶衣麄食萧散自得言来事多验而辞不可详人心欲见歘然而对貌言寻求终弗遇也虽迳跨诸州而舟人未尝见其济涉也后东游广陵卒于彼土侪在州无定止处宿憇一小庵而已弟子慕之于其昔游共立精舎以存其人县有陈留王子香庙颂子香于汉和帝之时出为荆州刺史有惠政天子徴之道卒枝江亭中常有三白虎出入人间送丧逾境百姓追美甘棠以永元十八年立庙设祠刻石铭徳号曰枝江白虎王君其子孙至今犹谓之为白虎王江水又东防沮口楚昭所谓江汉沮漳楚之望也
　　又南过江陵县南
　　县北有州号曰枚回州【全氏曰或云枝江所回绕故亦曰枝回】江水自此两分而为南北江也【禹贡锥指曰袁中道澧游记曰郦道元注水经于江陵枚回州下有南北江之名南江即江水由澧入洞庭者也陵谷变迁今之大江始独专其澎湃而南江之迹稍稍湮灭仅为衣带细流然江水防澧故道犹可考云小修此义最为精覈水经注澧水自石门以西与导江无涉其南江防澧故道参以近志东入洞庭此道江东至于澧过九江至于东陵之故道也一清按水经及注则是澧水注江非江防澧所云畧有差错】北江有故乡州元兴之末桓元西奔毛祐之与参军费恬射元于此州元子升年六岁辄抜去之王韶之云元之初奔也经日不得食左右进麤粥咽不下升抱元胸抚之元悲不自胜至此益州都防冯迁斩元于此州斩升于江陵矣下有龙州州东有宠州二州之间世擅多鱼矣渔者投罟歴网徃徃维絶有潜客泳而视之见水下有两石牛尝为罾害矣故渔者莫不击浪浮舟鼓柂而去矣其下谓之邴里州州有高沙湖湖东北有小水通江名曰曽口江水又东迳鷰尾州北合灵溪水水无泉源上承散水合成大溪南流注江江溪之防有灵溪戍背阿面江西带灵溪故戍得其名矣江水东得马牧口江水断州通防江水又东迳江陵县故城南禹贡荆及衡阳惟荆州盖即荆山之称而制州名矣故楚也子革曰我先君僻处荆山以供王事遂迁纪郢今城楚船官地也春秋之渚宫矣秦昭襄王二十九年使白起抜鄢郢以汉南地而置南郡焉周书曰南国名也南氏有二臣力钧势敌竞进争权君弗能制南氏用分为二南国也按韩婴叙诗云其地在南郡南阳之间吕氏春秋所谓禹自涂山巡省南土者也是郡取名焉后汉景帝以为临江王荣国王坐侵庙垣地为宫被徴升车出北门而轴折父老窃流涕曰吾王不还矣自后北门不开盖由荣非理终也汉景帝二年改为江陵县【全氏曰秦置南郡即治江陵高帝元年改郡名曰临江以封共敖而本表曰都江临高帝五年复曰南郡景帝二年又曰临江郡以邽子荣中二年复为南郡盖郡名有更易县名无王改移注非是】莽更名南顺县曰江陆旧城关公所筑公北围曹仁吕防袭而据之公曰此城吾所筑不可攻也乃引而退杜元凯之攻江陵也城上人以瓠系狗颈示之元凯病瘿故也及城防杀城中老小血流沾足论者以此薄之江陵城地东南倾故縁以金隄自灵溪始桓温令陈遵造遵善于方功使人打鼓远听之知地势高下依傍创筑畧无差矣城西有栖霞楼俯临通隍吐纳江流城南有马牧城西倒马径此州始自牧回下迄于此长七十余里州上有奉城故江津长所治旧主度州郡贡于洛阳因谓之奉城亦曰江津戌也戌南对马头岸昔陆抗屯此与羊祜相对大宏信义谈者以为华元子反复见于今矣北对大岸谓之江津口故州亦取名焉江大自此始也家语曰江水至江津非方舟避风不可涉也故郭景纯曰济江津以起涨言其深广也江水又东迳郢城南子囊遗言所筑城也地理志曰楚别邑故郢矣王莽以为郢亭城中有赵台卿冢岐平生自所营也冢图賔主之容用存情好叙其宿尚矣江水又东得豫章口夏水所通也西北有豫章冈盖因冈而得名矣或言因楚王豫章台名所未详也





　　水经注释卷三十四
　　钦定四库全书
　　水经注释卷三十五
　　仁和赵一清撰
　　江水三
　　又东至华容县西夏水出焉
　　江水左迤为中夏水右则中郎浦出焉江浦右迤南派屈西极水曲之地势世谓之江曲者也
　　又东南当华容县南涌水入焉
　　江水又东涌水注之水自夏水南通于江二水之间谓之涌口春秋左氏传所谓阎敖游涌而逸者也江水又迳南平郡孱陵县之乐乡城北呉陆抗所筑后王濬攻之获呉水军督陆景于此渚也
　　又东南油水从东南来注之
　　又东右合油口又东迳公安县北刘备之奔江陵使筑而镇之曹公闻孙权以荆州借备临书落笔杜预克定江南罢华容置之【一清按此处脱误甚多不可强通】谓之江安县南郡治呉以华容之南乡为南郡晋太康元年改曰南平也县有油水水东有景口口即武陵郡界景口东有沦口沦水南与景水合又南通澧水及诸陂湖自此渊池相接悉是南蛮府屯也故侧江有大城相承云仓储城即邸阁也江水左会高口江浦也右对黄州【一清按寰宇记云公安县有黄山字或作皇昔人呼为睢山今或呼为王山黄州盖以山得名】江水又东得故市口水与高水通也江水又右迳杨岐山北山枕大江山东有城故华容县尉旧治也大江又东左合子夏口江水左迤北出通于夏水故曰子夏也大江又东左得侯台水口江浦也大江右得龙穴水口江浦右迤也北对虎州又州北有龙巢地名也昔禹南济江黄龙夹舟舟人失色无主禹笑曰吾受命于天竭力养民生性也死命也何忧龙哉于是二龙弭鳞掉尾而去焉故水地取名矣江水自龙巢而东得俞口夏水泛盛则有冬无之江之北岸上有小城故监利县尉治也又东得清扬土坞二口江浦也大江右迳石首山北又东迳赭要赭要州名在大江中次北湖州下江水左得饭筐上口秋夏氷通下口间相距三十余里赭要下即杨子州在大江中二州之间常苦蛟害昔荆佽飞济此遇两蛟斩之自后罕有所患矣江之右岸则清水口口上即钱官也水自牛皮山东北通江北对清水州州下接生江州南即生江口水南通澧浦江水右会饭筐下口江浦所入也江水又右得上檀浦江溠也江水又东迳竹町南江中有观洋溠溠东有大州州东分为爵州州南对湘江口也
　　又东至长沙下隽县北澧水沅水资水合东流注之凡此诸水皆注于洞庭之陂是乃湘水非江川也
　　湘水从南来注之
　　江水右防湘水所谓江水防者也江水又东左得二夏浦俗谓之西江口又东迳忌置山南山东即隐口浦矣江之右岸有城陵山山有故城东接微落山亦曰晖落江之南畔名黄金瀬瀬东有黄金浦良父口夏浦也又东迳彭城口水东有彭城故水受其名即玉涧水出巴丘县东玉山玉溪北流注于江江水自彭城东迳如山北北对隐二之间大江之中有独石孤立大江中山东江浦世谓之白马口江水又左迳白螺山南右歴鸭兰北江中山也东得鸭兰冶浦二口夏浦也江水左迳上乌林南村居地名也又东迳乌黎口江浦也即中乌林矣又东迳下乌林南呉黄盖败魏武于乌林即是处也江水又东左得子练口北通练浦又东合练口江浦也南直练州练名所以生也江之右岸得蒲口即陆口也水出下隽县西三山溪其水东迳陆城北又东迳下隽县南故长沙旧县王莽之闰隽也宋元嘉十六年割巴陵郡陆水又屈而西北流又迳其县北北对金城呉将陆涣所屯也陆水又入蒲圻县北迳吕城西昔孙权征长沙零桂所镇也陆水又迳蒲山北入大江谓之刀环口又东迳蒲山北对蒲圻州亦曰擎州又曰南州州头即蒲圻县治也晋太康元年置州有白面州州南又有澋口水出豫章艾县东入蒲圻县至沙阳西北鱼岳山入江山在大江中杨子州南孤峙中州江水左得中阳水口又东得白沙口一名沙屯即麻屯口也本名黙口江浦矣南直蒲圻州水北入百余里呉所屯也又迳鱼岳山北下得金梁州州东北对渊州一名渊步州江濆从州头以上悉壁立无岸歴专岐至白沙方有浦上甚难江中有沙阳州沙阳县治也县本江夏之沙羡矣晋太康中改曰沙阳县宋元嘉十六年割巴陵郡江之右岸有雍口亦谓之港口东北流注长洋港又东北流迳石子冈冈上有故城即州陵县之故城也庄辛所言左州侯国矣又东迳州陵新治南王莽之江夏也港水东南流注于江谓之洋口南对龙穴州沙阳州之下尾也州里有驾部口宋景平二年迎文帝于江陵法驾顿此因以为名文帝车驾发江陵至此黒龙跃出负帝所乘舟左右失色上谓长史王昙首曰乃夏禹所以受天命矣我何徳以堪之故有龙穴之名焉江水又东右得滠口江浦也右对滠州江水左迳百人山南右迳赤壁山北昔周瑜与黄盖诈魏武大军处所也江水东迳大军山南山东有山屯夏浦江水左迤也江中有石浮出谓之节度石右则涂水注之水出江州武昌郡武昌县泰山【一清按寰宇记鄂州江夏县下云金水在县南九十里出金山西注大江旧记云有金鸡从鸡翅山南飞产金于此故名盖山水之殊目矣方舆纪要云涂水一名金水荆湘记金水北岸有汝南旧城是也】西北流迳汝南侨郡故城南咸和中防难南逼户口南渡因置斯郡治于涂口涂水歴县西又西北流注于江江水又东迳小军山南临侧江津东有小军浦江水又东迳鸡翅山北山东即土城浦也
　　又东北至江夏沙羡县西北沔水从北来注之
　　沌水上承沔阳县之太白湖东南流为沌水迳沌阳县南注于江谓之沌口有【一清按有下落一字晋书陶侃传侃率周访进军入湘使都尉杨举为先驱击杜弢大破之而不言地名时侃屯沌口明年徙林嶂即临嶂矣顾祖禹曰临嶂即沔阳是也胡三省曰沔阳梁武帝时方置郡据沈约志陶侃为荆州刺史初治沔阳则是时已有沔阳城矣当属竟陵郡界宋白曰复州沔阳县汉县也郡国志曰沔阳县即楚王城又晋惠帝元康九年分江夏西部都尉置竟陵郡治石城此都尉疑即江夏西部后易称沔阳者也】阳都尉治晋永嘉六年王敦以陶侃为荆州镇此明年徙林嶂江水又东迳叹父山南对叹州亦曰炭步矣江之右岸当鹦鹉州南有江水右迤谓之驿渚三月以末水下通樊口水江水又东迳鲁山南古翼际山也地説曰汉与江合于衡北翼际山傍者也山上有呉江夏太守陆涣所治城盖取二水之名地理志曰夏水过郡入江故曰江夏也旧治安陆汉高帝六年置呉乃徙此城中有晋征南将军荆州刺史胡奋碑又有平南将军王世将刻石记征杜曽事【全氏曰按征杜曽者是王廙】有刘琦墓及庙也山左即沔水口矣沔左有却月城亦曰偃月垒戴监军筑故曲陵县也后乃沙羡县治也昔魏将黄祖所守【全氏曰刘表之将黄祖领江夏太守孙权禽之曹操得荆州祖骨朽久矣一清按道元盖袭用盛宏之荆州记之文而误】遣董袭凌统攻而禽之祢衡亦遇害于此衡恃才倜傥肆狂狷于无妄之世保身不足遇非其死可谓咎悔之深矣江之右岸有船官浦歴黄鹄西而南矣直鹦鹉州之下尾江水溠洄洑浦是曰黄军浦昔呉将黄盖军师所屯故浦得其名亦商舟之所防矣船官浦东即黄鹄山林涧甚美谯郡戴仲若野服居之【巵林曰宋书戴颙字仲若谯郡铚人衡阳王义季镇京口长史张邵与颙姻通迎来上黄鹄山山北有竹林精舎林涧甚美颙憇此涧义季亟从之逰太祖每欲见之尝谓张敷曰吾东巡日当防戴公山也按此则仲若所住黄鹄乃京口之山郦氏误矣】山下谓之黄鹄岸岸下有湾目之为黄鹄湾黄鹄山东北对夏口城魏黄初二年孙权所筑也依山傍江开势明远凭墉借阻高观枕流【一清按高观山名也亦曰高冠山在武昌县城东南五里】上则逰目流川下则激浪﨑岖实舟人之所艰也对岸则入沔津故城以夏口为名亦沙羡县治也江水左得湖口水通太白湖又东合滠口水上承沔水【方舆纪要曰滠水本涢水分流注误涢为沔】于安陆县而东迳滠阳县北东流注于江江水又东湖水自北南注谓之嘉呉江右岸频得二夏浦北对东城州西浦侧有雍伏戌江之左岸东防龙骧水口出北山蛮中江之右岸得武口水上通安陆之延头宋元嘉二年卫将军荆州刺史谢晦阻兵上流为征北檀道济所败走奔于此为戍主光顺之所执处也南至武城俱入大江南直武州州南对杨桂水口江水南出也通金女大文姚班三治呉旧屯所在荆州界尽此江水东迳若城南庾仲雍江记曰若城至武城口三十里者也南对郭口夏浦而不常泛矣东得苦菜夏浦浦东有苦菜口夏江迳其北故蒲有苦菜之名焉山上有菜苦可食江水左得广武口江蒲也江之右岸有李姥浦浦中偏无蚊蚋之患矣北对峥嵘州冠军将军刘毅破桓元于此州元乃挟天子西走江陵矣
　　又东过邾县南
　　江水东迳白虎北山临侧江坟又东防赤溪夏浦浦口江水右迤也又东迳贝北庾仲雍谓之沛岸矣江之右岸有秋口江浦也又东得乌石水出乌石山南流注于江江水右得黎北亦曰黎岸也山东有夏浦又东迳上碛北山名也仲雍谓之大小竹碛也北岸烽火州即举州也北对举州仲雍作莒字得其音而忘其字非也举水出龟头山西北流迳龙戍南【一清按方舆纪要黄州府麻城县举水下引水经注云举水西北流迳防龙城南南史梁宗室安成王秀云司州叛蛮田鲁生鲁贤秀超据笼来降魏书地形志南定州萧衍置冶防笼城注有脱误】梁定州治蛮田超秀为刺史举水又西流左合垂山之水水北出垂山之阳与弋阳渒水同发一山故是水合之水之东有南口戍又南迳方山戍西西流注于举水又西南迳梁司豫二州东蛮田鲁生为刺史治湖陂城亦谓之水城也举水又西南迳顔城南又西南迳齐安郡西倒水注之水出黄武山南迳白沙戍西又东南迳梁达城戍西东南合举水举水又东南歴赤亭下又谓之赤亭水又分为二水南流注于江谓之举口南对举州春秋左传定公四年呉楚阵于栢举京相璠曰汉东地矣江夏有洰水或作举疑即此也左水东南流入于江浒曰文方口江之右岸有凤鸣口江浦也浦侧有凤鸣戌江水又东迳邾县故城南楚宣王灭邾徙居于此故曰邾也汉高帝元年项羽封呉芮为衡山王都此晋咸和中庾翼为西阳太守分江夏立四年豫州刺史毛寳西阳太守樊俊共镇之为石虎将张格度所防自尔丘墟焉城南对芦州旧呉时筑客舍于州上方便唯所止焉亦谓之罗州矣
　　鄂县北
　　江水右得樊口庾仲雍江记云谷里袁口江津南入歴樊山上下三百里通新兴马头二治樊口之北有湾昔孙权装大船名之曰长安亦曰大舶载坐直之士三千人与羣臣泛舟江津属值风起权欲西取芦州谷利不从乃抜刀急上令取樊口薄舶船至岸而败故名其处为败舶湾因凿樊山为路以上人即名其处为呉造岘在樊口上一里今厥处尚存江水又左迳赤鼻山南山临侧江川又东迳西阳郡南郡治即西阳县也晋书地道记以为子国也右岸有鄂县故城旧樊楚地世本称熊渠封其中子之名某者为鄂王【朱氏谋防笺曰史记楚世家为中子红】晋太康地记以为东鄂矣九州记曰鄂今武昌也孙权以魏黄初元年自公安徙此改曰武昌县鄂县徙治于袁山东又以其年立为江夏郡分建业之民千家以益之至黄龙元年权迁都建业以陆逊辅太子镇武昌孙皓亦都之皓还东令滕牧守之晋惠帝永平中始置江州傅综为刺史治此城后太尉庾亮之所镇也今武昌郡治城南有袁山即樊山也武昌记曰樊口南有大姥庙孙权尝猎于山下依夕见一姥问权猎何所得曰正得一豹母曰何不竪豹尾忽然不见应劭汉官序曰豹尾过后执金吾罢屯解围天子卤簿中后属车施豹尾于道路豹尾之内为省中盖权事应在此故为立庙也又孙皓亦尝登之使将害常侍王蕃而以其首虎争之北背大江江上有钓台权尝极饮其上曰堕台醉乃已张昭尽言处城西有郊坛权告天即位于此顾谓公卿曰鲁子敬尝言此可谓明于事势矣城东故城言汉将灌婴所筑也江中有节度石三段广百步高五六丈是西阳武昌界分江于斯石也又东得五丈浦又东得次浦江浦也东迳五北有五山沿次江隂故得是名矣仲雍谓之五圻江水左则巴水注之水出雩娄县之下灵山即大别山也与决水同出一山故世谓之分水山亦或曰巴山南歴蛮中呉时旧立屯于水侧引巴水以溉野又南迳巴水戍南流注于江谓之巴口又东迳轪县故城南故国也【全氏曰此是汉志语而前西阳郡下又引王隐晋书地道记是为复也】春秋僖公五年秋楚灭子奔黄者也汉惠帝元年封长沙相利仓【沈氏曰汉表作黎朱仓此从史表】为侯国城在山之阳南对五州也江中有五州相接故以五州为名宋孝武帝举兵江州建牙州上有紫云防之即是州也东防希水口水出县霍山西麓山北有县故城地理志曰县南有天柱山即霍山也有祠南岳庙音潜【潭氏元春曰二字恐非正文一清按友夏之言是也二字注中注汉志注晋灼曰音潜】齐立霍州治此西南流分为二水枝津出焉希水又南积而为湖谓之希湖湖水又南流迳轪县东而南流注于江是曰希口水者也然水流急濬霖雨暴疾漂滥无常行者难之大江右岸有厌里口安乐浦从此至武昌尚方作部诸屯相接枕带长江又东得弃步步下有章浦本南阳郡治【全氏曰此地安得为南阳郡治或因下南阳山而譌先宗伯公曰当作西阳郡治是也】今悉荒芜江水左得赤水浦夏浦也江水又东迳南阳山南又曰芍亦曰南阳仲雍谓之南阳圻一名洛至圻一名石姥水势迅急江水又东迳西陵县故城南史记秦昭王遣白起伐楚取西陵者也汉章帝建初二年封隂棠为侯国江水东歴孟家溠江之右岸有黄石山水迳其北即黄石也一名石茨圻有西陵县治也县北则三州也山连径江侧东山偏高谓之西塞东对黄公九所谓九圻者也于行小难两山之间为阙塞也从此济于土澓土澓者北岸地名也【一清按方舆纪要兴国州大治县西塞山北即道士洑也亦名土洑则土澓者即土洑也洑与澓通用】
　　又东过蕲春县南蕲水从北来注之
　　江水右得苇口江浦也浦东有苇山江水东迳山北北崖有东湖口江波左迤流结成湖故谓之湖口矣江水又东得空石口江浦在右临江有空石山南对石穴州州上有蕲阳县治也又东蕲水注之江水又东迳蕲春县故城南世祖建武三十年封陈俊子浮为侯国也江水又东得铜零口江浦也大江右迳虾防山北而东防海口水南通大湖北达于江水左右翼山江水迳其北东合臧口江浦矣江水又左迳长风山南得长风口江浦也江水又东迳积布山南俗谓之积布又曰积布圻庾仲雍所谓高山也此即西阳寻阳二郡界也右岸有土澓口江浦也夹浦有江山山东口有防江浦庾仲雍谓之朝二浦也【全氏曰朝二浦先宗伯公手校本作朝江浦即上防江浦之义】
　　又东过下雉县北利水从东陵西南注之
　　江水东迳琵琶山南山下有琵琶湾也又东迳望夫山南又东得苦菜水口夏浦也江之右岸富水注之水出阳新县之青湓山西北流迳阳新县故豫章之属县矣地多女鸟元中记曰新阳男子于水次得之遂与共居生二女悉衣羽而去豫章间养儿不露其衣言是鸟落尘于儿衣中则令儿病故亦谓之夜飞逰女矣【一清按方舆纪要兴国州永兴废县下云本汉鄂县及下雉县地孙呉初为武昌县地寻柝武昌县南境置阳新县属武昌郡晋以后因之隋改曰富川县今犹谓之阳新里晋书地理志阳新属武昌不属豫章然呉书吕防传云以寻阳阳新为奉邑意者先属豫章后度武昌乎且晋志又无新阳之名宋书州郡志竟陵太守属有新阳男相殆是永初以后所置是注上云阳新下云新阳而所引毛女事搜神记作豫章新淦人则是又与阳新新阳俱无当也】又西北迳下雉县王莽更名之润光矣后并新阳【全氏曰孙呉析下雉置阳新未尝并下雉入新阳也】水之左右公私裂溉咸成沃壤旧呉屯所在也江水又东右得兰溪水口并江浦也又东左得青林口江水左傍青林湖即利水出庐江郡之东陵乡江夏有西陵县故是言东矣尚书云江水过九江至于东陵者也【全氏曰按此则善长不以洞庭为九江以是知第四十卷九江在长沙下隽之文非本经所有如以为经注互异耶则彼文善长何无一语纠正之】西南流水积为湖湖西有青林山宋太始元年明帝遣沈攸之西伐子勋伐栅青山覩一童子甚问伐者曰取此何为答欲讨贼童子曰下旬当平何劳伐此在众人之中忽不复见故谓之青林湖湖有鲫鱼食之肥美辟寒暑湖水西流谓之青林水又西南歴寻阳分为二水一水东流通大雷一水西南流注于江经所谓利水也右对马头岸自富口迄此五十余里岸阻江山【何氏曰此下注文总见二十八卷沔水南江下又曰三卷述大江源委即当继以沔水盖沔即汉江汉同朝宗于海不可得而隔越也一清按义门之言非也沔水篇兼叙北江南江江水篇专叙中江岂可合也禹贡锥指曰水经江水自下隽以东所纪山水地名或琐细难考沔水自石城以东尤多舛错道元亦自谓未必一得其实今据府州县志附载其下水经注江水自西塞山又东迳蕲春县故城南又东迳积布山南又东迳下雉县北又东左得青林口水出庐江郡之东陵乡尚书云江水过九江至于东陵者也又东迳瑞昌县北广齐县南又东迳徳化县北黄梅县南彭蠡泽在徳化县东南九十里其水北注于江此导江东迤北会于滙之所经也江水至徳化县东北与赣水合彭蠡湖从南来注之江水又东北迳湖口县北又东北迳彭泽县北其对岸则宿松县望江县又东北迳东流县西其对岸则怀宁县又东北迳贵池县北其对岸则桐城县又东北迳铜陵县西又东北迳繁昌县北其对岸则无为州又东北迳芜湖县西又北迳当涂县西其对岸则和州又东北迳江宁县西其对岸则江浦县又东北迳上元县北其对岸则六合县又东迳句容县北其北岸则仪真县又东迳丹徒县北其北岸则江都县又东迳丹阳县北又东迳武进县北其北岸则泰州又东迳江隂县北其北岸则泰兴县靖江县如臯县又东迳常熟县北其北岸则通州又东迳太仓州北其北岸则海门县又东入于海此东为中江入于海之所经也又曰汉志湔氐道下云江水东南至江都入海江都下云有江水祠海陵下云有江海防祠皆以北岸言之江海防者谓江入海处也毘陵下云北江在北东入海则以南岸言之今泰州泰兴靖江如臯通州汉时皆为海陵县地今武进江隂常熟及太仓频海之乡汉时皆为毘陵县地故大江入海在其境班氏所言初无渗漏然北江者大江之正流也而志与中江南江并列而为三使枝干不分石城分江水即南江之上源而松江在呉县南者中江由阳羡入海之道也志更以为南江使首尾横决此则其所短耳水经依导水之序先沔而后江沔水篇云与江合流东过彭蠡泽又东北出居巢县又东至石城县分为二其一过毘陵县北为北江而不及江都盖举其南而遗其北也江水篇叙至下雉县北东陵乡之东北而止以是应过九江至于东陵之文而不知此东陵非禹贡之东陵也自是以下则以为与沔水同故不复见然沔水篇但云过毘陵为北江而下文则专叙南江至余姚入海无一言及于北江遂使志家有错认北至山隂为浙江者贻误不小按东樵之言亦非也世本江水篇缺轶下卷故中江入海之道遽湮耳予为采撷遗文补亡正缪欲为郦氏洗此沈寃长夜复旦或庶几焉寰宇记舒州望江县下引水经注云江水对雷水之北侧有周瑜庙亦呼大雷神桐城县下云益塘山在县南一里汉书武帝纪元封五年巡狩过盛唐作枞阳盛唐之歌郦元注水经云此水源东南流迳盛唐戍俗谓之小益唐雷水又名雷池水又云大雷池水西自宿松县界流入自发源县界东南积而为池谓之雷池又东流迳县南去县百里又东入于海江行百里为大雷口又有小雷口晋庾亮报温峤书云足下无过雷池一步乃此地即注所云青林水又西南歴寻阳分为二一水东南流过大雷者也御览引水经曰雷水南经大雷戍西注大江谓之大雷口一派东南流入江谓之小雷口也因学纪闻鲍明远登大雷岸与妹书大雷在舒州望江县水经注所谓大雷口也晋有大雷戍陈置大雷郡自注云积雨为池谓之雷池东入于江谓之大雷口名胜志桐城县下引注水经曰枞阳湖水绕亭与江水合而东流即此处也太湖县下引水经注云晋泰始二年置县在龙山太湖水边水出县西积稲山东南流入大江汉志庐江郡湖陵邑下云北湖在南全氏曰北湖即枞阳湖与丹阳郡溧阳县之南湖隔江对岸初学记舒州引水经注云破虏东有赵屯城内有仓寰宇记和州歴阳县下云洞口浦魏将曹休张辽伐呉至与呉军相望注水经云江水左列洞口书叙指南云水经和州地名洞浦初学记和州引水经注云江水北迳乌江县之丰浦上通胡池又云次得隂塘水同受皇后湖湖水连为包湖西翼潭湖方舆纪要云和州乌江浦在故乌江县东四里即亭长舣舟待项羽处水经注云江水又北得黄律口即乌江渡也章懐后汉书张禹注引水经注曰呉王赐子胥死浮尸于江夫差悔与羣臣临江设祭修塘道及坛呉人因为立庙而祭焉按东汉扬州刺史治歴阳今和州也周应合景定建康府志云白鹭州在城之西郦道元水经云江宁之新林浦西对白鹭州又曰曲水晋海西公于钟山立流杯曲水延百僚水经注曰旧乐逰苑宋元嘉十一年以其地为曲水武帝引流转酌赋诗方舆纪要常熟县昆承湖水经注云广长各十八里文选江赋注引水经注曰中江东南左防滆湖汉志丹阳郡溧阳县应劭曰溧水所出南湖也説文凓水出丹阳溧阳县又有水亦出丹阳建康府志云郦道元水经注朱湖在溧阳又云银林堰在溧水县东南一百里即鲁阳五堰也今无湖县南有支江俗称为县河经县市中东达黄池入三湖三湖丹阳顾城石臼湖也至银林而止所谓中江东至阳羡即此也蘓常承此下流常病漂没故筑银林五堰以窒之自是中江不复东而宣歙皆由芜湖西出达于大江濵湖之地皆隄为圩田中江亦渐隘狭故老云当时虑后人复开此道则蘓常之间必被水患遂以石窒五堰路又液铁以固石故曰银淋今讹为林又云中江旧迳潥阳县界古三江之一也今永阳江一名九阳江一名頴阳江在县西北三十五里即其遗迹唐开元十七年蒋日用作本县城隍记云此县南压中江风波不借舟楫无施县宰乔翔创浮梁以便行旅中江桥梁之设昉于此景福三年杨行密将壹蒙作五堰施轻舸馈粮是时中江置堰江流亦既狭矣东坡奏议云溧阳县之西有五堰者古所以节宣歙金陵九阳江之众水直趋太平州芜湖后之商人贩卖簰木东入二浙以五堰为阻因绐官中废去五堰五堰既废则宣歙金陵九阳江之水或遇暴涨皆入宜兴之荆溪由荆溪而入震泽时元祐六年也是时中江尚通其后东坝既成中江遂不复东帷永阳江水入荆溪漫着其详以见潥阳亦禹迹之所歴云明高淳韩邦宪作广通防考曰广通镇在高淳县东五十里世所谓五堰者也而有固城石臼丹阳南湖受宣歙金陵姑孰广徳及大江水东连三□湖长荡湖荆溪震泽中有三五里颇高阜春秋时呉王阖庐伐楚用伍员计开渠以运粮今尚名胥溪及傍有伍牙山云左传襄公三年楚子重伐呉克防兹至于衡山哀公十五年楚子西子期伐呉及桐汭盖由此道镇西有固城邑遗址则呉所以拒楚者也自是湖流相通东南连两浙西入大江舟行无阻矣而汉唐以来言地理者逐以为水源本通盖皆指呉所开为禹贡三江故道耳中江之蛛马迹见于羣籍者知此又汉志丹阳郡宛陵县下云彭泽聚在西南清水西北至芜湖入江在今宁国府界岂即清弋江乎説文泠水出丹阳宛陵西北入江泠水疑即清水也而应劭乃移而属之零陵郡泠道县下故臣瓒以为非也此水不见于江水注为附记之】




　　水经注释卷三十五
&lt;史部,地理类,河渠之属,水经注释&gt;
　　钦定四库全书
　　水经注释卷三十六
　　仁和赵一清撰
　　青衣水　桓水　　若水　　沫水
　　延江水　存水　　温水
　　青衣水出青衣县西山东与沬水合也
　　县故古青衣羌国也竹书纪年梁惠成王十年瑕阳人自秦导岷山青衣水来归汉武帝天汉四年分沈黎郡置西部都尉治青衣主汉民公孙述之有蜀也青衣不服世祖嘉之建武十九年以为郡安帝延光元年置蜀郡属国都尉青衣王子心慕汉制上求内附顺帝阳嘉二年改曰汉嘉嘉得此良臣也县有防山青衣水所发东迳其县与沫水会于越隽郡之灵闗道【一清按此是汉嘉之灵闗山非越隽郡之灵闗道也道元盖为经所误详沫水篇】青衣水又东卭水注之水出汉嘉严道卭来山东至蜀郡临卭县东入青衣水
　　至犍为南安县入于江
　　青衣水迳平乡谓之平乡江益州记曰平乡江东迳蛾眉山在南安县界去成都南千里然秋日清澄望见两山相峙如蛾眉焉青衣水又东流注于大江
　　桓水出蜀郡岷山西南行羌中入于南海
　　尚书禹贡岷嶓既艺沱既道蔡防旅平和夷底绩郑元曰和上夷所居之地也和读曰桓地理志曰桓水出蜀郡蜀山西南行羌中者也尚书又曰西倾因桓是来马融王肃云西治倾山唯因桓水是来言无他道也余按经据书岷山西倾俱有桓水桓水出西倾山更无别流所导者唯斯水耳【禹贡锥指曰古者桓有和音故郑康成破和为桓晋地道记云梁州自桓水以南为夷书所谓和夷底绩此説是也但不当破和为桓耳又曰汉志蜀郡下桓水别是一水行羌中入南海不复经中国班氏指为禹贡之桓水何其缪也郦道元云岷山西倾俱有桓水此亦为班孔作调人耳依郑説其所指者当为汉志之涐水唐之大渡河而谓此水即西倾所因之桓水大非释桓水者当以郦注所叙之白水为正】浮于潜汉而达江沔故晋地道记曰梁州南至桓水西底黒水东限扞闗今汉中巴郡汶山蜀郡汉嘉江阳朱提涪陵阴平广汉新都梓潼犍为武都上庸魏兴新城皆古梁州之地自桓水以南为夷书所谓和夷底绩也然所可当者惟斯水与江耳桓水盖二水之别名为两江之通称矣郑元注尚书言织皮谓西戎之国也西倾雍州之山也雍戎二野之闲人有事于京师者道当由此州而来桓是陇坂名其道盘桓旋曲而上故名曰桓是今其下民谓是坂曲为盘也斯乃元之别致恐乖尚书因桓之义非浮入渭之文余考校诸书以具闻见今略缉综川流沿注之绪虽今古异容本其流俗粗陈所由然自西倾至葮萌入于西汉即郑元之所谓水者也自西汉溯流而届于晋夀界沮漾枝津南歴冈穴迤逦而接汉沿此入漾书所谓浮潜而逾沔矣歴汉川至南郑县属于褒水溯褒暨于衙岭之南溪水支灌于斜川届于武功而北达于渭水此乃水陆之相闗川流之所经复不乖禹贡入渭之宗实符尚书乱河之义也【禹贡锥指曰郦元云自西汉泝流而至晋夀沮漾枝津南枝津即郭璞所云水从沔阳县南流至汉夀寰宇记所谓三泉故县南大寒水西流者也歴冈穴迤逦而接汉冈穴即郭璞所谓峒山括地志所谓龙门山大石穴者也又曰水经注以褒斜二水为自沔入渭之道考诸汉史则犹有可疑者河渠书云武帝时有上书欲通褒斜道及漕事下御史大夫张汤汤问之言抵蜀从故道故道多阪回逺今穿褒斜道少阪近四百里而褒之水通沔斜水通渭皆可以行船漕漕从南阳上沔入褒褒絶水至斜闲百余里以车转从斜下下渭如此汉中之谷可致山东从沔无限便于底柱之漕上以为然拜汤子卬为汉中守发数万人作褒斜道五百余里道果便近而水多湍石不可漕苏氏据此以説经曰沔无入渭之道汉人所言褒斜则其道也然褒斜之闲絶水百余里故曰逾于沔盖禹时通谓褒为沔也窃谓褒斜二水禹时必有相通之道如水经注所云衙岭之南溪水支灌于斜川者及夏殷之际梁俗变为蛮夷贡职不修贡道遂废周武王牧野之师八国虽尝来防其后巴蜀恃险复不与中国通逾沔入渭之道其谁知之尝观江河之枝流日久亦多陻塞而况深山穷谷之中溪流一线裁得通舟自禹至汉多歴年所岂能长存而不变褒斜二水相通之道禹时自有汉时自无不得据汉史而疑圣经亦不得据郦注而疑汉史也】
　　若水出蜀郡旄牛徼外东南至故闗为若水也
　　山海经曰南海之内黒水之间有木名曰若木若水出焉又云灰野之山有树焉青叶赤华厥名若木生昆仑山西附西极也淮南子曰若木在建木西木有十华其光照下地故屈原离骚天问曰羲和未阳若华何光是也然若木之生非一所也黒水之闲厥木所植水出其下故水受其称焉若水沿流闲闗蜀土黄帝长子昌意徳劣不足绍承大位降居斯水为诸侯焉娶蜀山氏女生颛顼于若水之野有圣徳二十登帝位承少皥金官之政以水徳膺歴矣若水东南流鲜水注之一名州江大渡水出徼外至旄牛道南流入于若水【一清按汉志蜀郡旄牛鲜水出徼外南入若水旄牛不曰道续志亦不曰道与注异也】又迳越巂大莋县入绳绳水出徼外山海经曰巴遂之山绳水出焉东南流分为二水其一水枝流东出迳广柔县东流注于江其一水南迳旄牛道至犬莋与若水合自下亦通谓之为绳水矣【一清按汉志越隽郡遂久县防水出徼外东至僰道入江过郡二行千四百里説文从水作渑详本篇僰道县入江注中】莋夷也汶山曰夷南中曰昆弥蜀曰卭汉嘉越隽曰莋皆夷种也【一清按禹贡锥指曰凡言筰者夷人于大江水上置藤桥谓之筰定筰大筰皆是近水置筰桥处筰与莋同汉志越隽郡定莋县下云出盐步北泽在南都尉治】
　　南过越隽卭都县西直南至防无县淹水东南流注之卭都县汉武帝开卭莋置之县陷为池今因名为卭池南人谓之河【一清按汉志越隽邛都县下云南山出铜有卭池泽范史西南夷传云南人以为卭河刘昭补注郡国志引南中志曰卭都县东南数里有水名卭广都河从广三十里深百余丈有鱼长一二丈头特大遥视如戴铁釡状】河中有唪隽山有隽水言越此水以章休盛也后复反叛元鼎六年汉兵自越隽水伐之【一清按有隽水言越此水以章休盛説本应劭汉书音义然汉书西南夷又作粤隽粤与越通犹百粤之为百越越之称粤耳则越隽二字相连仲瑗之説大抵附防道元引之非也】以为越隽郡治卭都县王莽遣任贵为领戎大尹守之更名为集隽也县故卭都国也越隽水即绳若矣似随水地而更名矣又有温水冬夏常热其源可燖鸡豚下汤沐洗能治宿疾昔李骧败李流于温水是也若水又迳防无县县有骏马河水出县东髙山山有天马径厥迹存焉马日行千里民家马牧之山下或产骏驹言是天马子河中有贝子胎铜以羊祠之则可取也又有孙水焉水出台髙县即台登县也孙水一名白沙江南流迳卭都县司马相如定西南夷桥孙水即是水也又南至防无入若水【一清按汉志越隽郡台登县孙水南至防无入若行七百五十里】若水又南迳云南郡之遂久县蜻蛉水入焉水出蜻蛉县西东迳其县下县以氏焉有石猪圻长谷中有石猪子母数千头长老言夷昔牧此一朝化为石迄今夷人不敢往牧贪水出焉蜻蛉水又东注于绳水【一清按汉志注应劭曰蜻蛉水东入江】绳水又迳三绛县西又迳姑复县北对三绛县淹水注之三绛一曰小防无故经曰淹至防无注若水【全氏曰按越隽原有防无经之所指乃三绛县故善长晰言之】若水又与母血水合水出益州郡弄栋县东农山母血谷北流迳三绛县南北入绳【一清按汉志益州郡弄栋县东农山母血水出北至三绛入绳行五百一十里】绳水又东涂水注之水出建宁郡之牧靡县南山县山并即草以立名山在县东北乌句山南五百里山生牧靡草可以解毒百卉方盛鸟多误食乌喙中毒必急飞往牧靡山啄牧靡以解毒也【朱氏谋防笺曰李奇曰牧靡即升麻也】涂水导源臈谷西北流至越隽入绳【一清按汉志益州郡牧靡县臈涂水所出西北至越隽入防过郡二行千二百里今本汉书落谷字当以水经注补之】绳水又迳越隽郡之马湖县谓之马湖江又左合卑水县【一清按汉志越隽郡卑水县孟康曰音班刘昭郡国志补注卑水县华阳国志云水通马湖】而东流注马湖江也【一清按汉志越隽诸水皆与注合惟苏示县下云江在西北独无可考耳】
　　又东北至犍为朱提县西泸江水注之
　　朱提山名也应劭曰在县西南县以氏焉犍为属国也在郡南千八百许里建安二十年立朱提郡郡治县故城郡西南二百里得所绾堂琅县西北行上髙山羊肠防屈八十余里或攀木而升或防索相牵而上縁陟者若将阶天故袁休明巴蜀志云髙山嵯峨岩石磊落倾侧萦回下临峭谷行者扳縁牵援防索三蜀之人及南中诸郡以为至险有泸津东去县八十里水广六七百步深十数丈多瘴气鲜有行者晋明帝大宁二年李骧等侵越隽攻台登县宁州刺史王逊遣将军姚岳【一清按晋书王逊作姚崇】击之战于堂琅骧军大败岳追之至泸水赴水死者千余人逊以岳等不穷追怒甚髪上冲冠帢裂而卒案永昌郡有兰仓水出西南博南县汉明帝永平十二年置【一清按郡国志是永平二年置】博南山名也县以氏之其水东北流出博南山汉武帝时通博南山道渡兰仓津土地絶逺行者苦之歌曰汉徳广开不賔渡博南越仓津渡兰仓为作人【一清按作人犹役徒也而华阳国志作为佗人全祖望曰作即莋之省则为当读去声唐书张柬之传引此语作他人则仍华阳志也】山髙四十里兰仓水出金沙越人收以为黄金又有珠光穴穴出光珠又有琥珀瑚黄白青珠也兰仓水又东北迳不韦县与类水合水出隽唐县汉武帝置类水西南流曲折又北流东至不韦县注兰仓水【一清按汉志益州郡隽唐县类水西南至不韦行六百五十里】又东与禁水合水自永昌县而北迳其郡西水左右甚饶犀象山有钩蛇长七八丈尾末有岐蛇在山涧水中以尾钩岸上人牛食之此水傍瘴气特恶气中有物不见其形其作有声中木则折中人则害名曰弹惟十一月十二月差可渡正月至十月经之无不害人故郡有罪人徙之禁傍不过十日皆死也禁水又北注泸津水又东迳不韦县北而东北流两岸皆髙山数百丈泸峰最为杰秀孤髙三千余丈是山于晋太康中崩震动郡邑水之左右马步之径裁通而时有瘴气三月四月经之必死非此时犹令人闷吐五月以后行者差得无害故诸葛亮表言五月渡泸并日而食臣非不自惜也顾王业不可偏安于蜀故也益州记曰泸水源出曲罗嶲下三百里曰泸水两峰有杀气暑月旧不行故武侯以夏渡为艰泸水又下合诸水而总其目焉故有泸江之名矣自朱提至僰道有水步道有黒水羊官水至崄难三津之阻行者苦之故俗为之语曰楢溪赤木盘蛇七曲盘羊乌栊气与天通看都濩泚住柱呼伊庲降贾子左担七里又有牛叩头马搏颡坂其艰崄如此也
　　又东北至僰道县入于江
　　若水至僰道县又谓之马湖江防水泸水孙水淹水大渡水随决入而纳通称是以诸书録记羣水或言入若又言注绳亦或言至僰道入江正是异水沿注通为一津更无别川可以当之水有孝子石昔县人有隗叔通者性至孝为母汲江膂水天为出平石至江膂中今犹谓之孝子石可谓至诚发中而休应自天矣
　　沫水出广柔徼外
　　县有石纽乡禹所生也今夷人共营之地方百里不敢居牧有罪逃野捕之者不逼能藏三年不为人得则共原之言大禹之神所祐之也
　　东南过旄牛县北又东至越嶲灵道县出山南灵道县一名灵闗道汉制夷狄曰道【禹贡锥指曰汉灵闗道属越嶲郡去此地甚逺今芦山县西北有灵闗废县通典雅州卢山县有灵闗山是也其地当为沫水之所经盖汉后别置宋书符瑞志云晋咸宁三年黄龙见汉嘉灵闗则县属汉嘉之灵闗非越嶲之灵闗道也经注并误一清按灵史记作零寰宇记雅州卢山县下云灵闗镇在县北八十二里四向险峻控带蕃蛮一夫守之可以御百蜀都赋云廓灵闗而为门注云闗为西南汉嘉郡界也又云灵闗山在县北二十里峰岭嵯峨山耸十里傍夹大路下有山峡口濶三丈长二百步俗呼为重闗通蛮貊之乡入白狼夷之境是也】县有铜山又有利慈渚晋太始九年黄龙二见于利慈县令董元之率吏民观之以白刺史王濬濬表上之晋朝改护龙县也沫水出岷山西东流过汉嘉郡南流冲一髙山山上合下开水迳其间山即防山也
　　东北与青衣水合
　　华阳国记曰二水于汉嘉青衣县东合为一川自下亦谓之为青衣水沫水又东迳开邦县故平乡也晋初置沫水又东迳临卭南而东出于江原县也
　　东入于江
　　昔沫水自山至南安为溷崖水脉漂疾破害舟船歴代为患蜀郡太守李氷发卒凿平溷崖河神赑怒氷乃操刀入水与神鬬遂平溷崖通正水路开处即氷所穿也【一清按溷崖即江水篇之熊耳峡也续志犍为郡南安县有鱼泣津刘昭补注曰蜀都赋注曰鱼符津数百步在县北三十里县临大江岸便山岭相连经益州郡有道广四五尺深或百丈錾凿之迹今存昔唐所造然则溷崖之辟为李氷始事而成于唐防也范史吴汉章懐注引续志作鱼涪津又曰鱼鳬津寰宇记引南北八郡志云犍为冇鱼鳬津符涪鳬音同通用泣字误也】
　　延江水出犍为南广县又东至防柯鄨县东屈北流鄨县故犍为郡治也【一清按两汉晋宋诸志俱不云犍为郡治鄨且鄨属防柯已见经文善长注自为立异何也】县有犍山晋建兴元年置平夷郡县有鄨水出鄨邑西不狼山东与温水合温水一曰暖水出犍为符县而南入黚水黚水亦出符县南与温水防阚骃谓之阚水俱南入鄨水鄨水于其县而东注于延江水【全氏曰按汉志犍为郡符县温水南至鄨入黚水黚水亦南至鄨入江防柯郡鄨县不狼山鄨水所出东入沅过郡二行七百三十里令以是注攷之盖温入黚黚入延延入沅以入江也説文温水出涪南入黔水黔字误当作黚然善长所引却不错盖流俗本之失也】延江水又与汉水合水出犍为汉阳道王莽之新通也山闟谷东至鄨邑入延江水也【一清按汉志犍为郡汉阳县都尉治山闟谷汉水所出东至鄨入延汉阳不云是道续志之犍为属国晋志之朱提郡下亦无道字汉志续志鄨是县非邑也二县注并与史异】
　　至巴郡涪陵县注更始水
　　更始水即延江枝分之始也延江水北入涪陵水涪陵水出县东故巴郡之南鄙王莽更名巴亭魏武分巴丘为涪陵郡【朱氏谋防笺曰晋书地理志蜀置涪陵郡今云魏武分所未详也全氏曰晋志又云涪陵是刘璋置刘璋之末巴郡入于张鲁鲁降曹氏更入魏因置三巴见于魏书则亦或尝立涪陵郡未可知也特史志不详耳】张堪为县防公孙述击堪同心义士选习水者篾渡堪于小别江即此水也其水北至枳县入江更始水东入巴东之南浦县其水注引渎水石门空岫阴深邃涧闇密倾崖上合恒有落势行旅避瘴将有迳之无不危心于其下又谓之西乡水亦谓之西乡溪溪水闲闗二百许里方得出山又通波注逺复二百余里东南入迁陵县也
　　又东南至武陵酉阳县入于酉水
　　武陵先贤曰潘京世长为郡主薄太守赵伟甚器之问京贵郡何以名武陵京答曰鄙郡本名义陵在辰阳县界与夷相接数为所破光武时移治东山之上遂尔易号曰止戈为武诗云髙平曰陵于是名焉【一清按刘昭补注郡国志曰前书本名武陵不知此对何所据而出】酉水北岸有黚阳县许慎曰温水南入黚盖鄨水以下津流沿注之通称也故县受名焉西乡溪口在迁陵县故城上五十里左合酉水酉水又东际其故城北又东迳酉阳故县南而东出也两县相去水道可四百许里于酉阳合也
  </div>
  <div class="pagination">
   <a href="水经注释_page16.html">
    上一页
   </a>
   <span>
    ...
   </span>
   <a href="水经注释_page12.html">
    12
   </a>
   <a href="水经注释_page13.html">
    13
   </a>
   <a href="水经注释_page14.html">
    14
   </a>
   <a href="水经注释_page15.html">
    15
   </a>
   <a href="水经注释_page16.html">
    16
   </a>
   <span class="current-page">
    17
   </span>
   <a href="水经注释_page18.html">
    18
   </a>
   <a href="水经注释_page19.html">
    19
   </a>
   <a href="水经注释_page20.html">
    20
   </a>
   <a href="水经注释_page21.html">
    21
   </a>
   <a href="水经注释_page22.html">
    22
   </a>
   <span>
    ...
   </span>
   <a href="水经注释_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
