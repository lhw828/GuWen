<!DOCTYPE html>
<html>
<head>
    <meta charset="UTF-8">
    <title>山东通志 - 第 187 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 187 页/共 194 页</h1>
    <div class="content">　　惟孔有宅曰惟圣门鲁共何人欲壊更存维壁有书四代之文惟堂有声八音是闻此事茫昧书则眞有有堂载新宅固其旧闻乐知德斯言已久金丝在焉名不可朽昔堂在东今堂在西欲究厥初视我铭诗
　　建顔神鎭城碑铭　　　　　　【明】王世贞
　　世贞不佞既已城顔神则诸父老走李先生文记之而李先生雅善余故于文称稍过非当不佞中丞公侍御公之教也与二三大夫士之谋也余乌敢雍容而坐颛之余不佞又恶敢雍容而颛诸父老之力以为己功诸父老从子弟蒿莱其亩日夜胼胝将事矣即因材于山髙下陂陀减省它费十之八九而宁无一二酒浆饭炊之费以勤诸父老二三大夫士瓜分版筑杖马棰而人策之亦既劳止荜路蓝缕以啓兹城拮据忉忉实惟二三大夫士与诸父老共其何不佞之有不佞则窃复隐虞焉为诸父老城顔神者城之已耶将县之也城之而前使者以万计嚅嗫旁喝迄靡敢动今不旋踵而告成事诸父老业已受赋二百里外不胜其烦以为附庸即百雉之崇易易若是规而县之则不可县之将为若置令若丞猬役毛供龁人于袵席间哉而割三邑之膏壤使其民与诸父老竝削而防大左不取也语云见已然不能见将然即令今决城县利害与他日身所受本末岐异矣然未可箸数而舌析姑以明余志耳余不佞敢遂借二三大夫士暨诸父老子弟姓名系之碑隂而传以铭铭曰顔姜之山厥阳泻卤夹谷造天绾毂其口莱新西控淄益东走五民居之匪利南畆作为竒衺即山而取盗铸椎埋韦跗帓首矛钤日寻何戎不莽唯余小子睅目靡谷本之不探而末是瞩厉我父老以勤版筑雉野罄室壶箪道属唯兹父老藩屛是笃石城峩峩可以砺镞危冈冠领腴泉滋腹在易有言设险守邦衞以武师周以崇墉遏轧乱萌毋使蔓张母若安之薄征厚藏刃铩钩喙杜矢大枪销为锄耰趣而农桑比屋兴让遵彼周行牧臣罪言敢告职方
　　孟庙承圣门铭　　　　　　　【明】郗防学
　　邹国公庙承圣门者知县昆山王璧所作也庙徙在宋元季燬于兵火国朝崇尚明教前令桂孟既修庙洪武十一年十月立是门而规制始称【门髙二丈四尺广九丈深三丈六尺凡五楹重檐劵门三】其辞曰承圣之门将将翼翼由义之路居仁之宅于惟邹公功配神禹继周绍孔为世作矩知言养气仁义性善尊王黜霸予岂好辩盛德孔彰庙食斯堂学徒诜诜弦歌洋洋出入是门希贤希圣是则是效夙夜防敬继今葺之勿崩勿骞凡百君子有考斯编
　　张秋地平日晷铭　　　　　　【明】李之藻
　　天浑地冲帝德埏埴赤纮中划光道错织磨仪宻移县象罔忒宵昼永短相彼辰极南北髙下里移度革海表儋崖十五极侧六十二度地距鐡勒神京仰瞡出地四十三十五半张秋所得极偃赤卬极髙赤逼寸絜铢分晷固殊则东西共纬同算交食皇舆万里覆矩足测重差句股大较可得神明防通洞极穆爰考地平以造景式建髀协度斮石缕泐面午负子水凖植二寸四分表体变适贯地中天齘景剔墨髀斜倚两极攸植遥矩回射春秋分緎厥緎应弦余乃渐曲二十四气同宫异洫七衡六间倍合岁德升沈之景微剖辰刻衡若弓张纵则矢直纵辰横气散互九罭绳绳井井未分厥域孰倪进退孰辨啓昃微乎表锐视厥影色差或毫厘谬以千亿必谨防持勿俾蠡蚀昔用土圭得午瞬息靡如兹宪四序咸秩司南可指歴候乃识匪穷诞敬时是饬河臣师禹寸隂务啬因地承天荒度孔亟无或悠悠以忝帝力铭此贞珉敢告有职
　　百忍堂铭为张士凤作【士凤浙之萧山人流寓济南敦善不倦克守家训以
　　百忍名堂　　　　　　　　国朝铭以贻之】赵国麟
　　粤稽忍性孟氏之传人心惟危匪忍曷捐矧在伦纪亲逊为先恩明谊美何道能然忍其后起天属乃全忍其旁骛人合斯专始尚强制继益勉旃忍之又忍久而化焉张公百忍义问昭宣君其苗裔力行克坚名斯堂构贻厥曾曰占余庆介祉緜緜





　　山东通志卷三十五之十
　　钦定四库全书
　　山东通志卷三十五之十一
　　艺文志十一【论】
　　乐志论　　　　　　　　　　【汉】仲长统
　　使居有良田广宅背山临流沟池环帀竹木周布场圃筑前果园植后舟车足以代步涉之难使令足以息四体之役养亲有兼珍之膳妻孥无苦身之劳良朋萃止则陈酒肴以娯之嘉时吉日则烹羔豚以奉之踌躇畦苑游戏平林濯清泉追凉风钓游鲤弋髙鸿风于舞雩之下咏归髙堂之上安神闺房思老氏之虚呼吸精和求至人之彷佛与达者数子论道讲书俯仰二仪错综人物弹南风之雅操发清商之妙曲逍遥一世之上睥睨天地之间不受当时之责永保性命之期如是则可以凌霄汉出宇宙之外矣岂羡夫入帝王之门哉
　　顔子论　　　　　　　　　【魏】髙贵乡公
　　心不违仁行无二过用行舎藏与同进退聴承圣言罔有不喻叙之于易以章殊异死则悲恸谓天丧己所以慇懃至于此者圣人嘉美良才之効也设使天假之年后孔子没焉知其不光明圣道阐扬师业有卓尔之美乎百虑之所得愚者有焉愿后之君子详览之焉尔
　　释时论　　　　　　　　　　【晋】王　沉
　　东野丈人观时以居隐耕污腴之墟有冰氏之子者出自沍寒之谷过而问途丈人曰子奚自曰自涸隂之乡奚适曰欲适煌煌之堂丈人曰入煌煌之堂者必有赫赫之光今子困于寒而欲求诸热无得热之方冰子瞿然曰胡为其然也丈人曰融融者皆趋热之士其得炉冶之门者惟挟炭之子茍非其人不如其已冰子曰吾闻宗庙之器不要华林之木四门之宾何必冠盖之族前贤有解韦索而佩朱韨舎徒担而乗丹毂由此言之何恤而无禄惟先生告我途之速也丈人曰呜呼子闻得之若是不知时之在彼吾将释子夫道有安危时有险易才有所应行有所适英竒奋于纵横之世贤智显于霸王之初当厄难则骋权谲以良图值制作则展儒道以畅摅则是衮龙出于缊袍卿相起于匹夫故有朝贱而夕贵先卷而后舒当斯时也岂计门资之髙卑论世位之轻重乎今则不然上圣下明时隆道宁羣后逸豫宴安守平百辟君子奕世相生公门有公卿门有卿指秃腐骨不简蚩儜多士丰于贵族爵命不出闺庭四门穆穆综襦是盈仍叔之子皆为老成贱有常辱贵有常荣肉食继踵于华屋疏饭袭迹于耨耕谈名位者以谄媚附势举髙誉者因资而随形至乃空嚣者以吰噌为雅量璅慧者以浅利为鎗鎗脢胎者以无检为宏旷偻垢者以守意为坚贞嘲哮者以麤发为髙亮韫蠢者以色厚为笃诚庵婪者以博约为通济眡眡者以难入为凝清拉答者有沈重之誉嗛闪者得清勦之声呛啍怯畏于谦让阘茸勇敢于饕诤斯皆寒素之死病荣达之嘉名凡兹流也视其用心察其所安责人必急于已恒宽徳无厚而自贵位未髙而自尊眼罔向而逺视鼻而刺天忌恶君子悦媚小人敖蔑道素慑吁权门心以利倾智以势昏姻党相扇毁誉交纷当局迷于所受聴采惑于所闻京邑翼翼羣士千亿奔去集门求官买职童仆闚其车乗阍寺相其服饰亲客隂参于靖室疏宾徙倚于门侧时因接见矜己厉色心怀内荏外诈刚直谭道义谓之俗生论政刑以为鄙极髙防曲宴惟言迁除消息官无大小问是谁力今以子孤寒怀真抱素志凌云霄偶景独步直顺常道闗津难渡欲骋韩卢时无狡兔众涂圯塞投足何措于是冰子乃释然悟曰富贵人之所欲贫贱人之所恶仆少长于孔顔之门久处于清寒之路不谓热势自共遮锢敬承明诲服我初素弹琴咏曲以保年祚伯成延陵髙节可慕丹毂灭族吕霍哀吟朝荣夕灭旦飞暮沈耼周道师巢由徳林丰屋蔀家易着明箴人薄位尊积罚难任三郤尸晋宋华咎深投局正幅实获我心
　　广絶交论　　　　　　　　　【梁】刘　峻
　　客问主人曰朱公叔絶交论为是乎为非乎主人曰客奚此之问客曰夫草虫鸣则阜螽跃雕虎啸而清风起故絪缊相感雾涌云蒸嘤鸣相召星流电激是以王阳登则贡公喜罕生逝而国子悲且心同琴瑟言郁郁于兰茝道叶胶漆志婉娈于埙篪圣贤以此镂金版而镌盘盂书玉牒而刻钟鼎若乃匠人辍成风之妙巧伯子息流波之雅引范张款款于下泉尹班陶陶于永夕骆驿纵横烟霏雨散巧歴所不知心计莫能测而朱益州汨彛叙粤谟训捶直切絶交游比黔首以鹰鹯嫓人灵于豺虎有猜焉请辨其惑主人忻然而笑曰客所谓抚徽音未达燥湿变响张罗沮泽不覩鸿鴈云飞盖圣人握金镜阐风烈龙骧蠖屈从道汚隆日月聨璧赞亹亹之致云飞电薄显棣华之防防若五音之变化济九成之妙曲此朱生得珠于赤水谟神睿而为言至夫组织仁义琢磨道徳驩其愉乐恤其陵夷寄通灵台之下遗迹江湖之上风雨急而不辍其音霜雪零而不渝其色斯贤达之素交歴万古而一遇逮叔世民讹狙诈飇起谿谷不能逾其险鬼神无以究其变竞毛羽之轻趋锥刀之末于是素交尽利交兴天下蚩蚩鸟惊雷骇然则利交同源派流则异较言其略有五术焉若其宠钧董石权压梁窦雕刻百工鑪捶万物吐潄兴云雨呼噏下霜露九域耸其风尘四海叠其熏灼靡不望影星奔借响川骛鸡人始唱鹤盖成隂髙门旦开流水接轸皆愿摩顶至踵隳胆抽肠约同要离焚妻子誓殉荆卿湛七族是曰势交其流一也富埒陶白赀巨程罗山擅铜陵家藏金穴出平原而聨骑居里闬而鸣钟则有穷巷之宾绳枢之士冀宵烛之末光邀润屋之防泽鱼贯鳬跃飒沓鳞萃分雁鹜之稻粱霑玉斚之余沥衔恩遇进款诚援青松以示心指白水而旌信是曰贿交其流二也陆大夫宴喜西都郭有道人伦东国公卿贵其借甚缙绅羡其登仙加以顩颐蹙额涕唾流沬骋黄马之剧谈纵碧鸡之雄辩叙温郁则寒谷成暄论严苦则春丛零叶飞沈出其顾指荣辱定其一言于是有弱冠王孙绮纨公子道不挂于通人声未遒于云阁攀其麟翼丐其余论附驵骥之旄端轶归鸿于碣石是曰谈交其流三也阳舒隂惨生民大情忧合懽离品物恒性故鱼以泉涸而呴沬鸟因将死而鸣哀同病相怜辍河上之悲曲恐惧寘懐昭谷风之盛典斯则断金由于湫隘刎颈起于苫盖是以伍员濯溉于宰嚭张王抚翼于陈相是曰穷交其流四也驰骛之俗浇薄之伦无不操权衡秉纎纩衡所以揣其轻重纩所以属其鼻息若衡不能举纩不能飞虽顔冉龙翰鳯雏曾史兰薰雪白舒向金玉渊海卿云黼黻河汉视若游尘遇同土梗莫肯费其半菽罕有落其一毛若衡重锱铢纩防彯撇虽共工之搜慝驩兠之掩义南荆之跋扈东陵之巨猾皆为匍匐逶迤折枝防痔金膏翠羽将其意脂韦便辟其诚故轮盖所游必非夷惠之室苞苴所入实行张霍之家谋而后动毫芒寡忒是曰量交其流五也凡斯五交义同贾鬻故桓谭譬之于阛阓林回喻之于甘醴夫寒暑递进盛衰相袭或前荣而后悴或始富而终贫或初存而末亡或古约而今泰循环飜覆迅若波澜此则徇利之情未尝异变化之道不得一由是观之张陈所以凶终萧朱所以隙末断焉可知矣而翟公方规规然勒门以箴客何所见之晩乎然因此五交是生三衅败徳殄义禽兽相若一衅也难固易携仇讼所聚二衅也名陷饕餮贞介所羞三衅也古人知三衅之为梗惧五交之速尤故王丹威子以槚楚朱穆昌言而示絶有防哉有防哉近世有乐安任昉海内髦杰早绾银黄夙昭民誉遒文丽藻方驾曹王英特俊迈聨横许郭类田文之爱客同郑庄之好贤见一善则盱衡扼腕遇一才则扬眉抵掌雌黄出其唇吻朱紫由其月旦于是冠盖辐辏衣裳云合辎軿击轊坐客恒满蹈其阃阈若升阙里之堂入其隩隅谓登龙门之阪至于顾盼增其倍价翦拂使其长鸣彯组云台者摩肩趋走丹墀者叠迹莫不缔恩狎结绸缪想惠庄之清尘庶羊左之徽烈及暝目东粤归骸洛浦繐帐犹悬门罕渍酒之彦坟未宿草野絶动轮之宾藐尔诸孤朝不谋夕流离大海之南寄命瘴疠之地自昔把臂之英金兰之友曾无羊舌下泣之仁宁慕郈成分宅之徳呜呼世路佥巇一至于此太行孟门岂云嶃絶是以耿介之士疾其若斯裂裳裹足弃之长骛独立髙山之顶欢与麋鹿同羣皦皦然絶其雰浊诚耻之也诚畏之也
　　王蠋论　　　　　　　　　　【宋】秦　观
　　古之人有不去商纣之虐君以从周武之圣臣而守死西山者其人曰伯夷伯夷者孔子称为仁孟子称为圣不在乎学者能道之也古之人有不忧刳身戮尸之患以求进忠极节于其君者其人曰比干比干者孔子称为仁孟子称为贤不在乎学者能道之也古之人有不爱将军之印不羡万家之封引身即死以明君臣之大义而求自附于伯夷比干之事者其人曰王蠋王蠋无孔子孟子之称而其名亦不获自附于伯夷比干焉学者亦不可不道也当燕人之破齐齐王之走莒也临淄之地汶篁之疆为齐者无几也齐之臣平居腰黄金结紫绶论议人主之前者一旦狼顾鸟窜分散四出不逃而去则屈而降无一人为其君出身抗贼以全齐者方是时王蠋齐之布衣也积仁累行退耕于野口未尝食君之粟身未尝衣君之帛蠋以为生于齐国世为齐民则当死于齐君乃奋身守大节守区区之画邑以待燕人燕人亦为之却三十里不敢近其后燕将畏蠋之贤念蠋之在而齐卒不灭也数为甘言啗之曰我将以子为将封子以万家不者屠画邑蠋曰忠臣不事二君贞女不更二夫国亡矣蠋尚何存今刼之以兵诱之以将是助桀为暴也与其无义而生固不若烹乃经其头于木枝自奋絶脰而死士大夫闻之皆太息流涕曰王蠋布衣也义不北面于燕况在位食禄者乎于是乃相与迎襄王于莒而齐之残黎始感义发奋闭城坚守人人莫肯下燕者故莒即墨得数载不亡而田单卒因其民心奋其智谋却数万之众复七十余城王蠋激之也始余读记至此未尝不为蠋废书而泣以谓推蠋之志足以无憾于天无怍于人无欺于伯夷比干之事太史公当特书之屡书之以破万世乱臣贼子之心奈何反不为蠋立传其当时事迹乃防见于田单之传尾使蠋之名仅存以不失传而不足以暴天下甚可恨也且夫聂政荆卿匹徒能嗔目攘臂奋然不顾以报一言一饭之徳非有君臣之雠而怀匕首袖铁椎白日杀人以丧七尺之躯者太史公犹以其有义也而为之立传以见后世后世亦从而服之曰壮士蘓秦张仪陈轸犀首左右卖国以取容非有死国死君之行朝为楚卿暮为秦相不以慊于心太史公犹以其善説也而为之立传以见后世后世亦从而服之曰竒材以至韩非申不害之徒刑名之学也犹以原道徳附之老耼淳于髠驺衍田騈慎到接子环驺奭之徒迂濶之士也犹以为多事而附之孟子然则世有杀身成仁如蠋之事者独不当传之以附于伯夷之后乎噫昔者夫子作春秋其大意在于正君臣严父子使当时君臣正父子严则春秋不作矣后世愚夫愚妇一言一行近似者皆当笔之春秋况夫卓然有补世教者得无特书之乎此予所以为太史公惜也
　　樊哙论　　　　　　　　　　【明】髙　启
　　樊哙武夫也尝携剑摧锋从沛公以芸菑垦害人所壮之者不过以其能脱戏下之急尔余窃以哙有可贤者焉初沛公之入咸阳也见秦之宫室帏帐寳货妇女欲留居之因哙之谏遂迁屯霸上不然则逸欲遽生蹈亡秦之覆辙何以慰父老之心起范增之畏而解项籍之怒乎恐汉之为汉未可知也史言当时诸将皆争取金帛财物萧何独先入收丞相府图籍藏之观哙之能谏上则其不为是可知矣及髙帝既老尝有疾恶见人诏户者无得入羣臣何虽为相亦莫知为计也哙排闼而入见上独枕一宦者卧因流涕以片言悟之其忧深虑逺有可为大臣者矣岂绛灌等比耶而或者乃以帝尝欲杀哙恐百岁后吕氏叛也嗟乎哙起屠狗以至封侯亦足矣况其贤如是乎且帝素少恩又何有于一哙论者诚刻矣哉
　　齐王蠋忠臣烈女论　　　　【国朝】王士俊
　　燕将乐毅既破齐闻王蠋贤将封以万家蠋曰忠臣不事二君烈女不更二夫遂自经死呜呼是言也足以搘柱乾坤争光日月矣盖臣之于君妇之于夫犹人之于天也臣以君为天妇以夫为天天一而已岂有二天乎且夫所谓天者岂在苍苍形气之间哉即所谓理也理一而已岂有二理乎此人禽之介亘古弥今不得而动摇者也是以堂亷之上当其常也则为臯防稷契当其变也即为伯夷叔齐闺房之内当其常也则为鸡鸣昧旦当其变也即为中河柏舟由人情而论岂不乐为臯防稷契之臣鸡鸣昧旦之妇哉至于登西山以穷饿呼天只以自哀四顾茫茫云愁风惨天地为之凄悲鬼神为之堕泪忠臣烈女固大有不得已于怀者然而断颈絶脰刳肠裂肢视之如饴岂有他哉权衡于是非之途而置荣辱死生于不问也自王蠋建此两言齐之士大夫闻之各矍然起曰王蠋布衣也义不北面于燕况在位食禄者乎遂求王子法章立之而齐以复兴则此两言感动社稷可存山河不改其所闗系贤于十万之师传之至今凛凛有生气岂虑頺倒欤吾尝谓齐之似兴而实亡也亡于管仲谓其忘君事仇不知忠臣烈女之节也齐之既亡而复兴也兴于王蠋谓其矢死靡他坚守忠臣烈女之节也呜乎此固不可与功利富贵之士论矣至臣委贽而致身女结褵而从一在男则尽臣耳在女则尽妇耳忠臣烈女史不多觏固以处常之时多处变之时少也然而此心岂画于常变哉伯夷叔齐即臯防稷契为之中河柏舟即鸡鸣昧旦决之倘安常处顺之时赓歌扬拜一念涉于欺诈不可以质神明琴瑟唱随一事稍违敬戒不可以对夫子君子即以二心之臣失行之妇律之矣何也兵莫惨于志而人莫不感于诚未闻存亡断续之心可以居理戏豫驰驱之志可以对天也余深有感于王蠋两言故备论之如此
　　王蠋后论　　　　　　　　　　王士俊
　　余既作王蠋论以见忠臣烈女之两言攸闗如是其钜也复读宋秦少游论以史记不为蠋立传而责备之而咨嗟太息之呜呼少游之意良厚矣然吾特怪其视史记太重而不知王蠋之无待史记以传且于忠臣烈女之两言犹以寻常之崇论闳议目之也何也人之待史以传者必其人在可传可不传之间也言之待史以传者必其言之因传以显因不传而晦也若王蠋何如哉其所传之两言何如哉夫所谓忠臣不事二君烈女不更二夫斯道也斯人也在天为日星在地为川岳在人为布帛菽粟不依形而立不恃力而行不因品题而烜赫不因寂寞而沈薶其于史册也何有今试有人焉龂龂而争之曰天之日星地之川岳人之布帛菽粟幸见之传记播之咏歌故人知有日星川岳布帛菽粟也虽三尺童子闻之莫不掩口而笑矣何也其所恃者不在此区区也少游之言曰伯夷比干得孔孟称之王蠋无孔孟之称而其名亦不获自附于伯夷比干焉呜呼其亦不知王蠋矣且亦不知伯夷比干矣夫伯夷比干之为圣为贤为仁虽因孔孟而论定然使孔孟或不之及而后世岂遂朦朦昧昧不知有伯夷比干两人与抑犹有知其为圣为贤为仁者与夫天地大矣古今逺矣圣贤岂能一一求而论之如铨曹之除目市柜之日歴纎悉不遗者耶知伯夷比干之不遇孔孟而亦传是王蠋之不借史记以传也彰彰矣且夫史记之失实亦已多矣班固讥其是非颇谬于圣人论大道则先黄老而后六经序游侠则退处士而进奸雄述货殖则崇势利而羞贫贱由斯以观后人之尊史记固以文章髙洁竒妙耳非谓一字之褒荣于华衮一字之贬严于斧钺谓足以继春秋也其不必以史记求王蠋可知也伯夷比干虽孔孟犹不恃而王蠋反恃失实之史记乎哉就令史记传之为之表其功扬其节且于忠臣烈女两言淋漓唱叹传示万禩而后世之敬王蠋式王蠋读是两言枨触欲泣永矢弗谖如仰日星瞻川岳服食布帛菽粟者果能有铢黍之加乎今日也哉不能为加而又何能为损乎哉不然如少游所谓荆轲聂政则史记有传矣蘓秦张仪则史记有传矣韩非申不害之徒则史记有传矣而后之君子其遂重羡荆轲聂政蘓秦张仪韩非申不害之徒以彼忿激之举纵横之术刑名之学为千古不可少之人千古不可无之事乎哉吾知其必不尔也故曰其视史记太重也且二十一史之中善学史记者莫如欧阳公五代史然五代史之不为韩通立传也犹史记之不为王蠋立传也后世但病欧阳公之失耳若韩瞠眼忠烈彪炳又何尝不啧啧人口然则人固自有可传矣史云乎哉盖少游用意良厚文亦清辨特以论史法则可以之论王蠋则所谓惋惜太过而其人之真反不出也以余揆之直谓天理所以常存人心所以不死全在乎此诚不借文字以为显晦故复论之以补前説所不及云














　　山东通志卷三十五之十一
　　钦定四库全书
　　山东通志卷三十五之十二
　　艺文志十二【议】
　　共皇立庙议　　　　　　　　【汉】师　丹
　　前师丹议制曰圣王制礼取法于天地故尊卑之分明则人伦之序正人伦之序正则乾坤得其位而隂阳顺其节人主与万民俱防祐福尊卑者所以正天地之位不可乱也今定陶共皇太后共皇后以定陶共为号者母从子妻从夫之义也欲立官制吏昭于太皇非所以明尊卑无二上之义也后定陶共皇谥议已前定议不得复改祖父为士子为天子祭以天子其尸服以士服子无爵父之义尊父母也为人后者为子之故为所后斩衰三年而降其父母朞月尊本祖而重正统也孝成皇帝圣恩深逺故为共皇立后奉承祭祀今共皇长为一国太祖万世不毁恩义已备陛下既继体先帝特重大宗承宗庙天地社稷之祀义不复奉定陶共皇入其庙今欲立庙于京师而使臣下祭之是无主也亲尽尚毁不正之祀非所以尊厚共皇也
　　明堂议　　　　　　　　　　【唐】顔师古
　　明堂之制爰自古昔求之简牍全文莫覩肇起黄帝降及有虞弥歴夏殷迄于周代各立名号别创规模众説舛駮互执所见巨儒硕学莫有详通斐然成章不知裁断究其指要实布政之宫徒以战国纵横典籍废弃暴秦酷烈经礼湮亡今之所存传记杂説用为准的实亦无昧然周书之叙明堂纪其四面则有应门雉门据此一涂固是王者之常居耳其青阳总章堂太庙及左个右个与四时之次相用则路寝之义足为明证文王居明堂篇带以弓韣礼于髙禖九门磔攘以御疾疫置梁隂道以利农夫令国有酒以合三族凡一事等皆合月令之文观其所为皆在路寝者也戴礼昔周公朝诸侯于明堂之位天子负斧扆南向而立明堂者明诸侯之尊卑也周官又云周人明堂度九尺之筵东西九筵堂一筵据其制度即大寝也亦曰黄帝曰合宫有虞氏曰总章殷曰阳馆周曰明堂斯皆路寝之徴知非别处大戴所説初有近郊之言复称文王之庙进退无据自为矛盾原夫负扆受朝常居出入既在臯库之内亦何云于郊野哉孝经传云在国之阳又无里数汉武有怀创造询于搢绅言论纷然终无定据乃立于汶水之上而宗祀焉明其不拘逺近亦无方面孝成之代表行城南虽有其文厥功靡立平帝元始四年大议营创孔牢等乃以为明堂辟雍太学其实一也而有三名金裒等又称经传无文不能分别同异中兴之后蔡邕作论复云明堂太庙一物二名郑元则在国之阳三里之外七里之内景已之地颍客释例亦云明堂太庙比有八名其体一也茍立同异竟为巧説并出乎胷怀曾无师祖审夫功成作乐治定制礼草创从宜质文递变旌旗冠冕今古不同律度权衡前后不一随时之义断可知矣假如周公旧章犹当择其可否宣尼彛则尚或补漏况郑氏臆説淳于謏闻匪异守株何殊胶柱愚谓不出墉雉迩接宫闼实允事宜谅无所惑但当上尊天防只奉徳音作皇代之明堂永贻范于来叶区区碎议皆略而不论
　　鲁议　　　　　　　　　　　【唐】髙　郢
　　周公居摄七年致政而殁成王康王追思其徳命鲁侯代祀之以天子礼乐鲁君得乗大辂建大常外祭郊社内祭尝禘虞夏商周之服器与官兼而用之以广鲁于天下郢窃谓自天子以至于庶人尊卑贵贱待礼而别丰者不可杀杀者不可丰成康过赐非礼也鲁君受赐亦非礼也何则郢闻有位而后有典礼仲尼不臣门人非君也季札不嗣呉爵非长也周公不王而以礼乐王者是以非礼诬周公也设诬周公以非礼谓昊天上帝亦可诬乎奈何使鲁人郊昔孔子愤叹于衰周而欲求礼于鲁及覩其僭乃言曰鲁之郊禘非礼也周公其衰矣鲁用天子礼乐者本以郊上帝既非声名文物之不当用可知矣又恐来者以宋用王礼为比因言之郊也禹也宋之郊也契也是天子之事守也宋二王后得守先祖礼乐鲁何守而用之邪犹惧其未明又言曰天子祭天地诸侯祭社稷祝嘏莫敢易其常法是谓大嘏此乃申言名位不同礼亦异数之定分也夫子之言昭昭如揭日月而学者或以为事更圣人未闻可否难措辞于鲁议者于谦黙之道则可矣于发挥之义恐未尽也诗曰尔之教矣人胥效矣鲁侯用王礼其臣亦用侯之礼故季氏舞八佾旅泰山设太庙歌雍彻嗟乎礼之不早辨也如此古者父为天子诸侯子为士祭礼从子不得从其父晋应武王之穆得用备物享武王乎若享非礼之褒是周公不得为圣也如其不享是成康只以王者礼乐馁周公于鲁矣安在其广乎且周公之绩孰与伊尹佐商成康之明孰与太戊崇异伊尹不过号为保衡至于沃丁太戊亦不加以王礼或谓周公叔父也于伊尹而为亲故尊而异之夫太伯太王之元子三以天下让于王季王季得之以传祚于文武故孔子曰泰伯其可谓至徳也已矣及武王克纣追王太王王季文王而不追王泰伯岂武王忌泰伯之徳而不亲乎盖以等威之情名分之别为万代之准不为一人私也夫人情无常以礼为常以理从情动则有悖且如王者祖有功而宗有徳祖宗之庙代代不毁大凡继体之君皆欲祖宗其父至于功徳未着不敢妄加庙称者情非不欲限礼而已矣故礼之行于宗庙父子不得随其私而况成康又得以天地之公器大典独私于周公乎周公有大勲于周土田附庸以益之则可秬鬯圭瓒以赐之则可若天子礼乐成康所恃以为尊也胡可以假人成康虽欲尊于周公伯禽其忍受之以出僭其君入陷其父乎若周公躬制礼乐坟土未干而子孙不克负荷乱王者之度孔子称其衰不亦宜乎
　　孙奭谥议　　　　　　　　　【宋】宋　祁
　　仆射清明庄重体柔而用健炀和吸精储为英华在布衣韦带有深沈不器之韵绂玦弹冠宾于王门是时宋兴四十余岁天子尚文向学开太平之原薪槱髦士充布台阁而未有卓然以儒名家仆射由经生博贯前载乃以诗之多识书之知逺易之畅而隐春秋之婉而防礼之肃雍乐之易良参勤讲授为荐绅倡始执据圣道洮汰羣疑斗杓所建遂成寒暑珩璜所触自然宫徴歴官上庠居为时宗既而籍内禁阁践谏省驳曹之任入进其轨出诡其辞批鳞罔惮职衮无阙在蹇王臣匪躬在説命朝夕纳诲惟仆射举之爱莫助之属今上濬明厥初物色旧老实膺丹书之问进对华光之涂用阶告猷式克隮圣桓荣稽古宽中眇伦惟仆射有之是以似之及宸幄归道安车税驾天语褒饯士论嗟挹俾耆而艾以殁元身大君废朝行路相吊赙布所须一出长府宻章加等昭告下泉信乎令终之髙显大雅之明哲矣谨按谥法体和居中善问周达曰宣如仆射处躬弥中在丑忘竞不居物累不为盗憎其让如范其慎如子孺能体和矣内治家事外施邦教接士无貌言祝神无愧辞协用通介时其进退能居中矣行成束脩节贯华皓终以硕望显升师臣其所荐士皆足以经哲秉猷敷贲皇极逊逺时誉常若不及以年得谢享考终之福生平素守鲜如纯葩信善问矣建白百余篇传经见义质圣行逺藏于册府副在家楹推【阙】则董仲舒博洽则刘向其周达矣节惠知行请谥曰宣谨议
　　孔子庙堂议　　　　　　　　【明】宋　濓
　　世之言礼者咸取法于孔子然则为庙以祀之其可不稽于古之礼乎不以古之礼祀孔子是防祀也防祀不敬不敬则无福奈何今之人与古异也古者将祭主人朝服即位于阼阶东西面祝告礼成主人立于阼阶上西面尸出入主人降立于阼阶东西面此皆主人之正位也卒□祝盥于洗升自西阶主人盥升自阼阶祝先入南面主人从尸内西面祝酌奠主人西面再拜稽首皆为几筵之在西也尸升筵主人西面立于户内拜妥尸尸酢主人主人西面奠爵拜皆为尸之在西也汉晋春秋所载章帝元和二年幸鲁祀孔子帝升庙西面再拜开元礼亦谓先圣东向先师南向三献官皆西向是犹未失古之意也今袭开元二十七年之制迁神于南面而行礼者北面则非神道尚右之义矣古者造木主以栖神天子诸侯之庙皆有主卿大夫士虽无之大夫束帛以依神士结茅为菆无有像设之事开元礼亦谓设先圣神座于堂上西楹间设先师神座于先圣神座东北席皆以莞则尚扫地而祭也今因开元八年之制抟土而肖像焉则失神而明之之义矣古者灌用鬯臭郁合鬯臭隂达于渊泉既灌然后迎牲致隂气也萧合黍稷臭阳达于墙屋故既奠然后萧合羶芗盖求神于隂阳也今用薫芗代之庸非简乎古者朝觐防同与凡郊庙祭飨之事皆设庭燎司烜共之火师监之其数则天子百公五十余三十以为不若是则不严且敬也今以秉炬当之庸非渎乎古之有道有徳者使教焉死则以为乐祖祭于瞽宗此之谓先师若汉礼有髙堂生乐有制氏诗有毛公书有伏生之类也大凡始立学者必释奠于先圣先师释奠必有合有国故则否谓国无先圣先师所释奠者当与隣国合若唐虞有防伯夷周有周公鲁有孔子则各自奠之不合也当是时学者各自祭其先师非其师弗学也非其学弗祭也学校既废天下莫知所师孔子集羣圣之大成顔回曾参孔伋孟轲实传孔子之道尊之以为先圣先师而通祀于天下固宜其余当各及其邦之先贤虽七十二子之祀亦当罢去而于国学设之庶几弗悖礼意今也杂置而妄列甚至荀况之言性恶扬雄之事王莽王弼之宗庄老贾逵之忽细行杜预之建短丧马融之党附势家亦厠其中吾不知其为何説也古者立学专以明人伦子虽齐圣不先父食久矣故夏禹不先伯鲧殷汤不先司徒契周文武不先不窋宋祖帝乙郑祖厉王犹上祖也今一切置而不讲顔回曾参孔伋子也配享堂上顔路曾防孔鲤父也列祀庑间张载则二程之表叔也乃坐其下颠倒彛伦莫此为甚吾又不知其为何説也古者士之见师以菜为贽故始入学者必释菜以礼其先师其学官四时之祭乃皆释奠释奠有乐无尸而释菜无乐是二者之重轻系乎乐之有无也今则袭用汉魏律所制大成之乐乃先儒所谓乱世之音者也其可乎哉古者释奠释菜名义虽存其仪注皆不可知唐开元礼彷佛仪礼馈食篇节文为详所谓三献各于献后饮福即尸酬主人主妇及宾之义今惮其烦唯初献者得行之其可乎哉呜呼学校者徳之所自出犹河渎之宗瀛海也犹山岳之祖昆仑也今乃舛谬若是则其他可知矣礼固非士庶人之所敢议有人心者其孰能黙黙以自安乎虽然此固言其略耳若夫庙制之非宜冕服之无章器用则杂乎雅俗升降则昧乎左右如此类甚多虽更仆不可尽也或者则曰子之言信辩矣建安熊氏欲以伏羲为道统之宗神农黄帝尧舜禹汤文武各以次而列焉臯陶伊尹太公望周公暨稷契夷益傅説箕子皆可与享于先王天子公卿所宜师式也当以此秩祀天子之学若孔子实兼祖述宪章之任其为通祀则自天子下达矣茍如其言则道统益尊三皇不汨于毉师太公不辱于武夫也不识可乎昔周有天下立四代之学其所谓先圣者虞庠则以舜夏学则以禹殷学则以汤东胶则以文王复各取当时左右四圣成其徳业者为之先师以配享此固天子立学之法也奚为而不可也
　　小清河议　　　　　　　　　【明】陈　珪
　　本职自奉委以来惕然靡宁昼夜思索以为此举系一方利病万姓安危必洞识其要害深得其肯綮而后可以建议顾愚劣何足以办此乃自乐安草桥遡小清河而上歴博兴髙苑新城长山邹平至章邱县淯河而止又沿淯河而下至齐东青城及蒲台县界周回数百里间陟降原隰备尝险阻周览其形胜穷究其源委所至必集士民而询访之乃颇得其梗槩始知前此各县画图皆为错误县官不审狃于见闻出门望洋付之浩叹虽屡经计议而不得其要领所以谬妄纷纭迄无定论诗曰如彼筑室于道谋是用不溃于成是也于是按地为图集士民而指示之大约髙苑等县水患由章邱之东有漯河一条流二十五里至小清河故道栁塘口横过淤河而直趋邹平以下髙苑以上之驾鸭湾则溢而泛滥横流为诸邑之害最甚次则青阳驿后之浒山泊邹平县西之沙河县东之白条沟皆受章邱邹平一带山壑之水下注小清河至朱家湾之夏旺口下流淤塞乃决岸而西亦防于驾鸭湾旧时小民无识为堤于湾之下水既有源势不敢捍则横冲小清河之北岸而入小清河故道流二十里至刘家口又横决北岸而出以泛滥于数邑之地又次则清沙泊之水亦决故河而入乃决北岸而出为蔡家口又次则孝妇河决岔河口而出诸水辏合汇为巨浸一望无际此髙苑等三县之所以受害也次则乌河之水顺小清故河而下不能为患但自乐安石辛镇而下两岸太卑河身太窄恐不能受以上诸水耳盖自龙山驿而东环章邱邹平东南皆山也诸山譬则屋之脊也山下诸水譬则屋上瓦陇间之水也小清河譬则檐前瓦口横盛滴水之简槽也新城长山髙苑博兴乐安之地譬则人家之庭院也今小清河淤塞譬则简槽中有物作梗而瓦水溢出流满于庭院矣若开濬小清河故道是剔去简槽中之物而瓦口之水循简槽而注于所当注之地又将漯河入淯河是简槽所受不到之水当于屋上髙脊去处为夹沟斜出使从外注不为庭院中之患也夫小清河故道志谓齐刘豫济南趵突泉东行经章邱邹平长山新城髙苑博兴至乐安而入海今自乐安遡河而上至章邱之淯河薛渡口止见得小清河南岸一面横受章邱邹平长山等县羣山万壑之水南岸地髙北岸地卑此河横亘其中延袤数百里名虽与大清配然其实大清乃济水故道天地生成之河小清乃人力所为非生成之河观诸二河浅深广狭俱不相敌可见矣大清深入地下四五尺濶将二三十丈小清河岸仅三丈许河底只在平地上水由地上行两岸为堤以束之今填淤平满河底将髙过平地五六尺矣所以一决即为害也其所以填淤者何也盖本来河身横当诸水之冲而又褊浅窄狭不能容受羣山万壑之水往往冲决泛滥而为诸邑之患凡水上流既决则下流必淤下流既淤则上流愈决愈决愈淤愈淤愈决淤决相寻堙塞日甚而河遂不通矣此河不通则无以受诸山之水由南岸之髙泻北岸之卑建瓴而下决防而出髙苑博兴乐安皆居洼下之地何为乎其不受害也今必开通此河使受诸水患斯免矣然不必穷源至委尽开之也盖此河固虽昔人趵突泉而来中经数河自东南诸山来者皆为石闸于下流横截之使必由此而之海盖其初为通舟楫计也今非为通舟计乃为除害计耳茍不为害则已何必尽开而通之故自章邱淯河而上诸山之水虽经小清故道而径趋大清者不知其几今皆既入大清不为东方之害则自此以上小清故道开之无益所以不必开也考之图志成化癸巳都宪牟公亦尝挑濬此河自乐安直抵歴下一以泄水一以通舟故大学士刘公珝记之曰退出膏腴之田数万顷又曰于是青船入于济是已后又淤塞而章邱以上诸山之水各随其性之所之直越小清之故道而趋大清以入海惟章邱白云湖最濶一遇大雨即溢于小清而入于大清即今之淯河是已大学士李公贤之记可考也为今之计惟图除害不图通舟淯河既入大清矣则淯河以西固不必开惟淯河以东八里许为漯河较诸河为大发源于邹平之防仙山下北流至小清河故道栁塘口髙家庄壊闸横注而下至二十里许则泛滥弥漫至驾鸭湾而与诸水合汇为巨浸其害居诸水之半此河旧亦由栁塘口髙家庄入于小清盖昔人为石闸于下流而遏之使东务可通舟故也今闸既废而河身且复深陡两岸小清故道俱已淤为平地自岸上俛视水面且一丈有余而水深又七八尺若复拘泥旧迹自髙家庄挑起至浒山泊之清河沟止计二十里小清故道年淤既久民已栽植树木小者拱把大者合抱虽残堤断陇隐现无常而河身已几于不可复辨也地势髙仰如许若欲使漯河之水东由故道与浒山泊之水防必须二丈深而后水可得行此二十里居小清之上流既挑二丈许不知其下流又当深几丈许而后水可行也势必不能矣然则此水竟付之无可奈何而任其为害耶于是往复相度自髙家庄旧闸口遡河岸而上止八里许曰纪家口乃漯河水泛西决之旧口也西望淯河之薛渡口仅五里许自此至彼地势趋下经三里许为常家庄即小清故道犹有存者深尚五六尺濶亦三四丈又二里许即薛渡口之旧闸为淯河矣此漯河之所以可由纪家口开至常家庄由故河而入薛渡口与淯河合流而入于大清其势甚便其功甚省与其开二十里髙仰之地抑漯水而使之必东孰若开五里上髙下低之地漯水而使之就下以五里而较二十里其逺近何如也舎五里而图二十里其劳逸何如也又沿淯河而下至齐东县淯河之水入大清河处深而且濶奔驶无滞号为陈海沟自齐东东门视之下临如井此其足以容水而不为民患中经麻姑堂上下倘有浅涩处则疏瀹之可也况询之栁塘口之居民佥谓漯河水泛之时姑未言下流之害但自纪家口之两岸言之东决则由袁家口而入于潘家湾潴于浒山泊而河东之民受害西决则由纪家口而弥满平地浸于栁塘口决于常家庄而河西之民受害修堤筑口岁无虚日劳费孔多今若由此而开入大清河则非惟下流髙苑等数县之民免害而章邱清平等数庄之民亦免于垫溺之患矣一举而三得利孰大焉然自常家庄而下二里系小清故道不占民田其上三里濶四丈许系民有税田地当何如曰此自有处夫栁塘口旧闸东西皆有小清故道西至常家庄五里东至新桥十八里淤为平原沃壤民皆耕种树植视为已业久矣今不追其花利但使之承受所占民地之税粮其孰不从至于地价又或以官银给之或以小清之故道沃壤加倍偿之亦孰不愿功省而利倍在所必为又况地势水势使然亦终不容不然者也其长五里内三里平地二里旧河河身深濶俱与漯河相等须用深一丈二尺濶四丈乃可通水此章邱地方当役该县人夫三千名三日可开一里十五日而功可成夫漯河之水既入于大清河则栁塘口旧闸处髙家庄以东至浒山泊之淯河沟二十里淤平之故道俱可弃不必开省力多矣自淯河沟而下小清受浒山泊之水东行二十里至王亭口子而北决流于驾鸭湾此二十里浅涩当濬深三四尺自王亭口起至开河口五里许皆淤塞当挑深七八尺开河口乃受沙河之水自邹平县西南来入小清东行至阎家桥二郎庙前防白条沟之水流至旧口约二十里许此浅涩当濬深三四尺又沙河经邹平县西闗而北入于小清地正五里名曰开河据本处民人告称水涨之时东决则由戴家口而漫流西决则由萧家庄而漫流邹平县浮石等数庄之民皆受其害而亟欲濬之然其深不过再用三四尺夫自浒山泊之清河沟起至白条沟之旧口止通计有水而浅者四十五里无水而淤者五里此邹平地方当役邹平县夫开之可自免其县之水患也当用四千人计一月而完自白条沟之旧口起至朱家湾之夏旺口止计七八里水深不必再开又自夏旺口起至陶塘口止此三十里淤塞殊甚略有河形而已当挑深一丈濶四丈皆长山县地方此处淤塞不通故往往白条沟溢而东孝妇河溢而西漫流平地浸滛数社居民患之若开而通之则非惟水循故道髙苑等数县免害而长山县之水患亦可免矣此当役长山县夫五千人毎日开一里计三十日而完自陶塘口起至刘家口止计十五里此驾鸭湾水冲小清北岸而入至刘家口而出自刘家口至蔡家口五里南岸口子受清沙泊水此二十里有水而浅当濬深三四尺相离齐东青城各五十里宜借二县夫毎县二千名四千人毎日濬一里二十日而完自蔡家口至岔河口十七里皆淤涸当挑濬七八尺宜用髙苑县夫三千名计二十日而完此岔河口乃孝妇河自顔神镇受诸水流至此入小清遇下流壅塞乃决而北注为害甚大自岔河口至乌河口止约五十里大约分为三等西头十里淤甚为上等当挑一丈中间三十里次之为中等当挑七尺东头十里又次之为下等当挑四尺使与乌河河身相平水不倒流足矣此五十里当用新城博兴县夫各四千名一日开一里毎县不过二十五里约二十五日而完乌河之下为博兴之湾头自此以下乌河之水循小清故道而流两不为害但自乐安县石辛镇而下至海口二百里河身仅三丈许水深止六七尺其间两岸口子不下三四十处隄内之水往往与髙苑流来隄外之水相平出入无定须俟上流河通下流水落之时有口所当筑隄所当修淤所当濬者再行估计徐议兴工故留乐安与附近临淄之夫未用盖有待也议者见得现今水势滔天黎民受害亟欲于乐安地方或挑支脉沟或濬花阳沟或另挑一河入海使泄之各该一百五六十里殊不知上流漯河既入于大清则水势杀一半矣小清故道又通则浒山泊与沙河白条沟孝妇河乌河诸水皆由河中行则今平地巨浸之水其源俱絶矣平地之水源头既絶而博兴以下乐安以上俱有口子水可还河趋海上既无源下又有泄直坐待其涸耳何必复为此浩大之功以妨开河之役耶盖民力有限不能两用所谓欲速则不达见小利则大事不成者或以疏通小清工程浩大谋于青城蒲台之间相近髙苑地方挑开一河五六十里通大清以泄诸水此最径约言似可聴昨见大清河身虽低而两岸髙于水面二三丈询诸居民咸谓水涨之时亦能溢岸为害今若开之使通于髙苑以泄诸水目前亦足以快然洼下之处亦终不能尽涸而大清水溢之时又能倒流入来髙苑等县反受其害则大小清皆为患矣此所以断不可从也夫漯河既改小清既通水患固可免矣然驾鸭湾与马家泊皆聚水之处天雨连绵泛涨为害又如之何曰驾鸭湾在上流则入于马家泊马家泊在河之低岸水不能上入于小清故旧有支派沟延亘三县至乐安防小清而入海此天地生成之沟使泄诸泊之水也然在髙苑博兴境内者今已没于巨浸之中其在乐安境内者已淤为民田长百余里不必复开须待河道水涸之后寻其近便小清去处名为渰沟者徐议濬之使有以泄诸泊之水于小清足矣今姑未暇及也载观陶塘口以下至乌河口南岸为新城地方北岸为髙苑博兴地方水由中行南决则新城受害北决则髙苑博兴受害故小清水溢之时南岸之民偷开北岸往往杀人致讼势之使然无足怪者然南岸地势髙故水溢虽决而进水退则淤而肥利害相当惟北岸地势卑故水一决而遂聚经年不消所以浸淫数百里贻患五六年而民不聊生矣愚民无所知识往往只与水争故髙苑之民则于陶塘口为堰以捍驾鸭湾之水及其既溃则又为堰于马家泊之上亦崩决而不能御博兴乐安之民亦然毎县界上必有遏水之堰所谓以邻国为壑者也又新城髙苑之间小清决口数十皆为月隄以助之修筑之劳迄无虚岁所谓补塞罅漏者也然而随修随废前此命官估计惟防计此耳不知岁费若干缗而两岸之民盗决河防互相争鬬不知杀死若干命至今讼者纷然可为流涕兹诚开小清水循故道两不为患堰可不必修隄可不必筑民可不必争讼可不必聼矣所谓一劳而永逸者也
　　请建社仓议【见汶上县志　　　明】张惟诚
　　岁有丰防谷有贵贱而民生之休戚因之储谷备荒诚牧民者之责矣但事以预立法贵周详使图之不预则卒值防年束手而无防若虑之不周则惠难徧及有名而无实此勤恤者毎长叹于噬脐而困穷者竟未免于枵腹也本职新建常平仓积谷五千一十一石三月间开仓比时价减三分之一挨乡顺社谕令均籴仍刻票记多者不过三石少者任便零籴数日之间市价顿减民稍沾惠矣但田野之民不能皆之城郭遂不得籴须各乡置仓随在贮谷使民不出田里即有所得庶为完计故职敢以社仓请查行社仓之法昔朱文公行之浙东已有成效其后行之者则有利有害大抵小民假货皆起于贫贷时则易还时则难贷时虽以为恩索时或以为怨此利弊之大较也又查得宋张忠定公之治益州也以蜀地素狭游手者众稍遇水旱民必艰食时米防值钱三十六乃按诸邑田税如其价岁收米六万防至春籍城中细民计口给券俾输元估籴之奏为永制凡十戸为一保一家犯罪一保皆坐不得籴民以此少敢犯法逮七十余年虽时有灾馑而邑民无菜色夫社仓法之有利有弊如彼而平籴法之有利无弊如此职请今建社仓一如忠定公法但忠定公之法止籍城中细民而职则欲行之乡镇忠定籴之岁以为常职则欲常年籴之而荒年贷之候丰年止令偿之亦不收息惟贷而负者则去其籍永不得籴夫其籴之也输元估不假呼迫既有抚字之仁又无催科之扰夫其贷之也还仓抵斗负欠去籍既广宽大之恩复严精覈之法足称无弊庶可常行已经齐集乡民于庭面与酌议择其镇店之大居民之稠宻堪以建置者四乡共二十处城东则马庄白石彩山并东闗四处城南则新店王全城村站张吾村傅村集五处西则髙里袁家口韩家林拳家村秦家铺桑科集开河镇南旺并西闗九处北则古城集李官庄四汶集三处各处之左右前后凡在十里之内者悉以附焉毎处议建门楼一座前房三间团仓三座后房三间厢房三间即置为社学选教读一人于内不独令其训诲童防抑且资其防守附记一处工料约费银二十二两分委修建今已告完又查各项堪动银共一千七百四十八两合无给发各仓易谷赈贷毎处发银八十七两四钱照依秋成谷价即可籴谷五百八十二石六斗六升当此赤春民之困穷已极合候允日本职亲诣各乡按籍而给秋熟贮仓以后毎年籴粜岁以为常悉如张忠定公法其间损益便通准从本职前议秋籴准时价照原估冬则谷贮仓夏则银贮库毎当籴粜完日备将数目附入常平仓循环查考又本职于万歴二年置买大麦种一千五十石八斗七升当年给散贫民播种至三年还过一千一百五十六石贮预备仓亦当年放出今岁麦熟又当还仓合无将此麦种查照人户住种处所各就近便社仓交贮依法敛散不必逺赴预备仓以滋劳费似又便益夫预备仓有谷八千五百七十四石三斗常平仓有谷五千三百一十四石则环城而近者可无失所若各社仓有谷一万一千六百五十三石三斗有麦一千一百五十四石则离城而逺者亦可无虞庶乎惠非
　　偏陂政不失平幸逢有年纵不借此倘遇防岁可望存活其于民生未必无禆于万一也
　　治矿盗议　　　　　　　　　【明】王廷相
　　尝观民之为盗有侵渔迫于外饥寒切于身势不得已而为之者亦有无赖恶少不事生业习于下流得已而为之者是人也岂其天性有异于人恶生好死而乐为之哉良以上无美政而因以失其良心下无法守而渐以成夫偷俗故尔是故古之明王毎急于安抚懐来之实以养其乐生之心不懈于提撕警觉之令以摄其放旷之气故风俗淳厚而盗警不作使为治者不务乎安辑保育之勤而惟事乎攻击捕灭之术激而羣聚不逞弄兵潢池虽布武宣威以成平之功而良民荼毒亦惨矣岂为政之上防也哉迩者窃矿之凶俱已授首未起之党皆为寒心此正平定安辑之时不宜深求过计以激其反侧而兴其扰攘也何以言之戡定乱略之后而犹督捕之急可以致吏承风悦上以立名可以使捕者因之为奸可以致民不得其死者多可以致故党疑惧而不自安夫郡县之吏皆观望于上司之意向而为之也使一贼之尅而功赏之顿加一防之得而顔色之遽及由之因以市誉因以进秩相效而起奔赴恐后仗剑率众四捜于山泽萑苇之间无虚日矣嗟乎盗贼横行之日为之殊可以立功而安定之后实生烦扰尔故曰可以致吏承风悦上以立名夫捕盗之令虽出于官府而执兵驱捕则借于民快此等小人惟利是计使在上者不此为急则刑罚清明良恶区别彼故不得缘之为奸一或偏重而惟贼之是得则生死真伪由彼是任指攀无辜捜检财产肆行而无忌矣故曰可以使捕者因之为奸夫禁盗所以安民也盗得其真民斯安矣闻风而捕者无为盗之实妄攀而捕者无可据之赃挟讐而捕者多所诬之罪非以安之实以祸之矣况鹰鹯狼虎之吏惟欲多所捕获大张声势以要竒功上司隔逺一时不得躬讯只凭巧文不知欺蔽真正之贼一而良善之民十犴狴如海玉石俱焚贫弱之家无所控诉岂不哀哉故曰可以致民不得其死者多夫治盗之要殱其渠魁解宥党与不直人心易安亦且地方省事此古今不易之大道也今大寇既平宜稍示休静以安余党失此弗图更加严治则郡县捕巡之吏岂能一一斟酌事机根连蔓结穷极瑕隙激而成变势亦或有海翁之于鸥鸟非必毕罗弹射之加也一有欲色之意已骇翔而不下矣况灵于鸥者而尤亲触其必死之机有不骇而变者乎故曰可以致故党疑惧而不自安嗟乎今山东之所患者其势凶志谬未有大于矿徒者也聚之则千百成羣不敢逼捕散之则一夕解遁莫可踪迹以愚计言之当以不治之法治之则不期靖而靖矣何以言之此徒之所欲者矿而已使洞无可入之隙彼何所利而为之故首当责实于塞洞凡塞洞之法不一有以泥涂于棘茨之上者有以巨石加灰泥者有以坚筑土壤者此虽费工可以经久不得易开今之塞洞者一切茍简为之惟填巨石于洞口继以小石补罅而已故矿徒之来一时可开彼知利可易得故风行电掣三两日夜其事就矣比及官府知而捕之彼已得利而散故曰当责实于塞洞夫今矿徒多四方来者必得近矿之家以为住歇之处斯踪迹隐蔽纠聚可成不然则易于败露彼乌敢肆然为之故次当保察于近矿之民使之十家为保保有长十保为总总有保正使一保之中各相觉察但系面生可疑之人必要追求所来之自使之不得潜避为奸有司乃委公明亷能之吏不时巡察以提撕警觉保甲之众如此则矿徒既不得与近矿之民相缘为奸而矿洞又不得一时可以易开则窃矿之心渐以自阻而捕治之吏可以不用矣故曰次当保察于近矿之民汉渤海多盗郡吏不能平宣帝拜龚遂治之遂曰民之为盗困于饥寒而吏不恤故尔臣请有以安之至郡罢捕盗吏与民休息诸持锄耰者勿问于是卖剑买牛卖刀买犊而为良民所谓以不治之法治之则不期靖而自靖者此也今之议者曰民间有弓矢之便长鎗之利故民易以为盗欲严法令以禁之非官司不得造作愚窃以为计之过者矣弓矢矛鋋之利民赖以衞家御变也百姓不得具于平时一旦值有寇盗之警不过束手就执而已是盗贼玩禁而得以恣行良民窘束而反以受祸令之不善无过于此况民之为盗由其有不得乐生之心不在于蓄有兵器之利使其生乐矣虽百千有利彼亦知爱其死而不为使不得其生之乐则凡可以茍延生命无所不为矣锄耰之夫斩木揭竿亦可以亡秦又何必待于长鎗利防而后为之哉汉公孙言于武帝曰十贼彍弩百吏不敢前臣愚以为禁民挟弩矢便帝下其议吾丘寿王对云且所以为禁者为盗贼以之攻夺也攻夺之贼知死而犹为之者大奸之于重诛固不避也臣恐邪人挟之而吏不能止良民以自备而抵法禁是擅贼威而夺民救也帝以难诎服是弓弩长鎗之禁便于刼贼而不便于良民古今之所同然如此严令禁之似所不可大抵事势之变悬于机缓急轻重毫末之差而机随以低昻事因之成败其闗系于政也大矣固不可不熟思审处以求适当其机也若夫详其术以止盗而捕不宜急宣其惠以恤民而兵不必禁此正今日事机之防也伏惟采择所宜行之则地方幸甚谨议
　　东省防倭议【与邢总督　　　　明】冯　琦
　　防倭犹防黄河也夫虏患如海虽复滉瀁澒洞与天无际然潮汐有所届而止河则奔突横溢迁徙无常可使平陆为河可使河为平陆当其冲决不知所向亦不知所止今倭患有能知其所向与所止者乎倭所向非辽左则天津非天津则登莱愚以为犯辽左则难入也犯天津暂扰而易定犯登莱则易入且难定中国之祸未有已也辽左皆军衞又岁当虏城有可守野无可掠今四方有事皆调辽左兵彼所入即我精兵处无论能战守必有余我能自坚彼将坐困故曰犯辽左难入天津畿辅重地为国咽喉一有缓急逺迩大震然进可攻掠而退无巢穴以自守各边之兵逺者十日近者五日一呼立集平原广野以骑蹙步万矢齐发我用其长彼无所据一战而胜立可芟夷故曰犯天津暂扰而易定倭水战不及南兵者舟不如也陆战不及边兵者骑不如也若出于无水兵无边兵之处彼捣其一虚而我违其两长腹里州县城既不坚人无固志郡城自守不足安能救人各城披靡则郡城亦难孤立北震邦畿西梗运道游兵襍沓道路不通须我南北兵集彼已自立窟穴我反劳彼反逸我反为客彼反为主我反致于人彼反致人故曰犯登莱则易入且难定也请略陈三郡之形势齐之所以称四塞者何也东面海西南面山也惟正北一面绾毂其口北自牛山南至穆陵万山绵亘二百里不絶山势西起泰山南接山钩连至郡城北始尽故青州者海山之间一大都防也登莱负海险在郡东青州负山险在郡西山东海面二千七百里处处可登出于登则莱不能救出于莱则登不能救南而诸城日照北而乐安寿光则直出于青之境内而反抄登莱之后盖登莱可捍外不可衞内若外控登莱内防省直扼山海而居其防则惟青州为重凡用兵必先积饷积饷必先求顿饷之处夫有重饷无坚城非吾饷也有坚城无重兵非吾城也有重兵无厚饷非吾兵也兼此三者则可以为重镇矣青州因山势为城可据以守其人轻悍好鬬可训以战若结以恩惠授以纪律则皆可使为兵内凭百雉外阻羣山强者乗城弱者入山以避难不至尽委以资敌壁可坚野可清亦惟青州为然故莫若建青州为重镇厚增陴广积饷多屯兵以据登莱之项背互相声援互相灌输而内于中原添一重保障窃以为于计便倭入朝鲜且战且前守如处女忽如脱兔此非进掠之兵而据地之兵非浪战之兵而有前后着之兵也有如彼知我空中国兵赴辽左而潜以水军乗风渡海处处无备登莱两郡城不可知其他州县望风瓦解必将望名城以为归青素无蓄积一年耕不足一年之用若使闲城坐食加以四方避乱之众不出一月立困矣青州之民勇私鬬怯公战平居皆鲜衣怒马六博蹋踘游食恶少比肩接踵无事尚且思乱一旦有事乗机肆掠乗机报仇缓之则不减于倭急之则潜应于倭今倭在大海外而不逞之徒已津津有喜色故青之城必可守而必难守者人心然也倭至登莱我失大海之险一矣至青州我失羣山之险二矣过此以往更无险阻我无地不可忧而彼反可战可守可进可退外倚海为门户西包河山以自固而以北向一面与中国争衡我即以信臣精卒带甲十万临之未易岁月定也窃臆计之倭越大海载糗器具以来跣足登岸负米而驰多不过赍一月食而因粮于我海边空濶人烟稀少加以迯避鸟惊兽散彼即抢掠能得几何我诚以重兵居要地阻羣山以扼之清野固垒以老之宜有可胜之理故青州守则我东面以扼倭青州不守则倭北面以扼我然则青州者天下大胜大败之机也就我畿辅论则天津急于登莱就彼盘踞论则登莱便于天津就彼进犯论则登莱急于青州就我控扼论则青州重于登莱山东六郡青州城坚固第一地险要第一然则建青州为重镇一定不易之防也谨献其説以俟筹国者采焉
　　盐河议　　　　　　　　　　【明】甘一骥
　　查泺口下流见今上接新治大清河通行滨州霑化利津入海以收宁海等八盐场之利为山东梁宋之用并湮塞无容再议其所称盐河故道久湮难寻则小清河南无支经流青州等府乐安等县海沧等十一场入海者也国初山东盐河有东北二大支其北一支属泺口蒲台二批验所为大清河泺口上流自东平坎河口东阿平隂长清齐河而东入泺口下流经齐东蒲台滨州霑化利津入海以通宁海永阜丰国永利利国富国丰民王家冈等场运盐出八场过蒲台泺口二闗而达运河此盐河北一支属泺口蒲台二所而通宁海等八场之盐利者也其东一支属乐安批验所为小清河出趵突泉流古明湖经华不注山流龙山经章邱流清塔沙三河经邹平长山新城流孝妇河又东经髙苑博兴流乌河其名乌河者一名干时左传公防于干时源出益都矮槐树北又有系河者在长山县北二十里源出苑城店经新河界流乌河而入小清河其名孝妇河者源出益都西顔神镇三里经淄川长山新城北抵髙苑博兴乐安东北达髙家港又有泔河者在长山县二里源出米山自城南流孝妇河而入小清河又有干沟河者在长山县西南三十里源出长白山流孝妇河而入小清河名淯沙河者淯河一名绣江在章邱东一里源出防仙山下合百脉泉东西二麻湾泉西北滙为白云湖而入小清河沙河在邹平县西三百步源出大峪山西北而入小清河诸水皆由马车渎支脉河澄海口北入海自小清而南上流则为临淄县之淄河渑水康浪水澅水为益都县之巨洋水为临淄县之培水石沟水为沂州之东泇河西泇河沐河汤河为郯城县之大方湖沂河经徐州邳宿而达黄河自小清而东下流则为寿光县之洱河龙泉水王钦水为日照县之付防河竹子河大儿庄河在莱州府则为潍县之潍河淮北浪河寒浞河为昌邑县之浮康河七沟河为胶州之胶莱河洋河为髙宻县之张鲁河五龙河白水河为平度州之云河现河蘓村河黒水潄玉泉乳泉为即墨县之上液泉龙泉为掖县之南阳河掖河白沙河万岁河杲村河上官河在登州府则为招逺县之万盛河五涧河为莱阳县之五龙河陶张河平南河为福山县之清洋河义并河而登莱等府寿光日照等县各有支河入海此盐河南一支属乐安批验所而通海沧髙家港十一场之盐利者也成化以后沧海等十一场支河干涸商旅不行邳州改行淮盐开归改行河东乐安批验所裁革而盐河南一支故道遂日就湮没无复可寻矣十一场灶丁改徴折银毎引七分五厘共徴六千余两舍其所产徴其所乏而灶丁渐累渐逃愈逃愈累无复更生之望以近乗开归分认地方之防议豁折银复本色仍照附省灶丁例五分四厘支商岁减徴银一千七百两而十一场贫灶庶几少蘓顾十一场水利湮废灶盐不售所谓呴湿濡沫乌在其能蘓灶也灶河仅存者北一支大清河耳泺口为大清下流齐东县间有浅处尚无湮塞蒲台而下通行滨州利津霑化入海大清上流自坎河口筑而盐舟不达于运河至于山车运三十里上船而商人始告病矣运河之水涓滴不入盐河加以连年旱干商人舍舟从陆而大清又几废矣幸防庙堂采议濬五泉建五闸以复大清之旧以通宁海等八盐场之利不独山东旧额五万两赖之即梁宋新额一万六千两亦取办于此矣但往以十九场而应全齐梁宋今以八场而应全齐梁宋源少流濶恐不可继明问欲举盐河故道而尽复之诚盛心也且乐安北负海日照南负海登莱东负海古所谓天府之国齐得十二焉而不得收负海之利岂非有其地无其人乎凡有忧国忧民之心者不能不拜明问而扼腕也窃念天下之事当与天下之人共为之百世之利当为百世之规共兴之功不必自我出我开其端而俾后人底其绩可也效不必旦夕计今创其画而俾后数十年竟其功亦可也盖民可与乐成难与虑始骤语之以兴水利必疑焉而不信今且儆之以除水害骤语之以开河通舟楫必骇焉而惧扰今且引之以通沟渠庶几其有济乎夫一市之中必有一市之沟不然市遇霪雨必害于一市矣一村之内必有一村之沟不然村遇霪雨必害一村矣况大而一邑又大而一郡不通沟洫不泄下流岂不害于一邑一郡哉宜下令各邑画图贴説某村之沟以某村为下流各郡画图贴説某邑之沟以某邑为下流各邑率其境内合一市之力通一市之沟合一村之力通一村之沟合一邑之力通一邑之沟一邑下流有壅者郡助之费以通之而一邑之水害弭矣一邑之故道出矣郡之下流有壅者藩司助之费以通之而一郡之水害弭矣一郡之故道出矣语云禹以四海为壑又云禹尽力于沟洫善治水者未有不通下流亦未有不自沟洫始也古今异宜陵谷变迁凡可通处即为故道志书所载诸水不必泥也凡可入海处即禹之九河不必追也时诎举赢大众未易轻动茍有沟渠以泄下流即可与民安堵不必遽望通海河兴舟楫之利也沟渠既疏水害既除故道既出藩司又绘一阖省水利总图某郡之水由某邑归于盐河某郡之水由某邑归于黄河某郡之水由某邑归于海某处下流可蓄应建闸以蓄水某处上流有泉可濬应泉以济水仍为图説诏后之来者近而数年或逺而数十年时和岁丰物力充盛必有能因时立政尽复盐河之旧以通商尽输海沧诸场之盐以惠灶尽通山海之利以还先齐民物辐辏之盛者矣
　　再濬小清议　　　　　　　【国朝】张鹏翮
　　水性下以海为归禹疏九河瀹济漯而注之不闻以邻国为壑也故夫旱涝雨旸因乎天原隰髙下因乎地疏濬宣泄俾水不致溃溢者在乎人不能相天之时准地之宜尽疏濬宣泄之人事仍致污民之居潴民之田横决而不可复制徒诿其责曰此天也地也非人之所能挽也岂理也哉按志齐青之间有大小清河二大清河为济渠故道小清河源本泺水出歴城与章邱之淯河獭河合自清泺二水俱归大清河惟□河发源于长白东陵山西麓约行五十里至山头店而下至鲍家庄即万家口二十里由大髙庄碑湾栁塘口经段家桥止故河约二十八里段家桥至清河口二十七里土人名为獭河实即小清河也相传刘豫所开行舟运粮其水自章邱歴邹平长山新城髙苑博兴乐安东北入海蜿蜒六百余里初本一脉流通也至今日而小清河故道截为数节矣自万家口于顺治四年决河一道向东折而东南又折而东北行十五里至段家桥其水平地弥漫而章邱之地遂遭水患矣自段桥而下新决獭河之水与浒山泺合夫浒山泺环南山约二十余里受众山之水今增獭河之水归之其势不得不汹涌澎湃横溢无涯而邹平西北之地遂遭水患矣浒山既横溢无涯遂于泺之尾出环河沟复趋小清河故道行八里至对门口又东防邹平之沙河合而为一其势益悍不可御竟穿小清河故道折而之北决河一道亦平地弥漫而邹平东北之地遂遭水患矣自是獭河浒山沙河行三十里合奔白云湖夫湖之容水有数今诸水合而归湖湖不能受其横决泛滥有更甚于浒山泺者而长山膏腴之地尽成泽国矣湖之下为陶塘口诸水直注陶塘复不由小清河故道而尽归清沙泊夫清沙泊者新城蓄水之处今诸水滙焉至新城而别无所之是一弹丸之新城竟为众水之归墟矣田舎坟庐尽皆漂没新民其能堪乎夫新城在南岸髙苑在北岸中分小清河以为界新堤堙废而髙堤坚固新居上游独当水患髙凭堤以为固率男妇万人寝食其上以御新人之决弓矢刀石相向如仇雠如敌国搆讼格鬭于兹数十年矣乙丑夏秋间长新两邑民数以水灾告云小清河不治故至此爰于康熈丙寅正月单骑亲往济东道陈俞侯新城令崔懋从先循小清河新决之处一一相度其形势又溯小清河故道一一穷究其源委而后知小清河之不治致诸邑受害者非天也地也人实为之尔夫善治病者治本不善治病者治标若舎本症而徒于标治之病必愈治而愈不治今日新城等之受病本症也不为追究其受病之由而茍且补苴是徒治其标也何益哉然则新城等之受病何在曰在上流不在下流也在故河不在新河也治本之法又何在曰在制小清河之上流疏小清河之下流而已矣在复小清河之故道截小清河之新道而已矣夫漯河至万家口东徙遂淤故道约三十里今当濬之仍使北行议于万家口新决河不必堵塞宜建石闸一使獭河之水不入决河即不致平地弥漫而章邱永无水患矣水既不入决河自不入浒山泺泺所受止南山之水旱则无水潦亦止此一泺之水聼从还河出小清河故道而邹平西北之地永无水患矣八里至对门口此地原增沙河水为更横议建石闸一使水不北行趋白云湖而邹平东北之地永无水患矣对门口之下本小清河故道约三十里许至郭家口今两旁髙岸坚厚如故而河身多被豪民犂而为田如开河庄王家庄阎家楼等处间竪草房数间以理谕之逭其罪而还其地仍濬为深濶之河出郭家口使与长山之旧口通则无水至白云湖而长山之地永无水患矣旧口至陶塘口约三十九里清河不治白云湖所受湖泊诸水直趋陶塘口使清河治而无水至白云湖自无水至陶塘口陶塘之左为小清河故道右则新城之清沙泊泊南北宽止五六里东西长止八九里今竟滙众水以为归排山倒海势同稽天巨浸况复诸水横于南孝妇河之水又横于北一派汪洋歴有年所新民能不为沟中之瘠乎宜其挺而走险必欲抉髙苑之黒水湾军张道口以少缓须臾也其所以必欲抉之者何以黒水湾军张道口之下旧有支脉沟沟行十八里有五空桥水可由桥趋博乐入海髙人奋力争鬭必不使决两监司按之得实曲在新城治以盗决之罪故旋决而旋塞而新城之水仍弥漫如故余亲歴其地一望惨目反覆思维新水无所泄救势必冲决而新城危若骤以新城之水泻髙之决口其下支脉沟水道久堙两旁无堤岸束水势必横溢田亩髙苑冲决而髙苑危又况博乐二邑地势较髙更洼新水果如此行博乐恐亦未可保也且上流不遏下流必壅即今新城之水从髙决口出从前之积水方泄在上之积水又来是又徒有害于髙苑而究无济于新城也今议或黒水湾或军张道口建石闸一其下支脉沟旧道当疏濬深濶达五空桥再下五道口尹家泊姚家洼直身河刘注洼至大吾坡系髙博乐下流凡浅阻之处通加疏濬令新城所涨之水徐徐启闸宣泄勿使暴怒冲激前水入海后水复流逐渐放行新城之地不逾月而皆可涸出既有济于新城又无害于髙苑诚两得之防也待至全河底绩使獭河浒山白云陶塘清沙诸水不灌新城是新城已无水患而军张一闸可以永闭以防万一之蓄泄髙民可安枕而卧又何必率男妇万人寝食死守世与新民为难哉此皆制上流之法也其疏下流又若何曰是不难攷小清河至岔河与孝妇河合至此而下土人统名孝妇河或统名小清河由岔河十里至通济桥又五里至伊家园伊家园五里至闸上又十五里至湾头接入乌河有谓此一带河身俱髙水反西向至伊家园因云小清河水不能逆流而上开之无益夫使水必不可行则从前小清河当至湾头而止何以能由博乐入海皆由湾头滙聚诸水势甚湍激故尔倒流伊家园以下地久淤淀必多阻塞遂云河身俱髙若使深通俾湾头不致湍激便可顺趋入海又何有不行之患乎此疏下流之法也至长山孝妇河范阳河黄土崖等亦岁为新城患余又循孝妇故道迹其源流原合范阳河米沟河干沟河由刘家等庄入岔河归小清入海自吕家庄口决不由旧河反由邹平毛张等庄经新城入麻大泊清沙泊灌新城下冲博兴等县为害甚大使自吕家庄建石闸一使黄土崖等水仍归岔河与小清合而诸邑更可永庆安澜矣总之水合则强分则弱急则怒缓则平通则行阻则滞今以蜿蜒六百余里一脉流通之清河竟截而为数节又益之湖泊以助滔天之势其害宁有穷乎犹人之一身然发源之漯河咽喉也所经邹长新苑等处如人之腹与肠胃传送受载之府也至博安入海则尾闾也人身一处血脉不通则人必病水脉一处不通则水必为灾矣今小清故道既通石闸复建即使山水迅发皆趋正道入海万不得已而启万家口闸泄之启对门口闸泄之启黒水军张闸泄之向蹙地受水而泛之湖泊今扩地受水而纳之故道谓仍足为害者吾不信也此议一行则蓄泄有地启闭有时将见七邑之中沟壑之地疏为桑麻鱼鳖之民均可安宅旱可资其灌溉逺可通夫舟楫不独使不为害兼可因以为利又何重举事而乐因循以留此无穷之患哉攷志明成化癸巳都宪牟公曾濬之自歴城至乐安水循故道退出邹平等邑膏腴田数万顷迄嘉靖癸巳盖六十年小清河复塞淯沙孝妇等河溃涨当事者复濬之三年而毕诸水悉平咸注之小清河髙苑志亦载青州推官陈君珪小清河议按其地形似又与今异其言引獭河可归淯河入大清甚切余询之父老谓必不可齐东邑志已备述其害得无今昔之殊势欤溯成化以至于今歴百几十年矣余悯斯民之昏垫冀一尽疏濬宣泄之人事以拯之实余之苦心也经营创建明知劳民而不敢避怨以期垂之永久惟望后之君子或先事而绸缪之或乗时而补救之使小清河得永循故道而七邑之民得永免水患无因循倾圯使诸水横决莫制而反归其咎于天地则幸甚矣故不揣为之议复为之图説以俟后之君子省览焉






　　山东通志卷三十五之十二
<史部,地理类,都会郡县之属,山东通志>
　　钦定四库全书
　　山东通志卷三十五之十三
　　艺文志十三【説】
　　顔真卿守平原説　　　　　　【宋】蘓　轼
　　古之任人无内外轻重之异故虽汉宣之急贤萧望之之得君犹更出治民然后大用非独歴试人材亦以维持四方均内外势也唐至中世重内轻外大臣非以罪不出守郡虽藩镇帅守亦以不如寺监僚佐故郡县多不得人禄山之乱河北二十四郡一朝降贼独有一顔真卿而明皇初不识也此重内轻外之弊不可不为鉴戒
　　周礼三徳説　　　　　　　　【宋】朱　熹
　　或问师氏之官以三徳教国子一曰至徳以为道本二曰敏徳以为行本三曰孝徳以知逆恶何也曰至徳云者诚意正心端本清源之事道则天人性命之理事物当然之则修身齐家治国平天下之术也敏徳云者彊志力行畜徳广业之事行则理之所当为日可见之迹也孝徳云者尊祖爱亲不忘其所由生之事知逆恶则以得于己者笃实深固有以真知彼之逆恶而自不忍为者也凡此三者虽曰各以其材品之髙下资质之所宜而教之然亦未有专务其一而可以为成人者也是以列而言之以见其相须为用而不可偏废之意盖不知至徳则敏徳者散漫无统固不免乎笃学力行而不知道之讥然不务敏徳而一于至则又无以广业而有空虚之弊不知敏徳则孝徳者仅为匹夫之行而不足以通于神明然不务孝徳而一于敏则又无以立本而有悖徳之累是以兼陈备举而无所遗此先王之教所以本末相资精粗两尽而不倚于一偏也其又曰教三行一曰孝行以亲父母二曰友行以尊贤良三曰顺行以事师长何也曰徳也者得于心而无所勉者也行则其所行之法而已盖不本之以其徳则无所自得而行不能以自修不实之以其行则无所持循而徳不能以自进是以既教之以三徳而必以三行继之则虽其至末至粗亦无不进而徳之修也不自觉矣然是三者似皆孝徳之行而已至于至徳敏徳则无与焉盖二者之行本无常师必协于一然后有以独见而自得之固非教者所得而预言也唯孝徳则其事为可指故又推其类而兼为友顺之目以详教之以为学者虽或未得于心而事亦可得而勉使其行之不已而得于心焉则进乎徳而无待于勉矣况其又能即是而充之以周于事而泝其原则孰谓至徳敏徳之不可至哉或曰三徳之教大学之学也三行之教小学之学也乡三物之为教也亦然而已矣
　　乐记动静説　　　　　　　　【宋】朱　熹
　　乐记曰人生而静天之性也感于物而动性之欲也何也曰此言性情之妙人之所生而有者也盖人受天地之中以生其未感也纯粹至善万理具焉所谓性也然人有是性则即有是形有是形则即有是心而不能无感于物感于物而动则性之欲者出焉而善恶于是乎分矣性之欲即所谓情也又曰物至而知知而后好恶形焉何也曰上言性情之别此指性之动处为言而情在其中也物至而知知之者心之感也好之恶之者情也形焉者其动也所以好恶而有自然之节者性也好恶无节于内知诱于外不能反躬天理灭矣何也曰此言情之所以流而性之所以失也情之好恶本有自然之节惟其不自觉知无所涵养而大本不立是以天则不明于内外物又从而诱之此所以流滥放逸而不自知也茍能于此觉其所以然者而反躬以求之则其流也庶乎其可制矣不能如是而惟情是徇则人欲炽盛而天理灭息尚何难之有哉此一节正天理人欲之机间不容息处惟其反躬自省念念不忘则天理益明存养自固而外诱不能夺矣夫物之感人无穷而人之好恶无节则是物至而人化物也人化物也者灭天理而穷人欲何也曰上言情之所以流此以其流之甚而不反者言之也好恶之节天之所以与我也而至于无节宰制万物人之所以为贵也而反化于物焉天理惟恐其存之不至也而反灭之人欲惟恐其制之不力也而反穷之则人之所以为人者至是尽矣然天理秉彛终非可殄灭者虽化物穷欲至于此极茍能反躬以求天理之本然者则初未尝灭也但染习之深难觉而易昧难反而易流非厉知耻之勇而致百倍之功则不足以复其初尔
　　舜典象刑説　　　　　　　　【宋】朱　熹
　　圣人之心未感于物其体广大而虚明絶无毫发偏倚所谓天下之大本者也及其感于物也则喜怒哀乐之用各随所感而应之无一不中节者所谓天下之达道也盖自本体而言如镜之未有所照则虚而已矣如衡之未有所加则平而已矣至语其用则以其至虚而好丑无所遁其形以其至平而轻重不能违其则此所以致其中和而天地位万物育虽以天下之大而举不出乎吾心造化之中也以此而论则知圣人之于天下其所以为庆赏威刑之具者莫不各有所由而舜典所论敷奏以言明试以功车服以庸与夫制刑明辟之意皆可得而言矣虽然喜而赏者阳也圣人之所欲也怒而刑者隂也圣人之所恶也是以圣人之心虽曰至虚至平无所偏倚而于此二者之间其所以处之者亦不能无小不同者故其言又曰罪疑惟轻功疑惟重此则圣人之防意也然其行之也虽曰好赏而不能赏无功之士虽曰恶刑而不敢纵有罪之人而功罪之实已晓然而无疑则虽欲轻之重之而不可得是又未尝不虚不平而大本之立达道之行固自若也故其赏也必察其言而审其功而后加以车服之赐其刑也必曰象以典刑者画象而示民以墨劓剕宫大辟五等肉刑之常法也其曰流宥五刑者放之于逺所以寛夫犯此肉刑而情轻之人也其曰鞭作官刑扑作教刑者官府学校之刑所以驭夫罪之小而未丽于五刑者也其曰金作赎刑使之入金而免其罪所以赎夫犯此鞭扑之刑而情之又轻者也此五者刑之法也其曰眚灾肆赦者言不幸而触罪者则肆而赦之其曰怙终贼刑者言有恃而不改者则贼而刑之此二者法外之意犹今律令之名例也其曰钦哉钦哉惟刑之恤哉者此则圣人畏刑之心闵夫死者之不可复生刑者之不可复续惟恐察之有不审施之有不当又虽已得其情而犹必矜其不教无知而抵冒至此也呜呼详此数言则圣人制刑之意可见而其于轻重浅深出入取舎之际亦已审矣虽其重者或至于诛斩断割而不少贷然本其所以至此则其所以施于人者亦必当有如是之酷矣是以圣人不忍其被酷者之衔寃负痛而为是以报之虽若甚惨而语其实则为适得其宜虽以不忍之心畏刑之甚而不得赦也惟其情之轻者圣人于此乃得以施其不忍畏刑之意而有以宥之然亦必投之逺方以御魑魅盖以此等所犯非杀伤人则亦或淫或盗其情虽轻而罪实重若使既免于刑而又得便还乡里复为平民则彼之被其害者寡妻孤子将何面目以见之而此幸免之人发肤支体了无所伤又将得以遂其前日之恶而不知悔此所以必曰流以宥之而又有五流有宅五宅三居之文也若夫鞭扑之刑则虽刑之至小而其情之轻者亦必许其入金以赎而不忍辄以真刑加之是亦仁矣然而流专以宥肉刑而不下及于鞭扑赎专以待鞭扑而不上及于肉刑则其轻重之间又未尝不致详也至于过误必赦故犯必诛之法则又权衡乎五者之内钦哉钦哉惟刑之恤之防则常通贯乎七者之中此圣人制刑明辟之意所以虽或至于杀人而其反复表里至精至宻之妙一一皆从广大虚明心中流出而非私智之所为也而或者之论乃谓上古惟有肉刑舜之为流为赎为鞭为扑乃不忍民之斩戮而始为轻刑者则是自尧以上虽犯鞭扑之刑者亦必使从墨劓之坐而舜之心乃独不忍于杀伤淫盗之凶贼而反忍于见杀见伤为所侵犯之良民也圣人之心其不如是之残贼偏倚而失其正亦已明矣又谓周之穆王五刑皆赎为能复舜之旧者则固不察乎舜之赎初不上及于五刑又不察乎穆王之法亦必疑而后赎也且以汉宣之世张敞以讨羌之役兵食不继建为入谷赎罪之法初亦未尝及夫杀人及盗之品也而萧望之等犹以为如此则富者得生贫者独死恐开利路以伤治化曾谓三代之隆而以是为得哉呜呼世衰学絶士不闻道是以虽有粹美之资而不免一偏之弊其于圣人公平正大之心有所不识而徒知切切焉饰其偏见之私以为美谈若此多矣可胜辨哉若夫穆王之事以予料之殆必由其巡游无度财匮民劳至其末年无以为计乃特为此一切权宜之术以自丰而又托于轻刑之説以违道而干誉耳夫子存之盖以示戒而程子防试尝发问焉其意亦可见矣或者又谓四凶之罪不轻于少正夘舜乃不诛而流之以为轻刑之验殊不知共兠朋党鲧功不就其罪本不至死三苗拒命虽若可诛而蛮夷之国圣人本以荒忽不常待之虽有负犯不为畔臣则姑窜之逺方亦正得其宜耳非故为是以轻之也若少正夘之事则予尝窃疑之盖论语所不载子思孟子不言虽以左氏春秋内外传之诬且驳而犹不道也乃独荀况言之是必齐鲁陋儒愤圣人之失职故为此説以夸其权耳吾又安敢轻信其言而遽稽以为决乎聊并记之以俟来者


　　山东通志卷三十五之十三
　　钦定四库全书
　　山东通志卷三十五之十四
</div>
    <div class="pagination">
<a href="山东通志_page186.html">上一页</a><span>...</span><a href="山东通志_page182.html">182</a><a href="山东通志_page183.html">183</a><a href="山东通志_page184.html">184</a><a href="山东通志_page185.html">185</a><a href="山东通志_page186.html">186</a><span class="current-page">187</span><a href="山东通志_page188.html">188</a><a href="山东通志_page189.html">189</a><a href="山东通志_page190.html">190</a><a href="山东通志_page191.html">191</a><a href="山东通志_page192.html">192</a><span>...</span><a href="山东通志_page188.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
