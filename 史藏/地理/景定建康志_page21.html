<!DOCTYPE html>
<html>
<head>
    <meta charset="UTF-8">
    <title>景定建康志 - 第 21 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景定建康志 - 第 21 页/共 60 页</h1>
    <div class="content">　　黄山在溧阳县西四十二里周回三里髙五丈旧志云黄鹤僊人于此得道因以名今有观
　　谷山在溧阳县西四十里周回二里髙十二丈
　　渔父山在溧阳县西十五里
　　燕山在溧阳县西九里周回五里髙二十一丈
　　投龙山在溧阳县西十一里周回六里髙十二丈石门山在溧阳县西十三里周回四里髙十丈
　　吕长山在溧阳县西二十里周回四十里髙七丈芝山在溧阳县西八十里周回二十五里髙四十五丈旧志云山中尝出芝草因以为名故老相传梅福尝游隠于此
　　花山在溧阳县西四十五里周回六里髙十五丈冈岭【垅岘坡墩墅】
　　白土冈北连蒋山其土色白周回一十里髙十丈南至秦淮贺若弼进军钟山鲁广达于白土冈与若弼旗鼓相对隋军退走
　　黄龙冈在上元县钟山乡去县十里旧传有黄龙见于此故名
　　武帐冈按宫苑记古宣武城其地本宋文帝阅武帐今谓之武帐冈南史元嘉二十二年建宇于冈上
　　落星冈一名落星墩在城西北九里周回二十六里髙一十二丈又江宁县西五十里临江亦有落星冈事迹梁王僧辩于石头城连营立栅至落星墩以拒侯景景大恐即此也　陈显达举兵以数千人登落星岗新亭诸军闻之奔还宫城大骇　抱朴子曰落星冈呉时星落　李白尝于落星石以紫绮裘换酒饮为欢皆此地也
　　孙陵冈详见商飚馆九日台
　　段石冈在城南二十里长十二里髙二十二丈丹阳记云岩山东有大碣石长二丈折为三段因以名冈详见三段石
　　石子冈一名石子墩在城南一十五里长二十里髙一十八丈呉志云诸葛恪为孙峻所害投之于此冈先是童謡云诸葛恪何弱弱芦单衣篾钩络于何相求成子阁成子阁反语石子冈也舆地志宋大明中起迎风观于其上旧经云俗说此冈多细花石故名石子冈塘冈石迈古迹编云石头城之东有巨石俗呼为塘冈事迹晋大兴五年王氏收周顗戴若思杀于石头东塘颓石上百姓寃之至今纪其处
　　金陵冈在府城之西龙湾路上耆老言乃秦厌东南王气铸金人埋于此昔有一碣刋其文曰不在山前不在山后不在山南不在山北有人获得富了一国后因砌靖安路失之详见金陵辨
　　梅岭冈在城南九里长六里高二丈旧经云东豫章太守梅頥家于冈下因名之上有亭为士庶游春所【黄度诗梅冈丘垄已难寻堪恨吴儿太忍心闻道土山漂擘处原头丛薄不成隂】
　　朱年垅案金陵故事在江宁县南六十七里皷吹山前年生齐末兵乱中母亡庐墓终身负薪有白兎紫芝生于垅至今名其居为孝感
　　千佛岭在摄山栖霞寺之侧齐文惠太子豫章文献王竟陵文宣始安王及宋江夏王霍姬齐田奂等琢石建像梁临川靖惠王复加莹饰岭之中道石壁有沈传师徐张稚圭题名
　　桂岭在钟山南明庆寺后上有桂树因以为名【杨虞部诗歩歩髙如月里攀拂云枝叶伴云间开花结子清香逺应似淮南一小山　马野亭诗桂花千树占岑岩絶胜淮南一小山萧籁有时吹木末天香无限满人间悬知彼处有金粟为见如今闻麝兰蹑磴縁崖期采摘分明如向月中攀】
　　栽松岘舆地志云钟山本多石少树宋时诏刺史郡太守罢官者种松各有差【杨虞部诗耸壑凌霄色共苍森然万树约千行刘郎大厦寻颠覆应是其间少栋梁　马野亭诗钟山山上亦僮僮吏课何妨使种松还似农桑分殿最亦如榆桞计功庸初时出土平如荠后日横空矫似龙每见路旁多合抱不知手植是谁侬】
　　驻马坡在清凉寺后山上旧传诸葛亮尝驻马于此以望形势【罗北谷诗一登伟观山河下有将军驻马坡不是胸中兵十万长江天险误人多　叶辉诗将军气势溢山河跃马曾来驻此坡坡下石头城最险屯兵正自不消多】
　　谢公墩在半山寺里俗相传谢安所尝登也其事殊无所据李白王荆公皆有谢公墩诗白诗云冶城访遗迹犹有谢公墩乃今大庆观冶城山昔谢安与王羲之登冶城悠然遐思有髙世之志即此荆公虽有我屋公墩之句而又有诗云问樵樵不知问牧牧不言亦自疑之耳江左谢氏衣冠最盛谓之谢公岂独安也今半山寺所在旧名康乐坊按晋书谢封康乐公至孙灵运犹袭封今以坊及墩名观之恐是及其子孙所居后人因名之耳















　　景定建康志巻十七
　　钦定四库全书
　　景定建康志巻十八　　　宋　周应合　撰
　　山川志二
　　江湖【淮附】
　　大江建康府界者一百二十里西至和州乌江县四十里以鳗鯬洲中流为界东北至真州杨子县七十里以下蜀镇中流为界北至真州六合县界四十里以歩戍中流为界沿江制置司所部者一千七十一里西至马当东至镇江南北两岸皆焉详见江防
　　事迹史记地理志三江北江从防稽毗陵县北东入海中江从丹阳芜湖县东北至防稽阳羡县东入海南江従会稽呉县南东入海　　水经及荆州记云江出岷山至浔阳分为九道东会于彭泽经芜湖名中江东北至南徐州名为北江而入海长江有别名则有京江在南徐州禹贡所谓北江也步江今扬州六合县对润州江宁县即魏太武所临处乌江即项羽死处今和州乌江县亦对江宁县　吴聿靖安河记畧曰江出岷山自湖口合流而下奔放荡潏吞吐日月山或矶之则其势悍怒触舞大艑兀若转梗至其广处旷数百里断岸相望仅指一髪而舳舻上下中流遇风则四顾茫然无所隐避自金陵抵白沙其尤者为乐官山李家漾至急流浊港口凡十有八处称号老风波而玩险阻者至是鲜不袖手　吴书魏文帝有渡江之志望江水盛长弥漫数百里便引退自叹曰魏虽有武骑千羣无所用也　江南野史周世宗问孙忌江南虗实忌曰长江千里险过汤池可敌十万之师　晋中兴书曰郭璞以中兴王宅江外乃着江赋见文选【李白金陵望江诗汉江回万里比作九龙盘横溃豁中国崔巍飞迅湍六帝沦亡后三吴不定观我君混区宇垂拱众流安今日任公子沧浪罢钓竿　曾极涉金陵大江诗雄兵歳歳涉江干将帅诛求盍少寛未得三军如挟纩凭谁数处卧风寒　仙岩章公权长江问对篇问长江以汝衞南邦北人遥想心已降方今大势全倚汝不知汝亦许不许周人皆悠悠我心良独忧长城已坦道黄河已安流淮边日夜风飕飕汝今孤矣非昔比问汝若何真可倚长江对壮尔南邦以吾在今来古徃只东流人世兴亡自更改句践临齐晋刘裕入长安项王北渡黄河西破关北方或可取吾不为君阻赤壁中流曾防兵广陵望见波涛惊步欲渡説虗声南方长可守吾独为君有吾之势何但抵长城长城今已平吾之力可以当百万百万者尝散吾能限南北不能输事力吾能鼓风涛不能用英豪君不见呉之末陈之季岂必斯时吾独异朝无政事国无人乌有长江专可倚辱君有问答君知止恐知之亦忽之烦君奉此献之国索裘勿俟大寒时】
　　中江旧迳溧阳县界古三江之一也今永阳江一名九阳江一名頴阳江在县西北三十五里即其遗迹案禹贡扬州三江既入震泽底定岷山导江东迤北防为汇东为中江入于海前汉地理志桑钦水经皆云中江由芜湖县西南东至阳羡入海盖自芜湖迳溧阳至宜兴入震泽以下海也唐开元十七年蒋日用作本县城隍记云此县南压中江风波不借舟檝无施县宰乔翔创浮梁以便行旅中江桥梁之设昉于此景福三年杨行密将台蒙作五堰拖轻舸馈粮【五堰遗迹在今溧水县界银林双河东坝之地】是时中江置堰江流亦既狭矣东坡奏议云溧阳县之西有五堰者古所以节宣歙金陵九阳江之众水直趋太平川芜湖后之商人贩卖簰木东入二浙以五堰为阻因绐官中废去五堰既废则宣歙金陵九阳江之水或遇暴涨皆入宜兴之荆溪由荆溪而入震泽时元祐六年也是时中江尚通其后东既成中江遂不复东惟永阳江水入荆溪谩着其详以见溧阳亦禹迹之所歴云
　　秦淮旧传秦始皇时望气者言五百年后金陵有天子气于是东游以厌当之乃凿方山断长垄为渎入于江故曰秦淮案实録淮本名龙藏浦其上有二源一发自华山经句容西南流一发自东庐山经溧水西北流入江宁界二源合自方山埭西注大江分派屈曲不类人功疑非秦皇所开或曰方山西渎直属土山三十里是秦开又凿石硊山西而疏决此浦因名秦淮盖未详也【旧志】
　　事迹祥符江宁图经曰淮水去县一里其源従宣州东南溧水县乌刹桥西一百五十里　丹阳记云建康有淮源出华山入江　舆地志云淮水发源于华山在丹阳湖姑孰之界西北流经建康秣陵二县之间萦纡京邑之内至于石头入江悬流三百许里又云秦始皇廵防稽凿断山阜此淮即所凿也亦名秦淮　孙盛晋阳秋云是秦所凿王导令郭璞筮即此淮也又称未至方山有直渎行三十许里以地形论之淮发源诘屈不类人功则始皇所掘疑此渎也徐爰释问云淮水西北贯都　呉时夹淮立栅宋
　　元嘉中浚淮起湖熟废田千余顷梁作缘淮塘北岸起石头迄东冶南岸起后渚篱门迄三桥以防淮水泛溢大抵六朝都邑以秦淮为固有事则防淮拒守今淮水贯城中东西由上下水门以达于江盖水之故道也【杜牧诗烟笼寒水月笼沙夜泊秦淮近酒家商女不知亡国恨隔江犹唱后庭花　朱存诗一气东南王斗牛祖龙濳为子孙忧金陵地脉何曽断不觉真人已姓刘　曾极诗凿断山根役万人祖龙痴絶更东廵石城几度更新主赢得淮流尚系秦　野亭马之纯诗城中那有大川行惟有秦淮入帝城十里牙樯并锦缆万家碧瓦与朱甍船多直使水无路人閙不容波作声流到石头方好去望中渺渺与云平　北谷罗叠诗秦淮横贯帝王州万瓦鳞鳞枕碧流系艇莫愁何处去緑杨深巷有青楼　叶煇诗人言王气在鄣州嬴政因来凿此流地脉何曾真断得几多天子御宸楼　山居刘元高横凿南山贯北津安知丰沛有真人六朝不得中原土犹使英雄欲过秦】
　　武湖亦名蒋陵湖秣陵湖后湖在城北二里周回四十里东西有沟流入秦淮深七尺灌田一百顷【旧志】事迹案建康实录呉宝鼎二年开城北渠引后湖水流入新宫廵绕殿堂　丹阳记呉孙皓宝鼎年间丹阳县宣骞之母年八十浴于后湖化为鼋后湖又名练湖　徐爰释问曰本桑泊晋元帝创为此湖以肄舟师　大兴三年始创北湖筑长堤以壅北山之水东自覆舟山西至宣武城六里余　宋元嘉中有黑龙见因改武湖立三神山于湖中春秋祠之　石迈古迹编曰元嘉二十三年筑北堤立真武湖于乐游苑之北湖中亭台四所　孝武大明中大阅水军于湖因号昆明池而俗亦呼为饮马塘又于湖侧作大窦通水入华林园天渊池引殿内诸沟经太极殿由东西掖门下注城南堑故台中诸沟水常潆泗不息　建平王景素举兵萧道成出屯武湖梁徐嗣徽等引齐兵至武湖侯景举兵引武湖水以灌台城　郑文宝南唐近事云金陵北有湖周围数十里幕府鸡笼二山环其西钟阜蒋山诸耸其左名山大川掩映如画六朝旧迹多出其间每嵗菱藕网罟之利不下数十百千一日诸阁老待漏朝堂语及林泉之事坐间冯谧举元宗赐贺监三百里镜湖信为盛事又曰余非敢望此但赐得后湖亦畅平生也徐铉怡声而对曰主上尊贤下士常若不及岂惜一后湖所乏者知章尔冯大有惭色　国朝天禧四年改曰放生池其后稍废为田开十字河立四斗门以泄湖水跨河为桥以通徃来嵗久堙塞今城北十三里惟有一池而他皆废为田龙川陈亮所谓建邺带后湖为险者今不可以言险矣为形势虑者盍图之【熙宁八年十一月十一日王安石奏臣防恩特判江宁军府于去年十一月十一日到任管当职事当时集官吏军民宣布圣化啓迪皇风终戍一载所幸四郊无垒天下同文然臣窃见金陵山广地窄人烟繁茂为富者田连阡陌为贫者无置锥之地其北关外有湖二百余顷古迹号为武之名前代以为游玩之地今则空贮波涛守之无用臣欲于内权开丁字河源泄去余水决沥微渡使贫困饥人尽得螺蚌鱼虾之饶此目下之利水退之后济贫民假以官牛官种又明年之计也贫民得以春耕夏种糓登之日欲乞明勅所司无以侵渔聚敛只随其田土色高低嵗收水靣钱以供公使库之用无令豪强大作侵占车驾廵狩复为湖靣则公私两便矣伏望明降隆章绥懐贫腐奉勅依案此奏状废湖为田盖始于王安石也増收后湖田租则始于赵善湖田出糓麦所利者小湖关形势所利者大故着废湖之因以待复湖之人云　宋元嘉十年顔延年従文帝乐游苑中观北湖收田勤苦应诏诗曰周御穷辙迹夏载歴山川蓄轸岂明懋善游皆圣仙帝晖膺顺动清跸廵广防楼观眺丰颖金驾映松山飞奔互流缀缇彀代回环神行埒浮景争光溢中天开冬眷徂物残悴盈化先阳陆团精气隂谷曳寒烟攅素既森蔼积翠亦葱芊息飨报嘉嵗通急戒无年温渥浃舆和惠属后筵观风久有作陈诗愧未妍疲弱谢淩遽取累非纒索　张九龄诗南国更数世北湖方十洲天清华林苑日晏景阳楼幕下回仙骑峯傍驻防斿鳬鹥喧鳯管荷芰闘龙舟七子陪诗赋千人和棹讴应言在镐乐不让横汾秋风俗因纡慢江山成易由驹王信不武孙叔是无谋佳气日将歇霸功谁与修桑田东海变麋鹿姑苏游否运争三国康时劣九州山虽幕府在饮岂豫章留水淀还相阅菱歌亦故遒雄图不足问唯想是风流　李白诗空余后湖月波上对瀛洲唐李义山诗武湖中玉漏催鸡鸣埭口綉繻回谁言琼树朝朝见不及金莲步步来　野亭马之纯】
　　【诗万顷冥茫水拍堤当时于此习舟师长江天险虽堪恃鬭舰人谋可勿施莫使黑龙离旧窟且教武入新词如何又作蓬瀛景时节来游看水嬉　曽极诗当日湖光彻镜心龙旗鳯吹此登临而今铁马回旋地斜防黄尘一尺深　朱存诗雷轰叠鼓火翻旗三异翩翩试水师惊起黑龙眠此下原缺十八行】云归片帆起之句
　　綘岩湖一名赤山湖在句容县西南三十里去府六十里源出綘岩山周回二十里下通秦淮【旧志】
　　事迹石迈古迹编曰赤山湖在上元句容两县之间溉田二十四垾南去百歩有盘石以为水疏闭之节南史沈瑀传明帝复使筑赤山塘所费减材官所
　　量数十万即此湖塘也　唐麟德中令杨延嘉因梁故隄置后废大歴十三年令王昕复置周百里为塘立二斗门以节旱暵开田万顷　元和郡国志句容赤山湖在县南三十五里　茅山记太元真人内传曰江水之东金陵之地左右间有小泽泽东有句曲之山陶隐居曰小泽即谓今赤山湖也従江东来直对望山　今此湖半属句容半属上元旧收嵗课钱二百二十贯咸平三年正月奉勅除放
　　湖条江宁府上元句容两县临泉通德湖熟崇德丹阳临淮福祚甘棠旧额八乡今并入丹阳临泉福祚甘棠四乡百姓自来共贮水綘嵓湖浇灌田苗下有百堽堰捺水其湖上接九源山其堰下通秦淮江自呉赤乌二年到今已七百余年其湖东至数堽西至坛南至赤岸北至青城旧日春夏贮水深七尺秋冬贮水深四尺先是麟德二年前县令杨延嘉并建两斗门立碑碣具言周回仅百里州司寻差十将丁筹计生徐蒇廵湖打量得一百二十二里九十六步卢尚书判置湖贮水本为溉田若许侵耕难防灾旱取定四尺水则使其浇九乡田苗【九乡跨句容上元二县】若过令深广又虑浸毁若逢旷旱之年须稍更增加今且定取五尺水则其不及处且任耕垦种植如有人于五尺水则内盗耕一畆一角推勘得实其犯条人断遣令众十日放本管湖长不觉察亦并施行又据十将丁筹状芦发亭北边去岸约有二百来步有一盘石东西濶四尺七寸南北濶三尺五寸石靣中心去水面一尺六寸五分即是五尺之则并有察柱仰下县便于石上磨刮更刻字记其湖仍毎季一申不得卤莾戴经新塘有丰等三湖围垾内田多是私函取水浇灌田苗准旧例放綘岩湖水下秦淮三日取指挥给放不得专擅开函取水其湖先有传食田五十畆句容县弓量二十畆三十步上元县弓量二十畆三十步百堽堰与綘岩湖同置綘岩湖贮水百堽堰捺水保大中曽别差官亲到赤山湖所建斗门三所通放湖水出入常令湖中积水五尺其斗门或遇山水拥下高于湖内水靣即须全开三所斗门放水入湖候外溪水退却放水出溪下秦淮入江专须酌量湖水不得失于元则右前件湖堰承旧浇灌九乡田苗共一千余顷畆伏奉省符帖命指挥修作贮水逐乡差承润户管当先有条流嵗久去失续于晋天福年中再兴工役修作经今六十余年伏遇明朝重兴添修建造贮捺百里溪汊山源赈防耕民备供王赋累奉勅恩给赐料物及借助日食等差两县官员置造斗门三所计用一万七千六百八十工及添修湖埂并百堽堰共计三万三千六百八十工众议重置条流严加束辖谨连符条如前伏乞员外尊慈特赐判印指挥永为证防建隆查员外干德伍侍御开宝王司空阎侍御魏司空卢司直林员外并判执条常加束辖庆歴三年二月十八日叶龙图知建康府日于古来旧湫处置立大石柱一条将湖心盘石水则刻于柱上永为定则
　　樊珣记句容西南三十三里曰赤山天宝中改为綘岩山以文变质也山外周流厥有湖塘旧址考于前志则曰呉人创之梁人通之矣洎金火有变积为习坎灌莽之所我唐麟德嵗邑宰杨嘉延亦纂前服利农为名虽迹于传闻而事斯茫昧杨氏之后又余百年实滋菰蒲莫植粳稻剥极则贲俟能而伸大厯十二祀县大夫兼大理司直太原王公昕能苏罢劳【一作人】且易俗临湖而叹以欲従人吟使臣之清风酌良牧之高课将图永逸匪顾暂劳因察其地形访以舆诵谋始作则定徒撰工月在休农云其荷锸周匝百顷【一作里】蓄为湖塘置两斗门用以为节旱暵则决而全注霖潦则潴而不流收功济时道甚明逺开田万顷赡户九乡洎成奥区颇无凶嵗鱼稻之盛公实为之昔叔敖芍陂能张楚国史起漳水竟富魏邦秦称郑白汉歌邵杜皆谓是也毎商羊罢舞龙见而雩比屋有忧于销铄连阡莫覩于耘耨兹则黛波奫沦白鸟飞灭下洞庭之鳬雁泳中流之鳣鲔横塘之右构为新亭芬其芰荷树以杞栁杨楚江岭憧憧是途行李实获于廕庥咏歌或借于观览懿乎哉君子之用心也孰愈崇其岛榭侈以林堂此而莫文翰墨奚述大厯十二年十月三日记右丹阳綘岩二湖虽在外县以其利民者广故先志之尤加详焉
　　迎担湖在城西北石头城后五里今为田【旧志】
　　事迹晋元帝南渡衣冠席巻过江客主相迎负担于此湖侧至今名迎担湖　实録云费县西北有迎担湖溉田三十顷　袁粲败刘彦节走迎担湖　陈轩金陵集有李建勲朱存迎担湖诗
　　苏峻湖在城西北一十五里周回十里灌田一十二顷案南徐州记迎担湖西北有苏峻湖本名白石陂【旧志】事迹晋咸和二年苏峻举兵于石头陶侃温峤庾亮阵于白石使将军杨谦攻于石头峻轻骑出战谦诈奔白石垒峻逼之才交锋峻坠马侃督护李阳临阵斩峻于白石陂岸至今呼此陂为苏峻湖
　　张阵湖在石头城后旧传苏峻与晋军尝战于此至今湖侧高墩上有苏大将祠案晋书峻起兵防石头北湖距石头才八里今属金陵乡去城十三里
　　夏驾湖在城东南五十里属上元县丹阳乡今为田【旧志】事迹曹宪扬州记云晋惠帝永宁二年有石浮来建邺自秦淮夏驾湖登岸二百余步百姓咸曰石来石来至明年石冰果入扬州　沈约宋书晋惠帝太安元年丹阳湖熟县夏驾湖有大石浮二百步而登岸民惊噪曰石来于宝曰寻有石氷入建邺今丹阳乡范渡旧有石浮数尺形如碌碡父老云即古夏驾湖浮来石也
　　半阳湖一名半汤湖在城东北四十里周回十五里水同一壑而冷热相半【旧志】
　　事迹舆地志及南徐州记云江乘县南有半阳泉半冷半热热处可烂物冷处如氷热处鱼入冷处即死冷处鱼入热处亦死民种稻则溉热水一年再熟今下蜀镇有温汤唐丞相韩滉小女有疾浴温汤即愈此在上元县境　酉阳杂爼云句容县呉凟塘其水半冷半热可以瀹鸡子此又一湖也【马之纯诗一半寒泉一半汤同为此水异炎凉汤泉是处虽多有钟阜斯池特广长谁説吹如口鼻或云底下有流黄好寻旧迹重开凿地宝无容久瘗藏　朱存诗江南龙节水为乡水不纯隂又半阳一片湖光共深浅两般泉脉异温凉】
　　摄湖在城东北五十里周回二十里江乗县记云湖在摄山之侧因以为名
　　三冈湖在城东六十四里周回一十里溉田八十顷地有三冈俯临湖侧因以为名
　　乌意湖在城东八十里周回三里溉田一十顷
　　鷰雀湖在城东三里周回二里流入青溪古老相传今斜桥即走马桥桥之东有水平濶是也或云今惟政乡白荡湖即其地【旧志】
　　事迹舆地志云走马桥侧有鷰雀湖穷神秘苑曰梁昭明太子在东宫有一琉璃盌紫玉杯皆武帝所赐也既薨诏置梓宫后更开坟为阉人擕入大航乃有鷰雀数万击之因为有司所缚乃获二宝器帝闻而惊异诏以赐太孙封坟之际复有燕雀数万衔土以増其上坟侧今有湖后人因名燕雀湖【杨备诗平湖岸侧见高坟万土衔来燕雀羣鉴靣无波天一色此中文藻似储君　马之纯诗在昔曽为舜帝坟象来耕凿鸟来芸今兹封土麒麟冡乃有衘泥燕雀羣玉海冲融侔至性锦江灿烂儗高文区区羽物犹依恋想见人俦望白云】
　　娄湖在城东南一十五里周回一十里灌田二十顷水流入舰澳舆地志云娄湖苑呉时张昭所创有湖以溉田宋时筑为苑张昭封娄侯故谓之娄湖
　　高亭湖在城东南三十里周回二十里溉田三十五顷丹阳记云王仲祖墓东南一十六里有高亭湖
　　葛塘湖在城东南七十二里周回七里溉田四十顷旧经云昔葛仙翁于此炼丹故以名之
　　刘阳湖在城东南六十里周回三十里溉田三十顷白社湖在城东南二十五里周回十里溉田一十顷银湖在城南七十里周回一十三里溉田二十顷石圽湖在城南五十三里周回二十二里溉田四十顷白都湖在城南七十里周回八里溉田二十五顷西连白都山
　　笪湖在城南六十里周回五里溉田一十五顷
　　梁湖在城南二十五里周回十余里溉田二十顷河湖在城西南七十里周回八里溉田一十顷
　　三城湖在城西南七十三里周回一十五里中有三小城故名
　　江城湖在句容县西北六十里计一百八十畆深六尺二寸灌溉田八百畆属琅邪乡二十八都
　　固城湖在溧水县西南九十里周回一百里深三丈南北三十里东西二十五里环楚王故城有水四派湖中流与太平州接界与丹阳湖石臼湖号曰三湖东经五堰自常州宜兴县界流入太湖此道今已堙塞
　　石臼湖在溧水县西南四十里縦五十里衡四十里西连丹阳湖湖中有军山塔子马头雀垒四山其水旧有二派入龙潭梅梁港经汤家歩通浊水此道今堙塞长塘湖在溧阳县北五十三里周回一百五十里接金坛宜兴县界旧名洮湖【旧志】
　　事迹周处韦昭道元皆以此湖为五湖之一中有浮山其水东连震泽春夏深秋冬浅　虞翻曰太湖有五湖故谓之五湖滆湖洮湖射湖贵湖及太湖为五湖并太湖之小支俱连太湖故太湖兼得五湖之名注云洮湖一名长塘湖在义兴　张勃呉録云五湖者太湖之别名以其周行五百余里故以五湖为名　国语呉越战于五湖直在笪泽一湖中耳范蠡游五湖即此是　郭璞江赋云彭蠡青草具区洮滆以为五湖洮音姚广韵洮余昭切五湖名　南徐州记云延陵县东南长塘湖又名洮湖　舆地志云临津西有长塘湖属延陵永世二县西受溧水通溧阳县界　周处风土记云洮湖别名长塘湖　晋咸和四年韩晃南走将军王允之追蹑于长塘湖大破之王恭于京口起兵诛执政事败走至长塘湖即此
　　是也　咸和四年苏逸以万余人自延陵湖将入呉兴将军王允之及逸战于溧阳获之亦此处也　按湖即古延陵尉所居其水东连震泽入松江至宋以庾业代义兴太守刘延熙业至长塘湖即与延熙合制遣沈懐明等东讨卒破业于湖夹岸筑垒即此湖也春夏水深五尺余秋冬差浅受大溪南流三十里至大坯山　张籍长塘湖诗一斛水中半斛鱼言湖中多鱼如此　祥符图经云周回一百二十里
　　朱湖在溧阳县今不详所在郭景纯江赋云其旁则有具区洮滆朱浐丹漅郦道元水经注云朱湖在溧阳今溧阳湖泊为多或谓之渰名称更易古迹之可见者鲜矣或谓朱湖即丹阳湖之异名未详
　　千里湖在溧阳县东南十五里晋书陆机云千里莼羮未下盐防南史沈文季云千里莼羮岂关鲁衞皆指此地也至今产美莼俗呼千里渰与故县渰相连或説千当作芊末当作秣千末皆省文也秣下即秣陵太氐县境产莼多且肥美藏蓄可以致逺
　　升平湖在溧阳县西七十里外自溧水县五堰东流入湖即古中江所迳之地又有溪水南自建平县梅渚镇来防
　　三塔湖一名梁城湖在溧阳县西七十里周十八里西南与升平湖相接张孝祥有诗
　　黄山湖在溧阳县西南三十七里黄山下周回五里下湖在溧阳县南一十里周回五里流经白云迳东入太湖
　　西子湖在城东五十里周回五里溉田五十顷长乐昆仑墩之西有村曰西子其侧有湖因以为名
　　慈湖在江宁县界接太平州湖滨有廵检寨
　　事迹石季龙冦歴阳赵嗣屯慈湖苏峻败司马流于慈湖
　　白米湖在上元县东与句容下塘村相接地产白米
　　溪涧
　　青溪呉大帝赤乌四年凿东渠名青溪通城北堑潮沟濶五丈深八尺以泄武湖水发源钟山而南流经京出今青溪闸口接于秦淮及杨溥城金陵青溪始分为二在城外者自城壕合于淮今城东竹桥西北接后湖者青溪遗迹固在但在城内者悉皆堙塞惟上元县治南迤逦而西循府治东南出至府学墙下皆青溪之旧曲水通秦淮而钟山水源久絶矣【旧志】
　　事迹舆地志云青溪发源钟山入于淮连绵十余里溪口有埭埭侧有神祠曰青溪姑今县东有渠北接覆舟山以近后湖里俗相传此青溪也其水迤逦西出至今上水闸相近皆名青溪　溪旧有七桥晋郗僧施尝泛舟青溪每溪一曲作诗一首谢益夀闻之曰青溪中曲复何穷尽盖谓此也　陶季直京都记云京师鼎族在青溪埭尚书孙玚尚书令江总宅当时并列溪北　晋王含帅王敦余党自竹格渚济沈充自青溪防之至宣阳门苏峻等出南塘横击大破之　桓彝别传曰明帝世彝与当世英彦名德庾亮温峤羊曼等共集青溪之上郭璞与焉乃援笔属诗以白四贤并以自序　世説云周顗罢临川还都泊青溪时夏暴雨船舫狭小而漏殆无坐处丞相王导曰胡威之清何以过此　齐高帝先有宅在青溪生武帝及即位以宅为青溪旧宫　永明元年望气者言新林娄湖有王者气帝廼筑青溪旧宫作新娄湖苑以厌之　卞彬尝于东府谒齐高帝时高帝为齐王彬曰殿下即宫东府则以青溪为鸿沟鸿沟以东为齐以西为宋仍诵诗云谁谓宋逺跂予望之遂大忤防　隋炀帝平陈斩张丽华孔贵嫔二人于青溪栅下【虞部杨公备诗倾城倾国两妃嫔此地闻名不见人潜想旧时红粉靣落花风里步香尘　阙名诗竟烦擒虎到青溪此夜应无璧月词迎刄春风殪尤物岸花随雨泪胭脂　任斯庵诗蛾眉流落碧流中走马来时事已空此日不能留妲己他年谁敢忆高公又青溪不见丽华留遗恨空余故国羞璧月只应明结绮春风吹不上迷楼又开门忽忆东风面歩向青溪绕碧湾淡白深红了无迹緑杨烟外一钟山】今建元寺东南角度溪有桥名募士桥呉大帝募勇士处其桥西南角过沟有埭名鸡鸣埭齐武帝早游钟山射雉至此鸡始鸣因名焉其沟是呉郄俭所开在苑城后晋修苑城为建康宫即城北壍也【王维诗言入黄花川毎逐青溪水随山将万转趣途无百里声喧乱石中色静深松里漾漾沈菱荇澄澄映葭苇我心素已闲清朋淡如此请留盘石上垂钓将已矣张颠诗旅人倚征棹薄暮起劳歌笑揽青溪月清辉不厌多　节使呉公琚游青溪有词呈野亭马公岸栁可蔵鸦路转溪斜忘机鸥鹭满汀沙咫尺钟山迷望眼一片云遮临水整乌纱须影苍华酒防却念在天涯几日不来春便晚开尽桃花野亭防其后云秦淮海之词独擅一时字未闻米宝晋善诗然终不及字若公可兼之矣辛酉季春承议郎充江南东路转运司主管文字马之纯谨书野亭诗云人道青溪有九曲如今一曲仅能存江家宅畔成花圃东府门前作菜园登阁尚堪观叠障泛舟犹可醉芳樽料应当日皆无恙苕霅潇湘不足言又人日泛青溪青溪曲易迷船回波下上帘卷日东西景物行行见壶觞处处擕浮舡闲得醉极目水云低】　龙川陈亮论建业形势拥秦淮青溪以为阻今青溪九曲仅存其一马公光祖浚而深广之建先贤祠及诸亭舘于其上筑堤飞桥以便徃来游人泛舟其间自早至暮乐而忘归详见先贤祠及亭舘下
　　白云溪一名白云迳在溧阳县东十里清澈可翫东流入荆溪
　　鎻石溪在上元县东南四十八里源发白石岩经摄湖六十余里入大江其源上通数里山涧曲屈随下奔注不类人功开凿
　　长溪在上元县东南六十里濶五丈丹阳记云湖熟前有长溪东承句容县赤山湖水入于秦淮
　　白李溪在句容县小茅峰北昔高辛时展上公居于溪上手植白李而食之道成仙去
　　上容溪在句容县水源出中茅过芦江桥经赤山湖入秦淮
　　谷溪在溧阳县南二十里源出青山曲折流一百十里下合于濑水
　　飡溪在溧阳县西六十里源出谷山东北流入长塘湖高友溪在溧阳县南二十里源出广徳诸山至此聚而为溪下经黄墟荡合于白云迳
　　举善溪在溧阳县南三十里源出广德诸山至此聚而为溪合于高友溪
　　楚王东西二涧在茅山
</div>
    <div class="pagination">
<a href="景定建康志_page20.html">上一页</a><span>...</span><a href="景定建康志_page16.html">16</a><a href="景定建康志_page17.html">17</a><a href="景定建康志_page18.html">18</a><a href="景定建康志_page19.html">19</a><a href="景定建康志_page20.html">20</a><span class="current-page">21</span><a href="景定建康志_page22.html">22</a><a href="景定建康志_page23.html">23</a><a href="景定建康志_page24.html">24</a><a href="景定建康志_page25.html">25</a><a href="景定建康志_page26.html">26</a><span>...</span><a href="景定建康志_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
