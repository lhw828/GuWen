<!DOCTYPE html>
<html>
<head>
    <meta charset="UTF-8">
    <title>元和郡县图志 - 第 35 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县图志 - 第 35 页/共 68 页</h1>
    <div class="content">八到：东北至上都六百四十里。东北至东都一千四百九十里。东至金州五百里。西至兴元府一百二十里。南至壁州西路五百六十里。北至京兆府县五百里。
贡、赋：开元贡：白交棕，火麻布，野布。赋：绵，绢。
管县五：兴道，黄金，洋源，西乡，贞符。
兴道县，紧。郭下。本汉成固县地，後魏宣武帝分置兴势县，理在兴势山上，故以为名。武德元年置洋州，以县属焉。贞观二十三年改为兴道县。
兴势山，在县北二十里。蜀先主遣诸葛亮出骆谷，戍兴势山，置烽火楼，处处通照，即此山。按三国时蜀以汉中、〔建安末破魏将夏侯妙才，遂有汉中，以魏延镇守，其後蒋琬、姜维相继镇於此，即今郡也。〕兴势、〔後主延熙七年，将军王平守之，魏将曹爽等攻不克，即今兴道县也。〕白帝〔先主章武元年屯之，遂为重镇。後主建兴十五年，吴将全琮来攻，不克，即今安郡也。〕并为重镇。
汉水，经县南，去县一百步。
傥谷，一名骆谷，在县北三十里。後主延熙二十年，诸葛诞反於淮南，分关中兵东下，姜维欲乘虚向秦川，率数万人出骆谷，闻诞已破，遂还。
骆谷路，在今洋州西北二十里，州至谷四百二十里。晋司马勋出骆谷，破赵戍，壁於悬钩，去长安二百里。按骆谷在长安西南，南口曰傥谷，北口曰骆谷。
谷中多反鼻蛇，青攒蛇〔攒音爨。〕一名ㄡ尾蛇，常登竹木上，能十数步人。
人中此蛇者，即须断肌去毒，不然立死。
骆水，在县城西一里。
黄金县，中。西南至州一百三十里。本汉安阳县地，属汉中郡。後魏文帝於此分置黄金县，因黄金水为名。
黄金水，出县西北百亩山黄金谷，南流经县西，去县九里。其谷水陆艰险，语曰：“山水艰阻，黄金、子午。”魏遣曹爽由骆谷伐蜀，蜀将王平拒之於兴势山，张旗帜至黄金谷，谓此山也。
故铁城在县西北八十里。城在山上，言其险峻，故以“铁”为名。昔氐帅杨雄当寇汉川，令魏兴太守薛健据黄金戍，姜宝据铁城，宋遣梁州刺史萧思话攻拔之。驿即子午道也，旧道在今金州安康县界，梁将军王神念以旧子午道缘山避水，桥梁百数，多有毁坏，乃别开乾路，更名子午道，即此路是也。
洋源县，中。西北至州一百二十里。本汉、晋西乡县，武德七年析置洋源县，因洋水为名。
洋水，在县南三百步。
西乡县，上。西北至州一百里。本汉成固县地，蜀先主置南乡，晋武帝改为西乡县。武德元年置洋州，州理在西乡，後移理兴道县。
洋水，东去县八里。
贞符县，中。南至州六十里。开元十八年置，初名华阳县，天宝三年废。八年，王钅共奏开清水谷路，复奏置。其年凿山得玉册，因改名贞符县，隶京兆府，十一年以路远，改属洋州。
利州，益昌。下府。开元户一万一千八百八十一。乡三十二。元和户二千四百四十四。乡二十七。
本秦蜀郡地，汉分巴、蜀置广汉郡，按今州即广汉郡之葭萌县地也。蜀先主改葭萌为汉寿县，属梓潼郡。晋改汉寿为晋寿。梁天监〔中〕以竺胤为太守，随夏侯道迁入後魏，改立西益州。梁大通六年又克之，始通剑路，改西益州为黎州。
武陵王萧纪僭号於蜀，以席嶷为黎州刺史。嶷反，州属魏，复改黎州为西益州。
正始三年，改西益州为利州。隋大业三年，改为义成郡，武德元年又改为利州。
州城西临嘉陵江。周宣帝大象二年，以豆卢为利州总管，至任未几，而王谦据益州叛，遣益州刺史达奚堪马步十万来攻利州，於子城南北起土山，城内之人负户汲。援军既至，堪等败走。今大城内东西南北有大池，是达奚堪取土处也。
州境：东西三百三十里。南北二百五里。
八到：东至上都一千二百五十里。东北至东都一千一百一十里。西至龙州四百里。东北至兴元府四百九十里。东至集州三百里。西北至文州四百九十里。
贡、赋：开元贡：天门冬，金钢铁，丝布。赋：布，绵绢。元和贡：芎，麝香。
管县五：绵谷，益昌，葭萌，胤山，景谷。
绵谷县，上。郭下。本汉葭萌县地，东晋孝武帝分晋寿县置兴安县，隋开皇十八年改为绵谷县，因县东南绵谷为名。
龙门山，在县东北八十二里。出好锺乳。
穿山，一名胡头山，出好铁，旧置铁官。又有山空灶，伏於空处，皮可为甲，刀箭所不能入。
西汉水，一名嘉陵水，经县西，去县一里。
潜水，出县东北龙门山。《书》曰“沱潜既道”，是也。
益昌县，中下。东北至州四十五里。本汉葭萌县地，晋改置晋寿县，周改为益昌县，属晋寿郡，隋改属利州。
晋寿故城，在县东南五十里。本汉葭萌县也，按蜀先主自葭萌取成都，留中郎将霍峻守葭萌城，张鲁遣使诱之。峻曰：“小人头可得，城不可得也。”
小剑故城，在县西南五十一里。小剑城去大剑戍四十里，连山绝险，飞阁通衢，故谓之剑阁道。自县西南逾小山入大剑口，即秦使张仪、司马错伐蜀所由路也，亦谓之石牛道。又有古道，自县东南经益昌戍，又东南入剑州晋安县界，即锺会伐蜀之路也。
葭萌县，上。北至州一百一十五里。本汉葭萌县地，东晋於今县南置晋安县，隋改为葭萌县，取汉旧县名也。
嘉陵江，在县城南。
胤山到，中下。西北至州二百一十五里。本汉葭萌县地，後魏於今县西南十五里置义城县，隋义宁二年改名义清县，天宝元年改为胤山，以县北三十里有可胤山为名。县城置玄白崖山上，武德四年筑，义清县理焉。唯三面有城，皆临绝险，南面因险，不更筑城。
景谷县，中下。西南至州六十六里。本汉白水县地，属广汉郡。宋元嘉十七年，氐人杨难当自称大秦王，进军克葭萌，获晋寿太守申坦，因分白水置平兴县，属之沙州。隋开皇十八年改为景谷县，因县北景谷为名。大业二年废沙州，县属利州。县城，本平兴城，杨难当所筑。削山为城，城三角，中有一井，傅竖眼所穿。
木马山，在县西南二十五里。诸葛亮之出祁山也，作木牛流马以供运，於此造作，因以名焉。
白水，一名羌水，经县西一里。
石门关，在县南十八里。因山为阻，昔诸葛亮凿石为门，因名之。
凤州，河池。上。开元户三千八百四十九。乡二十二。元和户一千三百五十八。乡一十五。
《禹贡》梁州之域。战国时为秦地，秦并天下为陇西郡地。汉高帝分陇西郡置广汉郡，武帝分广汉、陇西郡置武都郡，领县九。其属有故道河池二县，今州即二县之地也。三国时属魏，明帝太和三年，其地没蜀，魏平蜀後复为雍州之地。
其地本氐、羌所居，後汉献帝建安中有杨腾者，为部落大帅。腾子驹，勇健多计略，始徙居仇池。至宋武帝封杨盛为武都王，其子玄及难当亦相继为王。文帝元嘉十八年，难当倾国南寇，规有蜀土。後魏太平真君二年，招定仇池，其年於此城立镇。太和元年置固道郡，孝昌中以固道郡置南岐州，废帝三年改南岐州为凤州，因州境有山为名。按成州同谷县本是凤州西界，县南有凤凰山，因为州名。隋大业三年改为河池郡，武德元年复为凤州。
州境：东西四百八十里。南北三百七十六里。
八到：东北至上都六百里。东北至东都一千四百六十里。西南至兴州三百三十里。东北至凤翔府二百八十里。东至兴元府三百八十里。北至陇州四百二十里。
贡、赋：开元贡：蜡一百斤。赋：布，麻。元和贡：蜜，土布。
管县三：梁泉，两当，河池。
梁泉县，中下。郭下。开元户一千八百一十八。乡一十二。本汉故道县地，後魏太和元年於此置梁泉县，取县西梁泉为名，属固道郡。隋开皇三年罢郡，县属凤州。皇朝因之。武德元年析置黄花县，宝应元年省。
三松山，在县南五里。
故道水，出陈仓县之大散岭，西南流入故道川。今州理，即故道川也。
回车戍，在县西北六十里。梁太清五年，西魏遣雍州刺史达奚武为大都督及行台杨宽率众七万，由陈仓路取回车戍入斜谷关，出白马道，谓此也。
两当县，中下。东至州五十里。开元户一千六十六。乡五。本汉故道县地，属武都郡。汉高帝引兵从故道出袭雍，谓此也。永嘉之後，地没氐、羌，县名绝矣。後魏变文为“固”，於此置固道郡，领两当、广乡二县，因县界两当水为名。
或云：县西界有两山相当，因取为名。隋开皇罢郡，县属凤州。皇朝因之。
山，在县西二十里。
尚婆水，今名石磐水。水多磐石，因以为名。俗语音讹，故云尚婆。川中有鸟群飞，二月从北向南，八月从南还北，音如箫管，俗云伎鸟。春来则种禾，秋去则种麦，人常以为农候。
河池县。中下。东至州一百七十里。开元户九百六十五。乡五。本汉旧县，属武都郡。河池，一名仇池。按仇池山本名仇维山，上有池，似覆壶，有瀑布，其县因山为名。山在成州界，去县稍远，今县所处，谓之河池川，故取以为名。
永嘉之後，没於氐、羌，县名绝矣。後魏於此置广化郡广化县，隋开皇三年罢郡，县属凤州，仁寿元年改为河池县，复汉旧名。皇朝因之。
故道水，经县城西，去城三十步。
河池戍，在县城中。
髑髅堆，在县东北四十三里。後魏讨仇池於此，大破其军，筑为京观，俗号其地为髑髅堆。
兴州，顺政。上。开元户二千四十五。乡八。元和户九百五十四。乡九。
《禹贡》梁州之域。战国时为白马氐之东境。秦并天下，属蜀郡。汉武帝元鼎六年，以白马氐置武都郡，今州即汉武都郡之沮县也。晋永嘉末，氐人杨茂搜自号氐王，据武都。自後郡县荒废，而茂搜子孙承嗣为氐王。其後杨难当又据下辨，自称大秦王。难当弟伯宜为茹芦王。伯宜孙鼠分王武兴。按武兴，即今州理是也。杨鼠既王武兴，又得武都、河池二县之地。鼠子集始称藩於魏，後谋叛魏，魏遂废武兴为藩镇。其年，改镇为东益州。废帝二年，改东益州为兴州，因武兴郡为名。隋大业二年，罢州为顺政郡，武德元年复置兴州。按州城，即古武兴城也。初，蜀以其处当冲要，遣蒋舒为武兴督守之。及锺会伐蜀，舒遂降魏，即其处也。城虽在平地，甚牢实，周回五百许步，唯开西北一门，外有垒，三面周匝。
州境：东西二百八十六里。南北一百九十里。
八到：东北至上都九百五十里。东北至东都一千八百一十里。北至凤州三百五十里。东南至兴元府二百五十里。西至武州三百五十里。南沿流至兴元府三泉县一百五十里。
贡、赋：开元贡：蜡六十斤，朱砂。赋：布，麻。
管县三：顺政，长举，鸣水。
顺政县，中下。郭下。开元户一千一百八十八。乡四。本汉沮县地，後魏废帝分置汉曲县，属顺政郡。隋开皇三年罢郡，以汉曲县属兴州，十八年改为顺政县。皇朝因之。
武兴山，在县北百里。多漆及黄蘖。
嘉陵水，经县南，去县百步。
沮水，出县东北八十二里。以其初出沮洳然，故名为沮水。
兴城关，在县南五里。
太城戍，在县东南四十九里。
杨君神祠，在县西南二里嘉陵水南。山上即杨难当神也，土地祠之。
长举县，中下。南至州一百里。开元户四百三十。乡二。本汉沮县地，後魏於此分置长举县，属头郡。周武帝废头郡，县改属落丛郡。隋开皇三年罢郡，县属兴州。皇朝因之。
接溪山，在县西北五十三里。出朱砂，百姓采之。
青泥岭，在县西北五十三里接溪山东，即今通路也。悬崖万仞，山多雨，行者屡逢泥淖，故号青泥岭。
嘉陵水，去县南十里。
头故城，在县南三里。因水盘屈为名也。
鸣水县，中下。东至州一百一十里。开元户四百二十七。乡二。本汉沮县地也，後魏宣武帝於此置落丛郡，因落丛山为名。又置鸣水县，因谷为名。隋开皇三年罢郡，县属兴州。皇朝因之。
厨山，在县南三里。极崇峻幽深，多木蜜，百姓资其利。
落丛山，县西北十里。出铁。
成州，同谷。下。开元户四千九百五。
《禹贡》梁州之域。古西戎地也，後为白马氐国。西南夷自冉龙以来什数，白马最大。有山曰仇池，地方百顷，其地险固，白马氐据焉。秦逐西羌，置陇西郡。秦末，氐、羌又侵据之。元鼎六年平西南夷，置武都郡，今州界二郡之地。
晋宋氐帅杨定、杨难当窃据仇池，自称大秦王，宋遣将军裴方明讨平之。後魏於此置仇池镇，理百顷岑上，後又改为郡。梁改为秦州，齐废帝改为成州。隋大业三年，改成州为汉阳郡。武德元年，复为成州。本属陇右道，贞元五年节度使严震奏割属山南道。今於同谷县西界泥公山上权置行成州。
州境：东西三百九十三里。南北三百九十四里。
八到：东至上都一千里。东至东都一千八百六十里。南至武州三百八十里。
东至凤州四百五十里。东南取良恭县路至宕州五百四十里。东北至秦州一百八十里。
贡、赋：开元贡：蜡烛，鹿茸，防葵，狼毒。赋：布，麻。
管县三：上禄，同谷，长道。
上禄县，中。郭下。本汉旧县，属武都郡。後魏改为阶陵县，周武帝改为仓泉县。隋开皇三年罢郡，县属成州，大业三年改为上禄县。
仇池山，在县南八十里。壁立百仞，有自然楼橹敌，分置均调，有如人功。
上有数万人家，一人守道，万夫莫向。其地良沃，有土可以煮盐，杨氏故累世据焉。
鸡头山，在县东北二十里。後汉将来歙从山道袭得略阳，隗嚣出其不意，使将王孟将兵塞鸡头道，即此也。
州城，即杨难当所筑也。
同谷县，中下。西北至州一百八十里。本汉下辨道地，属武都郡。故氐白马王国。後魏宣武帝於此置广业郡并白石县，恭帝改白石为同谷县。隋开皇三年罢郡，以县属康州，大业初属凤州，贞观元年属成州。
仙掌山，在县南五里。
下辨水，一名甘泉，县东北七十里。
</div>
    <div class="pagination">
<a href="元和郡县图志_page34.html">上一页</a><span>...</span><a href="元和郡县图志_page30.html">30</a><a href="元和郡县图志_page31.html">31</a><a href="元和郡县图志_page32.html">32</a><a href="元和郡县图志_page33.html">33</a><a href="元和郡县图志_page34.html">34</a><span class="current-page">35</span><a href="元和郡县图志_page36.html">36</a><a href="元和郡县图志_page37.html">37</a><a href="元和郡县图志_page38.html">38</a><a href="元和郡县图志_page39.html">39</a><a href="元和郡县图志_page40.html">40</a><span>...</span><a href="元和郡县图志_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
