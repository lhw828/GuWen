<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 63 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 63 页/共 77 页
  </h1>
  <div class="content">
   又东过江阳县南，洛水从三危山，东过广魏洛县南，东南注之。朱县作阳，《笺》曰：孙云，广魏洛阳当作广汉洛县。戴、赵改县。会贞按：孙氏谓广魏当作广汉，非也。详见《漾水》篇广魏下。
洛水出洛县漳山，会贞按：《通鉴》晋义熙九年，《注》引此作章山。《汉志》，雒县 章山，雒水所出。亦言出梓潼县柏山。会贞按：梓潼县，梓潼水所出，去洛水之源数百里，且中隔涪、绵竹等县，洛水何能出梓潼？此明有讹文。考《蜀都赋》刘渊林《注》，雒水在上[字衍。]雒县，出桐柏山，当为郦氏所据。本作亦言出洛县桐柏山，传钞者误洛为潼，又误桐为梓，而错入潼字上也。《山海经》曰：三危在炖煌南，与山相接，山南带黑水。守敬按：《山海经》无三危在炖煌南之说。《西次三经》有三危之山，郭《注》，今在炖煌郡。郦盖引郭《注》。又以《山水泽地经》文，称三危山在炖煌南，而
兼采之。《史记 夏本纪 索隐》，郑玄引《地说》云，三危山在鸟鼠西南，与岷山相连。[一一]此节取之，曰与山相接，盖就近蜀地言耳。其南带黑水，胡渭谓以扶州之黑水出素岭山入白水者当之。然原郦意，则以《禹贡》有导黑水至于三危之文，故缀之以见与《经》文异，明三危但有黑水，无洛水也。又《山海经》不言洛水所导。孙星衍曰：《山海经 中次九经》，岷山之首曰女几之山，洛水出焉，东注于江。正是此洛水，而郦氏以为《山海经》不言洛水所导，盖亦疏矣。《经》曰出三危山，所未详。会贞按：《经》正本《山海经》为说，三与女，危与几，并形近，则三危为女几之误，可一望而知者也。然谓《经》原作女几，后世讹作三危则非。《汉志》系洛水于洛县，而《经》言洛水从三危山东过广魏洛县，明明牵于《山海经》之三危，不以为山在洛县。知作《经》者所见《中山经》，是作三危之误本也。郦氏失检《中山经》洛水，未以女几与三危对勘，故不知《经》之误而言未详。毕沅亦不知《经》之误，乃谓四川省别有三危，洛水所经，非敦煌之山，疏矣。常璩云：李冰导洛通山水，流发瀑口，朱作暴口，《笺》曰：一作瀑。戴、赵改。守敬按：明抄本作瀑。《华阳国志》作瀑。《元和志》，洛通山在什邡县西三十九里。《寰宇记》在县西北四十里。雒水所发，或雒通山，或九陇县界鹿堂山也。《方舆胜览》，洛通即章山。[一二]今雒水出什邡县西北章山，俗名鸭子河。径什邡县。守敬按：《汉》、《晋》、《齐志》作方，《续汉》及宋本作邡。汉县属广汉郡，后汉、蜀因，晋属新都郡，后复属广汉郡，宋、齐、梁因。在今什邡县南四十步。汉高帝六年，封雍齿为侯国，守敬按：《史》、《汉表》同，《史表》作汁邡，《汉表》作汁防。王
莽更名曰美信也。
洛水又南径洛县故城南，广汉郡治也。守敬按：汉县为广汉郡治，后汉尝为郡治，[并见下。]蜀亦为郡治，晋为新都郡治，后复为广汉郡治，宋、齐、梁因。在今汉州北。汉高祖之为汉王也，发巴渝之士，北定三秦。守敬按：《华阳国志》一，汉高帝灭秦，为汉王，王巴蜀。阆中人范目，知帝必定天下，说帝为募发賨民，要与共定秦。又云，阆中有渝水，賨民多居水左右，天性劲勇，初为汉前锋陷阵，锐气喜舞。帝 之，令乐人习之，今所谓《巴渝舞》也。六年，乃分巴蜀，置广汉郡于乘乡。赵云：按下文《注》云，县有沈乡。《续志》云，广汉有沈水。即《涪水注》所谓沈水出广汉县下入涪水者也，亦作绳乡。《华阳国志》云，广汉郡本治绳乡，盖乘、沈、绳字同音，假借用耳。守敬按：《汉志》广汉郡但曰高帝置。《华阳国志》一，高帝分巴置广汉郡，又三云，六年分蜀置广汉郡。《注》参合《志》前后为文。至《志》作治绳乡，《注》作乘乡，乃绳、乘音近错出。盖此句及下治涪、治洛，全本《华阳国志》也。王莽之就都，守敬按：《汉书 王莽传》有就都大尹冯英。县曰吾雒也。朱吾雒作广信，《笺》曰：《汉志》莽改广汉县曰广信，改雒县曰吾雒。赵云：后人不知西京广汉郡治雒，而以广汉县宜为郡治，故改县曰广信以实之，而不悟其非也。黄本元作吾雒，可知旧本不误。汉安帝元初二年，移治涪城，后治洛县。朱元初作永初，戴、赵同。又后下脱治字，戴据归有光本增。赵增同，云：《方舆
纪要》，广汉本治雒县之乘乡，安帝时移治涪城，后更治雒县，刘焉徙治竹也。会贞按：《华阳国志》，广汉郡本治绳乡，永初中，阴平汉中羌反。元初二年，移治涪，后治雒城。则此《注》永初为元初之误，今订。先是洛县城南，每阴雨常有哭声，闻于府中。积数十年，沛国陈宠为守，以乱世多死亡，暴骸不葬故也，及悉收葬之，哭声遂绝。会贞按：《后汉书 陈宠传》文。刘备自将攻洛，庞士元中流矢死于此。会贞按：《蜀志 庞统传》，先主克涪，进围雒县，统率 攻城，为流矢所中，卒。益州旧以蜀郡、广汉、犍为为三蜀。朱脱一为字，戴、赵增。土地沃美，人士隽乂，一州称望。朱一上衍为字，戴、赵删。会贞按：自旧以蜀郡以下，《华阳国志》三文。县有沈乡，守敬按：《后汉书》沈讹作治，《华阳国志》三讹作泛，俱当以此正之。去江七里，守敬按：《后汉书》作六七里，《事类赋注》六，引《列女传》作七里，与此同。姜士游之所居。朱姜讹作江，《笺》曰：《后汉书》作姜士游。《华阳国志》云，孝子江阳符长姜诗，字士游。戴、赵改姜。守敬按：宋郑少微《孝感庙记》，德阳西北四十里，有姜诗镇，诗故宅在焉，宋德阳即今县治。诗至孝，母好饮江水，嗜鱼脍，常以鸡鸣 流汲江。子坐取水溺死，朱脱取字，[一三]戴、赵增。妇恐姑知，称托游学，朱托讹作诗，赵云：按《后汉书》称广汉姜诗妻庞氏，其子后因远汲溺死，妻恐姑知哀伤，不敢言，而托以行学不在。又云，永平三年，察孝廉，拜郎中，寻除江阳令，卒于官。《注》云，子坐取水溺死。
则死者诗之子，何以又云妇恐姑知称诗游学乎？文义实为乖爽矣。戴据《后汉书》改诗作托。冬夏衣服，实投江流。赵投下增诸字。于是至孝上通，涌泉出其舍侧，朱涌泉讹作洞泉，下又衍一泉字。赵洞改泂，下泉改潜。戴洞改涌，删下泉字。守敬按：《元和志》，姜诗泉在德阳县北三十九里。而有江之甘焉。诗有田滨江泽卤，朱《笺》曰：旧作泽齿，据《史记》当作舄卤，谓咸地也。泉流所溉，尽为沃野。又涌泉之中，旦旦常出鲤鱼一双以膳焉，守敬按：自县有沈乡以下，参合《后汉书》、《列女传》、《华阳国志》卷三一条、卷十二条，而钞变其辞。可谓孝悌发于方寸，徽美着于无穷者也。洛水又南径新都县，守敬按：县已见《涪水》篇。蜀有三都，谓成都、广都，此其一焉。守敬按：《华阳国志》三，蜀以成都、广都、新都为三都，号名城。成都、广都已见前。与水合。水西出竹县，守敬按：《汉志》，竹紫岩山，水所出，[《续汉志 注》引《地道记》同。]东至新都北入雒。《华阳国志》三亦云，水出紫岩山，经竹入洛。《元和志》，紫岩山在竹县西北三十里。是紫岩山之名甚着，道元不应遗之，疑《注》文本是水西出紫岩山，东经竹县，今本脱五字耳。汉县属广汉郡，后汉、蜀因。晋属新都郡，后复属广汉郡。东晋属南阴平郡，宋、齐、梁因。在今德阳县北三十五里。今水曰阳河，出竹县西北境山，东南径德阳县，至汉州东南会雒水。又与湔水合，赵云：按《汉志》雒水南至新都谷入湔。守敬按：《汉志》，湔水入江，故
云雒入湔。郦氏依《经》 洛水，故云洛与湔合。湔水出玉垒山下，注江，在今灌县西，又自灌县分流，东径崇宁县、彭县为清白江，又东径新繁县、新都县、金堂县，至汉州东南会雒水，即此所谓与湔水合也。亦谓之郫江也，又言是涪水。朱涪作洛，《笺》曰：宋本作涪。赵、戴改。守敬按：明抄本作涪。吕忱曰：一曰湔。然此二水俱与洛会矣。会贞按：《初学记》六，引任豫《益州记》，郫江，大江之支也，亦曰涪江，亦曰湔水，在蜀与洛水合。为郦所本，而参以吕忱《字林》之说，《注》前 郫江东绝洛。《一统志》谓古郫江至成都，北折抵新都过湔洛，故湔洛亦有郫江之名。然《注》说讹误，辨见前。窃谓湔水上流分郫江，故亦谓之郫江耳。《涪水注》，枝津西至成都入江，必绝湔水，岂相传本有此说，湔水因有涪水之目乎？即实非也。见《涪水》篇。郦指二水与洛会，承上谓水、湔水也。又径犍为牛鞞县为牛鞞水。朱脱牛鞞县为四字。赵增云：《汉志》犍为郡有牛鞞县，盖因此水得名。下云，县，汉武帝元封二年置，可证也。戴增同。会贞按：《通鉴》晋太安二年，《注》引此文，牛鞞水在犍为牛鞞县，则增四字是也。汉县属犍为郡，后汉、蜀、晋因，东晋属蜀郡，宋曰鞞，齐复旧，梁因，并属蜀郡，即今简州治。《华阳国志》三，资中县受牛鞞江。《旧唐志》，洛水一名牛鞞水。《元和志》，中江水即牛鞞水也。昔罗尚乘牛鞞水，东征李雄，谓此水也。赵云：按《方舆纪要》，郫江亦曰汶江。晋永宁元年，李特据广汉，进攻益州刺史罗尚于成都。尚屡败，乃阻长围，缘郫水作营，连延七百里。既而特潜渡江，蜀郡太守徐俭以少城降，特入据之。或据《水经注》以水为尚所阻之郫江，误矣。守敬
按：此文有误。据《华阳国志》八，晋太安中，益州刺史罗尚被李雄攻急，夜退，由牛鞞水东下，非尚乘此水征雄也。《元和志》亦有此说，盖沿《注》之误。县以汉武帝元封二年置。守敬按：《华阳国志》三，元鼎二年置。又东径资中县，守敬按：汉县属犍为郡，后汉、蜀、晋、宋、齐、梁因。在今资阳县北。又径汉安县，朱讹作安汉。赵改云：《晋志》，江阳郡有汉安县。《宋志》，东江阳太守领汉安县。前汉无，后汉属犍为。《晋太康地志》属江阳。《晋中兴书》曰，穆帝永和二年，以汉安獠反，复置汉安县。若安汉则巴郡之属县，在今顺庆府东北三十五里，《注》误也。戴亦云：安汉非水所径，改作汉安，全改同。守敬按：《一统志》，汉安故城在江安县东。是在江阳之西南，水由北而来，安得先径汉安而后至江阳？考《元和志》内江县，本汉资中县地，后汉分置汉安县。李雄之后，陷于夷獠。乃知后汉之汉安在今内江县，至东晋时废，即此《注》所指，当云径汉安县故城，若谓晋穆帝所置之县，则江水所径者也。详见下。谓之水也。自上诸县，咸以溉灌，故语曰：洛为浸沃也。朱浸作没，戴、赵同。守敬按：《华阳国志》作浸，[详下。]又《元和志》亦作浸，则没为浸之误无疑，今订。水至江阳县方山下入江，守敬按：《华阳国志》，水径竹入洛。下又云，东流过资中会江阳，皆溉灌稻田，膏润稼穑，是以蜀川人称洛为浸沃也。则与洛合流，洛水又得水之兼称，故郦本以为说，而兼采《华阳国志》江阳县方山之文。汉县属犍为郡，后汉属犍为属国，建安中为江阳郡治，蜀、晋因。《宋志》，江阳太守，中失本土，寄治武阳。又东江阳太守，晋安帝初，流寓入蜀，今新复旧土为郡。是安帝时江阳
郡侨冶武阳，宋别置东江阳也。但宋、齐江阳郡有江阳县，东江阳郡但领汉安、水等县，则汉、晋之江阳县已废，而《隋志》云，泸川旧曰江阳，置江阳郡。盖梁复置江阳县于此，移东江阳郡来治，省称江阳郡耳。即今泸州治。《元和志》，方山在江安县西北一十三里。《寰宇记》，在县东二十里，山形八角。在今泸州西南三十五里。谓之水口，守敬按：《初学记》八引此无水字，《寰宇记》引有水字。亦曰中水。朱脱亦字，全、戴、赵增。守敬按：沈氏作中江，以水字为讹，非也。中水本《晋安帝纪》。详本篇后文江州县下。江阳县枕带双流，据江、洛会也。沈氏曰：《汉志》水入洛，洛水入湔，湔水入江，盖以湔为主也，故曰湔水东南至江阳入江。《水经注》以洛为主，洛水合水，水合湔江，故以江阳为江、洛之会。会贞按：江阳县治江、雒会，是《华阳国志》三文。《汉志》以湔为正流，《水经》以洛为正流，《注》又从《华阳国志》，以、洛并称，以洛与江对举，乃互受通称之例。汉景帝六年封赵相苏嘉为侯国，全云：小司马云，县在东海。按《地理志》，东海无江阳也。又徐广曰，苏一作籍。《索隐》曰，《汉表》作苏息。守敬按：《史记 景帝纪》言嘉封江阳。江阳郡治也。故犍为枝江都尉，建安十八年，刘璋立。朱此二十字讹在后蚕桑鱼盐家有焉之下，又枝讹作岐。赵并同。戴改云：考《华阳国志》，江阳郡本犍为枝江都尉，建安十八年，刘璋立郡。江阳县，郡治。汉安县，郡东五百里。然则此条不得系之汉安下，明系错简。江中有大阙、小阙焉，季春之月，则黄龙堆没，阙乃平
也。朱讹作有大门小门焉季秋之月则黄鳞鱼死沤也，《笺》曰：按《华阳国志》云，江中有大阙小阙，季春黄龙堆没，阙即平。全、戴改。会贞按：《舆地纪胜》，黄龙滩在泸川县。宋泸川即今泸州治。昔世祖微时，过江阳县，有一子。望气者言江阳有贵儿象，王莽求之，而獠杀之。朱獠讹作撩，赵同，戴改。后世祖怨，为子立祠于县，谪其民罚布数世。朱《笺》曰：《华阳国志》，江阳有贵儿气，王莽求之，而县人杀之。世祖谪其民，不使冠带者数世。守敬按：今本《华阳国志》脱怨字。杨雄《琴清英》守敬按：《汉书 艺文志》，扬雄所序三十八篇，《太玄》十九、《法言》十三、《乐》四、《箴》二。王应麟曰，《乐》四未详，雄有《琴清英》。曰：尹吉甫子伯奇至孝，后母谮之，自投江中。衣苔带藻，忽梦见水仙，赐其美药，思惟养亲，朱无思字，赵同，[一四]戴增。守敬按：《御览》五百七十八引《琴清英》作惟念养亲，《事类赋注》十一作思念养亲。扬声悲歌。船人闻之而学之。守敬按：《御览》引闻下无之字。吉甫闻船人之声，疑似伯奇，援琴作《子安之操》。守敬按：《寰宇记》引《郡国志》，谓吉甫作《子安之操》在黄龙滩。《舆地碑记目》泸州称许沆《尹甫祠堂记》曰，父老相传，尹吉甫实生此地，见于《图经》旧矣。陈帅损之作清穆堂以祠之。尝观郦道元《水经》，着江阳异闻，载扬雄《琴清英》， 伯奇流放，并《子安之操》，附之江阳。雄，蜀人也，其说必有据。段玉裁曰，此节不言江阳交涉，疑他篇脱误在此，而挽近遂以泸州为尹吉甫故里，建清穆堂。王伯
厚辨其非盖未深考也。江水径汉安县北。朱此七字讹作《经》。又汉安讹作安汉，戴改《注》，汉安。全、赵同。守敬按：《元和志》，江安县本汉江阳县地，李雄乱后，没于夷獠，晋穆帝于此置汉安县。即是县也。但《元和志》云，江安县东北至泸州五十里。或以为据，谓汉安在今江安东六十里，则尚在江阳之西，江水不得先径江阳而后径汉安。故段玉裁云，此下二十三字当移上《经》文又东过江阳县之前。余考《华阳国志》三，汉安县在江阳郡东五百里，虽未必若是之远，而在江阳郡东则无疑，故郦氏 汉安于江阳之下也。晋属江阳郡，宋为东江阳郡治，齐同，梁复属江阳郡。当在今纳溪县东北。县虽迫，山川土地特美，蚕桑鱼盐家有焉。朱脱桑字，《笺》曰：一作蚕桑。守敬按：钞略《华阳国志》文。江水东径樊石滩，又径大附滩，朱此十二字讹作《经》，戴改《注》，全、赵同。会贞按：段玉裁称《四川旧志》引此《注》，樊石作樊口。《蜀水考》亦作樊口。二滩当在今泸州东。频历二险也。
又东过符县北邪东南，全云：按邪字下有脱文。孙汝澄曰，《汉志》有邪龙县。窃谓江水不得入益州界而复过符关，是不知地理之言也。且《注》但详符县之建置，以是知《经》之不及他县也。会贞按：汉之符县，后汉为符节。《蜀志 辅臣赞》王士为符节长，足征安、顺后，县无改易。《经》作于三国时，当称符节，不当称符县，节字与北邪形近，疑《经》本作又东径符节县东南，迨传钞既久，将节字倒错入县下，又误分为北邪二字耳。盖《经》之所言，《注》必释之，如果有过某地东南之文，《注》未有无一语及之者。今《注》但详江南之建置，而不及江北之某地，则《经》但作过符节县东南可知。全氏亦颇见及之，而犹有所
未尽，故订之如此。又按：《晋志》复作符，《注》称符县，不言尝改符节者，以前汉之符，至晋仍为符，故略之耳。读者勿疑其与《经》不相应。汉县属犍为郡，后汉因，蜀属江阳郡，晋因。后荒废，在今合江县西。鳛部水从符关东北注之。
县故巴夷之地也。守敬按：《华阳国志》三，符县东接巴蜀字衍乐城。汉武帝建元六年，朱建元讹作建初，戴、赵改。以唐蒙为中郎将，从万人出巴符关者也。守敬按：《史记 西南夷传》，建元六年，通夜郎道，拜唐蒙为郎中将，将千人，食重万余人，从巴蜀符关入。《汉书》作郎中将同，作巴莋关异。刘攽曰，郎中将当作中郎将。王念孙曰，巴莋关本作巴符关，符关即在符县，为故巴夷地，故曰巴符关。若莋地则在蜀西，不与巴按，不得言巴莋关矣。《史记》多一蜀字，于义尤不可通，盖衍。旧本《北堂书钞 政术部》十四引《汉书》，正作巴符关。今按蒙从此关入，见夜郎侯。《汉志》豚水出夜郎，《水经》温水出夜郎，据郦《注》，豚水即今北盘江，温水即今南盘江，皆发今云南境。又今贵州桐梓县有竹王祠，是夜郎在今贵州、云南地。从巴入夜郎，正经符关。若莋关在今清溪县，亦非巴入夜郎之道也。元鼎二年立，朱元上有汉武二字，赵又于武下增帝字，戴删。全云：按元鼎二年本《华阳国志》。据汉史亦当是建元六年。且立犍为郡，今《注》无郡名，而云立，何哉？守敬按：《华阳国志》符县，元鼎二年立。郦氏亦谓立县，非谓立郡，且犍为郡不在此，全氏以立郡訾之，读《注》文不审。王莽之符信矣。县治安乐水会，水源南通宁州平夷郡鄨县，守敬按：二句，《华阳国志》三文。《志》又
云，平夷县有安乐水。鄨县本汉犍为郡治，后属牂牁郡，晋改属平夷郡，详见《延江水》篇。北径汉安县界之东，朱作安县，《笺》曰：孙云，疑有脱落。按《汉志》，犍为有南安县，有符县。赵安下增乐字，云：按《名胜志》引此文作安乐县。《元和志》合江县，晋置安乐县，梁改安乐戍。《寰宇记》，县有安乐山。《注》云县治安乐水会，盖以山水受氏也。戴增同。会贞按：此地无安县，明有脱文，而南安治青衣江会，见本篇前文，去此甚远。孙氏引《汉志》南安固误，戴、赵作安乐亦非。惟段玉裁作汉安，是也。盖《注》先 汉安，后 符县，则汉安远在安乐水之西，故言径其界东。若安乐县近在安乐水入江处，但径其城东耳，安得谓径其界东耶？且齐于汉、晋符县置安乐县，则安乐界即符县界，亦不得谓先径安乐界，后径符县也。又径符县下，北入江。县长赵祉遣吏先尼和，朱先讹作光，戴、赵改。以永建元年十一月，戴改一作二，守敬按：《华阳国志》作二。诣巴郡，没死成湍滩，朱湍讹作濡。赵云：按范《史》、常《志》作湍，戴改湍。子贤求丧不得。女络，年二十五岁，有二子，五岁以还。至二年二月十五日，尚不得丧，络乃乘小船，至父没处，哀哭自沈。见梦告贤曰：至二十一日，与父俱出。至日，父子果浮出江上。郡、县上言，为之立碑，以旌孝诚赵作诚孝。也。朱《笺》曰：《华阳国志》，作先尼和，没死，女络以不得丧，自沈父没处。《后汉书》云，孝女叔先雄，父泥和，为县功曹，堕湍水物故。雄怨痛不得尸丧，百许日后，自投水。郄后六日，与父相持浮江上。《搜神记》云，犍为 先泥和，其女名雄。会贞按：《后汉书》、《搜
神记》作叔先，孙愐以为复姓，是也。《华阳国志》作先，省文耳。至络雄错出，盖络与洛形近，或改写作雒，又误为雄也。此《注》全本《华阳国志》。此碑欧、赵皆不著录，洪但载郦说，盖已佚。《兴地碑记目》云：《孝女碑》在犍为县清溪口杨洪山下，国朝元佑中重立。其鳛部之水，所未闻矣，或是水之殊目，非所究也。会贞按：《一统志》，安乐溪即古大涉水，亦曰鳛部水。今名赤水河。今考《汉志》，大涉水与符黑水并出南广。符黑水为今镇雄州之黑墩河。赤水河出镇雄东北，与黑墩河近，则赤水河为《汉志》之大涉水，无可疑者。《汉志》，大涉水至符入江，行八百四十里。《水经》云，鳛部水从符关东北注江，与《汉志》大涉水入江处合。惟《注》前云大涉水注符黑水，与《汉志》入江之说殊，则已别指一水，以当大涉水。而此据常说云，安乐水源南通 县，不云出南广，则又非《汉志》大涉水之源。按赤水河有别源出桐梓县东，在古鄨县之北，郦氏盖以此为安乐水源。其所以歧出者，缘西汉之大涉水，在三国时为鳛部水，后又为安乐水，名既不同，又此水极曲折，或郦氏所见舆图，与古卷异，亦未可知。今以鳛部水为即大涉水，以存《汉志》之真。又以鳛部水、安乐水异源同流，以明《经》、《注》之异，而此水之本末乃明。惜《一统志》未及细剖也。
又东北至巴郡江州县东，强水、涪水、汉水、白水、宕渠水合，南流注之。朱合上迭水字，《笺》曰：宋本作五水合。赵、戴增五字。守敬按：《名胜志》引无五水二字，证以本篇前后《经》文及他篇《经》文，凡数水同注者，但言某某水合注，不总称几水，疑《名胜志》是而《笺》引《宋》本未足据。
强水即羌水也。宕渠水即 水、渝水矣。守敬按：《羌水注》不言强水，而《漾水注》 强水入
汉，据此知强、羌音近，实一水也。《汉志》宕渠县有潜水，此《经》盖以水出宕渠县，因称宕渠水乎？而潜水《经》仍称潜水出宕渠，《注》又言县有渝水，故此谓宕渠水即潜水、渝水也。《涪水》篇见前，汉水即《漾水》篇，亦见前，白水详《漾水》篇。巴水出晋昌郡宣汉县巴岭山，守敬按：《舆地纪胜》，巴水一名宕渠水，郦道元谓之潜水，又谓之渝水。然考《漾水注》宕渠水出南郑县巴岭，此云巴水出宣汉县巴岭山，则不以为一水也。今巴水出西乡县西南大巴山。郡 梁州，晋太康中立，治汉中。赵云：按《宋志》，魏元帝景元四年平蜀，复立梁州，治汉中南郑。《晋志》，泰始三年，分益州，立梁州于汉中。又云，桓温平蜀之后，以巴汉流人立晋昌郡。此文似有错缪。戴云：按《华阳国志》，魏咸熙元年平蜀，始分益州巴汉七郡，置梁州，治汉中。守敬按：晋置晋昌郡，至宋末省，故《宋志》无晋昌郡。齐复置。赵但举晋立郡，未详悉。至梁州治所，见《沔水注》南郑县下，此无庸旁及。晋太康以下八字，当是校者记注于旁，后混入正文，而又有讹误。县南去郡八百余里，故属巴渠。朱属作蜀，无渠字。赵云：此文有脱误，当作故属巴渠。《宋志》，魏兴太守领宣汉令，永初郡国何、徐属晋昌，本建平流杂民。又巴渠太守领宣汉令，与郡新立，是也。戴改、增同。守敬按：后汉益州巴郡宋、齐、梁州巴渠郡有宣汉县，即今达县治。宋梁州魏兴郡，齐梁州晋昌郡有别置之宣汉县，在今陕西境，截然两县。郦氏因晋昌之县，推原巴渠之县，故言故属巴渠。西南流历巴中，会贞按：《文选 蜀都赋》，于东则左绵巴中。径巴郡故城南，会贞按：即下北府城。李严所筑大城北，会贞按：《蜀志 李严传》不载
筑城事。《后主传》建兴四年，都护李严自永安还注江州，筑大城，即下所云李严更城周一十六里者也。西南入江。会贞按：今巴水自西乡县西南，径通江县、渠县为渠河，又径广安州，至合州东北入嘉陵江。庾仲雍所谓江州县对二水口，右则涪内水，左则蜀外水。即是水也。会贞按：《蜀志 赵云传》诸葛亮率云等至江州，遣云从外水上江阳。《御览》六百六、函引王韶之《晋安帝纪》，朱龄石伐蜀，太尉《与龄石书》曰， 悉从外水取成都，臧焘于中水出广汉，使嬴弱乘高舰十余，由内水向黄虎。史照《通鉴释文》曰，巴郡正对二水口，右则涪内水，左则蜀外水。自渝上合州至绵州曰内水，自渝上戎泸至蜀谓之外水。杨慎曰，外水即岷江，自重庆上 州、嘉定是也。内水即涪江，自重庆上合州、遂宁、潼、绵是也。中水即沱江，自泸州上富顺、资、简、金堂、汉州是也。内水见《涪水》篇，中水见本篇上文洛水下。江州县，故巴子之都也。会贞按：《左传》杜《注》，巴国在巴郡江州县。《华阳国志》，巴子都江州。《春秋 桓公九年》，巴子使韩服告楚，请与邓好是也。及七国称王，巴亦王焉。秦惠王遣张仪等救苴侯于巴，仪贪巴、苴之富，因执其王以归，而置巴郡焉，会贞按：自江州县以下，钞略《华阳国志》一文。治江州。朱治上衍巴字，戴、赵删。赵云：按此言秦立巴郡，故治江州，而汉之巴郡，亦即治焉，故下文复云。守敬按：《舆地纪胜》引《巴中记》，江州城，张仪所筑。」故顾祖禹以县为秦置。汉献帝初平元年，分巴为三郡，于江州，则永宁郡治也。至建安六年，刘璋纳蹇胤之讼，朱作蹇淯，《笺》曰：《华阳国志》作蹇胤。戴、赵改。
复为巴郡，全云：按 长言三巴建置，本常璩，而不知其误也。《华阳国志》曰，初平元年，征东中郎将赵韪建议，白刘璋分巴，韪欲得巴旧名，取垫江以上为巴郡，治安汉，以江州至临江为永宁郡，以朐忍至鱼复为固陵郡。而用庞羲为巴郡。建安六年，璋以蹇胤讼争巴名，乃改永宁为巴郡，以固陵为巴东，而改庞羲为巴西，是为三巴。考初平元年，刘璋尚未嗣位，赵韪亦未为征东，其误一也。韪欲得巴旧名，而乃以予庞羲，其误二也。建安五年，羲已屯阆中，则是固陵太守非巴也，其误三也。不知赵韪但分巴为二，至蹇胤讼后分为三。谯周《巴记》曰，初平六年，赵韪分巴为二，韪欲得巴旧名，故郡以垫江为治，而割安汉以下为永宁郡。建安六年，以蹇胤讼，分巴为三，以永宁为巴东，阆中为巴西，垫江为巴郡，是乃三巴分置之次第也。但初平仅四年，无六年，是则谯氏之误，再考刘璋嗣位，以赵韪为征东，乃兴平元年。正分巴之岁也，误以为初平，亦郦氏之疏也。建安六年，赵韪诛，故再分巴。诸家皆未细核其岁时耳。又曹氏亦尝分三巴。刘璋之末，巴郡入于张鲁，故璋虽有巴郡太守严颜屯江州，似仅保一城而已。鲁降曹氏，巴郡亦随之而入，建安二十年，分其地为三，以夷帅朴胡为巴东，杜护为巴西，任约为巴郡，旋为先主所并，故史志不详。守敬按：全氏之说，似是而实非，钱仪吉曾辨之，见《衎石斋笔记》，而尤以钱竹汀《廿二史考异》为最详尽。今略为记之分巴之议，始于白望，至赵韪，其事始行。赵韪，安汉人，欲得巴旧名，故以巴郡治安汉。若如《巴记》所云，安汉以下为永宁郡，则赵韪失巴名矣。此必当以《华阳国志》为是者也。蹇胤，鱼复人，因鱼复属固陵，失巴名，故争之，乃改永宁为巴郡，以固陵为巴东，而以垫江以上为巴西，则安汉属巴西矣。至先主入蜀，以朐忍、鱼复、汉丰、羊渠，及宜都之巫、北井六县为固陵郡，是
朐忍、鱼复又失巴名，故章武元年，鱼复蹇机、朐忍徐惠又争之，先主乃复以为巴东郡，此分巴之始末也。赵韪之分巴，在兴平元年，《巴记》作初平六年，《华阳国志》、《水经注》并作初平元年，误也。全云庞羲屯阆中，是固陵太守，固陵何得在阆中？不意全氏有此呓语。至谯周《巴记》，以蜀人记蜀事，不应有误，当是《郡国志 注》引有讹脱。以严颜为守。颜见先主入蜀，叹曰：独坐穷山，放虎自卫。此即拊心处也。朱也作巴。赵同，又移下句郡字于汉字上，与巴字接。戴改巴作也。守敬按：戴改是也。严颜事见《华阳国志》五。汉世郡治江州巴水北，北府城是也。守敬按：《寰宇记》亦云，巴县汉水北有北府城。后乃徙南城。守敬按：《名胜志》南城今南城坪。刘备初以江夏费观为太守，领江州都督。守敬按：《华阳国志》作费瓘[一五]，蜀汉辅臣赞《注》作观，与此同，云观字宾伯，江夏鄳人，为巴郡太守，江州都督。后都护李严，更城周一十六里，造苍龙、白虎门，求以五郡为巴州，朱州下有治字，戴、赵同。守敬按：《华阳国志》无治字，此衍，今删。蜀有益州，无巴州，故李严欲置之，亦以巴名为重。五郡谓巴郡、巴西、巴东、涪陵、宕渠也。丞相诸葛亮不许，竟不果。全云：按严欲于城后穿山，引汶江入巴，以亮召，竟不果此事。 长《注》盖失记之。守敬按：全说亦见《华阳国志》，盖郦氏运用常说，删此一节。《名胜志》，巴县治西十里，布图关，[一六]左右顾巴、岷二江，是李正平欲凿处，斧迹犹存。地势侧险，守敬按：《华阳国志》侧讹作刚。皆重屋累居，数
有火害，又不相容，结舫水居者五百余家，承二江之会，朱二讹作三。赵改云：即涪内水、蜀外水也。戴改同。守敬按：《华阳国志》亦误作三。夏水增盛，坏散颠没，死者无数。县有甘橘官，朱作有官橘官。戴、赵同。会贞按：《华阳国志》作有甘橘官。[一七]又云有荔芰园，则此官橘为甘橘之误。《御览》九百六十六引此正作甘橘，今订。荔枝园，夏至则熟。守敬按：《华阳国志》无夏字、则字。《寰宇记》、《舆地纪胜》引《志》并作至熟时。二千石常设 膳，命士大夫共会树下食之。县北有稻田，出御米也。
县下又有清水穴，守敬按：《舆地纪胜》，清水穴在重庆府西三十步，水常清冷。《名胜志》，今涂山下有清水溪，即其处。清水穴左为龙门穴，右为海棠溪。巴人以此水为粉，则皜曜鲜芳，守敬按：《华阳国志》作膏晖鲜芳。《续汉志 注》引又作膏泽。贡粉京师，因名粉水，故世谓之为江州堕林粉。守敬按：《华阳国志》林讹作休。粉水亦谓之为粒水矣。朱粒讹作立，戴、赵改。守敬按：《华阳国志》无是语，此别有所据。
江之北岸，朱之作水，戴、赵改。有涂山，守敬按：《寰宇记》，涂山在巴县东南八里，岷江南岸，高七里，周回二十里，东接石洞峡，与此《注》异。近图载山于北岸，而今人游记又辨山在南岸。南有夏禹庙、涂君祠，守敬按：《华阳国志》作涂后。庙铭存焉。守敬按：此铭欧、赵皆不著录，盖已佚。自江
州县故巴子之都以下，杂钞《华阳国志》一文，惟严颜事本别卷。常璩、庾仲雍 言禹娶于此。朱脱庾字，戴、赵增。守敬按：常璩云，禹娶涂山，今江州涂山是也。亦见《华阳国志》。庾说当在《江记》中，然考《御览》五百三十一。引《蜀王本纪》，禹于涂山娶妻生子，于今涂山有禹庙。则言不自常、庾始矣。余案 书，咸言禹娶在寿春当涂，不于此也。守敬按：禹娶涂山氏女，详《淮水注》当涂县下已引《吕氏春秋》，而应劭注《汉志》、《寰宇记》引《太康地志》同，即所谓 书也。自郦氏有此辨，后儒多宗之，而尤以王象之说为明透。其言曰，东坡过濠州，《游涂山诗》云，可怜淮海入，尚记弧矢旦。自注，淮南人传禹以六月六日生，是日数万人会于山下。东坡，蜀人也，使涂山果在重庆，则必不肯舍蜀之涂山而远取濠之涂山也。
又东至枳县西，延江水从牂柯郡北流西屈注之。朱又下錯入《注》江水二字，延江下無水字，柯作 。全、赵、戴删、增、改正。会贞按：《延江水》篇见后，而以为注更始水入酉水，与此不合，说详下。
江水东径阳关巴子梁，朱无江水二字，戴、赵增。守敬按：《括地志》称涪州之阳关，《寰宇记》亦云在涪州界，《明地理志》在涪州西，《禹贡锥指》、《一统志》并云在巴县东，据此《注》，巴子梁即在阳关，而《方舆纪要》以横石滩当之，似误。黄石见下。江之两岸，犹有梁处，巴之三关，斯为一也。守敬按：《华阳国志》一，巴、楚数相攻伐，故置扞关、阳关及沔关。扞关、沔关见本篇下卷，扞作捍，
沔作弱。捍关亦见《夷水》篇。延熙中，蜀车骑将军邓芝为江州都督，治此。守敬按：《华阳国志》一文。《蜀志 芝传》但言为督江州。
江水又东右径黄葛峡，守敬按：《初学记》八引《益州记》作黄葛峡，而杜甫诗云，黄草峡西船不归。又《通鉴》唐大历四年，涪州守捉使王守仙伏兵黄草峡，胡氏引此《注》谓即一峡，盖葛、草形近错出也。惟《明 地理志》谓大江入涪州东径黄草峡。《蜀游日记》，黄葛峡约在明月峡之下百余里，与郦氏先 黄葛，后 明月不合。考《名胜志》引《图经》云，涂山之足，有古黄葛树，其下有黄葛渡。《一统志》谓即黄葛峡也。则峡在今巴县东。山高崄，全无人居。朱全讹作今，戴改，赵据《名胜志》改作全。江水又左径明月峡，守敬按：《华阳国志》一，枳有明月峡。《御览》五十三引李膺《益州记》，广阳州东七里，[一八]有遮要二 石，石东二里至明月峡，峡前南岸，壁高四十丈，其壁有圆孔，形如满月，因以为名。《寰宇记》，在巴县东北八十里。《重庆府志》，在县东五十里。东至梨乡，守敬按：乡当在今涪州西。历鸡鸣峡。守敬按：《元和志》，鸡鸣峡在涪陵县西十五里。唐涪陵县即今涪州治。
江之南岸有枳县治。朱南讹作两，赵据《禹贡锥指》改，戴改同。守敬按：《寰宇记》引《四夷县道记》，涪陵故城在蜀江南，涪江西。其涪江南自黔中来，由城之西，泝蜀江十五里，有鸡鸣峡，上有枳城，即汉枳县。[按《寰宇记》宾化县，秦枳县，则县本秦置。]李雄据蜀后荒废。东晋桓元子定蜀，别立枳县于今涪陵郡东北一十里 溪口。鸡鸣峡上之枳城即此《注》所指也。是汉至晋，县治在今涪州西，东晋以
后，则在州东北，非故治矣。齐以前并属巴郡，[《齐志》阙，《舆地纪胜》引《齐志》巴郡有枳县。]梁属涪陵郡。《华阳记》曰：守敬按：枳县在巴郡二语见《华阳国志》一，此变称《华阳记》。枳县在巴郡江州东四百里，治涪陵水会。朱讹作江州巴郡，戴同，赵乙作巴郡江州。守敬按：江州为巴郡治，是县名，非州，赵乙是也。然枳县属巴郡，故书云在巴郡东四百里，郦氏何至赘言江州。此二字疑是后人所加。庾仲雍所谓有别江出武陵者也。守敬按：汉延江水出犍为，过牂柯、武陵、巴郡入江。非出武陵也。仲雍所云别江，自指延江，而以为出武陵，盖因当时地陷蛮獠，未能穷水之源乎。《延江水注》又称小别江。武陵郡见《沅水注》。水乃延江之枝津，分水北注，守敬按：此篇《经》文云，延江水注江。《延江》篇《经》文云，注更始水，入酉水。大相违异。据彼《注》更始水即延江枝分之始也。《沅水注》亦言延江之枝津，更始之下流，则此所谓延江之枝津分水北注者，指更始水也。是入酉者延江枝津注江者。延江正流，得郦说乃知两篇《经文》不相悖。然验图，延江与酉水隔越重山，实无相通之道也。详延江下。径涪陵入江，会贞按：涪陵县见《延江水》注。故亦云涪陵水也。会贞按：此上虚释《华阳国志》涪陵水之文，下方实 水道。其水南导武陵郡，朱导作道，《笺》曰：宋本作径，戴、赵改导。会贞按：此依庾仲雍别江出武陵为说。昔司马错泝舟此水，取楚黔中地。守敬按：《华阳国志》一，涪陵郡涪水，本与楚商于之地接，秦将司马错由之取楚商于地，为黔中
郡。考商于在汉北，见《丹水篇》，此水则在江南，地不相接，常说误，故郦氏采之而删商于字。延熙中，邓芝伐徐巨射玄 于是县。 自拔矢，守敬按：今本《华阳国志》作 子拔其箭。然考《蜀志 邓芝传 注》引常《志》作 拔其箭，与此自拔合。而裴《注》又引一条，作射中猿母，其子拔箭，盖校常《志》者依增子字。卷木叶塞射创。朱创作疮。何焯云：创，古字，疮，俗字。戴、赵改创。芝叹曰：伤物之生，吾其死矣。守敬按：自延熙以下本《华阳国志》一。
江水又东径涪陵故郡北，后乃并巴郡，遂罢省。守敬按：蜀先主立涪陵郡，说见《延江水》篇。郡治涪陵县，即今彭水县治，东晋徙废。此《注》后字上当有脱文，言立郡事。[一九]
江水又东径文阳滩，守敬按：滩无考。滩险难上。
江水又东径汉平县二百余里，朱无县字，赵同，全、戴增。赵云：按《晋志》，梁州涪陵郡汉平县云是蜀置。此《注》与下二百余里不相连属，盖有脱失矣。会贞按：县宋省，齐复置。考《齐志》有汉平、涪陵等县，而郡阙。据《舆地纪胜》引《齐志》，涪陵县属涪陵郡。知《志》以汉平居首，为涪陵郡治矣。梁因。在今涪州东一百二十里。又按上言涪陵水导武陵，接 水称江水，文不属，疑径涪陵径文阳径汉平皆指涪陵水，因仲雍以此为别江，故亦称江水，下自涪陵东出，乃指大江。守敬按：熊说殊有见。《延江水注》云，延江水北入涪陵水，涪陵水出县东，北径枳县入江，其文甚略。延江本大水，故当于此篇详 之。若果此三句是 江水，则涪陵郡在汉平之东南，不当先径涪陵，后径汉平。且汉平在涪陵水东，亦
不得先径汉平而后自涪陵东出也。惟《注》屡称江水，又不云北径，而云东径，似明明 江水，非 涪陵水者，此必传钞者，以此篇迭称江水，故增入之，浅人又因而改窜焉，遂不可通。今为订之曰，又北径涪陵故郡西，后乃并巴郡，遂罢省。又北径文阳滩，滩险难上。又东北径汉平县西一百余里，入江。江水右自涪陵东出，而届于黄石云云。此条改删未免过多，然不如此不能董理，愿与细心者共参之。左自涪陵东出百余里，守敬按：此涪陵谓涪陵水，郦《注》凡先 枝津，再 正流，每言一水自枝津北出、东出，即其辞例。故知此言江水自涪陵水东出，又涪陵水在江之右，故知左当作右也。而届于黄石，朱讹作积石。赵改黄石，云：《后汉书 光武帝纪》岑彭破公孙述将侯丹于黄石。章怀《注》即黄石滩也。杜佑曰，今谓之横石滩。戴改同。守敬按：《寰宇记》，横石滩在涪陵郡北。在今涪州东。东为铜柱滩。朱铜讹作桐，戴同。赵改云：《寰宇记》，涪陵江中有铜柱滩，[二〇]昔人于此维舟，见水底有铜柱，故名。守敬按：《方舆纪要》，铜柱滩在涪陵江口，最峻急。《一统志》，在今涪州东。
又径东望峡，会贞按：《蜀游日记》，今之焦山即东望峡，约在涪州下八十里。东历平都，朱此上九字讹作《经》，戴改《注》，全、赵同。会贞按：《隋志》临江有平都山。《寰宇记》，平都山在丰都县北二里，后汉阴长生于平都山白日升天。在今丰都县东北三里。峡对丰民洲，赵作州。会贞按：《方舆纪要》，平都山下有丰民州。州临江。旧巴子别都也。《华阳记》曰：守敬按：此亦《华阳国志》一文，变称
《华阳记》。巴子虽都江州，朱江下衍平字，戴、赵删。会贞按：江州县见本篇上文。又治平都，即此处也。有平都县，为巴郡之 邑矣。会贞按：后汉置县，属巴郡，蜀省，即今酆都县治。县有天师治，兼建佛寺，甚清灵。会贞按：《蜀輶日记》，小说家有鬼山阴洞之说，甚荒诞，然《水经注》平都有天师治，兼建佛寺，甚清灵。《寰宇记》亦谓阴长生得道于此，则鬼语附会，有自来矣。县有市肆，四日一会。
江水又径虎鬒滩，朱此七字讹作《经》。戴改《注》，又改右。全、赵改《注》。会贞按：《禹贡锥指》，今忠州西二里有石梁，亘三十余丈，横截江中，俗呼倒须滩。即虎须滩也。滩水广大，夏断行旅。江水又东径临江县南，朱此九字讹作《经》，戴改《注》，全、赵同。守敬按：汉县属巴郡，后汉、蜀、晋、宋、齐因。[《齐志》阙，《舆地纪胜》引《齐志》，巴郡有临江县。]《寰宇记》梁大同六年，于此立临江郡，则当东魏兴和时，在郦氏后，即今忠州治。王莽之监江县也。朱监作盐，赵据《汉志》改，戴改同。守敬按：齐郡临朐，莽曰监朐。金城郡临羌，莽曰监羌，与此一例。则当从《汉志》无疑。《华阳记》曰：守敬按：此亦《华阳国志》一文。县在枳东四百里，守敬按：枳县见上。东接朐忍，守敬按：朐忍县见下。县有盐官。自县北入盐井溪，有盐井营户。守敬按：《华阳国志》有盐官下云，在监涂二溪，一郡所仰，其豪门亦家有盐井。此末二语，钞变其辞。溪水沿注江。朱讹作沿注溪
井水，《笺》云：孙云，当作注盐井溪水。赵但删井字，戴改作溪水沿注江。会贞按：《一统志》，有●溪河，自忠州北境发源，东南流径●井西，又南入江。●井在州东北二十里许。此即《水经注》之盐井溪也。江水又东得黄华水口，朱此九字讹作《经》，戴改《注》，全、赵同。江浦也，会贞按：《名胜志》引旧《志》云，即皇华洲也，在忠州东五十里，江浦周回可二十里。左径石城南，朱此五字讹作《经》，戴改《注》，全、赵同。会贞按：《寰宇记》，故石城在临江县东百里，当岷江之北岸。李雄之乱，巴西郡寄理此城。其城四面悬绝。《蜀輶日记》，自忠州东下五十里，有黄华洲，一曰黄华城。是城即在洲上，故下引庾仲雍说称石城黄华口。庾仲雍曰：临江至石城黄华口一百里。
又东至平洲，朱此五字讹作《经》，戴改《注》，全、赵同。赵洲作州。会贞按：在今忠州东北，万县西南。洲上多居民。
又东径壤涂而历和滩。赵云：按《名胜志》瀼涂驿在万县南六十里，江中有石，似胡人，名曰胡滩。杜少陵诗，不是怕胡滩者是矣。瀼、壤形似，和、胡音联故也。会贞按：《舆地纪胜》，胡滩在万州南五十里。宋万州即今万县治。
又东径界坛，朱此上十四字讹作《经》，戴改《注》，全、赵同。是地巴东之西界，益州之东境，会贞按：二句相对为文，一举郡，一举州参差不齐，明有讹误。上临江县，《宋志》属益州巴郡下南浦、新浦等县，《宋志》属荆州巴东郡，此如就州言，则上句巴东为荆州之误，如就郡言，则下句益州
为巴郡之误也。《方舆纪要》云，《舆程记》自忠州水程东行九十里至漕溪驿，旧《志》以漕溪为巴郡、巴东之界。当在今万县西南。故得是名也。
又东过鱼复县南，夷水出焉。朱此十一字讹入《注》内，接故得是名也之下。戴改《经》，全、赵同。守敬按：谓夷水出江，乃《水经》之误，详《夷水》篇。
江水又东，右得将 溪口。朱此十字讹作《经》，戴改《注》，全、赵同。赵云：赵彦卫《云麓漫钞》曰，江水东注，凡《水经》言左者，皆北岸，右者，皆南岸。守敬按：郦氏全书， 水俱当以此例视之，何独于将龟溪援彦卫说耶？溪口在今万县南。《华阳记》曰：守敬按：此亦《华阳国志》一文，变称《华阳记》。朐忍县出灵 ，咸熙元年，献 于相府，守敬按：《宋书 符瑞志》又言事在咸熙二年。言出自此溪也。全云：按《汉志》朐忍县，容毋水所出，即此豁也。守敬按：汉之容毋水，此《注》不载。《志》所出下有南字，钱坫增作南入江，是也。[二一]则水在江北。近儒咸以云阳之东瀼河当之，此溪在江南，似即今之白水溪。全氏认为容毋，失之。
江水又东，会南、北集渠，朱此九字讹作《经》，会字又讹在南字下。戴改《注》，乙作会南。全、赵同。南水出涪陵县界，朱讹作二溪水涪陵县界，赵但水下增出字，戴改增。会贞按：县见《延江水》篇，今有渡口溪，出万县东南，当即此水，但水源去故涪陵稍远耳。谓之于阳溪。赵云：按《蜀志 
后主传》建兴八年，魏延破魏雍州刺史郭淮于阳溪。又《魏延传》，使延西入羌中，魏后将军费瑶、雍州刺史郭淮，与延战于阳溪。延大破淮等。据《传》文，于字为义不属阳溪，岂道元误截耶？戴删于字。会贞按：《河水注》有于黑城，《潕水注》有于东山，《 水注》有于延水，此于阳溪亦其例也，于字非衍。乃赵引《蜀志 后主传》及《魏延传》之阳溪，谓于字为义不属阳溪，戴即据删，[下于阳溪口又未删。]考《漾水注》白水与黑水合，水出羌中，又东南与大夷祝水合，大夷祝水东北合羊洪水，水出东南羊溪，羊、阳音同，其地在羌中，当即魏延战处。此《江水注》之于阳溪，非羌中也。赵误引如此条，犹谓戴不见赵书，虽百喙不解矣。北流径巴东郡之南浦侨县西。守敬按：蜀先主置羊渠县，晋省羊渠，置南浦县，[二二]属巴东郡，宋、齐、[《齐志》阙，《舆地纪胜》引《齐志》巴东郡有南浦县。]梁因。即今万县治，在江北，此南浦侨县在江南，未详何时置？《一统志》疑晋改置于江南。溪硖侧，朱硖作夹，赵同，戴改。盐井三口，赵三改二。守敬按：非也。如果作二，则下句当云相去数十步，安得谓相去各数十步耶？赵未审耳。《名胜志》引此作三同。相去各数十步，以木为桶，径五尺，修 不绝。守敬按：《名胜志》引修作烧。溪水北流注于江，谓之南集渠口，亦曰于阳溪口。会贞按：今渡口溪西北流，至万县东南入江。北水出新浦县北高梁山分溪，守敬按：宋置县，属巴东郡，齐、梁因。在今开县西南九十里。《隋志》，梁山县有高梁山。《寰宇记》，高梁大山在南浦县北四十里，《剑阁铭》所谓岩岩梁山即此。在今万县西北四十里，按梁山县界，今水曰西河，出万县西北，即《一统志》所谓苎溪发
源分水山者也。南流径其县西，又南一百里，入朐忍县，戴改入作至。守敬按：《注》往往言入某县，此入字不误，不必改。朐忍县见下。南入于江，谓之北集渠口，别名班口，又曰分水口，会贞按：今西河东南流至万县南入江。《名胜志》县西南八十里，有分水驿，取此水为名。朐忍尉治此。守敬按：《续汉书 百官志》，尉，大县二人，小县一人。本《注》曰，尉主盗贼，凡有贼发，主名不立，则推索行寻，案察奸宄，以起端绪。
江水又东，右径泛溪口，朱此句讹作《经》，脱东字，泛讹作池。戴改《注》，并增改。全、赵同。会贞按：此溪在江之右，乃今万县江南岸之水，《一统志》以县西苎溪当之，误。盖江泛决入也。
江水又东，径石龙朱此七字讹作《经》，石讹作右。戴改《注》，改石。全、赵同。守敬按：《蜀輶日记》以大胡滩北岸之莲花碚当石龙，然《注》 和滩后，又 界坛及将龟溪口、南、北集渠口、泛溪口，乃 石龙，则和滩、石龙相去远矣。《名胜志》谓即万县西之盘龙碛也。而至于博阳朱而讹作水，赵同，戴改。会贞按：明抄本作而。二村之闲，守敬按：二村在今万县境。有盘石，全、赵盘作盘。广四百丈，长六里而复，全云：先宗伯公云：长六里而复者，犹言长六里有奇也。戴删此而复二字，及下殆于二字。守敬按：《名胜志》引亦有而复殆于四字。殆于阻塞江川，夏没冬出，基 通渚。
又东径羊肠虎臂滩。朱此八字讹作《经》，戴改《注》，全、赵同。杨亮为益州，至此舟覆，惩其波澜，蜀人至今犹名之为使君滩。守敬按：《初学记》六，引此作杨亮为益州同。考《御览》六十九引盛弘之《荆州记》有羊肠虎臂濑，杨亮为益州，至此覆没，人至今犹名为使君滩。为郦所本，作益州。然《晋书 杨佺期传》，父亮，少仕伪朝，后归国，终梁州刺史。《桓豁传》，苻坚陷涪城，梁州刺史杨亮奔溃。《通鉴》晋永和十二年，桓温破姚襄，弘农杨亮自襄来奔。太和五年，李高攻涪城，逐梁州刺史杨亮。厥后乃入汉中，先败于郭宝，后败于王统、朱肜。盖其初以梁州刺史镇涪城，由大江入州，未至涪城，覆舟于此。其时益州刺史为周楚，计楚祖孙镇蜀三十余年，不容有杨亮为益州事，知《荆州记》本作梁州，盖读者因地近益州，未能考杨亮本末而妄改之。道元遂承其误。《寰宇记》使君滩在开州东二里，在今开县东二里。别有使君滩，在东湖县西一百十里，乃汉刘璋遣法正迎昭烈帝入蜀所经。沈炳巽以之当此滩，非也。
江水又东，彭水注之。朱此八字讹作《经》，戴改《注》。全、赵同。水出巴渠郡獠中，朱《笺》曰：孙云，郡当作 。赵改 。会贞按：非也。下文清水出獠中。《漾水注》亦云东游水历獠中，濩溪水出獠中，则此称出獠中无疑。虽《沔水注》有山多 獠之文，不得谓此当作出 獠中也。宋置巴渠郡，齐因。《舆地广记》谓梁改巴渠为东关，即今达州治。《华阳国志》一，彭溪源在巴东郡西北。《隋志》，临江县有彭溪。今水曰临江，出新宁县东北。东南流径汉丰县东，守敬按：蜀先生置县，属固陵郡后属巴
东郡，晋、宋、齐、梁因。在今开县南二里。清水注之。水导朱导作道，戴删，全、赵改。源出西北巴渠县东北巴岭南獠中，守敬按：宋置县，属巴东郡，齐、梁因。在今开县东北六十五里。巴岭详《漾水》篇。此云清水出巴岭。《寰宇记》又谓清水源出万岁县东北石塔山，盖山变名也。今清江出开县东北。即巴渠水也。守敬按：巴渠县取水为名。西南流至其县，又西入峡，守敬按：峡在今开县东北。檀井溪水出焉。守敬按：檀井溪详后《汤水》下。又西出峡，朱讹作又西过山。赵同，戴改。至汉丰县东而西注彭溪，谓之清水口。守敬按：今清江西南流至开县东，入临江。彭溪水又南，朱脱水字，南讹作入。戴、赵增水。赵删入字，戴入改南。径朐忍县西六十里，南流注于江，朱注讹作至，戴、赵改。谓之彭溪口。赵云：按《汉志》巴郡阆中县，彭道将池在南，彭道渔池在西南，其即彭水与？《巴汉志》云，阆中有彭池大泽。又《寰宇记》阆州阆中县下，引《四夷述》云，州东南池，东西二里，南北约五里。州城西南十里有郭池，周约五十亩，二池与《汉志》相符。彭道将池，《方舆纪要》亦谓之南池，在保宁府城南。会贞按：《汉志》阆中之彭道将池、彭道鱼池，东去朐忍数百里，中隔宕渠县，又隔潜、不曹等水，赵氏乃以之当彭水，繁称博引，何其疏也。[二三]今临江自新宁县东南流，经开县，至云阳县西入江。江水又东左径朐忍县故城南。朱此十二字讹作《经》，左讹作右。戴改《注》。全、赵同，并仍右。朐忍在江北，是左径，非右径也，今订。汉县属巴郡，后汉因，蜀属巴东郡，晋、宋、
[《晋》、《宋志》忍作 。]齐、梁因，在今云阳县西三十里。常璩曰：县在巴东郡西二百九十里，会贞按：《华阳国志》一文。《寰宇记》云安军东至夔州奉节县一百三十里。宋云安西去故朐忍县三十里。宋奉节故鱼复县，即巴东郡治，是朐忍去巴东不得有二百九十里之遥，二当一之误，郦氏不知常《志》之误，则而沿之。县治故城，跨其山阪，南临大江。
江之南岸有方山，朱脱江字，戴、赵增。山形方峭，枕侧江濆。会贞按：山无考，当在今云阳县西南。
江水又东径瞿巫滩，朱此八字讹作《经》，戴改《注》，全、赵同。即下瞿滩也，守敬按：下瞿滩本《华阳国志》引见下。又谓之博望滩。守敬按：《御览》六十九引盛弘之《荆州记》有博望滩，张骞使外国，经此船没，因以名滩。《九域志》，云安县有博望滩。[二四]《舆地纪胜》在县西三里。《一统志》谓在云阳东，非也。左则汤溪水注之，水源出县北六百余里上庸界，守敬按：上庸郡见《沔水》篇。《寰宇记》，千顷池水一道，西南流为云阳县汤溪，[二五]今曰东瀼河，源出陕西九龙山南麓。南流历县朱历下衍之字，《笺》曰：当作其。赵改其，戴删。翼带盐井一百所，巴川资以自给。粒大者，方寸，中央隆起，形如张伞，戴伞作伞，云伞即古伞字。故因名之曰伞子盐。守敬按：《书钞》一百四十六引《荆州记》朐 县北岸有汤[原误阳。]溪，溪内有盐井一百二十所，巴峡一川，悉
资此盐，周于煮。又盐水自凝，生伞子盐，大者于寸，中央隆起，形如张伞。有不成者，形亦必方，异于常盐矣。王隐《晋书地道记》曰：入汤口四十三里，有石，煮以为盐。石大者如升，小者如拳，煮之，水竭盐成，守敬按：《御览》八百六十五引《益州记》，汶山有 石，先以水渍，既而煎之。与此同。盖蜀火井之伦，守敬按：火井见本卷临 下。水火相得乃佳矣。汤溪戴作水。下与檀溪水合，水上承巴渠水，朱无首水字，全、赵同，戴增。会贞按：互见前清水下。南历檀井溪，朱南上衍巴渠二字，赵同，戴删。谓之檀井水。朱脱谓字，赵同，戴增。下入汤水。会贞按：今云阳县西北有一水，东南流入东瀼河，疑即檀井水，但上源不自清江出为异耳。汤水又南入于江，名曰汤口。[二六]会贞按：《通鉴》陈天康元年，周陆腾讨信州蛮军于汤口，即此。今东瀼河东南流，至云阳县东入江。
江水又径东阳滩。[二七]朱此七字讹作《经》，戴改《注》，全、赵同。会贞按：滩在今云阳县东。江上有破石，故亦通谓之破石滩，苟延光没处也。朱《笺》曰：旧本作苟延光，未详。吴改作荀，亦无所据。戴、赵改苟。会贞按：明抄本作苟。常璩曰：水道有东阳、下瞿数滩，山有大小石城势，朱脱势字，赵依《华阳国志》增，全、戴增同。守敬按：《名胜志》引此无势字，已是误本。考《续汉志 注》引《巴汉志》有势字，是原有势字之确证。惠栋《后汉书补注》乃以势为衍文，失之。[二八]《沔水注》
 通关势、兴势皆山名，与此一例。《方舆胜览》，石城山在岷江北岸，相去一里。在今云阳县东二里。又有天城山，在万县西五里，四面峭立如堵，即小石城山也。灵寿木及橘圃也。守敬按：以上本《华阳国志》一，今《志》无橘圃二字，盖脱。故《地理志》曰：县有橘官，有民市。朱《笺》曰：按《汉志》朐忍县《注》有橘官、盐官，此云民市，盖传写之讹。全云：有民市三字，乃 长所自云，非引班《志》也。是篇上下多记市集。守敬按：《方舆纪要》云阳县西五峰驿南，有橘官堂故址。
江水又径鱼复县之故陵，朱此十字讹作《经》，戴改《注》，全、赵同。守敬按：鱼复县见下。此故陵即下故陵地，因 故陵西之故陵溪，故陵村，不得不先提出故陵，下方实指故陵。如《注》往往先言径某县，后言径某县南或北，即其例也。旧郡治故陵溪西二里故陵村，守敬按：郡谓故陵郡也。此地近楚陵，溪及村皆以故陵名。至后汉兴平时，因以鱼复为故陵郡。据郦说则郡本治此，及改郡为巴东，则治白帝，故以此为旧郡也。溪、村皆在今奉节县西。溪即永谷也。地多木瓜树，有子大如甒，守敬按：《御览》九百七十三引盛弘之《荆州记》，鱼复县有固陵村，地多木瓜树，其子大者如甒。《玉篇》，甒，盛五升小罂也。白黄，实甚芬香，《尔雅》之所谓楙也。守敬按：《尔雅 释木》，楙，木瓜。
江水又东为落牛滩，径故陵北。朱此十二字讹作《经》，戴改《注》，全、赵同。守敬按：滩无考，
楚故陵在今奉节县西，滩与陵近，则亦在县西。江侧有六大坟。庾仲雍曰：楚都丹阳所葬，守敬按：楚都丹阳详后卷秭归县下。亦犹枳之巴陵矣，会贞按：《华阳国志》一，巴子虽都江州，其先王陵墓，多在枳。枳县见本篇前文。故以故陵为名也，有鱼复尉，戍此。
江之左岸有巴乡村，村人善酿，故俗称巴乡清。郡出名酒，村侧有溪，溪中多灵寿木。会贞按：自巴乡村以下，盛弘之《荆州记》文，引见《寰宇记》，作巴乡酒。《书钞》一百四十八引《荆州记》稍略，作巴乡清，则此作清是也。巴乡村在今奉节县西，村侧之溪，《寰宇记》谓之龙洞溪。《一统志》在奉节县西八十里，源出县西北方海坝，南入大江。中有鱼，其头似羊，丰肉少骨，美于余鱼。溪水伏流径平头山，内通南浦故县陂湖。守敬按：南浦见前南集渠下，去此颇远。其地平旷，有湖泽，中有菱芡鲫鴈，不异外江，凡此等物，皆入峡所无，地密恶蛮，不可轻至。
江水又东，右径夜清而东历朝阳道口，朱此十余字讹作《经》，又下脱东字。戴改《注》。全、赵同，并增东字。会贞按：夜清、朝阳道皆无考，在今奉节县西。有县治，会贞按：此县治亦无考。治下有市，十日一会。
江水又东，左径新市里南，朱此十字讹作《经》，戴改《注》，全、赵同。常璩曰：巴旧立市
于江上，今新市里是也。会贞按：《华阳国志》一文，里在今奉节县西。
江水又东，右合阳元水，朱此九字讹作《经》，水下衍口字。戴改《注》。全、赵同，仍口字。戴删。水出昆阳县西南，高阳山东，朱讹作水口出阳县。赵改水出高阳县，引刘昫曰：兴山县治高阳城。戴乙作水出阳口。守敬按：赵牵于下高阳山，改作高阳县，不知兴山去此数百里，且但有高阳城，无高阳县，其误无疑。戴乙似是。据《寰宇记》阳口县为梁置，[二九]然终嫌孤证，仍恐有误。考《书钞》一百五十一引《荆州图副记》，昆阳县有柏枝山，有石泉，名为丙[原误雨。]穴。《类聚》七引《荆南图副》，巴东昆阳县东南十里，有柏枝山，有石泉，口方数丈，中有鱼。《寰宇记》城县下引《舆地志》，按河南及巴陵昆阳并有丙穴，出嘉鱼。三书称昆阳并同，且《注》下文 丙穴出嘉鱼，即此县事，则当作水出昆阳县为是。昆阳无考，盖即《寰宇记》所云梁置者，县在今奉节县西南。《注》言高阳山在西南，则亦在奉节西南，今有老马溪出奉节西南山，疑即此水也。东北流径其县南，东北流，丙水注之。水发县东南柏枝山，会贞按：《御览》一百六十七引《寻江源记》，景穴有嘉鱼，其味甚美。景穴在梁山县柏枝山。人多从其记，然与《注》不合，据《注》山当在今奉节县西南，今老马溪东有五龙溪。《一统志》疑即丙水，但下流入江，不入老马溪，与《注》异耳。山下有丙穴，穴方数丈，中有嘉鱼，常以春末游渚，冬初入穴，抑亦汉丙穴之类也。朱《笺》曰：任豫《益州记》，嘉鱼之鳞，似鳟，蜀人谓之拙鱼。从石孔随泉出，大者五六尺。会贞按：汉丙穴见《沔水注》，云，常以三月
出，十月入地。与此同。其水北流入高阳溪。会贞按：因水出高阳山，故有高阳溪之殊目。溪水又东北流，注于江，谓之阳元水口。戴删水字，会贞按：今老马溪东北流，于奉节县西南入江。
江水又东径南乡峡，守敬按：《寰宇记》，南乡峡在奉节县西四十七里。宋奉节，即今县治。东径永安宫南，朱此上十四字讹作《经》，戴改《注》全、赵同。守敬按：《地理通释》引《元和志》，先主改鱼复为永安仍于西七里，别置永安宫。《夔州府志》，永安宫，今为府儒学基。刘备终于此，诸葛亮受遗处也。守敬按：《蜀志 先主传》，章武三年三月，先主病笃，托孤于丞相亮。四月，先主殂于永安宫。《诸葛亮传》尤详。其闲平地可二十许里，江山回阔，入峡所无。城周十余里，背山面江，颓墉四毁，荆棘成林，左右民居多垦其中。朱脱居字，戴、赵增。守敬按：《寰宇记》，永安宫城在平地。又《入蜀记》，夔州在山麓沙上，所谓鱼复永安宫也。州治在宫西北，景德中，丁谓、薛颜所徙。此白帝颇平旷，然失险，无复雄桀矣。亦可为此《注》平地之证。
江水又东径诸葛亮图垒南，朱此十一字讹作《经》，戴改《注》，全、赵同。石碛平旷，望兼川陆，有亮所造八阵图，东跨故垒，皆累细石为之。自垒西去，聚石八行，行闲相去二丈，因曰：八阵既成，自今行师庶不覆败。皆图兵势行藏之权，自后
深识者所不能了。守敬按：此本盛弘之《荆州记》文，引见《御览》三百一及《寰宇记》云，八阵图在奉节县西南七里。在今奉节县南。今夏水漂荡，岁月消损，高处可二三尺，下处磨灭殆尽。守敬按：《蜀輶日记》，八阵图圆石八堆，四横四纵，周围可六丈许，高仅三尺许，犹可辨识。江水又东径赤岬城西，朱此句讹作《经》，东下衍南字，脱城字。戴改《注》。全、赵同，并删南字，增城字。守敬按：《后汉书 张堪传 注》赤甲城在鱼复县北。《寰宇记》，奉节县北三十里，有赤甲城，是旧鱼复县基。在今奉节县东北。是公孙述所造，因山据势，周回七里，一百四十步，东高二百丈，西北高一千丈，会贞按：《地理通释》引《元和志》，白帝城周回七里。《初学记》二十四引《荆州图记》，白帝城东南高二百丈，西北高一千丈。此《注》以之属赤岬城，盖因基相连也。南连基白帝守敬按：下 白帝城云，北缘马岭，接赤岬山，足见白帝在赤岬之南，乃此南连基白帝之明征。山，甚高大，不生树木。其石悉赤。朱石讹作土，赵据黄本改，戴改同。守敬按：《名胜志》引此作石。土人云，如人袒胛，守敬按：《寰宇记》胛作臂，误。故谓之赤岬山。会贞按：《方舆胜览》夔州路赤甲山引《元和志》，在城北三里，上有孤城。汉时常取巴人为赤甲军，盖犀甲之色也，与此石赤之说异。山在今奉节县东北十五里。《淮南子》曰：彷徨于山岬之旁。守敬按：《原道训》文。今本作仿洋于山峡之旁，误。[三〇]《注》曰：岬，山胁也。守敬按：此是许慎《淮南 
注》。《文选 吴都赋 注》引许《注》，岬，山旁。误，盖既云山胛之旁，不得又训胛为山旁也。郭仲产曰：斯名将因此而兴矣。
江水又东径鱼复县故城南，朱此十一字讹作《经》。戴改《注》云：今考《注》 江水西来所径，至此乃《经》所谓东过鱼复县南也。赵改同。故鱼国也。会贞按：《逸周书 王会解》鱼复，孔《注》，南蛮国，至春秋时属庸，故《左传》杜《注》，鱼，庸邑。此谓故鱼国。盖从其朔言也。《续汉志》鱼复，刘《注》，古庸国，庸为鱼之误。而《御览》一百六十七引《十道志》、《通典》并言夔州，春秋时为鱼国。何也？《春秋左传 文公十六年》，庸与 蛮叛楚，庄王伐之，七遇皆北，惟裨、儵、鱼人逐之，是也。赵据《左传》校改儵作鯈，戴改同。会贞按：淳熙本《左传》作儵。惠栋《后汉书补注》、《庄子》鯈鱼之鯈亦作儵。徐邈音条，李轨音由，知鯈、儵古字通。郭显卿《字指》曰，儵，、电光也。又《春秋传》，公子取季隗，生伯鯈。《释文》，鯈，直留反，本又作儵，音同。毕沅《山经新校正》曰：鯈，本字；儵，假音。《地理志》江关都尉治。守敬按：《汉志》鱼复下文。《后汉书 公孙述传 注》，《华阳国志》曰，巴、楚相攻，故置江关。旧在赤甲城，后移在江州南岸，对白帝城，故基，在鱼复县南。《地理通释》，古江关即今瞿塘关，在今奉节县界。公孙述名之为白帝，取其王巴蜀。赵云：按是句文义有脱误。《元和志》[按《地理通释》引。]云，白帝山州城所据，初，公孙述据蜀，殿前井有白龙出，自称白帝，因更鱼复城为白帝城，龙出殿中事，见《后汉书》述本传。盖取此瑞以王巴蜀也。戴改巴为色，以色字断句，蜀字下属。会贞按：《华
阳国志》一，鱼复县，公孙述更名白帝。此盖谓述据巴蜀，在西方，故更名白帝。赵说非郦旨。戴改订尤误。《续汉志》巫西有白帝城。章武二年，刘备为 所破，改白帝为永安，会贞按：《蜀志 先主传》章武元年，先主忿孙权之袭关羽，帅诸军伐吴。二年，吴陆逊大破先主军于猇亭，先主还鱼复改鱼复县曰永安。《华阳国志》，章武二年，改白帝曰永安。巴东郡治也。汉献帝初平元年，分巴为三郡，全云：初平当作兴平，三郡当作二郡。戴并改。守敬按：戴改兴平，是也，说见前江州县下。戴于前不改，失于不照，至三郡字则不误。全见今本《华阳国志》作二郡，据以为说，戴遂依改，失之。以鱼复为故陵郡。守敬按：《华阳国志》作固陵，又《蜀志 刘琰传》为固陵太守，与此作故陵异。观上文江水径鱼复县之故陵旧郡治，又云，江侧有六大坟云云，则故字亦不误，当由古字通也。与故安县后作固安同。蹇胤诉刘璋，朱讹作赵胤，《笺》曰：当作蹇胤，见《华阳国志》。戴、赵改。改为巴东郡，守敬按：自汉献帝以下钞略《华阳国志》一文。分巴，详见前江州县下。治白帝山，守敬按：《寰宇记》引盛弘之《荆州记》，巴东郡峡上北岸，有一山孤峙甚峭。巴东郡据以为城。此即白帝山也，山在今奉节县东十三里。城周回二百八十步，北缘马岭，守敬按：岭在今奉节县东十里。接赤岬山，其闲平处，南北相去八十五丈，东西七十丈。朱作十七丈，赵据《寰宇记》引此文乙，戴乙同。又东傍东瀼溪，全云：按《入蜀记》，土人谓山间之流通江者曰瀼，东瀼溪即东屯也，公孙述所垦田。又有西瀼
水，见《寰宇记》与大瀼水而三。会贞按：《方舆胜览》，千顷池一道南流为西瀼水。《寰宇记》不载。全氏谓见《寰宇记》者误。[三一]又《明一统志》，大瀼水在夔州府城东，自达州万顷池发源，经此流入大江。即指西瀼水也。是西瀼、大瀼为一水，全氏谓东瀼、西瀼与大瀼而三者，亦误。西瀼在今奉节县东一里，俗名分水河。东瀼在县东十里，俗名铁柱溪。今云阳县东之东瀼河，乃别一水也。即以为隍。西南临大江，窥之眩目。会贞按：《初学记》八引《荆州图记》，白帝城西临大江。《地理通释》引《元和志》，西南因江为池。惟马岭小差委迤，赵委作逶。犹斩山为路，朱脱山字，赵据《寰宇记》校增，戴增同。羊肠数转，朱转作四，戴、赵同。守敬按：《寰宇记》引此作转。《地理通释》引《元和志》亦作转，今订。然后得上。益州刺史鲍陋镇此，为谯道福所围，会贞按：《通鉴》晋义熙六年十一月，益州刺史鲍陋卒，谯道覆陷巴东，杀守将温祚、时延祖。此《注》所 ，乃陋未卒，道福围巴东时事。《晋书 谯纵传》但云，纵以弟明子为镇东将军、巴州刺史，率其 五千人屯白帝，及朱龄石讨纵，次于白帝，纵遣道福重兵守涪。城里无泉，乃南开水门，凿石为函，道上施木天公，守敬按：沈大成曰，陶隐居谓木天公，竹笠也。直下至江中，有似 臂相牵，引汲然后得水。水门之西，江中有孤石为淫预石，冬出水二十余丈，夏则没，亦有裁出处矣。朱《笺》曰：李膺《益州记》， 滪堆，夏水涨没数十丈，其状如马，舟人不敢进。又曰，犹豫言舟子取途，不决水脉，故犹豫也。《乐府》作淫豫，《坤元录》作冘豫。又朱无出字，《笺》曰：宋本处作出。戴、赵增出字。守敬按：明抄本有
出字。《寰宇记》， 滪堆周回二十丈，在夔州西南二百步，蜀江中心，瞿塘峡口。《入蜀记》，瞿塘阙西门，正对 滪堆。在今奉节县东南。
县有夷溪即佷山清江也，朱佷讹作狼，戴作很，赵改佷。守敬按：《夷水注》亦云，夷水即佷山清江也。佷山县见彼篇。《经》所谓夷水出焉。戴云：按此可证前以《经》入《注》之讹。守敬按：夷水出鱼复县耳，《汉志》原不误。《水经》竟以为出江。郦氏亦知夷水不出江，而不敢驳《经》文。
江水又东径广溪峡，朱此八字讹作《经》，戴改《注》，全、赵同。守敬按：《类聚》六引庾仲雍《荆州记》作广德峡，《御览》五十三引《峡程记》作广泽峡，即瞿塘峡也。在今奉节县东十三里。斯乃三峡之首也。守敬按：此云广溪峡为三峡之首，下云江水东径巫峡，自三峡七百里中，两岸连天，略无阙处。又云：江水东径西陵峡，所谓三峡，此其一也。是郦氏以广溪、巫峡、西陵为三峡。而有谓明月、广德、东突者，庾仲雍《记》也。谓西峡、巴峡、归峡者，《寰宇记》也。[三二]谓西陵、巫峡、归峡者，宋肇《记》也。《蜀輶日记》云，惟王洙瞿塘、巫山黄牛之说近是。今自夔府，东至宜昌，将六百里，奇险尽在其闲。盖自 滪堆至虎须滩，统名瞿塘峡，一名广溪峡，即夔峡也。自空亡沱至门扇峡，统名巫峡，其尾尽于巴东，故又曰巴峡也。自兵书峡至平 坝，统名西陵峡，其峡起于归州而翘于黄牛，讫于扇子，故又曰归乡峡、黄牛峡、扇子峡也。诸说纷纷，断以夔峡、巫峡、西陵峡为三峡，因亲历其境目击其阻且长者，有此三处。陶《记》与郦氏合，益知郦说不可易矣。其闲三十里，颓岩倚木，厥势殆交。守敬按：《入蜀
记》发大溪口，入瞿塘峡，两壁对耸，上入云霄，其中如削成，仰视天如匹练然。北岸山上有神渊，渊北有白盐崖，高可千余丈，俯临神渊。土人见其高白，故因名之。天旱，燃木崖上，推其灰烬，下秽渊中，寻即降雨。朱即作则，戴、赵改。会贞按：《御览》七十引盛弘之《荆州记》，比此文稍略。《寰宇记》，白盐山在夔州城涧东，山半有龙池。与此云北岸山上有神渊，渊北有白盐崖合。而《禹贡锥指》谓山在奉节县东，隔江十里。则在南岸矣，盖别一山也。常璩曰：县有山朱《笺》曰：旧本错以《淯水注》并《 水注》三百六十六字入此，今改正之。泽水神，旱时鸣鼓请雨，则必应嘉泽。守敬按：钞变《华阳国志》一文。《蜀都赋》所谓应鸣鼓而兴雨也。守敬按：左思《蜀都赋》语。峡中有瞿塘、黄龙二滩，夏水回复，沿泝所忌。戴改龙作龛。会贞按：明抄本作龛。《通鉴》梁太清三年，《注》引此作龛，然《初学记》八引《荆州记》，峡之首北岸曰白盐 。中黄龙滩水，沿泝所忌。《寰宇记》引同，为郦所本。则龙字是也。《方舆胜览》夔州路称，龙脊滩在城东三里，状如龙脊，夏没冬见。李肇《国史补》，蜀之三峡，最号峻急，四月、五月尤险，故行者歌之曰，淫预大如马，瞿塘不可下；淫预大如牛，瞿塘不可留。亦瞿塘滩为沿泝所忌之证。瞿塘滩上有神庙，尤至灵验。守敬按：《御览》尤作先，刺史二千石径戴作径。过，皆不得鸣角伐鼓。商旅上下，守敬按：《名胜志》引此作上下。恐触石有声，乃以布裹篙足。守敬按：自瞿塘滩以
下，盛弘之《荆州记》文。引见《书钞》一百三十八。《御览》七百七十一。今则不能尔，犹飨荐不辍。此峡多 ， 不生北岸，非惟一处，或有取之，放着北山中，初不闻声，将同兽渡汶而不生矣。会贞按：此《注》以渡汶为出莱芜之汶，误与《汶水注》同，说见彼篇。其峡，朱脱此二字，戴增，赵据黄本增，守敬按：明抄本有此二字。盖自昔禹凿以通江，郭景纯所谓巴东之峡，夏后疏凿者也。朱无也字，戴同，赵增。守敬按：此景纯《江赋》语，见《文选》。
校记
[一]　「作三石人，立水中」　按：《华阳国志》三作「立三水中」。
[二]　「周赧王元年，秦置蜀郡」　按：《华阳国志》（廖本）作「封子通国为蜀侯，以陈杜为相」。是侯国，非郡。下文引《文选 蜀都赋》刘《注》引《蜀王本纪》，二十七年筑城，其后蜀郡，小异。《蜀王本纪》不误而《疏》误，非仅小异也。《华阳国志》云：「三十年疑蜀侯绾反，王复诛之，但置蜀守。」始置蜀郡也。
[三]　「辟二九之通门」　按：《文选 蜀都赋 注》云：「汉武帝元鼎二年，立成都十八门。」
[四]　「下曰笮桥……黄本作亦，是也」　按：沈氏《疏证》改「下」为「亦」。廖本《华阳本志 注》当作「亦」。
[五]　「旧《水经》作永年，《华阳国志》作永初，谢云，宋本作永平。……《寰宇记》……作永初」　按：《寰宇记》七十二作「安帝永初后学堂遇火」，又引李膺《记》云：「后汉中平中火。」《元和志》引同。沈钦韩云：「事详《隶释》。」检《隶释》卷一有益州太守高眹修《周公礼殿记》，其文曰：「汉初平五年，仓龙甲戌，旻天季月修旧筑周公礼殿。洪适云永初时讲堂火 。」今按：据李膺《记》则在灵帝中平中。
[六]　「江神尝溺杀人，文翁为守，祠之，」　按：此与李冰斗江神事，说循吏为民除害大旨略同，或兼采西门豹事，又化为文翁。
[七]　「建安二十九年，有黄龙见此水，九日方去」　按：沈钦韩《疏证》云：「案汉献帝以二十五年止，即魏黄初元年，而蜀先主亦以建安二十六年为章武元年，无二十九年也。」又曰：「《华阳国志》作二十四年。」改「九」为「四」。
[八]　「汉河平中，山崩地震」　按：沈钦韩《疏证》河平字行间朱书「成帝」二字。
[九]　「今本无之」　按：《要删》卷三十二：「《御览》六十九又引《水经》曰：『荔枝滩东南二十里山顶上有一冢，冢惟有女贞树，树上恒有白猿栖息。』是当亦此间佚文。」
[一〇]「《御览》……引《郡国志》南安县西三十里有鱼津」　按：《郡国志》作「南安有鱼湆津」。引《蜀都赋 注》：「鱼符津数百步，在县北三十里，县临大江，岸便山岭相连，经益州郡，有道广四五尺，深或百丈，斩凿之迹今存，昔唐蒙所造。」与此篇上文合。「南安县西」之「安」原作「溪」，当作
「安」，今订。《元和志》三十二隋炀帝时改「南」为「南溪」，唐因之。南安屬戎州，天 初改義賓。
[一一]「郑玄引《地说》云，三危山在鸟鼠西南，与岷山相连」　按：「三」原作「王」，今订。标点本《索隐》此语「岷」讹作「岐」未刊误。胡渭《禹贡锥指》卷十二《水经注》两引《山海经》，以证《尚书》之三危。一云三危在炖煌南，与岷山相接，山南带黑水，与《地记》略同。又云在积石之西南，殊不可晓。山南带黑水盖以扶州之黑水出素岭山入白水者当之，妄言无疑。
[一二]「《方舆胜览》，洛通即章山」　按：「章」，原作「音」，赵氏《刊误》云：「漳山，《汉志》作音山，盖世本有缺画耳。」此「音山」字盖沿世本之误，今订。
[一三]「子坐取水溺死，朱脱取字」　按：戴校本云：「案近刻脱取字。」杨氏据之。然朱《笺》本实有「取」字，未脱。故或疑戴未见朱《笺》本。
[一四]「思惟养亲，朱无思字，赵同」　按：《说文》、《方言》、郑《诗 笺》皆训惟为思，惟亦思也。又赵定本补刻思字，四字较小。
[一五]「《华阳国志》作费瓘」　按：廖刻本「瓘」仍作「观」，唯《巴志》一见「刘先主初以江夏费瓘为太守，领江州都督，校云『当作观，见《水经注》。』」
  </div>
  <div class="pagination">
   <a href="水经注疏_page62.html">
    上一页
   </a>
   <span>
    ...
   </span>
   <a href="水经注疏_page58.html">
    58
   </a>
   <a href="水经注疏_page59.html">
    59
   </a>
   <a href="水经注疏_page60.html">
    60
   </a>
   <a href="水经注疏_page61.html">
    61
   </a>
   <a href="水经注疏_page62.html">
    62
   </a>
   <span class="current-page">
    63
   </span>
   <a href="水经注疏_page64.html">
    64
   </a>
   <a href="水经注疏_page65.html">
    65
   </a>
   <a href="水经注疏_page66.html">
    66
   </a>
   <a href="水经注疏_page67.html">
    67
   </a>
   <a href="水经注疏_page68.html">
    68
   </a>
   <span>
    ...
   </span>
   <a href="水经注疏_page64.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
