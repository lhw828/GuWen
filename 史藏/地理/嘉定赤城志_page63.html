<!DOCTYPE html>
<html>
<head>
    <meta charset="UTF-8">
    <title>嘉定赤城志 - 第 63 页/共 82 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉定赤城志 - 第 63 页/共 82 页</h1>
    <div class="content">在州西北二百六十步旧名白云庵唐中和中建道士王干符朱霄外主之霄外以道术为钱忠懿王所知遂葺庵为观与天庆观号东西二宫国朝淳化中颁宸翰大中祥符中赐今额元丰三年建岳殿于其西有五岳真形图在焉【僧长吉诗云龙虎丹砂炼已成方瞳绿发仙骨轻石床半醉海月冷芝轩长啸天风清时泛绿觥陪侠客未骑赤鲤归蓬瀛朝簪相访惜回驭屡奏瑶琴太古声】
　　　临海
　　　　栖真观
在县南三十里旧名盖竹盖许迈故居晋时建旧在山外有石室登霞台葛元礼斗坛卧龙墠隋大业中废国朝政和八年重建宣和元年改今额淳熙八年唐守仲友徙今地
　　　　丹邱观
在县西北三十里旧名成德梁时建隋大业中废国朝政和八年重建改今额
　　　　灯坛观
在县西南六十里按旧经云晋陶宏景结庐于此后以为观隋大业中废
　　　　龙兴观
在县东北三里唐神龙元年建【沈佺期为之记】后废
　　　　景星观
在县南一里唐干元中建后废
　　　黄岩
　　　　定光观
在县西北一里旧名龙光吴黄武中建【一传朱霄外建】初观北江流浑翳中一潭独澄泚有龙居之时亢旱忽水自潭涌赤光烛天故名其潭曰龙光因以名观赤乌中改今额前有二池葛元尝以其一炼丹水特清旱不枯涸每有灵怪荡激而起其波高丈余
　　　　集真观
在县南四十五里白峰山下绍兴中斸地得石镌集真二字故以为名
　　　天台
　　　　桐柏崇道观
在县西北二十五里旧名桐柏唐景云二年为司马承仁庙御讳建回环有九峰【玉女卧龙紫霄翠微玉泉莲华华琳香琳玉霄】自福圣观北盘折而上至洞门长松夹道孙绰赋所谓荫落落之长松是也吴赤乌二年葛元即此炼丹今有朝斗坛洎承仁庙御讳建堂有云五色因禁封内四十里毋得樵采又传承仁庙御讳所居黄云常覆其上故有黄云堂元晨坛【自颂云堂号黄云俯荫真气坛名元晨仰窥清景】炼形堂凤轸台朝真龙章阁又有众妙台【盖以篆隶八分三体写道德经于巨幢置台上故云】台下有醴泉后皆芜废大和咸通中道士徐灵府叶藏质新之梁开平中改观为宫有钱忠懿王所赐金银字经二百函及铜三清像【忠懿自为记夏英公竦亦有经藏记】周广顺二年朱霄外建藏殿国朝大中祥符元年改今额政和六年建元命殿又有御书阁閟三朝宸翰及高宗所临晋唐帖阁今不存绍兴二十二年杨和王存中重建三清殿曹开府勋建三门曹又于观北结庵赐号冲啬云【唐崔尚碑云天台也桐柏也代谓之天台真谓之桐柏此两者同体而异名同契乎元道无不在夫如是亦奚必是桐柏耶非桐柏耶因斯而谈则无是是无非非矣而稽古者言之桐柏山高万八千丈周旋八百里其山八重四面如一中有洞天号金庭宫即右弼王乔子晋之所处也是之谓不死之福乡养真之灵境故立观有初强名桐柏焉耳古观荒废则已久矣故老相传云昔葛仙公始居此地而后有道之士往往因之坛址五六厥迹犹在洎乎我唐有司马炼师居焉景云中天子布命于下新作桐柏观盖以光昭我元元之丕烈保绥我国家之永祉者也夫其高居八重之一俯临千仞之余背阴向阳审曲面势东西数百步南北亦如之连山峨峨四野皆碧茂木郁郁四时并青大岩之前横岭之上双峰如阙中天豁开长涧南泻诸泉合漱一道瀑布百丈垂流望之雪飞听之风起石梁翠屏可倚也琪木珠条可攀也仙花灵草春秋竞发幽鸟清猿晨暮合响信足赏也始丰南走云嶂间起剡川北通烟岑相接东则亚入沧海不远蓬莱西则浩然长山无复人境总括奥秘郁为秀绝苞元气以混成镇垕地而安静非夫神与仙宅仙得神营其孰能致斯哉故初营天尊之堂昼日有云五色浮霭其上三井投龙之所时有异云气入堂复出者三书之者记祥也然后为虚室以凿户起层台而累土经之殖殖成之翼翼缀日月以为光笼云霞以为色花散金地香通元极真侣好道是游斯息微我炼师孰能兴之炼师名承仁庙御讳一名子微号曰天台白云河内温人晋宣帝弟太常馗之后祖晟仕隋为亲侍大都督父仁最唐兴为朝散大夫襄州长史名贤之家奕代清德庆灵之地生此仙才以为服冕乘轩者宠患吾身也击钟陈鼎者味爽人口也遂乃捐公侯之业学神仙之事科箓教戒博综无所遗窈冥希夷微妙讵可识无思无为不饮不食仰之弥峻巍乎其若山挹之弥深湛乎其若海夫其通才练识赡学多闻翰墨之工文章之美皆忘其所能也炼师蕴广成之德睿宗继黄轩之明斋虚而求将倚国政侃侃然不可得而动也我皇孝思维则以道理国（口十）帝尧之用心宠许由之高志故得放旷而处逍遥而游闻炼师之名者足以激厉风俗睹炼师之容者足以脱落氛埃以慈为宝以善救物神以知来智以藏往允所谓名登仙格迹在人寰奥不可测已夫道生乎无名行乎有精分而作三才播而作万物故为天下毋修之者昌背之者亡故为天下贵况绝学无忧长生久视也哉道之行也必有阶也行道之阶非山莫可故有为焉有象焉瞻于斯仰于斯若舍是居教将奚依损之又损以至于无为元门既崇不名厥功朝请大夫使持节台州诸军事守台州刺史上柱国贾公名长源有道化人有德养物尝谓别驾蔡钦宗等日且道以含德德以致美美而不颂后代何观乃相与立石纪颂以奋至德之光其辞曰□彼天台嵯峨崔嵬下临沧海遥望蓬莱漫若天合呀如地开烟云路通真仙时来顾我炼师于彼琼台炼师炼师道入元微（口翕）日安坐凌霄欲飞兴废灵观炼师攸赞道无不为美哉轮奂窈窈茫茫通天降祥保我皇唐如山是常按此碑乃韩择木书至今珍尚之　元稹记云岁大和己酉修桐柏观讫事道上徐灵府以其状乞文于余曰有葛氏子昔仙于吴乃观桐柏以神其居葛氏既去复荒于墟墟有犯者神犹祸诸实唐睿祖悼民之愚乃诏郡县厉其封隅环四十里毋得樵苏复观桐柏用承厥初俾司马氏宅时灵都马亦勤止率合其徒共执锯铝独持斧鈇手缔上清实劳我躯棱棱巨幢粲粲流珠万五千言体三其书置之妙台以永厥图不及百年忽焉而芜芜久将坏坏其支乎神启密命命支于徐徐实何力敢告俸余侯用俞止俾来不虚曾未讫岁奂乎于于乃殿乃阁以廪以厨始自础栋周于墁圬事有终始侯其识欤余观旧志极其邱区我识全圯孰颂锱铢勉合徐志冯陈协夫　唐元宗送司马诗云紫府求贤士青溪祖逸人江湖与城阙异迹且殊伦闻有幽栖者居然厌俗尘林泉先适性芝桂欲调神地道踰稽岭天台接海濒音徽从此间万古一芳春　宋之问寄诗云卧来生白发览镜已成丝远媿飧霞子童颜长自持旧游惜弥旷微尚日磷缁不寄西山药何由东海期　李峤送诗云蓬阁桃源两处分人间海上不相闻一朝琴里悲黄鹤何日山头望白云　孟浩然宿观诗云海泛信风帆夕宿逗云岛缅寻沧海趣近爱赤城好扪萝亦践苔辍棹恣穷讨息荫憩桐柏采秀弄芝草鹤唳清露垂鸡鸣信潮早愿言解缨绂从此去烦恼高步凌四明元踪得二老纷吾远游意学彼长生道日夕望三山云涛空浩浩　郑熏宿诗云深山桐柏观残雪路犹分数里踏红叶全家穿碧云月寒岩嶂晓风远蕙兰芬明月出林去吹笙不可闻　任翻宿诗云飘飘云外客暂起宿仙堂半夜人无语中霄月送凉鹤归高树静萤过小池光不待多时住门开是事忙　李白题云天台邻四明华顶高百越门标赤城霞楼栖沧鸟山月凭高远登览直下见溟渤云垂大鹏飞波动巨鳌没风潮争汹涌神怪何翕忽观奇迹无倪好道心不歇攀条摘珠实服药炼金骨安得生羽翰千春卧蓬阙　周朴题云东南一境清心目有此千峰插翠微人在下方冲月上鹤从高处破烟飞岩深水落寒侵骨门静花开色照衣欲识蓬莱今便是更于何处学忘机　章得象诗云万仞攀萝上翠岑豁然平地九峰心参差珠树和云出咫尺丹霄有路寻洞口碧畦长种玉坛边古篆欲生金桑田未变桃先熟唯见蓬莱水浅深　元积中诗云九峰巍绝乱云屯石室琼台旧址存山险密盘之字径洞深高辟丙方门碧桃花烂春溪暖紫玉箫沉月榭昏未觉台中光景晚人间归去见来孙　罗适诗云欲访琳宫入翠微满山烟雨正梅时神仙事秘人难问造化功深世莫知海近应通三岛信年多空见八分碑身中龙虎吞天地谁肯留心继炼师】
　　　　福圣观
在县西北一十五里桐柏山西南瀑布岩下吴赤乌二年为葛元建旧名天台【额乃元飞白书】西北枕翠屏上有三井号三绝之一泄为瀑布蔽崖而下状垂蜺数百丈有溅珠亭观前对灵溪东有柳泌史君宅号紫霄山居又有隐真中峰盖梁徐则所居之处唐咸通中刺史姚鹄因建老君殿得玉简上之【刻曰海水竭台山阙皇家宝祚无休歇】诏付史馆国朝大中祥符四年改今额天圣五年遣中侍投金龙有布衣孟合附诗以进诏重新之绍兴十二年置九天仆射祠【按众真记夷齐死为九天仆射治天台山】三十年杨侍郎偰妻赵以老君殿建三清殿【柳泌三清行云遥遥寒冬时肃肃蹑太无仰望蕊珠殿横天临玉虚下看白日流上造真皇居西牖月门开南衢星宿疏王母来瑶池庆云拥琼轝巍峨丹凤观长曳紫霞裾莹澈圣姿严飘飘神步徐仙郎执玉节侍女捧金书灵香散彩烟北阙路骈阗龙马行无迹歌钟声沸天驭风升宝座停景宴华筵妙奏三清曲高罗万古仙七珍飞满座九液酌如泉灵佩垂轩下旗旛列帐前狮麟威赫赫鸾凤影翩翩顾盼乃须臾已是数千年　刘昭禹诗云鳌海西边地宵吟景象宽云开孤月上瀑喷一山寒人异发常绿草灵秋不干无由此栖息云鬼梦在长安　张无梦诗云天台瀑布落青天观在天台瀑布边道士祇今烧药处仙翁曾是种芝田龙居古洞遗残雨鹤出高巢点破烟暂别灵溪游五岳不知重到又何年　李建中诗云永怀闲访道斗上上仙居瀑水磬声外桂花林影疏山名孙绰赋观额葛元书已负秋来约诛茅兴有余　曹松题瀑布云万仞得名云瀑布远看如织挂天台休疑宝尺难量度直恐金刀易翦裁喷向林梢成夏雪倾来石上作春雷欲知便是银河水堕落人间合郄回】
　　　　白云昌寿观
在县西北二十五里崇道观西唐大中六年建旧名白云庵干道四年内侍(今上嫌名)守宁弃官入道乞改庵为观遂赐今额
　　　　洞天宫
在县西北三十里玉霄峰上唐咸通五年道士叶藏质创道斋号石门山居十三年奏为玉霄宫周广顺元年朱霄外建三清殿徐灵府小录又云道士陈寡言尝隐于此号华琳今遗迹不存国朝大中祥符元年改今额有禹钟高二尺其状如铎上有隐文又有一大钟汉干佑三年所铸
　　　　元明宫
在县西北二十八里按唐徐灵府小录南桐柏北上一峰可五里许长庆元年灵府定室于此宝历元年赐号方瀛国朝大中祥符元年改今额
　　　　昭庆院
在县西北二十五里旧名佛窟唐大中六年建盖僧遗则卓庵之地唐会昌中废后道士刘处静复创圣祖殿越州刺史李褒奏闻赐号导元【张仁颖为之记】国朝大中祥符元年改今额中有七星阁唐咸通中物也
　　　　法轮院
在县西北二十五里吴赤乌元年葛元卓庵于此感三真人降授以真一劝诫法轮妙经【按王简行院记真人曰蔚罗翘光妙音真妙光】遂建台号曰降真汉干佑中钱氏复为朱霄外新之仍造檀香像一百躯国朝祥符元年改今额
　　　　妙乐院
在县西北二十五里即王乔仙坛旧名仙坛院吴赤乌二年建殿前有石泉名醴泉泉南有上真亭坛东有八角坛今废独院东有太子庵朝斗坛吹箫台瀛峰室故址尚存【铜钟一唐景龙二年所铸】国朝治平三年改今额
　　　　法莲院
在县西北三十五里旧名莲峰唐咸通十三年道士叶藏质建国朝治平三年改今额
　　　　圣寿院
在县北二十五里旧名延寿周广顺元年建朱霄外庵址在焉国朝治平三年改今额
　　　仙居
　　　　纯熙观
在县东南一十五里栝苍山下群峰纡抱溪谷水潺潺然旧名峡山吴赤乌元年葛元建初元游历至此山有景云覆西北遂筑室为炼丹之所诏遣官吏建候神馆仍赐号焉今丹井尚存后周长寿中诏加崇饰唐中和中火干佑中观之龙虎神梦于吴越王复新之国朝庆历中又梦于邑士吴用尧修堂殿廊庑道士胡道崇刱昊天阁政和中用尧之裔孙请改今额宣和二年毁于寇绍兴五年又重建
　　　　隐真宫
在县东南二十里旧名隐元梁天监五年建本吴蔡经故宅先是有汉人王远得道飞升三国时游栝苍山过经家谓曰汝有仙骨而未知道以金丹饵之及卒举棺甚轻启函视无有越四年复返姿益少谓家人曰七月七日王真人当来其日王果至驾五色龙旌节导从甚都召经父兄见之又遣人召麻姑至曰不接奉五百年矣乃迭进肴膳有金盘玉斝焉王又以酒一斗匀水五升饮经家人后举室上升今有石臼杵尚存事闻诏建观以奉之【曹唐题王远宴麻姑诗云好风吹树杏花香花下真人道姓王大篆龙蛇随笔札小天星斗满衣裳闲抛南极归期晚笑说东溟饮兴长安得麻姑同一醉使人赊酒向余杭　蔡向诗云福地流传号隐真麻姑曾款蔡翁门臼舂云子自堪饱井溢丹泉便可吞山露五峰疑指爪溪盘百迭想裙痕我来既蹑灵踪后知是仙家第几孙】
　　　　凝真宫
在县东南三十余里栝苍洞唐天宝三年因洞而建【详见栝苍洞】国朝天禧二年改今额宣和中毁于寇建炎初重建淳熙九年道士陈会真得内赐道藏以归镇之【章凭诗云昔人腾碧落余地扫岩隈石壁云长在松梢风自来暗扉通浩荡古蔓接崔嵬更欲穷幽隐仙源路已回　张无梦诗云五云深锁洞门深蹑屐攀萝特地寻烟霭不藏尘外路神仙遗下水中金喜游汗漫华胥宅重忆崆峒至道心不得方平同一醉红霞零落我樽琴】
　　　宁海
　　　　天庆观
在县东二里旧在县东北五里道士桥侧大中祥符三年诏县镇亦立圣祖殿邑人陈继能舍基而建康定元年徙今地
　　　　桃源道院
在县东南一百九十步
赤城志卷第三十一
　祠庙门
夫以劳定国以死勤事御大菑捍大患则祀之此先王之制也余观州之神祠错峙纷出以其牖一时之民而庙千里之食岂曰无之亦有空山断蹊踵讹沿谬而风靡波荡遂赘疣其间者岂其乐鬼重巫越之遗风固尔耶昔狄仁杰巡抚江南毁淫祠至千七百惟存禹太伯以下四人夫四人者不可数见而千七百之淫祠今未必不烂熳于宇宙间也犹以土俗传信重于锄剔姑并存之使来者择焉
　　州
　　　城隍庙
在大固山东北唐武德四年建初吴尚书屈晃妻梦与神遇生子曰坦有神变能兴云雨后与母俱隐山中及是以屈氏故居为州治祀为城隍神水旱祷祈多验吴越王时号兴圣永安王国朝政和中以范守祖述请雨立应赐额镇安建炎三年封显佑侯四年以保护巡幸加通应绍兴八年加灵惠干道四年加昭贶庆元二年进灵济公四年加显佑六年加广泽嘉泰四年加普应嘉定元年进顺利王庙屡修嘉定十五年齐守硕又新之迁正殿增祢殿寝殿十六年复请诸朝加显应
　　　灵佑信助侯祠
在州治后山祀吴尚书屈晃嘉泰元年吴守英隽重建初郡祀屈坦为城隍神故追祠晃焉世号圣公庆元六年封灵佑寻加信助
　　　三台星祠
在天庆观东旧在圣祖殿后隆兴元年赵守伯圭建按道书州上应三台【如处以处士名婺以婺女名之类】故祠之嘉定九年康守仲颖徙今地
　　　二官堂
在天庆观西庑大中祥符三年道士张日损建按道书三官职在按籍以察天下善恶故祠之【夏英公竦记云台之郡治东出百步且北而抵山有古宫室旧传茅盈驾鹤上仙始建为白鹤观既废至唐明皇兴之筑天宝之台于庭书以开元之牓唐命既革栋宇将朽自天福五载永嘉威仪叶后已之门人太元大师黄永干惠然来居始议兴葺凡五十祀乃传门人张日损太和冲融悃愊无华黄老之教择其正而后学药石赴人之急不避风雨时议以为长者上即位之十二载敕本郡以礼遣至阙辞疾不起由是远民始知日损有高尚之节会国家降禅于社首有诏改赐观额为护国由是远民始知朝廷右清静之治乃有石湛求俊等献直三十万请新三官之堂以列塑像以广焚修既就予往观之而不知其何神日损曰道家之说太虚之上虚皇在焉分命元卿治于紫微酆都清泠之宫而三元按籍考察天下有猾黠诡异苛忍暴慢险诐隐慝僣佞欺伪者可杀可夺可贫可贱有信厚仁惠恭逊和易谨愿端方孝弟正介者可安可寿可富可贵故上天有命宥密无声疏而不漏如合符契者三官之职也噫吾尝读圣人言有云死生有命富贵在天又云皇天无亲惟德是辅故常疑造化中有主者耶其自然耶果如日损言则三官其为主者乎夫位为上真职司造化能使天下枉者直善者安暴者夭仁者寿贪者损廉者益虽尽（木巳）梓之材为之宫备山龙之章为之服罄玉帛之礼为之荐日祀而辰享可矣非谓无名之土木也予结发读书弱冠为吏未尝为恶恶亦不及从今而往益致为善以听阴骘以验三官之说】
　　　元应善利真人祠
在天庆观昊天殿东祀仙人王乔淳熙九年唐守仲友建初乔为右弼真人治桐柏山掌天台水旱五代时封元弼真君国朝政和中封元应真人祠初附桐柏绍兴九年旱郡请通守李汇迎像以祷及境雨洽郡以闻加善利其后唐守以旱祷亦验故祠之【唐守记云道家言仙人王子晋受帝命为右弼真人治天台山桐柏福地坐金庭宫受五岳朝谒总御众仙其位高其职重其冠服仪卫尊严率民以事神其礼宜称蒙泽而效报者可苟简而但已耶淳熙辛丑夏旱郡以故事迎香火于山至郊而雨邦民咨嗟愿致崇敬乃更天庆塑像镂木加髹绚以奇彩帐座舆辇幢节旌扇葩果灯烛之供皆新之工匠精能金碧辉映瞻者改观壬寅岁上元庆赞于郡之君子堂后二日奉安于昊天殿之东偏使吾民永有依向自周及今数千载真人道益光政和绍兴继锡显号仲友之报德则已微矣故采国语仙传效步虚之音为赞咏九章授羽流歌之其词曰　周道昔波荡王子生不辰忠言谏壅川亲意不我亲天瑰不可支厌此浊世尘乐师尔何知吾将去上宾　吹笙洛阳道邂逅浮邱公方瞳一莫逆精思嵩高峰剑舄我何有飞驭凌刚风时闻凤皇鸣隐隐丹霞中　弦月何皎皎缑山何巍巍上有白鹤驾聊与时人期后天凋三光何必千年归金阙帝有命吾非丁令威　帝念下士民山川分百灵命汝右弼君秘宇开金庭阖辟阴阳机五岳趋朝缨暇日帝汝思时时来玉京　桐柏亦何有清辉照琼台众泉注金石万木罗琳瑰玉室静窈窕鹤辔纷徘徊紫云拥飞盖知是真仙来　丹符列素奏黄水晞云浆吾道固欲传世人殊可伤授汝紫阳周语尔茅山杨食之仙人芝引袂同飞翔　丹邱壤千里水旱固所司吾民实可矜有寺孰不祈应汝捷影响乐岁免阻饥万民齐叫阍天子远亦知　天子锡荣号贲我灵宫祠吾道岂加损群心自瞻依峨峨芙蓉冠剑佩明朱衣自周迄于今千载弥光辉　外传炯遗迹真诰垂微言子微有妙笔罗列丹青传我生后诸子倾心慕真诠像设俨如在白云聊续篇】
　　　天王堂
在州治后城西北祀毗沙门天王唐天宝初建
　　　武烈帝庙
在州东南二里靖越门内祀隋司徒陈果仁唐干符二年守封彦卿建果仁字世威初沈法兴据江表自称总管大司马以果仁为司徒隋大业中连平二寇遂拜大司徒初庙于常州唐咸通末金陵兵曹丁爽绘像而至梦于守谭洙曰吾愿祠此谭从之辟基现灵草且祷雨随应庙遂成干符四年封忠烈公广明二年进忠烈王李氏保大十四年加今封
　　　佑正庙
在巾子山后祠五通淳化五年柳延邵重建按庙记吴越时祈禳如响事闻封保德王建炎四年赐今额门有双桧甚古按诸邑皆有庙此为正祠余不书【旧传癸巳之火势延燎欲东亟祷于神神现云表俄有火飞入祠之后麓回风扑焰境赖以安又传鄞之象山土人采银未获有黄衣人指其所告之且曰吾巾子山下人也倘有获毋相忘后果如其言橐金来谢求于此祠得之遂新其堂庑云】
　　　大固山庙
在州北三百步淳熙十年守史弥正重建
　　　小固山庙
在州东南二里
　　　郑户曹祠
在州东一里户曹巷祀唐郑虔巷盖其所居也俗伪为兴福将军【详见坊巷旧传一日里巷有悖其母者母泣诉于庙是子忽见神叱曰汝不孝当诛但吾志在兴福未欲降祸更尔不贷明年是子复然一夕雷雨遂殒此兴福之名所由始也】
　　　义灵庙
在州治后山北祀滕户曹膺旧祠于天庆观继徙灵康庙东淳熙八年唐守仲友登北山览膺旧迹刱新庙淳熙十五年江守乙祖徙今地宣和二年睦寇方腊啸聚声摇二浙膺白郡请为备不听已而民迸走膺慰集誓以死守鸠土豪乡兵及营壁子弟教习号忠义兵未几仙居寇吕师囊应腊攻城守以下且遯膺躬擐甲与战日战数十合卒磔师囊城遂全洎去民为立祠其后历漕淮西以忌废居兴化还无室庐台父老迎之天台没且葬焉庆元元年赐庙额嘉定四年封忠烈侯未几谥忠惠邦人以生之日来祭大夫士咸集焉【朱文公熹记云庆元元年春正月敕以台州士民所请故直秘阁滕侯之祠为义灵庙州人老稚闻是命下惊喜欢呼奔走迎拜导至祠下酌奠以告大书扁牓金朱炜煌揭于门楣庸侈上赐而其耆艾学士大夫叶君圣耦等四十余人亦会祠庭相与言曰往岁盗起帮原连陷六州戎马所加民无（口焦）类而吾台人独得全其室家仰父俯子传世不绝以至于今者滕侯力也没而弗祀固无以慰吾民之心祀而弗命又无以彰吾侯之德今则庙事既修而亦幸蒙上恩列祀典矣顾无金石以着本初其何以昭报事于长久且当日弃城冒赏之人其子孙犹有存者盖尝肆为妄说强祔其祖以遂侵诬之计吾州之人亦斥其伪以控于朝而报绌之矣然或久而不传则未敢必其无后患也乃以书来请撰其事某以衰朽欲谢不能而复自念往使浙东留台最久固己熟闻兹事而有感于中矣矧以诸君之请之力其何可辞则应曰诺而病未能也乃今太守周府君晔又因鄞县主簿赵生师（邪去牙改共）踵门以请则为考按台人前进士陈君师恭所为日记及故礼部侍郎陈公公辅诸人之铭序赞颂皆言闻乱之初阖郡震恐太守赵资道郡丞李景渊咸（耳咢）眙不知所为谋欲遁去他吏相顾亦无敢出一语者侯方司户曹事乃独慨然请任其责有异议者辄面叱之即日移书诀其父母昆弟而闭其妻子于官舍悉名州人谕以利害人人感泣踊跃听命乃亟下令发夫守险增陴浚隍除器募兵积粮致用分屯列栅为死守计日夜循抚甘苦同之城中之人始有固志而守丞以下则皆已遁去久矣既而山民吕师囊起兵应贼号十余万导以攻城前后数四侯皆应机设械立搉破之手弓临城殪厥渠帅贼遂退走卒全其郛凡所存活以十万计参伍其说一无异词是则侯之为烈彰彰明矣独稽史籍则见当时实以守城破贼为丞之功进领郡符就加职秩乃与所闻不类而于妄说反有助焉于是更即诸书以求其故然后乃见当时守丞虽遁而侯于所下文书犹必存其位号寇退解围亟迎以归俾上功状而已不预焉丞盖熙丰故家诸子又皆贵仕故得独冒显赏尘策书而侯反下从捕盗七人之比仅改京秩初阶移官旁郡以去是则阉尹擅兵贼臣柄国之所为而后来侵诬妄论所由起也一时之谬流惑万世向非台之文献有足证者民吏称思久而不怠则亦何所质正而决其是非哉呜呼是又可叹也已滕侯名膺字子勤后保南都守陈蔡以抗狂虏乘胜猋锐之锋勋绩尤盛劝进大元帅于济州所陈又皆当时天下大计切中机会其于建炎绍兴之史法当立传而某于是书盖尝受诏参笔削矣是以因书此碑而并核其真伪如此不惟少塞台人之意亦使后之执笔者有以考焉庙数迁今在城西北隅永庆寺东实侯所再筑而力战破贼处台人迎侯继室赵夫人及诸孙仲宜等使居其旁通判州事吕君祖俭谋为买田以资奉守未就而去谈者惜之然以台人之德侯如此吾知其继而成之者无难也】
　　　东岳行宫
在栖霞宫西庑干道七年重修
　　　灵康行祠
在天庆观东宣和三年建
　　　祠山广惠行祠
在栖霞宫东淳熙十三年建
　　　五显灵观王行祠
在栖霞宫后山嘉定十四年建即婺源神也
右四祠按诸邑类有之今不尽载
　　　平园土地庙
在州治酒库干道五年神降于添差通判廨舍自称潘阆来掌酒醴自是隶祀典焉
　　　悟真桥土地庙
在桥侧旧名黄牛坊桥庙庆元四年更今名【详见坊巷】
　　临海
　　　城隍庙
在县东一百步吴越时封兴国侯端拱元年令王子舆重建(且为之记)
　　　灵康庙
在县东南二十里白鹤山祀东汉赵炳炳东阳人能为越方善禁咒与闽人徐登遇于乌伤溪上各试其术以起人疾登死炳入章安神幻事甚众后为章安令华表所害世传其尸泝流止今处故祠之以登侑食入国朝迭显灵异元丰七年赐今额崇宁三年封仁济侯大观二年进显仁公政和三年进灵顺王宣和四年加显佑建炎四年加广惠庆元二年加善应开禧三年改善应为威烈宣和二年庙毁于寇寇退复建淳熙八年唐守仲友嘉定六年俞守建皆更新之【唐守记云白鹤山在郡城东南二十里有庙曰灵康其神曰灵顺显佑广惠王汉人姓赵氏讳（日丙）字公阿生于东阳行于乌伤死于章安人为立祠永康祀于山之址未有知其所起者自太平兴国暨庆历间继显灵异元丰赐额崇宁始封侯大观进爵政和锡王号宣和建炎增衍鸿名以迄于今盖王生有道术没为明灵固尝应水旱之祷诱闽广之米商扬神兵以殄寇澄海波以济龙舟其事迹功德宠荣本末具见于方术传及乡贡进士石公孺知州事侍郎陈公岩肖之碑宣和辛丑方腊乱睦仙居贼吕师囊应之将偪郡城祷于庙不吉焚之再攻不克贼退数月新庙成仲友奉命来守以淳熙辛丑岁正月丁巳谒于庙行视栋宇漏腐倾欹像设图画漶漫剥落供帐什器故暗阙败念承歉岁方急救饥幸得中熟当议补葺越六日癸亥乙夜城南火西风急将及城闉仲友率官兵扑灭遐祷于神须臾风转西北城获全六月不雨复以丁巳祈于庙毕事登舟有云如练自前山覆庙上急雨俄顷止薄暮大雨旬日沾足已已既谢神休即计工费命临海令陈处俊主簿向士斐董其事于是州民欲献其力有登仕郎应世荣者谨恪能干慨然先众人身督工役度材必良择匠必能易敝而新坚壮工致经始于八月乙巳落成于正月壬午竹木土石搏埴刮摩设色之工凡一千八十二用公钱二十七万有奇民钱二十五万有奇自寝至门旁及廊庑斋祓之馆无不葺图像器物悉改旧观距宣和复建六十年矣自兹以往民之事神不懈益虔谨摭父老颂歌之意而为词曰山巃嵷兮江之浒灵之宫兮千古惠我兮父母狂童兮一炬炫金甲兮神之怒鲸之奔兮清吾土复旧观兮灵之宇岁甲子兮一周薄风霜兮淹留视栋宇兮心之忧幸我田兮更收咸献力兮何求落成兮孟陬灵之宇兮延鸿休焕土木兮一新孰成兮庶民奠旨酒兮兰芬神具醉兮欣欣返鹤驾兮缤纷永我思兮无垠愿终惠兮邦人　章守得象题云白鹤何年人紫氛空遗灵迹庙犹存岩崖暗锁云根老堂殿阴连海气昏潮上神乌鸣祭鼓夜深鬼火照祠门辽天归叹桑田事应与麻姑仔细论】
　　　德渊庙
在县东北五里法安院侧祀白龙潭崇宁五年令楼君明改坛而建政和五年赐今额建炎四年封滋荣侯时御海赤颊碧臝湫水四潭同被侯封俗所谓五龙是也隆兴二年赵守伯圭重建嘉定十四年令赵彦槢复新之
　　　灵洽庙
在县西一十五里祠御海潭唐会昌六年刺史乔庶建按庙记先一岁祷雨立验故祠之建炎四年赐今额封善利侯
</div>
    <div class="pagination">
<a href="嘉定赤城志_page62.html">上一页</a><span>...</span><a href="嘉定赤城志_page58.html">58</a><a href="嘉定赤城志_page59.html">59</a><a href="嘉定赤城志_page60.html">60</a><a href="嘉定赤城志_page61.html">61</a><a href="嘉定赤城志_page62.html">62</a><span class="current-page">63</span><a href="嘉定赤城志_page64.html">64</a><a href="嘉定赤城志_page65.html">65</a><a href="嘉定赤城志_page66.html">66</a><a href="嘉定赤城志_page67.html">67</a><a href="嘉定赤城志_page68.html">68</a><span>...</span><a href="嘉定赤城志_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
