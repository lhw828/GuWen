<!DOCTYPE html>
<html>
<head>
    <meta charset="UTF-8">
    <title>南海志 - 第 7 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南海志 - 第 7 页/共 20 页</h1>
    <div class="content">　　新社稷坛
　　清远县：
　　旧社稷坛在县西一里。
　　新社稷坛

　　○城濠

　　有州郡则有城池，所以扞御外侮也。州之东，旧有赵佗城古迹，颓垣废垒而已。余襄公诗云「千载犹存古越城」余靖诗见四一页注二。者，即其地也。魏瓘修筑子城，周环五里。熙宁初，即州东古城遗址，筑东城焉，广袤四里。继于子城之西，增筑西城，周十里有三里一百八十步，高二丈四尺，是为三城。为门十有七。东南、西南隅筑两翅，临海以卫城南居民，名曰鴈翅城。上有楼观，其东扁曰「番禺都会」，其西扁曰「南海胜观」。登楼一览，海山之胜，具在目前，亦一城壮观也。城之外，环之以濠，东自平海门侧，由海道入，环遶至城西金肃门外，通出海道。其外又有东西两澳，由城内达诸海，以通漕运，以泄渠脉。其东为清水濠，其西为南濠。天兵下南，平夷城壁，楼橹雉堞，一切荡除，以后因之，不复修治。赫赫皇威，肃清海岱，崇墉仡仡，天堑截然，凛乎其不可犯也。今记城濠旧迹，其门、桥、古渠之类，并附焉。

　　城
　　濠
　　门
　　桥
　　渠

　　城

　　子城：庆历四年，经略魏瓘筑也。时城壁圮坏，方议修治，忽雨颓城角，得古砖志，云：「委于鬼工。」瓘以为己应，由是大筑子城。周环五里，雉堞三百。竣事，迁谏议大夫，因任。皇佑四年，侬寇抵大通港，望城壁而悔，留五十三日，不得逞而去。朝廷以瓘有备，除集贤院学士，再知广州。复环城浚池。筑东西南瓮城，门三。
　　东城：熙宁初，经略吕居简得郡治之东古城遗址，始谋增筑，会移荥阳，朝京师上其事，诏转运使王靖成之。袤四里，壕其外，为门三。
　　西城：熙宁四年，经略程谏议师孟筑。周十有三里一百八十步，高二丈四尺，为门九。
　　旧三城有楼橹共一千八百九十二间，岁久不全。嘉定三年，中书陈舍人岘，重建敌楼三百四十七间。阅岁既深，风雨摧剥，尺椽片瓦无存者。绍定二年，经略方校书淙，仍于旧址创团楼七十五座，炮台四间，城门雉堞皆一新之。
　　鴈翅城：嘉定三年，经略陈中书岘，以州城之南为一阛阓，无所捍蔽，创筑东城，长九十丈，为门一，西城长五十丈，敌楼共三十三间。
　　三城历年久，楼橹倾侧，砖石脱剥。端平乙未，经略彭宝章铉会僚属戎将经度之。明年四月，闻于朝，六月报可，七月朔兴役，凡八阅月。修外城三千三百有六丈，女头四千四百九十三；修子城六百三十有三丈，女头九百一十七。新瓮城门十有四，门屋敌楼九十有七。嘉熙丁酉春二月告成。以余钱万五千缗，附郡之赡军质库，岁与郡分十三之息，以备整葺，均定界至。使摧锋、水军、勇敢、忠勇、东南将，每仲月四九阅武之日，正将率部伍登城，各视其界，治草秽，补损阙，存本州岛窑务，陆续造砖，以备整葺，为虑远矣。开庆己未，广右绎骚，谢经略子强，大修城壁，为豫备计，敌楼旧覆以瓦，皆易以砖石。城外筑羊马墙，高六尺许。鴈翅城下隙壤，植以木栅，翼而至海，备不虞也。至元十四年十二月，塔出元帅、吕元帅师夔，会泉、福舟师取广州，广师张镇孙以城降。十五年正月八日，元帅下令夷其城隍，惟子城及两鴈翅无恙。 【 详见「取广州始末」。】 收入本书「辑佚」，见一三四页。

　　濠

　　三城南临海，旧无内濠，海飓风至，则害舟楫。大中祥符间，邵旷知广州，始凿内濠，以通舟楫，州人便之。庆历间，魏瓘再知广州，环城浚池。熙宁初，王靖成东城，复濠其外。嘉定三年，经略陈岘重浚，长一千六百丈，东西置闸二，濠之两旁皆民居，岁久淤壤堙塞。开庆己未，谢经略子强大兴工役，广斥至二十丈，深三丈余，东西埧头高甃以石，费缗钱二十万，米硕四万。钱以产敷，夫随乡调，不大扰而事集。复自蒲涧景泰山，导泉水西入于韸，韸水又西至悟性寺之左，筑堰潴之，深二丈许，以渰浸州后之平地，有习坎重险之象。南开小窦，溢则泄之于濠。近年决其堤，纳水于濠，遂以其故地为田，属之官。
　　南濠：在越楼下，限以闸门，与潮上下，古西澳也。景德间，经略高绅所辟，纳城中诸渠水，以达于海。维舟于是者，无风涛恐，且以备火灾。淳熙二年，经略周自强浚之，岁久复堙。嘉定二年，陈经略岘重开，自外江通舟楫以达于市，旁翼以石栏。自越楼至闸门，长一百丈，阔十丈；自闸至海，长七十五丈。绍定三年，经略方淙浚之。宝佑元年，李经略迪复自擢甲巷开浚，至闸口又加深焉。德佑元年，经略徐直谅又浚之。至元二十八年，行枢密院副使、广东道宣慰使阿里又浚焉。
　　清水濠：在行春门外，冗城而达诸海，古东澳也。濠长二百有四丈。阔十丈，岁久堙壅。嘉定二年，经略陈岘重浚。

　　门

　　双门：榜清海军。元符间，柯经略述建，规模视广右尤壮。风雨震凌，栋宇欹挠，公家惮费，不复改作。淳佑四年，经略方宝学大琮撤而新之。授匠以式，筑室广十丈四尺，深四丈四尺，高二丈三尺，皆甃以石，覆以砖；虚其东西二间为双门，而楼其上者七间；旁为两翅，东通亲效营，西为团结军，前则颁春、宣诏二亭，规模宏壮，中州未见其比。工役繁浩，逾年乃成。费出于官，工募于巿，民甚乐之，争持缗钱牛酒以劳役者。讫事，会木石砖瓦与工费，縻钱二万七千缗。江东提刑刘克庄为记。今扁广东道。
　　镇南门：子城之南门也。旧史镇安。嘉熙元年，经略彭铉新其门，改今名。
　　行春门：子城之东门。
　　有年门：子城之西门。旧名朝天，经略彭铉改西成。淳佑六年，经略方大琮扁今名。
　　冲霄门：在子城之东南隅，州学之直。绍兴二十七年，经略苏简辟，旧名步云，经略潘公畤改今名。
　　迎熏门：在东城之南。
　　拱辰门：在东城之北。
　　震东门：在东城之东。
　　航海门：在西城之东南。
　　素波门：在城西之南，盐仓街之直。
　　朝宗门：在西城之南。
　　善利门：在西城之南。
　　阜财门：在西城之南。
　　金肃门：在西城之西。
　　和丰门：在西城之西。旧名丰乐。淳佑六年，经略方大琮扁今名。
　　威远门：在西城之北。
　　朝天门：在西城之北。旧名就日。淳佑六年，经略方大琮扁今名。
　　平海门：在东鴈翅城。

　　桥

　　花桥：在远华楼下。
　　菓桥：跨南濠。
　　春风桥：在石洲北。
　　开明桥：旧史止戈，在金肃门外。
　　为政桥：旧名通津，在和丰门外。
　　鼎安桥：旧名威远，在威远门外。
　　拱北桥：旧名就日，在朝天门外。
　　彩虹桥：在戙船澳。
　　起敬桥：在金肃门外一里。
　　致喜桥：在行春门外。
　　宾日桥：在震东门外。
　　王孙桥：在拱辰门外。
　　东高桥：在平海门外。
　　西高桥：在善利门外。
　　文溪桥：在龙头巿。

　　渠

　　古渠有六脉：草行头至大巿，通大古渠，水出南濠为一脉；净慧寺街至观巷、擢甲巷、大古渠、新店街、合同场、番巷，通大古渠，水出南濠为一脉；光孝寺街至诗书行，通仁王寺前大古渠，水出南濠为一脉；大钧巿至盐仓街，及小巿至盐步门，通大渠为一脉；廉访司至春风桥，水出桥下为一脉；子城内，水出路学前泮水为一脉。
　　水闸：在东西鴈翅城濠口。嘉定二年，经略陈岘创，岁久圮坏。绍定二年，经略方淙，因旧址增筑之。两岸石甃，各长二十余丈，中为重闸，阔丈余，以通舟。淳佑四年，东闸摧剥，经略方大琮筑而新之。

　　●南海志卷第九

　　学校
　　旧志学校去处
　　旧志进士题名
　　旧志贡院
　　旧志贡额

　　○学校

　　学校为风化之原，徧天下郡县皆有学。广郡为东广巨镇，而迁徙废兴不一。初，西城蕃巿之通衢，有夫子庙，今夫子庙街是也。庆历中，诏兴学，即庙为之，制犹未备。皇佑二年，经略田公瑜，徙于州之东南而充广之。熙宁元年，龙图张公田，增东城，徙于国庆寺之东。谏议程公师孟、待制蒋公之奇，继成之。或谓巿廛非弦诵之地，土请于郡，枢密（张）〔章〕公楶徙于城东南隅，面大江，枕番山，建今学。至是，凡四易地，时绍兴三年也。干道三年，参政龚公茂良，益侈故址而新之。前辟讲堂，后忠恕堂，续改忠恕为本源。淳熙三年，集撰周公自强，创亭番山，重建六斋。四年，运使赵澣，仿泮水制，濠其前。嘉定元年，经略陈岘、运使张欣、提举刘侯、巿舶梁克俊，皆捐帑倡役，庙学一新。至元丙子，天兵下广，重屯于学，毁拆殆尽，所存惟一大成殿，学士寻亦解散。宣慰使完颜公正叔谒学，环视四顾，因叹谓「教养之地，不可不葺」，谋之副使吕公恕，命提举尹圣任新两庑从祀，宪副三轩余公重建明伦堂。大成殿岁久将压，延佑六年，监司朵儿只暨宪使卜公天璋，从新改创，教授庐陵陈学礼董其役。规模雄伟，甲于江广两道。六斋贰拾捌间，东西官厅六间。泰定元年，宪使密兰、经历韩涣、教授陈性存任内，建云章阁七间，崇奉御宝诏书。泰定二年八月，宪使宁夏答哈公到任，追征本学各年佃欠，以命教授豫章吕弘道一新营建，翰林学士草卢吴先生撰记，今刻石立于阁之西。神厨三间，宪司经历瀛海范可仁主盟，教授吕弘道鼎建。
　　本学租粮，自大德间教授陈黄裳任内，岁收租米贰仟肆佰柒拾陆石捌胜。泰定三年，教授吕弘道任内，增作贰仟陆佰玖拾柒石参斗参胜，租钞伍佰贰拾玖定贰拾玖两伍钱。既而又有南海县良村水口田拾顷，被本处豪民朴佃，每岁仅纳租米柒拾贰石，犹复连年拖欠。吕君不为势夺利诱，申闻宪司，蒙宪使答哈公极力主张，委自宣慰司照磨欧阳齐贤鞠问，豪民伏辜，退还前田。再委南海县尹张拱辰、同教谕徐中文，理亩监收，乃得谷壹仟捌佰肆拾贰石壹斗伍胜。致和元年以后，可收租米参仟石矣。来者幸毋忘宪官作兴之盛德云。

　　路学
　　书院
　　县学

　　路学

　　大成殿一座五间，两厦一十五架。旧殿卑陋，元贞元年，宣慰使塔剌海撤而新之，
　　教授朱元荐董其役。
　　东西从祀两廊三十间，一十三架，提举王献任内重建。木栏一十八片，石栏干六十二幅，教授朱元荐任内建。
　　明伦堂一座五间，提举尹圣任任内建。
　　明伦堂前，东西两庑六斋，扁曰：新德、成德、崇德、进德、尚德、达德，教授朱元荐建。
　　景行堂一座三间，教授朱元荐建。
　　本源堂一座三间，教授朱元荐建。
</div>
    <div class="pagination">
<a href="南海志_page6.html">上一页</a><span>...</span><a href="南海志_page2.html">2</a><a href="南海志_page3.html">3</a><a href="南海志_page4.html">4</a><a href="南海志_page5.html">5</a><a href="南海志_page6.html">6</a><span class="current-page">7</span><a href="南海志_page8.html">8</a><a href="南海志_page9.html">9</a><a href="南海志_page10.html">10</a><a href="南海志_page11.html">11</a><a href="南海志_page12.html">12</a><span>...</span><a href="南海志_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
