<!DOCTYPE html>
<html>
<head>
    <meta charset="UTF-8">
    <title>闽都记 - 第 21 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽都记 - 第 21 页/共 21 页</h1>
    <div class="content">　　林聪宅　在七都前。林聪，正统间刑部尚书，赠少保。墓在水南湖上，有司营葬。
　　霍童山　在十二都。神仙霍童所居，谓霍林洞天。天下三十六洞天第一也。唐司马承祯修炼于兹山，跨鹤飞升，又名鹤林。天宝间改名仙游，闽封为东岳。山中幽岩邃壑，人迹罕到。每月皎，居人辄闻空中乐声。山之西有支提山、那罗延岩、神僧居窟、葛公仙岩；南有苏溪、鹤岭；北有菩萨峰、紫帽峰、大童峰、小童峰、左弼峰、右弼峰。《仙经》云：“茅君为左弼仙卿，韩众为右弼仙伯。”又有宝剑岩、卓笔峰、霍林洞、赤城洞、邓泉湖、石仙坛，产龙须草及柽树。旁生竹一枝，遇风摇动，自扫坛上。坛下西南有石瓮，贮水，色白味甘。有石槨三十余丈，石室盈丈。东有石桥，横跨涧上。有捣药、捣衣石臼，石盆、石盂、玉镜、碧色鹊尾香炉，皆天成也。昔人取山中诸景，香炉峰、仙来峰、架峰、玉女峰、龙腰峰、鸡迹峰、石牛峰、羊橱峰、狮子峰、展旗峰、九仙峰、饭箩山、马鞍山、凤凰岩、悬钟岩、合掌岩、炼丹岩、莲湖墩、桃花峡、雪花林、云锦屏、堵茅坪、双髻丫、石棋盘、布泉、丹井，合前诸胜为四十八咏。霍童别峰有高盖山，洞天在其上，常有紫云复之。山有石和尚、玉女峰。桃花洲之西有鹤林宫。
　　宋余复诗：“霍童山峰凡六六，不知仙子在何方。秋风万里一黄鹤，返照半林双白鹇。长剑气横霄汉外，飞泉影落画图间。自怜懒作朝端客，访道寻真日往还。”陈嘉言《游霍林》：“洞寻黄鹤白鹤，峰过大童小童。杖底泉声滴沥，衣边树色空濛。”“藤上老猿欲坠，松间野鹿相随。苔藓绿埋丹灶，桃花红出金垂。”“瀑声深涧浅涧，峰势烟笼雾笼。仿佛身游海上，须臾觉在山中。”“翠篠轻挑绿酒，紫芝间封黄冠。半醉风廻铁笛，中霄露冷瑶坛。”白玉蟾《游霍林洞》：“王邓诸君安在哉，云屏烟嶂锁苍苔。大千世界飞双舄，第一洞天游两回。太极光阴忘甲子，九天瑞气接蓬莱。桑田海水只如许，惹得朝猿暮鹤哀。”赵迪《游霍童》：“万仞峰峦翠作堆，谁知有路接蓬莱。苍颜童子对双立，白首使君游一回。石上残棋风扫竹，洞门飞舄雨生苔。欲留信宿迟迟去，应待茅君跨鹤来。”
　　明林保童《宿霍林宫》：“琳宫地僻隔红尘，明月清风入梦频。瑶草琪花添雅致，孤云野鹤伴清贫。不为名利奔驰客，自是乾坤萧散人。昨夜偶同仙客饮，大家拍拍满怀春。”王恭《游霍童山》：“白鹤今何在，千林只鹤林。人烟山县少，鱼鸟洞天深。苔色迷仙迹，泉声净客心。无因问丹诀，天路杳难寻。”陈鸣鹤《鹤林宫》：“道人何处奏云和，古观余基翳薜萝。烟驾轨荒逢鹿少，露坛灰冷见猿多。已无瑶席延真宰，别向玄门陟大罗。闻说孤峰最高顶，一龛香火演楞伽。”谢肇淛《霍童山中》：“寻真十里不觉远，古木槎枒石嵚崎。山色溪色互向背，大童小童相追随。云中阅世一黄鹤，洞口笑人双紫芝。比丘导客出樵径，竹杖芒鞋从所之。”又《霍林道中》：“策杖寻真未得闲，岭云迢递路孱颜。溪边唤艇重重渡，马首冲人迭迭山。石室猿窥新月啸，松门鹤带暝烟还。碧桃落尽胡麻熟，未许游人到此间。”周千秋《那罗岩》：“悬岩幽谷翠缤纷，小径纡迴一水分。岩半竹桥留返照，洞中绀殿宿寒云。溪声入夜常疑雨，石刻侵苔不辨文。讲罢华严僧已去，残钟犹向五更闻。”
　　支提寺　宋开宝四年，吴越王钱俶建。政和间，郡守尚书黄裳请赐“政和万寿”额。相传，有圣钟铿鸣，天灯烨煜，求以诚心咸应，岁旱祷雨多验。后寺颓废。隆庆间，有僧大迁捐赀兴复，参政王应钟撰碑文。
　　宋主簿陆游《访僧支提寺》：“高名每惯习凿齿，巨眼悉逢支道林。共夜不知红烛短，对床空叹白云深。满前钟鼓何曾忍，匝地毫光不用寻。欲识天冠真面目，鸟啼猿啸总知音。”
　　明主簿叶衡诗：“策杖今来此，天寒奈九秋。水花分堑弱，山木抱云稠。更宿招提境，真同慧远游。从兹幽兴熟，佳景最风流。”谢肇淛《支提寺》：“鹫岭西飞万壑迴，上方绀殿郁崔巍。金身新出中宫赐，宝地遥从震旦开。苔篆春侵香积冷，松林夜涌圣灯来。山僧定后诸天寂，惟有猿啼说法台。”又《南峰净室》：“路转南峰结草庵，嵩丘兰若老瞿昙。片云茆屋三更雨，流水绳床五尺龛。问法有时过鹫岭，潄流长日到龙潭。禅心定后无人会，处处香风度石楠。”
　　石堂山　在二十都，路通古田。山巅有石如堂，宋儒陈普居其下。明嘉靖十四年，知县叶稠以废仁丰寺建祠。
　　福宁州　本侯官温麻地，唐时为长乐县，后改连江，复为罗源县。元升长溪为福宁州，领福安、宁德二县，属福州路。国朝洪武初，复为县，属福州府。置卫，领七千户所。成化九年，宪副何乔新奏县复为州，隶福建布政司，仍领二县。州编户五十三里，统图一百九十有九。后省为四十三都，凡五十三里。城在会城东北五百四十五里，东抵海及温州平阳，南至海及温州泰顺，西南至罗源县界，广二百四十里，袤二百四十里。
　　明谢肇淛《登福宁筹海楼》诗：“百尺高台台上楼，鼓鼙烽火似边州。鲸波已定降王檄，雉堞犹传控海筹。平楚风烟临水尽，乱峰云气抱城浮。时平无事将军醉，笑倚红妆卜夜游。”
　　南峰庵　在州南三里许。有大榕树，根怒起丈余，中塌为门，以通人行。
　　明谢肇淛《南峰庵》：“路绕菜花行，南峰灭复明。竹成庵有径，台逈涧无声。野色碧际海，山云青压城。老僧不识客，随意坐纵横。”“拔地两榕根，盘空幻作门。僧归板桥月，人语夕阳村。积叶春眠虎，垂藤夜度猿。兴来还独往，徙倚望黄昏。”周千秋：“榕根夹道古禅扉，石磴迴环上翠微。萝径笼烟双鹤下，板桥临水一僧归。溪连极浦春潮入，山抱孤城暮雨飞。坐久尘心消顿尽，寒云乱缀野人衣。”
　　龙首山　在州北福宁茭阳。来自泰顺，势特峻拔。有望海岭，距海百里，山势尤高。东山崒嵂乾亥之间。北龙首山有石涧堂，迭迭黼扆。同知赵廷松鐫芙蓉台，作高院，最高处曰圣水。二山合一，天造雄奇。有井广丈许，水清泚，饮病者辄愈。山半有庵，今废。
　　明赵廷松《芙蓉台》诗：“江列芙蓉嶂，天开锦绣屏。落霞知晚翠，淡月出秋英。独倚千山秀，空传五老名。山前郁佳气，何日动三旌。”傅汝舟诗：“行寻山水从吾好，卧看青山奈尔何。永夜松风扫星月，经旬衾枕傍天河。身闲渐与仙人似，地静频闻山鬼过。短剑秋深思故国，白云回首万峰多。”又《游圣泉庵》：“远客入山门亦关，老僧爱客长亦山。泉香茗细难相却，虎啸猿啼独自还。”谢肇淛《石涧》：“未惬登山兴，移樽石涧堂。松喧孤寺雨，梨纵一林霜。远岫皆围郭，低云不度墙。莫将丘壑意，辜负赞公房。”又《芙蓉台》：“步言出北郭，共登芙蓉台。芙蓉不可见，片石空莓苔。荒草无人迹，松风天际来。”又《登龙首绝顶》：“缥缈莲花第一峰，空山丛棘绝行踪。云生下界孤城雨，人听斜阳半岭钟。海上晴涛奔万马，天中积翠走群龙。金光玉蕊知何处，欲驾鸾骖问赤松。”
　　建善寺　在华峰下。齐永平元年建。初名建福，唐景云二年改今名。元元统间重建。洪武间重建修。嘉靖乙未大修，判官薛天祐“记”。初唐宣宗时，有僧大千入长安，大臣引纳禁近。上方好佛，问大千所欲，僧答无欲，但道场废坠，求复之。上乃赐额，诏还山。由是建寺。右为东西庵、放生池、松风绣谷亭、东皋，又为湼槃台。故佛眼、璞公二祖师相继来说法，大沩师亦因落发，此古名刹也。
　　明潘廷易诗：“梵宇深沉万象含，千年雄胜七闽南。好山拔萃环沧海，古树笼阴护翠岚。鹤唳危巢看是两，僧持戒行自成三。投簪欲结他年社，先为留题起话谈。”廷易，永嘉人。聂豹诗：“隼旟偶过招提境，释子仓皇乱打钟。芹煮斋厨方午饷，苔侵雄殿自春风。岭边松树云屯绿，竹外桃花日放红。运水搬柴俱是相，梵王何事只谈空。”豹，清江人，福建巡按御史。
　　松山　在三沙之南。唐乾符中，白水仙陈蓬居此。古谶云：“东去无边海，西来万顷田。东西沙径合，朱紫出其间。”国朝永乐间，徙置烽火门水寨，有武弁数人镇戍，遂应其谶。宋陈蓬题所居，有“竹篱疏见浦，茅屋漏通星”之句。松山东南海中，有山断屿，曰“火熖”。嘉靖己未，参将黎鹏举迎敌倭寇于中流，大破之。
　　明傅汝舟《松山观海歌》：“松山不放海水过，坐与潮汐争咽喉。海门鼓角动地送，不觉到我松山头。风沙冥冥水在下，涛浪滚滚天真浮。一日可见九万里，寸心遥飞十二洲。未知尾闾果安在，只见万水皆兼收。将军指我认绝域，日本西户东琉球。金银楼台色隐见，笑谈彼是仙人丘。客中如此得大快，身外向止消百忧。”参议黄希宪诗：“风清万里海潮平，云拥貔貅壮郡城。天外烟浮千树影，雨中篷动五湖晴。鞭蒲抚字思刘老，击楫澄清愧祖生。举目疮痍犹未复，绘图还拟达神明。”谢肇淛《登松山》：“百尺危峰水上浮，芙蓉片片俯沙洲。归潮渔网时初晒，绝岛楼颠戍未收。石壁孤悬烽火夜，银涛高卷海门秋。年来卧治无鼙鼓，坐看沧波万里流。”
　　瑞岩寺　在水坑岭边。石方广十丈余，二石相迭，摇之可动。有棋盘、仙人足迹，又名仙人冈。五代唐清泰元年，僧原智建寺。国朝正统九年，僧惠玩修。嘉靖初，僧定辉重修。
　　明谢肇淛《瑞岩寺》：“城东十里皆海色，合沓群峰散空碧。千村岛树瘴烟青，一片梨花晓云白。晓云微雨东风冷，历尽平畴复高岭。曲涧时闻暗瀑声，小桥斜度行僧影。琳宫碧瓦敞诸天，法堂流水环平田。半藏金经残贝叶，千年石柱绣苔钱。万竿寒玉大如斗，老榕盘空根未朽。四围山色倒溟濛，坐觉清凉远尘垢。春日迟迟暖不流，娇丝急管调箜篌。红妆一曲浮云捲，落叶瑟瑟疑高秋。秋去冬来旦复暮，富贵还如草头露。高歌痛饮骑马归，暝鸦啼上冬青树。”
　　秦屿　在州东十都。并海有重镇，廛居繁盛，其人朴茂。又有赤岸、文岐、高罗、渔阳，俱沃壤。大金有千户所，柘阳多勇士。
　　栖林寺　在十六都文岐。五代晋天福三年，僧了悟建。
　　宋王十朋诗：“我如倦鸟欲栖林，喜见禅师栖处深。家在梅花小溪上，一枝聊慰北归心。”(十朋，温州乐清人，知泉州，路经福宁。)
　　太姥山　在州东北百二十里。旧名才山，容成先生尝栖之。峰下石砰、石臼、石杵尚存。王烈《蟠桃记》：“尧时有老母，业种蓝，既而仙化。因呼太母。汉武帝命东方朔授天下名山文，乃改‘母’为‘姥’。”山有三十六奇，唐开元三十年，都督辛子言自越泛舟来闽，止宿海上。梦朱衣玄冠执圭而前曰：“某神吏，昧爽，仙姑之蓬莱，属某为先驱。中丞泊舟挡路，幸移楫。”既觉，移舟。暴雨洪涛，少顷澄净，云霞绚綵；有鸾鹤、箫管之音。子言图录奏闻。玄宗张图华萼楼，宣示诸王、宰辅，敕有司春秋二祭，仍禁樵採。唐时，有里人林嵩“记”。宋时，有里人杨楫嘉定中《灵峰寺记》。山下有蓝溪寺，前有蒙井，有敛港，皆名胜。
　　唐薛令之《太姥诗》：“扬灵穷海岛，选胜访神山。鬼斧巧开凿，仙踪常往还。东瓯冥漠外，南越渺茫间。为问容成子，刀圭乞驻颜。”
　　宋刘镇《太姥山》：“衮衮千山入马蹄，山游回首日平西。人从杜宇鸣时别，天向蒹葭尽处低。白鸟得鱼闲钓艇，黄蜂抱蕊闹花枝。好将老母山前路，付与孤猿自在啼。”郑樵《蒙井》诗：“静涵寒碧色，泻自翠微巅。品题当第一，不让惠山泉。”薛文嘉《蓝溪八景》诗：“万仞嶙峋翠色微，乳鸦啼散夕阳西。短簑黄犊溪头路，欵乃声中绿树低。”陈嘉言《太姥墓》：“吾闻尧时种蓝妪，世代更移那可数。帝尧朽骨无微尘，此间犹有尧时墓。墓中老妪知不知，五帝三王奚以为？狼贪鼠窃攫尺土，窽木未枯已易主。君不见，仙人掌，分明指取青天上。骑龙谒帝大罗天，不逐华虫挂尘网。又不见，石棋盘，人去盘空局已残。当时胜负此何有，争先夺劫摧心肝。请君绝顶试披写，左望东瓯又(右)东冶。山川不见无诸摇，但见烽烟遍郊野。野老吞声掩泪哀，茫茫沧海生蓬莱。”
　　元陈阳极《白云庵》：“绿冈蹑丹崖，东风挽瑶草。飞鸟时往还，山闲白云老。”陈阳纯《妙香庵》：“画栋翚飞锁白云，几看瑶月自黄昏。龛灯未灭僧初定，风挟潮声到寺门。”
　　明傅汝舟《游太姥》：“名山多石门，太姥奇莫状。相当开辟来，必有万鬼匠。驱雷运大斧，劈此千仞嶂。大石架不如，小石巧相仿。乍看怖欲坠，谛视反牢壮。一夫过仅容，云至不能让。初从俯身人，栈极屡下上。天容漏日微，龙井滴泉旺。暗折展复光，九门递移向。出门见石峰，秀色九天望。一削到地平，匪特取屏嶂。霞古荡成痕，真骨固无恙。老树多生芝，幽泉亦成浪。好鸟时出游，于人每相撞。居然见阊阖，果尔闯蓬阆。始知东方生，图记语非妄。”钱行道《谒太姥墓》：“太姥藏真处，丹霄第几重。今名因汉改，古迹自尧封。树黑啼山鬼，潭腥卧钵龙。钟离为近侍，已化白云峰。”又《登摩霄绝顶宿白云精舍》：“梯云万折上嵯峨，咫尺烟霄坐可摩。峭石定知妨月御，飞泉直欲挽天河。僧空色想看花落，客悟声闻听鸟歌。若使仲连来此地，不教东海踏沧波。”“习静闲房封法筵，欣逢惠远证三禅。同炊白石歺云母，自煮寒泉试月圆。午夜钟声清万籁，半空竹色晦诸天。山中一宿心如水，清尽红尘四十年。”史起钦《太姥群山》：“温麻寻胜地，太姥更留名。拥卫群峰合，参差古树横。穿云看过鸟，激石听鸣泉。踏遍丹崖路，留题聊订盟。”又《金峰庵》：“绿环僧舍竹，便是隔尘氛。玉嶂围空翠，金峰扫乱云。石扉天自设，古木树高分。欲尽登林兴，疏林挽落曛”。起钦，鄞州人，万历中知州。徐启东“次”：“步步层崖入，幽栖隔世氛。到山金作字，对面嶂为云。双石重门锁，孤庵万竹分。临行迟去马，犹自醉斜曛。”启东，上虞人，工部主事，左迁州同知。谢肇淛《大龙井》：“危极断复连，抱石出层巅。路绝缒藤下，崖幽秉炬穿。风雷轰白日，苔藓起苍烟。欲取骊珠去，神龙恐未眠。”又《岩洞赠庆和尚》：“春风万壑散晴烟，蹑棘攀萝鸟道边。怪石迭成空外色，悬崖穿破地中天。洞蒸岚气时时雨，路绕峰头处处泉。茆榻竹房人不到，老僧长抱白云眠。”又《金峰庵》：“蒲庵石室倚崔巍，岩瀑潺湲曲磴迴。百亩翠云寒玉滴，半窗黛色锦屏开。道流伏水留丹灶，野鹤窥人下玉台。避世山中忘日月，落花流水即天台。”又《宿摩霄庵》：“万壑空青敞梵宫，下方一气俯溟濛。昏钟半落天河外，返照全低碧海东。苦竹半窗山鬼语，寒云一榻老僧同。松风吹醒游仙梦，身在瑶台积翠中。”陈五昌《岩洞庵》：“天开石洞嶂芙蓉，绀殿深沉响暮钟。烟暗竹园眠锦雉，寒生松坞起苍龙。行当峭壁应无路，望入层崖更几重。最是此中空世谛，小桥流水坐高春。”又《御风桥》：“盘旋鸟道耸虚空，隔断摩尼顶上宫。桥自容成驱石驾，路从太姥辟山通。云横翠壁来天际，日照红涛出海东。罗列危峰千万态，一声长啸御微风。”周千秋《白箬庵》：“丛林寂寂皆摩霄，十里寻源鸟道遥。白箬数椽云际寺，清溪几曲竹间桥。篱疏春暖花依砌，洞古烟深树挂瓢。阶下残碑荒藓合，开山惟记自前朝。”崔世召《龙井》：“玉华翳井蛰龙蟠，石角藤踪百级难。曲窦云依僧火下，澄潭霜逼客衣寒。仙姑颂咒降秋水，野老呼雩上灌坛。坐许忽疑风雨动，骊珠隐隐照飞湍。”
　　龟湖寺　州北柘阳。湖在山巅。相传，湖水视海潮盈缩。龟如巨石，浮海而来，僧以饲虎，遂化为石。后唐清泰元年，僧原智建寺，有息心亭、觉心桥、挹翠轩。寺废址存，石柱、石槽移岩前院。
　　飞来山　州西北百二十里，高峻轩豁。相传，有异人修炼，俗呼仙洞。里人谢伯阳咏为八景。
　　谢伯阳《飞来洞》诗：“蓬莱海上清涓涓，此山比之何其然。冰厓六月洒秋雪，芝草九夏浮晴烟。当林乱木不知数，石洞仙人在何处。借问吹箫横紫霄，疑是当年远飞去。”又《东岭樵歌》：“鸟声嘤嘤幽谷春，伐木声落东溪云。溪云与我心相逐，世上诸人徒纷纷。红尘日月转双毂，我自樵歌出林麓。千年不见烂柯人，半岭烟霞锁芳绿。”舒时勉诗：“龙蟠紫府云生石，鹤守丹炉火未灰。两翼烟霞连岛屿，四时风月满楼台。”陈迪《三台石室》诗：“三峰鼎峙宛三台，石室云屏逶迤开。知自鸿濛分野后，却从海上驾山来。桃花流水非人世，古木乔松杂草莱。俗辙不来尘不到，洞门终日掩莓苔。”郑榘诗：“三台石室碧重重，踏破烟霞有路通。覆径松闲丹灶冷，采芝人去石门空。一溪流水鸣寒玉，两岸桃花笑暖风。幽兴颇关黄老术，藏修无地问乔松。”
　　丘允墓　在马鞍山寿龙冈，又名南山。政相里民妇以夫死，鬻地将立券。夜梦一紫袍金带乘白马立冈上，以鞭指之：“此丘十郎地，勿售他人。”诘旦，神其事，里人丘叟哀而偿之，卒葬其地，俗呼丘金紫墓。允，官朝议大夫，尝庐父墓，卒，祔葬龙山尽处。
　　灵泉寺　在四十都。宋乾德五年，僧宝公建。
　　元陈阳至诗：“夜汲清江籁不哗，大瓢贮月沁胡麻。人间春色僧无分，一任东风过落花。”陈阳极诗：“白云深处寂无哗，香积惟馀一饭麻。出定不知春几过，净瓶花落点袈裟。”
　　虎溪　州南四十五里，与长溪合。
　　宋福清林仲嘉诗：“山涧清连海，溪长绿绕城。规模唐故郡，弦诵鲁诸生。”“白日经檐短，风霜吹寒衣。梅梢惊岁晚，沙际有春归。”
　　福安县　本唐长溪县西北永乐、灵霍二乡，旧名咸阳坂。宋淳熙间置县，属福州。元升长溪为州，县改属州。国朝洪武二年，州复为县，并属福州府。景泰六年，析县十一都等里，置寿宁县。成化九年，升福宁为州，县仍属州，编户四十八里。东至州杯溪，西至政和赤岩，南至宁德飞鸾，北至泰顺县。广一百五十里，袤三百里。
　　扆山　在县东北。脉自东山巃嵸东郊来，既延袤西北郊，为官埔、茭杯二山，入城屹立，县治负焉。如斧依，曰金，曰龟湖，曰双髻。虽各方隅，其实一山。陂陀起伏，名称乃别。
　　黛凝寺　唐咸通二年建。又天福、西林寺，宋建，成化间重建。
　　陈于震诗：“好山宜晚更宜秋，紫气林峦雨气浮。豪兴未穷千里目，欲从山上起高楼。”“树木倾崖鹤外滩，竹兜乘雨过青山。斜阳暂借禅林宿，博得浮生半日闲。”
　　龟山寺　唐开成二年建。初，蔡、柳二师入闽，法曹杨郁、处士黄俞施山为寺，延师居此。示寂后，王审知建殿奉之。宋雍熙二年赐额。雍熙、成化间重建，更今名。寺与宋儒杨复故宅伊迩，朱子于精舍论学月余。
　　双岩岭　宋建炎间，韩世忠讨范汝为，屯兵于此。唐咸通间建寺。
　　宋王十朋诗：“崎岖九岭更双岩，遥望闽山未见山。来访神钟幽隐处，翠微深锁古精蓝。”
　　大莱岭　与小莱联络数里，极高峻。寇盗窟穴，行旅患之，今稍衰息。俗呼“大梨”、“小梨”二岭。
　　明谢肇淛《梨岭》诗：“昨下白鹤林，今登大梨岭。石级三千层，疑出霄汉顶。阴蹲虎豹窟，晴挂虹电影。危如华岳脊，势与崑崙等。十步九胁息，仰视不可竟。林杪微忽明，窅若窥天井。罡风飒飒飞，细雨若縻绠。直穿磴道穷，始觉尘方逈。一气俯茫茫，村落同蛙黾。大海碧际天，杯中泻万顷。岛屿浮没灭，中流一舴艋。盻远神已飞，凭虚意逾骋。诙奇饱昔闻，壮观惬金景。尚平累未除，独立愁方永。”
　　罗汉寺　在十七都，宋天圣七年建。国朝成化十六年重建。
　　明知县叶充诗：“寂寞无怜并，岚深路不分。鸟惊花院磬，僧扫竹床云。水碓月中转，山田火后耘。且从支遁室，琴上引南薰。”
　　薛令之宅　在广溪。令之，唐神龙进士，历右庶子。开元中宫僚淡泊，时事乖谬，令之郁郁，有挂冠志。尝题屋壁，有“晓日上团团，苜蓿长阑干”之句。玄宗见诗不悦，续以“若嫌松桂寒，任逐桑榆暖。”令之遂谢病，徒步归。肃宗乾元初，以旧学召，令之已前卒。乃旌其乡曰“廉村”、水曰“廉泉”云。宅之左，故有祠，县城北，亦有补阙行祠。
　　灵谷寺　本薛令之草堂，唐咸通初建寺。国朝成化十八年重修。
　　里人谢汝瑞诗：“踏破烟霞度远林，梵宫高镇白云深。松风不动山僧梦，岩水能清野客心。深夜楼台浮月色，五更钟磬吼鲸音。空门寂寂天花雨，洒却尘氛万虑沉。”
　　甘棠港　在黄岐镇。港上接东平、秦溪、穆溪、大梅溪诸水，南出古镇门，入海。先有巨石，为舟楫患。唐王审知为观察使，祷于海神。一夕，雷击巨石，碎之，遂为安流。今有甘棠二公馆。
　　明谢肇淛《宿黄岐镇》：“到海路已绝，空村人独眠。愁风复苦雨，始信夜如年。”
　　盐运分司　在黄岐。唐榷务也，今徙长岐。东路细盐于此盘制，司佐领之。
　　白石巡检司　在七都，近徙黄岐。镇多人烟，有城堡，监司行部驻节于此。缘旧驿裁去，故令巡检代驿供应。瞰江有官渡，东北行为福宁，西北行为福安。
　　穆阳　在十八都，缪氏聚族于斯。缪与穆同音、义也。抚曹缪烈有《穆洋八咏》。
　　谢翱宅　在穆阳。翱字皋羽，父鑰，有隐德，为妇翁抚曹缪烈所重。早治《春秋》，倜傥有气节。尝思捐躯殉国难，杖策参文丞相天祥军事。宋社覆，家室散亡，乃徙延平，居建之浦城；落魄漳、泉间。后游岩、睦，往来婺、台之间。登子陵西台，奠以牲醪，用竹如意击石，悲歌作《招魂》之词。所著《晞髪集》，以屈平自命，卒葬白云村，殉以遗文。其徒吴贵买田，建月泉精舍，岁时烝尝不绝。
　　




　
</div>
    <div class="pagination">
<a href="闽都记_page20.html">上一页</a><span>...</span><a href="闽都记_page16.html">16</a><a href="闽都记_page17.html">17</a><a href="闽都记_page18.html">18</a><a href="闽都记_page19.html">19</a><a href="闽都记_page20.html">20</a><span class="current-page">21</span>
    </div>
    <div class="pagination"><a href="index.html">返回目录</a></div>
</body>
</html>
