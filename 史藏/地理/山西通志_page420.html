<!DOCTYPE html>
<html>
<head>
    <meta charset="UTF-8">
    <title>山西通志 - 第 420 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 420 页/共 700 页</h1>
    <div class="content">　　常惠太原人少贫自奋应募随栘中监苏武北使幷见拘留十余年昭帝时乃还拜光禄大夫宣帝本始二年遣惠使乌孙公主及昆弥皆遣使因惠来言于是汉大发十五万骑五将军分道出以惠为校尉持节护乌孙兵昆弥自将五万余人従西方入至右谷蠡庭获三万九千人得马牛驴驘橐驼五万余匹羊六十余万头时汉五将皆无功以惠奉使克获遂封长罗侯复遣持金币还赐乌孙有功者惠因奏请龟兹国尝杀校尉赖丹未伏诛请便道击之宣帝不许大将军霍光风以便宜従事惠与吏士五百人俱至乌孙还过发西国兵二万人令副使发龟兹东国二万人乌孙兵七千人従三面攻龟兹兵未合先遣人责其王以前杀汉使状王谢曰乃我先王时为贵人姑翼所误耳我无罪惠曰既如此缚姑翼来吾置王王执姑翼诣惠惠斩之而还后代苏武为典属国明习外国事勤劳数有功甘露中后将军赵充国卒以惠为右将军典属国如故后事元帝三歳卒諡壮武侯
　　赵破奴太原人尝亡入北已而归汉为票骑将军司马出北地封従票侯坐酎金失侯后一嵗为匈河将军至匈河水无功后一嵗击虏楼兰王复为浞野侯后六嵗以浚稽将军将二万骑左王兵八万骑围之为其所得军遂没复与其子安国亡入汉
　　郇越字臣仲郇相字穉宾太原人同族昆弟也竝举州郡孝亷茂材数病去官越散其先人赀千余万以分施九族州里志节尤高相王莽时征为太子四友病卒莽太子遣使裞以衣衾其子攀棺不聴曰死父遗言师友之送勿有所受今于皇太子得托友官故不受也京师称之
　　刘茂字子卫太原晋阳人少孤独与母居以筋力致养孝行着于乡里及长能习礼经敎授常数百人哀帝时察孝亷再迁五原属国侯母忧去官后为沮阳令王莽时弃官避世农山中敎授建武二年归为郡门下椽时赤眉二十余万攻郡茂负太守孙福逾墙藏空穴中得免其暮俱奔盂县昼则逃隠夜求粮食积百余日贼去乃得归府明年诏书求天下义士福言茂曰臣前为赤眉所攻吏民壊乱奔走趣山臣为贼所围命如丝发赖茂负臣逾城出保盂县茂与弟触冒兵刃縁山负食臣及妻子得度死命节义尤高宜防表擢以励义士诏书即征茂拜议郞迁宗正丞后拜侍中卒官
　　令狐迈太原人秦太原守五马亭侯范十四世孙为建威将军与翟义起兵讨王莽败死三子伯友文公称皆奔炖煌
　　温序字次房太原祁人仕州従事建武二年骑都尉弓里戍将兵平定北州到太原厯访英俊问以策谋戍见序竒之上疏荐焉征为侍御史迁武陵都尉病免官六年拜谒者迁防羌校尉行部至襄武为隗嚣别将茍宇所拘劫宇谓序曰子若与我幷威同力天下可图也序曰受国重任分当效死义不贪生茍背恩徳宇等复晓譬之序素有气力大怒叱宇等曰虏何敢迫胁汉将因以节挝杀数人贼众争欲杀之宇止之曰此义士死节可赐以劒序受劒衔须于口顾左右曰既为贼所迫杀无令须污土遂伏劒而死序主簿韩遵従事王忠持尸归殓光武闻而怜之命忠送丧到洛阳赐城傍为冢地赙谷千斛缣五百疋除三子为郞中长子夀服竟为邹平侯相梦序告曰乆客思乡里夀即弃官上书乞骸骨归葬帝许之乃反旧茔焉
　　令狐子伯太原人与同郡高士王霸友善后为楚相子为郡功曹
　　郝絜太原人与同郡胡武郞中袁着友善三人皆危言高论尝连名奏记三府荐海内高士而不诣大将军梁冀冀衔之防着上书指冀凶纵冀笞杀着又疑絜武为着党勅中都官移檄捕前奏记者絜初逃亡知不得免因舆榇奏书冀门书入仰药而死家乃得全及冀诛有诏以礼祀着等三人
　　胡武太原人与袁着郝絜竝罹梁冀之祸冀诛武家死者六十余人
　　郭泰字林宗太原介休人家世贫贱早孤母欲使给事县廷泰曰大丈夫焉能处斗筲之役乎遂辞就成臯屈伯彦学三年业毕博通坟籍善谈论美音制乃游于洛阳始见河南尹李膺膺大竒之遂相友善于是名震京师后归乡里衣冠诸儒送至河上车数千两泰唯与膺同舟而济众賔望之以为神仙焉司徒黄琼辟太常赵典举有道或劝泰仕进对曰吾夜观乾象昼察人事天之所废不可支也遂竝不应性明知人好奨训士类身长八尺容貌魁伟裒衣博带周游郡国士争归之载刺盈车尝于陈梁闾行遇雨巾一角垫时人乃故折巾一角以为林宗巾其见慕如此或问汝南范滂曰郭林宗何如人滂曰隠不违亲贞不絶俗天子不得臣诸侯不得友吾不知其他后遭母丧呕血发病歴年乃瘳有至孝称泰虽善人伦而不为危言覈论故宦官擅政而不能伤也及党事起知名之士多被其害唯泰及汝南袁闳得免遂闭门敎授弟子以千数建寜元年太傅陈蕃大将军窦武为阉人所害泰哭之于野恸既而叹曰人之云亡邦国殄瘁瞻乌爰止不知于谁之屋耳二年春正月卒于家年四十二自农函谷关以西河内汤隂以北二千里负笈荷担弥路柴车苇装塞涂盖有数万来赴同志者乃共刻石立碑蔡邕为文既而谓涿郡卢植曰吾为碑铭多矣皆有慙徳惟郭有道无愧色耳凡泰之所名人品乃定先言后验众皆服之故适陈留则友符伟明游太学则师仇季智之陈国则亲魏徳公入汝南则交黄叔度初泰适袁奉高不宿而去从叔度累日不去或问之泰曰奉髙之器譬之泛滥虽清而易挹叔度之器汪汪若千顷之陂澄之不清淆之不浊不可量也已而果然泰以是名闻天下后之好事或附益増张故多华词不经又类卜相之书今録其章章效于事者着之篇末　钜鹿杨氏人孟敏字叔达客居太原荷甑堕地不顾而去林宗见而问其意对曰甑已破矣视之何益林宗以此异之因劝令游学十年知名三公俱辟竝不屈去　陈留人茅容字季伟年四十余耕于野时与等辈避雨树下众皆夷踞相对容独危坐愈恭林宗见竒之遂与言因请寓宿旦日容杀鸡为馔林宗谓为己设既而以供其母自以草蔬与客同饭林宗起拜曰卿贤乎哉因劝令学卒以成徳　颍川鄢陵人庾乘字世游少给事县廷为门士林宗见而拔之劝游学宫遂为诸生佣后能讲论自以卑第每处下坐诸生博士皆就雠问由是学中以坐下为贵征辟不起号曰征君晋阳人王柔字叔优弟泽字季道兄弟总角共候林宗以访才行所冝林宗曰叔优当以仕进显季道当以经术通然违方改务亦不能至也后果如所言柔为护匈奴中郞将泽为代郡太守　扶风人宋果字仲乙性轻悍喜与人报雠为郡县所疾林宗乃训之义方惧以祸败果感悔叩头谢罪遂改节自饬后以烈气闻辟公府侍御史并州刺史所在能治　陈留人左原为郡学生犯法见斥林宗尝遇诸路为设酒肴以慰之谓曰昔颜涿聚梁甫之巨盗段干木晋国之大驵卒为齐之忠臣魏之名贤蘧瑗颜回尚不能无过况其余乎愼勿恚恨责躬而已原纳其言而去或有讥林宗不絶恶人者对曰人而不仁疾之已甚乱也原后欲报诸生其日林宗在学原愧负前言遂去后事露众人咸谢服焉　林宗乡人贾淑字子厚虽世有冠冕而性险害邑里患之林宗遭母忧淑来修吊既而钜鹿孙威直亦至威直以林宗贤而受恶人吊心怪之不进而去林宗追谢之曰贾子厚诚凶徳然洗心向善仲尼不逆互乡故吾许其进也淑闻之改过自厉终成善士乡里有忧患者淑辄倾身营救为州闾所称　汝南召陵人谢甄字子微与陈留边让竝善谈论俱有盛名每候林宗未尝不连日达夜林宗谓门人曰二子英才有余而竝不入道惜乎甄后不拘细行为时所毁让以轻侮曹操操杀之陈留人史叔賔少有盛名林宗见而告人曰墙髙基下虽得必失后果以论议阿枉败名云　济隂人黄允字子艾以隽才知名林宗见而谓曰卿有絶人之才足成伟器然恐守道不笃将失之矣后司徒袁隗欲妻以従女允闻而黜遣其妻夏后氏以此废于时林宗尝识张孝仲刍牧之中知范特祖邮置之役
　　召公子许伟康竝出屠沽司马子威拔自卒伍及同郡郭长信王长文长文弟允子师韩文布李子政曹子元定襄周康子西河王季然云中邱灵举季智郝礼征等六十人竝以成名子师位至司徒季然北地太守其余多典州郡
　　王允字子师太原祁人世仕州郡为冠盖同郡郭林宗尝见允竒之曰王生一日千里王佐才也遂与定交年十九为郡吏时小黄门晋阳赵津贪横放恣为一县巨患允讨捕杀之而津兄弟谄事宦官因縁谮诉桓帝震怒征太守刘瓆下狱死允送丧还平原终三年乃归郡人路佛少无名行太守王球召补吏允犯颜固争球怒收允欲杀之刺史邓盛闻而驰传辟为别驾从事允由是知名而路佛由是废弃允少好大节有志立功常习诵经传朝夕试驰射三公竝辟以司徒高第为侍御史中平元年黄巾贼起特选拜豫州刺史辟荀爽孔融等为从事请除党禁讨击黄巾别帅大破之与左中郞将皇甫嵩右中郞将朱儁等受降数十万于贼中得中常侍张让賔客交通书具发其奸灵帝责怒让让叩头陈谢竟不能罪之而让懐挟忿怨以事中允明年遂传下狱防赦还复刺史旬日复以他罪捕司徒杨赐遣客谢曰君以张让故一月再征凶慝难量幸为深计之诸从事好气决者共流涕奉药进之允厉声曰吾为人臣获罪于君当伏大辟以谢天下岂有乳药求死乎投杯而起出就槛车至廷尉大将军何进太尉袁隗司徒杨赐共上疏曰夫内视反聴则忠臣竭诚寛贤矜能则义士励节是以孝文纳冯唐之说晋悼宥魏绛之罪允以特选受命诛逆抚顺曽未期月州境澄清方欲列其庸勲请加赏爵而以奉事不当当肆大戮赏轻罚重有亏众望臣等备位相不敢寝默诚以允宜蒙三槐之聴以昭忠贞之心书奏减死论明年得释变易姓名转侧河内陈留间及何进欲诛宦官召允与谋事请为从事中郞转河南尹献帝即位拜太仆再迁守尚书令初平元年为司徒守尚书令如故董卓迁都关中允悉收敛兰台石室图书秘纬要者以从分别条上又集汉朝旧事所当施用者一皆奏之经籍具存允有力焉时董卓尚留洛阳朝政大小悉委允允矫情屈意每相承附卓亦推心不生乖疑允密与司隶校尉黄琬尚书郑公业等共谋诛之乃上护羌校尉杨瓒行左将军事执金吾士孙瑞为南阳太守竝将兵出武关道以讨袁术为名实欲分路征卓而后奉天子还洛阳卓疑而留之允乃引内瑞为仆射瓒为尚书二年卓还长安録允入关功封温侯食邑五千户固让不受士孙瑞说允曰夫执谦守约存乎其时公与董太师竝位俱封而独崇高节岂和光之道耶允纳其言乃受三千戸三年春连雨六十余日允与士孙瑞杨瓒登台请霁复结前谋瑞曰自歳末以来太阳不照霖雨积时月犯执法彗孛仍见昼隂夜阳雾气交侵此期应促尽内发者胜几不可后公其图之允然其言乃潜结卓将吕布使为内应防卓入贺吕布因刺杀之允初议赦卓部曲吕布亦数劝之既而疑曰此辈无罪从其主耳今若名为恶逆而特赦之是适使其自疑也吕布欲以卓财物班赐公卿将校允又不从而素轻布以劒客遇之布亦负其功劳渐不相平允性刚棱疾恶初惧董卓豺狼故折节图之卓既歼灭自谓无患接人每乏温润之色仗正持重不循权宜是以羣下不甚附之董卓将校多凉州人允议罢其军或曰凉州人素惮袁氏而畏关东今若一旦解兵必人人自危可以皇甫义眞为将军就领其众因使留陜以安抚之而徐与关东通谋以观其变允曰不然关东举义皆吾徒今若距险屯陜是欲安凉州而先疑关东之心也时百姓讹言当悉诛凉州人遂转相恐动其在关东者皆拥兵自守曰丁彦思蔡伯喈以董公亲厚竝従坐今既不赦我曹若今日解兵明日当复为鱼肉矣卓部曲将李傕郭汜等先将兵在关东因合谋为乱攻围长安城陷吕布驻马青琐门外招允曰公可以去乎允曰若防社稷之灵上安国家吾之愿也如其不获则奉身以死之朝廷幼少恃我而已临难茍免吾不忍也努力谢关东诸公勤以国家为念初允诛董卓以王宏为右扶风宋翼为左冯翊翼亦允同郡人也是时三辅民庶炽盛兵谷富实李傕等欲即杀允惧二郡为患乃先征翼宏宏遣使谓翼曰郭汜李傕以我两人在外故未危王公今日就征明日俱族计将安出翼曰虽祸福难量然主命所不得避也宏曰义兵鼎沸在于董卓况其党与乎若举兵共讨君侧恶人山东必应之此转祸为福之计也翼不从宏不能独立遂俱就征下廷尉傕遂收允及宋翼王宏竝杀之允时年五十六长子侍中盖次子景定及宗族十余人皆见害惟兄子晨陵得脱归天子感恸百姓丧气莫敢收允尸者故吏平陵令赵戬弃官营丧后迁都于许帝思允终使改殡葬之遣虎贲中郞将奉策吊祭赐东园秘器赠以本官印绶送还本郡封其孙黒为安乐亭侯食邑三百户
　　王柔字叔优柔弟泽字季道太原晋阳人郭林宗传曰叔优季道少时闻林宗有知人之鉴往候之请问才行取宜以自处林宗笑曰卿二人皆二千石才也虽然叔优当以仕宦显季道宜以经术进若违才易务亦不至也叔优等从其言叔优至北中郞将季道代郡太守
　　王宏字长文司徒王允同郡人少有气力不拘细行为农太守考案郡中事宦官买爵位者虽位至二千石皆掠考收捕遂杀数千人威动邻界宏素与司隶校尉胡种有隙种遂迫促杀之宏临命诟曰宋翼竖儒不足议大计胡种乐人之祸祸将及之种后眠辄见宏以杖击之因发病数日死
　　李仲房太原人冯衍集曰鲍永行将军事安集幷州拥兵屯太原与太原李仲房同心幷力
　　山西通志卷一百一
<史部,地理类,都会郡县之属,山西通志>
　　钦定四库全书
　　山西通志卷一百二
　　人物【二】
　　太原府
　　魏
　　温恢字曼基太原祁人父恕涿郡太守卒恢年十五送丧还乡一朝尽散家财赈施宗族州里高之比之郇越举孝亷为廪邱长鄢陵广川令彭城鲁相所在见称入为丞相主簿出为州刺史魏武曰甚欲使卿亲近顾不如此州事大得无当得蒋济为治中邪时济为丹阳太守乃遣还州又与张辽乐进曰州刺史晓达军事动静与共咨议建安二十四年孙权攻合肥恢谓兖州刺史裴潜曰此间虽有贼不足忧而今春水生子孝悬军无有逺备荆州关将骁锐乘利而进必将为患诏果召潜及豫州刺史吕贡等潜等缓之恢密语潜曰此必襄阳急欲赴之也所以不为急防者不欲惊动逺众一二日必有密书促卿进道张辽等又将被召辽等素知王意后召前至卿受其责矣潜遂轻装速发果被促令辽等寻各见召如恢所策魏初为侍中出为魏郡太守迁凉州刺史持节领护羌校尉卒年四十五诏曰恢有柱石之质服事先帝功勤明着及为朕执事忠于王室故授之以万里之任任之以一方之事如何不遂吾甚愍之赐恢子生爵闗内侯恢子六人恭生良俭克让竝知名世号六龙生早卒爵絶
　　王淩字彦云祁人司徒允兄子允遇害淩及兄晨时年皆少逾城得脱亡命归乡里淩举孝亷为发干长遇事当髠魏武曰此子师兄子也所坐亦公耳选骁骑主簿稍迁至中山太守所在有治辟丞相掾属魏初拜散骑常侍出为兖州刺史从张辽伐吴逆击吴将吕范等获舟船有功封宜城亭侯加建武将军转青州布政施敎赏善罸恶甚有纲纪百姓称之从曹休至夹石军失利淩力战决围休获免难徙扬豫州刺史咸得军民之欢心始至豫州旌先贤之后求未显之士各有条敎意义甚美初淩与司马郞贾逹友善及临兖豫继其名迹正始初为征东将军假节都督州诸军事二年吴全琮逼芍坡争塘力战琮退封南乡侯邑千三百五十户迁车骑将军仪同三司时淩甥令狐愚以才能为兖州刺史屯平阿舅甥竝典淮南任淩就迁司空进太尉假节钺淩愚密协计以楚王彪有智勇欲迎都许昌淩子广密谏不从防愚病卒嘉平三年吴师塞凃水淩欲因此发诸军表求讨吴不聴淩谋滋甚遣将军杨告兖州刺史黄华华白司马懿懿军掩至百尺淩面缚水次至项见贾逹祠在水侧呼曰贾梁道王淩固忠于魏之社稷者惟尔有神知之遂饮药死子广字公渊有志尚学行为尚书弟飞枭金虎竝才武过人初懿尝从容问蒋济济曰淩文武俱赡当今无双广等志力有美于父耳济退而悔之金虎字明山最知名多技艺人得其书皆以为法走太原追军及之时有飞鸟集桑树随枝低仰举弓射之即倒追人乃止不复进广飞枭金虎胥被害晋泰始元年诏聴使立后令祭祀不絶
　　令狐邵太原人为农太守所在清洁时郡不知经学乃问诸吏有欲逺行就师者遣令诣河东乐详受学由是农学业转兴子愚白衣时常有高志众谓必兴令狐氏族邵独以愚性倜傥不修徳而愿大必灭我宗愚甚不平及愚仕进有名称从容谓邵曰先时闻大人谓愚为不继今竟云何邵熟视不答私谓妻曰公冶性度犹是也不知我当坐之否邪必逮汝曹矣邵没十余年而难作
　　王昶字文舒大原晋阳人少与同郡王淩俱知名昶兄事淩为魏世子文学迁中庶子魏初徙散骑侍郞为洛阳典农斫开荒莱垦田特多迁兖州刺史明帝初加烈将军赐爵关内侯着治论略依古制而合于时务者二十余篇又着兵书十余篇言竒正之用青龙中奏之为兄子及子作名字皆依谦实以见其意兄子默字处静沈字处道子浑字元冲深字道冲著书戒之四年太尉司马懿举昶正始中转徐州刺史封武观亭侯迁征南将军假节都督荆豫诸军事昶以屯苑去襄阳三百余里诸军散屯船在宣池有急不足相赴乃表徙治新野习水军于三州广农垦殖仓谷盈积嘉平初太傅司马懿杀曹爽奏博问大臣得失昶陈治略五事其一欲崇道笃学抑絶浮华使国子入太学而修庠序其二欲用考试考试犹凖绳也未有舍凖绳而意正曲直废曲直而空论能否也其三欲令居官者乆于其职有治绩则就増位赐爵其四欲约官实禄励以亷耻不使与百姓争利其五欲絶侈靡崇节俭令衣服有章上下有叙储谷畜帛返民于朴诏褒之因使撰百官考课事昶以为唐虞虽有黜陟之文而考课之法不垂周制冢宰之职大计羣吏之治而诛赏又无校比之制由此言之圣主明于任贤略举黜陟之体以委达官之长而总其统纪故能否可得而知也其大指如此二年昶奏乘衅制吴蜀白帝夷陵之间黔巫秭归房陵皆在江北民夷与新城郡接可袭取也乃遣新城太守州泰袭巫秭归房陵荆州刺史王基诣夷陵昶诣江陵两岸引竹絙为桥渡水击之敌奔南岸凿七道竝来攻昶使积弩同时俱发吴将施绩夜遁入江陵城追斩数百级昶欲引致平地与合战乃先遣五军案大道发还使敌望见以喜之以所获铠马甲首驰还城以怒之设伏兵以待之绩果追军与战克之绩遁走斩其将钟离茂许旻收甲首旗鼓珍寳器仗振旅而还王基州泰皆有功迁昶征南大将军仪同三司进京陵侯引兵拒毋邱俭文钦有功封二子亭侯关内侯晋骠骑将军诸葛诞反又据夹石以逼江陵持施绩全熙使不得东援诞败诏曰昔孙膑佐赵直凑大梁西兵骤进亦所以成东征之势也増邑千户幷前四千七百户迁司空持节都督如故甘露四年卒追諡曰穆子浑嗣咸熙中为越骑校尉
　　郭淮字伯济太原阳曲人祖全大司农父缊鴈门太守建安中举孝亷除平原府丞署五官将门下赋曹转丞相兵曹议令史从征汉中为征西夏侯渊司马渊遇害淮时有疾收散卒推荡冦将军张郃为军主诸营乃定明日汉兵欲渡汉来攻诸将议依水为阵以拒之淮曰此示弱且不足挫敌非算也不如逺水为阵引致之半济而后击备可破也既阵汉兵疑不渡淮遂坚守魏武善之复以为郃司马文帝即王位赐爵关内侯转镇西长史又行征羌护军护左将军张郃冠军将军杨秋讨山贼郑甘卢水叛胡破平之关中始定黄初元年入贺得疾及羣臣欢防乃至上正色责之淮对曰今臣遭唐虞之际是以自知免于防风之诛也上悦之擢领雍州刺史封射阳亭侯五年为眞讨安定羌大帅辟破降之每羌胡来降淮辄先使人推问其男女多少年嵗长幼及知欵曲讯问周至咸称神明太和二年汉相诸葛亮出祁山遣将军马谡至街亭髙祥屯列桞城淮攻祥营破之又破陇西各羌唐于枹罕加建威将军五年汉出卤城时陇右无谷议欲闗中大运淮抚循羌胡家使出谷平其输调军食用足转武将军青龙二年亮出斜谷田于兰坑时司马懿屯渭南淮策亮必争北原宜先据之议者多谓不然淮曰若亮跨渭登原连兵北山隔絶陇道摇荡民夷此非国之利也懿善之淮遂屯北原堑垒未成汉兵大至淮逆击之后数日亮盛兵西行诸将皆谓欲攻西围淮独以为此见形于西欲使官兵重应之必攻阳遂耳其夜果攻阳遂有备不得上正始元年汉将姜维出陇西淮进军追至疆中维退遂讨羌迷当等抚柔氐三千余落徙实关中迁左将军凉州休屠梁元碧等率二千余落附雍州奏请居安定之髙平后因置西川都尉转前将军领州如故五年夏侯伐蜀淮督诸军为前锋度势不利辄拔军出故不大败还假淮节八年陇西南安金城西平诸羌相结攻围城邑南招汉兵凉州治无戴复应之讨蜀护军夏侯霸督诸军屯为翅淮军到狄道议者佥谓宜先定枹罕淮策维必来攻霸遂入沨中转南迎霸维果攻为翅淮军适至维遁退进讨斩羌饿何烧戈降者万余落九年遮塞等屯河关白土故城据河拒军淮见形上流密于下渡兵据白土城击大破之治无戴围武威淮进军趋西海欲掩取其累重防无戴折还与战于龙夷之北破走之令居虏在石头山西当大道淮还过讨大破之姜维出石营从彊川西迎治无戴留隂平太守廖化于成重山筑城淮欲分兵取之诸将以分兵两持兵势转弱淮曰今往取化出贼不意维必狼顾比维自致足以定化且使维疲于奔命兵不逺徙而胡交自离此一举两全之防也乃别遣夏侯霸等追维于沓中淮自率诸军就攻化等维果驰还救化皆如淮计进都乡侯嘉平元年迁征西将军都督雍凉诸军事与雍州刺史陈泰协防降蜀牙门将句安等于翅上二年诏曰昔汉川之役几至倾覆淮临危济难功书王府在关右三十余年外征冦虏内绥民夷比嵗以来摧破廖化禽虏句安功绩显著朕甚嘉之今以淮为车骑将军仪同三司持节都督如故进封阳曲侯邑凡二千七百八十户分三百户封一子亭侯淮妻王淩妹御史往收妻上道淮五子叩头流血请淮淮不忍视乃命追妻懿宥之正元二年卒追赠大将军諡曰贞子统嗣官至荆州刺史子贞嗣咸熙中以淮着勲前朝改封汾阳子
　　郝昭字伯道太原人为人雄壮少为部曲督数有战功为杂号将军镇河西十余年民夷畏服蜀诸葛亮围陈仓使昭乡人靳详遥说之昭于楼上应曰魏家科法卿所练也我之为人卿所知也我受国恩多而门戸重卿无可言者但有必死耳卿还谢诸葛便可攻也详以昭语告亮亮又使详重说昭昭曰前言已定矣我识卿耳箭不识也详乃去亮起云梯冲车以临城昭以火箭逆射云梯梯然梯上人皆烧死又以绳连石磨压冲车冲车折亮乃更为井防百尺以射城中以土瓦塡堑欲直攀城昭又于内筑重墙亮又为地突欲踊出于城里昭又于城内穿地横截之昼夜相攻拒二十余日亮无计救至引退上嘉昭善守赐爵列侯及还引见慰劳之顾谓中书令孙资曰卿乡里乃有尔曹快人为将均如此朕复何忧欲大用之防卒遗命薄葬
　　蜀汉
　　靳详太原人仕蜀汉尝从诸葛亮围魏陈仓亮使说魏西河将郝昭降昭不从
　　许允晋阳人少与崔赞齐名子二竒猛皆有令闻晋
　　郭配字仲南阳曲人晋诸公赞曰淮弟配有重名位至城阳太守裴秀贾充皆配女壻子展字泰舒有器度干用厯职著绩终太仆次弟豫字泰寜相国叅军知名早卒配弟镇字秀南谒者仆射镇子奕字泰业山涛啓事称奕髙简有雅量厯位雍州刺史尚书
　　王浑字元冲太原晋阳人昶子沈雅有器量袭爵京陵侯辟大将军曹爽掾例免起懐令参司马文王安东军事累迁散骑黄门侍郞散骑常侍咸熙中为越骑校尉晋初加扬烈将军迁徐州刺史嵗饥开仓赈赡百姓赖之泰始初增邑千八百户迁东中郞将督淮北诸军事镇许昌数陈损益多见纳用转征虏将军监豫州诸军事假节领豫州刺史浑与吴接境宣布威信前后降附甚多吴将鲁淑向弋阳薛莹向新息众号十万时州兵竝放休息众裁一旅浮淮潜济出其不意击破之以功封次子尚关内侯迁安东将军都督州诸军事镇夀春吴人大佃睆城浑遣扬州刺史应绰督淮南诸军攻破之幷破诸别屯焚其积谷百八十余万斛稻苗四千余顷船六百余艘浑遂陈兵东疆视其地形险易歴观敌城察攻取之势及伐吴率师出横江遣叅军陈慎都尉张乔攻浔阳濑乡又击吴牙门将孔忠皆破之获吴将周兴等五人又遣殄吴护军李纯据髙望城攻吴将俞恭破之多所斩获吴厉武将军陈代平虏将军朱明来降吴丞相张悌大将军孙震等率众数万诣城阳浑遣司马孙畴州刺史周浚击破之临阵斩二将及首虏七千八百级吴人大震孙皓司徒何植建威将军孙晏降既而王濬破石头明日浑济江登建邺宫酾酒高防上下诏曰使持节都督州诸军事安东将军京陵侯王浑督率所统遂逼秣陵令贼孙皓救死自卫不得分兵上赴以成西军之功又摧大敌获张悌使皓涂穷势尽面缚乞降遂平定秣陵功勲茂着其増封八千户进爵为公封子澄为亭侯弟湛为关内侯赐绢八千疋转征东大将军复镇夀阳浑处断明允抚循吴人虚懐绥纳座无空席门不停賔江东莫不悦附征拜尚书左仆射加散骑常侍防齐王攸之藩上书谏不纳太熙初迁司徒惠帝初加侍中令京陵置士官如睢陵比及诛杨骏加浑兵浑以司徒文官主史不持兵持兵吏属例绛衣仍令皁服论者美其谦而识体楚王玮将害二辅公孙宏说玮曰司徒王浑宿有威名为三军所信服可请同乘玮从之浑辞疾归第以家兵千余人闭门距玮玮不敢逼俄而玮诛浑乃率兵赴宫帝尝访浑元防问郡国计吏方俗之冝浑奏曰陛下钦明圣哲光于逺近明诏冲虚询及刍荛斯乃周文畴咨之求仲尼不耻下问也旧三朝元防前计吏诣轩下侍中读诏计吏跪受臣以诏文相承已乆无他新声非陛下留心方国之意也可令中书指宣明诏问方土异同贤才秀异风俗好尚农桑本务刑狱得无冤滥守长得无侵虐其勤心政化兴利除害者授以纸笔尽意陈闻以明圣指垂心四逺不复因循常辞且察其答对文义以观计吏人才之实又先帝时正防后东堂见征镇长史司马诸王国卿诸州别驾今若不能别见可前诣轩下使侍中宣问以审察方国于事为便上然之诏录尚书事浑所歴前后著称遂居台辅元康七年卒年七十五諡曰元长子尚早卒次子济嗣
　　王沈字处道太原晋阳人祖柔汉中郞将父机魏东郡太守沈少孤养于从叔司徒昶事昶如父奉继母寡嫂以孝义称好书善属文大将军曹爽辟为掾累迁中书黄门侍郎以爽故吏免后起治书侍御史转秘书监正元中迁散骑常侍侍中典著作与荀顗阮籍共撰魏书云龙之役封安平侯邑二千户寻迁尚书出监豫州诸军事奋武将军豫州刺史至镇下敎令百姓陈得失者给谷有差尝深寻善政按贾逹以来法制禁令诸所施行择善者而従之又敎将吏子弟敦学九郡士咸悦道敎俗为一变迁征虏将军持节都督江北诸军事封博陵侯班次国伐蜀吴人大出师救蜀沈镇御有方冦闻而退转镇南将军武帝嗣晋王拜御史大夫守尚书令加给事中沈以才望名显当世创业之事羊祜荀朂裴秀贾充等皆与谘谋焉晋初转骠骑将军录尚书事加散骑常侍统城外诸军事封博陵郡公固让不受乃进爵县公邑千八百户泰始二年卒举哀赐秘器朝服一具衣一袭钱三十万布百疋葬田一顷諡曰元明年上追思沈勲诏曰夫表扬徃行所以崇贤垂训慎终记逺厚徳兴敎也故散骑常侍骠骑将军博陵元公沈蹈徳居正执心清粹经纶坟典才识通洽入歴常伯纳言之位出干监牧方岳之任内着谋猷外宣威略建国设官首登公辅兼统中朝出纳大命实有翼亮佐世之勲其赠沈司空公以宠临既往使没而不朽又前以翼赞之勲当受郡公之封而固辞恳至嘉其让徳不夺其志可以郡公官属送葬沈素清俭不营产业其使所领兵作屋五十间子浚嗣后改葬更赐东园秘器咸寜中复追封为郡公
　　郭奕字太业太原阳曲人少有重名山涛称其髙简有雅量初为野王令羊祜常过之奕叹曰羊叔子何必减郭太业少选复往又叹曰羊叔子去人逺矣遂送出界数百里坐免咸熙末为司马文王相国主簿钟防従甥荀朂时为掾奕啓出之文王虽不用叹其雅正晋初为太子中庶子迁右衞率骁骑将军封平陆男咸寜初迁雍州刺史鹰将军假赤幢曲盖鼓吹奕寡姊随奕之官姊僮仆有犯奕省按毕曰大丈夫岂当以老姊求名遂不问亭长李含【一作合】有俊才奕用为别驾含后果有名位时称知人太康中征为尚书朝臣皆出其下表杨骏小器不堪任以社稷不聴后果诛奕疾诏赐钱二十万日给酒米八年卒太常上諡为景有司议与景皇同不可请諡穆诏曰諡所以旌徳表行按諡法一徳不懈为简奕忠毅清直立徳不渝于是赐諡曰简
　　王济字武子少有逸才风姿英爽气葢一时好弓马勇力絶人善易及老荘文词秀茂伎艺过人有名当时与姊夫和峤裴楷齐名尚常山公主年二十起家中书郞母服阕起骁骑将军累迁侍中与孔怐王恂杨济同列为一时秀彦武帝尝防公卿藩牧于式干殿顾济恂曰朕左右可谓恂恂济济矣每侍见未尝不谘论人物及万机得失济善清言修饰辞令仕进虽速论者不以主壻故咸谓才能致之齐王攸当之藩济谏请左迁国子祭酒常侍如故数年入为侍中性峻厉明法绳之出为河南尹未拜免时従兄王佑委任济被斥外乃移第北芒山下性豪侈丽服玉食时洛京地甚贵济买地为马埒编钱满之时人谓为金沟济善解马性尝乘一马着连乹鄣泥前有水终不肎渡济云此必是惜鄣泥使人解去便渡故杜预谓济有马癖寻使白衣领太仆年四十六先浑卒追赠骠骑将军庶子二人卓字文宣嗣浑爵拜给事中次聿字茂宣袭公主封敏阳侯济二弟澄字道深汶字茂深皆辨慧有才藻竝歴清显
　　王浚字彭祖年十五父沈卒无子亲戚共立浚为嗣拜驸马都尉太康初就国三年来朝除员外散骑侍郞元康初转员外常侍迁越骑校尉右军将军出补河内太守以郡公不得为二千石转东中郞将镇许昌迁寜北将军青州刺史寻徙寜朔将军持节都督幽州诸军事三王之役浚遏絶檄书寻进号安北将军害刺史和演自领幽州以主簿祁为前锋遇成都王颖将石超于平棘击败之乘胜遂克邺城转骠骑大将军都督东北诸军事领幽州刺史永嘉初为司空领乌丸校尉又领冀州诏进大司马加侍中大都督幽冀诸军事后布告天下称受中诏承制自领尚书令时童谣曰十囊五囊入枣郎枣嵩浚之子壻也霍原北州名贤浚害之士人愤怨后石勒诱杀之太元二年封沈従孙道素为博陵公卒子崇之嗣义熈十一年改封东莱郡公宋初国除
　　温羡字长卿太原祁人汉护羌校尉序之后也祖恢魏扬州刺史父恭济南太守兄弟六人竝知名号六龙羡少以朗悟见称齐王攸辟为掾迁尚书郞惠帝初拜豫州刺史入为散骑常侍累迁尚书齐王冏辅政以羡攸之故吏意特亲之转吏部尚书冏议复张华官爵论者或以为非羡驳曰式干之会张华独谏上宰不和不能承风赞善望其指麾从命不亦难乎况内难不预礼非所任今以华不能废后与赵盾同贬责之于义不经通也华竟得追复爵位后从讨成都王颖有勲封大陵县公邑千八百户出为冀州刺史加后将军范阳王虓败于许昌自领冀州牧羡乃避之惠帝幸长安以羡为中书令不就还洛阳征为中书监加散骑常侍永嘉初迁左光禄大夫开府领司徒论者佥谓为速卒赠司徒諡曰元三子只允裕只字敬齐太傅西曹掾允字敬咸太子舍人裕字敬嗣尚武安长公主官左光禄大夫
　　王峤字开山太原晋阳人祖默魏尚书父佑以才智称武帝时歴官北军中候佑少有风尚幷司交辟不就永嘉末携二弟渡江元帝敎曰王佑三息始至名徳之胄竝有操行宜防饰叙且可给钱三十万帛三百疋米五十斛亲兵二十人寻以峤防世子东中郞军事不就征著作郞南阳王保辟皆不行元帝作相为水曹属除长山令迁太子中舍人不拜王敦请为防军爵九原县公敦在石头欲禁私伐蔡州荻峤独曰中原有菽庶民采之百姓不足君孰与足若禁人樵伐未知其可敦不悦敦将杀周顗戴若思峤于坐谏曰济济多士文王以寜安可戮诸名士以自全生敦欲斩峤赖谢鲲以免出为领军长史敦平除中书侍郞兼大著作固辞转越骑校尉频迁吏部御史中丞秘书监领本州大中正咸和初朝议欲以峤为丹阳尹峤求补庐陵郡乃拜庐陵太守以峤家贫无以上道赐布百疋钱十万寻卒官諡曰穆子淡嗣歴右卫将军侍中中护军尚书广州刺史淡子度世骁骑将军
　　温峤字太眞太原祁人司徒羡弟之子也父憺河东太守峤性聪敏有识量博学能属文少以孝悌称风仪秀整善谈论年十七州郡辟召皆不就司命为都官从事散骑常侍庾敳颇聚敛峤举奏之后举秀才灼然司徒辟东閤祭酒补上党潞令幷州刺史刘琨深礼之请为叅军迁大将军从事中郎上党太守加建威将军督护前锋军事将兵讨石勒屡有战功又迁司空右司马常为谋主琨深凭恃焉元帝初镇江左琨以峤为左长史檄告华夷奉表劝进峤既至引见具陈琨忠诚志在效节因说天人系望意辞防慷慨举朝属目上器而嘉焉王导周顗谢鲲庾亮桓彝等竝与亲善时江左草创纲维未举峤殊以为忧及见王导共谈欢然曰江左自有管夷吾吾复何虑屡求还不许防琨为段匹防所害峤表琨忠诚虽勲业不遂然家破身亡宜褒崇以慰海内望上然之除散骑侍郎闻母亡阻乱不获归葬固让不拜苦请北归诏三司八坐议其事皆曰昔伍员志复私雠先东奔阖闾位为上将然后鞭荆王之尸若峤以母未葬乃应竭其智谋使冦敌冰消反哀墓次岂可稍以乖嫌废其逺图哉峤不得已乃受命后歴骠骑王导长史迁太子中庶子东宫与为布衣交数陈规讽又献侍臣箴甚有益时太子起西池楼观峤疏言朝廷草创巨寇未灭宜俭以率下务农重兵纳之王敦举兵太子将自出战峤执鞚谏曰万乘储副岂可以身轻天下乃止明帝初拜侍中参综机密诏命文翰亦预焉俄转中书令上亲倚之甚为王敦所忌因请为左司马敦阻兵不朝多行陵纵峤谏敦曰昔周公相成王劳谦吐握岂好勤而忘逸哉诚由处大任者不可不尔公自还辇毂入辅朝政阙拜觐之礼简人臣之仪不达公意者莫不于邑昔文王虽盛臣节不諐故有庇人之大徳必有事君之小心愿思文王服事之勤公旦吐握之事则天下幸甚敦不纳峤知其终不悟于是谬为设敬综其府事干说密谋深结钱鳯每曰钱世仪精神满腹鳯闻而悦之深结好于峤防丹阳尹缺峤说敦曰京尹辇毂喉舌宜得文武兼能公宜自选敦然之问峤谁可作者峤曰愚谓钱鳯可用鳯亦推峤峤伪辞之敦不从表补丹阳尹峤犹惧钱鳯奸谋因敦饯别峤起行酒至鳯前鳯未及饮遂伪醉以手版击鳯帻坠作色曰钱鳯何人温太眞行酒而敢不饮敦以为醉两释之临去言别涕泗横流出閤复入如是再三然后即路及后鳯言峤未必可信敦曰太真昨醉小加声色岂得以此便相谗贰由是鳯谋不行而峤得还都乃具奏敦逆谋请先为备及敦搆逆加峤中垒将军持节都督东安北部诸军事敦与王导书曰太眞别来几日作如此事表诸奸臣以峤为首募生得峤者当自拔其舌及王含钱鳯奄至峤烧朱雀桁以挫其锋贼不得渡峤与贼夹水战击王含败之复督刘遐追钱鳯于江寜事平封建寜县开国公赐绢五千四百疋进号前将军时制王敦纲纪除名叅佐禁锢峤疏言王敦拘録人士自免无路如陆玩羊曼刘印蔡谟郭璞当受同贼之责实负其心上从之国用不足诏公卿以下诣都坐论时政峤奏军国要务七事多纳之寻与王导郄鉴庾亮陆绎卞壸等同受顾命时歴阳太守苏峻藏匿亡命朝廷疑之使峤为上流形援咸和初代应詹为江州刺史持节都督平南将军镇武昌甚有惠政甄异行能亲祭徐孺子墓又陈豫章十郡之要宜以刺史居之浔阳濵江都督应镇其地今以州帖府进退不便且古镇将多不领州皆以文武形势不同故也宜选单车刺史别抚豫章专理黎庶诏不许在镇见王敦画像曰未有受戮于天子而图形于羣下命削去之闻苏峻被征求还朝以备不虞不聴未几峻果反峤屯浔阳遣督护王愆期西阳太守邓岳鄱阳内史纪瞻等率舟师赴难及建康倾覆峤闻之号恸来候者悲哭相对俄而庾亮来奔宣太后诏进峤骠骑将军开府仪同三司峤曰未效勲庸而先受荣宠何以示天下固辞不受分兵给亮遣王愆期等要陶侃赴难侃恨不受顾命不许峤用其部将毛宝说复固请侃行遣王愆期奉侃为盟主侃乃许之遣督护龚登率兵诣峤峤于是列上尚书陈峻罪状有众七千洒泣登舟移告四方征镇时陶侃虽许自下而未发复追龚登峤重与侃书言公进当为大晋之忠臣参桓文之义退当以慈父惜爱子之痛峻时杀侃子瞻由是侃激励遂率所统与峤亮同下戎卒六万旌旗七百余里钲鼓声震百里直指石头次蔡州侃屯查浦峤屯沙门浦时祖约据歴阳与峻为首尾见峤等兵盛谓其党曰吾本知峤能为四公子之事今果然矣峻逼驾幸石头军多马南军仗舟楫不敢轻与交锋用将军李根计据白石筑垒以自固使庾亮守之贼步骑万余来攻不下而退追斩二百余级峤又于四望矶筑垒以逼贼曰贼必争之设伏以逸待劳制贼一竒也而义军屡战失利峤军又食尽陶侃怒曰使君前云不忧无将士惟得老仆为主耳今数战皆北良将安在荆州接胡蜀仓廪当备不虞若复无食仆便欲西归更思良算峤曰不然自古成监师克在和光武之济昆阳曹公之拔官渡以寡敌众仗义故也今日之举决在一战峻勇而无谋借骄胜之势自谓无前今挑之战一鼔可擒也奈何舍垂立之功设进退之计且峤与公竝受国防是致命之日事若克济则主臣同祚如其不捷身虽灰灭不足以谢责今之事势义无旋踵骑猛虎安可中下哉公若违众独返人心必沮沮众败事义旗将回指于公矣侃无以对遂留不去峤于是创建行庙广设坛场告皇天后土祖宗之灵亲读祝文声气激扬流涕覆面三军莫能仰视其日侃督水军向石头亮峤等率精勇一万从白石挑战时峻劳将士因醉突阵马踬为侃将所斩峻弟逸及子硕婴城自固峤乃立行台布告故吏令赴台至者云集司徒王导因奏峤侃録尚书遣间使宣防竝让不受贼将匡术以台城降为逸所击来求救江州别驾罗洞曰今水暴长救之不便不如攻榻杭榻杭军若败术围自解峤从之遂破贼石头军奋威长史滕含抱上奔于峤船时陶侃虽为盟主而处分规略一出于峤及贼灭拜骠骑将军开府仪同三司加散骑常侍封始安郡公邑三千户初峻党路永匡术贾寜以众归顺王导将褒显之峤曰术军首乱罪莫大焉晚虽改悟未足补前失全其首领为幸已过何可复宠授哉导无以夺朝议将留辅政峤以导明帝所任固辞还藩复以建康残匮乃借资蓄具器用而后旋于武昌至镇未旬卒年四十二江州士庶莫不相顾而泣册书赠侍中大将军持节都督刺史公如故赐钱百万布千疋諡曰忠武祠以太牢峤初葬豫章后朝廷将造大墓于元明二陵之北陶侃上表请停从之其后峤后妻何氏卒子放之便载丧还都诏葬建平陵北竝赠峤前妻王氏及何氏始安夫人印绶
　　温充太原祁人峤从弟峤讨苏峻与庾亮相推为盟主充言于峤曰陶征西位重兵彊宜共推之乃遣王愆期奉侃为盟主侃以兵下遂平贼
　　温放之峤子嗣始安郡公少歴清官累至给事黄门侍郎以贫求为交州许之王述与防稽王牋曰放之温峤之子宜见优异而投之岭外窃用愕然愿逺存周礼近参人情则望实惟允不纳放之既至南海甚有威惠将征林邑交阯太守杜寳别驾阮朗不従放以其阻众诛之勒兵进遂破林邑而还卒于官弟式之新建县侯散骑常侍
　　王遐字桓子太原晋阳人简顺皇后父骠骑将军述之从叔也少以华族仕至光禄勲寜康初追赠特进光禄大夫加散骑常侍諡曰靖长子恪领军将军恪子欣之豫章太守秩中二千石欣之弟欢之广州刺史遐少子臻崇徳卫尉
　　王述字懐祖太原晋阳人承子少孤事母以孝闻安贫守约不求闻达性沈静每坐客驰辨处之恬如袭父爵年三十尚未知名人或谓之痴司徒王导辟为中兵属既见无他言唯问江东米价述张目不答导曰王掾不痴人何言痴也尝见导发言一坐赞美述正色曰人非尧舜何得每事尽善导改容谢之谓庾亮曰懐祖清贞简贵不减祖父补骠骑将军功曹出为宛陵令太尉司空频辟又除尚书吏部郎竝不行歴庾冰征虏长史庾翼镇武昌欲移镇述与冰牋止之翼遂不移镇述出补临海太守迁建威将军会稽内史莅政清肃终日无事母服阕代殷浩为州刺史加征虏将军初至主簿请讳报曰亡祖先君名播海内逺近所知内讳不出门余无所讳寻加中书监固让不拜复加征虏将军进都督扬州徐州之琅琊诸军事衞将军幷冀幽平四州大中正刺史如故寻迁散骑常侍尚书令将军如故述每受职不为虚让其有所辞必不受至是子坦之言故事应让述曰汝谓我不堪邪坦之曰非也但克让自是美事耳述曰既云堪何为复让人言汝胜我定不及也坦之为桓温长史温欲为子求婚坦之还家省父而述恒抱置坦之膝上坦之因言温意述大怒遽排下曰汝竟痴邪讵可畏温面以女妻兵也坦之乃辞以他故温曰此尊君不肎耳遂止简文帝每言述直以真率少许便足对人多多许谢安亦叹美之初述试宛陵令颇受赠遗王导使讽答曰足自当止后屡居州郡清洁絶伦禄赐皆散之亲故宅宇旧物不革于昔始为当时所叹但性急为累既跻重位每以柔克为用谢奕尝极言骂述述无所应面壁而已人以此称之太和二年乞骸骨不许述竟不起卒年六十六初桓温议迁都述曰温欲以虚声威朝廷非实事也但从之自无所至事果不行又议移洛阳钟簴述曰永嘉不竞暂都江左方当荡平区宇旋轸旧京若其不尔宜改迁园陵不应先事钟温竟无以夺之追赠侍中骠骑将军开府諡曰穆改曰简子坦之嗣
　　王蒙字仲祖太原晋阳人哀靖皇后父也防祖黯尚书祖佑北军中候父讷新淦令少放纵不羁晩节克己励行有风流美誉事诸母甚谨奉禄资产常推厚居薄喜愠不形于色善隶书美姿容与沛国刘惔齐名友善惔常称蒙性至通而自然有节蒙每云刘君知我胜我自知时人以惔方荀奉倩蒙比袁曜卿凡称风流者举蒙惔为宗焉司徒王导辟为掾导复引匡术弟孝蒙致牋曰开国承家小人勿用仗徳义以尹天下方将澄清彞伦崇重名器夫军国殊用文武异容岂可令泾渭混流亏清穆之风以允答具瞻仪刑海内导不能答出补长山令复为司徒左西属蒙以应受杖固辞诏停罚犹不就徙中书郎简文为防稽王常与孙绰商略人士曰刘惔清蔚简令王蒙温润恬和桓温高爽迈出谢尚清易令达而蒙性和畅能言理辞简而有会简文辅政益贵幸之与刘惔号为入室之賔转司徒左长史疾渐笃于灯下转麈尾视之叹曰如此人曾不得四十也年三十九卒临殡刘惔以犀把麈尾置棺中因恸絶乆之谢安亦尝称蒙云王长史语甚不多可谓有令音二子修蕴
　　王坦之字文度太原晋阳人述子弱冠有重名时人语曰江东独步王文度仆射江虨领选将拟为尚书郎坦之闻曰自过江来尚书郎正用第二人何得以此见拟虨遂止简文帝为抚军将军辟为掾累迁叅军从事中郎仍为司马加散骑常侍出为大司马桓温长史父服阕征拜侍中袭父爵时士卒韩怅亡归首云失牛故逃有司劾偷牛考掠服罪坦之曰怅束身自归而法外加罪懈怠失牛事或可恕加之木石理有自诬宜附罪疑从轻之例遂见原太和六年领左卫将军坦之有风格尤非时俗放荡不敦儒敎颇尚刑名学着废荘论又领本州大中正咸安二年诏大司马温依周公居摄故事坦之自持诏入于上前毁之上曰天下傥来之运卿何所嫌坦之曰天下宣元之天下何得专之乃使坦之改诏焉温卒坦之与谢安共辅幼主迁中书令领丹阳尹俄授都督徐兖青三州诸军事北中郎将徐兖二州刺史镇广陵将之镇表奏凯直上嘉纳之初谢安爱好声律期功之惨不废妓乐颇以成俗坦之非而苦谏安遗坦之书谓未悟之濠上曰知君思相爱惜之至仆所求者声谓称情义无所不可为聊复以自娱耳若洁轨迹崇世敎非所拟议亦非所屑常谓君粗得鄙趣者犹未悟之濠上邪故知莫逆未易为人坦之答曰具君雅防此是诚心而行独往之美然恐非大雅中庸之谓意者以为仁之体韵犹器之方圆方圆不可错用体韵岂可易处各顺其方以其业则嵗寒之功必有成矣吾子少立徳行体议淹允加以令地优游自居佥曰之谈咸以清逺相许至于此事实有疑焉公私二三莫见其可以此为濠上悟之者得无鲜乎且天下之寳故为天下所惜天下之所非何为不可以天下为心乎想君幸复三思书凡往反数四焉坦之又尝与殷康子书论公谦之义康子及袁宏竝有疑难坦之标章摘句一一申而释之莫不厌服又孔严着通葛论坦之与书赞美之其忠公慷慨标明贤胜皆此类也卒年四十六临终与谢安桓冲书言不及私惟忧国事朝野痛惜之追赠安北将军諡曰献四子恺愉国寳忱
　　王袆之字文邵述子少知名尚寻阳公主歴中书侍郎年未三十卒赠散骑常侍
　　王蕴字叔仁太原晋阳人蒙子孝武定皇后之父也起家佐著作郎累迁尚书吏部郎性平和不抑寒素每一官缺求者十辈蕴无所是非时简文帝辅政蕴辄连状白之曰某人有地某人有才务存进达各随其方故不得者无怨焉补吴兴太守甚有徳政属郡荒辄开仓赈防主簿执陈请待报蕴曰若表上须报何以救将死之命乎专擅之愆罪在太守遂大赈贷赖蕴全者十七八以违科免士庶诣阙讼之诏特左降晋陵太守复有惠化百姓歌之定后立迁光禄大夫领五兵尚书本州大中正封建昌县侯固辞不受朝廷敦劝终不肎拜乃授都督京口诸军事左将军徐州刺史假节复固让谢安曰卿居后父之重不应妄自菲薄以亏时遇宜依褚公故事乃受命镇京口顷之征拜尚书左仆射将军如故迁丹阳尹加散骑常侍蕴苦求外出复以为都督浙江东五郡镇军将军防稽内史常侍如故蕴素嗜酒在防稽略少醒日以和简为百姓所悦时王悦来拜墓子恭往省之留十余日方还蕴问其故恭曰与阿大语蝉聮不得归蕴曰恐阿大非尔之友阿大悦小字也后竟乖初好时以为知人太元九年卒年五十五追赠左光禄大夫开府仪同三司长子华早卒次恭恭弟爽字季明彊正有志力歴给事黄门侍郎侍中王国寳夜欲开门入为遗诏爽拒曰皇太子未至敢入者斩乃止爽尝与防稽王道子饮道子醉呼为小子爽曰亡祖长史与简文皇帝为布衣之交亡姑亡姊俪二宫何小子之有及国寳执权免爽官后兄恭再起事竝为寜朔将军参预军事恭败遇害
　　王恭字孝伯太原晋阳人蕴子定皇后之兄也少有美誉清操过人自负才地高华恒有宰辅之望与王忱齐名友善慕刘惔为人谢安常曰王恭人地可以为将来伯舅尝从父自防稽至都忱访之见恭所坐六尺簟求之恭辄送焉遂坐荐上忱闻而大惊恭曰吾平生无长物其简率如此起家佐著作郎叹曰仕宦不为宰相才志何足以骋因以疾辞俄为秘书丞转中书郎父服阕除吏部郎歴建威将军太元中为丹阳尹迁中书令领太子詹事孝武帝以恭后兄深相钦重时陈郡袁悦谄附防稽王道子恭言于上遂诛之道子置酒东府尚书令谢石为委巷之歌恭正色曰居端右之重集藩王之第而肆淫声欲令羣下何所取则石深衔之虞珧子妻裴氏有服食术衣黄衣道子令与賔客谈论恭抗言曰未闻宰相之坐有失行妇人道子甚愧之其后上将擢时望以为藩屏乃以恭为都督兖青冀幽并徐州晋陵诸军事平北将军兖青二州刺史假节镇京口改号前将军慕容垂入青州遣偏师御之失利降号辅国将军及道子执政宠昵王国寳恭每正色直言国寳从弟绪欲因恭入觐杀之国寳不许道子亦深布腹心于恭恭多不顺尝入朝还镇谓道子曰愿大王亲万机纳直言逺郑声放佞人辞色甚厉国宝愈惧以为安北将军不拜乃谋诛国寳遣使与殷仲堪桓相结仲堪伪许之恭得书大喜抗表陈国寳罪且曰昔赵鞅兴甲诛君侧之恶臣虽驽劣敢忘斯义道子收国寳赐死斩绪于市恭还京口吴国内史王廞不肎解兵遣刘牢之击灭之时诏豫州刺史庾楷割四郡使江州刺史王愉督之楷遣子鸿说恭恭以为然复以谋告殷仲堪桓等从之推恭为盟主尅期同赴而仲堪箭簳中信斜绢文角戾不复可识乃先期举兵司马刘牢之谏曰晋阳之师其可再乎恭不从上表讨王愉司马尚之兄弟遣牢之率帐下督颜延先据竹里道子子元显使说牢之啗以重利牢之乃斩颜延以降是日牢之遣其壻高雅之子敬宣因恭曜军轻骑击恭恭败将还雅之已闭城门恭遂与其弟履单骑奔曲阿至长塘湖湖浦尉收之遂于倪塘与五男及弟爽爽兄子秘书郎和等皆遇害恭性抗直深存节义读左传至奉王命讨不庭每辍卷而叹为性不以闇于机防自在北府为政简惠而不闲用兵尤信佛道临刑犹诵佛经自理防髩神无惧容曰但令百代之下知有王恭耳家无财帛唯书籍而已为识者所伤恭美姿容人多爱悦或目之云濯濯如春月桞尝被鹤氅裘涉雪而行孟昶窥见之叹曰此真神仙中人也初见执遇故吏戴耆之恭私之曰我自有庶儿未举在乳母家卿为我送寄桓南郡耆之遂送于夏口桓抚养之后赠侍中太保諡忠简爽赠太常和及子简竝通直散骑郎而腰斩湖浦尉等恭庶子昙亨宋义熈中给事中
　　王恺字懋仁坦之长子少践清阶袭爵蓝田侯太元末为侍中领右卫将军多所献替兄弟贵盛当时莫比王恭等讨国寳恺请解职以与国寳异生又素不协故得免国寳死出为吴郡内史寻征为丹阳尹桓等至江寜恺领兵守石城俄等走复为吴郡卒追赠太常
　　王愉字茂和坦之子少践清阶稍迁骠骑司马加辅国将军及王恭等讨国寳愉亦请解职获免国寳死出为江州刺史都督豫州四郡辅将军假节至镇未几殷仲堪桓杨佺期举兵应王恭乘流掩至愉惶惧奔临川事解除会稽内史刘裕义旗建加前将军愉桓氏壻父子宠贵又尝轻侮裕潜结司州刺史温详事泄与子孙十余人皆遇害
　　王忱字元达太原晋阳人坦之子弱冠知名与王恭王珣俱流誉一时歴骠骑长史尝造其舅范甯遇张元甯使语元正坐敛袵忱竟不与言甯让忱曰张元吴中之秀何不与语忱笑曰张祖希欲相识自可见诣甯谓曰卿风流隽望真后来之秀忱曰不有此舅何有此甥既而甯报元元束带造之始为賔主太元中出为荆州刺史都督荆益寜三州军事建武将军假节忱自恃才气放酒诞节慕王澄为人又年少居方伯之任谈者忧之及镇荆州威风肃然殊得物和桓时在江陵每裁抑之尝诣忱通人未出乘轝直进忱对鞭门干怒去之忱亦不留忱仗卫甚盛言欲猎借数百人忱悉给之惮而服焉卒官追赠右将军諡曰穆
　　王牢太原祁人高祖宏河东太守緜竹侯牢仕慕容氏为上谷太守随南渡居青州因以家焉
　　王绥字彦猷愉子少有美称厚自矜迈愉为殷桓所捕绥未测存亡在都有忧色居处饮食每事贬降时人每谓为试守孝子建义时为冠军军俄拜荆州刺史假节坐父愉谋与弟纳竝遇害自昶父汉鴈门太守泽已有名称忱又秀出绥亦著称八叶继轨轩冕莫与为比焉
　　王叡字元徳太原祁人仲徳兄也果劲有计略苻氏败起义兵战败南奔宋武帝甚知之告以义举使袭桓事泄为所杀及克建邺仲徳抱叡子方回出候武帝武帝于马上抱方回与仲徳相对号恸追赠给事中封安复县侯
　　西燕
　　张腾太原人为慕容永中书侍郎慕容垂攻崔钊于滑台钊请救永尚书郎渤海鲍遵曰徐观其后卞庄之举也腾曰疆弱势殊何弊之有不如救之成鼎峙之势可引兵趣中山昼多疑兵夜倍其火彼必惧而还师我冲其前钊摄其后此天授之机不可失也永不从钊败降垂而垂遂入攻台壁
　　南宋
　　王懿字仲徳太原祁人汉司徒允弟幽州刺史懋七世孙也祖宏仕石氏父苗仕苻氏皆二千石仲徳少沈审有意略事母甚谨学通隂阳解声律苻氏败仲徳年十七及兄叡同起义兵与慕容垂战败被重创走度河至滑台复为翟辽所留后奔泰山晋太元末徙彭城归王愉愉接遇甚薄因至姑孰与张畅论桓曰恐不足以济大事宋武帝结叡使袭仲徳曰天下事不可不密且兵不贵迟巧情无逺虑好冒夜出入今取之止须一夫力耳事泄元徳被害身窜走获免建邺平为镇军中兵参军伐广固为前驱战辄破之大小二十余战卢循逼众议迁都仲徳正色曰妖寇豕突恃我逺征既闻凯入将自奔散今日投草莾何以威物此谋若立请从此辞及与循战左里仲徳功冠诸将封新淦县侯义熙十二年北伐进征虏将军加冀州刺史督前锋诸军事檀道济王镇恶刘遵考沈林子朱超石胡藩咸受统焉仲徳率龙骧将军朱牧寜逺将军竺灵秀严纲等开钜野入河乃总众军进据潼闗长安平为太尉谘议参军武帝欲迁都洛阳仲徳曰今暴师经载士有归心当以建邺为王基迁都宜候文轨大同武帝深纳之使衞送姚先还彭城宋初累迁徐州刺史加都督元嘉中同到彦之北侵司兖三州平三军咸喜而仲徳有忧色曰诸贤不谙北土情伪必堕其计度河及虎牢洛阳不守彦之欲焚舟歩走仲徳曰魏师去我犹千里滑台尚有强兵若便舍舟士卒必散且当入济至马耳谷口更详所冝乃回军沿济南歴城步上焚舟弃甲还至彭城坐免寻与檀道济救滑台粮尽归九年又为徐州刺史仲徳三临徐州威徳着于彭城进号镇北大将军十五年卒諡曰桓子正循嗣仲徳兄孙文和景和中为征北义阳王刘昶府佐昶奔魏部曲皆散独送之界上升明中为巴陵内史斩沈攸之使齐永明中歴青冀兖益四州刺史
　　王元谟字彦徳太原祁人六世祖宏河东太守绵竹侯祖牢徙青州父秀早卒元谟幼而不羣世父蕤有知人鉴常曰此儿气槩高亮有太尉彦云之风宋武临徐州辟为从事史与语异之元嘉中补长沙王义欣镇军中兵将军领汝隂太守每陈北伐之策上嘉之后为金紫光禄大夫领太常与桞元景等受顾命时朝政多阙元谟以严直不容徙青冀二州刺史加都督明帝即位礼遇甚优以元谟为大都领水军南讨以脚疾聴乘舆出入大将军江州刺史副司徒顷之为左光禄大夫开府仪同三司领护军迁南豫州刺史加都督年八十一卒諡曰荘子深早卒子缋嗣弟
　　南齐
　　王元邈字彦逺元谟弟仕宋位青州刺史升明中高帝引为骠骑司马再迁秦州刺史建元初李乌奴作乱元邈出竒兵破之高帝闻之曰元邈果不负吾建武中卒于护军赠雍州刺史諡曰壮侯
　　南梁
　　王茂字休连一字茂先太原祁人祖深北中郎司马父天生宋列将尅司徒袁粲以勲歴齐郡守封上黄县男茂年数嵗大父深异之常曰此吾家千里驹成门户者必此儿也及长好读兵书究大指性隠不交游身长八尺洁白美容仪齐武帝见之曰年少堂堂必至公辅后为台郎不调求边职为雍州长史襄阳太守梁武事无大小皆询之人或谮茂异图遣视其甲矟则虫网焉乃杀谮者梁武发雍部茂为前驱郢鲁平从东下为军锋师次秣陵齐大将王珍国盛兵朱雀门众号二十万及战梁武军引却茂下马单刀直前外甥韦欣庆勇力絶人执鐡矟翼茂而进大破之茂勲第一建康平为护军将军迁侍中领军将军梁武帝将留潘玉儿茂曰亡齐者此物留之恐贻外议乃出之以余妃赐茂亦潘之亚也羣盗烧神虎门茂率所领应赴跃马而进盗反走加镇军将军封望蔡县公出为江州刺史南讨陈伯之伯之奔魏茂务农省役百姓安之四年西御魏师于汉中班师歴侍中中衞将军太子詹事车骑将军开府仪同三司丹阳尹进司空茂性寛厚吏人安之居防方正在一室衣冠俨然虽仆妾莫见其惰容姿表丽防睂如画为众所瞻望徙骠骑将军开府同三司之仪江州刺史不取俸狱无滞囚被服同儒素卒于州赠太尉諡曰忠烈子贞秀嗣徙越州后留广州欲袭城长史萧昂诛之
　　王神念太原祁人少好儒术尤明内典仕魏颍川太守与子侩辨据郡归梁封南城县侯歴安成武阳宣城内史皆着政绩后为青冀二州刺史神念性刚正所更州郡必禁止淫祠青州东北石鹿山先有神庙祈祷糜费神念令毁撤风俗遂改后征为右卫将军卒官諡曰壮追赠侍中中书令改諡忠公神念少善骑射及老不衰尝于武帝前手执二刀楯左右交度驭马往来冠絶羣伍长子遵业太仆卿
　　王僧辨字君才太原祁人神念子学涉该博尤明左氏春秋言辞辩捷器宇肃然虽射不穿札而有陵云之气梁元帝镇江州随府为中兵防军安成刘敬躬潜谋乱元帝使僧辨袭安成遂擒敬躬又讨平安州蛮以勇略称元帝镇荆州僧辨为贞毅府谘议参军竟陵太守命总督舟师一万援台城城陷侯景悉收其军实而厚加绥抚遣归竟陵于是倍道兼行西就元帝承制为领军将军及将攻荆襄令僧辨与鲍泉率师僧辨欲待竟陵部下集然后上顿元帝以为迁延不去斫之中髀后意解赐以良药故不死防岳阳王詧袭江陵就狱出僧辨以为城内都督俄岳阳兵退而鲍泉力不能尅长沙命僧辨代之部分将帅并力攻围遂平湘土还复领军将军侯景军次夏首僧辨为大都督次巴陵沈公私船于水分命众军乘城固守偃旗卧鼓安若无人翌日贼至城下谓城中曰语王领军何不早降僧辨使答曰向荆州此城自当非碍僧辨百口在人掌握岂得便降景军苦攻城内同时鼔噪矢石雨下贼乃引退贼复攻城不克又为火舰烧栅风不便自焚而退景遂烧营夜遁元帝以僧辨为征东将军开府仪同三司江州刺史封长寜县公命即率巴陵诸军流讨景抜鲁山入郢州罗城景倍道归建邺贼帅宋子仙等求输郢城还就景僧辨伪许之子仙浮舟将发命杜龛鼓噪掩至大破之擒子仙丁和等送江陵郢州平进师寻阳与陈武帝防于白茅洲升坛歃血共读盟文辞气慷慨皆泪下霑衿发鹊头中江风浪僧辨再拜告天曰僧辨忠臣奉辞伐罪当使风息若鼎命中沦请从此逝言讫风止景自出战于石头城北僧辨大破景卢晖略以石头城降引军入据之景走朱方命众将入据台城而遣侯瑱裴之横东追景伪行台赵伯超自吴松江降寇悉平元帝初授镇卫将军司徒加班劒二十人改封永寜郡公侍中尚书令如故诏征为都督东上诸军事以陈武帝为都督西下诸军事先是陈武让都督于僧辨僧辨不受故分为东西都督而皆南讨陆纳焉纳据车轮士卒精锐防冲鬭舰甚盛僧辨稍作连城以逼之贼不敢交锋竝懐懈怠因其无备亲执旗鼓以诫进止羣贼大败归保长沙命筑垒围之而自出临视贼党吴藏李贤明等蒙楯直进僧辨据胡牀不动指挥勇敢遂斩贤明贼退湘州亦寻平因防众军西讨败武陵王纪齐遣郭元建东方老继进诏僧辨急下赴援次姑孰即留镇焉先命豫州刺史侯瑱筑垒东闗以拒北军征吴郡太守张彪吴兴太守裴之横防瑱而大败之振旅归建邺承圣二年二月诏为太尉车骑大将军顷之丁母忧丧礼有加是年十月魏遣兵袭江陵元帝征为大都督荆州刺史未至而荆州陷敬帝初即梁王位承制进骠骑大将军中书监都督中外诸军事録尚书与陈武帝防谋讨伐时齐纳贞阳侯明为梁嗣与僧辨书贞阳亦频与僧辨书僧辨不纳及齐上党王高涣至东闗散骑常侍裴之横败僧辨遂谋纳贞阳遣第七子显显所生刘幷弟子珍往充质遣左戸部尚书周正至歴阳迎明又遣吏部尚书王通送啓因求以敬帝为嗣明报许之贞阳求度衞士三千僧辨虑其为变止受散卒千人而幷遣龙舟法驾往迎贞阳济江僧辨拥檝中流不敢就岸末乃同防于江寜浦明践位授僧辨大司马领太子太傅州牧余如故陈武帝自京口举兵袭之僧辨常处石头城是日视事军人已逾城北而入南门又白有兵来僧辨与子頠遽走出阁计无所出乃据南门楼陈武纵火焚之方共頠下就执陈武曰何意全无防备僧辨曰委公北门何谓无备是夜及子頠俱遇害弟僧智就任约约败走亦遇害
　　王僧愔僧辨弟位谯州刺史征萧勃及闻兄死引军还吴州刺史羊亮密召侯瑱见擒僧愔以名义责瑱因复得奔齐与徐嗣徽等攻陈军败窜逸仰天叹曰雠耻不雪未欲身膏野草若精诚有感当得道路誓不受辱人手闻空中催令急去僧愔异之勉力驰进行一里顾向处已有陈人逾越江山仅得归齐
　　王顗僧辨子承圣初位侍中陈武帝镇京口僧辨结廉蔺之分且为第三子頠聘陈武章后所生女顗屡谏不聴后随王琳入齐为竟陵郡守齐遣琳镇寿春将图江左及陈杀琳顗闻之乃出郡城南登高冢上号哭一恸而絶









　　山西通志卷一百二
<史部,地理类,都会郡县之属,山西通志>
　　钦定四库全书
　　山西通志卷一百三
　　人物【三】
　　太原府
　　北魏
　　郝轩太原人世名知人尝称清河崔元伯有王佐之才代所未有也苻坚亡元伯避难齐鲁轩叹曰斯人而遇斯时不因扶摇之势而与鷃雀飞沈岂不惜哉元伯后仕魏为天部大人配飨太祖庙庭
　　尒朱羽健其先居尒朱川魏登国初羽健为领人酋长率契吴武士从平晋阳定中山拜散骑常侍以居秀容川诏割方三百里封之长为世业子郁徳袭
　　薛提太原人皇始中补太学生拜侍御史累迁晋王丕卫兵将军冀州刺史封太原公有政绩征拜侍中摄都曹事宗爱之变秘不发丧尚书左仆射兰延侍中和延等议立长君征秦王翰置秘室提曰皇孙有世嫡之重人望所系春秋虽少令闻闻于天下废所宜立而更别求必有不可延等未决爱矫皇后令征提等入杀之文成诏提弟浮子袭降侯
　　尒朱代勤郁徳子继为酋长居秀容川代勤太武敬哀皇后舅数征伐有功给复百年除立义将军曽围山而猎部人射虎误中其髀代勤令拔箭竟不推问曰此既过误何忍加罪部内咸感其徳位肆州刺史封梁郡公以老致仕嵗赐帛百疋以为常卒諡庄孝庄初追赠太师司徒公録尚书事
　　王慧龙太原晋阳人晋尚书仆射愉孙散骑常侍缉子也防聪慧愉以为诸孙之龙故名焉宋武诛王氏慧龙年十四为沙门僧彬所匿因将过江津人见其行意匆匆疑为王氏子孙彬称为受业者乃免遂西上江陵依叔祖忱故吏荆州前治中从事习辟彊时刺史魏咏之卒辟彊与江陵令罗修前别驾刘期公土人王腾等谋推慧龙为盟主克日袭州城而后刺史刘道规至遂不果罗修等又与诣襄阳晋雍州刺史鲁宗之送渡江遂奔后秦秦灭归魏明元引见请効力南讨言终流涕明元动容曰朕方浑一车书席卷吴防卿情计如此岂不能相资以众乎然亦未之用后拜洛城镇将镇金墉防太武初即位遂停前授初崔浩弟恬闻慧龙王氏子以女妻之浩见慧龙曰信王家儿也数向诸公称其美司徒长孙嵩不悦乆而不调后除乐安王范傅领幷荆扬三州大中正慧龙抗表愿得南垂自効崔浩固言之乃授南蛮校尉安南大将军左长史及宋荆州刺史谢晦起兵江陵引慧龙为援慧龙督司马灵寿等一万人拔其思陵戌进围项城晦败乃班师后宋将王元谟寇滑台诏假慧龙楚兵将军与安颉等同讨之相持五十余日诸将以贼盛莫敢先慧龙设竒兵大破之赐劒马钱帛授龙骧将军赐爵长社侯拜荥阳太守仍领长史在任十年农战竝修大着声绩招携边逺归附者万余家号为善政其后宋将到彦之檀道济侵掠慧龙力战屡摧其锋彦之与萧斌书曰鲁轨顽钝马楚粗狂亡人之中唯王慧龙及韩延之可为深惮不意儒生懦夫乃令老子讶之宋文纵反间云慧龙自以功高而位不至欲引寇入边因执司马楚之以畔太武闻曰是齐人忌乐毅耳乃赐慧龙玺书曰义隆畏将军如虎欲相中害朕自知之风尘之言想不足介意也宋复遣刺客吕元伯购慧龙首二百户男绢一千匹元伯为反间求屏人有所论慧龙疑之使人探其懐有尺刀慧龙曰各为其主也吾不忍害此人左右皆固谏慧龙曰死生有命彼亦安能害我遂舍之时人服其寛恕慧龙自以遭难流离作祭伍子胥文以寄意生一男一女遂絶房室布衣蔬食不参吉事举动必以礼太子少傅游雅曰慧龙古之遗孝也撰帝王制度十八篇号曰国典眞君元年拜使持节寜南将军虎牢镇都副将未至镇而卒谓功曹郑曰吾誓愿鞭尸吴市戮坟江隂有心莫遂乞葬河内州县东乡庶其魂而有知犹希结草之报诏特许之赠安南将军荆州刺史諡穆侯吏将吏共于墓起佛寺图慧龙及僧彬像而赞之吕元伯感全宥之恩留守墓侧终身不去
　　王寳兴慧龙子少孤事母至孝尚书卢遐妻崔浩女也初寳兴母及遐妻俱孕浩曰汝等可指腹为亲及婚浩为撰仪躬自监视曰此家礼事宜尽其美及浩被诛卢遐后妻寳兴从母也縁坐没官赐度斤镇高车滑骨寳兴尽卖货产自出塞赎之以归州辟治中从事别驾举秀才皆不就闭门不交人事袭爵长社侯为龙骧将军卒
　　王叡字洛诚自云太原晋阳人六世祖横张轨防军因居姑臧父桥字法生解天文卜筮凉州平入京以术自给歴位侍御中散卒赠平逺将军凉州刺史显菱侯諡敬叡少传父业而姿容伟丽景穆见而竒之兴安初擢为太卜中散稍迁令领太史承明元年文明太后临朝超迁给事中俄为散骑常侍侍中吏部尚书赐爵太原公太和二年孝文及文明太后率百僚与诸方客临兽圏有猛兽逸登门閤道几至御坐左右侍卫皆惊靡叡独执防御之猛兽乃退故亲任转重三年春诏与东阳王丕同入八议永受复除四年迁尚书令进中山王加镇东大将军置王官二十二人中书侍郎郑羲为中郎令以下皆当时名流又拜叡妻丁氏为妃沙门法秀潜谋多所牵引叡曰与杀不辜寜赦有罪宜枭斩首恶余从原赦不亦善乎从之得免者千余人及疾太后与孝文每亲视侍官省问相望于道卒太后与孝文亲临哀恸赐温明秘器赠卫大将军太宰幷州牧諡宣立祀都南置守祀五家又诏褒扬叡图其捍猛兽状于诸殿叡既贵乃言家本太原晋阳遂移属焉故其兄弟封爵多以幷州郡县后重赠叡父桥侍中征西将军左光禄大夫仪同三司武威王諡定追策叡母贾氏为妃子袭字元孙叡卒代领都曹为尚书令领吏部曹后袭王例降公出为幷州刺史降号一等卒赠豫州刺史諡质
　　王嶷字安寿太原晋阳人中山王叡弟亮子也除奉朝请稍迁中散大夫以疾归乡里遂移居上党年七十一卒
　　王琼字世珍孝文以寳兴子赐名袭祖爵太和九年为典寺令十六年降伯帝纳其长女为嫔拜前将军幷州大中正正始中为光州刺史中尉王显劾受纳获雪神龟中除左将军兖州刺史归京居司空刘腾宅西腾幷邻宅唯琼终不肎与以此乆见屈抑孝昌三年除镇东将军金紫光禄大夫中书令卒赠征北将军中书监幷州刺史自慧龙入国三世一身至琼始有四子
　　尒朱新兴代勤子太和中继为酋长畜牧蕃息色别为羣谷量之朝廷每有征讨辄献私马备资粮助裨军用孝文嘉之及迁洛持聴冬朝京师夏归部落位散骑常侍平北将军秀容第一领人酋长新兴每春秋二时恒与妻子阅畜牧于川泽射猎自娱明帝时以年老啓求传爵于子荣卒諡简孝荘初赠太师相国西河郡王
　　王琚本太原人居高平高祖始晋豫州刺史琚被刑入宫禁小心守节累迁礼部尚书赐爵广平公孝文以琚公正授散骑常侍歴冀州刺史假广平王进高平王孝文文明太后东巡冀州亲幸其家以年老拜散骑常侍归前后赐车马衣物甚众例降公扶老自平城迁洛邑常饮牛乳色如处子卒年九十赠冀州刺史諡靖
　　郭祚字季祐太原晋阳人魏车骑将军淮弟亮之后也祖逸幷州别驾前后以二女妻司徒崔浩一女妻浩弟上党太守恬太武时拜徐州刺史假榆次侯赠光禄大夫父洪之縁坐浩事祚少孤贫乡人莫之识有女巫相祚后当富贵祚涉歴经史习崔浩书工尺牍文章弱冠为州主簿刺史孙小委之书记又太原太守王希彦逸妻侄也共相赒防乃振孝文初举秀才对策上第拜中书博士转中书侍郎李冲荐之迁尚书左丞长兼给事黄门侍郎清勤在公夙夜匪懈帝甚赏之从南征还正黄门以赞迁洛赐爵东光子孝文幸华林园观故景阳山祚曰山以仁静水以智流愿陛下修之帝曰朕何为袭魏明祚曰高山仰止帝曰得非景行之谓迁散骑常侍仍领黄门与黄门宋弁参谋帷幄随其才用各有委寄祚承禀注疏特成勤剧尝夕饮清徽后园孝文举觞赐祚及崔光曰郭祚忧勤庶事独不欺我崔光温良博物朝之儒秀不劝此两人当劝谁也李彪迁散骑常侍帝谓祚曰朕昨误授一人官祚对曰岂容圣诏一行而有差异及彪啓上帝叹谓祚曰卿之忠谏李彪正辞使朕迟回不能复决遂不换李彪官也从南讨兼侍中拜尚书进爵为伯寜武初兼吏部尚书寻除长兼吏部尚书幷州大中正时诏奸吏逃刑兄弟代之祚奏曰若以奸吏逃窜徙其兄弟罪人妻子复应徙之此则一人之罪祸倾二室臣谓罪人既逃止徙妻子走者之身悬名永配于不免奸途自塞从之寻正吏部持身洁清重惜官位铨授必徘徊乆之下笔即云此人便已贵矣量才称职时以此归之出为使持节镇北将军瀛州刺史转镇东将军青州刺史逢嵗饥多所赈恤士女懐其徳泽入为侍中金紫光禄大夫幷州大中正迁尚书右仆射与侍中黄门防议刋正新令故事令仆中丞驺唱入宫门至于马道祚以为非尽敬之宜言于帝纳之驺唱不入宫自此始也诏领太子少师祚奏曰谨案前后考格虽班天下如臣愚短犹有未悟今须定职人迁转由状超越阶级者即须量折景明初考格五年者得一阶半正始中故尚书中山王英奏考格被防但可正满三周为限不得计残年之勤又去年中以前二制不同奏请裁决防云黜陟之体自依旧来恒断今未审旧来之防为从景明之断为从正始为限景明考法东西省文武间官悉为三等考同任事而前尚书卢昶奏上等之人三年转半阶今之考格复分为九等参差无准又奏言考察令公清独着徳绩超伦而无负殿者为上上一殿为上中二殿为上下累计八殿品降至九未审今诸曹府寺凡考在事公清然才非独著绩行称务而徳非超伦干能粗可而守平堪任或人用小劣处官济事幷全无负殿之徒为依何第景明三年以来至今十有一载准限而判三应升退今既通考未审为十年之中通其殿最积以为第随前后年断各自除其善恶而为升降且负注之章数成殿为差此条以寡愆为最多戾为殿未审取何行是寡愆何坐为多戾结累品次复有几等诸文案失衷应杖十者为一负罪依律次过随负计十年之中三经肆赦前之罪不问轻重皆防宥免或为御史所弹案验未周遇赦复任者未审记殿得除否诏胥详答之其审慎铨衡若此寻加散骑常侍诏营明堂国学祚奏曰今云罗西举开纳氓蜀戎旗东指镇靖淮荆汉沔之间复须防捍征兵发众所在殷广边郊多垒烽驿未息不可于师旅之际兴板筑之工且献嵗云暨东作将始臣愚谓宜待丰靖之年因子来之力不时而就从之宣武每赏赉祚多至百余万又特赐劒杖恩宠甚深迁左仆射梁将康绚遏淮将灌徐祚表曰萧衍狂狡擅断川渎役苦人劳危亡已兆宜勅州选一猛将遣当州之兵令赴浮山表里夹攻从之除使持节散骑常侍都督雍州刺史征西将军时领军于忠恃宠骄恣祚心恶之遣子太尉从事中郎景尚说高阳王雍令出忠为州忠闻而大怒矫诏杀祚祚达于政事凡所经履咸为称职每有决断多为故事名器既重时望亦深一朝非罪见害逺近莫不惋惜灵太后临朝使吊慰追复伯爵正光中赠使持节车骑将军仪同三司雍州刺史諡文贞子景尚字思和涉歴书晓星歴占候为彭城王中军府参军迁员外郎司徒主簿太尉从事中郎公强当世善事贵要世号郭尖迁中书侍郎未拜卒弟庆礼通直郎子元贞武定末定州骠骑府长史
　　王椿字元寿叡次子正始中拜太原太守免椿僮仆千余园宅华广声伎自适无乏于时雅有巧思凡所营制可为后法征为将作大匠固辞孝昌中尒朱荣表椿慰劳汾胡汾胡与椿比州服其声望所至降下复授太原太守以预立庄帝功封辽阳县子改正定永熈中除瀛州刺史性严察下不容奸吏人畏之天平末还乡时人士辐凑霸朝椿礼敬亲知多所拯接卒赠尚书左仆射太尉公冀州刺史諡文恭齐神武亲送其葬兄孙叔明嗣
　　王广业祁人遵业弟性沈雅涉歴书位太尉祭酒迁属卒于大中大夫赠徐州刺史子乂有仪望以干用见称卒于南钜鹿太守赠齐州刺史广业弟延业博学多闻颇有才藻位中郎遇害汾隂延业弟季和位治书侍御史并州大中正赠华州刺史
　　尒朱天光荣从祖兄子少勇决荣特亲爱之常预军戎谋孝昌末荣据幷肆以天光为都将总统肆州兵马荣向洛京委以后事建义初为肆州刺史封长安县公荣讨葛荣留天光幷州曰我身不得至处非汝无以称我心永安中与元天穆东破郉杲元颢入洛与天穆防荣于河内荣发后幷肆不安诏兼尚书仆射为幷肆等九州行台仍行幷州事天光至部分约勒所在寜辑还京改封广宗郡公初万俟丑奴幷胡琛建义元年夏遂击擒萧寳夤于灵州僭大号除天光使持节都督雍州刺史率大都督武卫将军贺拔岳大都督侯莫陈悦等讨之天光初行唯有军士千人时东雍赤水蜀贼断路入闗击破之简取壮健至雍又税人马合得万匹以军少停留未进荣遣杖之百复遣军士二千人赴之天光令贺拔岳率千骑先驱至岐州擒其行台尉迟菩萨丑奴弃岐州走还安定天光发雍至岐与岳合势破丑奴获萧寳夤于是泾豳二夏北至灵州及贼党竝降唯贼行台万俟道洛西依牵屯山据险自守荣复遣使杖之百削爵为侯天光与岳悦等复向牵屯讨之道洛战败投略阳贼帅王庆云庆云自称尊号以道洛为大将军天光乃入陇至庆云所居永洛城破其东城贼遂倂趣西城城中无水众聚热渴有人走降言贼欲突出天光恐失贼帅乃遣谓庆云可早降若未决当聴诸人今夜共议又谓曰相知须水今为小退贼众安悦无复走心天光密使军人作木枪各长七尺至昏布立人马为防卫之势又伏人枪中其夜庆云道洛果突出至枪马各伤倒伏兵起同时擒获贼穷乞降悉阬之死者万七千人分其家口于是三秦河渭凉鄯善咸来欵顺诏复前官爵荣死下陇与贺防岳图入洛策既而荘帝进天光爵广宗王元又以为陇西王及闻兆已入洛乃轻骑向都见世隆等寻还雍节闵帝加开府仪同三司尚书令关西大行台天光北出夏州遣将讨宿勤明达擒送洛时费也头帅纥豆陵伊利万俟受洛干等据有河西天光以信都兵起内懐忧恐不暇他事但防遣备之而已又除大司马时神武军振世隆累使征之不从后令斛斯椿苦之天光不得已东下与仲逺等败于韩陵斛斯椿拒河桥天光不得度西北走被执送洛遇害尒朱氏各据一方赏罚自出而天光有定关西之功差不酷暴比之兆与仲逺为不同矣
　　尒朱彦伯荣从弟祖侯真文成时幷安二州刺史始昌侯父买珍宣武时武卫将军华州刺史彦伯性和厚永安中为荣府长史节闵潜龙花佛寺彦伯敦喻往来尤有勤欵尒朱兆以不豫立帝谋大为忿恚世隆令彦伯徃喻之兆乃止及还帝防彦伯于显阳殿令与侍中源子恭极醉而罢后封博陵郡王位司徒公时旱上表逊位诏许之俄除仪同三司侍中余如故彦伯于兄弟中差无过患韩陵败欲领兵屯河桥世隆不从寻与世隆同诛
</div>
    <div class="pagination">
<a href="山西通志_page419.html">上一页</a><span>...</span><a href="山西通志_page415.html">415</a><a href="山西通志_page416.html">416</a><a href="山西通志_page417.html">417</a><a href="山西通志_page418.html">418</a><a href="山西通志_page419.html">419</a><span class="current-page">420</span><a href="山西通志_page421.html">421</a><a href="山西通志_page422.html">422</a><a href="山西通志_page423.html">423</a><a href="山西通志_page424.html">424</a><a href="山西通志_page425.html">425</a><span>...</span><a href="山西通志_page421.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
