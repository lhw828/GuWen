<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 321 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 321 页/共 394 页
  </h1>
  <div class="content">
   &lt;史部,地理类,都会郡县之属,江西通志&gt;
　　钦定四库全书
　　江西通志卷一百二十九
　　艺文【记八】
　　明
　　清风亭记　　　　　　　　　　宋　濂
　　清风亭者抚州金谿邓彦诚之所筑也彦诚世居云林三十六峯之阳其先世多以志节着当宋之季尝集义兵以防乡社助国家宋亡为元七十有七年是为至正壬辰抚州不守彦诚叹曰防将至吾可不卫宗人使及于难乎即召乡里少年分队伍树砦栅于云林山金鼓之声昼夜不絶宼来輙败衂而去荐绅之流依之以免者百数十家事平会府上其功将爵禄之彦诚谢曰吾之挺身御宼不忘先世之明训尔敢借是以媒利耶掉头去不顾乃于堂之西偏艺竹数万竿引泉为池而筑是亭其中彦诚戴华阳巾被鹤氅衣日逍遥亭上游情物表澹然与尘虑相忘人见之者疑为古仙人御风而行可望而不可即佥曰是功成而不居者其视富贵利逹何有哉宜名亭曰清风以励衰俗彦诚笑而不答呜呼志节之士世不多见矣昔闻有田畴者遭幽州始扰荡析离居畴率宗人避难于无终山百姓归之者五千余家且数立竒勲以自见魏太祖论功封为亭侯邑五百戸畴谢曰畴自以始为居难率众遁逃志义不立反以为利耶固辞不受至今言畴者慕其清风若神龙游于元间欲一见之而不可得其视未建尺寸之功輙欲重徼名爵者其为混浊盖亦甚矣今彦诚之行事皦皦不诬有足多者予虽未敢遽谓如畴察其志之所存宁不髣髴似之耶然君子之论观其志而不较其功功固有小大志岂有崇卑耶志茍同功亦同也彦诚不必不如畴者昭昭矣后之人闻彦诚之风者岂不蹶然兴起耶抑予闻抚为文献之邦士出其间多以道徳忠义着闻载诸方策者班班可考彦诚以劬然一布衣又能竭力捍宼如此岂云林三十六峯委灵隤祉以致然耶不然何其生贤之多也予因为着清风亭记刻寘亭上使人知所自立颇谓有禆于政化文之不工固不暇计也彦诚名谅江西提刑狱讳元观之诸孙来请记者其族人知南阳县行父也气莭亦森然可尚云
　　洼泉记　　　　　　　　　　　刘　崧
　　樟洲之东有流泉焉其源发乎桃花洞之奥出洞口与邓家原水合而西行纡徐曲折循古株山之麓以达于樟洲上下六七里许率负山而挟田田盘逥两山间至樟洲始衍而平旷畴垄弥望水下激成崖深行地中故田若益髙水若益下耕者俯临之不能致昔有备旱潦者筑巨堰堨其冲以消息之堰髙与田等隠若束峡春雨时止水滟滟交田面截奔蓄深溢流下飞久之浮壌漂涤地骨山露陂陀盘辟轮囷突兀中路两崖直堰之下其广可数亩而土砾殽杂若弃地然每秋高气澄涨落潦缩泉一线穿袭土络间日刮月劘递成盘窟深者若井浅者若臼圆者若盘杅虚者如鼎镬旋转如碾涡敧泻若瓴甋锵然有声悠然下赴乃交注土碛之两腋碛堕而旁垂穹窿搜抉卷若象鼻独盘屹而中峙其左则抵突而漫顶珠跳雪溅喣沬腾沸其右则投间悬絶若银绠琼刀飘风射虚以合注于碛下之大洼而聚焉广可三尺余从五尺深如从之数而加二腹洞吻呿若攲瓮然四围周环髙拟壁垒其土坚密近于石者表黎黑而中黄黄蜡黎鐡涂以青苍杂以骍赤赤者朱殷白者凝脂湍漱波撞下空旁隙为燕窠为蜂戸为蚁垤为羊胃为縠纹为锦绮为金锁甲为钟乳滑润磊砢嵌岩灿烂不可名状其底莹彻絶泥滓白沙锦石填壅其中水旋于洼若走敌赴捄然乃折而蛇行渟洑为坎者再又西北行循州之阴以出黄塘之右盖由是趋白家桥歴石冈之阳遂北入章江矣泉初未有竒之者嵗在丁未六月夏余弟埜始与其客邱子道歩于其东原寓舎之西岭寻幽而得之欣然以为竒谓当与吾二兄者游而纪之明日余兄子中与余俱来因往观之方循崖歩嬉已翛然有濠濮间意及注视水镜溶溶若空乃解冠振衣浴于大洼时暑溽方蕴水落崖半时时小鱼跳掷空明仰扪絶壁不见日影笑语响答如在盎中四人者盖乐而忘归焉余弟埜为余言始来游时盖探足而复却者数四毛发森竪有戒心焉道又言其下有小洼深可没脰而弗之及意或有神物居之盖不可知也余以为是泉之出也久矣有灌注流演之利无机械激决之劳徒为岩谷之所掩伏草莽之所防翳蛇虫鱼鸟牛马之所凭聚而饮践宜过者掉臂不顾也然堰之防之遏抑沮尼使不得遂其安流迈往之志乃委伏顿折匿迹于幽遐寂寞之濵至哀鸣怒号漂触沙石而不能自已其亦可悲矣夫抑古者洼尊而抔饮兹泉合尊罍之体有洼之义焉请名之曰洼泉且将作亭其上余兄弟日与賔客游咏于斯以涤其壅滞廓其清明而陶淑其性情还其故我庶几相忘于太古淳厐之理不亦可乎余友有郭约者方学稼于是洲之隂而未尝一目斯泉之迹岂固忽于近者因为记以吿之使知斯泉之胜由余兄弟而得而余四人之游亦斯泉之幸会也欤
　　北岩祷雨记
　　北岩在武山礼斗石下最隂寒中空洞如屋有泉注焉其东西南三靣皆峭壁惟北向可眺望相传古陶皮二仙人脩炼之所唐晓了禅师亦尝憩焉或名曰观音岩有石像石炉攲倾其中不知创自何时近嵗遭兵乱草木防翳豺虎入宅人迹罕至国朝洪武二年夏不雨逾月民走坛庙至迎龙湫潭越数十百里外咸不应南溪士族有萧君鹏举独惄而悯焉乃询父老往时祷雨故事或有以北岩吿者君曰然即斋戒出宿三日以俟命以六月戊辰具芗币洁粢醴望岩而行且行且拜进至岩下乡民闻而来防者复数十百人将事既毕始下岩隧望见云气自西南稍稍来合雨数防洒浙过将扺庙山复有黑云如车盖起岩上会疾风引而西雨骤下如注祷者咸俯伏山下眉发沾浃衣巾淋漉泥潦中不敢去自午达申不止明日山下田陇间水潦交流塍路漫不可辨禾鲜翠挺挺起立丁丑复雨嵗以大稔萧君则曰繄仙灵之赐不可不报乃八月辛未相率翦防为金币为幡幢复结草为车舆亭台作鼔吹以报侑之又明日合钱为牲酒赛田神因以劳赏从事者无不欢欣醉饱感谢明赐而萧君独歉然若不能以自致者余时留舘中见其报之之勤而益信其祈之之恳也又闻自萧氏之祷既应凡四境皆望走即无不获雨者夫位无崇卑事无大小惟至诚可以贯金石通天地由是观之则凡有民社之寄而诱曰非其责可乎或者不知尽已顾乃屑屑焉以求媚于虚无灵怪之末则亦过矣作北岩祷雨记
　　武山义塾记
　　塾者何所以教于家者也塾而谓之义者何推其教于家者以教其乡人之子弟也义塾而名以武山者何所以着其乡之望也自学校废而师道无所统于上乃有往教以凟其分者矣贽信废而弟子之职无所脩于下乃有弃礼而隳其业者矣夫一亩之宫十脡之脩若甚微且薄也而其废举存亡之机有闗于人心世教甚重且大也如此可不谨哉国家稽古崇文内建监学以教京师外设学校于郡县以教天下其乡社之逺而不能自达于郡县之学者又为之度地量数俾各社各师生以广其教焉法可谓至备矣然而逺近异势公私异宜三尺童子卒然起草野间耳目愕曾东西之莫辨而有司急于奉承不择可否一槩驱而纳之防范彀率之中又从而束缚之驰骤之民乃有抑子弟焚笔砚易业为工技为商贾遑遑然望学舎畏而去之者矣朝廷知其然乃即凡社师之逺而在乡者悉罢之而听民之自便夫谓之自便则其学与否一听其自为而不复官府律之徳至渥也或者不察其意遂使深山长谷虽人烟辐辏而鸡犬声闻者亦罢止之迄十百里目不覩青衿之饰耳不闻弦歌之声岂理也哉前国子学録萧君子所才敏而志逸自少时已游学四方尝读书武山入天朝以洪武四年用诗经登上第官太学俾分教公侯卿大夫士子弟之俊而秀者既三年而其亲且老矣君慨然力丐归侍诸公贵人怜之凡三四上乃得请及归也其乡人子弟尝习君之学之素而尤慕君昔之教太学有成也乃相率具贽脩弟子礼日于于然以闯其门君拒之不可则相与谋结茅以从而风雨寒暑卒未有为之者明日里之士萧君鹏举闻之欣然曰是义举也我不可无以倡之乃即君之居傍相地之可宅与田之可耕适得若干亩于汶溪亟书诸券而归之俾有以为教养之地又明日庐陵王伯衢兄弟闻而韪之又为之助山木谷粟若干俾相其役越明年庀工吿成其徒某等相与落成之君即以前在监学时得今翰林承防宋公所为书扁刻而掲之而具状介其友钟举善来请余为记书塾在武山之西十里即所谓汶溪者山明水秀负艮而靣坤为屋凡若干楹髙深广各若干尺中为正堂朔望率弟子员行乡饮礼读法讲肄之所其旁以栖来学人前为正门门之外为横道道东西牓以攀桂凡槐栢桂竹榆柳之属皆罗植而周列之其始终相成之者则萧学文也
　　文丞相画像记　　　　　　　　王　祎
　　右宋丞相文信国公画像公讳天祥字履善吉州庐陵人年二十以寳祐丙辰擢进士第一咸淳壬申三十有六即致其事不仕徳祐元年起知贑州时国事已蹙其嵗乙亥帅义师勤王至临安明年丙子拜右丞相于是宋氏已不国矣又二年戊寅公在潮州被擒以北留燕四年卒以不屈死至元十九年壬午嵗也呜呼自古人臣秉忠执莭以身死国者有之矣然未有盛于公者也观其从容蹈道忼慷就义天地可易而志不改金石可变而操愈坚其视死如归诚有非茍然者人孰无死惟死得其所故虽死而不泯公之死有系于三纲五常为甚重是可谓能处死矣岂非死得其所者欤呜呼宋氏有国一用科目以取士当其盛时以道徳文章功烈显荣于世者多矣及其亡也使非得一人焉如公者以忠义大莭为之殿三百余年作人之效不遂终于寥寥乎是则公之所为死其系于天下国家固为尤重而不轻所谓死有重于泰山者是也自予少时读公吟啸集及北行日歴具悉其不屈状后又得其本传伏读之知公为益详未尝不感愤兴起掩卷叹息以为忠义大莭近世以来无有如公之盛者及来吴中复得识公之遗像覩其面目严冷生气肃然向之感愤兴起掩卷叹息者于是尤拳拳焉昔欧阳子记王彦章画像备致希慕之意且谓其所以不泯者不系乎画之存与不存嗟乎彦章固为死莭矣揆之于公犹有可议者使欧阳子得公死事论次之则其希慕又当何如也呜呼画像之存公之不泯虽不系于此抑百世之下拜公之像有不感愤叹息而希慕焉者尚得为有人心也哉画像为邓某所造今蔵袁泰氏家云
　　灵谷书院记
　　灵谷书院在麈湖山中麈湖者贵溪之名山崇峻而幽邃最为竒胜与龙虎山相距十五里相传昔有学仙此山者甞见羣鹿饮湖水麈鹿之大者故山以得名由饶岭之阿从山阯东陟有大石中判离立涧隈作门焉曰龙磜闗由龙磜行数十歩北过涧两崖壁立从崖隙仰见青天如横石梁白水两道迸落崖底蜿蜒数仞若龙状曰青天白龙由涧北往东行俯瞰灵湫湫前百十歩两石偶立如削者防剑石也迳折经石下逦迤过濯缨涧涧流至是渟而深洌可濯可防过此而行稍就夷旷有隽峯出涧南峯下石室可坐数十人别取道涉涧乃至其处曰得道岩有仙者祝氏甞居之又东过云门隔涧列嶂如幨帏其下有石防起数十丈绰约秀整状若飞仙涧左羣石盘据为台遥睇飞仙石如将迎之曰迎仙台至是径阻絶劳攀跻折而少南径出台上俄而回眄向所见飞仙石乃在下矣复东去迳益峻风泉益驶有大石约十许围髙可四五丈崷崪峙涧北其阯无所附着曰飞来石自是长林乔木防密蔽翳行二三里复有两崖削立瀑流喷薄下注者峡口飞泉也稍进有门曰云雪之闗入闗度桥曰问津而桥北则为麈湖矣湖东北筑堤湾环如月曰驻鹤坛坛北有屋曰天游庵由庵东南入桃坪遡涧流西转涧侧皆树桃坠红泛碧演漾可爱曰桃花屿复益西入庵中壌土甚膏润异草莽防曰玉苖坞坞西行百歩攀援而上有亭翼然攒崿叠巘皆在履屐下而仙都阛阓平畴逺水参错乎烟霏渺莽间举在目睫曰一览亭又北经庵后上凌絶巅望彭蠡防滟如杯云林三十六峯若荠在地自山阯至是约行十余里而山之峻极矣乃循来径还庵前涧东行北过漱芳桥入东谷两山相并如负扆其内则廓然以虚所谓灵谷也入灵谷而望苐见峯峦旁拱清泉怪石与古树长萝相映带邈然若与世隔而书院在焉书院者里人桂先生之所建也初桂氏在其乡最为着姓自司空公显于五季之世其后往往擢儒科跻仕籍诗书文泽继继绳绳凡十世而先生出焉先生讳本字林伯承家学之渊源覃思经术推其所得托诸述作以卫翼圣贤之道其所着有四书通义五经统会三极一贯图金精鳌极类纂道统铭等书皆能致力于前儒之所未及而自立于不朽者也故其讲学兹山知道之在己者为既重而不以世好动其虑一时学者翕然从之游书院所为作也书院成于延祐中为屋三楹东为端彞斋西为钝斋而讲说栖息暨庖湢之所咸焉自昔君子之为学必居乎深山幽遐寥阒之境纷华盛丽无所接于耳目故能精神澹而志虑专而于道为有得也宋如臯胡公翼之及平阳孙公明复奉符石公守道实相与读书泰山者十年学既成矣故出而用世皆卓哉圣贤之为道者也今先生之居兹山可谓古人之为学虽终隠不出为世用而其立言亦足以绍前哲而垂后昆其于圣贤之道复何愧焉且麈湖之东有象山者陆文安公之所讲学也陆氏之学简易正大然与新安朱氏并立而异趋先生固继陆氏而兴起者而所学则本之朱氏为多盖庶几会朱陆之异而同之学术之懿不其有可征者欤呜呼九京不可作矣而先生之子孟元方尤力学善文章号能称其家自先生没元方与其徒仍讲习于兹丽泽之益久而不替何其盛哉元方属余书其颠末故为之记而并道夫山水之胜俾来学者知其所自云尔
　　开先寺观瀑布记
　　庐山南北瀑布以十数独开先寺所见者最胜开先瀑布有二其一曰马尾泉其一在马尾泉东出自双剑香炉两峯间为尤胜或曰瀑布之源昔人未有穷之者或曰水出山絶顶冲激入深涧西入康王谷为水东出香炉峰则为瀑布也十一月十八日南至余约郡守吕侯肩舆十数里至开先主僧志一作丈室未成邀坐茅屋中乃访潄玉亭却至龙潭石峡口由寺至亭可二百步由亭至峡口仅数十步盖自远观之瀑布出自两峯间如泻天半由近而观则二瀑下注汇为重潭潭水出石峡乃为溪循山足东流以入于彭蠡当峡口仰望但见水从潭中出岩谷回互二瀑所从来不可复见矣峡石上刻青玉峡及第一山字大二尺米芾书也石间多题名石枯字画浅初不可悉辨命左右掬水沃之字乃见大率宋南渡后人其人无闻者居多可识者才十二三因慨君子惟植莭砥行乃可不朽茍不出此虽托名岩石永久而人不识也又从石壁间读淳熙中郡守祷雨神龙示现事一公为余言嵗春夏交大雨后瀑水盛潭遽溢积叶坠梗皆荡涤去不留谓之龙洗潭或嵗旱人来取水潭中祷龙神辄有应至今常然回坐亭阯上亭废已久亭下池亦为石所堙初寺僧作石霤接潭上引水至寺中给庖湢又凿石作此池即苏长公赋诗处也径八九尺霤水从潭上来流入池乃从池中复入霤以去而石霤废亦十五六予命一公葺之一辞力弗赡也明年三月二十六日雨初霁部中又无事复约吕侯及通判罗从道幕宾徐君弼姬执中星子令葛俊徳游焉比抵寺诸公皆先诣一公余独径往潭下坐石上瀑水方怒泻奔腾荡激声震如万雷令人心怖神悸股战栗不休顷焉诸公至见余独坐又顔色变皆拍手呼大笑然水声澒洞呼笑声亦不闻也寺僧云龙适洗潭矣于是一公丈室已完又作竹笕接石霤引水过阶除下清驶极可爱余命取水煮新茗一公谓近从后岩下得泉一洼以煮茗味比瀑布乃倍佳试之果然暮乃回六月十日余被召将赴京念人世行止不可必万一有他累则清逰不复得因与郡人段谦曹元同泛过落星湖约得路之半舎舟以行一公与光应知余来逺出迎乃与二僧携手行至招隠桥坐桥上桥在寺前五十步潭水为溪所经也其西东松杉枫杞苍翠色掩映从树底望鹤鸣诸峯髙出树杪仅尺许隠然如画图中见又从树隙见岩腰采薪人衣白大如粟初疑此白石耳有顷渐移动乃知是人也桥下流水触石防防鸣尘虑俗想荡涤殆尽久之不能去乃造一公所眎余以所赋诗又出楞伽经使予读读尽卷颇悟微防一二应公者戒行清峻畧涉书史年且老不欲他走一公邀留与同处郡中乱后无读书人可以语余因数与往来一公请予诣潭下是时久不雨瀑布流且絶余指笕中水谓曰此水一耳何必复往也是夕宿寺中夜半雨大作比晓余未起应叩门吿曰瀑布流如故矣盍亟起观之余欣然揽衣起倚阑睇视良久日初出红光径照香炉诸峰上诸峯紫霭犹未敛光景恍惚可玩不可言也应因诵李太白观瀑诗又诵笑隠题太白观瀑图诗余笑曰安知今日无太白耶胡可谓古今人不相及也比午乃还一公间为余言开先者旧传梁昭明太子之所栖隠南唐元宗在潜邸亦甞读书于此招隠桥其所造也后归践尊位乃即此造寺以开先名有了岩和尚者实开山宋以来住山者皆名徳寺前有松每株大数十围佛印元禅师所手植近时南楚越公乃尽伐以建寺见者惜之而寺今亦为劫灰矣岂非数乎一之居此所愿图复其旧而适此大法凌迟有志未遂丈室茍完聊安余息而己公尚丐我一言以记之吾之愿耳余诺之未果为也
　　逰白鹿洞记
　　余到郡已数月欲至白鹿洞甚渇左右为余言往时荆棘塞路不可往顷因伐大木往者众路乃始通然路上虎縦横茍欲往非多拥驺从不可用是欲行辄复止会行省符檄郡府取大木余因挟星子令及都昌主簿彭能领丁夫与同往去郡北行十五里至罗汉寺路分两岐由东入栖贤谷西则至白鹿洞也比至两山势回合当其合处涧水出焉过涧逾小岭岭有缺若闗门然入闗路循涧北并山转涧南皆良田也约二三里乃至书院遗址正当五老峯下书院燬已十五年树生瓦砾间大且数围前有石桥曰濯缨其左又有石桥曰枕流过枕流则列女庙登北冈冈上有大杉木六七百年物也有司今尽伐为御殿物矣扵是书院所存者独此二桥从卒指殿堂斋庐及风泉云壑楼故处以吿甚歴歴慨想昔日规制不可见惟闻山鸟相呼鸣山谷虚寂余韵悠扬恍类歌声或云从此右折东南逾重冈行二三里乃至所谓白鹿洞却洞后复右折陟岭乃可到寻眞观望水帘也不果往徘徊久之而还按白鹿洞唐李渤读书处也南唐升元中始即其地为学给田以食其徒所谓庐山国学也宋初天下未有学惟有四书院睢阳石鼓岳及白鹿洞也太平兴国二年勅赐白鹿洞九经当时学者数百人至崇宁末乃尽废及淳熙七年考亭朱文公为郡始斥其旧而大之又定为学规示学者来学者益众而白鹿洞之盛出他书院右自后守其成规二百年如一日也而隳废今乃如此余亦无如之何也余甞怪世之为佛老氏之学者其宫室一废壊辄脩举之不旋踵岂佛老氏之学能盛于儒者哉盖为其徒者有勤行之意坚持之操能必其成故也至于世儒习圣人之道常骫骳不自振不能以有为而圣人之道顾因委弃郁塞而不得行呜呼此其弊也非一日之积矣余于是盖重叹之也
　　自建昌州还经行庐山下记
　　八月余自京还九月以事行郡境二日泛左蠡扬澜至都昌县四日由都昌出彭蠡过飘摇沙宿芦潭五日至建昌州七日回至芦潭北风作舟逆风不可行八日复至建昌九日舎舟取陆而还是日宿徳安县十日发徳安西北行三十里至庐山下访汤泉汤泉在路南距山阯不半里甃石为池者五南一池极热手不可探北四池水稍温人往往入其中浴然皆作硫黄臭余旧闻凡汤泉下必有硫黄惟骊山下者乃是礜也礜毒石本草云性热入水水不氷蚕食而肥鼠食而死也又数里过醉石观陶靖莭故居其地栗里也地属星子县而星子在晋为彭泽县观已废惟有大石亘涧中石上隠然有人卧形相传靖莭醉即卧此石上也按史靖莭为彭泽令督邮行县吏白当束带见之靖莭不肯折腰小儿遂解官赋归去来辞而归义熙三年也是嵗刘实杀刘仲文将移晋祚陶氏世为晋臣义不事二姓故托为之辞以去若将以微罪行耳梁昭明谓耻复屈身异代要为得其心夫岂以一督邮为此悻悻乎靖莭既归益放情扵酒人知其乐于酒而固莫窥其所以然也或云观南诸山即其诗所谓悠然见南山者也其旁居民多陶姓云是靖莭后又数里为简寂观观亦不存简寂者陆脩静諡慧远法师之结白莲社也同社者十八人陶靖莭陆脩静皆与焉远公居东林在庐山北靖莭修静尝访之东林之近有虎溪逺誓不过溪或过溪虎辄鸣及送二人不觉过虎溪皆大笑世故相传为三笑图或曰慧逺卒于晋义熙十二年丙辰年八十三修静殁于宋元徽五年丙辰年七十二丙辰相去六十载推而上之修静生义熙四年丁未慧远亡时脩静才十嵗尔至宋元嘉末修静始来庐山时逺公亡且三十余年靖莭死亦二十余年矣安得所谓三笑乎或曰晋盖有两修静也自苏长公作三笑图赞而黄太史以此三人实之蒲传正刘巨济晁无咎之流皆有所述陈舜俞庐山记其说亦与太史同此其是非固未决者也又循山下西北行未至郡治二十里为归宗寺在金轮峯下山势方凝然忽石峯从山腰防起如卓笔髙与山齐峰顶有舎利塔俗呼为耶舎塔释氏书云佛灭度后所遗舎利八万四千散在人世龙宫皆贮以金瓶宝箧建塔蔵焉东晋时耶舎尊者自西域奉舎利来八万四千之一也于此建塔塔髙若干尺笵鐡为之外包以石峯峭峻铁石重人力不可施皆运神通力致之俗故呼为耶舍塔耶舎亦与逺公社甞举如意无言以示远远不悟即拂衣去是时禅学未入中国而兆则已此见矣耶舎之去迳上紫霄峯紫霄又在金轮东也寺相传为右军故宅有池水色黑曰墨池羲之之所洗墨也羲之甞慕张芝临池学书池水尽黑此为其故迹岂信然耶今临川郡城东有墨池南丰曽氏为记盖深疑之以谓方羲之之不可强以仕而尝极东方出沧海以娱意扵山水间岂其徜徉肆恣而又尝自休于此耶余谓以彼之可疑则此之不足信非耶宋元丰间真浄文禅师住归宗时濂溪周先生自南康归老九江黄太史以书劝先生与之游甚力以故先生数数至归宗因结青松社若以踵白莲社者又名寺左之溪曰鸾溪以儗虎溪其事为释氏所传世皆谓先生实传圣贤千载不传之统岂其有取扵佛氏之徒而愿之逰甚者又谓濂溪之学受于夀岩佛者此又厚诬吾先哲者也余以为不然大贤君子扵其道既有得矣其扵形迹未尝以为累也况先生之髙致如光风霁月初无凝滞固执奚必深辩之耶及淳熙中应庵华禅师继主归宗朱夫子时为郡亦尝与之逰华公盖临济正传扵大慧为适孙归宗虽非巨刹以屡为名僧所居号天下归宗今寺亦废故基为树所防蔽不可入余徘徊鸾溪上甚久日已暮遂复行数里宿开先寺眀日乃还
　　南康六老堂记
　　彭蠡之上有山巍然而起凝然而止者曰庐山禹贡所谓敷浅原也后世匡俗结庐居之故名庐阜或云古有匡先生隠其上故复名匡庐而世又称之为庐山也盖自昆仑分支南为衡岳以作镇荆楚既又分支者二东南为五岭而东北为庐山山之延袤非甚广也凝峙非极髙也而扶舆旁薄之气来之悠逺聚之顿特钟英精粹结体巉峭故望重扵世昔人以衡庐并称之然其隂土燥石枯冈阜并出以扼大江东来之势是为九江其阳则千岩万壑土水秀润是为南康当山之西来也其势方崇而遽止为峯者五崭然雄絶为五老峰五老之麓散为羣冈皆蜿蜒南行二十里前临彭蠡乃止其中一冈所止独稍后南康郡治在焉即郡治而望之其左旁诸冈遡流前揖而右抱状若城郭五老列其后如屏嶂然相传郡故滨湖为治其徙置今所实始扵考亭先生朱文公先生以淳熙六年来为守八年乃去官二年之间政效大着其遗爱之在人余迹之在物距今二百年故未泯也先生之去后人尊贤尚徳之意无所表见乃作堂扵防事之东偏名之曰六老盖以先生配五老而为六也呜呼自天地开辟即有兹峯而南康由军为路由路为府前后为守者不知防何人而后人独以先生与诸峯并称是区区者谁实使之故尝闻之尧舜禹汤文武周公相传之道至扵孔子乃集其大成孔子一再传为曽子子思孟子而遂絶周子二程子复续其传而道以南至扵朱子又集其大成朱子之道所谓穷天地亘古今而永长存者以之配兹峯而为称固出扵人心之实见非偶然也夫何十年以来兵火洊臻郡治废毁久不加理祎来同知府事乃请于行中书省得属州民屋之没官者五楹间建扵防事之后因仍以六老之名名之诗曰髙山仰止景行行止固亦承学区区之志也是役也前知府吕侯明今知府孟侯钦及通判罗君顺理经歴徐君泰知事姬君权皆协力赞成之元年嵗丁未夏四月十三日则成之年月日也是为记
　　贑郡灵山庙祀记　　　　　　　陈继先
　　贑郡城东北有灵山庙凡大札大烖禬禳祠祷焉以神司善恶之应也庙创扵后唐应顺间迄今四百余年民事神如祀其先地本贑陆氏所居故址有陆平逺者雅诵道家书虽寝食弗辍有异人造焉善相其地之宜谓其居弗利因为厌之廼抟土肖像以遗俾祀焉授以神水愈厉疾因忽不见由是灵异日着周显徳中祠増创崇丽若帝者居陆氏子孙甚伙世掌祠祀弗替嵗时则合其族以展时祀以尽敦睦之道祠宇或遭兵燹頺圮陆氏暨贑人先营之不敢后祀事载丽牲石歴歴可考洪武乙丑平远之裔孙陆仲车氏以进士拜监察御史与予同寮道其事颇悉谓贑人事神且久至我朝始登祀典嵗则官致牲币行礼祠下益敬以防民心翕然向仰祠宇之挠蠧低压族之良者复鸠众力完旧而图新之殿堂门庑黝垩丹漆光溢人目而未有记宜书扵石俾来者罔敢坠厥绪既而其兄仲行又以状来请予辞不可祭法曰圣王之制祭祀也能御大菑则祀之能捍大患则祀之神非能御菑捍患乎不然民之敬神何若是其至也况善恶之报神实司之岂徒疾病行祷而已所以隂翊王度潜淑人心扵不言之表尤非细故则神之载祀典固非茍然矣呜呼天典民彝既壊人心之存或因扵神譬有人焉行如盗跖衣裳冠冕所不能化刀锯鈇钺所不能怵父兄师友所不能导一旦过祠则俛首丧气薾然如不胜衣若神之临乎其上改行不敢为非义者有之故曰眀则有礼乐幽则有鬼神理岂二乎哉诚使贑人因事神以啓敬畏乡有父老率先子弟修其操履行谊质诸鬼神而无愧神之听之将福之佑之不暇况有大札大烖之祷乎此朝廷事神治民之典所以锡福扵贑人者在是陆氏世世子孙沐神之贶亦宁有已哉乃作迎享送神之曲俾歌以祀焉辞曰陈瑶席兮湛清酤缤纷纷兮灵起涂风为马兮云为车胡之弓兮秦之卢绣衣濯濯兮龙文裾流苏髙张兮红氍毹戈甲生火兮神兵趋傀形殊貌兮声防防倐而来兮忽而徂佑我民兮矢不渝梗神化兮神所屠羌好脩兮神所誉我民报祀兮无怠厥初
　　重脩陶母墓记　　　　　　　　张九韶
　　陶母墓者自昔相传为晋太尉长沙桓公陶侃母湛氏之葬也按淦县志湛氏本县人墓在县之东北寰宇记亦载湛氏墓在新淦县东北百步则今县治东北慈训坊有墓是也县志又云南唐徐锴尝为作记今其文不存宋庆歴中吴中复为宰扵此亦尝序其事以为墓旧有亭后废唐大歴中有碑亦废则是昔人固以墓为真迹矣然临江未治郡之先新淦属庐陵治在今清江鎭之东南二十里有山曰紫淦淦水出其下县之得名以此隋开皇间李子乐为新淦令以县去郡远请扵朝始迁今之治所以墓之葬县未迁或者又谓墓在新淦之旧县则今之清江镇新兴观前江岸水齧故址不存盖不可得而考矣姑即今墓所在而言之是墓也当阛阓之间直衢道之左其地縦广可二寻有半旧有亭而无扃鐍且湫隘弗称甚非所以安体魄也洪武乙巳春嘉禾杨子山来宰是邑曽未期年庶事以理一日过墓所仰而眎之则栋宇倾頽而瓦砾穿漏也俯而眎之则甓砌缺裂而芜秽坌集也归语同僚曰为政之道当以树教为先务且以陶母之贤而葬扵此宜后人有所企慕而兴起焉者矣今其亭宇凛然而将压可不及吾世而一新之乎扵是捐己资购工聚材撤其旧而新之为屋十楹防以栏槛级以石阶又累甃増培其墓而墙其四周且加垩焉经始扵嵗之庚午八月壬申讫工扵其年冬之甲子费不及民而民大和恱相与砻石以记其事而请文扵余余谓陶母之贤其行实载于传记者人皆得而知之也为政者诚能以风化为教人之急务使世之为母者如湛氏之能教其子则国何患乎无人材之用而天下之事恶有不理者哉然则是举也其有闗扵世教不亦大乎请以是为记
　　袁州重建卫治记　　　　　　　谭九龄
　　皇明诞膺天命抚有海宇神武之功超迈千古四方既平爰定兵制以驭内外京师天下之首也既设重兵以固基本郡县手足也凡形胜冲要之地亦置兵控制使大小相维中外相应临事调用则纲张目举有条不紊所以措天下于泰山之安而定千万世之鸿业也袁居江西上防连接湖广自昔为藩郡嵗丙午始命欧文显为佥事开卫置司俾十有二千戸所焉眀年千戸韦富以功陞佥事继陞副使时征讨方殷公署未立洪武改元韦侯始建公宇治事而一时权宜未尽如制三年朝廷以天下大定论赏功臣韦擢陞同知而淮西王侯仍济宁马侯英来领卫事二侯久歴兵务至则议新政令而旧所兵悉分代闽建惟千户王用所辖千人存焉会朝廷籍兵士之余丁义属者为兵二侯阅其壮勇者二千人以闻眀年命下増设千戸百戸等以率之并旧兵分为左右中三千戸所自是兵势益胜乃新政令増城浚濠筑飞楼营串房立屯田造轻舸凡战守之具靡不毕举暇则引士卒躬训练旌旗衣甲焕然改观方议公署而湖南栁桂峒民弗靖有防命王侯领南昌抚州永卫及袁之兵讨平之师方旋而南康复有以妖言搆乱者马侯承命往征之侯善用人获其渠魁余党就解五年宜春侯黄公奉命征辰沅五溪蛮王侯复行侯前询知溪峒之俗设防掩击之以故东西千里烟尘廓清年谷屡稔士饱而马腾二侯乃谋曰国家以阃任分委将帅以宣威徳而镇方靣也今公宇湫隘弗称观瞻宜改作焉乃命鸠工选材分职任事因以旧规而増广之中为治事之堂堂之旁为赞政之幕后为重堂以筹防最后为旗纛庙以奉军牙之神庙之侧神厨神库宰牲池在焉治事之前翼两庑以分六曹前设仪门外为曹门门内左为镇抚防右为屋四楹以备僚属之居自堂及门合用之室无不备梁栋戸牖丹雘辉煌光彩耀目来者肃容经始扵七年四月落成扵十有一月工用之费皆二侯捐俸以给之分职田所入以膳之作而不书何以示将来遂伐石以记
　　醴溪记　　　　　　　　　　　梁　寅
　　醴溪在防山之阳十五里其南北皆连山水贯流其中北山之西曰堵山其次曰菰峯又次曰紫云峰其下为灵峯寺正北有二峯森立尤竒秀其东曰神峰吴将军之祠在焉又东有冈回抱曰链冈其南山之西曰石门两峯对峙巨石如虎蹲其次曰大金峯大金峯而下绵亘若屏然至其尽处与链冈对中有圆阜突出水上两山衔之若龙之争珠者居人名之曰珠堆当石门之下为松池泉出其间窦如井者三四其味最甘酿之以为酒醇酽异扵常以为糜虽白粲而上凝赤色食之若饴盖泉之尤羙者也其下流为溪演迤东注溉田可五六十顷居溪之阳凡百余家而吴姓者十之八九世耕且学多淳质故不徙其业不轻去其乡予家在菰峯之阳松溪之上曽大父繇分宜之湖泽台而徙扵是里之名旧曰里收长老相传云里之田极膏腴嵗常丰收故古以是为名而其为士者或名之曰里溪予以溪之泉甘如醴故又更名醴溪云尝观夫民戴仁而履义负隂而抱阳其生一也而其水土之异则质性亦殊是以君子慎其习焉吾里之俗淳厚且多秀异之士固地气然也使居是里者父饬其子长率其幼去华侈之尚守勤俭之规革狠悖之性崇礼逊之美以是溪为仁里而人皆有士行顾不系扵习哉吾将见后来之才俊益多而地灵之所钟未艾也故记其山水之槩以示里之子弟使知有所本且有所励是亦善风俗之意哉
　　梁氏书荘记
　　余山岩之士少好文籍迨乎中年稽古益久窥道颇的则又因多暇而好论著夫躬行之士不务扵立言然耻没世而无闻亦往往借是今朝之初共承眀诏陪诸缙绅议礼制获观太常所蔵书迨归田野十五六年之间索居无所为因思托之言以传来世前读程朱易以其释经意殊乃融防二家合以为一谓之易参义扵读春秋也病传之言异褒贬或过乃因朱子之言唯论事之得失谓之春秋考义及归老之后扵书也以蔡氏传之详眀而姑释其畧谓之书纂义于礼记也以其多驳杂唯取格言以类而分谓之类礼扵周官也芟剔其注使其眀畅谓之周礼考注扵诗也因朱子之传演其义而申之谓之诗演义又稽之经史以待策问谓之策要凡羣书之言则取其精粹申以己意谓之论林悯时俗之失则縦论古道畧示劝戒谓之耄言惮诸史之繁则撮其大要易扵览阅谓之史畧复尝类集古之格言芟取其要谓之类训是诸书或刻之以传或缮写以蔵暨凡所得书皆聚之一室故号书荘焉盖曰家之恒产寡薄使子孙能守是荘亦足以赡生非徒夸其多而已也凡人之生世必有禆于国必有益扵民故为公卿为百僚为将帅为守宰又其下为胥吏皁为农工商贾皆不徒衣食必资其心与力以为衣食焉吾为士者乃衣食扵人心不勤力不瘁非敝民者耶所谓荘者田舎之称也秔稻菽粟之所藏也吾无田以获秔稻菽粟而所藏唯书子孙守焉无租税无科需而学之成也又足以应上之求赞时之治是吾之不念子孙而不立产业所藏唯书乃所以深念夫子孙者嗟夫山之为石者有银之矿而緑生焉有鉄之矿而朱生焉然则家之有书而后嗣之能学亦理之然也若夫有书而怠于学者人也学之成而禄不及者天也为子孙者又当尽乎人而听之天可也梁寅记
　　萧彞翁祠记　　　　　　　　　夏　霖
　　天地间絪緼磅礴之气升降上下凝合而为人体全理具知愚同之岂有彼此之间哉及乎疆域既分星土攸设表之以崇山界之以大川封境殊而地气异于是而美恶分矣故鲁之多儒齐之多诈燕赵多悲歌慷慨之士习以地移俗与时变耳濡而目染上行而下效民风土习恶得而齐一哉惟我庐陵山川之秀甲于江右大忠大莭实生其间至丞相信国公而愈盛当丞相未第时指忠莭祠而言曰没不俎豆其间者非夫也卒以死莭为宋三百年有天下之光宋之待士岂独厚于庐陵哉而光眀俊伟照耀简册惟庐陵为然良有其故也于戏孰知丞相而后又有贞莭其人乎贞莭先生萧彞翁幼而孤事母以孝闻长而力学书无不读以聪敏闻尝以御史荐为建昌州学正又以诗经中江西乡试乙榜复为贑州濓溪书院山长世乱兵兴贑长奉防为江西参政领兵平袁州辟彞翁参谋共军事贑兵至吉未几而沔兵亦至参政遁去彞翁叹曰有城而不守非忠也遇敌而弗战非勇也我则参谋也何面目见天下士乎即日投学宫井中不死或出之三日不食为书附其壻罗岳曰男子之贞犹女之洁一有玷缺万善难雪我则死矣竟赴井死郡人义而哀之葬之读书台侧时至正戊戌五月望日也呜呼先生何其勇于死欤壬辰之乱纲常沦斁事有不忍言者而从容就义视死如归惟先生一人虽其在军事功无可纪录而勇往不顾至于再入井而不悔此与欲蹈东海者何异而或者犹论其可以死可以无死是盖不死之人耻其无死乃反议死者以掩其恶只见其不知耻之甚也事久论定而先生之高风劲莭不可及已学之士友相与言曰先生抱道守正足谓之贞以死徇义足谓之莭遂諡之曰贞莭生而在忠节之乡死而祀忠莭之堂一杯之土托乎宫墙是足以不朽矣虽一死其何伤先生名生以字行吉水螺溪人宋殿中侍御史定基诸孙父淼龙宋国学上舎配李氏无子嵗时奉祀者门生子壻云
　　孝节堂记　　　　　　　　　　张宇初
　　番阳周氏世为宦族而在元尤多显仕攻篆籀书名四方者伯温父也公歴仕扵朝暨出莅江东海右其冢嗣克复公未尝去侍侧元季兵兴克复之官山东道过广徳值盗起妻子奔窜有女甫八嵗背母失所向天下既定亦声迹不闻洪武间番商人往来于濡者吿曰公女曩以兵革流濡幸故契张元弼氏择嫁许眀道生子三人元弼且训以孝传女则克家有成立甫长知求父矣公惊骇悲恻久之己卯秋二甥彦升某竟走番迎养焉公且愕且喜询其母年已四十有七眀道早卒以节自励眀日乡里婣故交贺公益少自慰己而与偕往焉父子相去数十年有死生之隔感慨留连道说故旧闻者莫不异而悲越逾年还番今年秋来逰吾山具吿其颠末而复感怆焉曰子知我厚幸记之予不获辞夫孝节所以励风俗厚彞伦也予尝观刘向传列女自三代而下两汉多善俗美教而贞顺孝淑者代有之然能若曹娥朱女其孝行卓卓可称道者亦鲜矣今克复之家世承簪组词章之后其流风余泽之薰陶宜有自矣使居庸下之质犹将有所觉焉矧其闻习之有素者哉其所难能者值时多难奔窜流离之余犹能习诗书亟求父所在而苦节自持可不谓之贤矣乎且兵兴以来若此者岂胜道哉而公幸以耆年获存生死一见则尤世所希有而元弼亦可谓笃于友义矣可无一言记之乎因书为孝节堂记
　　孝子亭记　　　　　　　　　　周　叙
　　人子之于亲当无往而不尽乎诚也生则养以适其欢没则葬祭以致其宁此其常也脱有不幸捐躯陨命所不暇顾是皆出乎天理民彞之真夫岂可以伪为哉吉水李孝子隋大业中人幼丧母哀毁过甚事父益至每出逾里辄返曰吾可暂时忘膝下乎父病十旬衣不解带既没未葬比舎失火火骤至遂恸哭伏棺而死事载县志其墓在学宫之旁墓之前有亭废兴不一国朝洪武初知州李侯恒甫新之前进士陈公宗舜为之记宣徳间知州柯侯暹复新之嵗久碑残缺今武昌刘侯钊来知县事既除治其墓脩其亭慨石刻不存乃属记于余惟吾邑以忠孝闻天下有宋时杨忠襄公邦乂以通判建康被执死杨文节公万里以权臣専国不食死与欧阳文忠公俱列祠扵学宫夫孝百行之本而忠由之以推也方忠襄城陷骂贼不屈卒毙白刃其爱国之诚与孝子伏棺罹烈焰爱亲之诚何如哉盖当是时知有君亲而不知有其身知纲常大义之不可泯而不知白刃烈焰之为可畏非天性纯懿而所学所养有素者能之耶吾知二君易地则皆然矣孝子名不显于史传独以墓故犹使人观感兴慕若此岂非人心之天亘宇宙而长存者欤由是言之孝子以孝倡于八百余年之前文忠忠襄文节以忠继于四百余年之后俾吾邑缙绅士至今家服诗书而人尚节义者岂无由然哉因记斯亭遂并及之以为臣子劝夫激励风化以淑人心县令之职也刘侯视政之初而致意于斯其亦知所本矣是皆不可以不书
　　南康县复秀公台记　　　　　　陈　谟
　　秀公台者南康贰令吴公徳基父所复也曷为而复之从民志也古者大都小邑胥由卜定然山川形势风气之聚若舟瑶以陟巘降原升墟而望楚与京类可征已南康其壮哉县乎览厥治所中髙四隤若元武状堂后西偏隆然特起成墩又若其曵尾然因墩以为台而台自宋丞相秀公陈旭升之景祐间以校书郎出宰民徳之不忘遂取其諡名焉台非徒胜槩是都抑形势攸系哉洪武二年着令中外诸府寺并环筑公舎长贰吏胥族处缭以髙墉固以总门縦广崇庳罔或超度县尅日攻位适台直少府防事遂之台前豫章十数围寺门古栢一株无烈风雷同日应声自防众骇愕然业已建不可渝已三年秋县老若士并力一辞恳吿贰令自台之狺犷胥庆县既卑矣罔可畏忌讦诬猬兴赤子焉所芘宁县官独忧耶且县有故易此必戾木有知而既吿之矣眀公幸复之哉君曰岂其然乎乃迁少府防浚池之塞隆台之平民欢趋功不日而复崇加其旧又出俸钱置亭卓而覆之用慰恱民情抑以时观逰莭劳佚礼宾客焉仆适道广省校文还君引坐台上觞酌无次指南山曰滃然翠浮爽然气蒸非南中所可儗又指北山曰此九日岭亦因丞相名而命之前直元武首起新亭扁曰夀龟池左右嘉木扶疎清风徐飘翛翛冷毛发四序迭乎前万景赴其下台奄而有之不尚可记乎仆曰然此一役也有规有颂古不容轻废规也复古之旧嘉与民同休颂也匪镵金石莫恵久逺吾见公盛徳美政与秀公遗爱钦扵世世矣
　　杨氏重脩祠堂记　　　　　　　解　缙
　　宋杨忠襄公以大义死建康闻于天下其族属先后皆有莭行盖杨氏建家于吉自门下侍郎知吉州辂始侍郎善待士唐末五季之乱士大夫多依之以居迨宋之初吉之名族视古为盛真宗大中祥符八年侍郎诸孙伾擢进士甲科仕至屯田贠外郎知康州以清谨与乡人萧侍郎彭大博齐名真宗御宸翰书于殿柱曰江西三瑞仁宗皇祐初著作郎纯师以文章显蔡京之柄用也洪州通判存抗以直言格其请托卒为所摈卓然之行倡于忠襄之前至文节公万里以宝谟阁学士致政家居闻韩侂胄専权误国草谏防毕愤惋不食死子长孺仕至安抚使直义之化沾濡蛮越击豪强不避近戚捐俸入七十余万代输民租不持一钱去凛然之节继于忠襄之后又若安抚使炎正与吏部侍郎孜皆见称于世不辱其家稽之史编古未有也于法皆当祀以表节行励风俗故元盛时杨氏之贤同知昆山州事学文始即文节公故居为祠规制广扵前而田益加多嵗久弗治田芜宇倾予先世与文节公有连少知读其文见与益国周文忠公及晦庵朱文公乡之诸君子过从觞咏想见一时之盛徒步谒祠下江东诸山如画屏列于前地据髙爽宋崇陵御书诚斋字掲文安公所撰词记刻石具在乔木苍然挺秀为之伫立顾望兴懐低徊而不能去者久之永乐二年甲申八月初吉杨氏之贤季琛以旧臣膺京兆之举作令南海次脩祠之顚末授予而请记焉盖经营于元年八月以今年五月讫工季琛实倡率其族人因其故六楹及余材可用者益以新木凡三百四十有竒砖甓五百有七増设始祖吉州公及屯田公二龛诸小宗显宦序昭穆从祀废像设用木主刻世宗祀田祭器牲币酒数仪莭科条扵碑隂祭用冬至立春子孙縁嵗转直祠祀祠宇壊漏辄饬毋怠罚如科条所以尊祖而垂后可谓逺也已可谓详也已于乎岂为杨氏而已哉
　　南麓斋记
　　季琛杨先生令子民服述其先南麓斋居之所以作而请记于予曰先待制忠襄公所居里曰杨家荘由庄之西行四五里南山秀出曰鹿峯俗传有老父乗白鹿于此飘然独去近之不见故以名云或曰以其形似也故又曰鹿角峯其前衍为平畴两山对峙圆如覆釜曰金鱼峯皆可爱赏山下有涧深倍寻丈北溪之水自旛竿岭东南注之叠石为崖其流直下望之如瀑布喷珠拥雪听之若鸣雷若震鼔若骤雨至声逺益清若鸣佩环若琴筑然先高祖学睡翁少传刘静春之学通诗书易春秋天文歴数靡不研精着五经辨疑歴法五行论等书行世在宋太学与诸生上书斥贾似道之奸已而叹曰水火怒文眀将食此天道人事将代易时也盍归乎哉中斋邓光荐信国文公皆为诗赠之故曰学睡者寓迹陈图南之意时皆称学睡先生始筑室兹山之麓而题其扁曰南麓斋四方学者争造其门以经学授清江范徳机以歴法授习吉翁以天文数学授临川钟朗而南麓之学遂行天下至先曾祖文川翁又结交虞文靖公掲文安公欧阳文公申斋桂隠二刘公卒业于范公之门范公尝赠之诗有曰始我南山居与子共朝夕服事子尊君恩义蔼夙昔文安公又称之曰范公之诗清江傅若金得其神庐陵杨伯允得其骨天下以为确论而文川不自以为至也退居南麓弟子弥进若渝川黎应物庐陵刘粹中里族杨防谦皆知名当时元末之乱斋燬于兵乱后先从祖济川复辟馆于兹以授学者洪武中家君始为堂宇缭以周垣髙眀壮宏有加于前聚书数千卷俾黻与弟翼讲习其中而求得前中书舎人詹公孟举大书南麓斋三字掲之朝夕思惟继绍前烈未几而家君出仕为令海隅调官山东贻书丁宁付黻兄弟凛然孤陋无与讲眀者昔先生尝辱顾之愿一言以自励焉余三复其词而叹曰予惟始逰南麓时民服尚少然已竒之不谓其能文辞如是也且自学睡翁至今百有余年国家代迁陵谷俱变南麓一斋诵之声相续岂可以寻常盛衰视之哉百余年间经济道统之学所以维持人心世道者皆出于是也今之世济其美者岂非天之意欤民服兄弟勉焉毋以俗学文辞自满无患讲眀者之不至也尊君清脩伟莭所至着声循良他日入为乡相归休田里著书立言与功业益乃祖之风烈可期也余亦世家南山下忝为邻曲异时亦得乞身于朝与民服贤父子往来讲习于兹亦可期也书于斋居以俟
　　世节堂记　　　　　　　　　　梁　潜
　　吉水曾希升之来京师也从其舅氏翰林编脩周君孟简过予因慨然流涕而言曰遭家之不幸凡三世皆以夭殁曰眀辉予曾大父居中予大父而仲持予先君也三世娶皆周氏周氏里盛族曾祖母西园先生方大之子寡居时年二十八祖母元东宫说书志逺先生之子也寡居时年二十七予之母则子敬之子又志逺从子也寡居时年才二十二三母皆以节自守独予曾祖母之殁久矣幸二母康强无恙方将以其事闻于有司以干旌别之典而非二母志则有所不敢又恐其终遂泯然无以表见于世则不孝之罪大矣因以名其堂而求记于先生此二母志也谨介于舅氏以请予闻其言而悲之夫三代盛时内教之脩自闺门乡党达之邦国以风化天下故不独公卿大夫之家虽庶人女妇亦皆能躬蹈礼节以之自防此其教使然非其质之能然也三代而下内教不行闾巷之女妇无所取式茍有足称者非其教使然其质之能然也由于教虽中人可使为贤由其质虽贤不能保其无过然则后世女妇之行有足称者岂不尤难也哉曾氏之母同出于一门无间于三世盖又旷世所未尝见者至欲泯晦不愿以闻于时此虽士之眀礼义审于轻重内外之分者尤难之也方女教无闻之后而有如三母之行是宜为之书不独以着三母将以警劝扵世也希升为人循实其逺祖三聘三鳯当宋季世皆有卓行三凤当时目为伪学在吕祖谦三十一人中者也志逺为东宫说书时其母命之还即日辞去不顾当时之贤者皆髙之两家先世风莭凛然如此三母之行固有所薰渐而然哉
　　坦端堂记
　　故吏部尚书刘公崧以老乞致仕髙皇帝许焉既赐之还又宠之以诏公归筑堂于私第之左名曰坦端之堂盖取诏书坦怀端志之语云于乎髙帝于公眷顾之厚终始不替至于名成身退而宠眷益隆宸翰宝章之辉煌烂然照于蓬荜君臣相与之际亦何其盛哉始公由儒生见授兵部职方郎中拜北平按察副使改礼部侍郎权知吏部尚书事文章功业并着于时位望隆矣而谦卑如未尝仕然不矫激以絶物而行益峻不诡随以同众而众莫为之异一于诚而安于命公之所以简在上心者其以此也自古人臣不受知于上不足以行其志于下髙帝于公知之深故一语而尽其平生虽尧舜之知人无以异也此公之所以拳拳不忘既去其位而犹有以名乎其堂焉公归之眀年复以司业徴及公之卒恩章尤笃生荣死哀古今有如公者亦少矣公所居曰珠林距泰和城五里公殁未几其居敝不治者久之一子又早丧其孙曰并长知学能世其家因改筑其堂而新之盖距公之殁已三十年矣于是琼州守王君伯贞为大书其额请记于潜潜自童子时尝拜公于床下公不以其童孺加抚爱焉盖尝慨念公之不可复作也因为之书以记其堂云
　　贞节堂记
　　贞节堂者泰和刘彦桓与其弟彦湘所以奉其母孺人之堂也刘氏为里钜族彦湘之父曰仲坚好学负材其兄号吟所者尤豪于诗孺人归刘氏十年年二十八而丧其所天子二人长者才三嵗遭家多故播迁倾覆一门壮者无几存或劝孺人改适以存二子孺人辄大恸欲絶持之益坚卒抚其孤至于长大教之以至于成凡四十有二年而刘氏之嗣赖以不坠者孺人力也夫节义人所难也士大夫非素眀义理一旦临利害之际鲜不失其所守女妇生长闺门乃能蹈之终身不失岂不尤难也哉孺人姓萧氏元御史方厓君曾孙也君以方壮之年当元盛时自江西儒学提举佥宪广东西拜监察御史弹劾奸宄所至为之凛然一时劲气论者至与丞相文信公并称百余年来未有其言为过者然年三十八卒矣于乎此吾庐陵之所以盛盖自诸贤忠节之着而又有如君者惜史传失传不得暴诸后世乡人父老虽能言之亦十失其八九其子孙亦迁徙沦落少有知之者闻孺人之贞节使人慨然念之世家余韵流波其未泯者尚在于此哉故香山县丞彭君叔介尝为刘氏塾宾为扁其堂曰贞节而琼州太守王君伯贞为大书二字以掲之彦湘又以求予记闾阎之士欲知方厓君之烈者读予记则不独有得于孺人贞节之一事也南昌府儒学重新圣贤庙像记　　胡　俨
　　南昌江西之都会也故学庙壮观于诸郡洪武甲戌秋学庙灾像随燬未几庙重作像未设春秋有事祀以木主迄今三十有四年是为宣徳二年监察御史毗陵许公胜金华包公徳怀姑孰夏公能按临是邦以正月上日暨藩臬诸公只谒庙庭顾瞻徘徊慨然有作新庙像之志于是诸公协赞以成其美鸠工集材访古遗像兴作于是月丙午吿成于三月某日仰观圣容冕服耀煌巍巍乎王者之尊矣四配十哲各称其年徳与其爵之所为服者龛帷殿庑焕然一新凡诣学庙得瞻圣贤道徳之光华莫不肃然起敬岂独系学者之依归也哉典教事者乃列状求为之记考之礼书先圣庙像之设不载其始而通典释奠仪则曰祀享之日设先圣神座于堂上西楹间东向设先师神席于先圣神座东南北向盖古未有像故将祭而设位也唐开元八年三月国子司业李元瓘奏顔子配像当坐今乃立侍闵子骞等虽列像庙堂不参享祀七十子者则文翁之壁像犹存制从其请顔子等十哲为坐像悉令从祀曾参大孝亦塑像坐于十哲之次七十弟子及何休等二十二贤则图像于壁盖当时已有像矣若韩柳庙碑亦可征也朱文公礼殿塑像说曰古人之坐者两膝着地因及其蹠而坐于其上也眀年属钱子言作白鹿礼殿欲临祭设位子言不以为然而必以塑像为问余既略为考礼所云其后乃闻成都府有汉时礼殿诸像皆席地而跪坐文翁犹是当时琢石所为尤足据信乃杨方子直入蜀帅幕府因使访焉则果如所闻者且为仿文翁石像为木偶以来塑手不精或者犹意其或为跏趺也去年又属蜀漕杨玉休子美今乃并得先圣先师三像木刻精巧视其坐后两蹠隠然见于帷裳之下惜乎白鹿塑像之时不得此证以晓子言使东南学者未复见古人之像以革千载之谬为之喟然叹息文公之说如此近时老师宿儒以像设为象教且以为异端误矣盖文翁刻像之时象教未入中国也其可谓之异端耶嗟乎圣人之神明洋洋乎如日丽天如水行地无所往而不着学者即此而求之彷佛其形容于千载之下而思慕其道徳于千载之上诵其诗读其书端其趋向岂非吾党进徳之地乎然则斯举也其所系岂小补哉倡其事者三御史协赞之者宪使童公寅参政程公禧宪副成公均刘公洵参议陈公杰刘公中孚佥宪黄公翰髙公暐王公继行顾公谦乐其事而来劝相者都指挥佥事罗公夀督其事者南昌知府任肃同知季振推官万鹏新建知县茅自得南昌主簿萧绍经理其始终者教授陈铨训导陈观生员黎彦常李衢吴诚范瓛周友谅邓志学塑土设色雷日新熊尔思其人也而俨为之记庶几来者征焉
　　重脩徐髙士祠堂记
　　水经郦元云贑水北径南昌县西歴白社其西有徐孺子墓又北歴南塘其东为孺子宅际湖南小洲上豫章续志云孺子亭即孺子宅也旧宅在州东北三里许涂廙古今志及寰宇记皆云在梅福宅东陈蕃为迁于塘东百步湖南际小洲上即郦元所云者自唐以来扵其所作亭宋初王眀为守更新之易为广厦未知何时复毁南丰曾公继为守始即其处结茅为堂图孺子像而祠之亦曰湖南小洲上有孺子宅号孺子台盖曰宅曰亭曰台皆即其处而世易其名耳元初江西行省参政东平徐琰重作之至正末燬于兵故处没为民居髙桥之南有孺子亭盖自唐有也考之郡志唐宣宗时塘东有三亭曰涵虚曰孺子曰碧波干符中俱废洪容斋曰碧波后为孺子祠髙桥之孺子亭余幼时尝防其下土阜屹立有亭岿然祠孺子范土为像乃汉衣冠也洪武甲寅都指挥宋晟以其当行道平之太守许方遂迁祠扵环波亭之故址而碧波之孺子祠亦没于湖矣环波亭者宋熙宁中张帅子顔即涵虚废亭所建后亦废故髙桥之祠迁立焉祠枕湖风雨所会嵗既久而祠益壊永乐癸夘秋监察御史张公庸谒祠慨然有志新之郡庠生黎彦常陈昶因劝率好事者鸠工聚材以成其志扵是参政樊公敬宪副成公均各以其禄助之作祠堂三间广二十四尺深加广之数二尺甃其壁而缭以垣中新肖像外树门屋规制一新丹碧焕然扵湖光烟水之间五阅月而吿成既成又五年而求余为之记呜呼孺子平生志行见诸史其髙风清节重于当时称于后世千百载无异词诚独行之君子哉抑尝论之伯夷之清栁下恵之介孺子有焉若孺子者夷恵之间也君子论世尚友况居其乡者乎故不以鄙陋记其本末使来者有征焉
　　重脩新建儒学记
　　新建县儒学乃元之宗濂书院也按郡志宋淳祐间江丞相万里典藩于洪以濂溪周子尝尹南昌乃建祠祀之表其额曰宗濂精舎其地在望云门外龙沙冈之上后燬于兵元立学官天下郡县皆有学元统初邑令薛方即龙冈故址以为邑庠时省臣贾鹿泉监司刘宣因郡士万一鹗熊朋来之请谓精舎既为邑庠而周子之祠不可湮没故相与出赀得民间废宅于东湖北涯复创宗濂书院元季龙冈之学复废而东湖之书院存国朝洪武五年遂以书院为新建县儒学于今六十余年矣其居讲席者非一人而兴造脩复者亦屡矣然更嵗月风雨震陵而殿堂门庑斋舎祠宇不能不腐挠败剥有志于斯者存乎其人焉宣徳七年春三衢江玠来为教谕慨然有志新之玠丞相公之族孙也即以其事请于当道时吏部侍郎富春赵公巡抚西江监察御史安岳王公亦按治于兹合藩臬诸公及郡邑长吏询谋佥同即其故而更以新于是自礼殿达于门庑自讲堂及于斋舎若蔵脩之室若江公之祠鸠工饬材加甓墁垩丹碧照耀轮奂増美巍然杰出于湖光天影之间猗欤伟哉工始于八年春二月再阅月而吿成可谓役不烦而民不劳也董其事者主簿桂阳袁景春既落成谒余记之窃惟是邦濂溪先生过化之所丞相江公所以祀先生者岂徒然哉诚欲学者知所依归而光风霁月髙山景行千载犹一日也故学舎虽有迁易而道则无古今求其道者图书具在图衍太极书体大成而天地万物之理无所不该推之扵用则脩齐治平自身而家而国而天下亦举而措之耳学者果能于先生遗书讲求而尽心焉则日进于髙眀不流扵污下日归于中正不惑于邪说而凡驰骛于文藻役志于功利者皆非先生之学也吾党之士幸相与朂之是为记
　　苏云卿祠记
　　士君子幼而学壮而行致君泽民行义以达其道者乃其本心也然时命不偶道不可行材不能展势不可为功不能立于是遯迹山林栖泉石而友麋鹿隠约以终其身者岂其本心哉余观歴代史策有独行有隠逸等传当时史官亦何取焉岂不以其负才能脩莭义道虽未志不可夺縦无济时之功终有坚贞之操足以立懦夫之志息贪竞之风其视茍得之徒俛首低徊孰若无愧扵心放身而自得此儒先君子有取扵广汉苏公者良有以夫公字云卿与张丞相德逺为友宋南渡徳逺贵显云卿乃遯迹豫章结庵于东湖之小洲种蔬织屦为业垂二十年其离羣独居泯其形迹盖有慕徐孺子之风于千载之上者乎中兴国史以云卿为隠逸第一人岂徒然也人谓徐孺子为东湖之孔眀余亦谓苏云卿为东湖之孺子易称遯世无闷诗咏考槃之歌云卿之谓乎彼抗奋不顾果于忘世者不可同日而语矣监察御史昆眀张公仲益巡按江西尝阅郡志见云卿之事喜曰是可以表世砺俗乃吿藩宪帅阃诸公谋立祠宇湖洲之故址于是邑中尚礼之士伍百逊秦本武李复初秦文伯万邦竒徐尚文魏友良叶原中叶景良九人者闻义而兴各以其赀市材募工始事扵正统壬戌夏五月吿成于是嵗秋七月八窻虚眀而中为肖像焕然翼然于湖云烟水之间逺近瞻望莫不起敬仲益之景行先贤可谓发潜徳之幽光而云卿之清风髙致则亦与孺子之祠垂诸后世同一不朽云
　　饶州府重脩府治记
　　饶自吴芮为番阳令号番君则饶故番阳县也两汉皆属豫章郡建安十五年吴析置鄱阳郡梁置吴州至隋始改饶州歴唐五代宋元以至扵今所虽不一而饶之为郡则如故也吴置郡时仍治番君故城郡志则曰旧府治在城西南桃源山麓世传晋郭景纯所迁元季之乱吴宏据之为行省今为千戸所矣今之府治故安国寺也国朝洪武二年郡守胡干祐即其故而营建焉距今六十余年堂宇廨舎寖入敝壊为政者习于因循莫克脩治宣徳庚戌春知府黄公通理偕同知冯郁来莅是邦慨然有志于新之阅嵗政脩事举民安其治而通判李仪诸忠林袒推官唐廷相继而至于是合谋而作之积材庀事辇石陶甓工献其能民効其力经营缔搆易故就新光华增于昔而人不知其劳正堂五间髙二丈六尺有竒深倍之广加于深者六之一后堂三间髙一丈八尺深杀于正堂者五之一广视正堂不及者七之三堂之南靣仪门五间堂之前东西曹舎十间堂之左右经歴司照磨所各为防三间戒石有亭丰衍有库丽谯有楼巍然焕然杰立于郡邑之中抚绥乎斯民临驭乎属邑瞻仰者莫不扵此起敬焉是役也始于辛亥八月落成于眀年四月相其事者经歴栾中信知事饶豸照磨郅礼司其会计董其役者府史王恱也功既吿成郡之僚寀又相与谋曰茍得文字以纪成绩则黄公先事之勤得以表章且俾后之来者相承而勿坠也谓郁于余夙昔相契遂遣邑庠生吴伟奉书来告予虽衰老尝史官姑记之
　　临江府重脩儒学记　　　　　　熊　槩
　　临江为江右大郡郡有文宣王庙旧矣宋景祐三年始徙于郡治之东负城而近俯大江倚平阜珠宫禅刹映带左右山水之竒胜诚他郡所未有也庆歴绍兴间郡守张着始建学舎以为师生讲肄之所景定庚申燬于兵郡守史有之江万顷相继脩葺设仪门防门廊庑又饰先圣贤像于其中规模闳伟当时江万里欧阳守道皆尝为之记咸淳己巳史有之又建眀徳堂于大成殿之左信国文公为书三大字至今犹存歴嵗滋久风雨倾圯元至治三年尝脩之洪武初又脩之宣徳改元又尝修之嵗庚戌余友中书舎人胡防海澄自禁近出教是郡首谒先圣顾瞻上下徘徊太息以为是学一郡之观瞻今隘而且敝若此何以昭崇仰而作新士类乎遂与训导黎徳脩鲁元吿之太守朱得同知易武铎通判杨迪佥曰是役长民者之责也遂各捐己俸命郡人徐克等庀工鸠材首新眀徳堂次及廊庑学舎悉皆撤其旧而更新之前后东西学舎凡八间用人之工万有余木植之费二万有竒凡丹垩金碧之属亦万有竒经始于是年二月吿成于次年八月深广坚壮辉煌锦耀视旧益增而新焉嗟夫学校之设盖以眀人伦厚风化而为国育才也然人伦所以眀风化所以厚其本则仁义礼智其用则君臣父子夫妇长幼朋友其文则易诗书礼乐春秋而教之之术在先收其放心养其徳性渐仁摩义使之沦于肌肤浃于骨髓体立而用行成已以成物是学斆为风化之原也岂近小哉海澄之为教于缓急先后之序轻重大小之伦施之皆当其宜其用心可谓勤且慤矣临江素称诗礼之乡衣冠文物甲于他郡若昔之刘贡父孔文仲兄弟清脩雅莭文章事业辉暎后先至今天下后世以为重也士之生于是逰扵是者可不思所以自励欤他日立朝则思为名臣出而临民则思为良吏俾休声美誉与乡之先达蔚乎相望庶几临江之流风雅习代有足征而海澄之所以拳拳于是举者为不虚也学之兴废岂小补哉
　　临江府学重建大成殿记　　　　周　帎
　　国朝太祖髙皇帝受天眀命统一华夏临御之初首诏天下正百神祀典凡岳镇海渎悉去前代滥封之号忠臣烈士以当时爵位为称独先师孔子依歴代尊崇之典王爵如故盖以其参天地赞化育眀王道正彞伦祖述百王垂宪万世其功用之大上下与天地同流亘古今而不可易故也由是以来自京师达扵天下郡邑莫不有学而学必有庙以崇祀事列圣相承丕绩成宪励精图治恢广文学作新士类治化之盛超轶往古临江府先圣庙学在郡城西南大江之浒始作于宋景定庚申丞相江公万里为之记重脩于元至正乙酉邵庵虞公为之记至国朝宣徳之初则距创造之始几二百年栋挠级而丹垩漫漶矣今参政朱公得时为郡守以兴脩为己任庙堂门庑斋庖次舍既皆易其朽腐植其偃仆焕然更新而退庵金文靖公复为文以记之朱公九载政成考绩扵天官属邑之民无少长咸不忍其去上章乞留者数千人朝廷知其贤特陞公为江西右参政仍掌府事公既复来自庆以为得终其恵于临江之民盖以学校之教为先劝督之暇顾瞻大成殿歴嵗既久且昔之材具非良不足以称大郡之观欲撤而新之时则同知苏君适通判邓君诚知事赵君淳照磨王君俭等力赞其果相与捐俸廪会经费市材木于湖湘间工出于僦力出扵佣既成而民不知劳经始扵正统八年三月越眀年二月讫工髙广悉増于旧像设具备轮奂加美赫然改观公躬率逢掖舍奠吿防乃命教授王贠以书抵京师属予记其成
　　慈训堂记
　　紫阳朱子作小学书着立教之篇始以太任胎教为言次举孟母三徙择邻之事然后及过庭之训其意盖谓人之徳性必资于幼成故以母教为先也颜氏家训曰禁童子之暴谑则师友之戒不如傅婢之指挥傅婢且犹若此况于母氏而贤者乎眀争显谕于长大之日不若潜移黙养于幼穉之时然则人子之成才有系于慈母之教者尚矣为人子者岂可忘慈母之训乎彼有严父以教于长成之日者且犹服膺慈训而不敢忘况乎早失所怙自幼至长咸有赖于慈母之教是安可得而忘之哉此金川毛大仪慈训堂之所以作也毛氏本吉水望族宋孝子询神童君卿皆其先之闻人大仪之曾祖自任始徙新淦之畴陂簮缨诗礼不坠世绪大仪丧其父时与其弟显泰俱尚幼冲其母袁孺人守共姜之莭辛勤教育今皆底于成立故掲斯堂以示不忘间来北京介其表叔工部右侍郎罗公汝敬求予为之记夫大仪之母太孺人守莭于盛年克笃义方以教其子可谓贤母矣而大仪兄弟善承其母之教克自树立以无愧乎先徳亦岂不谓之贤子哉虽然大仪昆仲尚当勉其所未至焉经曰立身行道以显父母孝之终也大仪勉之此予与汝敬之所望也
　　拜虎冈记　　　　　　　　　　陈　善
　　包实夫泸溪人也世业儒鲁伯先生其父焉眀经力学事亲惟谨尝以文行着于乡故为受业者所宾礼洪武元年舘于邑之太常里是冬归省而复之焉由故涂至厚嶰忽值一虎突其前实夫进退莫能避虎如伏状类拜者徐起衔其衣之左腋曵之行实夫随其往至林莽中虎释而蹲实夫亦对而踞乃语之曰汝虎也尔得无防吾肉殪于汝吾复何憾然吾二亲俱七十余汝能容吾毕其养乎吾肉茍虎食终还于汝也虎乃起曵其衣裾复至故处舎而去嗟乎虎恶兽也何人心之有惟其父子之仁耳故人之遇虎鲜有得生者然兽之仁由人以感之况孝弟之至通于神眀实夫遇虎而不伤正色以待之岂非视生之如寄死之如归欤抑孝弟之至而有神明祐之欤则物吾与也孰无人心之谓哉予故传其事以为事亲者劝
　　景仰亭记
　　景仰亭者饶州太守王侯作也祠祀前守而复建此亭憩息之所宜有也亭而名曰景仰者何也取诸髙山仰止景行行止之意也前守谓谁顔公真卿范公仲淹王公十朋也侯所以敬事之者何也盖三公之徳行着天下恵泽在生民誉望闻海内皆尝出知饶州人之所不能忘也唐天宝之乱盗贼蠭起顔公独秉大莭遏宼锋然以正直不容于奸邪连被贬斥及正庙祀举朝仪言事益切召谤益深卒陷于希烈以死宋天圣中章献临朝范公居谏职首言天子无北靣太后古无代立者及论时政阙失谓安危治乱在用人公私之间宰相恶之落职知饶州移延庆饬守备事上遇人一以诚信先忧后乐者公之素志也王公为著作时言人主之职有三任贤纳谏赏罚而已又言大臣怀奸误国八罪正左右史之职以论谏剀切出知饶州萑苻多盗一夕遁去歴典四郡雨旸时若人之眷怀有如父母其徳善可知也古之君子有志于斯世者必以圣贤为师非道不言非法不行不以死生祸福介意唐宋以来治乱多矣君子小人更迭用事得失之辩是非之公盖有不可泯者鲁叔孙穆子谓立徳立功立言可以不朽三贤之所立如此王侯合而祠之宜也侯名忠钱塘人由进士入翰林改兵部主事用简防陞今官廉公眀慎吏畏民怀尤加意养士至亲为授经天久不雨躬祷而雨其精诚有足尚者侯既为此亭兵部尚书孙公原贞题其榜侯乃以书吿予曰忠昔在翰林从逰今幸典名郡继三贤之后其遗休余泽风声气习表然在人者忠得仿而行之以恵此一邦亭之有名示志也愿先生为之记予既为书三贤之美而期侯之徳业充而极于逺大也诗不云乎庶几夙夜以永终誉侯果有取焉则掲于亭之壁以为记
　　贞节堂记
　　吉水李直孚作堂以事其母孺人而名之曰贞节之堂孺人邑中沙上酆防亨之女年十九归金滩李允臧直孚之父也归之又眀年丁未国朝将经畧中原先取粮江西允臧主馈运舟次安庆溺焉时直孚生始数月孺人年二十一即以守节自誓而允臧家素贫孺人勤于女事以自给上奉舅姑下育幼稚败帏瓦灯一室萧然人不堪其忧而孺人安之又五年舅殁葬祭一如礼兄怜其少欲嫁之孺人哭曰吾闻之妇人以夫为天天一而已岂有二乎故夫死不嫁天地之大义也惟禽兽则异乎此且夫去时以老亲幼儿属我今舅殁而姑尚存幼者日以长矣而廼以禽兽视我我有死而已兄知其志不可夺不复言又三年姑殁治丧一如其舅直孚长勉使勤学曰尔父惟尔一息不勤学无以立身直孚感其言不敢怠学以有成孺人乃喜曰吾殚心劬力以仰事俯育今幸无负于吾夫可以见于地下矣直孚事孺人甚谨而名堂若此盖着其徳也夫贞者知正而固守之之谓节者事有其制而不过之谓也在易恒六五之象曰从一而终此妇人之贞守之坚确而不越乎理之常此节之六四所谓安节者也圣人垂世立教皆本于天理民彞之正人孰无是心顾有不能然者欲累之也欲动情胜则陷于邪僻放荡而不知检其于禽兽奚逺哉孺人之徳无愧于圣人之训非贤能如是乎孺人年八十一乃卒守节者六十年而堂未有记卒之后十年直孚子同仁成进士在北京始以父命请于予思着其徳于久逺故予为之记孺人之善所以仪于家施于乡里者盖多此不着着其所以名堂者云耳
　　万安县学重脩大成殿记
　　万安文献之邑也儒学在县治东北而当山川之胜若金鵞芙蓉诸山章贡诸水重冈疉嶂恬波骇浪不间逺近巨细皆廻合拱挹效竒献秀于此故昔作者有取焉其所建立庙在前学次之人既钟其清淑之气而益以学问往往登高科跻膴仕有盛名当世而万安之学著称于天下至于今久矣缮治不继日入于敝朝廷每下兴学之诏有司以多务鲜克用其力景泰壬申都察院右佥都御史姑苏韩公允熙奉命廵抚江西得便宜从事政令脩举威行恵施而尤以兴学为急至万安谒先圣周览殿庭而叹其敝陋召邑中耆儒秀士富家巨室欲集众力而新之邑之义民曾时望言于众曰公之兴学以圣人之道教敝邑子弟甚盛心也为父兄者奚可不自勉而以烦公虑乎学之资用殿为大时望请独任之一不以及人公大喜加奬励焉时望务逺图不惜费市杉木湖湘必取合抱大材其他砖瓦铁石黝垩丹漆等物及诸工匠皆求其良者而以财致之是年九月兴工而以眀年四月成为大成殿五间髙四丈五尺有竒而深濶称之脩梁钜栋重檐刻桷土木采章极其轮奂圣贤像貌之居殿中者皆塑绘如制视昔之美有加焉既而韩公复以事临万安徘徊瞻视见其巍然焕然可以冠诸邑益大喜曰时望尝出谷赈饥玺书褒赏为义民今又独捐巨费以成朝廷兴学之美岂非诚好义之士哉左副都御史刘公广衡万安之杰也与曾氏联姻好谓其世泽在人故家有余积而韩公秉徳蹈义足以使人兴起故时望为此不难也不可以不书乃属予为记以示后人使知今日兴作之所自而万安令某则请具石以刻焉
　　周文襄公祠记
　　公周氏讳忱字恂如其先防稽人唐末黄巢乱有讳勍者为御史中丞率兵鎭九江子孙因家焉后又徙南昌之武宁由唐迄宋世有宦绩为名家有元盛时天骥为吉州路总管赠江西行省左丞追封豫章郡公遂家庐陵郡城之北隅三传至南康路知事鉴公曾祖也祖遗安先生仲徳始徙今吉水之月冈父秉昻皆不仕而皆以徳谊重一乡公生而頴敏好学诸书经目辄不忘遗安先生喜曰是必能大吾门遣从名师受业永乐甲申取进士太宗皇帝命防其尤者入翰林俾进学公愿与其间公日夜奋励不少懈当天下太平四宾贡祥瑞迭至文学之士歌颂圣徳者日新月盛公之文章最为人所称道时方脩永乐大典一时名儒皆集馆阁亦多让公为能书成授刑部主事寛厚眀慎狱无遁情闽有林姓者年二十余被诬为逆党行财狱久不决公一见问其言曰党事发时方二嵗岂能行财力释之及脩五经四书性理大全成上知可用向意用之陞刑部贠外郎太仓成命公主馈运直粮赋不严而事集仁宗皇帝即位有荐公为郡守者不听及封建亲王择辅导以公为越府右长史宣宗皇帝念畿内之地国家肇域于此苏常诸郡赋税当天下之半宜有以优养其民而用匮民困吏不称任故也乃擢公为行在工部右侍郎往抚之凡饥寒劳役利害有当兴革者大小之事皆以付公公奉敕惟谨而以养民为先务苏之赋重郡豪尝巧取以自肥而官赋常不足田里细民困于暴敛至弃产以逃鬻子女以缓刑罚嵗逋尝积至百万以待恩霈公知其然乃立法置塲择人总收而发运焉不入里胥之手计常年过取之赢而积以济农又发库财平籴以待凶嵗武臣之禄当输南京给之则请令受于苏而收其运费亦以恵农民其达北京而舟楫失利或官有科需及民间饥窘无措者皆以所积之赢通给之不责偿于是细民惟知力田输税仰事俯育而已他一不之及官无负租私无横取鼓舞欢乐者二十年而上之委任亦笃虽遇父母丧皆夺情俾任事而宠终之礼加焉事或严重虽非公所履亦以命之若审録南京系囚考察郡县吏督京卫屯田理松江煮海之利如此者非一也其寛缓严急必以公不以情人皆以为宜而无间然者松江嘉兴地濒海公受命防寇相土宜筑城堡造战船训练士卒尝若有警然者凡上所命无不称防列圣在位多降玺书奬励而加锡赉焉今上皇帝临御嘉其劳勚陞戸部尚书以旧制辞改工部未防仍命往抚南服以其民之安之也公益勤笃始终如一所以兴利除害如曩时时边鄙戒严需兵器以命公民闻公令如子趋父事百万铠仗皆应期而办景泰二年以风疾辞不许章再上乃命戸部侍郎李敏代公还且戒敏凡其所行良法美意无轻改盖仍有意用公也及见上命光禄宴劳之公退而疾作仆廷中防不能起上察公实病命致仕归景泰二年八月也公祗事五朝夙夜匪懈懿徳善行舆人诵之至论巡抚之绩亦首及于公盖公于民事知无不为为之必尽其方郡邑水旱当赈给者多不待命下安其危殆而完其骨肉者不可胜计又推余力以及其所当为而皆有成功脩应天府学之尊经阁苏之吴县常之江隂镇江之丹徒丹阳安庆金山太仓诸学作阙里之金丝堂若武进之孟渎何闸江隂黄田闸蔡泾闸苏之宝带桥镇江之镇西桥所以通往来资蓄泄者皆公所重建而人不知劳先贤故迹如李太白范文正梅圣俞魏鹤山祠宇皆脩葺之一不以烦民初公年六十即傍所居之双崖营草屋若干楹各以其胜名之至是而归老焉娱意于山水之间足迹未尝至城府宾客过从辄倾倒相欢所为诗文若干卷出入唐宋诸大家盖沨沨乎其言也四年十月三日卒年七十三上闻之悼叹命礼部致祭工部为治坟茔赐之諡曰文襄诸子仁俊仁迪仁俭仁广孙琬瓒环璇琦璲奉葬于其里黄冈之原既备之仪物如制又即墓之右作享堂五间以嵗时行礼中祀公像左右二厢以贮祭器凡诸宜有者无不其缭以周垣扃以大门严严翼翼内外完好又买田五十亩以供嵗费而来求予记其事以示久远予与公同取进士同朝者五十年知公为最深且周氏之先徳厚矣而公又加厚焉子孙相继足以垂不朽而何待于予言然不可辞也故为书其行之大者以为祠堂记其细可畧也
　　重建贯道桥记　　　　　　　　陈敏政
　　白鹿洞书院前有门曰贯道门南数武有石桥跨涧亦以门名考郡志书院有石桥三曰流芳曰枕流曰贯道而国初金华王公祎逰书院记云书院毁已十五年树生瓦砾间大且数围前有石桥曰濯缨曰枕流书院所存者独此二桥而不及贯道盖其废久矣天顺戊寅春余脩书院往视适乡贡进士李昊与其徒数人读书院中请于余曰是桥值贯道门实书院正路也脩书院不可不复此桥乃命桥近居民觅圯石于涧得三之二喜曰是易尔又得石工庐陵张文祯欣然以为己任经始于二月庚子再越月而成视旧加髙三尺有竒下有巨石恐其阻涨水而有损于桥也徙而去之并塑先圣四配像于礼殿李周朱三公像于前祠而书院之观悉复其旧矣
　　紫阳堤记
　　彭蠡湖滙江西十三郡六十余县之水由湖口以出于江每春夏雨集峡水盛长江流湍急而湖水势缓为江流所遏弗得出则水益涨而益濶弥漫数百里长洲巨滩不得踪迹与洞庭震泽俱为天下之巨浸焉凡舟楫之经于是者幸天晴风便波浪不兴则扬帆径渡亦易易尔不幸半济之顷值风雨骤作巨浪如山前奔后拥潜蛟怒鲸从而出没以作其势舟行少失便利辄荡覆破碎虽有仁人义士望而怜之莫克救援也南康当澜左蠡之冲波浪之险尤甚故凡舟之至是者必择深湾曲港泊之以风平浪静而后行其近地可以泊舟渚者上三十里曰潴溪下五里许曰神林浦客舟往往集焉惟郡傍皆髙崖峻岸洪涛巨浪日夕冲撞其间非特往来者无所于休而居民之舫驿逓之舟亦无所于藏由是商旅不停贸易靡获而居民益贫惟所谓西湾者水涨可容数百舟而其湾浅狭内无委曲之港外无捍浪之堤南风卷浪往往毁民垣壁宋元祐间郡守吴审理始于湾口搆木为障崇庆四年郡守孙乔年请于朝以石为堤延袤千有百尺广二十尺横截洪流之冲中辟为门以通舟出入内濬二澳可容千艘人以为便嵗久渐圯淳熙间朱夫子来为守申准监司拨官钱一千贯米五百石募民脩筑迨今三百年日渐頽圯岂无一二贤守令尝加脩葺而迁代不常工费不足卒无成功隄石为水洗去者十二三二澳亦壅塞干浅弗足御浪而庇舟景泰甲戌夏敏政以太平郡判迁守南康询兴敝举废事于父老咸曰是隄为官民商旅之利也若及今不脩隳前功而贻后患兴废举坠莫有急于此者余闻之恻然暇日率僚属父老诣旧址而周视之则为功甚大所费亦广郡邑之储枵然莫措也既逾年政行民便郡颇无事集僚佐以议之时同知潮阳蔡君用生通判济南孙君智节推西蜀张君应选佥曰南郡虽陋而三邑钜室之好义士亦多公果能断然以兴废为己任吾辈以公意徧谕之必有倾捐禀以助者为之殆不难也郡司狱桂林卢思聪勇敢士也毅然请以身任督役之劳选能敏耆老二人曰官琇梁冲协力谋之于是建昌县钜室杨素观以舟载石工诣府廷谒毕即与思聪等沿江上下视铲石之所而用工焉且献谷百石为廪工费其他钜室相继而至或助之谷或济之财逾年石工来吿得石濶二尺厚三寸者七千八十尺有竒农工既毕湖水亦涸邑人咸曰可以即事矣逺近闻之父戒其子兄谕其弟荷蒉携锸云集隄下情愿効力因命琇冲籍其少壮什五之而分二畨用旬有五日则一更之以息其力由是人心益喜乃悉取旧石之倾圮者而重甃之炼石为灰煮糯为粥两石之罅以粥和灰而胶之俾坚若一且濬澳之壅以益隄之髙计用谷七百石银二百两有竒经始于乙亥之十月毕工于丙子之九月长广如旧加髙三尺逺而望之宛若一城屹立于巨湖之滨以扼洪涛而障巨浪居舟行楫咸得栖泊而无风涛之险初工人发土得古碑于隄侧乃咸平二年乡贡进士张某所作徳星亭记亭则知军林揆剏为馆宾之所者也而郡志失之人莫知有是亭也越数百年而是碑复显于今星子义士左璇请以私财搆亭于隄东而匾以旧名南瞰湖水北靣通衢往来之士至是者毎举手加额曰朱文公百载将废之功不意复覩其成于今日也岂徒一郡一邑之民所赖东西南北之士罔不皆赖焉博哉是隄之为利也仁哉太守之为心也工既毕思聪砻石请记余以郡事旁午弗遑措笔今年几七十获请于朝而致其仕代者既至心虑稍清乃书记镌诸石以纪用功之次第其助财谷之士则书之碑隂云
　　重建南康府谯楼记
　　南康郡建于宋太平兴国三年而谯楼之建不知所始然有郡必有门有门必有楼以限内外耸观瞻郡邑之通制也元至正间郡守孙侯天民重建谯楼而虞伯生记之谓郡治本宋乾道所作后至元乙亥燬焉则是楼之与郡治同建同燬而至是重建也眀矣又谓是楼两端为台崇十有八尺楼于上屋三间有左右翼台之基至屋之极通五十八尺今旧楼之髙盖如孙侯之旧而间则增其二上下俱以木为之盖孙侯之所建又燬于元季之兵燹而是楼则我国初之所建也既乏刻石之记文又无题梁之嵗月其创始之先后作者之姓名皆不可考矣楼上有扁题南康府三大字洪武十三年知府安智立则是楼也岂安侯之所造欤父老云是郡无城郭而当要冲自元季盗起人民逃散以府治侨寓于他所其地遂为虎狼之窟穴人迹罕到自郡治北接庐山二十里间皆巨木森然成林时为郡者以土工难成而大木易得因去旧台而悉以木构焉然皆松材也外为风雨之所飘零内为虫蚁之所蠧食不数十年朽坏倾欹歴数官不能更作则取他木旁掖之姑幸其未仆以障内外尔无复壮丽之观也余到官之初属吏白云楼之某楹将折某梁将压若不支且仆矣余往视之信然数其縦横撑拄之木则已过旧楹之数不可复加矣则喻之曰姑俟余徐图之吏皆嗤其难越数年予脩石堤毕工颇有余财始议重建而节推张君选力赞成之于是三邑钜室闻之亦有愿助资以相成其事者召匠计之咸以为松木易蠧宜易以他木而其长且大如旧楼之栋者不可得也若筑台为址上构以木则规模壮丽可致永久佥以为然乃啓窰陶甓鸠工运土而市材于旁郡不逾时畚锸斤斧并手齐作经始于天顺三年之秋九月张君自督役而司狱卢思聪隂阳正术梁轰实左右之迨四年之三月而土木之工吿毕惟陶瓦取之南昌违期弗至未克覆焉适春夏霖雨连旬台靣之水横溃四出于是台旁新甃之甓渐圯时余已得请致仕而张君亦以九载秩满去官方以弗成厥工为惧既而大理评事西蜀雍侯浩来代与同知杨君振通判孙君智议伐茅以覆楼而取各窰之余甓辇废寺之旧石与圯甓相兼命工重甃之视旧加坚宻焉且委余曰是公之绪也不可不文以记之台之崇如旧而深广加三之一中为环门以通往来左为陞级以达上下楼凡五间旁有夹室共为楹七间楼之左右为羣吏廨舎三十六间每间髙一丈三尺深若干濶若干东西两向而列凡从事于郡者人授一间咸以为便落成之日郡吏蔡诚等请书其事于石而未暇今因记谯楼并书于末俾来者有考焉
　　新喻县治记　　　　　　　　　张　彻
　　新喻自昔属扬州域汉属宜春吴始置县莫详治所隋开皇十八年属袁州时县治在龙池墅大业八年迁距村唐麟徳元年复迁龙池墅大歴八年水泛城郭郡守李嘉祐奏移虎瞰山即今之治所宋淳化三年始隶临江军元元贞二年陞县为州国朝洪武二年复州为县属临江府领九乡县旧有土城周围约五里今废唯四门旧迹仅存葛峰环其东防岭踞其北钟鼎山之秀位乎西南之交虎瞰山独隠然居中世传五星奠位大河之水自袁而来纡余沦涟至是而渟滀回互与地势相曲折合虎跑泉而东文人显官以道徳政事炳炳琅琅称天下者多出乎其间实江右名县也县治嵗久倾圮殆尽前官弗职一木莫能支知州张暨知县李公让仅有志于为终莫能复继之者视为传舎孰究孰思宣徳五年武林洪钧来尹是县廉以律己勤以抚民眀以烛微公以取信凡有害于政有利于民者辄罢行不留宿未期月政化大洽民用休阜弦歌比屋上下无事乃选材木具瓴甓畚秽壤基新土授工人以成算先作县治若干楹髙眀宏深气象轩豁视之往昔奚啻倍蓰作堂于治后以嘉善名存旧额也作舎于两旁以文吏栖典案牍也作仪门以肃其出入鼔楼以严其更漏示民知敬而有警也至于廉宪分司易柱石以广之皇华使馆崇栋宇而饰之库庾坛壝坊巷衢道咸撤而新之然后治其居第及同官廨舎凡所宜有者靡不极其整且备工始于其年之十二月讫于宣徳七年之五月费皆官给而有节民皆子来而协心若神助天成一何速也工讫耆老万子逺等请砻石以俟尹辞未获属彻记以文彻惟百余年之久废而作新于一人之手使凡为县者举如尹之贤则可以少寛吾君吾相之忧也传曰为政在人信哉继今居喻之水土服尹之徳化者各亲亲长长谨士习勤耕织小大相戒毋犯常宪则逺近举安于夀域淳古之复不难焉彻无文不解斧藻喜尹之贤于人也逺功之着于喻者大用述其槩俾刻于石庶来者视其美知所劝云尹字惟衡通经学能文章志行卓然足以负大任云
　　新城先贤祠堂记　　　　　　　何文渊
　　浙江台州临海陈君从熙由进士来为新城令朞月境内大治以正身心持廉介为教本以振举风俗作新人材为先务是以令出风行无有违悖邑有先贤祠堂在文昌阁之东偏以祀其乡之先达唐丞相郑公畋宋崇政殿说书李公泰伯尚书左丞邓公温伯名儒吕公南公工部侍郎何公升之衢州通判萧公雷龙状元张公渊微元佥事胡公梦魁国朝工部尚书黄公子雝礼部侍郎江公仲海乳源县丞涂公敏凡十有一人嵗久祠宇圯壊为政者恬不加意从熙作而新之妥神有所瞻拜有庭蔚然可观人心忻恱每春秋祭祀先师孔子从熙自出俸钱市猪羊酒果以祀先贤祭毕与教官诸生等饮于祠下坐谈之间无杂言但曰尔乡之先达若某之显宦某之文学某之忠莭他邑罕有也尔诸士生于斯长扵斯耳之闻之者熟矣得不思所以踵其后而为国家之用以扬名扵后哉于是诸俊秀皆耸然而起有动于中而思企及焉祠宇之脩真足以激劝人心者也从熙有剸繁之材藩臬具闻于上调吉安永新寻内擢山西道监察御史而祠堂未有记吾宗礼科给事中舸斋先生属予言以纪之且手书从熙为政去淫祠散废寺之田与恤贫民抑豪强抚穷困杜絶请托日招造士涂恢邓时康王湛刘本中等讲说经义凡十余事予惟摭其有闗于政务之急者并记之于此云
　　江知县平寇记
　　正统戊辰夏六月贼人邓茂七作乱于延平府之沙县分遣其徒攻劫邻县七月陷将乐八月陷清流九月陷宁化十月陷建宁十二月陷石城而予广昌为县东西南之三边皆陷于贼贼人朝发则夕至官军无能御之者都指挥方政于县之新坊里后屯岭遇贼为贼所攻官军数千死者相枕人心危栗携抱避贼繦属于道时新安江君敬夫宰吾邑乗贼未至与民约曰老稚妇女移出避寇壮者守家营田御贼于是招集义士唐志谦等万有余人教习攻击搏刺之法而制造长弓药弩钩刀利防以保障县治人心奋勇悉听号令倾心委命无有敢后不啻子弟之于父兄也贼人谍知狼顾枭视于境上莫敢深入复遣危留记率众驰入贼巢攻败其党邑赖以保全民无失业秋亦大熟眀年己巳夏巡抚江西杨公彦谧上其事皇帝命江君为建昌府通判兼掌广昌县知县事赏其功也夫兵家之事先声后实当贼锋方炽之时人之报贼者或曰广昌聚兵七八万人或曰药弩中人立死不可治义士教练之精无不一当百贼人闻之皆胆寒盖不待交锋而己夺其气矣夫武夫悍将统军讨贼反为贼败视吾江君宁不惭愧失色哉且广昌居江西上流广昌失守则南丰南城抚州次第失陷为祸滋大鲜有能御之者以此言之则江君之功宜为江西平寇之冠予旴人目覩美事故记之
　　重创建昌郡治记
　　宣徳己酉春冬官尚书请以建昌府治暨守御千戸所改为荆藩殿宇制如其奏于时宣庙临御以天下剧郡难其守乃命大臣荐举京官中政声茂著者为之监察御史肇庆陈公鼎在荐举之列奉玺书乗传来守建昌至则听政无所乃谋创建府治度地于城之西北隅厥地髙爽背山靣阳旴姥之水自南而趋东麻姑之山自北而环西府堂据于形胜之中堂之前筑甬道道之南为门屋二重屋皆三间堂之后为思政堂又后太守公宇处其中二守公宇居于东通守公宇居于西推守公宇居东之南偏经歴司照磨所设置于府堂之东西吏户礼三房立于府堂前之左兵刑工三房立于府堂前之右以至库藏司狱司吏胥之廨舎凡所当设者次第而列南北直深八十丈东西横寛六十五丈绕以垣墉濬之水庸其创建规模大槩若此工未毕值今上皇帝嗣登宝位召陈公为都察院副都御史降敕书命前监察御史济宁杨公谊守建昌杨公至视陈公之所为凡堂宇之未成者成之丹雘之未施者施之垣墉之未髙深者筑之濬之可谓完且美矣致仕山东左参政南城李公永言谓予曰汝为御史时与陈杨二公为同僚二公来为建昌汝又知之最深者二公为府治其用心勤且劳矣盍为之记夫为政者固不可以无堂而政之得失则不系于堂而系之于人也陈公之至而吾民之□骜者多公乃治最强横者十余而民始知法度之可畏骎骎然日趋于善复布其教条施其徳恵而境内称治杨公继之絶请托禁奸弊平徭役雪寃滞兴学校厚风化振纲纪脩废坠威罚之严若秋霜恵爱之施若春阳而民乐于康乂矣其视陈公之政同条而共贯也识者谓吾民若久病陈公如医之诊脉用药既已去其疾之半矣杨公如医之调防保养而体之羸弱者康强而病尽去二公皆医治之手也然陈公既防超擢而吾杨公政声之美彰彰在人耳目其得久留于此乎吾之所言不隠二公之善者盖欲后来之为郡者居斯堂治斯民不悖前人之所为也故为之记
  </div>
  <div class="pagination">
   <a href="江西通志_page320.html">
    上一页
   </a>
   <span>
    ...
   </span>
   <a href="江西通志_page316.html">
    316
   </a>
   <a href="江西通志_page317.html">
    317
   </a>
   <a href="江西通志_page318.html">
    318
   </a>
   <a href="江西通志_page319.html">
    319
   </a>
   <a href="江西通志_page320.html">
    320
   </a>
   <span class="current-page">
    321
   </span>
   <a href="江西通志_page322.html">
    322
   </a>
   <a href="江西通志_page323.html">
    323
   </a>
   <a href="江西通志_page324.html">
    324
   </a>
   <a href="江西通志_page325.html">
    325
   </a>
   <a href="江西通志_page326.html">
    326
   </a>
   <span>
    ...
   </span>
   <a href="江西通志_page322.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
