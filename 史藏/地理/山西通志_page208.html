<!DOCTYPE html>
<html>
<head>
    <meta charset="UTF-8">
    <title>山西通志 - 第 208 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 208 页/共 700 页</h1>
    <div class="content">　　明宗应州人父霓为鴈门部将生子邈吉烈以骑射事太祖为人质厚寡言执事恭谨太祖养以为子赐名嗣源所将骑五百号横冲军歴拜代州相州刺史节度昭徳军同光元年徙镇横海是时梁唐相拒于河上庄宗欲攻郓州以断梁右臂嗣源对曰夹河之兵久矣非出竒则大计不决臣请独当之以步骑五千涉济袭破郓州王彦章急攻郓州庄宗悉军救之嗣源为先锋击败梁军追至中都擒彦章彦章虽败而段凝悉将梁兵屯河上庄宗未知所向嗣源曰此去汴州不数百里前无险阻信宿可至汴州已破段凝岂足顾哉乃遣嗣源以千骑先至汴州攻封邱门王瓒开门降庄宗后至大喜手揽其衣以头触之曰天下与尔共之拜中书令二年赐以铁劵同光四年遣讨赵在礼三月甲寅入于魏以其兵南入汴州四月入洛阳监国即位改元天成时春秋已高不迩声色不乐游畋爱人恤物于五代之君有足称者在位十年子宋王从厚立寻为潞王从珂所害
　　后晋
　　高祖姓石氏名敬塘其先从朱邪归唐入居阴山为人沈厚寡言明宗爱之妻以女是为永宁公主常明宗麾下天成元年拜保义军节度使二年十月拜宣武军节度使三年徙镇天雄寻拜河东节度清泰帝疑之三年五月徙镇天平敬塘不受命谓其属曰先帝授吾太原使老焉今无故而迁是疑吾也且太原地险而粟多吾当内檄诸镇外求援于契丹张敬达等来讨九月辽太宗入自鴈门大败敬达兵乃筑坛晋城南十一月丁酉立之国号晋己亥改元天福闰月己卯次河阳辛巳至自太原在位七年葬显陵
　　后汉
　　高祖姓刘氏讳知逺其先为沙陀部人后世居于太原知逺弱不好弄严重寡言面紫色目多白睛与晋高祖俱事明宗为偏将徳胜之役晋高祖马甲断梁兵防及知逺以所乘马授之复取高祖马殿而还高祖徳之及留守北京以为押衙高祖镇河东对举兵知逺与桑维翰密为谋画及即位太原以为侍卫亲军都虞候领保义军节度使辽太宗送高祖至潞州临决指知逺曰此都君甚操刺【徐无党曰世俗谓勇猛为操刺】无大故勿弃之天福六年拜河东节度使北京留守出帝拜中书令封太原王又拜北面行营都统封北平王然未尝出兵开运四年遣牙将王峻奉表于辽辽太宗赐以木拐峻还乃议建国二月辛未即位太原称天福十二年国号汉三月丙戌朔蠲河东杂税四月史肇取潞州泽州五月甲午太原尹刘崇为北京留守丙申如东京戊申次绛州六月甲子至自太原二年正月改元干祐更名暠时年五十四
　　附
　　渤海王追尊高祖神武帝高欢字贺六浑渤海蓚人四世祖泰仕慕容氏曾祖湖后归魏为右将军湖第三子谧仕魏侍御史坐法徙居怀朔镇谧生树性通率不事家业住居白道南数有赤光紫气之异邻人以为怪劝徙居避之树曰安知非吉居之自若及欢生而妣韩氏殂养于同产姊壻镇狱队尉景家欢既累世北边故习其俗长而深沈有大度轻财重士为豪侠所宗目有精光长头高颧齿白如玉少有人杰表家贫及聘武明后始有马得给镇为队主镇将辽西段长常竒其貌谓曰君有康济才便以子孙为托自队主转为函使尝乘驿过建兴云雾昼晦雷声随之半日乃絶若有神应者每行道路往来无风尘色又尝梦履众星而行觉而内喜为函使六年自洛还倾产结客自是乃有澄清志与怀朔省事云中司马子如及秀容刘贵中山贾显智为奔走友怀朔戸曹史孙腾外兵史侯景亦相友结孝昌元年从杜洛周私与尉景段荣蔡儁图之不果而逃为其骑所追子澄及魏永熙后皆幼武明后于牛上抱负之澄屡落牛欢弯弓将射之以决去后呼荣求救赖荣遽下取之以免遂奔葛荣又亡归朱荣于秀容先是刘贵事荣盛言欢美至是始得见以憔悴故未之竒也贵乃为欢更衣复求见因随荣之廏廏有恶马荣命剪之欢不加羁绊而翦竟不蹄齧已而起曰御恶人亦如此马矣荣遂坐欢于牀下屛左右访时事欢曰闻公有马十二各色别为羣将此竟何用也荣曰但言尔意欢曰以明公雄武乘时奋发讨郑俨徐纥霸业可举鞭而成此贺六浑之意也荣大悦语自日中至夜半乃出自是每参军谋既而荣以欢为亲信都督荣举兵为前锋荣入洛以定策勲封铜鞮伯累迁第三镇人酋长常在荣帐内荣尝问左右曰一日无我谁可主军皆称尔朱兆曰此正可统三千骑以还堪代我主众者唯贺六浑耳因诫兆曰尔非所匹终当为穿鼻乃以欢为晋州刺史无何荣诛兆自晋阳将举兵召欢使长史孙腾辞以绛蜀汾胡未靖不可委去兆恨焉自是始有图兆计及兆入洛闻之大惊又使孙腾伪贺兆因密觇孝庄所在将劫以举义不果乃以书喻之言不宜受恶名于海内兆不纳而封欢为平阳郡公初孝庄诛荣知其党必有谋乃密敕步藩令袭兆后藩既败兆等兵势日盛兆又请救于欢欢内图兆复虑步藩难除乃与兆悉力破之藩死深徳欢誓为兄弟时葛荣众流入幷肆者二十余万皆不聊生寇攘大小二十六艸窃不止兆问计欢曰六镇破残不可尽杀宜选王腹心私使统焉若有犯直罪其帅则所罪者寡兆曰善谁可行也贺拔允时在坐请欢欢拳殴之折其一齿曰生平天柱时奴軰伏处分如鹰犬今日天下安置在王而阿鞫泥敢诬下罔上请杀之兆以欢为诚遂委焉欢以兆醉恐醒后或致疑贰遂出宣言受委统州镇兵可集汾东受令乃建牙阳曲川署梗阳驿子为亲信都督兵士素恶兆而乐欢莫不皆至居无何又使刘贵请兆以幷肆频年霜早降戸掘黄鼠而食之皆面无谷色请令就食山东待温饱而处分之兆从其议其长史慕容绍宗谏时兆左右已受欢金因谮绍宗与欢旧有隙兆乃禁绍宗而催欢发欢自晋阳出滏口路逢朱荣妻北乡长公主自洛阳来马三百匹尽夺易之兆闻乃释绍宗自追欢至襄垣会漳水暴长桥坏欢隔水拜曰所以借公主马非有他故备山东盗耳王受公主言自来赐追今渡河而死不辞此辈便叛兆自陈无此意因轻马渡与欢坐帐下陈谢遂授刀引颈使斫己欢大哭曰自天柱薨背贺六浑更何所仰今旁人搆间至此何忍复出此言兆投刀于地遂刑白马而盟誓为兄弟留宿夜饮尉景伏壮士欲执兆欢齧臂止之曰今杀之其党必奔归聚结兵饥马瘦不可相支不如且置之兆虽劲捷凶狡无谋不足图也旦日兆归营又召欢欢将上马诣之孙腾牵衣乃止兆隔水肆骂驰还晋阳欢行舍大王山六旬而进将出滏口倍加约束过麦地辄步牵马逺近闻之皆称高仪同将兵整肃益归心焉普泰元年三月封渤海王四月加授东道大行台第一领人酋长永熙元年晋大丞相柱国大将军太师闰三月大胜于韩陵孝武初授大丞相天柱大将军太师增封幷前十五万戸辞天柱减戸五万七月帅师北伐自滏口入尔朱兆大掠晋阳北保秀容幷州平王以晋阳四塞乃建大丞相府而定居焉二年正月大破兆于赤洪岭兆毙亲临厚葬之慕容绍宗以尔朱荣妻子及余众自保乌突城降天平元年迁费也头部于河东三年七月魏孝武至长安己酉王入洛九月魏孝静迁邺留洛部分事毕还晋阳自是军国政务皆归相府武定五年正月丙午薨八月葬邺漳水之西齐天保初追崇献武帝庙号太祖天统元年改諡神武庙号高祖渤海王追尊世宗文襄帝高澄字子惠神武长子也母曰娄太后生而岐嶷神武异之魏中兴元年立为渤海王世子就杜询讲学敏悟过人询甚叹服二年加侍中开府仪同三司尚孝静帝妹冯翊长公主时年十二神情隽爽便若成人神武试问以时事得失辨析无不中理自是军国筹策皆预之天平元年加使持节尚书令大行台幷州刺史三年入辅朝政加领军左右畿大都督大象元年摄吏部尚书兴和二年加大将军领中书监仍摄吏部尚书武定四年十一月神武西讨班师驰赴军所侍衞还晋阳五年正月丙午神武薨夏四月壬申朝于邺六月丁丑还晋阳七月戊戌魏诏为使持节大丞相都督中外诸军录尚书事大行台渤海王八月辛未朝邺固辞丞相魏诏可复辞前大将军余如故六年三月从太行返晋阳六月巡北边城戍赈赐有差七月还晋阳居北城东柏堂以宠琅琊公主欲其来往无所避忌侍衞皆出外辛卯遇盗兰京而殂时年二十九葬峻成陵齐初追諡文襄庙号世宗
　　安定郡公追尊太祖文帝宇文泰字黑獭代郡武川人世居朔野为大人有普回者因狩得玉玺三枚文曰玺普回以为天授魏天兴初四世祖陵徙武川陵生系系生韬韬生肱纠合乡里斩贼衞可孤后没于定州肱娶王氏生泰任侠有气干有黑气如盖下覆其形及长身长八尺方颡广额美须髯髪长委地垂手过膝背有黑子宛转如盘龙形面色紫光人望而敬畏之少有大度不事家人生业轻财好施以交结贤士大夫为务初随朱荣例迁晋阳以统军从荣征讨后以别将从贺拔岳讨东海王颢于洛阳孝庄时以功封宁都子后从岳入关太昌元年为关西大行台左丞齐神武既诛尔朱氏遂专朝政帝请往观之至幷州神武以帝非常人曰此小儿眼目异将留之帝诡陈忠欵具托左右苦求复命倍道而行行一日而神武悔发上驿千里追至关不及而还会岳为侯莫陈悦所害遂统岳军魏诏为大都督魏都长安军国之政咸决焉加授大将军雍州刺史兼尚书令封略阳郡公晋丞相大统元年都督中外诸军封安定郡公三年齐神武率众下蒲坂涉洛大破之于沙苑八年十月齐神武侵汾绛围玉壁帝出军蒲坂神武退度汾追之遂遁去恭帝三年进位太师大冢宰十月薨于云阳宫年五十五葬成陵武成元年初諡文公孝闵受禅尊为文王遂追上尊号庙号太祖晋王追尊太祖武帝李克用国昌子少骁勇善骑射能仰中双鳬军中号曰李鵶儿其一目眇及其贵也又号独眼龙其威名盖于代北初为唐云州守捉使及国昌拒命自称云中留后唐欲招辑之拜大同军防御使从国昌入塞北中和元年代北起军使陈景思发沙陀吐浑万人行至绛州沙陀军乱景思念非克用不可将乃以诏书召之于塞北承制以为代州刺史鴈门以北行营节度使二年十一月景思克用以步骑万七千赴京师三年正月至于河中进屯干阬黄巢党惊曰鵶儿军至矣二月败巢将黄邺于石隄谷三月又败赵璋尚让于良田坡横尸三十里是时诸镇兵大战渭桥贼败走入城克用乘胜追之自光泰门先战入望春宫升阳殿巢败南走出蓝田关京师平克用功第一拜检校司空同中书门下平章事河东节度使十一月遣其弟克修攻昭义孟方立取泽潞二州巢南走攻陈州四年克用以兵五万救之自河中渡河四月败尚让于太康又败黄邺于西华巢且走且战至中牟临河未渡而克用追及之贼众惊溃比至封邱又败之巢脱身走克用一日夜驰二百里追至冤朐不及而还过汴州休军封禅寺朱全忠飨之于上源驿夜酒罢克用醉卧伏兵发火起侍者郭景铢灭烛匿克用牀下以水醒面而告以难会天大雨灭火得从者薛铁山贺回鹘等随电光缒尉氏门出还军中七月至太原请加兵于汴遣弟克修将兵万人屯河中僖宗和解之用破巢功封陇西郡王光啓元年河中王重荣与宦者田令孜有隙徙兖州诏克用以兵护王处存代镇重荣伪为诏书言令重荣与处存诛克用因曰此朱全忠之谋也克用信之八上表请讨全忠僖宗不许克用大怒以兵助重荣败邠州朱玫于沙苑纵火大掠乘舆出居于兴元克用退屯河中朱玫亦立襄王煴僖宗遣谏议大夫刘崇望以诏书召克用且道军容使杨复恭意使进兵讨玫等克用阳诺而不行大顺元年击破孟迁取郉洺磁三州乃遣安金俊攻赫连铎于云州幽州李匡威救铎战于蔚州金俊大败于是匡威铎及朱全忠皆请因其败伐之昭宗以克用破黄巢功高不可伐下其事台省四品官议议者多言不可宰相张濬独谓可伐全忠阴赂濬使持其议益坚昭宗不得已以濬为太原四面行营兵马都统韩建为副使十一月濬及克用战于阴地濬军三战三败濬建遁归克用兵大掠晋绛至于河中上表自诉天子优诏答之二年二月复拜河东节度使陇西郡王加检校太师兼中书令四月攻赫连铎于云州围之百余日铎走吐浑八月太搜于太原出晋绛掠懐孟至于郉州遂攻王镕于镇州前军李存孝取临城进攻元氏李匡威救镕乃还景福元年王镕攻郉州李存孝李嗣勲败镕于尧山二月会王处存攻镕战于新市为镕所败八月匡威攻云州以牵克用之兵克用潜入于云州返出击匡威匡威败走干宁二年河中王重盈卒其诸子珂珙争立克用请立珂李茂贞王行瑜韩建请立珙昭宗许克用立珂茂贞等兵入犯闻克用亦起兵乃皆罢去六月克用攻绛州斩王珙弟刺史瑶七月至于河中行瑜弟行约茂贞假子阎圭皆谋劫迁昭宗出居于石门克用军留月余不进昭宗遣延王戒丕丹王允兄事之且告急八月克用进军渭桥以为邠宁四面行营都统十一月击破邠州行瑜走至庆州见杀克用还军云阳请击茂贞昭宗慰劳之使与茂贞解仇以纾难拜忠正平难功臣封晋王三年正月昭宗复以张濬为相克用曰此朱全忠之谋也上表力争濬命遽止遂自将击魏战于洹水亡其子落落六月破魏成安洹水临漳等十余邑十月又败魏人于白龙潭进攻观音门朱全忠救至乃解四年刘仁恭叛晋克用以兵五万击仁恭战于安塞大败光化元年朱全忠遣葛从周攻下郉洺磁三州克用遣周徳威出青山口遇战于张公桥大败冬潞州守将薛志勤卒李罕之据潞州叛附于朱全忠二年全忠遣氏叔琮攻破承天军又破辽州至于榆次周徳威败之于洞涡秋李嗣昭复取泽潞三年嗣昭败汴军于沙河复取洺州朱全忠自将围之嗣昭走青山口遇汴伏兵大败秋嗣昭取怀州是嵗汴人攻镇定镇定皆絶晋以附于朱全忠天复元年全忠攻下晋绛河中执王珂以归晋失三与国乃下意为书币聘梁以求和全忠以为晋弱可取乃大举击晋四月氏叔琮入天井张文敬入新口葛从周入土门王处直入飞狐侯言入阴地叔琮取泽州其别将白奉国破承天军辽州守将张鄂汾州守将李瑭皆迎降晋人大惧会天大雨霖梁兵多疾皆解去五月晋复取汾州诛李瑭六月周徳威李嗣昭取慈隰二年进攻晋绛大败于蒲县梁军乘胜破汾慈隰三州遂围太原克用谋出奔云州未决而梁大疫解去周徳威复取汾慈隰三州四年梁迁唐都于洛阳改元曰天祐克用谓天祐非唐号不可称乃仍称天复五年会契丹阿保机于云中约为兄弟六年梁攻燕沧州刘仁恭来乞师克用恨仁恭反覆欲不许其子存勗谏曰此吾复振之时也今天下之势归梁者十七八其所惮者惟我与仁恭耳若燕晋合势非梁之福也夫为天下者不顾小怨且彼尝困我而我急其难可因以徳而怀之是谓一举而两得此不可失之机也克用以为然乃为燕出兵攻破潞州梁围乃解去以李嗣昭为潞州留后七年梁兵十万攻潞州围以夹城遣周徳威救潞州军于乱栁冬克用疾是嵗梁灭唐克用复称天祐四年五年正月辛卯卒年五十三子存勗立葬克用于鴈门庄宗即位追諡曰武帝庙号太祖
　　分据附
　　晋
　　刘渊字元海新兴左部人冒顿之后也初汉高祖以宗女妻冒顿故其子孙冒姓刘氏建武初右奥鞬日逐王比自立为南单于入居西河美稷祖于扶罗助汉讨平黄巾以众留汉自立为单于父豹为左贤王魏武分其众为五部以豹为左部帅刘氏虽分居五部然皆家居晋阳汾涧之濵豹妻呼延氏魏嘉平中祈子于龙门俄见一大鱼顶有二角轩鬐跃鳞而至祭所巫觋皆异之曰此竒祥也其夜梦所见鱼变为人左手把一物大如半鸡子光景非常授呼延氏曰此日精也服之生贵子孕十三月而生渊左手文有其名遂以名焉龆龄英慧师事上党崔游习毛诗京氏易马氏尚书尤好学春秋左氏传孙吴兵法史汉诸子无不综览尝谓同门生朱纪范隆曰吾尝鄙随陆无武绛灌无文于是遂学武事妙絶于众猿臂善射膂力过人姿仪魁伟屯留崔懿之襄陵公师彧皆善相人一见元海深相崇敬太原王浑虚襟友之命子济拜焉泰始之后浑屡言之于武帝帝召与语大悦之后秦凉覆没上党李熹曰陛下诚能发匈奴五部之众假渊一将军之号鼓行而西可指期而定孔恂曰渊若能平凉州恐凉州方有难耳蛟龙得云雨非复池中物也乃止及豹卒渊代为左部帅太康末拜北部都尉明刑法禁奸邪轻财好施推诚接物五部隽杰无不至者幽冀名儒后门秀士亦皆游焉杨骏辅政以为五部大都督封汉光乡侯成都王颖镇邺表行宁朔将军监五部军事时渊从祖刘宣等窃议曰左贤王渊姿器絶人干宇超世天若不恢崇单于终不虚生此人也于是密共推为大单于招集五部声言应颖幷州刺史腾安北将军王浚起兵代颖渊请还说五部以赴难至左国城宣等上大单于之号二旬之间众已五万都于离石永兴元年为坛南郊即汉王位年号元熙追尊刘禅为孝怀帝立汉高祖以下三祖五宗神主而祭之遣刘曜寇太原氏屯留长子中都皆陷之渊遂进据河东攻蒲坂平阳皆陷之入都蒲子永嘉二年称尊号改元永凤以平阳有紫气兼陶唐旧都于是迁都平阳汾水中得玉玺文曰有新保之盖王莽时玺得者增泉海光三字渊以为己瑞改年河瑞至永嘉四年在位六年矣諡光文庙号高祖墓号永光陵子和立旋为刘聪所害刘聪渊第四子母张夫人梦日入怀十五月生聪幼而聪悟年十四究通经史兼综百家孙吴兵法靡不诵之十五习击刺猿臂善射弯弓三百斤膂力骁捷冠絶一时举良将累迁右部都尉善于抚接五部豪右无不归之渊为北单于立为右贤王及即大单于位更拜鹿蠡王既害刘和羣臣劝进于是以永嘉四年称尊号改元光兴署其衞尉呼延晏为前锋大都督自宜阳入洛川命王弥刘曜及石勒进师会之攻陷洛阳改年嘉平旋遣刘曜陷长安大赦改元麟嘉至太兴元年在位九年矣諡昭武庙号烈宗子粲立寻为靳准所害刘氏男女无少长皆歼焉
　　石勒字世龙初名防上党武乡人祖耶奕干父周曷朱一名乞翼加竝为部落小卒勒生时赤光满室白气自天属于中庭年十四随邑人行贩洛阳倚啸上东门王衍见而异之驰遣收之会勒已去长而壮健有胆力雄武好骑射所居武乡北原山下草木皆有铁骑象家园中生人参花叶甚茂悉成人状父老及相者皆曰此儿状貌竒异志度非常其终不可量也时多嗤笑惟邬人郭敬阳曲甯驱以为信然竝加资赡勒感其恩为之力耕每闻鞞铎之音归以告其母母曰作劳耳非不祥也大安中幷州饥勒与诸部人亡散鴈门还依甯驱北泽都尉刘监欲略卖之勒于是潜诣纳降都尉李川路逢郭敬泣拜自陈饥寒敬对之流涕以带货鬻食之幷给以衣服勒谓敬曰族属饥甚宜诱将冀州就谷因执卖之可以两济会幷州刺史东瀛公腾执诸部于山东卖充军食使将军郭阳张隆将诣冀州勒亦在其中敬先以勒属郭阳及兄子时阳敬族兄也道路饥困赖阳时而济既而卖与茌平人师懽为奴每耕作于野常闻鼓角之声勒以告诸奴诸奴归以告懽懽亦竒其状貌免之懽家邻于马牧与牧率魏郡汲桑往来勒以能相马自托于桑尝佣武安临水为游军所囚会有羣鹿旁过军人逐之勒乃获免俄见一老父谓勒曰向羣鹿者我也特相救尔拜而受命遂招集王阳蘷安等八骑为盗后郭敖刘征等十骑又赴之号十八骑复东如赤龙騄骥诸苑中乘苑马逺掠缯宝以赂汲桑是嵗刘渊称汉王于黎亭阳平人公师藩等起兵赵魏勒与汲桑帅牧人乘苑马数百骑赴之桑始命勒以石为姓勒为名藩拜勒为前队督后归渊渊署为辅汉将军平晋王及渊称尊号授勒平东大将军复授安东大将军开府置左右长史等官乃引张賔为谋主刁膺张敬为股肱蘷安孔苌为爪牙支雄呼延莫等为将帅刘聪复授勒幷州刺史汲郡公持节开府后频加封爵太兴二年称赵王令武乡耆旧赴襄国亲与齿坐欢饮语及平生初勒与李阳邻居嵗常争麻池迭相殴击至是谓父老曰李阳壮士也沤麻是布衣之恨孤方崇信于天下宁雠匹夫乎乃使召阳既至勒与酣谑引阳臂笑曰孤往日厌卿老拳卿亦饱孤毒手因赐甲第一区拜参军都尉令曰武乡吾之丰沛魂魄当归之其复三世咸和五年号赵天王寻称尊号改元建平自襄国都临漳至咸和七年在位十五年矣年六十夜瘗山谷莫知其所备文物虚葬号高平陵諡明庙号高祖子立石虎废为海阳王寻害之年二十二
　　石虎字季龙勒之从子祖曰防邪父曰冦覔勒父朱幼而子季龙年六七嵗有善相者曰此儿貌竒有壮骨永兴中与勒相失后刘琨送勒母王及虎于葛陂时年十七好驰猎年十八稍折节身长七尺五寸趫捷善弓马勇冠当时勒深嘉之拜征虏将军御众严而不烦莫敢犯者指授方略所向无前勒都襄国仗以专征之任南擒刘岳北走拓跋东平齐鲁西走秦雍尅殄十有三州虎之功居多咸康元年虎废勒子称居摄赵天王改年建武永和五年称尊号建元大宁至大和六年在位十五嵗矣子世遵鉴立未防为冉闵所害
　　慕容永字叔明廆弟运孙随暐徙长安后鲜卑东还刁云杀慕容忠推永为大都督中外诸军事大将军雍秦梁凉四州牧河东王称藩于慕容垂苻丕至平阳永遣使求假道还东丕弗许遣王永及苻纂攻之永大败其师于襄陵丕奔东垣永尽收其臣佐遂进据上党之长子称尊号改元中兴有众十万所统凡八郡慕容垂遣其丹阳王瓒龙骧张崇攻永弟支于晋阳又遣慕容楷出自滏口慕容农入自壶关垂进师入自天井关至于壶壁永师大败奔还长子慕容瓒攻克晋阳燕建兴九年六月慕容垂进围长子永欲奔后秦侍中兰英曰垂七十老翁厌苦兵革终不能顿兵连嵗以攻我也但当城守备之耳永从之秋八月永困急遣子常山公等求救于晋雍州刺史郄恢幷献玉玺一纽晋出兵救之永恐晋兵不至又遣太子亮为质于晋平视追亮及于高都获之永又告急于魏太祖遣陈留公防将军庾岳帅骑五万东渡河屯秀容以救之时晋魏兵皆未至大逸豆归部将贾韬等潜为内应开门内垂兵垂进兵入城永奔北门为前驱所获垂数而戮之幷斩其所署公卿以下大逸豆归等四十余人永所统新旧八郡戸七万六千八百及乘舆服御图书伎乐珍宝悉获之苻丕字永叔坚长庶子少而聪慧好学博综经史坚与言将略嘉之命邓羌敎以兵法文武才干亚于苻融出镇于邺东夏安之坚自淮淝败归丕为慕容垂所逼自邺奔枋头会幽州刺史王永平州刺史苻冲率众三万屯壶关遣使招丕丕乃率男女六万余口如潞州骠骑张蚝幷州刺史王腾迎之入据晋阳始知坚五将问举哀于晋阳三军缟素王永留苻冲守壶关率骑一万会丕劝称尊号从之太元十年即位于晋阳南立坚行宫改元太安于是王永宣檄州郡期以孟冬会军临晋于是天水姜延冯翊寇明等承檄起兵各有众数万遣使应丕丕留王腾守晋阳杨辅戍壶关率众四万进据平阳时慕容永称藩于垂丕遣王永及苻纂攻之永大败死之丕奔东垣为晋扬威将军冯该所杀执其二子宁寿送于建康苻登称号諡为哀平丕在位二年
　　北汉世祖神武帝讳旻汉高祖母弟初名崇美须髯目重瞳子高祖即位以为太原尹北京留守隠帝少政在大臣周太祖为枢密使与旻素有隙旻颇不自安判官郑珙曰晋阳兵雄天下十州征赋足以自给公为宗室老不以此时为计后必为人所制旻乃罢上供征赋收豪杰籍丁民以益兵三年周太祖起魏佯立旻子赟为嗣寻杀之旻以周广顺元年正月即位于太原仍称干祐不改元不立宗庙四时祭用家人礼月俸宰相八缗节度使三十缗其余薄有资给尝谓张元徽等曰吾以高祖之业赟之冤义不为郭公屈尔期与公等勉力以复国家之雠至于称尊一方岂获已耶以子承钧为太原尹判官郑珙赵华为宰相时辽将潘聿撚遗书其子承钧遂令承钧复书言愿循晋室故事求援北朝许之又遣通事舍人李使于辽乞兵为援辽世宗与旻约为父子国旻遣宰相郑珙致书称侄以叔父事之辽遣燕王述轧册尊旻为大汉神武帝幷册旻妻为后又以黄骝九龙十二稻玉带报聘已而遣枢密直学王得中聘于辽穆宗求兵以攻周辽助兵五万出阴地攻晋州为王峻所败时内供军国外奉辽赋役繁重逃入周境者甚众干祐七年正月周太祖殂旻闻之喜遣使乞兵辽遣杨衮将铁马万骑及诸部兵号称十万以助旻自将骑兵三万攻潞州周世宗亲征战于高平旻军大败自高平被褐戴笠乘辽所赠黄骝昼夜兼行力惫防不能支归为黄骝治廏饰以金银食以三品料号自在将军收散卒缮甲兵完城堑以备周周进攻太原去城三百步围之匝自四月至六月不克辽将挞烈败符彦卿于忻口世宗班师旻以忧得疾明年十一月卒年六十葬于交城北山旻在位四年子承钧立
　　睿宗名钧初名承钧世祖次子幼而颖异性孝谨颇好学工书世祖卒承钧行三年丧礼遣人奉表于辽自称男辽穆宗答诏许嗣位更名钧既立赦境内时年二十九仍称干祐不改元三年丧毕始改干祐九年为天会元年立七庙于高祖旧第号显圣宫天会四年宋兴周昭义节度使李筠奉表乞兵为援承钧自将出柏谷羣臣饯之汾水仆射赵华曰李筠举事轻易今不图成败空国兴师臣实忧之钧至太平驿封筠陇西郡王筠见钧仪衞不备非如王者悔臣之后筠败死天会六年四月太原民潜逃降宋者四百七十人自旻世凡举事必禀辽而承钧之立多略辽遣使责之承钧惶恐谢罪自李筠败复失辽援无复南侵意地产狭薄嵗输辽国用日削钧嗣位之后勤于为政爱民礼士故虽兵戈不息而境内粗安宋太祖尝因界上谍者谓钧曰君家与周氏世为雠宜其不屈我与尔无所间何为困此一方人若有志中国宜下太行以决胜负钧遣谍者复命曰河东土地甲兵不足以当中国之十一然钧家世非叛者区区守此惧汉氏之不血食也太祖哀其言故终其世不加兵钧立十三年病卒
　　少主继恩本姓薛氏父钊晋初为营卒娶世祖女生继恩高祖典禁兵以钊从子壻也除其军籍置之门下高祖后领方镇爵位通显世祖女视高祖永宁公主故姊妹行也贵倨居中钊罕得见钊怏怏一日乘醉引佩刀刺之世祖女奋衣得脱钊即自裁时继恩尚幼世祖以睿宗无嗣令养为己子而世祖女再适何氏生继元何氏死世祖女亦殁睿宗复抚继元为子继恩事睿宗尽恭昏定晨省无违礼及为太原尹选软不治睿宗尝语郭无为继恩殊非济世才无为黙然不对睿宗既殂继恩告哀于辽然后嗣位服缞裳视事寝处居勤政阁而睿宗故执事百司宿衞皆在太原府廨继恩怨无为初不助己且恶其专政加守司空外示优礼而内实疎之欲逐无为月余不能决天会十二年七月独处一室左右亲信无得从己酉供奉官侯霸荣率十余人挺刃入阁扃其戸继恩惊起霸荣害之无为使人梯屋入杀霸荣幷其党继恩立六十余日幷人深疑无为无为与羣臣议立继元平章中书事张昭敏独曰宜立宗姓以慰民望世祖嫡孙继文久留辽宜迎立之可以固宗社结强援无为不从以继元易制立之
　　英武帝名继元天会初授归义府都督加太保迁右金吾衞大将军充大内都防检少主时进太师兼太原尹既袭位仍称天会不改元十二年十一月告即位于辽且乞师辽遣塔拉将诸道兵救之宋诏谕令降约授平卢军节度使又别诏无为授安国节度无为得诏色动劝继元纳款不从天会十三年三月宋攻太原筑长连城围之立砦于城四面又命壅汾晋二水以灌城幷人大恐会城中有积草漂出塞之得无害无为复劝继元出降不从乃遣使乞封册于辽且趣援师闰月辽遣韩知璠册立之知璠习兵事居围城中昼夜督察固守辽复遣南大王来援时宋师顿兵甘草地中会暑雨军士多疾遂引兵还继元命决城下水注之台骀泽中水已落而城多摧圮又籍宋所弃军储得粟三十万茶绢各数万赖以少济是月杀郭无为十四年辽归使臣十六人十七年遣使于辽改元广运广运二年三月辽与宋成遣使来告命通好于宋继元闻命恸哭谋出兵攻辽宣徽使马峰固谏乃止六月辽策继元为英武帝赐御衣玉带鞍马等物三年八月宋将党进潘美等分五道来攻会宋太宗立召诸将还六年宋太宗自帅师来攻四月至太原城潘美等屡败继元兵进筑土城长围四合矢石如雨昼夜不息城无完堞太宗屡以手诏谕降时外援弗至饷道又絶国人大惧马军都指挥使郭万超逾城降宋自是亲信臣多亡城中益危迫宋太宗移城南复手诏谕速降当保富贵城上有白云如人状前枢密使马峰老疾居家舁入见流涕歴数兴亡之理乃遣客省使李勲奉表乞降迟明继元率官属缟衣纱帽待罪台下太宗赐袭衣玉带金银鞍勒马三匹金器银器锦防及文武从官各赐物有差授检校太师右衞上将军封彭城郡公世祖自干祐四年称尊号歴四主二十九年而亡继元美风仪善谈论颇通禅学居潜邸时尝得僧继颙紫檀如意每接僧秉此挥谭名为握君践祚淳化中薨追封彭城郡王赗赙加等
　　后妃
　　上古
　　姜嫄有邰氏之女帝喾元妃姜嫄出祀郊禖见巨人迹而履其拇遂身动如孕居期而生子以为不祥弃之隘巷马牛过者皆避不践徙置之林中适会山林多人置之寒冰飞鸟以其翼覆荐之姜嫄以为神遂收养之因名曰弃姜嫄之性清静专一好种稼穑弃能承其敎卒致其名今闻喜北稷山麓有水池相传弃稷处
　　陶唐
　　圣后女皇帝王世纪云尧娶富宜氏女曰女皇生丹朱或云即中山夫人靁泽县西五十步有中山夫人
　　祠尧之四妃帝系表作散宜氏缪
　　有虞
　　握登舜母含神纽云握登见大虹意感而生舜于姚墟
　　帝命验云感枢星生舜
　　娥皇尧长女嫔于虞为舜元妃　史记正义曰娥皇无子女英生商均舜升天子娥皇为后女英为妃
　　女英尧次女嫔于虞为舜二妃　尸子妻以娥媵以皇娥皇众女之英非也郑康成曰舜二妃陆佃曰三妃崔琦外戚箴昔在帝舜徳隆英皇章怀注帝舜妃
　　娥皇女英聪明贞仁事舜于亩之中事瞽瞍谦让恭敬思尽妇道也　韩退之以娥皇为正而女英为庶皇长故曰君次为夫人　路史妃以肓娅以防肓即娥皇字娥娙皇肓声相滋也防即女英见世本
　　癸比氏皇甫谧癸比氏虞舜之第三妃也生二女一曰宵明一曰烛光山海经洞庭之山帝之二女居之处河大泽光照百里
　　夏
　　修己鲧妻帝王世纪云修己山行见流星贯昴梦接意感生禹　世纪禹母获月精石如薏苡吞之而生禹
　　涂山氏吕氏春秋禹年三十娶于涂山氏乃舜摄位之十五年也　涂山氏曰趫是为攸女　世本禹纳涂山氏是为攸女　周易连山曰涂山之子名曰攸女生余　索隠曰杜预云涂山在寿春东北皇甫谧云今九江当涂有禹庙则涂山在江南也系本云涂山氏女名女娲是禹娶涂山氏号女娲也　书曰辛壬癸甲啓呱呱而泣予弗子惟荒度土功　列女传涂山氏能明训敎而致其化　吕氏曰禹娶于涂山不以私害公自辛至甲越四辰而往治水　越絶书以故啓知王事达君臣义　路史后侨生啓及均　十三州志涂山氏思本国筑台以望之基在夏城南
　　二姚左传伍员曰少康奔有虞为之庖正虞思妻之以二姚而邑诸纶
　　汉
　　薄太后父吴人魏豹立为王母魏媪纳其女于魏宫有许富者善相相薄姬云当生天子汉使曹参等击虏魏王薄姬输织室高祖入织室见薄姬有色诏纳后宫嵗余召而幸之薄姬曰昨暮夜妾梦苍龙据吾腹内高帝曰此贵征也一幸生男是为代王其后薄姬希见高祖后从子之代为代王太后代王立十七年大臣迎立之是为孝文帝而太后改号曰皇太后以孝景帝前二年葬近霸陵号曰南陵
　　孝武衞皇后字子夫出平阳侯邑为平阳主讴者武帝初即位数嵗无子平阳主求诸良家子十余人饰置家武帝祓霸上还因过平阳主主见所侍美人上弗悦既饮讴者进上望见独悦子夫武帝起更衣子夫侍尚衣轩中得幸上还坐驩甚赐平阳主金千斤主因奏子夫奉送入宫嵗余竟不复幸武帝择宫人不中用者斥出归之子夫得见涕泣请出上怜之复幸遂有身尊宠日隆召其兄衞长君弟青为侍中而子夫后大幸有宠凡生三女一男男名据时陈皇后骄贵及废乃立子夫为后子据为皇太子衞氏枝属以军功起家五人为侯贵震天下天下歌之曰生男无喜生女无怒独不见衞子夫霸天下后遭巫蛊自杀宣帝立追諡思后
　　孝元冯昭仪潞人奉世女平帝祖母也元帝即位二年以选入宫后五年就馆生男拜为婕妤宠与傅昭仪等建昭中上幸虎圏鬭兽熊逸出圏攀槛欲上殿左右贵人傅昭仪等皆惊走冯婕妤直前当熊而立左右格杀熊上问人情惊惧何故当前婕妤对曰猛兽得人而止妾恐熊至御坐故以身当之元帝嗟叹以此深敬重焉傅昭仪等皆惭明年夏男立为信都王尊婕妤为昭仪成帝初为信都太后河平中随王之国后徙中山是为孝王孝王薨一男嗣为王有眚病太后自养视数祷祠解哀帝即位傅昭仪上尊号因素怨冯太后诬以罪饮药自杀
　　孝成班婕妤鴈门楼烦人况女成帝初即位选入后宫始为少使俄而大幸为婕妤居增城舍再就馆有男数月失之成帝游于后庭尝欲与同辇载辞曰观古图画贤圣之君皆有名臣在侧三代末乃有嬖女今欲同辇得毋近似之乎上善其言而止太后闻之喜曰古有樊姬今有班婕妤婕妤诵诗及窈窕徳象女师之篇每进见上疏依则古礼鸿嘉后进侍者李平平亦立为婕妤其后赵飞燕姊弟寖盛婕妤失宠稀复进见鸿嘉三年赵飞燕谮告许后班婕妤挟媚道祝诅怨詈许后坐废考问班婕妤婕妤对曰妾闻死生有命富贵在天修正尚未防福为邪欲以何望使鬼神有知不受不臣之愬如其无知愬之何益故不为也上善其对怜悯之赐黄金百斤婕妤恐久见危求供养太后长信宫上许焉婕妤退处作赋自伤悼后充奉园陵卒因葬园中
　　晋
　　惠贾皇后名南风小名旹襄陵人充女初武帝欲为太子娶衞瓘女曰衞公女有五可贾公女有五不可衞家种贤而多子美而长白贾家种妬而少子丑而短黑元后固请荀顗荀勖竝称充女之贤乃定婚年十五大太子二嵗泰始八年二月册拜太子妃妬忌多权诈嫔御罕进惠帝初立为后生河东临海始平公主哀献皇女后以诖害承华毙
　　简文顺王皇后讳简姬太原晋阳人遐女后以冠族初为会稽王妃生子道生为世子永和四年母子竝失意被废以忧薨咸安二年孝武帝即位追尊曰顺后葬高平陵追赠后父遐特进光禄大夫散骑常侍
　　孝武定王皇后讳法慧哀靖皇后之侄也蕴女初帝将纳后访于公卿时蕴子恭以弱冠见仆射谢安安深敬重之既而谓人曰昔毛嘉耻于魏朝杨骏防倾晋室若帝纳后荫望如王蕴乃可既而访蕴女容徳淑令乃举以应选宁康三年中军将军桓冲等奏议于是帝始纳焉封蕴妻刘氏为乐平乡君蕴加训诫后自改饬太元五年年二十一葬隆平陵
　　哀靖王皇后讳穆之太原晋阳人司徒左长史蒙女初为琅琊王妃哀帝初立为后追赠母袁氏为安国乡君后无子终于兴宁二年时在位三年矣
　　南齐
　　武穆裴皇后讳惠昭河东闻喜人祖封之给事中父玑之左军参军性刚严竟陵王子良妃袁氏有过后加训罚升明三年为齐世子妃建元元年为皇子妃二年薨諡穆妃葬休安陵时议欲立石志王俭曰石志不出礼起宋元嘉中顔延之为王球石志素族无铭策故以纪行自尔以来共相祖习储妃之重礼絶恒例既有哀策不烦石志从之武帝即位追尊为后赠父玑之金紫光禄大夫母檀氏余杭广昌乡元君
　　陈
　　宣栁皇后讳敬言河东解县人曾祖世隆祖恽父偃后九嵗干理家事有若成人侯景之乱后与弟盼往江陵依梁元帝帝以长城公主故待遇甚厚以配宣帝承圣二年生后主于江陵及魏尅江陵宣帝迁关右后与后主俱留穰城天嘉二年还朝后为安成王妃宣帝即位立为后后美姿容身长七尺二寸手垂过膝初宣帝居乡里先娶吴兴钱氏及即位拜贵妃甚有宠后倾心下之每尚方供奉物其上者皆推于贵妃而已御其次焉及始兴王叔陵之变后主赖后与吴媪救而获免后主即位尊为皇太后宫曰范百司众务皆决于后后主创愈乃归政焉后性谦谨未尝以宗族为请虽饮食亦无所分遗后入长安隋大业十二年薨于东都年八十二葬洛阳之芒山
　　北魏
　　太武敬哀贺皇后代人初为夫人生景穆太子神防元年薨追赠贵嫔葬云中金陵后追尊号諡配享太庙
　　景穆恭皇后郁久闾氏河东王毗妺也少以才选入东宫有宠生文成帝而薨文成即位追尊号諡葬云中金陵配享太庙
　　孝武高皇后齐神武长女孝武初尝纳为后
　　孝静高皇后齐神武第二女天平四年诏聘为后神武前后固辞不许兴和初尝诏司徒孙腾司空襄城王昶等奉诏致礼以后驾迎于晋阳之丞相第五月立为后大赦
　　北齐
　　武明皇后娄氏讳昭君代人赠司徒内干女少明悟强族多聘之竝不肻行及见神武城上执役惊曰此真吾夫也乃使婢通意又数致私财使以聘已父母不得已而许焉神武既有澄清之志倾产以结英豪密谋秘策后恒参预及拜渤海王妃阃闼之事悉决焉后高明严断雅遵俭约往来外舍侍从不过十人性寛厚不妬忌神武姬侍咸加恩待神武尝将西讨出师后夜防生一男一女左右以危急请追告神武后弗聴曰王出统大兵何得以我故轻离军幕死生命也来复何为神武闻之嗟叹良久沙苑败后侯景屡言请精骑二万必能取之神武悦以告后后曰若如其言岂有还理得獭失景亦有何利乃止神武逼于蠕蠕欲娶其女而未决后曰国家大计愿勿疑也及蠕蠕公主至后避正室处之神武媿而拜谢焉后曰彼将有觉愿絶勿顾慈爱诸子不异己出躬自纺绩人赐一袍一袴手缝戎服以帅左右弟昭以功名自达其余未尝为谋爵位每言有才当用义不以私乱公文襄嗣位进为太妃文宣将受魏禅后固执不许因是中止天保初尊为皇太后宫曰宣训济南初尊为太皇太后尚书令杨愔等辅政密与孝昭及诸大将定策戮之孝昭即位复为皇太后后又下诏立武成帝大宁二年春用巫媪言改姓石氏时年六十二矣五月甲申合葬义平陵太后凡孕六男二女皆感异梦焉
　　上党韩太妃轨之妹也神武微时欲聘之轨母不许及神武贵韩氏寡乃纳之
　　北周
　　文帝皇后叱奴氏代人也周文帝为丞相纳为姬生武帝天和三年六月尊为皇太后建徳三年五月葬永固陵
　　宣帝皇后尉迟氏名繁炽蜀公回孙女有美色初适杞公亮子西阳公温以宗妇例入朝后入宫拜长贵妃大象二年三月立为天右大皇后寻出俗为尼改名华道隋开皇十五年殂
　　明敬皇后独孤氏太保衞公信长女帝在藩纳为夫人二年正月立为王后四月葬昭陵武成初追崇皇后后合葬焉
　　隋
　　文献皇后独孤氏讳伽罗云中人周大司马衞公信女信见文帝有竒表故以后妻焉时年十四帝兴后相得誓无异生子后姊为周明帝后长女为周宣帝后贵戚之盛莫与为比每谦卑自守及隋文帝居禁中总百揆后使李圆通白曰骑虎之势必不得下勉之隋初立为后突厥与中国交市有明珠一箧价值八百万幽州总管阴寿白后市之后曰将士罢劳未若以八百万分赏有功百寮闻而毕贺帝临朝后辄与上方辇而进至閤乃止使宫官伺有失政随匡谏多所益候退朝同至宴寝相顾欣然后早失二亲常怀感慕见公卿有父母者每致礼焉有司奏周礼百官之妻命于王后请依古制后曰以妇人与政或从此渐不可开其源也不许后每见诸公主举周家公主以诫后姑子都督崔长仁犯法将以后故免之后曰国家之事焉可顾私长仁竟坐死异母弟陀以猫鬼咒诅后坐当死后三日不食为之请命曰陀若蠧政害民者不敢言坐为妾身敢请其命陀于是减死一等后雅性俭约尝合药须胡粉一两宫内不用求之竟不得又欲赐柱国刘嵩妻织成衣领宫内亦无上以后不好华丽时齐七宝车及镜台絶巧丽使毁车而以镜台赐后后雅好读书识达今古凡言事皆与上意合每闻大理决囚辄流涕然性尤妬后宫莫敢进御尝以高颎因尉迟迥孙女谓己为一妇人遂衔恨承华妃元氏暴薨后意爱妾云氏害之由是讽黜高颎立晋王广皆其谋也仁寿二年八月年五十九矣葬太陵
　　唐
　　高宗王皇后幷州祁人魏尚书左仆射思政孙从祖母同安长公主以后婉淑白太宗以为晋王妃王居东宫妃亦进册帝即位立为后父仁祐以特进封魏国公母栁本国夫人仁祐卒赠司空初萧良姊有宠而武才人为昭仪俄争宠更相毁短昭仪诬后与母挟媚道蛊上诏解魏国夫人门籍李义府等阴佐昭仪以偏言激怒遂废后良姊皆为庶人后母兄宗族悉流岭南尽夺其父仁祐官爵俄被害改姓蟒
　　高宗武皇后幷州文水人士彠女太宗闻其美召为才人方十四母杨恸泣与诀后独自如曰见天子庸知非福何儿女悲乎母韪其意止泣既见赐号武媚后与嫔御皆为比丘尼高宗过佛庐才人见且泣上感动王后亷知状引内后宫以挠萧妃宠才人有权数谲变不穷始下词降体事后后喜数誉于上故进为昭仪一旦顾幸在萧右寖与后不协后性简重不曲事上下昭仪伺后所薄必欵结之得赐予尽以分遗由是后及妃所为必得得辄以闻昭仪生女后就顾弄去昭仪潜毙儿衾下伺上至阳为欢言发衾视儿死矣又惊问左右皆曰后适来昭仪即悲涕由是得入其訾后无以自解昭仪乃诬后与母厌胜将遂废之长孙无忌褚遂良等频死固争而李义府许敬宗素险侧即表请昭仪为后乃废王后诏李勣于志宁奉玺绶进昭仪为后麟徳初后为蛊祝宦人王伏胜发之将废西台侍郎上官仪与上意合后讽许敬宗搆仪杀之自逐无忌遂良贬死道路目语及仪见诛政归房帷上元元年进号天后中宗即位称皇太后嗣圣元年临朝神龙元年复辟徙太后上阳宫是嵗年八十一矣諡曰则天大圣后祔干陵后临朝后详遗事
　　宗贞顺武皇后恒安王攸止女从父延秀再从叔三思幼入宫上即位寖得幸时王后废进册惠妃礼秩比后封所生母杨郑国夫人弟忠国子祭酒信秘书监将遂立为后御史潘好礼上疏极谏遂不果立生寿王盛王咸宜太华二公主妃薨年四十余赠尊号及諡葬敬陵
　　贵妃杨氏隋梁郡通守汪四世孙徙籍蒲州遂为永乐之独头村人幼孤养叔父家始为寿王妃开元二十四年或言妃姿质天挺宜充掖庭遂召内禁中即为自出妃意者丐籍女官号太真更为寿王聘韦昭训女而太真得幸号娘子仪体与后等天宝初进册贵妃追赠父元琰太尉齐国公擢叔父元珪光禄卿宗兄铦鸿胪卿锜侍御史尚太华公主而钊亦寖显钊国忠也三姊皆美诏呼为姨封韩虢秦三国夫人铦以上柱国门列防与锜国忠诸姨五家第舍联亘率一堂费缗千万诏为元琰立家庙上自书其碑铦秦国早死故韩虢与国忠贵最久妃年三十八及祸乃天宝十五载也
　　孝敬皇后裴氏闻喜人冀国公居道女
　　郝氏宗在潞潜邸时偶出猎西火镇郝洽谒见随幸其第见其女秀整许充后宫
　　后唐
　　废帝刘皇后父茂威应州浑源人为人强悍初封沛国夫人上即位立为后弟延皓拜宣徽南院使清泰二年为天雄军节度使延皓素谨厚及贵而改节在邺不恤军士都虞候张令昭逐之走相州有司请行军法以后故免其官爵而已晋兵将至后偕焚焉
　　晋
　　高祖李皇后唐明宗女后初号永宁公主清泰二年封魏国长公主自清泰初尝疑高祖三年公主自太原入朝千春节辞归留之不得醉语侵之公主归以语高祖高祖由是益不自安晋初公主当为后以宗庙未立谦抑未遑天福八年册尊为皇太后太后为人强敏高祖常严惮之冯后用事数训诫之开运三年辽太宗使人谓太后曰吾闻重贵不从母教而至于此可求自便勿与俱行太后答曰重贵事妾甚谨所失者违先君之命絶两国之欢今幸防大惠全生保家母不随子欲何所归竟随北行汉干祐三年八月卒于建州
　　安太妃代北人为敬儒妻生出帝封秦国夫人出帝立尊为皇太妃妃老而失明后从北迁卒于建州
　　汉
　　高祖李皇后晋阳人父为农高祖少为军卒牧马晋阳夜入其家劫取之高祖已贵封魏国夫人生隠帝开运四年高祖起兵太原赏军士帑藏不足欲敛于民后谏曰今起事号为义兵民未知惠而先夺其财殆非救民之意也今后宫所有请悉出之虽其不足士亦不以为怨高祖为改容谢之汉初立为后隠帝尊为皇太后郭允明等游戏后数切责之及慕容彦超败于刘子陂上欲出临兵太后止之曰郭威本吾家人非其危疑何肯至此今若按兵无动以诏谕威威必有説则君臣之际庶防尚全不克从周太祖入汴举事皆称太后诏已而议立湘阴公赟赟未至乃请太后临朝俄而太祖出征军士拥之以还请事太后为母于是迁于太平宫上尊号曰昭圣皇太后终显徳元年一云禅代后昭圣太后归太原云
　　宋
　　太宗明徳李皇后潞州上党人淄州刺史处耘第二女开宝中太祖为太宗聘为妃既纳币太平兴国三年始入宫年十九雍熙元年十二月立为后后性恭谨庄肃抚育诸子及嫔御甚厚至道二年封后嫡母吴氏为衞国太夫人后改封楚国又封后母陈氏为韩国太夫人真宗即位尊为皇太后居西宫嘉庆殿咸平二年宰相请别建宫从之四年宫成移居之仍上宫名曰万安景徳元年年四十五矣諡明徳三年十月祔葬永熙陵与懿徳符后同祔太宗庙室
　　真宗章穆郭皇后太原人宣徽南院使守文第二女淳化二年真宗在襄邸太宗为聘之封鲁国夫人进封秦国真宗嗣位立为后后谦约惠下性恶奢靡族属入谒禁中服饰华侈必加戒朂有以家事求言于上者终不许兄子出嫁以贫欲祈恩赉但以装具给之上尤加礼重景徳四年从幸西京还年终三十二上深悼之礼官奏七日释服特诏增至十三日諡庄穆命翰林学士杨亿撰哀策葬永熙陵之西北神主享于别庙以后弟崇仁为庄宅使康州刺史侄承庆承寿皆迁官祥符中封后母梁氏莱国太夫人仁宗即位升祔真宗庙室改諡章穆
　　仁宗郭皇后应州金城人平卢军节度使崇孙天圣二年立为后颇见疎后尚氏与杨美人俱幸数忿争一日尚氏于上前有侵后语后不胜忿批其颊上自起救之因误批焉大内都知闫文应谋废后劝以爪痕示执政吕夷简曰古亦有之后遂废诏封为净妃玉京冲妙仙师赐名清悟居长乐宫于是中丞孔道辅谏官御史范仲淹段少连等十人伏阁言后无过不可废俱被黜责景祐元年出居瑶华宫又赐号金庭敎主冲静元师后遣使存问赐以乐府后和答之辞甚怆婉尝密令召入后曰若再见召者须百官立班受册方可属小疾遣文应挟医往诊视数日暴薨中外深疑文应不得其实乃追复后而停諡册祔庙之礼焉
　　明
　　孝定李太后穆宗妃神宗生母翼城人徙漷县父伟封武清伯穆宗在裕邸时选为才人进贵妃生神宗进皇贵妃万厯元年上徽称曰慈圣皇太后故事皇后进尊为皇太后若有生母称尊号者则加徽号以别之时冯保风张居正以竝尊于是尊陈后曰仁圣李贵妃曰慈圣始无别矣仁圣居慈庆宫慈圣居慈宁宫居正请太后护视帝乃徙居乾清太后主持国是专任张居正上御经筵入常令效讲臣进讲于前当朝五更至寝所呼曰起敇左右掖坐取水盥面挈之登辇以出故起居最严神宗尝在西城曲宴戱割内侍发翼日太后传语阁臣居正具劄切谏令草罪已御札又召上长跪数其过云六年大婚太后将返慈宁宫敇居正谓吾不能视朝夕先生亲受付托其朝夕纳诲三月进徽号曰宣文十年进明肃十二年同仁圣谒山陵二十九年进贞寿端献三十四年进慈圣宣文明肃贞寿端献恭熹四十二年二月上尊諡曰孝定贞纯钦仁端肃弼天祚圣皇太后合葬昭陵别祀崇先殿后好佛天下名胜地多置梵刹动费钜万云初光宗未册立给事中姜应麟等疏请被谪太后闻之弗善也福王之国行有日郑贵妃欲迟之明年以祝太后诞为解太后曰吾潞王亦可来上寿乎贵妃乃不敢留御史曹学程以建言论死太后怜其母老言于上释学程后生神宗及靖王潞王
　　附
　　蜀高祖李后晋王克用弟克让女蜀高祖孟知祥为敎练使时晋王竒其才以弟女妻之庄宗即位封琼华长公主知祥镇西川后与子仁赞尚留太原明宗践祚知祥使迎之明宗欲以恩结知祥命李仁矩送归蜀已而改封为福庆长公主长兴三年薨赠晋国雍顺长公主葬于成都星宿山知祥称尊号追策焉李太后太原人唐庄宗嫔御也庄宗以赐孟知祥一日梦大星坠于怀告李后后曰婢有福相当生贵子遂常令知府事未防生后主为人明辩知大体初封夫人蜀明徳元年进封贵妃后主践位尊为皇太后太后累从征伐备歴艰难由是性尚慈俭居恒戒后主以固福寿为务后主初颇遵行之广政末典兵者多非其人太后曰吾昔见庄宗跨河与梁战及先帝在幷州捍契丹入蜀定两川诸将非有大功不得主兵故士卒畏服今王昭逺出自厮养伊审征韩保贞赵崇韬皆膏粱乳臭子素不习兵疆场有事安能御大敌乎以吾观之惟高彦俦太原旧人秉心忠实多所经练终不负汝自余无足任者不克从及归宋太祖盛加优礼赐御衣一袭金银器绵氊褥等物诏书呼为国母以禁轝肩至宫庭命宫嫔扶掖亲酌酒劳之曰母善自爱无戚戚思蜀他日当送母归太后曰妾家太原倘得还故乡不胜大愿时北汉尚存太祖大喜曰俟平刘钧当如母愿后主之殁也太后不哭以酒酹地祝曰女不能死社稷苟生以取羞吾所以忍死者以女在也吾今何用生为因不食而死太祖闻而伤之赙赠加等同后主葬于洛阳











　　山西通志卷六十一
<史部,地理类,都会郡县之属,山西通志>
　　钦定四库全书
　　山西通志卷六十二
</div>
    <div class="pagination">
<a href="山西通志_page207.html">上一页</a><span>...</span><a href="山西通志_page203.html">203</a><a href="山西通志_page204.html">204</a><a href="山西通志_page205.html">205</a><a href="山西通志_page206.html">206</a><a href="山西通志_page207.html">207</a><span class="current-page">208</span><a href="山西通志_page209.html">209</a><a href="山西通志_page210.html">210</a><a href="山西通志_page211.html">211</a><a href="山西通志_page212.html">212</a><a href="山西通志_page213.html">213</a><span>...</span><a href="山西通志_page209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
