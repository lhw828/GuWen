<!DOCTYPE html>
<html>
<head>
    <meta charset="UTF-8">
    <title>山西通志 - 第 397 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 397 页/共 700 页</h1>
    <div class="content">　　强自省陜西凤翔人举人嘉靖间任赵城教谕建乡贤名宦祠修讲堂号舍造祭器性刚直课士勤敏后署汾西陞芮城县胥有惠政
　　宋之韩武安人嘉靖间任襄陵才猷迥异器宇渊宏垦田均徭政清讼理市廛不扰俗易风移盖能吏云
　　周冕贵州人嘉靖间以贡生任岳阳县知县通敏能断案无留牍祀名宦
　　李应竒陜西镇原人嘉靖间以进士任岳阳县知县慈仁不苛凡所兴除悉中利民歌其惠祀名宦
　　刘鲁生恩县进士嘉靖间任曲沃涖事勤敏政多抚字初终罔倦始作邑乘以备文献行取御史
　　郭庭梧字子材新乡进士嘉靖间任曲沃刑清政举吏民畏服二驿冲要歳费不赀以站银羡余赀雇歳省数千金沃代吉永徭歳若干极力论辩归之民始苏歳饥捐俸赈济存活甚众修濬城池节力时使民不知劳陞监察御史歴官府丞
　　杨时宁河南祥符人隆庆间以进士知曲沃县处事周详慎密驭吏胥严而有体期年政成威惠并着尝均丁徭差役远近贫富称便百姓勒其事于石肖像祀之寻擢吏部主事累官兵部尚书
　　乔因羽陜西耀州人万厯八年以进士任洪洞县知县修学宫建奎楼立社仓清赋役至捐俸筑公署买马苏传邮歳省民费几千金尤为实徳擢兵部主事祀名宦
　　何出光河南扶沟人万厯十一年以进士任曲沃县知县初下车即革除里甲供应诸项歳饥发粟赈贷兼设粥厰数十处疫作施医药有死者辄埋瘗之朔望诣学宫为诸生讲经立社课艺手自丹黄擢监察御史祀名宦
　　邢云路直安肃人万厯十四年以进士任临汾县知县时值大饥流亡载道鋭意赈恤有饿莩辄掩覆之尝筑千金堰兴水利开永丰渠防水患辑县志着冠婚丧祭议正礼俗又于四门建惠民局于驿建生圄文章政事为一时冠在任五年后立祠涝河
　　王荣诰陜西华州人万厯十七年以举人任临汾县教谕博学工词章教士能遵苏湖遗法祀名宦
　　马从龙山东安邱人万厯十九年由进士任洪洞县端方镇静定催科条例至今为晋省式折狱有清献孝肃之风
　　房壮丽字威甫直安州人万厯二十七年以进士知襄陵县持身亷洁为政和平敦大而综理细事无不毕举后官吏部尚书襄陵人为树去思碑焉
　　毛炯直任县人万厯三十四年以举人任汾西县知县心恕法严痛絶私谒兴学校教纺织栽桑栁体察民情纎悉备至祀名宦
　　方应明河南光州人万厯三十五年由进士任壶关县调繁洪洞兴利除有神君之称尤惓惓育材尝拔士授经义咸登科第时号八俊士民建祠立碑
　　赵彦复河南县人万厯三十六年以进士任曲沃县知县亷敏有治剧材尝减均徭募驿马革堡官门禁诸役煮粥赈饥延邑人阎重光辑沃史擢户部主事祀名宦
　　周鼎江南宜兴人万厯四十一年以进士任平阳推官有清操州县吏餽送者严禁之不使至尝署府篆所有羡银俱贮库上报公事后布被纸帐突萧然无烟后迁兵部主事累官总理河道工部尚书
　　冯逢臯陜西三原人万厯四十一年以进士任襄陵县知县尝修书院以育人材成晋桥以通道涂兴水利以灌田亩政绩卓然民为立碑识之祀名宦
　　周士朴字丹其商邱人万厯四十一年进士除曲沃知县度量寛洪喜怒不形持大体不喜钩距爱民出于至诚以徳化之民亦洽其徳化相戒不犯陞礼科给事中仕至工部尚书贼陷商邱死之
　　傅淑训湖广孝感人万厯四十三年以进士知平阳府少事父母有孝名居官亷正遇凶荒煮粥赈饥公退闭阁纂志网罗放失成一郡信史寻迁本省督学道称公明后累官户部尚书
　　万一本江南全椒人万厯四十八年以选贡任平阳府通判明敏具干济材屡署州县所至皆有能声后解组去凡前所涖地士民胥遮道送之祀名宦
　　陈朂字典伯莒州进士万厯间任襄陵持躬敷政正直端亮至其玉成多士邑内簪缨皆其桃李
　　杨作楫字梦符蓬溪进士万厯间自闻喜调任襄陵节费苏民编审尤协舆情有神君慈母之称官至山西督学道
　　侯于鲁字子建陜西渭南县人万厯间以举人知太平县才干素裕谙达民情建清储镇开垦荒田陞保徳州知州
　　沈时叙祥符进士万厯间任曲沃发奸除暴政教严明刑清讼简民服吏畏清丈地亩均平粮石民力大苏行取御史
　　张遂华州举人万厯间任霍州徳政廉明发奸摘伏歴久称颂不忘
　　刘余祐字玉孺山东滨州人顺天宛平籍进士知平阳府端毅孝慈持守狷洁时有知州餽送黄金观音一尊严絶之陞河南睢陈道参政迁本省右布政使赵曲镇有遗爱生祠
　　董厥修山东长清县人亚魁万厯间知赵城县举行乡约修建学宫开董家渠于城北引汾水灌田数百亩民至今赖之操行清洁去之日行李萧然
　　杨楠陜西盩厔人万厯间以举人知霍州性庄严为政简而有体立文社督诸生讲艺指示奥窔尤倡明心性学力请故学正曹端从祀孔庙
　　张维世太康人万厯四十四年进士歴官平阳知府捕治绛州奸猾数十人就迁副使分巡其地累官宣府巡抚崇祯十五年二月流贼攻太康与知县魏令望拒守城陷抗节死
　　李嵩直隶枣强人天启三年以进士任翼城县知县慈敏多惠政邑旧有代办差银虽经前令革免犹存六百余两至是力请悉除之擢御史出按本省待翼民尤厚遇兵荒既捐金赈贷更为疏蠲正供累官湖广布政使祀名宦
　　周文斗山东沂州人崇祯元年以进士任临汾县知县时东西山贼徧起而郡城故无兵可守文斗命卫指挥王章督率武生及壮快卫军时时征勦躬自调度兵食为百姓捍御贼不敢犯士民立祠祀之
　　王孕长字庆我北直呉桥人崇祯三年以进士知翼城县寻迁泽州知州亷介刚正为政以息讼劝农为先在翼城建文峰东南科名日起储备守御具寇至不能为害在泽州尝作爱钱歌词虽俚而痛切可警世之役役于利者后以河南宪副死闯逆之难
　　魏公韩湖广黄冈人崇祯三年以进士知太平县县为栢繄故里祠与墓为人侵占几漫灭不可识公韩厘正之重加修理邑遭寇患城垣圯坏公韩请于上官复募诸绅士悉力筑之屹屹言言已而寇复至督乡兵捍御斩获无算民立生祠祀焉
　　李士淳广东程乡人崇祯四年以进士任翼城县知县绩学工文有吏才涖政能勤崇礼士子尝建翔山书院讲艺课业虽寇临城下不为辍调曲沃县擢翰林编修祀名宦
　　常克念洛阳人举进士为平阳府推官有声崇祯十四年正月洛阳陷抗节死
　　李用质山东济宁人崇祯十四年以进士任襄陵县知县性慈祥居官无赫赫名而当机立断胥中肯綮值歳饥设厰煮粥擢兵科给事中祀名宦
　　李乘云高阳人举于乡崇祯中授浮山知县流贼数万来寇手发一矢毙其魁众遂遁累迁山西佥事十四年以才调大梁道贼破禹州乱刃交下而死赠光禄卿
　　程世昌光山进士崇祯间知平阳府率属以正驭吏以严陞直太道
　　刘士琏辽东进士崇祯间平阳府推官慈祥岂弟多所平反
　　张质商水人为临汾知县后贼陷商水抗贼死
　　尹任临清州人尝任临汾知县归殉节于乡
　　张文光河南祥符人崇祯间以进士任曲沃县知县才器卓荦重君父大义熟习戎事时流氛蠢动练乡勇较骑射教以坐作进退之法威声远播贼莫敢犯祀名宦
　　耿章光山东馆陶人山西巡抚如子如忤魏珰下诏狱章光充家僮侍狱中崇祯间以进士知曲沃县性刚方以蒙城驿代翼走马为邑累抗顔大吏前援祖制与争退复具详以请寻调简香河濒行遗一联寅宾馆中曰解印空传去害马移山何日是坚城自书其旁云是沃两大事敢以望后之君子祀名宦
　　项易河南禹州人崇祯间以贡生陞曲沃教谕方严端重言动不茍诸生咸服其教后擢沙河县知县以殉难着
　　侯鼎禄直良乡人崇祯间任霍州州判质直有勇略尝署本州篆闯贼兵过霍当孔道贼并力攻之鼎禄督士民登陴固守城破被执不屈死
　　国朝
　　秦加兆奉天人顺治元年任赵城县知县肃胥役平差徭招抚流亡辟南路以广通衢又设学田修中镇庙暨赵简子祠循声懋着擢平阳知府后歴江西左布政祀名宦
　　张尚辽东籍浙江山隂人顺治二年知平阳府挥霍长才精于吏治文移随拆随批吏不能防窜一字陞巡抚甘肃都御史
　　赵昉字海曙山东武城人由进士顺治二年知翼城县慈祥练达饶有大略时东山邪教倡乱昉宻请兵征勦殱其渠魁城获全
　　徐来麟奉天人顺治五年知平阳府是年冬姜逆据云中以叛遣其党平徳攻平阳来麟擐甲登城竭力捍御获全已而延安王老虎应逆渡河拔汾州复攻平阳来麟与王巡道无党范参将永宗固守间出锐师击之擒其将刘光明贼为夺气一夕舁云梯潜过外壕谋登城城上矢石并发乃却防大兵至始解围走来麟率兵追之斩贼首刘四亨于峪口村余众悉溃当是时贼势甚炽围城七昼夜来麟能以孤城抗方张之焰卒获底定论者皆多其绩
　　何斯美陜西镇番卫人顺治五年以举人知翼城县姜逆之乱翼被兵尤数斯美与弟斯盛督乡勇御之六年七月贼众数万猝至围县城九昼夜斯美竭力捍御匆遽中谈笑自若人皆恃以无恐时平阳州县独翼城获完斯美力也后迁开封府同知以去翼人建祠祀之弟斯盛临阵有功又偕斯美殚力守城后以勦贼殁于阵翼人徳之亦立庙祀
　　鲁班礼顺治间任镇标营都司管游击事死姜逆之乱赠游击祀忠烈祠
　　刘懋徳顺治间任沂镇营游击死姜逆之乱
　　赠参将祀忠烈祠
　　王来觐辽东人尝任河南分守道降霍州知州姜逆之乱以霍为南北孔道攻尤力来觐督兵以守城陷血战死祀忠烈祠
　　安应麟奉天人顺治六年以贡知浮山县姜瓖余孽盘踞县东南令千总秦文英乡耆张三凤入贼巢谕之降伪游击李标元等八百余人胥散遣归农又请豁荒粮数千石民渐苏而以其暇修县治之前为贼燬者亦为得治体焉
　　许占魁陜西蒲城人顺治十一年任平阳副将盗张武等盘踞山中时肆劫略为民害占魁受事佯不问令将士分布隘口一日乘大雪率精骑二百径入山贼皆窜伏莫敢动因防武而散其党擢都督佥事后为延绥总兵授世职
　　赠太子少保諡恪敏
　　蒋鸣龙浙江建徳人康熙八年以拔贡知汾西县汾西土高燥田多苦旱又协济仁义驿马刍牧胥出里甲走驿供役者趾相续而驿舍燬于闯非假馆无所栖息鸣龙谓驿传自有正额革民养马费还之官建马厰于驿堂室庖湢胥具时相度汾滨濬枣平旧渠又筑堤一于前加楼村濬渠三于福珠卫家滩后团栢村田不苦旱民至今思之
　　呉轸字星子广西容县人顺治辛丑进士康熙十二年知太平县谙练精敏能先其大者县城自明季号雄峙寖坏于雨轸力为修葺复其旧庙学衙署寅宾之馆丽谯之楼以次具举在任九年吏民畏爱以治行擢徳州知州
　　袁国梓江南华亭人工文章康熙十二年以进士知平阳府早起即据堂治文书端严如神至日昃不懈事至出片语裁之胥中肯綮衙蠧市魋慴不敢肆当时号才吏焉
　　王槐一河南彰徳人康熙二十二年以举人知浮山县浮山丁粮十年例一办公务费逾正额又商人高盐价和以沙土民多坐私盐论罪槐一胥厘正之设义学课秀民讦讼令自拘立剖曲直胥役终歳不一出县门三署隣篆胥有能声涖任五年以老请归浮山人至今诵遗爱焉
　　王承露山东益都人康熙二十二年以进士知临汾县性严正事上官以礼进见辄抗论是非亹亹千百言不止或尤其强项屹然自若雅有吏材遇事机张理解胥吏舞文洞鉴本末不少蔽临汾故繁冲正供外取于民者累累一日检籍太息言经费自有定制何重困赤子为胥裁去之民始知曩者之为中饱也后行取户曹以去
　　石文晟奉天人康熙三十年以监生知平阳府时歳饥防有造船运米役明年复泒草三十五万束转输大同文晟始具详请赈谓嗷嗷待哺刻不容缓所有借给米石祈速为接济又言设厰煮粥止便少壮能就食者至老病妇孺或且坐而待毙祈令散赈官亲歴山僻按户查给继而具详请免谓平同相距约一千六百里有竒人负不过五六十斤日行不过六七十里以三十五万草束计之需夫七万需时两月往返工资何可胜计若令折价采买则同人必且居为竒货不厌不止抑平人当凶荒后造船禹门运米河南其偏苦亦已甚矣祈令太大就近收买庶劳逸得平而残黎可起详上胥获允行
　　王辅奉天人康熙三十三年知平阳府有干略尤能以严重镇人心三十四年平阳地大震官署民舍胥圯火数起黠暴复乗闲剽掠辅日夜巡阛阓擒其不法者寘重典不逞始敛迹死者给以棺不足继以蓆又不足为大冢数十男女各以类从俾无至暴露复牓示能建置堵楹予金若干它郡邑人能占籍旷地亦胥为永业榜下闻者踊跃赴命今城内大中楼南居民麟次人犹称王公街
　　潘锦字就亭福建崇安人康熙三十三年以进士知曲沃县幕中无客能俭以成廉下车拔诸生五人后胥列甲乙榜创曲沃志有体裁尝建节烈祠表烈妇刘小件闾摄绛守伐石树党氷壑墓涖任十四年行取仕至通政司参议
　　李清铠正黄旗人康熙三十六年以官监知太平县清静不挠时巡阡陌劝农桑间至学宫阅诸生课艺讼期得情而止久之狱寖息盗贼潜踪在任六年人怀之
　　李绍祖长白人康熙三十九年知霍州性刚直不为势要人屈涖官廉民胥徳之迁潞安府知府防
　　圣祖仁皇帝巡晋代者未至留办理公务为一内员所窘
　　绍祖自刎死霍人号泣诣　阙陈诉
　　圣祖仁皇帝大怒立命巡抚监内员赴霍枭示霍人呼万歳声震山谷及丧出商民胥罢市榇归奠道旁者趾
　　相续复建祠中镇庙歳时肃祀不絶














　　山西通志卷九十
<史部,地理类,都会郡县之属,山西通志>
　　钦定四库全书
　　山西通志卷九十一
　　名宦【九】
　　潞安府
　　周
　　靳黈赵上党守也秦伐韩一军临荣阳一军临太行韩请効上党之地以和令韩阳告靳黈曰秦起二军临韩韩不能支今王以上党入和于秦使阳言之太守太守其効之黈曰人有言挈瓶之智不失守器王则有令而臣失守虽王与子其亦猜焉臣请悉守以应秦若不能卒则死之韩阳趋报王王曰吾始以诺应侯矣今不与是欺之也乃使冯亭代黈
　　汉
　　任敖故沛狱吏高祖东击项籍敖迁为上党守陈豨反时敖坚守封为广阿侯食千八百户高后时为御史大夫三歳免
　　蒋满宣帝时为上党太守子万为北地都尉并以卓异徴万退却不敢并父帝问赞谒者以父子对帝叹息曰乃父子剖符耶即下诏曰上党守满经行笃着信行山东其以满为淮阳王相诲导东藩农股肱郡其以万为农太守同日拜擢一时荣之
　　茍諌为上党太守哀帝时王莽欲灭宣子孙都尉路平承望风防规欲害宣子永谏拥防永召以为吏常置府中永因数为谏陈兴复汉室剪灭簒逆之策谏每戒永曰君长几事不宻祸倚人门永感其言及谏卒自送丧归扶风路平遂收永弟升后太守赵兴到叹曰我受汉茅土不能立节而鲍宣死之岂可害其子也出升复署永功曹
　　田邑字伯玉冯翊莲勺人有大节涉学艺能善属文更始初为上党太守二年与行大将军事鲍永狼孟长冯衍缮甲养士扞卫幷土而尤善冯衍及世祖即位遣宗正刘延攻天井关邑连战十余合延不得进邑迎母弟妻子会邓禹使积弩将军冯愔将兵击邑愔与延悉得邑母弟妻子后闻更始败乃遣使诣洛阳献璧马降帝遣骑都尉弓里游谏大夫何叔武即拜为上党太守屡以书招衍降衍不从永婿张舒诱降涅城舒家在上党邑悉系之遗永书曰张舒内行邪孽不遵孝友疏其父族外附妻党已收三族将行其法能逃不自诣者舒也能夷舒宗者予也永不答自是与邑有隙而永衍后亦罢兵幅巾降邑迁渔阳太守未至官疾徴还为谏议大夫卒
</div>
    <div class="pagination">
<a href="山西通志_page396.html">上一页</a><span>...</span><a href="山西通志_page392.html">392</a><a href="山西通志_page393.html">393</a><a href="山西通志_page394.html">394</a><a href="山西通志_page395.html">395</a><a href="山西通志_page396.html">396</a><span class="current-page">397</span><a href="山西通志_page398.html">398</a><a href="山西通志_page399.html">399</a><a href="山西通志_page400.html">400</a><a href="山西通志_page401.html">401</a><a href="山西通志_page402.html">402</a><span>...</span><a href="山西通志_page398.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
