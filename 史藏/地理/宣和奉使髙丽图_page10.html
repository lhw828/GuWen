<!DOCTYPE html>
<html>
<head>
    <meta charset="UTF-8">
    <title>宣和奉使髙丽图 - 第 10 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宣和奉使髙丽图 - 第 10 页/共 18 页</h1>
    <div class="content">　　●钦定四库全书

　　宣和奉使髙丽图经卷二十二

　　（宋）徐兢 撰

　　○杂俗一

　　臣闻王制曰广谷大川异制民生其间异俗夫所谓广谷大川固未必遐方絶域葢特其中国之地川俗或殊则习俗各异有不可得而同者又况蛮夷之限在海外其习俗岂一端哉髙丽于诸夷中号为文物礼义之邦其饮食用俎豆文字合楷隶授受拜跪恭肃谨愿有足尚者然□□□僻浇薄龎杂土风终未可革也冠婚丧祭鲜克由礼若男子巾帻虽稍仿唐制而妇人■〈髟上厝下〉髻下垂尚宛然髽首辫发之态贵人仕族婚嫁畧用聘币至民庶唯以酒米通好而已又富家娶妻至三四人小不相合辄离去产子居别室其疾病虽至亲不视药至死殓不拊棺虽王与贵胄亦然若贫人无葬具则露置中野不封不植委蝼蚁乌鸢食之众不以为非淫祀谄祭好浮图宗庙之祠叅以桑门歌呗其闲加以言语不通贪饕行路行喜奔走立则多拱手于背妇人僧尼皆作男子拜此其大可骇者至于琐碎不经又未易以一二数今姑总其耳目所见者图之并以土产资养之物附于后

　　庭燎

　　丽俗尚夜饮而祗侍使人尤谨每宴罢常侵夜分自山岛州郡郊亭馆舎皆于庭中束芟明燎以散员执之使者归馆则罗列在前相比而行

　　秉烛

　　王府公会旧不然烛比稍稍能造大者如椽小者亦长及二尺然而终不甚明快会庆干徳之燕筵中设红纱烛笼用緑衣人搢笏执之问之云是新入仕之人旧记谓初登第者今知未必皆一等流品也

　　挈壶

　　挈壶之职名实近古逐刻以击皷为节中廷立表以揭碑每时正则一紫衣吏捧牌立干承为之

　　女骑

　　妇人出入亦给仆马葢亦公卿贵人之妻也从驭不过三数人皂罗蒙首余被马上复加笠焉王妃夫人唯以红为饰亦无车舆也昔唐武徳贞观中宫人骑马多着羃篱而全身蔽障今观丽俗蒙首之制岂羃篱之遗法欤

　　宣和奉使髙丽图经卷二十二

　　●钦定四库全书

　　宣和奉使髙丽图经卷二十三

　　（宋）徐兢 撰

　　○杂俗二

　　澣濯

　　旧史载髙丽其俗皆洁浄至今犹然每笑中国人多垢腻故晨起必先沐浴而后出户夏月日再浴多在溪流中男女无别悉委衣冠于岸而沿流亵露不以为怪浣濯衣服湅涚丝麻皆妇女从事虽昼夜服勤不敢告劳凿井汲水多近川为之上作鹿卢输水于槽槽形颇如舟云

　　种艺

　　国封地濒东海多大山深谷﨑岖■〈山上酋下〉崒而少平地故治田多于山闲因其髙下耕垦甚力逺望如梯磴然其俗不敢有私田畧如立井之制随官吏民兵秩序髙下而授之国母王妃世子王女而下皆有汤沐田每一百五十步为一结民年八岁投状射田结数有差而国官以下兵吏驱使进士工技无事则服田唯戍边则给米其地宜黄粱黒黍寒粟胡麻二麦其米有秔而无稬粒特大而味甘牛工农具大同小异畧而不载

　　渔

　　国俗有羊豕非王公贵人不食细民多食海品故有鳅■〈鱼复〉蚌蛛母虾王文蛤紫蠏蛎房龟脚以至海藻昆布贵贱通嗜多胜食气然而臭腥味咸久亦可厌也海人每至潮落矴舟岛屿而捕鱼然不善结网但以疏布漉之用力多而见功寡唯蛎蛤之属潮落不能去人掇拾尽力取之不竭也

　　樵

　　樵人初无专业惟事隙则随少长之力于城外山取之葢旁城之山于阴阳有忌不许采斫故其中多巨木合抱青荫可爱使者舎于馆以至登舟皆有司供给以备炊煑不善用肩惟以背负而行

　　刻记

　　丽俗无筹算官吏出纳金帛计吏以片木持刃而刻之每记一物则刻一痕已事则弃而不用不复留以待稽考其政甚简亦古结绳之遗意也

　　屠宰

　　丽政甚仁好佛戒杀故非国王相臣不食羊豕亦不善屠宰唯使者至则前期蓄之及期将用缚手足投烈火中候其命絶毛落以水灌之若复活则以杖击死然后剖腹肠胃尽断粪秽流注虽作羮■〈炙，肉代火〉而臭恶不絶其拙有如此者

　　施水

　　王城长廊每十闲张帟幕设佛像置大瓮贮白米浆复有杯杓之属恣往来之人饮之无闲贵贱而以僧徒主其事

　　土产

　　髙丽依山瞰海地瘠而硗然而有稼穑之种麻枲之利牛羊畜产之宜海物唯错之美广扬永三州多大松松有二种惟五叶者乃结实罗州道亦有之不若三州之富方其始生谓之松房状如木瓜青润致宻至得霜乃拆其实始成而房乃作紫色国俗虽果肴羮胾亦用之不可多食令人呕吐不已人参之干特生在在有之春州者最良亦有生熟二等生者色白而虚入药则味全然而涉夏则损蠧不若经汤釡而熟者可久留旧传形匾者谓丽人以石压去汁作煎今询之非也乃参之熟者积垜而致尔其作煎当自有法也馆中日供食菜亦谓之沙参形大而脆美非药中所宜用又其地宜松而有茯苓山深而产硫黄罗州道出白附子黄漆皆土贡也其国自种纻麻人多衣布絶品者谓之絶洁白如玉而窘邉幅王与贵臣皆衣之不善蚕桑其丝线织纴皆仰贾人自山东闽浙来颇善织文罗花绫紧丝锦罽迩来北敌降桑工技甚众故益竒巧染色大胜于前日地少金银而多铜器用漆作不甚工而螺钿之子细宻可贵松烟墨贵猛州者然色昏而胶少仍多沙石黄毫笔软弱不可书旧传为猩猩毛未必然也纸不全用楮闲以藤造槌捣皆滑腻髙下数等其果寳栗大如桃甘美可爱旧记谓夏月亦有之尝问其故乃盛以陶器埋土中故经岁不损六月亦有含桃味酸如酢榛榧最多云倭国者亦有来禽青李瓜桃梨枣味薄而形小至于莲根花房皆不敢撷国人谓其为佛足所乗云

　　宣和奉使髙丽图经卷二十三

　　●钦定四库全书

　　宣和奉使髙丽图经卷二十四

　　（宋）徐兢 撰

　　○节仗

　　臣闻春秋之法王人虽微序在诸侯之上葢尊王命也然当时周室纪纲圮壊诸侯强大有轻之之心孔子托空言以为天下后世臣子法尚谆谆如此矧太平盛际亲遣王人逺使外国则彼之尊奉之礼岂敢少懈哉恭惟宋有天下垂二百年干戈寖偃四裔君长不待诏告而信顺之诚坚若金石葢自容成氏以来未有太平如此之盛宜乎诸侯推尊王人而礼文繁缛也比年使命每至丽国闻其备竭仪物之华兵卫之众以迓诏书以导旄节礼甚勤至然是行也适在王俣衣制未终其皷吹之类皆执而不作亦可谓知礼也已

　　初神旗队

　　神舟既抵礼成港下矴讫丽人具采舟来迎使者奉诏书登岸三节步从入碧澜亭奉安诏书讫退休于所舎明日质明都辖提辖官对捧诏书入采舆兵仗前导诸仗之中神旗为先自西郊亭预建于馆前候诏书至与余仗相接导卫入城旗列十面车载而行毎乗十余人自是之后受诏拜表则皆设于兵仗前也青衣龙虎军铠甲戈矛几及万卒分为两序夹道而行

　　次骑兵

　　神旗之次有锦衣龙虎亲卫旗头一名骑而前驱执小红旗其次则领兵上将军其次则领军郎将皆骑兵也持弓矢佩劔饰马之具皆有銮声驰骤甚亟颇自矜耀

　　次铙鼓

　　骑兵之次鸣笳之军次之铙皷之军又次之每百余步鸣笳军必却行面诏舆而合吹声止则击铙皷为之节

　　次千牛卫

　　皷角之次即有仪物贯革镫杖千牛军卫执之相比而行

　　次金吾卫

　　十牛卫之后金吾仗卫军次之执黄幡豹尾仪戟华葢差闲而行

</div>
    <div class="pagination">
<a href="宣和奉使髙丽图_page9.html">上一页</a><span>...</span><a href="宣和奉使髙丽图_page5.html">5</a><a href="宣和奉使髙丽图_page6.html">6</a><a href="宣和奉使髙丽图_page7.html">7</a><a href="宣和奉使髙丽图_page8.html">8</a><a href="宣和奉使髙丽图_page9.html">9</a><span class="current-page">10</span><a href="宣和奉使髙丽图_page11.html">11</a><a href="宣和奉使髙丽图_page12.html">12</a><a href="宣和奉使髙丽图_page13.html">13</a><a href="宣和奉使髙丽图_page14.html">14</a><a href="宣和奉使髙丽图_page15.html">15</a><span>...</span><a href="宣和奉使髙丽图_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
