<!DOCTYPE html>
<html>
<head>
    <meta charset="UTF-8">
    <title>山西通志 - 第 188 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 188 页/共 700 页</h1>
    <div class="content">　　特们所【在抚州　以上二所近西京胥世宗置】
　　阿都齐所
　　布沙斡所【二所本阿都齐地大定七年分置承安二年改板底因乌鲁古】
　　额勒本所【承安三年改乌绅乌尔固乌尔固言滋息也　以上三所在西京北】
　　哈喇温所
　　伊啰斡所【以上二所在临潢泰州境距西京逺】
　　定制河东马嵗给五月
　　六年三月癸巳诏内地诸明安赴山后牧马俟秋竝发
　　明昌五年散騬马令中都西京河北东西路验民物力分畜之又令他路民养马者毙则于前四路给换若欲用则悉以送官
　　元牧地一十四道　一塔拉穆棱等处御位下　云内州卓里雅齐哈尔【云内州今喇嘛弯东南地】
　　元初太原嵗饲诸王驼马一万四千匹成宗时河东山西廉访使程思廉为请止饲千匹
　　明初设行太仆寺主山西马政以少卿一员领之寻改为卿有寺丞有主簿
　　治十七年四月十四日命行太仆寺照太仆寺点闸京营马匹事例毎年二次徧歴卫所营堡点闸骑操马匹
　　秋青草毎嵗四月至十月止各军不支马草自行收放仍纳青草一百八十束入官备用寻因草多浥腐者每束折银一分五厘毎年徴银二两七钱春班于八月中上纳秋班与在卫所常备十一月上纳俱该守备官追倂厥后减追毎名纳草四十束后又复减半自正徳十一年止除守墩旗军与夜不收幷守铺军人免纳外其余一应差占俱不减免各府州县民壮毎名该纳秋青草四十束毎束折银三分共纳银一两二钱
　　山西通志卷五十六
<史部,地理类,都会郡县之属,山西通志>
　　钦定四库全书
　　山西通志卷五十七
　　古迹【一】
　　自汉后上党记三晋录诸书暨唐后李用徳羊角山记林须霍山记王向弼龙门记诸书元明胥不传而古迹之存者尠矣今就其见于载籍而不甚穿凿傅防者录之他若委巷相传之说防习已久亦间采焉志古迹
　　太原府
　　阳曲县
　　三交城西北十五里晋大夫窦鸣犊城也址存宋陆游老学庵笔记太平兴国四年平太原降为并州废旧城徙州于榆次今太原又非榆次乃三交城也在旧城东北三十里本名故军又尝为唐明鎭
　　大盂城东北八十里晋祁氏邑后分为七大盂其一也汉为县后魏曰大祁城
　　狼孟城北六十里汉地理志太原有狼孟县莽曰狼调旧断涧为城今名黄头寨纲目秦伐赵取狼孟番吾遇李牧而还集览狼孟县名属太原郡故城在阳曲县
　　汾阳城西七十里汉为汾阳县顔师古注隋文帝自以姓杨故恶阳曲之号改为阳直唐复旧名纲目摭实隋改县曰阳直又徙治汾阳故城改曰汾阳唐于故阳曲城置汾阳县寻改今名
　　洛隂城东北六十里北魏地形志阳曲有罗阴城隋洛阴府之地又名洛阴县唐初名罗阴县后省今名罗阴村有仁寿中修寺碑骠骑将军王整所立
　　木井城东北七十里郑村南社即故汾阳县也又名故县城
　　古角城在贡院供给所左
　　古城西北七里迹存
　　蔚州侨郡旧唐书地理志武徳六年置蔚州寄治并州阳曲县仍置灵邱飞狐二县
　　燕然故县唐贞观六年以苏农部落置燕然县隶顺州八年侨治阳曲十七年省
　　阳曲故县城东六十五里石城都旧唐志武徳七年省阳直县改汾阳为阳曲县仍移治阳直废县
　　故盂城隋志分阳直县置大业初废
　　晋文公庙故址宋陆游笔记唐明鎭有晋文公庙甚盛平太原后潘美奏乞为并州从之以庙址为州治
　　阳曲川北三十里北齐神武帝建牙于此隋地理志有阳曲泽
　　唐监牧唐置以牧马
　　造墨场金地理志太原府有造墨塲
　　石室北魏风土记太原郡山有石室方丈四壁文字篆书人尠能识
　　杨广道西北六十里天门关东北崖隋炀帝为晋王时所开道因名
　　狄梁公故里今狄村慈观寺有碑记
　　栢堂旧府城内唐北平王马燧建
　　寇庄南六里相传宋相宼莱公别墅今官塲花园土地庙遗址尚存
　　柳溪西一里汾堤之东宋天禧中陈尧佐知并州因汾水屡涨为筑堤周五里引汾水注之旁植桞万株中有杕华堂堂后通芙蓉洲堤上有彤霞阁毎岁上已太守泛舟郡人游观焉久圮于水断碑尚存按彤霞阁陈尧佐建杕华堂宋韩绛韩镇相继守太原时建李清臣作碑记又有四照亭水心亭
　　雁邱元遗山雁邱辞序泰和乙丑遗山赴试并州道逢捕雁者捕得二雁一死一脱网去其脱网者空中盘旋哀鸣良久亦投地死遗山遂以金赎二雁瘗汾水傍垒石为识号曰雁邱因赋此词同行蒲溪杨正卿果栾城李仁卿冶和之词注雁邱在今太原府阳曲县事见舆图备考
　　筹边楼府治内宋端明殿学士冯京守太原时建爱月亭府治东宋冯京守太原时建
　　安武堂县治西下临汾河宋时春秋仲月阅武于此良宴亭府城东宋时建以宴客
　　西景园明晋藩园在废府西北隅
　　西园明靖安王园
　　桂子园城东南隅布政王道行别业有桂数株日觞咏其间有桂子园集行世后为明宗藩河东王所得更名金粟今为梵宇俗名小五台
　　雄风楼明宁河王建王明甫有诗
　　作霖楼都察院后
　　唱经楼布政司前
　　坤德阁桥头街观音堂前
　　显灵阁大盈仓内
　　浩然台在东关延寿寺后上有杨宗气王好问诗镇河楼旧在水西关眞武庙后有楼二楹相传楼下有铁牛二
　　镔铁坑旗纛庙东相传掘地则铁陷明初焦驸马都尉尝制刀甚利后置旗纛庙内风雨为灾复入坑
　　氷窖旧在开平王庙后巡抚李某创建盖遵周礼之制节宣阴阳也今移晋废府
　　古漆井小弥陀寺西相传未有寺先有井内无甎痕故名
　　石家茆峭壁一崖汾水环流地广四十畞俗传王将军避兵地有早种晚收遗种
　　试斧石天门关凌井沟内类斧劈痕上有杨美益诗丹井晋废府东城门内味极清冽府有药名金枣丹治疾甚验惟用此水
　　辟蝇木在烈石庙殿神龛内色类沉香相传辟蝇宝贤堂石刻旧在晋府今移入三立祠明晋世子奇源集古法帖序云取淳化诸帖竝我朝以书名者十数家择其尤者摹勒上石厘为十二卷戴令梦熊防石经乱不全
　　国朝顺治间郡守宗得于断壁頽垣者二十余块余访求藏本旧搨钩勒上石计补五十余块而全帖以完
　　宋太宗书库碑在寿宁教寺大中祥符四年眞宗御书勒石
　　宋并州新修庙学碑至和元年知并州魏国公韩琦建庙撰记
　　金府学庙碑明昌二年翰林修撰赵沨撰记云天防九年耶律公资让建正隆初完颜宗宪缮完大定丙午亚尹张公子衍漕贰杨公伯元立建贤堂于两庑间明昌二年张公大节尹太原撤故就新规模大备
　　金英济侯感应碑烈石祠前大定二年县令史纯撰文元英济侯碑至正中冀宁牧塔海特穆尔树碑
　　大古碑崇善寺西井楼南高丈许广七尺螭首五尺今卧土中
　　透玲碑在烈石庙光茔照人俗名透玲
　　太原县
　　晋阳城县治北里许故唐国也周封叔虞曰唐至子爕父以有晋水更号晋一名唐城智伯引水灌之不浸者三版晋刺史刘琨展筑中有三城一曰大明城董安于筑北齐置大明宫其一东魏静帝置晋阳宫隋更名新城其一开皇十六年筑名仓城又汾河东岸曰东城贞观十一年长史李勣筑徳宗时引晋水架汾潴为东隍省守埤万人又酾汾水环城植桞固堤建中四年节度马燧亦引晋水架汾至城东为池武后时长史崔神庆以二城隔汾乃于其间跨水联堞合而一之名曰中城宋太祖御城受刘继元降始隳其城又西堞外有罗城以御西山之水俗名长龙城其近有罗城镇按晋阳唐为北都有留守宋太平兴国四年平太原议者谓宋兴归徳为商星分野太原参星分野昔高辛氏二子不相能故自古参商不相见国家盛则后服衰则先叛不宜列以方鎭乃下诏毁其城改为平晋县以榆次为并州徙太原民于唐明鎭纵火焚太原庐舍老幼趋城门不及焚死者甚众金元好问过晋阳故城诗曰汾流决入大夏门府治移着唐明村又曰东阙苍龙西白虎金雀觚棱上云雨不论民居与官府仙佛所庐余百所鬼役天财千万古争教一炬成焦土又曰万夫畚插开连冈官街十字改丁字
　　唐城晋阳县北二里都城记尧所筑
　　二陵城北魏志太原郡长安县有二陵城
　　三角城西北二十里义井村一名徒人城又名胡提城赵襄子所筑以处刑徒内置郤敌外安龙尾为三面故名三角城址存北魏志太原郡长安县有三角城
　　平晋故城东北二十里高一丈三尺周四里余内有故碑字多剥落宋置永利监于此
　　王陵城汾水东旧县东北郑村今名黄陵村
　　长安故县北魏志泰常二年置眞君中省景明初复龙山故县隋志后齐置大业十年改为晋阳
　　阳真故县隋志开皇十年置大业初省入太原
　　潜邱尔雅晋有潜邱在太原县东南八里旧城内长四千三百三十一步广三千一百二十二步周万五千一百五十三步髙四丈相宋修恵明寺浮图陶土为瓦用唐地理志都城左汾右晋潜邱在中
　　台骀泽南十里晋水下流滙为泽广二十里今为汾水所没尽为民田旁有昌宁公庙即台骀神
　　晋祠西南悬瓮山麓晋水发源处魏地形志晋阳有晋王祠昔智伯遏水灌晋阳后人因之蓄为池沼建祠水侧结飞梁于池上北齐天保中大兴营建遂为北都北史后主天统五年改为大崇皇寺唐高祖举义师祷于此太宗亲制碑文仍名晋祠晋天福六年封兴安王宋天圣间改封汾东王又建女郎祠于水源之西元至元间重修汝阳弋彀撰记云祠西山上有望川亭祠中两泉北曰善利南曰难老皆作亭蔽之祠南大池西岸有流杯池池上曰均福堂堂后曰仁智轩其南曰涌雪亭池中岛上曰清华堂亭曰环翠邦人岁时行乐者甚众明改称唐叔虞祠嘉靖天启间俱重修有碑记
　　晋阳宫故唐城内春秋时董安于理晋阳公宫即此东魏武定三年高欢言并州军器所聚动须女功请置宫以处配没之口于是置晋阳宫齐天保中置大明宫宫内建宣光建始嘉福仁寿宣徳崇徳大明七殿徳阳万寿二堂北有元徳门又北有元武楼楼下有门通城外隋唐踵丽增华址微存唐地理志晋阳宫在都之西北宫城周二千五百二十步崇四丈八尺都城左汾右晋五朝志太原有晋阳宫
　　大明宫北齐书天统初世祖在晋阳既居旧殿少主未有别所诏给事黄门侍郎冯子琮监造大明宫宫成世祖亲自巡幸怪其不甚宏丽子琮对曰至尊防年纂承大业欲令敦行节俭以示万邦兼此北连天阙不宜过复崇峻世祖称善
　　德阳堂北齐建
　　宣德殿北齐建
　　大明殿齐后主以晋阳大明殿成大赦文武百官进二级免并州太原一郡来年租
　　崇德殿北齐建
　　内殿天保元年冬十月帝御金辂入晋阳宫朝皇太后于内殿
　　南宫齐大宁元年冬十一月武成帝即位于南宫十二院后主于晋阳起十二院壮丽逾邺下
　　五龙门武平七年后主夜斩五龙门而出
　　清华堂西南十里晋祠池上北齐天保中建
　　避暑宫西南三十里北齐神武帝避暑处俗称皇家宅明周文端经题天龙洞诗齐主宫存避暑基县志避暑宫有二一在防山上世刘薛王避暑寨一在天龙山东址存又苇谷山有避暑宫齐天保二年建后赐名仙岩寺
　　宝墨堂在晋祠齐天保中建
　　栢堂文宣帝避暑宫
　　防堂在东城北魏太原公高洋第
　　号令堂汾水东旧晋阳县唐高祖誓义师于此
　　起义堂唐地理志宫城东有起义堂张燕公作颂受瑞坛唐高祖举义兵使子元吉留守获瑞石有文曰李渊万吉因筑坛祀以少牢唐地理志仓城中有受瑞坛
　　干阳楼贞元十一年太原监军王定远谋杀节度使李自良不克走登干阳楼夜坠城逸
　　飞阁唐地理志西北十五里有飞阁显庆五年筑讲武台县西北唐显庆间筑
　　勤政阁十国春秋北汉少主刘继恩寝处居勤政阁资圣院统平殿宋皇祐五年奉安太宗御容于此礼志太宗取刘继元于并州是太平之统也即崇圣寺殿名曰统平以奉太宗嘉祐元年统平殿灾谏官范鎭言并州素无火灾自建神御殿未几而輙焚天意若曰祖宗御容非郡国所宜奉安者近闻下并州复加崇建是徒事土木重困民力非所以答天意也自并州平七十七年故城父老不入新城宜寛其赋输缓其徭役以除其患使河东之民不忘太宗之徳则陛下孝思岂特建一神御殿比哉
</div>
    <div class="pagination">
<a href="山西通志_page187.html">上一页</a><span>...</span><a href="山西通志_page183.html">183</a><a href="山西通志_page184.html">184</a><a href="山西通志_page185.html">185</a><a href="山西通志_page186.html">186</a><a href="山西通志_page187.html">187</a><span class="current-page">188</span><a href="山西通志_page189.html">189</a><a href="山西通志_page190.html">190</a><a href="山西通志_page191.html">191</a><a href="山西通志_page192.html">192</a><a href="山西通志_page193.html">193</a><span>...</span><a href="山西通志_page189.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
