<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 195 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 195 页/共 479 页</h1>
    <div class="content">
　　登封县在府东南一百四十里。东至禹州密县八十五里，北至巩县有百三十里，南至汝州九十里。古阳城也。禹避舜子于阳城，即此。《世本》言禹都阳城，误也。汉武帝元爵元年，分阳城置崇高县，属颍川郡。东汉省入阳城县。后魏太和十三年，置堙阳县。东魏天平初，又于县置中川郡。后周郡废。隋开皇六年，改县曰武林。八年，又改曰输氏。大业初，改曰嵩阳，属河南郡。王世充置嵩州于此。唐初因之。贞观三年，州省。十七年，省县入阳城。永淳初，复置，旋省。光宅初，仍置嵩阳县。登封元年，改今名。神龙初，复曰嵩阳，旋复故，属河南府。今城周四里有奇，编户四十四里。

　　○阳城废县在县东南四十里。《河南志》：在县东二十八里。本周之颍邑。《左传》昭元年，晋赵孟自郑还，周景王使刘定劳孟于颍。九年，晋梁丙、张率阴戎伐颍。阴戎，即陆浑之戎也。战国初，属郑，谓之阳城。《史记》：郑君乙十一年，韩伐郑，取阳城。秦亦为阳城县。陈胜，阳城人也。二世三年，沛公自洛阳东还，至阳城。汉二年，汉王使韩襄王孙信急击韩王郑昌于阳城，昌降。汉置县，属颍川郡。东汉永平六年，幸阳城。初平二年，袁术表孙坚领豫州刺史，屯阳城。袁绍寻遣周昂为豫州刺史，袭夺坚阳城，坚击昂，走之。晋仍为阳城县，属河南郡。义熙十二年，刘裕伐姚秦，使新野太守朱超石等趣阳城。后魏正光中，复置。孝昌二年，置阳城郡。隋开皇初，郡废。十六年，置嵩州于此。仁寿四年，州废。大业初，县属河南郡。唐初，仍置嵩州。贞观三年，州省，县仍属洛州。登封初，改曰告成县。神龙初，复曰阳城，旋复曰告成。天二年，更名阳邑。后唐复故。五代周显德五年，省入登封县。《志》云：城中有测景台，周公定此地为土中，立土圭测景，汉唐皆因之。○康城废县，在故阳城南，后魏所置。隋仁寿四年，废入阳城县。

　　颍阳城县东南八十里。本秦邑。沛公南攻颍阳，屠之，封祭遵为颍阳侯。又汉置颍阳县，属颍川郡。章帝封马防为侯邑。建初八年，幸颍阳，是也。晋省。后魏复置，仍属颍川郡，寻属阳城郡。东魏属中川郡，后周省入堙阳县。唐载初元年，分河南伊阙、嵩阳地置武临县。开元十五年，复曰颍阳，仍属河南郡。宋因之。金废为镇。

　　纶氏城在县西七十里。《竹书纪年》：楚吾得帅师及秦伐郑，围纶氏。又《史记》：秦攻韩缑氏、蔺。或曰：蔺，即纶也。二邑盖相近。汉置纶氏县，属颍川郡。东汉建初四年，改置轮氏县。晋废。其西有武林亭，又西有堙阳亭，亦曰堙阳城，汉乡亭名也，北魏及隋因以名县。又有当阶城，在堙阳之西，或曰后魏所置。

　　○嵩山在县北十里。中岳是也。有逍遥谷，一名承天谷，道士潘师正居此，唐高宗尝幸焉。又少室山，在县西十七里，一名御寨。潘岳云：少室山有十八叠，周百里。其北有少林寺，背五乳峰，元魏所建，历代尝修治之，近代所称少林寺之僧兵也。余见名山嵩高。

　　阳乾山在县东二十五里。颍水所出，一名颍山。○阳城山，在县北三十八里。晋建兴末，刘聪遣子粲屯小平津，粲遣刘雅生攻洛阳，守将赵固奔阳城山。俗名车岭山，亦名马岭山，洧水所出。又大熊山，在县东南五十里，顶宽平，四周陡峻，俗曰大熊寨，可避兵。县东南四十里又有小熊山。《志》云：交牙山，在县南四十里，有石门，俗呼王莽寨。

　　岭在县东南三十里，本箕山也。宽平而长，约数里。许由所隐，亦曰许由山。有坂关，东出阳翟、许昌之道。晋齐王ぁ举兵许昌，讨赵王伦，伦遣兵出Ф坂关拒之。梁大通三年，陈庆之送元颢北还，至梁国，魏人分兵镇荥阳、虎牢，又使尔朱世承镇坂以备之。唐乾元二年，史思明窥洛，李光弼议去洛守河阳。或以东京帝宅不可不守，光弼曰：守之则汜水、岭、龙门，皆应置兵。是也。或以为取に辕岭。○鬼谷，在县北五里。战国时，王诩隐于此，号鬼谷先生，即苏秦、张仪所师事者。《史记》：苏代为甘茂说秦王曰：甘茂，非常士也，塞及至鬼谷，其地形险易皆明知之。或为三原之鬼谷也。

　　○颍水在县东三十里。源出阳乾山，流入开封府禹州界。《水经注》：颍有三源，出阳乾山者为左源，出县西少室山者为中源，出少室南溪者为右源云。

　　五渡水县东南二十五里。一云县东北十五里。源出嵩山东谷，自山顶下注为二十八浦，山下大潭中有立石，高广平整，其水萦委，溯者五涉，故名。东南流入颍，亦谓之三交水。梁大通三年，陈庆之自河阳败还，尔朱荣追之，会嵩高水涨，庆之军士死散略尽。胡氏曰：颍水出少室山，五渡水出太室山，入颍水，即嵩高水也。○少阳河，在县西南十五里，源出少室山，流入颍。县西北八里又有双溪水，源出嵩山麓，亦南流入颍。

　　○奉天宫在县北嵩山之南，唐高宗永淳初建。又三阳宫，在县西二十里之石淙山，武后圣历三年建，自是数幸焉。长安四年毁。

　　辕关在县西北二十四里。县与巩县以に辕岭为界，置关于上。又有石羊关，在县东南四十里，崖石险峻，仅容一车。又有嵩阳关，《唐志》云：在县北。今皆废。○鸡翎山寨，在县西北；又有雾豹、王山等寨，皆元末土民撄险自守处也。

　　负黍聚在故阳城县西南二十七里。世谓之黄城。《水经注》：颍水东南径负黍亭东。《春秋》定六年，郑伐周负黍。《史记》：郑公十六年，伐韩，败韩兵于负黍。郑君乙二年，负黍反，复归韩，《韩世家》：宣惠王十七年，秦拔我阳城、负黍。又《楚世家》：悼王九年，伐韩，取负黍。《古今地名》阳城县有负黍山。○铁聚，在县南。《史记》：郑声公八年，晋伐郑，败我军于铁。是也。又杨志坞，在县西北。魏收《志》：武定七年，汝北郡治杨志坞，即此。

　　嵩县在府南百六十里。东北至登封县二百五十里，北至宜阳县百二十里，东至汝州伊阳县九十里。汉陆浑县地，属弘农郡。晋属河南郡。东魏武定二年，置北荆州及伊阳郡，治伏流城，领南陆浑县。周保定二年，于伏流城置和州。隋开皇初，改伊州，又改南陆浑曰伏流县。大业初，废伊州，改伏流曰陆浑，属河南郡。唐先天二年，析置伊阳县，属洛州。宋属河南府。绍兴初，升为顺州。金改嵩州，治伊阳县。元以县省入州，属南阳府。明初改州为嵩县，又改今属。县城周五里有奇，编户五十六里。

　　○陆浑城县北三十里。《左传》僖二十二年，秦晋迁陆浑之戎于伊川。宣三年，楚子伐陆浑之戎，遂至于雒。亦谓之阴戎。昭九年，晋梁丙、张率阴戎伐颍。杜预曰：阴戎，陆浑之戎也，以在晋阴地而名。昭十七年，晋荀吴帅师灭陆浑，以其贰于楚也。汉置陆浑县，属弘农郡。建安二十四年，陆浑民孙陆等起兵南附关羽，是时羽围樊城也。晋属河南郡。后魏亦为陆浑县，又尝置防蛮都督于此。盖伊阙以南，大山长谷，多为蛮居，故置督以防之。东魏为北陆浑县，属新城郡。后周并入南陆浑县。《通典》：陆浑东北有齐北荆州城。

　　伏流城在县北。此南陆浑也。魏收《志》：东魏武定二年，置伊阳郡，治伏流城，仍领南陆浑县。隋初，郡废，改县曰伏流。大业初，复曰陆浑县。唐因之。五代时，省入伊阳县。今其地有伏流岭，亦曰伏流阪，北去废陆浑县二十余里。西魏大统初，宇文泰以伊川豪李长寿为广州刺史，长寿帅其徒拒东魏，侯景攻拔其壁，杀之。其子延孙复集父兵拒东魏，宇文泰仍以延孙为广州刺史，又以长寿胥韦法保为东洛州刺史，助延孙拒守。法保与延孙连兵置栅于伏流，是也。《元和志》：东魏筑伏流城，以城北有焦涧水，伏流地下而名。广州时治襄城，今属许州。洛州时治商洛，此盖以洛阳南境地侨置东洛州。

　　○三涂山在县南八十里。《周书》：武王南望三涂。《春秋》昭四年，晋司马侯曰：三涂，九州之险也。十六年，晋将伐陆浑，使屠蒯如周，请有事于三涂。今伊水经其下。○介立山，在县北四十里，一名孤山。又山人山，在县东北八十里，顶平，四围险峻，旧有寨。

　　陆浑山在县东北四十里。伊水经其下，一名方山。县东北五十里又有鸣皋山。宋建兴三年，翟兴破贼杨进于此。上有九皋寨，亦名九皋山，接汝州界。又奉牛山，在县东三十里。翟兴屯伊阳之奉牛山，刘豫诱其下贼杀之，即此。亦谓之伊阳山。○云梦山，在县东九十里，相传鬼谷子游息处，一名鬼谷山。又灵星山，在县西十里，尝置寨于此，名灵星寨。

　　露宝山在县北六十里。产锡矿，上有古寨。又筛山，在县东九十里，以多岩洞而名，与县西二十里大矿山皆产锡。○黄松岭，在县北三十里，有洞，产铅、锡。

　　○伊水在县东南一里。自卢氏县流入境，与汝州伊阳县接界，县西北五里之高都川、七里之龙驹涧，县南六里之王母涧、八里之空桑涧，俱流入焉。东北流，达洛阳县界。《志》曰：高都河出大矿山，经县东关，有顺阳桥跨其上。又顺阳川，在县东北六十里，源出宜阳县，南流至此入于伊河。

　　伊阳渠在县东十里，分伊水以溉田。○永定渠，在县南六里。又县东北六十里有鸣皋渠；县东六十里有顺阳渠，五十里有济民渠，皆洪武中，邑民分引伊水溉田，至今为利。

　　○陆浑关在县北七十里。旧《志》云在伊阙县西南。更始二年，赤眉贼西攻长安，分其众为二部：一自武关，一自陆浑关，两道西入。盖由陆浑西北趣函谷道也。《志》云：今旧县镇关，在县南九十里，洪武三年建，有巡司。○白杨关，在县东，有戍兵。又楼子关，在县西南。县南百里又有没大岭关，今置巡司于此。

　　卢氏县府西南三百四十里。北至陕州灵宝县二百里，西至陕西洛南县二百五十里，东至永宁县百八十里，东南至嵩县二百六十里。本虢之莘地。汉因卢敖得仙，始置卢氏县，属弘农郡。晋属上洛郡。秦苻健侨置青州于此。后魏又置乐安郡，西魏改义川郡，隋初改虢州，皆治焉。大业初，州废，属弘农郡。义宁初，又置虢郡于此。唐初，改虢州。贞观八年，移虢州治弘农，县属焉。宋因之。元属嵩州。明初属陕州。万历初，改属河南府。今县城周四里有奇，编户三十二里。

　　○长水废县县东南七十里。《九域志》：在河南府西南二百四十里。后魏为南陕县。西魏改长渊。隋因之，属弘农郡。唐讳渊，改曰长水，属虢州。贞观八年，属州。显庆□年，改属洛州。宋因之。元废。宋白曰：汉卢氏县地也。后魏延昌二年，分卢氏东境库谷以西、沙渠谷以东为南陕县，以北有陕县也。废帝改长渊，以县东洛水长渊为名。唐贞元二年，陕虢观察使李泌，败州叛卒归淮西者于陕州城南，意贼必分兵自小路南遁，乃遣将自炭窦谷趣长水，贼果至，大败之。炭窦谷，在长水县西北，与陕州接界。今《隋志》作长泉，亦唐时史臣讳之也。

　　王城废县在县西。后魏置石城郡，治王城县。西魏郡县俱废。唐初复分卢氏县地置王城县，属虢州。宋熙宁四年，废为王城镇，属虢略县。《志》云：在今灵宝县东南八十里。○栾川废县，在县东四十里。本伊阳县地。宋熙宁四年，改属卢氏。元二年，为栾川镇。崇宁三年，升为县。金贞元二年，废为镇。

　　高门城在县东。《水经注》：洛水支津东北流，径石勒城北，又东径高门城，有高门水，出县北山，东南流，合洛水支津，南注洛。宋元嘉中伐魏，庞季明入卢氏，进达高门木城者也。

　　阴地城在县东北。《左传》哀四年，楚围蛮氏，蛮子赤奔晋阴地。杜预曰：阴地，河南山北，自上雒以东至陆浑也。或曰：晋有阴地之命大夫，命大夫，别县监尹也，城即其戍守之所。

　　○熊耳山在县西南五十里。东连永宁，南接内乡，有东西两峰，相竞如熊耳然。洛水径其下。《禹贡》曰：导洛自熊耳。《史记》：黄帝南至于江，登熊、湘。熊，谓熊耳山；湘，今湖广岳州之君山也。又齐桓公南伐至召陵，公自称曰：寡人南伐至召陵，望熊山。是也。《志》云：府境山名熊耳者有三：卢氏之熊耳也，宜阳之熊耳也，陕州之熊耳也。

　　塔山在县东北二十里。旧有浮图，因名。上有太平寨，四壁陡绝，昔人避兵于此。又抱犊山，在县东南九十里，亦名抱犊寨。四周险绝，顶平可耕，昔人多避兵其上。

　　峦山在县东南百里。《括地志》伊水出卢氏县东峦山，即此。一名闷顿岭。○邢公山，在县北九十里。旧传盛彦师杀李密及王伯当于此。密尝封邢国公，故名。下有断密涧。

　　铁岭县北四十里。层崖陡立，峭壁嶙峋，中有一径，才通往来，古设关于此。宋绍定五年，蒙古围汴，金人征兵入援。时金将徒单兀典镇阌乡，以备潼关，奉命发兵，由西南径入大山，潼关遂入于蒙古。蒙古引兵追兀典，及于铁岭，金兵大败。今有铁岭关巡司。又八盘岭，在县西二十里，巍然高险，曲折八盘。

　　赀谷在县境南山中。宋元嘉二十七年，北伐魏，庞季明自赀谷入卢氏，说诱士民，薛安都等因之，自熊耳山北出。又柳元景上百丈崖，出温谷以入卢氏，共引军向弘农。百丈崖，在赀谷南；温谷，或曰即赀谷。

　　○洛水在县南一里。自陕西商州流至县境，又东北流入永宁县界。《志》云：县城西有黑马河，城东有沙河，诸山之水汇流于此，□□□□之总。弘治中，县令郭鼐□□。○马回川，在县东北七十里。相传唐初盛彦师杀李密于此，振旅而回，因名。又东涧水，在县北。源出铁岭，流入城中，析为众渠，灌溉蔬圃。二水俱东南流入洛。

　　氵育水县南百五十里。出南山溪谷中，东南流入南阳府内乡县界。《水经注》：冉水出卢氏县攻离山。

　　○白华关在县西。路通陕西商洛，有兵戍守。又县西南百余里有毛葫芦山寨，元末余贼负隅处也。徐达入河南，遣兵徇虢州，遂袭取之，于是诸山寨次第降下。○社管镇关，在县北六十里。又县东南二百里有栾川镇关。今俱有巡司。又朱阳关，在县西南五十里。县有朱阳山，后魏时置关于此。唐武德八年废，后复置。今亦有朱阳关巡司。《郡志》：县西有青石关，元末置。县北又有鸡救关。今皆废。

　　葭芦戍在县西。隋大业九年，杨玄感为隋兵所败，自董杜原与十余骑奔上洛，至葭芦戍，知不免，自杀。董杜原，见阌乡县。○土，在县东南四十五里。《通典》曰：古关之塞垣也，后周以为镇防。

　　附见：

　　河南卫在府城内。明洪武初，置左、右二卫。五年，并为一卫，辖五千户及中前、中后千户所七，又守御嵩县千户所一，守御永宁百户所一。又有洛阳中护卫，永乐十年为伊府设，辖左、右千户所二。嘉靖初废，寻改置汝州卫。

　　陕州在府西三百里。西至潼关二百里，又西至陕西华州百十里，北至山西平阳府四百三十里，西北至山西蒲州二百三十五里，东南至南阳府七百三十里。

　　周为周公、召公分陕之所《公羊传》：陕以东，周公主之；陕以西，召公主之。春秋虢国地，所谓北虢也，寻属晋。战国属魏，又属韩，后入秦，属三川郡。汉属弘农郡。魏、晋因之。后魏置陕州及恒农郡后魏太和十一年，置陕州，带弘农郡。十八年省。天平初复置。后周又置崤郡置兵以备齐。隋初郡废。大业初废州，以其地属河南郡。义宁初，复置弘农郡。唐复为陕州。天宝初，改陕郡。乾元初，复为陕州《旧唐书》：天宝初，改陕府。乾元初，改陕郡，寻曰陕州，又为大都督府。天初，升为唐兴府《唐书》作兴德府，寻又为保义军龙纪元年置。朱梁开平二年，改曰镇国军。后唐复曰保义。宋仍曰陕州。大平兴国初，改军号曰保平。金亦曰陕州。元因之。明初以州治陕县省入编户三十五里，领县二。今仍旧。

　　州内屏关中，外维河洛，履崤坂而戴华山，负大河而肘函谷，贾生所云崤函之固也。戴延之云：其地南倚山原，北临大河，良为形胜。崔浩曰：东自崤山，西至潼津，通名函谷，号为天险。所谓秦得百二者，此地是也。东西魏相争，宇文深劝宇文泰速取陕州，为兼并关东之计。唐初克长安，刘文静等将兵出潼关，克弘农，略定新安以西，而东洛已有削平之势。唐之中叶，陕州尤为重地。达奚抱晖之乱，李泌以单车定之，曰：陕州三面险绝，攻之未可岁月下也抱晖为陕虢牙将，贞元初，作乱，与河中叛帅李怀光相结。帝忧之，曰：若蒲、陕连衡，则猝不可制，且抱晖据陕，水陆之运皆绝矣。因命李泌为陕虢防御水陆运使，乱遂定。石晋既亡，刘知远自晋阳举兵，保义帅赵晖以陕州附汉，汉主喜曰：晖挈咽喉之地以归我，天下不足定矣。盖据关河之肘腋，扼四方之噤要，先得者强，后至者败，自古及今，不能易也。

　　○废陕县今州治。《史记》：秦孝公元年，东围陕城。又惠文君十三年，使张仪伐魏，取陕，出其人以与魏。汉置县，属弘农郡。后汉兴平二年，李亻等作乱，帝崎岖至陕，结营自守。晋亦为陕县。后魏主焘始光三年，遣将周几等袭夏陕城，夏弘农太守曹达弃城走，几乘胜长驱，遂入三辅。太和中，为陕州治。永熙末，高欢自晋阳南犯，魏主命长孙子彦镇陕州。既而欢入洛，魏主西奔，彦亦弃陕走，高敖曹追帝至陕西，不及。西魏大统三年，宇文泰取恒农，既而高欢使高敖曹攻之，不克。九年，高欢败宇文泰于邙山，追至陕。隋大业初，改属河南郡。义宁初，置弘农郡治此。唐初仍为陕州治，后因之。明初省。州旧城周十三里有奇，洪武初改筑，截去城东。今九里有奇，有门四。

　　硖石城在州东南七十里。本后魏崤县之峡石坞。唐贞观十四年，移崤县治峡石坞，因名硖石县，属陕州。宋因之。金废县，置仓于此。蒙古围汴，完颜兀典自阌乡入援，起陕州民运灵宝、硖石米东下，是也。今有硖石关，设巡司戍守，又为硖石驿。《一统志》：硖石关，古之崤陵关也，路东通渑池，西通函谷。

　　上阳城在州城东南。《水经注》：陕东城，即虢邑之上阳。《春秋》僖五年，晋围上阳。杜预曰：虢国都也，或谓之北虢。又《水经注》陕县有安阳城，汉上官桀封邑，亦误。

　　曲沃城在州西南三十二里。因曲沃水为名。春秋时，晋侯使詹嘉守桃林之塞以备秦，时以曲沃之官守此，故名。《水经注》：弘农县东十三里有好阳亭，又东有曲沃城。唐至德二年，广平王ㄈ出关，收东京，至曲沃，又东败贼于新店，遂入陕城。新店，在陕州西二十余里。

　　焦城在州南二里。因焦水为名。《括地志》陕县有故焦城，周同姓国也。后属晋。《左传》晋许秦焦、瑕，又秦与晋焦、瑕，是也。宣二年，秦围焦，晋赵盾救焦，遂自阴地及诸侯之师侵郑。盖自焦而东，河南山北之处，皆阴地也。《史记》：梁襄王五年，秦围我焦、曲沃，与秦河西之地。六年，秦取我焦。八年，秦归我焦、曲沃。焦与曲沃相近也。又《秦纪》：惠文王后十一年，樗里疾攻魏焦，降之。东魏武定初，高欢使李徽伯刺陕州，筑垒于此，因鸡足山为址，后遂名徽伯垒。四年，为宇文泰所拔。瑕，见山西临晋县。

　　○砥柱山在州东北四十里黄河中，河南之名山也。详见前名山底柱。○鸡足山，在州西南二里。上有虎岩洞，山临河，宛如鸡足。又羊角山，在州城西北隅，高百尺。又州东百五十里有熊耳山。《志》云：三觜山，在州东南五十里，山有三峰。又橐山，在州东九十里，橐水源出于此。

　　虢山在州西北三里。西临黄河，今临河有冈阜，似是颓山之余，河水涌起，方数十丈。《史记》：魏文侯二十六年，虢山崩，壅河逆流。是矣。

　　礓子坡州东南五十里，接永宁县界。唐乾元二年，史思明遣将李归仁寇陕州，卫伯玉击败之于此。又上元二年，史朝义自三崤南道袭陕州，伯玉败之于礓子岭，即礓子坡也。○北崦，在州西。唐至德二载，王师追贼于曲沃，回纥傍南山设伏，按军北崦以待贼，战于新店，贼大败。

　　陕原在州西南二十五里。《括地志》：周、召分陕，不因城名，从原为界也。○莘原，在废硖石县西十五里。《左传》庄十三年，有神降于莘，即此。

　　○黄河在城北，又东径渑池县境。又州东百六十里有五户滩，在河中，为湍激之处。自此而东，河流稍为宽衍。○焦水，在州南三里，平地涌出，北流入河，俗呼三里涧。焦，一作谯。
</div>
    <div class="pagination">
<a href="读史方舆纪要_page194.html">上一页</a><span>...</span><a href="读史方舆纪要_page190.html">190</a><a href="读史方舆纪要_page191.html">191</a><a href="读史方舆纪要_page192.html">192</a><a href="读史方舆纪要_page193.html">193</a><a href="读史方舆纪要_page194.html">194</a><span class="current-page">195</span><a href="读史方舆纪要_page196.html">196</a><a href="读史方舆纪要_page197.html">197</a><a href="读史方舆纪要_page198.html">198</a><a href="读史方舆纪要_page199.html">199</a><a href="读史方舆纪要_page200.html">200</a><span>...</span><a href="读史方舆纪要_page196.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
