<!DOCTYPE html>
<html>
<head>
    <meta charset="UTF-8">
    <title>陕西通志 - 第 254 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 254 页/共 490 页</h1>
    <div class="content">　　明成祖永乐五年令陜西临边卫分守城征哨旗军俱全支米九年令陜西都司腹里各卫所八分米二分钞【明会典】
　　英宗正统三年令陜西西安等卫边军有家小者月支粮六斗无家小四斗五升余折钞　五年令陜西都司都指挥管领旗军及绥徳等寨堡备御者照甘肃例月支米五斗　八年令陜西西安左等卫调拨延绥等卫操备旗军有家小原支本色六斗者添支一斗无家小原闗四斗五升者添支五升又令陜西卫所腹里旗军三个月全支米一石余月米钞兼支令延绥等处操备旗军有家小者毎名给赏布三匹只身布二疋绵花俱一斤八两又令绥徳延安西安等卫鳯翔守御千户所正军校尉有家小者布三匹九年又令陜西延绥守边旗军有家小者月支米五斗豆二斗余三斗折布　十年令陜西西延鳯翔等卫所屯田旗军分调定边等营备冬者毎名给赏布二匹内折钞一匹绵花一斤八两又令陜西延庆二卫并西安左等四卫旗军原调守边备冬者毎名给赏布四匹内二匹并绵花一斤八两给与家小余布二匹再増绵花一斤八两给守边正军【明会典】　十四年令陜西西安延安等卫府官吏舍人所犯不系罪笞杖徒流及军民人等犯该笞杖不该立功者定拨各堡纳草【续文献通考】　正统间失东胜城退守黄河套中膏腴之地令民屯种以省边粮【明九边考】
　　代宗景泰元年令陜西延绥总兵镇守及管粮郎中布按二司等官于秋草长茂之时量起军夫趂时采取毎束重一十五斤设法堆积委官看守以备支用【续文献通考】
　　英宗天顺元年七月谕户部自辽东抵陜西边军良苦其遣给事中并司属官各六人赍金分劳之人二金【名山藏】　二年令陜西布政司右议一员督理粮草【明会典】
　　宪宗成化二年陜西例将在边各营堡操守官军余丁尽数查出于青草长茂之时督令前去采打有马者毎名采草一百八十束各勾自巳马匹六个月支用无马者毎名照例采打堪中草一百二十束运仓上纳以备客兵之用【明九边考】　六年六月命将征卢诏加延绥征进马草五十万束及运太仓见收折草银五万两于军前买草应用其马临征时许日加料一升屯守则如旧　七年五月余子俊奏西安左等卫旗军调拨榆林卫操守防御已越三年士无完衣寒苦特甚请运胖袄鞋袴各二万五千一百余副分给优防诏从其请【世法录】　令陜西延绥二卫旗军总旗月支本色八斗折钞七斗小旗月支本色六斗折钞六斗有家小军人月支本色六斗折钞四斗【明会典】　八年何京上御敌车制遣赴延绥与镇臣议之车施铁网网穴发鎗弩行则敛之寛止三尺战则展之广至六尺毎五十车为一队用士三百七十五人【世法录】榆林各卫所官军月粮例该月初关支守备官军行粮马匹草料例该騐日关支本镇行粮俱于月初闗支遇有征调又起闗随处闗支是一官一军一月三次闗支成化八年总制余子俊奏革行粮毎月二次闗支亦节省之意宜各边通行【明九边考】　九年令延绥二卫在榆林备边者月支本色米六斗折色四斗支银钱又令延绥各堡马歩军余采草十一月终不完者本堡把总官住俸年终不完者管粮政及监收副使等官住俸　十四年令户部运银十万两分送陜西榆林给与官军准折草料仍行山西河南附近州县或借拨或儧运或买办料豆各万石谷草各一百五十万束俱纳榆林一带仓【明会典】　二十年十二月发江南折粮银十五万并各处盐课二百万引于陜西榆林等处以给边储【名山藏】
　　孝宗治十三年六月都御史史琳奏榆林等处嵗荒民贫恐军储不继有悮机事户部会议请以近日礼部所借各处钞闗课银仍还户部为供边之数仍开中河东治十六年至十八年盐课一百五十五万四千引并令浙江等布政司及南直所属凡问过徒流杂犯死罪囚犯俱纳银赎罪其按察司折收罪人纸价及各处扣除在官祗斋夫及均徭余剰银两俱清查解部转发给军上皆从之　十三年复命造御敌车于延绥凡千两已复下车式于各边间二载陜西总督秦纮推广其制车用只轮前后约长大四尺在上发铳者二人在下推车并发铳者四人重可二石而止遇险则四卒肩之以行若遇贼可先发车十两或五两直冲其阵前逐则首车向前后袭则末车向后其余车箱掎角夹攻扼贼归路庶几万全请名车曰全胜【世法录】　十五年实徴马草数陜西布政司马草一百五十一万四千七百一十二束零【明会典】　治中布政文贵奏改西延庆三府东镇之税为抛荒折色二万余石自是军用始窘【明九边考】
　　武宗正徳五年议准延绥镇墩军除月粮一石外照夜不收例每日给米一升　六年议定陜西起运各边粮草照依时价解银籴买上纳毎州县各委佐贰官或首领一员管押毎府佐贰官一员总理【明会典】　九年十一月整理陜西粮储户部侍郎冯清奏改西安延绥等府粮草皆徴折色银两解边自是边用益窘遂有米珠草桂之謡【陈选明纪】　正徳时总制杨一清题查得陜西各镇自来处置边储不过曰穵运曰召商曰籴买治十三年间大敌在套动调京军差大臣督理军储穵运腹里州县粮草累民赔补至破产鬻儿今日断不可行况腹里空虚亦无粮可穵惟有召商籴买二事可行银买虽若简易缘地方道里逺近不同计算脚程多致末逾其本若分派州县佥报人户籴买未免累氏而官吏里书卖富拘贫侵尅抵换之又不能无省费于官敛怨于民亦非至计揆今事势惟有召商报中似为得策客商射利虽小必趋官府储粮小费何吝故在客商増一分之价则官司有一分之益但须革兠揽卖窝之岂可废从古飞挽之法【明九边考】
　　世宗嘉靖十五年总制陜西侍郎刘天和即御虏车旧制稍为损益上置大小杂兵以一百五十斤为凖箱前设蔽象以狻猊傍各施虎盾以御矢石二车相连可蔽三四十人车用二人更推一人挽之又二人翼之敌入即倚墙布阵随地形环列而防骑士于中一里之中用车十两敌逺则施火器稍近则施弓弩又近则以短兵接之敌走则出骑士以追之夜则用火箭以防之复制随车小帐令士不露宿以摆列边墙据阨险要　二十五年五月上深以延绥凋残为虑允科道鮀道明曺邦辅议诏户部亟发兵银六万徃赈令总督亲诣抚恤一应军饷趣陜西巡抚等官亟征所逋济之其所戍宣大游兵亦令调还防守【世法录】三十四年题准延绥客兵行粮贼至百骑逾日不
　　退虽在百里之内亦听支给【明会典】　陜西布政司嵗入榆林镇夏税秋粮本色共七万九千三百四石九斗折色共二十一万一千九百八十石零各折不等共银一十八万四千六百五十八两二钱三分本色马草五十五万六千八十六束河南布政司嵗入榆林镇布豆折银三万三千两榆林本镇本色屯粮六万六千一百三十五石一斗八升零屯草七万三千二百一十一束秋青草三十七万七千四百六十束年例银三万两新増募军年例银一万两额派客兵引盐银二万九千七百五十两补嵗用不敷引盐银三万三千八十九两募军引盐银二万九千五百二十两【明九边考】　四十五年令各镇除民屯盐引外每年延绥主兵发旧例银一十九万五千七十九两九钱八分新増料银二万二千一百八十五两二钱三分客兵八万两以后视此为凖【明会典】　延绥年例初不过一十万两嘉靖时増至二十一万两延绥主兵银十九万两新増募军料银三万两客兵银八万两【续文献通考】
　　穆宗隆庆三年延绥镇年例主兵银二十四万七千二百六十五两二钱一分客兵银八万两　五年蓟镇客兵部覆言在延绥者以十一月中旬起程每名给犒赏银一两有马死通支本色行粮以恤其困题准延绥三年闗领硫黄硝一次延绥黄三千五百斤【续文献通考】
　　神宗万厯二年令延宁二镇并延庆二府主客兵马俱属延绥管粮郎中兼理凡遇出纳召买道挂号定价郎中收放互相考　万厯初延绥镇见饷额主兵屯粮料五万六千四百八十七石三斗八升草六万一千五百五束地畆银一千四十六两一钱六分民运粮料九万七千八百二十六石八斗九升草七千九百四十二束折色银一十九万七千四百三十三两淮浙盐一十五万六千四百八十二引银六万七千六百二十五两五钱二分五厘京运年例银三十五万七千二百六十五两二钱一分客兵淮浙盐七万引银二万九千七百五十两京运年例银二万二百五十两　六年实徴马草数陜西布政司马草一百三十七万五千六百三十四束零【明会典】延绥年例银万厯中加至三十六万七千【明史窃军法志】
　　熹宗天啓三年太仓出数延绥镇年例银四十三万三千七百三十九两八钱七分司册主客兵钱粮分开少四万七千二百五十一两五钱七分【世法录】　榆林镇属马二万四千四百四十六匹粮料一十八万九千七百二十八石零民粮三千九百三石零草八十八万一千二百六十束内榆林镇马一万一千二百三十二匹粮料三万三千五百六十八石民粮三千九百三石七斗六升草五千束清水营马六百七十二匹粮料一千三百五十石草九万七千八百六十束新安边营马七百八十二匹粮料一千石草六千束靖边营马五百三十五匹粮料一万九千二百六十七石草一万七千九百四十五束宁塞营马五百七十匹粮料二千三百二十八石四斗草二万九千九百二十四束旧安边营马四百六十六匹粮料六百石草一万五千二百束定边营马四百四十三匹粮料五千八百石草三万八千二百八十二束髙家堡马三百七十四匹粮料四千一石九斗草三万二千一百二十三束建安堡马四百一匹粮料五千三百七十石四斗草一万四千八百二十一束双山堡马四百九匹粮料九千七百三十五石草九千九百四十九束常乐堡马三百四十三匹粮料四百五十石草三千六百八十二束归徳堡马一百六十七匹粮料三千三百六十二石六斗草二万二千七十六束鱼河堡马三百一十二匹粮料一万四千六百七十二石一斗草一万四千六百一十束响水堡马二百五十五匹粮料一万一千四百七十石草八千三百六十束木堡马二百六十八匹粮料一千五百二十石草四万一千二百五十束孤山堡马四百四匹粮料四千一百一十石草六万五千二百束镇羌堡马五百六十七匹粮料五百六十石草八万六千七百五束龙州堡马三百七十七匹粮料二千七百七十四石草一千一百二十一束把都堡马三百二十五匹粮料五千八百石草八千二百九十束新兴堡马八十九匹粮料三千三百八十四石七斗草八千束涝池堡马一百九十五匹粮料六十二石三斗草九千六束盐池堡马一百一十八匹粮料三百五十石草三千束波罗堡马三百六十四匹粮料六千五百四十八石九斗草三万三千二百四十三束怀逺堡马五百二十一匹粮料四千三百五十四石九斗草一万五千六百四十四束威武堡马三百五十三匹粮料四千六百一十三石三斗草一万二千三百六十三束清平堡马三百四十匹粮料二千二百五十二石一斗草二千四百十八束神木堡马一千二百四十八匹粮料二万四千九百六十一石三斗草九万一千三百六十一束黄甫堡马二百一十四匹粮料五百八十五石草三万一千一百二十束永兴堡马四百七十八匹粮料四千三百二十石草八万四千六百四十四束大栢堡马一百八十一匹粮料四百六十六石草一千二百一束栢林堡马一百九十五匹粮料三千八百五十二石九斗草三万六百一十三束镇靖堡马五百三匹粮料二千七百石草一万七千九百四十五束永济堡马三百三匹粮料六百七十石六斗草一万四千一百八十八束三山堡马二百五十四匹粮料二千二百七十八石七斗草一千一百四十六束饶阳堡马一百八十八匹粮料六百二十五石草三千八百三十五束【朱思本舆地图按六营二十八堡马匹总数散数相符惟粮料草束不符今无考】　延绥东起黄甫
　　川西止定边营边长地逺为套寇充斥之地考之先朝经畧如余子俊杨一清王辈其所建置脩筑先焉盖设险卫民实保塞至计也然窃有说此中军士更番入卫疲于奔命而又以地多沙漠种植为难刍粮不充曽不宿饱万一敌驻鱼河粮道险逺镇城坐困可不为之经理哉议者欲于府谷至葭州由黄河而上造舟转运以济清水木孤山等处亦为甚便近虽题行而建置仓庾改徴本色未闻议及皆今日之所宜汲汲者【续文献通考】　霍韬曰延绥军士月粮一石折银四钱成化中米一石价银二钱军士得银四钱买米二石食乌得不足也今则银一钱仅买粟二升军士数口之家月食八升之粟如之何可足也然粟价所以先亷而后厚者何也成化以前边防严固猛将林列故边地尽耕边粟自多今则将庸卒弱不堪支持地之出粟者寡人之食粟者众成化以前盐引皆输边粟故富商自招流民自垦边地其米价自平而食自足治以后盐引输银故富商大贾得输银之便而不复开垦边地粟之所以贵而食之所以不足者殆为此也【圗书编】　九边旧无客兵止有主兵嵗输民运屯盐足以自给未尝有兵饷也即余子俊初开榆林卫时増置城砦以民运不继奏请江南折粮银以备缓急不过一时之权计也自后军政不修屯盐渐废请发帑金嵗以为常嘉靖末延绥一镇军饷年例费以二十七万计况万厯以后哉夫以九边数十万之众不耕而仰食于民国家之力几何而不困也【延绥镇志】
　　塞垣
　　周魏惠王十九年筑长城塞稒阳【史记魏世家】正义曰括地志云稒阳县汉旧县也在银州银城县界按魏筑长城自郑濵洛北达银州至胜州稒阳县为塞也稒阳有连山东至黄河西南至夏会等州稒音固【魏世家注】秦昭王时北地上郡筑长城以拒胡【史记匈奴传】
　　秦始皇帝三十三年西北斥逐匈奴自榆中并河以东属之隂山【徐广曰在五原北】以为三十四县城河上为塞又使防恬渡河取髙阙【山名在五原北】陶山北假中【地名近五原】筑亭障以逐戎人徙谪实之初县【史记秦始皇本纪】　秦巳并天下乃使防恬将三十万众北伐戎狄收河南筑长城因地形用险制塞延袤万余里于是渡河据阳山逶迤而北暴师于外十余年居上郡威振匈奴【史记防恬传】河南正义曰灵胜等州阳山徐广曰五原西安阳县北有隂山隂山在河南阳山在河北【传注】
　　汉髙祖二年缮治河上塞【史记髙帝本纪】
　　武帝元朔二年取匃奴河南地筑朔方复缮故秦时防恬所为塞因河为固【册府元龟】　元封六年汉使因杆将军敖筑受降城　太初三年汉使光禄徐自为出五原塞数百里逺者千余里筑城鄣列亭至庐朐而使防击将军韩说长平侯卫伉屯其旁使彊弩都尉路博徳筑居延泽上【史记匈奴传】正义曰五原郡榆林塞在胜州榆林县四十里顾引云鄣山中小城亭望所居也括地志云五原郡相阳县北出石门鄣得光禄城又西北得支就县又西北得头曼城又西北得牢城河又西北得□虏城按即筑城鄣列亭至庐朐也括地志汉居延县故城在张掖县东北千五百三十里有汉遮虏鄣博徳所筑【匈奴传注】
　　后汉世祖建武十二年冬遣骠骑大将军杜茂将众部弛刑屯北边筑亭侯【亭侯伺侯望敌之所】修烽燧【后汉书光武帝纪】边方备警作髙土台台上作桔臯桔臯头有兠零以薪草置其中常低之有冦即燃火举之以相告曰烽又多积薪防至即燔之望其烟曰燧昼则燔燧夜乃举烽广雅曰兠零笼也【汉书音义】　十四年马成代杜茂缮治障塞自西河至渭桥筑堡壁起烽燧十里一侯【后汉书马成传】
　　安帝元初三年秋筑冯翊北界侯坞五百所【后汉书西羌传】顺帝永建元年因朔方以西障塞多不修南部单于忧恐上言求复鄣塞顺帝从之増置缘边诸郡兵列屯塞下教习战射【后汉书南匈奴传】　五年于扶风汉阳陇道作坞壁三百所置屯兵以保聚百姓【西羌传】
　　北魏太宗防常八年二月戊辰筑长城于长川之南起自赤城西至五原延袤二千余里备置戍卫【北魏书太宗纪】
　　髙祖太和中髙闾上表曰王公设险以守其国今宜依故于六镇之北筑长城以御北敌虽有暂劳之勤乃有永逸之益六镇东西不过千里若一夫一月之功当三歩之地三百人三里三千人三十里三万人三百里计十万人一月必就其利有五罢逰防之苦一也北部放牧无抄掠之患二也登城观敌以逸待劳三也省境防之虞息无时之备四也嵗常逰运永得不匮五也诏曰览表具卿安边之防比当与卿面论【北魏书髙闾列传】
　　隋髙祖开皇元年四月发稽胡修筑长城二旬而罢【隋书髙祖纪】　遣司农少卿崔仲方发丁三万于朔方灵武筑长城东至黄河西距绥州南出勃岭绵亘七百里明年帝复令仲方发丁十五万于朔方巳东缘边险要筑数十城以遏敌冦【册府元龟】　六年二月发丁男十一万脩筑长城二旬而罢　七年二月发丁男十万余脩筑长城二旬而罢【隋书髙祖纪】
　　炀帝大业三年秋七月发丁男百余万筑长城西距榆林东至紫河一旬而罢　四年七月发丁男二十余万筑长城自榆林谷而东九月诏免长城役者一年租赋【隋书炀帝纪】　长孙晟奏染干部落归者旣众虽在长城内犹被雍闾抄畧请徙五原以河为固于夏胜两州间东西至河南北四百里掘为横堑令处其内任情放牧免于抄掠上从之【延绥镇志】
　　唐髙祖武徳中刘基为井越将军领歩骑一万自豳州北界东距子午岭西接临泾脩营鄣塞副淮安王神通备敌冦于北鄙【册府元龟】
　　中宗景龙二年张仁愿为朔方军总管先是朔方军与突厥以河为界河北岸有拂云神祠突厥将入冦必先诣祠祭酹求福因牧马料兵而后渡河时突厥黙啜尽众而击突骑施娑葛仁愿请乘其虚夺取漠南之地于河北筑三受降城首尾相应以絶其南冦之路太子少师唐休璟以为两汉以来皆守黄河今于防境筑城恐劳人费功终为贼有建议以为不便仁愿上请不巳中宗竟从之仁愿表留年满镇兵以助其功时咸阳兵二百余人逃归仁愿尽擒之悉斩于城下军中股栗役者尽力六旬而三城俱就以拂云祠为中城与东西两城相去各四百余里皆据津要遥相应接北拓三百余里于牛头朝那山北置烽堠一千八百所自是突厥不得度山放牧朔方无复冦掠减镇兵数万人仁愿初建三城不置壅门及郤敌战格之具或问曰此边城御贼之所不为守备何也仁愿曰兵法贵在攻取不宜退守冦若至此即当并力出战回顾望城犹须斩之何用守备生其退恧之心也其后常元楷为朔方军总管始筑壅门以备冦论者以此重仁愿而轻元楷焉【册府元龟】　三受降城中城南直朔方西城南直灵武东城南直榆林【明九边考】
　　代宗大厯中马燧为陇州刺史州西有通道二百余歩上连峻山与吐蕃相直敌毎入冦皆出于此燧乃按行险易立石种树以塞之下置二门上设樵橹八日而功毕张献甫为邠宁节度使选险要之地以为烽堡又上疏请复盐州等镇各置兵防以备蕃冦朝廷皆从之【册府元龟】
　　穆宗长庆四年李祐为夏州节度使奏于芦子闗北木岭剏筑堡栅以捍党项之冲其壁垒屋并出当军财力不别请钱祐于塞外凡筑五城乌延宥州临塞隂河淘子而宥州乌延皆方广数里尤居要害蕃戎畏之【册府元龟】
　　敬宗寳厯元年振武节度使张惟清以东城濵河徙置绥逺烽南【唐书兵志】
　　明成祖永乐十二年七月勅陜西临边诸城増烽堠谨备御【名山藏】
　　英宗正统间宁夏副总兵黄鉴奏偏头闗东胜州黄河西岸地名一颗树起至榆沟苏黙图六镇沙河海子山火石脑儿鹻石海子回囘墓红盐池百眼井甜水井黄沙沟至宁夏黑山等处共立十三城堡七十三墩台东西七百余里时议以地土平漫难据巳之总兵石亨奏延绥一路营堡移从直道以府谷堡移柴闗故城孤山东村二堡移野芦州神木堡移杨家城栢林髙家二堡移石落涧双山堡移真溪滩榆林城移桦林白涧滩响水波罗移白土窑土门堡移白腊峯大兔鹘堡移滥柴闗龙州城移北城塞门堡移古窑靖边营移蒯河宁塞营移察罕诺尔直与安边定边相对时守土者以徙置烦劳巳之【世法录】　正统二年守将都督王桢始请榆林城堡徃北三十里之外沙漠平地则筑瞭望墩台敌窥境即举烟示警徃南三十里之外则埋军民种田界石多于硬土山沟立焉界石外开创榆林一带营堡累増至二十四所嵗调延安绥徳庆阳三卫官军分戍而河南陜西客兵助之列营积粮以遏冦路【续文献通考】　七年六月用总兵巡抚议依界石一带山势随其曲折铲削如城髙二丈五尺川口左右俱筑大墩调军防守【世法录】
　　宪宗成化初延绥指挥同知房能请移营堡以固边方臣所守迤东地原设塞门堡白洛城二处俱在偏南以里去边墩相逺道路迂曲声势不闻看得白洛城北地名甎营塞门堡北地名榆林依据险阻水草便利又与大兔鹘龙州边堡接径易为应援可将安定守官军一百员名并入白洛城数内操守为宜　二年延绥纪功兵部郎中杨琚奏自偏头闗边墩河西一颗树至宁夏黑山东西七百余里立十三城堡又以府谷至宁塞十六堡移置故城至察罕诺尔一路并作二十堡其延绥西路安边定边二营与寜夏河东四堡仍用不移上命兵部会议以闻　十一月整饬边备兵部尚书王复奏临边府谷等一十九堡俱极边要地必须増置那移庶为易守将府谷堡移出芭州旧城东村堡移出髙汉岭响水堡移出黒河山土门堡移出十顷坪大兎鹘堡移出响铃塔白洛城堡移出甎营儿塞门堡移出务栁庒东西对直捷径水草亦甚便利内髙家堡至双山堡双山堡至榆林城宁塞营至安边营安边营至定边营相去隔逺合于各交界地名崖寺子三眼泉栁树涧瓦劄梁各添哨堡一座就于隣近营堡量摘官军哨守又于安边营起毎二十里筑墩台一座通共二十四座定边营起毎二十里筑墩台一座共十座俱于附近军民量拨守了北靣沿边一带墩台空逺者各添墩台一座共二十四座随其形势以为沟墙必须髙深足以遮贼来路因其旧堡广其规制必须寛大足以积粮草容人马从之　八年侍郎叶盛等言延绥西路旧守土门大兎鹘等堡并未守鐡鞭镇地名五谷黒城子银州闗等城俱宋时防守夏人所筑山势最险水泉甚便近年弃土门等处乃守懐逺威武等堡旣无险可据又取水太逺宜将鐡鞭等城渐为修补为官军截杀驻劄之所不果行【世法录】　巡抚延绥都御史余子俊疏奏延边西路定边二营俱系平漫沙漠难立墙堑近年于定边东空添筑永济小堡按伏马匹镇靖堡军马原守塞门今移于毕家堡五营堡水苦且逺人马多病内定边新兴安边永济四营堡贼易窥见虚实军马难于出入但镇靖堡已行奏允仍守塞门其余四营堡俱各那移就险而守定边营接连宁夏花马池我固便利彼无隣援不可动也惟将新兴堡移于迤南古迹海螺城安边营移于迤南边营中山坡永济堡移于迤南上红寺镇靖堡不必那回塞门却移于迤北白塔涧口海螺城中山坡上红寺多是削山为城俱有门禁即可搬移逐渐修理其白塔涧口就快滩河迤南之险其河深二三丈逺百余里事成之后则定边新兴安边永济宁塞靖边镇靖龙州八营堡之地以守则固以战则利况常年必须民间运纳谷草今只令纳户就彼采野草自足供给此保民之计也【明奏防】　十年闰六月余子俊奏修筑边墙之数东自清水营紫城砦西至宁夏花马池营界牌止凡修城堡一十二座榆林城南一截旧有北一截创修安边营及建安常乐把都河永济安边新兴石涝池三山马跎泉八堡俱创置响水镇靖二堡俱移置凡修边墙东西长一千七百七十里一百二十三歩守防壕墙崖砦八百一十九座守防壕墙小墩七十八座边墩一十五座奏入上令所司知之　七月命榜谕延绥等处所司严饬边备毎年四月八月令守备官军修葺垣墙墩堡増筑草塲界至时加巡察敢有越出塞垣耕种及移徙草塲界至者俱治以法　十六年子俊为兵部尚书言延绥三路东路神木西路安边皆山势险峻贼难轻入惟中路榆林东有常乐双山建安髙家四堡西有响水波罗懐逺威武清平五堡南有归徳鱼河二堡皆地势平旷可以通骑主将一人难于应敌宜増设守御【世法录】
　　世宗嘉靖十年闰六月王奏计度榆林东中二路大边六百五十六里当脩者三百十里二边六百五十七里当修者二百四十八里因言二边乃成化中余子俊所修因山为险屯田多在其外大边治中文贵所修防防屯田中间率多平地筑墙髙厚不过一丈可壊而入今当先修大边必使岸堑深险墙垣髙厚计用丁卒万八千人乞发帑金十万从之【世法录】二十二年题准延绥逼邻套冦添定边宁塞二堡修筑边墙【明会典】　二十四年总督曽铣言自定边营至黄甫川连年冦入率由是道当亟为脩缮分地定工次第脩举西自定边营东至龙城堡计长四百四十余里为西所当先筑自龙城堡东至双山堡计长四百九十余里为中段自双山堡东至黄甫川计长五百九十余里为东段嵗修一段期以三年竣事【明纪事本末】　四十三年令榆林西北古梁易马二城増修城堡又令镇城硬地梁一带小边桞河梁各处添设城堡以严防防【明会典】
　　穆宗隆庆元年题准延庆地方东有黄草墕小滴溜石人坪西有芦闗岭龙安集靖边龙尾觜化字仓宁塞吴旗营俱系要路通行及时修筑又题准榆林镇边墙自石峡墩迤东至常乐地界及镇城东西北三面外逻城俱分头修筑　三年题准修筑延绥镇东起黄甫川边墙迤西至常乐堡通以五年为限【明会典】
　　神宗万厯二年题准延绥墩台一墩止军十名不能固守边内险阻可建墩院者仍行増筑又于十里之间酌量缓急以为寨城又题准修建延绥一镇三段边墙六百七十一里墩台七十五座墩院八座寨城七座石砌大川河口一处土筑大川河口四处石砌河口水洞连台一座石劵闗门一座石砌并土筑沟口一十七处砖石劵砌大小水洞闇门八十三处水口四十五处水眼五十一处水道四百二十五处　三年题准延绥榆林神木定边靖边四道筑空心敌台见存城垣六十二座民塞堡城一百四十九座寨城五十五座空心敌台二百三十九座敌台一百一十六座墩台一千三百一十六座【明会典】中路榆林城在常乐保宁之中左山右水天设岩疆保寜波罗相去八十里中有响水一堡去边七十里旧恃无定河为限今水浅不足凭宜于保宁波罗之间添置一堡移响水之兵守之懐逺威武清平边垣临险髙峻可据然冲口实多川面平衍如西川小理河汊防最为首冲当备且自常乐抵波罗沿边积沙髙与城等铲去复满又保宁昔多水泽今潴渐涸马无所饮归徳之饷道可虞况保宁常乐实扼鱼河归徳大川之冲尤当首为绸缪者【延绥志中路议】　东路黄甫川堡与晋之岢岚楼子营隔河相对西至双山十二城岗阜交错深堑髙崖蜿蜒四五百里东南逼临大河最称险要自昔敌难深入然双山之大川南近米脂为最冲黄甫川之河氷冬则易度且宻迩葭州府谷神木吴堡诸邑军民杂居保牧为难所宜随时设备因事制宜者也【延绥志东路议】　延镇定边营西隣宁夏与花马池接壤转而东为甎井龙城十五营堡皆倚山临堑然宁塞桞树涧平川错杂为延安门户较之镇靖靖边尤为要害栁树涧迤西则旷野平原无险可恃新安边新兴石涝池三山诸堡设在腹里议者欲分丁贴守亦一防也甎井去定边五十余里宜于瓦劄梁増设一堡如镇罗堡故事以便接应定边西郭之外南北二沙最为边患除之复聚不如増筑墩台之为要也【延绥志西路议】　榆林东起黄甫川西至定边营长垣九百二十余里城堡三十四墩台一百七十有零座墩堡勾连横截河套之口内复堑山湮谷另为一边名曰夹道地利亦险矣【九边考】
　　边防
　　汉髙祖二年兴闗内卒乗塞【史记髙祖本纪】李竒曰乘守也【本纪注】
　　文帝十四年冬匈奴谋入边为冦攻朝那塞乃遣三将军军陇西北地上郡中尉周舍为卫将军郎中令张武为车骑将军军渭北车千乘骑卒十万　后六年匈奴入上郡以将军张武屯北地河内守周亚夫为将军居细栁【徐广曰在长安西】宗正刘礼为将军居覇上祝兹侯军棘门【孟康曰在长安北秦时宫门也】数月罢【史记孝文本纪】　孝文时匈奴数冦边晁错上言曰胡人食肉饮酪衣皮毛非有城郭田宅之居美草甘水则止草尽水竭则移徃来转徙时至时去今使胡人转牧行猎于塞下或当燕代或当上郡北地陇西以备塞之卒卒少则入陛下不救则边民絶望救之少发则不足多发逺县才至则胡乂去聚而不罢为费甚大罢之则复入如此连年则中国不安矣陛下忧边境遣将吏发卒治塞甚大惠也然令逺方之卒守塞一嵗而更不知胡人之能不如选常居者家室田作且以备之以便为之髙城深堑具蔺石布渠答【如淳曰蔺石城上雷石也苏林曰渠答铁蒺藜也】复为一城其内城间百五十歩要害之处通川之道调立城邑毋下千家为中周虎落【郑氏曰虎落者外蕃也若今时竹虎也又师古曰虎落者以竹篾相连落之也】先为室屋具田器乃募罪人及免徒复作令居之不足募以丁奴婢赎罪及输奴婢欲以拜爵者不足乃募民之欲徃者皆赐髙爵复其家予冬夏衣廪食能自给而止其亡夫若妻者县官买予之胡人入驱而能止其所驱者以其半予之【师古曰言胡人为防驱掠汉人及畜产而他人能止之以得其所驱者令其本主以半赏之】县官为赎【师古曰官为备价赎之】其民如是则邑里相救助赴胡不避死逺方无屯戍之事塞下之民父子相保无系虏之患矣上从其言【汉书晁错传】
　　武帝元朔三年秋城朔方城【汉书武帝纪】　汉拜郭昌为抜胡将军及浞野侯屯朔方以东备胡是嵗元封六年也【史记匈奴传】
　　宣帝五鳯四年匈奴单于称臣以边塞无冦减戍卒什二【汉书宣帝纪】
　　后汉世祖建武二十二年匈奴北徙幕南地空诏罢边郡亭侯吏卒　二十四年春正月匈奴薁鞬日逐王比遣使欵五原塞求捍御北虏【后汉书光武帝纪】　二十六年冬复诏单于徙居西河美稷因使中郎将彬及副校尉王郁留西河拥防之为设官府从事掾史令西河长史嵗将骑二千弛刑五百人助中郎将卫防单于冬屯夏罢自后以为常及悉复缘边八郡南单于旣居西河亦列置诸部王助为捍戍使韩氏骨都侯屯北地右贤王屯朔方当于骨都侯屯五原皆领部众为郡县侦罗耳目【南匈奴传】
　　明帝永平六年北单于欲合市求和亲显宗许之　八年遣越骑司马郑众北使众上言宜更置大将以防二虏交通由是始置度辽营以中郎将吴棠行度辽将军事副校尉来苗左校尉阎章右校尉张国将黎阳虎牙营士屯五原曼栢又遣骑都尉防彭将兵屯美稷其年秋北虏果遣二千骑望朔方作马革船欲度迎南部畔者以汉有备乃引去【后汉书南匈奴传】
　　章帝元和元年诏设官邸与北单于合市南单于出上郡畧生口驱还入塞【后汉书南匈奴传】
　　和帝永元七年正月冯柱将虎牙营屯五原【后汉书南匈奴传】顺帝永和六年十一月以执金吾张乔行车骑将军事将兵屯三辅【后汉书顺帝纪】
　　西魏大统六年夏茹茹度河至夏州太祖召诸军屯沙苑以备之【周书文帝纪】
　　隋髙祖开皇二年十月皇太子勇屯兵咸阳以备胡【隋书髙祖本纪】
　　唐髙祖武徳初以丰州絶逺先属突厥交相徃来吏不能禁隠太子建成议废丰州虚其城郭权徙百姓寄居于灵州割并五原榆平之地于是突厥遣处罗之子都设率所部万余家入处河南之地以灵州为境【册府元龟】　六年七月皇太子屯于北边以备突厥　七年闰七月秦王世民齐王元吉屯于邠州以备突厥【唐书髙祖本纪】　武徳中帝会羣臣问所以备边者将作大匠丁筠请五原灵武置舟师于河扼其入中书侍郎温彦博曰魏为长堑遏匃奴今可用帝使桑显和堑边大道召江南舡工大发卒治战舰【突厥传】
　　宗厚接突厥嵗许朔方军西受降城为互市【唐书兵志】互市监毎监监一人从六品下丞一人正八品下掌蕃国交易之事互市有卫士五十人以察非常【百官志】开元十五年十一月制以吐蕃为边患召闗中兵
　　万人集朔方防秋【通鉴】
　　徳宗时陆贽奏诸牧有马毎州有粮肃宗得以为资先帝渐修边防闗中有朔方陇右等三帅以捍西戎声势壮盛士马精强又召诸道戍兵毎嵗乘秋备塞【陆宣公奏议】　贞元三年七月遣决胜军使唐良臣以其众六百人自咸阳戍潘原堡神策副将苏太平率其众五百人戍陇州八月以刘昌为京西行营节度使戍麟逰【册府元龟】
　　后周太祖广顺四年延州向训言请禁止州界民卖军装兵器于蕃部从之【五代史周太祖本纪】
　　宋真宗景徳四年于保安军置塲以缯帛罗绮易駞马牛羊玉氊毯甘草以香药瓷漆器姜桂等物易蜡麝脐毛褐羱羚角砂柴胡苁蓉红花翎毛非官市者听与民交易入贡至京者纵其为市【宋史食货志】
　　仁宗康定元年正月元昊防延州诏陜西运使明镐募强壮备边四月遣使籍陜西强壮军备边【宋史仁宗本纪】天圣中陜西塲二及元昊反即诏絶其互市废保安军塲后又禁陜西并边主兵官与属羌交易乆之元昊请臣数遣使求复互市【食货志】　天圣中禁田河西者虏乃得稍蚕食其地俯窥麟州司马光为厐籍画防宜因州中旧兵益禁兵二千厢兵五百筑二堡河西可使堡外三十里虏不敢田则州西六十里无虏矣籍移麟州如其言【温公文集】　庆厯二年诏发士三万戍永兴委总管司部分阅教嵗以八月遣万五千人戍镇戎军十二月以万五千人代至二月无警即还嵗以为常【宋史兵志】　六年复置场于保安军继徙于顺宁砦既而蕃商卒无至者【食货志】　至和二年麟府丰州先以闲田募置人给屋贷口粮二石而徳顺军静边寨壕外弓箭手尤为劲勇夏人利其地数来争朝廷为筑堡戍守【文献通考】　嘉祐初禁陜西四路私与西人贸易【宋史食货志】
　　英宗治平四年诏延州募保防五营以备更戍【宋史兵志】河东经畧司言西界乞通和市乃复许之后二年令陜西边民勿与通市又二年遂申诏诸路禁絶既而河东转运司请罢吴堡于宁星和市如旧麟州复奏夏人之请乃令鬻铜锡以市马而缟与急须之物皆禁【食货志】
　　神宗熈宁三年保平军节度推官王韶倡为缘边市易之说丐假官钱为本诏秦鳯路经畧司以川交子易物货给之因命韶为本路帅司干当兼领市易事八年二月鳯翔永兴军并置市易司【宋史食货志】　范仲淹为陜西招讨使以边兵训练不精又部署钤辖等权任相亚莫相统一于是首分鄜延路兵以为六将将合三千余人选路分都监及驻泊都监等六人各监教一将兵马又选使臣指挥使十二人分六将专掌教阅遇有冦警少则路分都监将所部先出多则钤辖署领两将或三将以出更出迭入总领不贰劳逸又均边备寖脩冦不敢犯其后诸路皆用此制【却扫编】
　　哲宗元祐二年枢宻院言今朝防令熙河兰会路都总管司遇本路缓急阙人许于秦鳯路勾抽一将应副缘本路即目事宜虑向秋阙人防守欲熈河兰会路都总管司遇本路缓急阙人听令勾抽秦鳯路九将应副差使从京东差歩军五指挥赴永兴军商虢州权驻劄以备秦鳯路勾抽从之　元符二年闰九月遣秦鳯路戍兵十指挥应副熈河新边戍守【宋史兵志】
　　徽宗政和四年诏西羌乆为边患乍叛乍服今虽誓表已进羌戎之性不保其徃备戒不虞正在今日令陜西帅臣训练兵伍除治军器缮修楼橹收积刍粮所有弓箭手蕃兵常令优恤逃亡者可速招补贫乏者亦令贷借将佐偏禆如或輭懦失职具名以闻或冦至失事并行军法【宋史兵志】
　　髙宗建炎后吴玠兵屯鳯州大散闗和尚原【宋史兵志】　绍兴四年诏川陜即永兴军威茂州置博易塲【食货志】十二年五月乙未置陜西塲【髙宗本纪】
　　金熈宗皇统二年五月许宋人之请各置塲于两界以通互市九月命鳯翔府等处皆置【续文献通考】
　　海陵正隆四年正月罢鳯翔等处所置塲【金史食货志】世宗大定四年复置鳯翔塲　十七年二月陜西沿边塲止留一处余悉罢之罢保安绥徳二塲【金史食货志】二十一年以东胜与陜西道路隔絶贸易不通寻令绥徳州置一塲仍许就馆市易【续文献通考】
　　章宗承安二年复置塲于保安　泰和八年八月以与宋和遂复置塲于秦鳯之地【金史食货志】
　　宣宗兴定五年十月分京畿戍卒万二千河中民兵八千以元帅赫舎哩鹤夀将之屯潼闗西【金史宣宗本纪】
　　元世祖中统元年五月以总帅汪良臣统陜西汉军于沿河守隘【元史世祖本纪】
　　明太祖洪武九年正月命中山侯汤和颍川侯傅友徳等帅师徃延安防边　三十年正月命长兴侯耿炳文佩征西将军印为总兵官武定侯郭英为副徃陜西选精鋭歩骑巡西北边以备冦【世法录】
　　英宗正统二年杨士竒杨荣杨上言今遣御史清军有以陜西等处之人徃南方极边补伍者有以江浙等处之人徃北边补伍者其水土不相习北人苦于瘴疠南人苦于严寒多致死亡深为可悯又西北二边急于防守而所在勇壮之人乃发戍南方自今边卒清解者宜从南北所宜发戍庻几人宜水土兵政有备诏廷臣议行之时兵部侍郎邝埜掌部事曰此旧制不可紊稍有变易将不胜其咎将谁归卒不动【歴朝时务防要】　筑东胜等城屯兵戍守【明九邉考】　七年令陜西土军土民余丁若户丁有在边操备者免杂泛差役【续文献通考】
　　宪宗成化元年二月延绥都督张杰上安边方畧谓绥延等境广袤千里甚宜耕牧但须増立营堡以时开闭且所辖东西二十五营堡毎堡顿兵不过一二百人势孤力弱可选诸营精兵九千分为六哨分屯府谷神木二县龙州榆林二城髙家安边二堡无事则巡歴边疆遇警则彼此应合又延安地临极边鄜州定边俱在腹里相去不止数程遇警猝难驰报其所屯防秋军士二千余人乞分布沿边要害以备调用上从之　二年十二月叅政朱瑛奏近年毛里孩南侵延庆所在官军旣以坚壁清野为能隣近人马又以据守信地为重各拥重兵傍观坐视议推选武臣一员总制文臣一员充总督常镇陜西节制三边并腹里军务听其操练调度兵部覆奏以陜西甘肃宁夏延绥俱有文武大臣再加以总督总制则三边有事其遥断必误事机今宜移文各官地方有警隣境即发兵应援毋误军机从之　三年三月王复言北人最为边患今大同宣府有总兵叅守一十二员宁夏甘肃亦有八员而延绥城堡窎逺止有总兵叅将三员调度岂能周徧请添设叅将二员将先调鄜庆官军存留四十员名庆阳卫官军八百一十七员名相叅土兵八百六十六名拨堡轮守诏曰可　六年陜西巡抚马文升奏榆林事宜拣将练兵丰财足食据险以遏其深入燎荒以絶其孳牧四条上是其言【世法录】　五月文升奏陜西三边榆林最为要害请勅该部毎嵗秋初遣主事一员督军办粮草事竣还京事下户部从之【登坛必究】　七年命侍郎叶盛行视河套时北虏入河套议増兵设险或请大举搜套驱之出河外沿河筑城堡抵东胜徙民耕守其中盛徃上言搜河套复东胜未可轻议惟増兵守险可为逺图上从之【世法录】　十年巡抚余子俊议敌人潜住河套离边不逺凡遇沿边军民耕作时月人畜在野计令分守东路右叅将领军于神木堡逰击将军领军于髙家堡俱系要害去处住劄防御东西二路分守叅将并把总都指挥等官毎堡三路摆塘哨探沿边墩空数塘本堡东西相向数塘迤南腹里东西相向数塘遇警放炮使耕作人畜运粮人等取便回避及令各官整兵隄备遇有小冦随即追杀若是大举星驰通报发兵防应【明九边考】
　　孝宗治初总督都御史王越疏奏绥徳在秦时为上郡歴汉隋唐皆为边镇国初洪武二年定陜西设绥徳卫屯兵数万守之拨绥徳卫千户刘宠屯治榆林正统中命都督王贞镇守延绥始议筑榆林城及沿边十八寨遂移镇焉成化七年置榆林卫八年都御史余子俊开广榆林城垣増置三十六营堡以今日陜西边备论之国初以绥徳为边卫东自葭州黄河西至定边营七百余里冈阜相连有险可据犹易为守自移镇榆林绥徳官军移徙不常在绥徳者不及什一敌兵大举或由榆林东双山堡等处入冦绥徳或由榆林西南定边营花马池等处入冦固原榆林之兵其在东也则以无险而不能守其在西南也则以路逺而不能援其在绥徳旧镇也则以兵寡而不能御为今之计宜量撤兵卒之半复还绥徳使守险拒敌防其深入其榆林及新设城堡各计其屯田嵗入之数留兵屯守而移置其多余之屯于定边营要害之地委谋勇将官统之如此则敌不敢深入而内无土崩之患矣【明奏防】
　　武宗正徳元年正月命巡抚杨一清总制陜西延绥等处边务兼督马政一清言宁夏花马池兴武营直抵髙桥三百余里为敌入边门户近因警报议调延绥逰兵土兵至此分布防御而无一人至者盖事闗各镇不相统摄故也宜命大臣为总制居中调度如敌众出套亟行经畧花马池一带边务庻有备无患全陜可安兵部集议遂以一清荐乃有是命　先是孝宗治末朝廷清明内外大臣协心体国议复河套会孝宗崩刘瑾专政总制杨一清上经畧三防一议守守敌所必入一议战战敌所必败一议攻攻敌所必救已一清得罪去无敢言及河套者【世法录】
　　世宗嘉靖二十六年十一月曽铣会同抚按官防陈边务十八事曰恢复河套曰脩筑边垣曰选择将材曰选练将士曰买补马骡曰进兵机宜曰转运粮饷曰申明赏罚曰兼备舟车曰多备军器曰招降用间曰审度时势曰防守河套曰营田储饷曰明职守曰息讹言曰寛文法曰处孳畜奏下兵部覆言铣经畧甚详但事体重大请下其章于廷臣各防所见然后集议上曰敌据河套为国家患朕轸念宵旰有年矣念无任事之臣今曽铣前后所上方畧卿等旣看详即会众协忠定防以闻已而铣复上营阵图八曰立营总图曰遇敌驻战图曰选锋车战图曰骑兵逐阵图曰歩兵博战图曰行营进攻图曰变营长驱图曰获功收兵图上览而嘉之令廷臣一并议奏【世法录】　二十八年题准延绥逰兵照原议应援宣大如宣大稍宁延绥急将老营堡逰兵一枝听延绥调遣【明会典】　三十年七月延绥镇巡等官张愚等言本镇自开国以来未经开市法宜慎始且东西相距千五百里无边墙为限虽定边稍有边墙而地多平漠惟花马池界在延宁二镇之中有边墙三百余里可以为据宜合二镇同此立市限以日期先后互易总督大臣用防秋例驻此以便调度两镇抚镇各带兵马分布防御仍乞比照大同事例给发帑银充用从之发银四万令总督会同镇巡官酌议停当如大同例行郜光先奏延宁二镇互市应行事宜六条一议处抚赏一议定市期一处置市货一议给马价一分定市地一优赡通丁【世法录】　嘉靖中俺荅开市凡十一处在延绥者一曰红山寺堡【续文献通考】　榆林地险而防严将士战不贯胄敌呼为骆驼城旧以陜西左前右后防卫延安绥徳庆阳三卫并河南南阳卫頴上千户所直潼闗宁山二卫官军轮班哨守延安府府谷安定安塞保安四县并绥徳卫屯种栁树会拜堂儿麻叶河俱在近边地方止是人民屯军土兵人等居住若定委千百户所管屯官一员会同各县编成行伍给领军器常川操练就于本县防守可代边军河套地方千里敌数万入居其中趂逐水草四散畜牧欲大举南冦则令人传示诸部落约日聚众而进旣聚众至二三万夜宿火光连亘数十里我之墩军夜不收瞭望先知我兵可设备矣敌众临墙止宿必就有水泉处安营饮马今花马池墙外有锅底湖栁门井兴武营外有虾蟆湖等泉定边营外有东栁门等井余地无井泉又多大沙凹凸或产蒿深没马腹贼数百骑或可委曲寻路而行多则不能故设备之处有限【明九边考】
　　穆宗隆庆元年题准延安卫旧有游击统领官军三千驻劄本处防秋则赴大边镇靖堡后改延安游击为镇靖叅将遂将官军二千移驻镇靖一千移驻鄜州延安城池空虚令镇靖营将原调延安军五百七十名发回城操而以新募兵发补镇靖营缺数【续文献通考】
　　神宗万厯十三年题准延镇备御陜西西安并潼闗各卫所班军暂免逺戍徴银解边防守【续文献通考】　边市距镇城之北十里许为红山市又东为神木市又东为黄甫川市皆属国互市处也正月望后择日开市间一日一市镇人习防古语者持货徃市有土城不屋陶穴以居或施帐焉其货则湖茶苏布草盐烟不以米不以军器防古之至者则羊绒驼毛狐皮羔皮牛羊兔不以马镇城及营堡俱有市而沿边村落亦间有之如黄甫川之呆黄坪清水营之尖堡子神木营之红寺儿清水坪高家堡之豆峪万户峪建安双山之大会坪通秦砦金河寺栁树会西寺子波罗迤西之土门子白洛城卧牛城威武清平之石人坪麻叶河镇靖之笔架城靖边宁塞迤西之鐡角城顺宁园林驿吴旗营把都永济新安边迤西之鎻骨朶城张寡妇寺李家寺沙家掌五个掌者是也其税少止数钱多不过二两而已各堡之守备把总司之于春秋两季解布政司充饷【延绥镇志】　国初敌遁河外居漠北延绥无事正统以后浸失其险敌始渡河犯边镇守都督王贞始筑榆林城创沿边一带营堡墩台累増至二十四所嵗调延安绥徳庆阳三卫官军分戍而河南陜西客兵助之列营积粮以遏冦路景防初敌犯延庆不敢深入天顺初阿罗出掠我边人以为向导因知河套所在不时出没遂为边境剥肤之害【世法录】　延绥初筑东胜等城戍守河外正统间失东胜退守黄河后失河套又弃河守墙镇城旧在绥徳捐米脂鱼河等地于外几三百里成化中徙镇榆林东起黄甫川西至定边营千二百余里聨墩勾堡横截河套之口遂称雄镇但镇城不产五谷刍粮皆仰给腹里【明会典】　陜西防边之法考唐三城守之于河外上防也盖守之于河外则险在我而易为力守之于河南则险在敌而难为功也修夹道之墙时出精兵以搜套中防也其下防来则浪战去则坐守而已【苑洛集】　榆林旧治在绥徳成化时余肃敏子俊广开城垣増置三十六营堡其边墙东起黄甫川西至定边营长千二百余里横絶河套之口侈其功者曰镇包米脂鱼河三百里膏腴地东连牛心堡可便应援西截河套冲可便耕牧千三百里树艺围猎樵采之地吾得擅而有焉据险卫内诚雄镇也引为罪者曰榆林东有双山堡敌由此而冦绥徳我兵之在东者以无险而不能守也榆林西南有定边花马池彼由此而冦固原我兵之在西南者以路逺而不能援也且镇旣移则绥徳之兵寡其不能御寇必也忧其危者曰军所恃者食也自贼据套而耕牧絶耕牧絶而转输艰转输艰而士伍耗榆林之军不患不勇而患恒饥也惟陜州有河可通绥徳若计沿河郡县改徴本色悉以输之庻少苏耳且夫乱峯墩野猪峡是直冲鱼河之径彼若驻兵鱼河则断榆林绥徳为两矣又自定边营西抵宁夏东黄河岸横城堡三百里中多平漫沙漠敌人大举多由此入当慎之矣有王者起复河套而守东胜彼榆林之或有或无正不足深论也【朱思本舆地图】















　　陜西通志巻三十五
<史部,地理类,都会郡县之属,陕西通志>
　　钦定四库全书
　　陜西通志巻三十六
　　驿传
　　置邮设馆宾旅如归皇华原隰四牡騑騑济蒲槎穏入栈磴危封人候吏征夫所依斧资饩牵剉秣絷维既戒绎骚亦严废弛虎符合节羽交驰往来迅驶职有攸司作驿传志第十四
　　国朝
　　陜西布政使司所属
　　驿递马三千一百七匹【原额马三千三百三十九匹雍正七年调恊甘省马五百四匹内退囬宝鸡县马三十四匹外又雍正九年买补马二百三十八匹】
　　马夫一千五百六十三名半【原额马夫一千六百七十九名半除雍正七年调恊甘马实裁马二百三十二匹马夫一百一十六名】
　　夫马工料站支银一十万五千三百一十三两九钱一分七厘五丝八忽八微五纎七尘二渺八漠六沙【原额银一十一万二千五百一十一两四钱六厘五亳八丝三忽四微一纎三尘八六沙内除雍正七年裁解甘马实裁银七千一百九十七两四钱八分九厘五毫二丝四忽五微五纎六尘五渺二漠】
　　遇闰加増州县递马银一千三百六十九两七钱五分三厘二毫六丝六忽三微二纎五尘【原额银一千七百一十一两二分七厘六毫内除雍正七年调恊甘马裁州县递马遇闰加増银三百四十一两二钱七分四厘三毫三丝三忽六微七纎五尘】
　　榆葭邉塘安站马除邉堡驴二百三十六头易马一百一十七匹外调拨各州县马五百一十三匹马夫二百五十六名半工料银一万四千九百一十七两二钱九分九厘六毫三丝二忽一微遇闰加増银五百二十两九钱六分九厘二毫五丝【此项仍系各州县徴解驿道分发邉塘】
　　雍正八年添设邉塘共二十九处马六百零八匹【原额邉塘二十五处共马六百三十匹内除榆林驿留马八匹归徳堡留马一十四匹递送往来公文外并神木县红栁滩二腰站各安马十六匹较他腰站各少一匹】十年正月抽调内地马一百九十匹恊拨邉塘供应军务每正站添马十匹腰站添马五匹【此项夫马俟大防后即拨囬原驿凡一切工料银两仍系各州县解道分发邉塘】
</div>
    <div class="pagination">
<a href="陕西通志_page253.html">上一页</a><span>...</span><a href="陕西通志_page249.html">249</a><a href="陕西通志_page250.html">250</a><a href="陕西通志_page251.html">251</a><a href="陕西通志_page252.html">252</a><a href="陕西通志_page253.html">253</a><span class="current-page">254</span><a href="陕西通志_page255.html">255</a><a href="陕西通志_page256.html">256</a><a href="陕西通志_page257.html">257</a><a href="陕西通志_page258.html">258</a><a href="陕西通志_page259.html">259</a><span>...</span><a href="陕西通志_page255.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
