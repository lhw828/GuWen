<!DOCTYPE html>
<html>
<head>
    <meta charset="UTF-8">
    <title>噶玛兰厅志 - 第 16 页/共 51 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>噶玛兰厅志 - 第 16 页/共 51 页</h1>
    <div class="content">
　　户籍（查户口、编保甲）

　　查户口：「会典」：各省诸色人户，有司察其数，而岁报于部，曰「烟户」。男年十六曰丁，女曰口。未成丁亦曰口。丁口系于户。腹民计以丁口，边民计以户。凡丁输赋者，以康熙五十年为额。岁编审有羡余曰「盛世滋生」，人丁永不加赋。各府、州、县，编赋役册，以一百一十户为里，推丁多者十人为长。余百户为十甲，甲凡十人。岁役里长一人，管摄一里之事。城中曰坊，近城曰厢，乡里曰里。凡十年一周，先后则以丁数之多寡为次。每里编为一册，册首总为一图。其鳏寡孤独不任役者，则带管于百一十户之外，而列于图后，名曰「畸零」。

　　编保甲：「会典」：保甲之法，户给以门牌，书其家长之名与其丁男之数而岁更之。出、注所往，入、注所来。户有迁移，随时换给。十家为牌，牌有头；十牌为甲，甲有长；十甲为保，保有正。皆以诚实识字有身家者充，限年更换。稽其犯令作慝者，如盗窃、邪教、赌博、制造赌具、窝逃、奸拐、私铸、私销、私盐、贩卖硝磺、并私立名色敛钱聚会及面生可疑、形迹诡秘之徒，皆令查报。

　　各府、州、厅、县所属城、厢、市、镇、村、屯土著军民，自搢绅以至商贾、农工、吏役、兵丁挨户编审。客民在地方开张贸易，即与土著一律挨编。其往来无定之商贾，令客长稽察。至客商投寓店埠，皆令店主埠头询明来历，并骑驮伙伴、去来日月，循环册报。山居棚民，按户编册，令地主保正结报。寺观僧道，令僧纲道纪按季册报。

　　农务（垦荒地、修堤防）

　　垦荒地：「会典」：各省实有可垦荒地，招徕报垦，酌借牛、种。限以水田六年、旱田十年，准其升科，永为己业。将届升科之期，设督、抚委员，复加丈勘。果有坍塌冲涨或硗确者，仍免其升科。其有自费工力，挑筑池塘、渠堰者，准照定界蓄水灌溉。他人窃放灌田，照盗种田亩律科罪，以劝垦荒。惟池泽陂荡蓄水处所，无论官地民地，概禁开垦。濒临江海湖河沙涨地亩，如有阻遏水道为堤工之害者，禁其报垦，以御旱潦。

　　修堤防：「会典」：凡水利之应治者，有官工、有民工。其无官修定款者，皆由民修，或借库项兴工，摊征归款；或地方官随时督率民夫，加倍疏浚。除款项无多、无关紧要者，听民间自行办理。如系要工，经费逾五百两者，俱一体报部核销，定保固限期，以杜侵冒。

　　津梁（修桥道、设渡船、救生船、救生桩）

　　修桥道：「会典」：各省桥道有损坏者，地方官查明，随时建置，由该督、抚奏明办理，报部核销（按此指经费之大者而言。若些须工值，便利行涉，地方官即未遑输款，何难劝捐）。

　　设渡船浮桥：「会典」：水陆通衢，额设渡船浮桥，随时补艌。或分别年限修造，各视其地之冲僻以为差。

　　救生船：「会典」：遇水道危险之处，额设救生船。三年小修、五年大修，如内河战船之例。

　　救生桩：「会典」：安徽洪泽湖设立救生桩，以资拯济（按兰如海■〈氵义〉内港诸地，尤宜留意）。

　　仓储（常平仓、裕备仓、社仓、义仓）

　　常平仓、裕备仓：「会典」：各州、县设立常平仓，视其地之广狭，以定额贮。所贮各色粮石，皆按其出产准作榖数。其折耗曰气头、曰廒底，均计收贮年分及地气燥湿以定其数，准该管验明米色，秋后买补。常年平粜，皆以存七粜三为率。间有燥湿不同，随时酌粜。存三粜七、存六粜四及不限额数者，遇丰年酌粜十之二、三，或全行停粜。其粜米石，减市价五分。遇歉岁或逾额出粜，每石减银一钱，皆于秋收后以粜存价银采补。各州、县另设有裕备仓，常年出陈易新，亦照常平仓例。遇新旧官接任，皆令交代结报。

　　社仓、义仓：「会典」：各省社仓系士民捐置，听其自为经理。当青黄不接之际，准农民借领，秋后纳还。如司事之社长等有侵食等弊，准同社士民报官究治。各省义仓，亦系捐置，听士民经理，与社仓同。

　　荒政（救灾、报灾、发赈、减粜、蠲赋、缓征、通商、劝输、兴工代赈）

　　救灾：「会典」：水灾骤至，有司官即率众救济漂没房屋，给与搭篷修理之费。淹毙人口，给与葬银；淹伤人口，给与抚恤银；水冲沙压地亩，给与挑培修复银。皆按各省定例银数散给。

　　报灾：「会典」：督、抚题报被灾情形，夏灾限于六月尽，秋灾限于九月尽；一面委员勘定被灾分数，自六分至十分者为成灾，五分以下为勘不成灾。结报督、抚，扣除呈限，统限四十五日内具题。如被灾异常之区，令督、抚一人亲勘，即以应行抚恤事宜具奏。罪其匿灾者、减灾分者、报灾之不速者。

　　发赈：「会典」：题报成灾情形，即一面开仓，将乏食贫民先散赈一月。大口日五合，小口二合半，是为正赈。及查明分数后，随分晰极贫、次贫，题请加赈。灾十分者，极贫加赈四月；次贫加赈三月。九分者，极贫加赈三月；次贫加赈二月。八分、七分者，极贫加赈二月；次贫加赈一月。六分者，极贫加赈一月。五分者，酌借一月口粮。凡闲散贫民与力田灾民，一体给赈。米不足者，按各省折赈定价，以银、米兼散。

　　减粜：「会典」：岁歉出粜常平仓谷，于常年照市价减粜之外，督、抚核定应减之数，具奏出粜。如仓谷不足，则动帑赴邻省采买出粜。事竣动仓谷者，粜谷还仓；动库帑者，易银归库。

　　蠲赋：「会典」：蠲赋以灾户应纳地丁正耗，准作十分，按灾分之数蠲免。灾十分者蠲其七，九分者蠲其六，八分者蠲其四，七分者蠲其二，五、六分者蠲其一。皆奏明办理。

　　缓征：「会典」：灾地勘报之日，即行停征。所停钱粮，系被灾十分、九分、八分者，三年带征；七分、六分、五分者，二年带征；五分以下者，勘不成灾。有奉旨缓征，及题明缓征者，至次年麦熟后启征。其麦熟后应征钱粮，缓至秋成。若被灾之年，深冬方得雨雪及积水方退者，另疏题明，将麦熟应征者再缓至秋成，新旧并纳。其成灾五分以上，州县中间有成熟田地，亦一体缓征。

　　通商：「会典」：灾区需米接济，奏明招徕商贩，有运米前往粜卖者，所过关口免其纳税，给与印票。到境之日，呈送地方官盖印回空核销。如未到被灾地方，先行粜卖及偷运他省，加倍罚税。仍照违禁例治罪。

　　劝输：「会典」：绅衿商民于歉岁出资捐赈者，赴司具呈捐项，听其自行经理，不许州县抑派。事竣督抚核实具题。捐多者议叙顶戴，少者给匾旌奖。

　　兴工代赈：「会典」：灾岁闾阎艰食，督、抚于地方应举之工，如沟渠、城垣、堤防，酌量题请办理，俾贫民得以佣工就食。

　　惠恤（养济院、育婴堂、矜囚狱、瘗枯骨）

　　养济院：「会典」：直省会城设有养济院。境内鳏寡孤独残疾无告之人，照额收养。人多于额，以额外收养，在地丁正项银米及耗羡项下分别动支。又通都大邑设有普济堂，除绅士好义捐建者，经资听其自行经理；其动用官发生息银及存公银者，均每岁报部核销。

　　育婴堂：「会典」：直省建立育婴堂，遇有遗弃病废之婴儿，收养于堂。有姓名年月日可稽者，一一详注于册。雇觅乳妇，善为乳哺抚养。有愿收为子孙者，问明居址、姓名方与之。仍补注于册。其经理、报销，与普济堂同。

　　谨案：「会典」又载：京师除例设普济、育婴二堂外，五城各设栖流所，收恤无依流民及街衢卧病者，给其衣食医药。又于冬季煮粥赈饥，五城各设二厂。遇市粜价昂，拨给仓米平粜。京城内外共设十厂。嘉庆六年冬月，复奉特旨，散给棉衣，由府尹及指挥经理，而以御史督察之。直省守土官诚能推广皇仁，筹赀仿设，则海隅苍生同登衽席，不独首善之区颂好生之德于无既也（「吾学录」）。

　　矜囚狱：「会典」：在禁囚犯，日给仓米一升，冬给絮衣一件。锁杻常须洗涤，席荐常须铺置。冬设暖床，夏备凉浆，并于本处有司，在官钱粮内施放。狱官预期申明关给，毋致缺误。内外监狱医治罪囚疾病，官给以药，选用医生二名，年底稽考优劣。狱内禁用匣床。地方官私设班馆、自新所之类，皆屡经奉旨饬禁。

　　瘗枯骨：「会典」：直省地方，如有无主暴露枯骨，各该地方官建置义冢，立法收埋。仍咨报部。如有好义之人，收瘗贫尸及揜埋枯骨数多者，有司勘实，给匾旌奖。

　　谨案：养民之政，其端甚多；而大指不外除弊以兴利、因地以制宜，固地方官者之所必究心。然此举多由于好义绅衿、殷实家户共为施济，以裨化原，庶教养兼该，治人与治法相辅而行；而国家旌善之典，一一可备举于前矣（「吾学录」）。  
　 
卷四（上）

　　学校

　　书院（膏火田）学规主讲（仰山社附）应试选举

　　庠序以培养乎人才也，而书院即以辅成乎庠序，其为功较近而捷焉。兰之厅制，一视澎湖，而初犹附试于淡水；则以人文必盛，乃建专学，非故缓也，盖有待也。夫明去汉二千余载，而后邱文庄、海忠介崛起于琼州，况兰泱泱表海，佳气蜿蜒，将必有涵泳圣涯、蔚山川而开风气、衍闽学而配孔庭者近在目前；讲院特其嚆矢耳。志学校，附选举。

　　书院

　　学规

　　主讲

　　应试

　　选举

　　 书院

　　仰山书院，在厅治西文昌宫左，以景仰杨龟山得名。嘉庆十七年委办知府杨廷理创建三楹，旋圮。道光五年，通判吕志恒移假文昌祠东厢房，为山长安砚之地，并于东首临街建一门楼，额曰「仰山书院」。十年夏，署倅萨廉乃即旧址重建一厅、二房、一厨灶，连一旷地大可数弓，莳花树果，编以枳篱；西接敬字亭，南连行香官厅，外又护以板跶门，亘以短小墙，砌石铺砖，窗疏明爽。虽肄业学舍无地兼营，不可谓非小结构也。

　　膏火田，在阿里史等社。由查丈闲款拨充院租项下，年折收番银一千六百圆有奇（以粮书征催田租，以礼书经其出入）。膏火，每课生员三名赏银二元，童生上取十名赏银五元五角，未冠童生四名合赏银一元。课期，每八人备席一张，发钱五百文；每卷一本，发钱十文。院长束修与盘川，随时无定；惟聘金六元，膳金月各十元，年节三次仪各四元，附敬使各一元。又两节及开馆、撤馆，各折席银三元，具有定数。每月官课一次、师课一次，大率以初二、十六等日为期（院长家器、生童椅棹，随时酌补）。年给礼书纸笔资银二十四元，院夫工食银十二元。又拾字纸工食银十二元。又订岁、科各试支给盘川，童生各四金（仝任增至十二金，徐任人多增八金）。取进者再贺十金。生员名六金，乡试名八金。取中者再贺，两榜者再贺（按岁、科两试及乡试各盘费，详后第四页案语）。

　　附考

　　杨廷理「兰城仰山书院新成志喜诗」：『龟山海上望巍然，追溯高风仰宋贤；行媲四知敦榘范，道延一线合真传。文章运会关今古，理学渊源孰后先？留语诸生勤努力，堂前定可兆三鳣』（按杨文靖时，字中立，将乐人，与游定夫立雪程门，为二程高弟。其学以身体心验为主，一传罗豫章，再传李延平，延平传子朱子，实为闽学宗倡，学者称龟山先生。而杨守取以锡书院，盖即隐以之自况。观诗中四知、三鳣兼及杨伯起事可知。乃兰士中或谓是取高山仰止，或谓是仰兰地之龟山，又或谓孔子作龟山操、义取望鲁，或谓仰山本岩名。不知仰山香岩（见「传灯录」）乃高僧号，岂岩名耶？诸说皆未玩及此诗，因附录之，俾勉承道南之绪云）。

　　道光五年三月，吕志恒存记：照得兰厅虽设有仰山书院名目，因乏经费，并未创建。本厅于道光三年七月履任，查知各生童每逢课期，俱在文昌宫作课；而宫仅有厂厅一间三楹，后厅五楹，又供奉关圣帝君神橡，不蔽风雨，心甚歉焉！连年以来，差务频仍，又无力为之建造；乃延请林山长居于署内主讲，亦非久远之计。因恭请关圣帝君神像供于前厅，以文昌帝君神像移居后厅，重加修葺。厅上安置门窗，两旁加以土墙、木栅，并于东首临街建一门楼，上颜「仰山书院」匾额。复于居民相通之处，为之隔断，俾免混杂；规模小就。于岁次乙酉，从诸生之请，聘延山长，安砚于文昌宫内，主讲仰山书院，师生称便。惟是兰地每交秋令，风雨交加，墙垣瓦屋每多损坏，必须岁时修理，方期经久。而院门内隙地，可造厅屋三间（按即旧址，十年夏重建）；其旁原有小厢房三间（即行香厅，亦经十年秋拆改为一大厅、一小房），可以再加二间（即今入门内官厅旁隙地），估需番银六百元。如得落成，可作义学。又宫外右畔隙地（现作菜园），切近常平仓，可建书院。前为讲堂，供奉文昌帝君神像，后为山长书室（按文昌有应祀后殿之制，此议似未妥），左右为书生肄业厢房。以现在文昌官改作关圣帝君先代后殿，以便春秋祭祀（雍正五年，奉祀大牢，追封三代，祠在后殿）。共估需番银三千余元。本厅两袖清风，为合兰士民之所谂知，心有余而力不足，不得不有待于后来贤者。合行谕知。为此，谕仰礼房存记。以后师生讲课之所，如有风雨剥蚀，即检同此谕，禀请官斯土者，为之随时粘补。如遇年谷顺成、官有余闲、士民乐业，或独力经营、或倡捐集腋，创置义学、书院，次第成功，为多士仪型，文风丕振，以备国家文明柱石之选，本厅厚望焉！该房其凛遵，切记，毋忽！此谕。

　　按兰虽自杨太守创建之始设有仰山书院，至高前厅延师开课，议将设屯未准之阿里史等社余埔租谷改作生童膏火之资；仍未详明立案。道光元年，署厅姚莹整顿章程，始有游泮青矜，附入淡水厅学。四年甲申，公适在府幕，议定兰制奏咨事宜，并为转请道试拔取一名，岁以为常。中如缓升新垦、拨给隘粮、盐不加销、契免重税、经理番租、不配商船诸惠政，兰人尤感戴之。十二年秋，仝升厅既给应道试者名各十二金，仍于文昌庙右，依照吕前厅存记，另建书院一所。经置捐簿，择吉上梁，惜至今犹未落成也。

　　案仝前任时，每童生岁、科郡试，名给盘费银十二元；生员省郡试，名给银十元；就书院租谷项下动拨支销。嗣经由兰开考，生童日增，势难敷给。朱任以来，乡试盘费十元如故。郡试定章，每次总发银八百五十元。除以五十元贴礼房资送册费外，其八百元交诚实廪保分带赴郡内，除生员名给十元外，其余按各童生名次之多寡，匀给承领，以昭平允。至前项租谷，如遇前手并无余剩及未经开征，历系官为筹款垫给，徐俟征收归补，统计书院支销。举凡修金、膏火、礼书纸张笔费、院夫饭食、拾字工资以及小修、岁修一切杂费外，再计三年之内，迭供各试之资。征补及时者，或不至绌。倘若有垫无征，无从弥补，所望督交盘、判度支者，切勿以前手已征未给之项视为闲款而拨抵浮工。缘生童待用孔殷，系急款，非闲款也。

　　 学规
</div>
    <div class="pagination">
<a href="噶玛兰厅志_page15.html">上一页</a><span>...</span><a href="噶玛兰厅志_page11.html">11</a><a href="噶玛兰厅志_page12.html">12</a><a href="噶玛兰厅志_page13.html">13</a><a href="噶玛兰厅志_page14.html">14</a><a href="噶玛兰厅志_page15.html">15</a><span class="current-page">16</span><a href="噶玛兰厅志_page17.html">17</a><a href="噶玛兰厅志_page18.html">18</a><a href="噶玛兰厅志_page19.html">19</a><a href="噶玛兰厅志_page20.html">20</a><a href="噶玛兰厅志_page21.html">21</a><span>...</span><a href="噶玛兰厅志_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
