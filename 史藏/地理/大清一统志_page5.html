<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 5 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 5 页/共 202 页
  </h1>
  <div class="content">
   钦定大清一统志卷三
&lt;史部,地理类,总志之属,大清一统志&gt;
&lt;史部,地理类,总志之属,大清一统志,顺天府图&gt;
&lt;史部,地理类,总志之属,大清一统志,顺天府图&gt;
&lt;史部,地理类,总志之属,大清一统志,顺天府表&gt;
&lt;史部,地理类,总志之属,大清一统志,顺天府表&gt;
&lt;史部,地理类,总志之属,大清一统志,顺天府表&gt;
&lt;史部,地理类,总志之属,大清一统志,顺天府表&gt;
&lt;史部,地理类,总志之属,大清一统志,顺天府表&gt;
&lt;史部,地理类,总志之属,大清一统志,顺天府表&gt;
&lt;史部,地理类,总志之属,大清一统志,顺天府表&gt;
　　钦定四库全书
　　钦定大清一统志卷四
　　顺天府【东西距四百七十里南北距四百八十八里东至遵化州界二百四十里西至宣化府保安州界二百三十里南至天津府青县界三百一十三里北至边墙一百七十五里东南至天津府天津县界二百里西南至保定府新城县界一百七十里东北至喜峯口边界四百二十里西北至宣化府延庆州界一百三十里】
　　分野天文尾箕析木之次【春秋元命苞尾箕散为幽州分为燕国晋书天文志班固言自尾十度至南斗十一度为析木于辰在寅燕之分野属幽州费直周易分野析木起尾九度蔡邕月令章句析木起尾四度魏太史令陈卓云上谷入尾一度渔阳入尾三度涿郡入尾十六度广阳入箕九度】
　　建置沿革禹贡冀州之域周为幽州之域春秋战国时为燕国秦为上谷郡地汉初复为燕国【史记二世元年九月韩广为赵畧地至蓟自立为燕王汉元年项羽立臧荼为燕王都蓟五年更立卢绾为燕王十二年又立子建为王文帝元年徙琅琊王泽为燕王景帝六年国除汉书元狩六年封子旦为燕王元鳯兀年国除为郡至本始初复以旦子建为广阳王】元凤元年改为广阳郡本始元年又改广阳国属幽州后汉建武十三年省入上谷郡永元八年复置广阳郡【按此见和帝纪郡国志刘昭补注作永平八年恭讹元为平也】为幽州刺史治三国魏太和六年复为燕国晋初因之【时幽州治范阳】建兴后没于石勒永和六年前燕慕容儁尝都此【七年移都于邺】其后前秦苻坚后燕慕容垂相继有其地【乐史太平寰宇记石勒于蓟置幽州燕郡厯慕容儁苻坚慕容垂州郡之名如故】后魏为幽州燕郡北齐置东北道行台后周建徳六年置幽州总管府隋开皇三年郡废大业初府废三年改幽州为涿郡【按汉涿郡晋魏范阳郡皆治今涿州隋唐时始移其名于蓟】唐武徳三年复曰幽州置总管府【按隋大业中罗艺自称幽州总管至武徳二年归唐旧唐志乐史太平寰宇记皆云武徳元年改仍罗氏之旧也】六年改大总管府七年改大都督府贞观初属河北道开元二年置幽州节度使天寳元年改幽州为范阳郡幽州节度使为范阳节度使乾元元年复改郡曰幽州寳应元年改范阳节度使为幽州节度使后又兼卢龙节度使【干寕中为刘仁恭所据及子守光僣号称燕梁干化三年入晋】五代后唐仍置幽州及卢龙节度晋天福初割入辽辽防同元年改南京幽都府置南京道开泰元年改燕京析津府保大二年入金金天辅七年入宋宋宣和五年改燕山府广阳郡置永清军节度七年入金天防三年仍为燕京析津府七年为河北东路贞元元年改燕京为中都府曰大兴自防宁迁都于此元太祖十年置燕京路总管大兴府至元元年置大中都四年徙都之九年改曰大都二十一年置大都路总管府为中书省治明洪武元年改曰北平府山东行中书省二年置北平行中书省九年为北平承宣布政使司治永乐九年建为北京改北平府为顺天府十九年始称京师
　　本朝因之领州五县十九统于顺天府尹亦属直总督
　　大兴县【附郭治府东偏东西距二十四里南北距一百七里东至通州界二十一里西至宛平县界三里南至东安县界七十二里北至昌平州界三十五里东南至通州界四十五里西南至固安县界一百十里东北至顺义县治六十里西北至宛平县界六十里本周初蓟国春秋时为燕国都秦置蓟县属上谷郡汉初为燕国都元鳯中为广阳郡治本始后为广阳国治后汉初属上谷郡永元中复置广阳郡治三国魏为燕国治晋因之后魏为幽州燕郡治齐周因之隋为涿郡治唐为幽州治辽初改曰蓟北县开泰元年又改曰析津县为燕京析津府治宋宣和中为燕山府治金贞元二年始改曰大兴为中都大兴府治元为大都路治明洪武初为北平府治永乐中为顺天府治　本朝因之】宛平县【附郭治府西偏东西距一百九十三里南北距一百十一里东至大兴县三里西至良乡县界一百九十里南至固安县界九十里北至昌平州界二十一里东南至东安县治一百二十里西南至良乡县治七十里东北至顺义县治六十里西北至昌平州治七十五里本汉蓟县地唐建中二年析置幽都县与蓟县并治幽州郭下辽开泰元年改曰宛平为析津府治宋宣和中为燕山府治金为大兴府治元为大都路治明为顺天府治　本朝因之】良乡县【在府西南七十里东西距三十二里南北距六十里东至宛平县界二十里西至房山县界十二里南至涿州界四十五里北至房山县界十五里东南至固安县治七十里西南至涿州治七十里东北至宛平县治七十里西北至房山县界二十里汉置广阳县属广阳国后汉因之晋属范阳国后魏属燕郡北齐省入蓟县唐为良乡县地五代唐长兴三年始移良乡县来治属幽州辽属析津府宋宣和中属燕山府金属大兴府元属大都路明属顺天府　本朝因之】固安县【在府南一百二十里东西距五十五里南北距一百十里东至永清县界二十五里西至涿州界三十里南至保定府雄县界九十二里北至宛平县界十八里东南至霸州界五十五里西南至保定府新城县界七十二里东北至宛平县治一百十里西北至良乡县治七十里汉置方城县属广阳国后汉属涿州晋属范阳国后魏属范阳郡齐废隋开皇六年改置固安县属幽州大业初属涿郡唐武徳中属北义州贞观元年属幽州大厯四年改属涿州　辽金因之元宪宗九年改属霸州又改属大兴府中统四年升为州属大都路明洪武元年复降州为县属顺天府　本朝因之】永清县【在府南一百四十里东西距五十里南北距五十七里东至东安县界三十里西至固安县界二十里南至霸州界三十里北至东安县界二十七里东南至大城县治一百里西南至霸州界五十里东北至东安县治四十里西北至艮乡县治一百一十里本汉益昌县地晋以后为安次方城二县地唐如意元年分安次置武隆县属幽州景云元年改曰防昌天寳元年又改曰永清辽属析津府宋宣和中属燕山府金属大兴府元属大都路明属顺天府　本朝因之】东安县【在府东南一百四十里东西距二十里南北距一百五十里东至武清县界八里西至永清县界十二里南至天丰府静海县界六十里北至大兴县界九十里东南至小直沽海口一百十里西南至霸州治一百里东北至通州治一百里西北至固安县治八十里汉置安次县属渤海郡后汉属广阳郡晋属燕国后魏曰安城县属燕郡隋复曰安次县属涿郡唐属幽州属析津府宋宣和中属燕山府金属大兴府元太宗七年改属霸州中统四年升为东安州属大都路明洪武元年降为东安县属顺天府　本朝因之】香河县【在府东南一百二十里东西距四十五里南北距五十五里东至寳坻县界三十里西至通州三十五里南至武清县界二十五里北至三河县界三十里东南至武清县崔黄口营七十里西南至武清县治六十里东北至蓟州界九十里西北至通州治七十里唐武清县地辽析置香河县属析津府宋宣和中改曰清化金仍曰香河属大兴府元至元十三年分属漷州明洪武十年省入漷县十三年复置属顺天府　本朝因之】通州【在府东四十里东西距四十六里南北距八十里东至三河县界二十五里西至大兴县界二十一里南至武清县界六十里北至顺义县界二十里东南至香河县界五十里西南至永清县界四十五里东北至平谷县五十里西北至昌平州界三十五里本汉置潞县属渔阳郡后汉曰潞晋属燕国后魏仍属渔阳郡后为郡治隋开皇初郡废属涿郡唐武徳二年于县置元州贞观元年州废仍属幽州辽因之宋宣和中属燕山府金大徳三年于县置通州属大兴府元属大都路明初省潞县入州属顺天府本朝因之顺治十六年省漷县入州】三河县【在府东一百十里东西距七十里南北距】
　　【九十里东至蓟州界二十里西至通州界五十里南至香河县界三十五里北至宻云县界五十五里东南至寳坻县治九十里西南至通州界七十里东北至平谷县界十五里西北至顺义县治九十里汉潞县地唐武徳二年析置临泃县属元州贞观初废开元四年改置三河县属幽州十八年改属蓟州五代初废后唐长兴三年复置辽属蓟州宋宣和中属燕山府金改属通州元明因之本朝属顺天府】武清县【在府东南一百二十里东西距八十里南北距一百八十五里东至寳坻县界五十五里西至东安县界二十五里南至天津府静海县界一百五十里北至通州界三十五里东南至天津府天津县治一百五十里西南至东安县治三十五里东北至香河县治六十里西北至通州治九十里汉置雍奴泉州二县属渔阳郡后汉因之晋俱属燕国后魏太平真君七年省泉州入雍奴为渔阳郡治隋属涿郡唐属幽州天寳初改曰武清辽属析津府宋宣和中属燕山府金属大兴府元属漷州明初改属通州　本朝属顺天府】寳坻县【在府东少南一百八十里东西距九十里南北距一百三十里东至遵化州玉田县六十五里西至香河县二十五里南至天津府天津县一百三十里北至蓟州一十七里东南至寕河县界九十里西南至武清县界四里东北至蓟州界二十里西北至三河县治四十十里汉泉州雍奴二县地唐为武清县地辽为香河县地金大定十二年析置寳坻县承安三年升为盈州寻复为寳坻县属大兴府元属大都路明初改属通州　本朝属顺天府】宁河县【在府东南三百里东西距一百三十五里南北距一百三十二里东至遵化州丰润县界四十五里西至武清县界九十里南至天津府天津县界一百二十里北至丰润县界九十里东南至丰润县界五十里西南至天津县界一百五十里东北至丰润县界二十五里西北至寳坻县界二十里本汉雍奴县地唐为玉田武清二县地金为寳坻县地明永乐初置梁城千户所　本朝雍正九年分置寕河县属顺天府】昌平州【在府北少西七十五里东西距一百五十里南北距一百三十二里东至顺义县界五十里西至镇边城一百里南至宛平县界三十三里北至边墙一百里东南至大兴县界五十里西南至宛平县界四十五里东北至宻云县界一百里西北至宣化府延庆州界四十里汉置昌平军都二县地皆属上谷郡后汉改属广阳郡晋属燕国后魏初省昌平入军都属燕郡天平中于军都城置东燕州及昌平郡昌平县北齐因之后周州郡俱废寻又置昌平郡隋初郡废县属幽州大业初属涿郡唐亦属幽州辽属析津府宋宣和中属燕山府金属大兴府元属大都路明正徳元年升为昌平州仍属顺天府　本朝因之】顺义县【在府东北六十里东西距八十里南北距五十里东至三河县界四十里西至昌平州界四十里南至通州界二十五里北至懐柔县界二十五里东南至三河县治九十里西南至大兴县治六十里东北至宻云县治七十里西北至居庸关一百二十里汉置狐奴县属渔阳郡后汉因之三国魏景初二年废晋复置属燕国后魏废唐开元二十五年移置燕州于此天寳初曰归徳郡乾元初复曰燕州建中二年省燕州后改为顺州五代晋天福初入辽仍曰顺州置归化军宋宣和四年赐名顺兴郡金亦曰顺州元因之明洪武元年废州改置顺义县属顺天府正徳初又属昌平州　本朝仍改属顺天府】宻云县【在府东北一百三十里东西距一百十里南北距一百三十五里东至墙子岭关界九十里西至懐柔县界二十里南至三河县界三十五里北至白马关一百里东南至平谷县治九十里西南至顺义县治七十里东北至古北口一百二十里西北至懐柔县界三十里战国燕置渔阳郡汉兼置渔阳广平厗溪三县后汉因之晋时郡县俱废后魏复置渔阳县属渔阳郡皇始二年又分置宻云县属宻云郡北齐省渔阳县又废宻云郡入宻云县隋以县属安乐郡唐武徳元年于县置檀州天寳初曰宻云郡乾元初复曰檀州属河北道五代晋天福初入辽曰檀州武威军属南京道宋宣和四年赐名横山郡升镇远军节度金废州以县属顺州后复置檀州元初以宻云县并入大都路明洪武元年改州为宻云县属顺天府正徳初又属昌平州　本朝属顺天府】懐柔县【在府东北一百里东西距二十五里南北距三十八里东至宻云县界二十五里西至昌平州界五里南至顺义县界十里北至宻云县界二十八里东南至平谷县界九十里西南至昌平州界五十里东北至宻云县治四十里西北至昌平州界三十里汉渔阳县地唐初为宻云昌平二县地贞观二十二年置弹汗州开元四年改曰归顺州治懐柔县天寳初曰归化郡乾元初复曰归顺州辽废州以县属顺州宋宣和中因之金明昌六年改曰温阳元废明洪武十三年复置懐柔县属北平府后属顺天府正徳初又属昌平州　本朝属顺天府】涿州【在府西南一百四十里东西距六十五里南北距五十五里东至固安县界三十里西至易州涞水县界三十五里南至保定府新城县界三十里北至良乡县界三十五里东南至霸州治一百十里西南至保定府定兴县治七十里东北至良乡县治七十里西北至房山县界三十里秦上谷郡地汉髙帝置涿县并置涿郡属幽州后汉因之三国魏黄初中改曰范阳郡晋曰范阳国后魏仍为范阳郡齐周因之隋开皇初郡废大业初以县属涿郡唐武徳初属幽州七年改县曰范阳大厯四年析置涿州属河北道五代晋天福初入辽仍曰涿州置永防军属析津府宋宣和四年赐名涿水郡升威行军节度金仍曰涿州属中都路元太宗八年升涿州路中统四年复为涿州属大都路明洪武初以州治范阳县省入属顺天府　本朝因之】房山县【在州西南九十里东西距二百五十二里南北距八十二里东至良乡县界十二里西至易州涞水县界二百四十里南至涿州界三十二里北至宛平县界五十里东南至固安县治九十里西南至涞水县治一百里东北至宛平县治九十里西北至宣化府保安州治二百里汉置良乡县属涿郡后汉因之晋属范阳国后魏属燕郡北齐省入蓟县寻复置隋属涿郡唐属幽州圣厯元年改为固节县神龙元年复曰良乡五代唐时徙废金大定二十九年改置万宁县明昌二年更名奉先属涿州元至元二十七年又改曰房山仍属涿州明因之　本朝属顺天府】霸州【在府南一百八十里东西距一百十八里南北距四十里东至天津府静海县界一百里西至保定府新城县界十八里南至保定县界十五里北至固安县界二十五里东南至文安县治六十里西南至保定府雄县治九十里东北至永清县治五十里西北至涿州治一百二十里汉置益昌县属涿郡后汉废为安次县地唐为永清县地五代晋天福初入辽周显徳六年收复益津关置霸州仍置永清县为州治宋亦曰霸州景祐元年废永清县入文安政和三年赐名永清郡属河北东路金贞元二年改属中都路大定二十九年复置益津县为州治元亦曰霸州中统四年省益津县入州至元元年复置明洪武初仍省县入州属顺天府本朝因之】文安县【在府治南二百四十里东西距五十八里南北距七十里东至大城县界四十里西至保定县界十八里南至河间府任邱县界三十里北至霸州界四十里东南至大城县治五十里西南至任邱县治七十里东北至东安县治一百二十里西北至保定县治四十里汉置文安县属渤海郡后汉属河间国晋属章武国后汉属章武郡隋属河间郡唐初属瀛州景云二年改属莫州五代周显徳六年割入霸州宋景祐元年移入州郭皇祐元年又还故地仍属霸州金元明俱因之　本朝属顺天府】大城县【在府南少东二百九十里东西距四十八里南北距六十五里东至天津府青县界二十三里西至河间府任邱县界二十五里南至河间府河间县界二十五里北至天津府静海县界四十里东南至青县治二十里西南至河间县治一百二十里东北至静海县治九十里西北至文安县治五十里汉置东平舒县属渤海郡后汉属河间国晋泰始元年于县置章武国后魏曰平舒仍为章武郡治隋开皇初郡废属河间郡唐武徳四年属景州贞观元年还属瀛州五代晋天福初入辽周显徳六年収复改曰大城属霸州宋金元明俱因之　本朝属顺天府】保定县【在府南二百里东西距三十三里南北距二十八里东至文安县界二十二里西至保定府雄县界十一里南至文安县界二十三里北至霸州界五里东南至文安县治四十里西南至河间府任邱县治九十里东北至永清县治七十里西北至保定府新城县治九十里汉涿郡易县地唐为涿州归义县地宋为归信县地太平兴国六年又置平戎军景徳二年改为保定军宣和七年废军为保定县莫州寻复故金复为县属雄州元至元二年省入益津县四年复置属霸州明洪武七年省入霸州十三年复置仍属霸州　本朝属顺天府】蓟州【在府东一百八十里东西距一百十里南北距一百十五里东至遵化州界六十里西至三河县界五十里南至寳坻县界六十五里北至宻云县黄崖关五十里东南至遵化州玉田县治八十里西南至三河县治一百二十里东北至遵化州治一百二十里西北至平谷县治七十里春秋山戎无终子国秦置无终县属右北平郡汉因之晋属北平郡后魏属渔阳郡置安州于城之北北隋开皇十六年徙置元州于此兼置总管府大业初府罢寻改置渔阳郡后又改县曰渔阳唐武徳初郡废县属幽州二年改属元州贞观元年还属幽州神龙元年又属营州开元四年复还幽州十八年始于县置蓟州天寳初曰渔阳郡乾元初复曰蓟州属河北道五代晋天福初入辽曰蓟州置尚武军属析津府宋宣和四年赐名广川郡金仍曰蓟州渔阳县属中都路元属大都路明洪武初以渔阳县省入属顺天府　本朝因之】平谷县【在府东北一百五十里东西距四十五里南北距五十里东至蓟州界三十里西至三河县界十五里南至三河县界二十五里北至宻云县界二十五里东南至蓟州界六十里西南至香河县治九十里东北至蓟州界四十里西北至宻云县治九十里汉置平谷县属渔阳郡后汉因之晋省复复置后魏太平真君七年并入潞县复改入渔阳县金大定二十七年复置平峪县属蓟州元至元二年省入渔阳十三年复置曰平谷仍属蓟州明因之　本朝属顺天府】
　　形势燕东有朝鲜辽东北有林胡楼烦西有云中九原南有滹沱易水民虽不田作而足于枣栗此所谓天府者也【国策】南通齐赵勃碣之间一都防【汉书地理志】郤背沙漠进临易水西至军都东至于辽长蛇带塞险陆相乗【张华博物志】地博大以爽垲亘绳直而砥平【范镇幽都赋】形势有金汤之固膏腴号陆海之饶【徐梦莘三朝北盟防编】右拥大行左汪沧海抚中原正南面枕居庸奠朔方萦畿带甸负山引河壮哉帝居择此天府【陶宗仪辍耕録】形胜甲天下扆山带海有金汤之固【桂萼舆地指掌图】居庸障其背河济襟其前山海扼其左紫荆控其右雄山髙峙流河如带【谢肇淛五杂爼】太行自西来演迤而北绵亘魏晋燕赵之境东极于医无闾重冈叠阜拥防万重形势全风气宻其东则汪洋大海浴日月而浸乾坤其对面之案则泰岱万山之宗正当其前自古建都之地未有过此者也【邱濬大学衍义补】
　　风俗自古言勇侠者皆推幽并然前代以来多文雅之士【隋书地理志】多感慨悲歌之士【韩愈送董邵南序】其人沈鸷多材力重许可【杜牧集】风俗朴茂蹈礼义而服声名【范镇幽都赋】劲勇而多沈静【苏辍燕论】
　　城池顺天府城【详见京师】良乡县城【周三里二百二十步门四明隆庆中因旧土城甃甎　本朝乾隆元年修筑城南五里有郊劳台乾隆二十五年大将军兆惠等平定囘部班师】
　　【皇上特命举行郊劳盛典筑台径五丈周围十六丈五尺髙五尺三寸层级石栏至郊劳时陈得胜纛行礼于此四十一年大将军阿桂等平定两金川班师行礼如初并有】
　　【御制郊劳诗勒碑台之北】固安县城【周五里二百六十九歩门四明正徳十四年土筑嘉靖六年凿濠二十九年甃甎至本朝乾隆十四年改筑】永清县城【周五里有竒门四明正徳五年拓筑隆庆二年甃甎　本朝　康熈十五年重修乾隆十四年改筑】东安县城【周七里有竒门四外有濠明治后相继增筑　本朝康熙十五年重修乾隆十四年改筑十八年又修】香河县城【周七里二百歩门四城外有濠濠上土城甃筑　本朝以来屡经修葺】通州城【周九里有竒门四明洪武初甎筑正统间置西南二仓建新城防之周八里连接旧城西面为门二万厯二十二年又引通惠河绕城为濠建闸一桥四　本朝康熙九年新旧两城并修乾隆三十年直总督方观承奏准改筑合新旧城为一城】三河县城【周六里门四相传五代时赵徳钧筑　本朝乾隆五年重修乾隆十年十七年又修】武清县城【周八里有竒门三明正徳嘉靖中土筑隆庆三年甃甎　本朝以来屡经修葺】寳坻县城【周六里门四明宏治中因旧土城甎筑　本朝屡经修葺濠深二丈广倍之乾隆七年濬】昌平州城【明景泰初筑周六里门三万厯元年又于城南增筑新城周四里为门一越一年又请于上重筑甎城周十里门四外有濠广三丈乾隆十年重修】顺义县城【周六里门四濠广四丈明万厯中甎筑本朝康熙十七年十八年重修乾隆九年修十七年又修】宻云县城【有新旧二城旧城明洪武中甎筑周九里有竒门三新城在旧城东五十歩明万厯四年创筑周六里有竒门三皆有濠本朝康熙五十六年四月圣祖驻跸宻云以山水骤冲溢及县城】
　　【钦命脩筑于城西开河四百六十余丈引水归入白河又筑防城石隄八百余丈雍正八年重修乾隆十年二十一年二十六年又修】怀柔县城【周四里有竒门三明洪武十四年土筑成化中甃甎宏治十五年改筑　本朝乾隆十六年十七年二十三年二十六年二十九年俱重修】涿州城【周九里有竒门四濠广二丈明景泰初因旧土城甎筑濠深一丈广如旧　本朝乾隆四年十十五年二十五年二十九年俱重修】房山县城【周四里有竒门四明隆庆五年因旧土城石筑外有濠　本朝以来屡重修】霸州城【周六里有竒门三池周八里明宏治正徳中修筑　本朝乾隆三年修筑二十一年重修】文安县城【周八里有竒门五濠广三丈外有隄明正徳九年修筑至本朝康中重修】大城县城【周四里有竒门四濠广六丈明正徳七年因旧址修筑　本朝顺治九年重修乾隆八年改筑】保定县城【旧城周六里六十九歩导玉带水环城为池明嘉靖二十九年因旧址之西北隅改筑东南二面周八百八十九歩门四本朝乾隆十八年重修】蓟州城【周九里有竒门四明洪武四年砖筑　本朝康熙中屡修】
　　【乾隆三年九年十六年俱重修】平谷县城【周三里门四濠广二丈明嘉靖中因旧址重筑本朝以来屡经修葺】
　　学校顺天府学【在府治东南明洪武初建为大兴县学永乐初以为府学大兴宛平二县学皆附焉大兴宛平二县入学额数各二十五名又大兴宛平并各州学皆拨入府学二十五名八旗满洲蒙古入学额数各三十名汉军三十名则另设满洲教授训导以司训课】良乡县学【在县治东南明洪武五年建入学额数十二名】固安县学【在县治东明洪武三年建入学额数十五名】永清县学【在县治西南金明昌初建入学额数十二名】东安县学【在县治西明洪武五年建入学额数十二名】香河县学【在县治东明洪武十四年建入学额数十五名】通州学【在州治西元大徳中建入学额数二十三名】三河县学【在县治西金泰和中建入学额数十五名】武清县学【在县治南旧在白河西明洪武中迁县治东嘉靖十六年又迁今所入学额数十五名】实坻县学【在县治东北元大徳中建入学额数十二名】宁河县学【在县治西南隅　本朝雍正十二年建入学额数十二名】昌平州学【在州治东旧在州治西明景泰三年与治俱徙入学额数八名】顺义县学【在县治西明洪武八年建入学额数十五名】宻云县学【在县治东元至元中建入学额数十二名】懐柔县学【在县治东明洪武十五年建入学额数八名】涿州学【在州城东南隅旧在治西南辽统和中建入学额数十五名】房山县学【在县治东南元延祐中建入学额数八名】霸州学【在州治东明洪武三年建入学额数十五名】文安县学【在县治西宋大观八年建元皇庆初重建入学额数二十三名】大城县学【在县治西元至正中建入学额数十五名】保定县学【在县治东明洪武十五年建入学额数八名】蓟州学【在州治西北明洪武初建入学额数十八名】平谷县学【在县治南元至元中建入学额数八名】金台书院【在　京师崇文门本义学康熈四十二年圣祖御书广育羣才匾以赐乾隆十五年改为书院有府丞梅防成碑记　按　京城旧有太极书院元中书行省杨惟中建元名臣事畧杨惟中立周子祠太极书院俾师儒赵复等讲授郝经有周子祠堂记今乆废又宣武门内旧有首善书院为明都御史邹元标副都御史冯从吾讲学之所有大学士叶向髙记董其昌书今为时宪书局现祀朱子暨邹元标冯从吾于金台书院中又昌平州旧有谏议书院元泰定间建祀唐刘蕡今为刘谏议祠本朝乾隆二十三年知州芮泰元于州城别建燕平书院霸州南十里宫家荘向有益津书院元宫君祺建黄清为记宻云县东南旧有白礼书院明宻云兵备王见賔建房山县旧有文靖书院祀元刘因因之弟子赵宻贾壤建今为刘静修祠通州旧城东南潞河书院乾隆二十三年通永道王检建宁河县有渠梁书院乾隆四十四年知县闗廷牧建其余各州县咸设义学延师课诵以广文教】
　　戸口【原额人丁一十三万六千三十二又滋生人丁三万四千九百九十八】
　　田赋【田地五万二千二百五十二顷五十二亩零额徴地丁银十三万七千九百二十六两三钱七分零糉米一百九十六石一斗二升零黒豆三千四百三十一石一斗四升零髙粮四十七石四斗五升榛栗三十六石】
　　山川上西山【在宛平县西三十里大行山支阜也巍峩秀拔为　京师右臂众山连接山名甚多总名曰西山金李晏碑西山苍苍上干云霄重冈叠翠来朝皇阙金图经西山亦名小清凉明张鸣鳯西山记西山内接太行外属诸边磅礡数千里林麓苍黝溪涧镂错神臯奥区也】平陂山【在宛平县西三十里脉自香山分西支而东其上平原百里烟云树石皆称竒胜山顶有平陂寺下有寳珠洞明宣徳中更山名曰翠微山】觉山【在宛平县西三十里悬崕之上与卢师平坡鼎峙西有三泉曰清冷曰清音曰存至】卢师山【在宛平县西三十里相传隋末有神僧卢师居此能驯服二龙子曰大青小青山有潭覆以巨石其下深不可测二龙潜焉嵗旱祷雨辄应按顾炎武北平古今记云唐书卢挺传挺遣燕州司马王安徳行渠作漕舻转粮自桑干水抵卢思台行八百里渠塞不可通以唐书考之今卢师山当即卢师台师乃思之误也】聚寳山【在宛平县西三十里东北去玉泉山数里】五华山【在宛平县西三十里一名夀安】韩家山【在宛平县西三十六里有汉韩延夀墓因名或譌作罕山俗呼黑山汇】石径山【在宛平县西三十七里元史河渠志大徳六年修卢沟上流石径山河堤明阮旻锡游记石径山孤峯特立洞皆凿石而成最上为金阙寺有浮图宜逺眺亦名石景山】
　　【圣祖有驻跸石景山诗又有石景山东望诗望浑河诗皇上临幸有御制诗】五峯山【在宛平县西四十里五峯秀峙宛如列屏土人每望此山之云气以验晴雨】双泉山【在宛平县西四十里山有二泉其南有两家山东北二里许有黑龙湾】翠峰山【在宛平县西四十五里又名遮风山隂有岭横列如屏可以障风故名　按乐史太平寰宇记有垣墙山在蓟县西五十里一名万安山山有铁鼎其下有旧置冶处今无考】戒坛山【在宛平县西五十里有戒坛甃石为之相传创自隋唐间明正统中号为万夀殿孙国敉燕都游覧志坛周遭皆列戒神出坛而南至波离殿殿前辽金碑各一皆波离尊者行实有太古洞最胜列炬而入百乳千螺皆成佛像山有极乐三慧朝阳观音厐涓等五洞山之东南有狮子岩自岩而上十八折始至戒坛东去浑河二十里两岸壁立中通一径多林木泉涧之胜上为极乐峯】仰山【在宛平县西七十里峯岚拱秀中有平顶如莲花心旁有五峯曰独秀翠微紫盖妙髙紫微中有禅刹金章宗尝游此有诗刻石】潭柘山【在宛平县西八十里山势磅礡连拥三峯傍有二潭潭上有古柘因名自西山诸峯连绵而西潭柘为尤胜山有潭柘寺详后寺观东有九峯环抱其南潭水绕峯而出】龙鳞山【在宛平县西八十里又西有大驼山九渠山及管山龟石等山俱髙耸】九龙山【在宛平县西九十里】西湖山【在宛平县西一百里又西三十里有青山】凤凰山【在宛平县西少南七十里其形回翔如鳯】万夀山【在宛平县西北二十里东去海淀五里本名瓮山乾隆十六年恭逢皇太后六旬大庆】
　　【皇上于山麓建寺祝并】
　　【锡山名曰万夀因山为园曰清漪旧志山土色黒而兼赤童无草木山下有园静寺寺后石壁百尺步磴而上皛庵在焉亦名雪洞俯视湖曲平田逺村绵亘无际山西北越横岭有白石如幢曰白鹿岩相传辽时有仙人骑白鹿徃来于此】眉山【在宛平县西北二十里产石黒色浮质而腻理】
　　【曰畵眉石山麓有黒龙潭旱祷辄应详见后】金山【在宛平县西北二十里万夀山之北蒋一葵长安客话明景泰帝金山口距西山十里又柏山亦在县西北二十里旁多产柏】玉泉山【在宛平县西北二十五里　静明园在焉玉泉出其下详见后王衡缑山集穿青龙桥得玉泉山土纹隠起作苍龙鳞其下为池潴泉而亭之曰望湖亭区懐瑞游业玉泉山麓有寺所谓玉泉寺也补陀寺在玉泉山半门内即吕公洞刘侗帝京景物畧玉泉之南上下华岩寺燬于嘉靖存者二洞华岩七真纡西观音庵洞曰吕公洞又北金山寺有洞曰七寳径寺登山山洞有芙蓉殿金章宗行宫也昭化寺元世祖建也长安客话上下华岩寺俱正统中建】香山【在宛平县西北三十里许今为　静宜园磵掩壑重松柟荟蔚琳宫梵宇隠现诸天寳览胜之奥区修真之秘府　按李景香山记西山重冈叠翠中有道场曰香山则香山似以寺得名又有碧云卧佛洪光诸刹详见寺观帝京景物畧香山多名迹有葛稚川丹井金章宗祭星台防驾松感梦泉又有棊盘蟾蜍香炉诸石】百望山【在宛平县西北四十里长安客话青龙斜界百望山背而去者百里犹见其峯故名其北十里为长乐河又北二里为玉斗潭深不可测】雅思山【在宛平县西北七十余里旧志京西北诸山连缀一百八十里半昌平其宛平境与昌平接壤者出百望山北四十里入南谷有聚名漆园围之南即雅思山有池曰露池又自西出漆园十里许有髙崖崖下有泉绕之又西北十里为清水涧两山如门行可二十里山皆竒峭巃嵸飞泉滮洒决地分流声激岩穴有岭曰鳌鱼又四里许山益峻有兰若二上曰松杨下曰金鹰下控大岩岩吐百穴滙而为湖决而东流是为清水之源】十八盘山【在宛平县西北八十里其山萦曲十有八盘旧志出百望西北六十里有陉曰十八盘山有汤泉又西有南北两湖小而深春夏之交山水增流清鉴毛髪是为合抱河】白铁山【在宛平县西北一百八十里山多白石其坚如铁】顔老山【在宛平县西北一百九十里山之西南有石清洞东北有栁林水】小龙口山【在宛平县西北一百九十里山有两崖有泉东入卢沟河】龙泉山【在艮乡县西十五里下有石龙口出泉不竭东流入盐沟河】黄土山【在香河县北二里又县北四里有沙陀岭】孤山【在通州东二十里四面平旷一峯独秀髙二十余寻】灵山【在三河县北十五里山足三面有泉清冽可爱隆冬不氷】华山【在三河县北三十里一名兔耳山有水即香河县骆驼港之源水绕驼山而出故名又西北十里有凤凰山】石城山【在三河县北五十里上有石城故名相近有清凉山】驼山【在三河县北六十里】圣水山【在三河县西北三十五里上有圣水泉俗传可愈眼疾】军都山【在昌平州西北司马彪续汉书卢植隠居山谷军都山太平寰宇记山在昌平县西北十里又名居庸山旧志在今州西北二十里层冈叠障竒险天开太行第八陉也为燕京八景之一曰居庸叠翠按吕覧九塞齐居庸于殽函井陉则是居庸本为山名而关以山得名也胡三省通鉴志汉志有军都居庸两县各有关而新唐书地理志以为军都即居庸顾炎武昌平山水记从其说谓汉立军都县关于山之南今州东四十里有军都村但既有两县两关之名不应同为一山当是就山之险要建置区分及军都关县俱裁后人遂混为一耳】亢家山【在昌平州东二里一作亢山亭亭孤立上如平掌】平台山【在昌平州东七里东山口内水中明成祖尝驻跸于此嘉靖中作亭于上名曰圣迹当口一小山曰影山】绵山【在昌平州东十五里一名宜山旧有绵山寺】白石山【在昌平州东二十里石多洁白】温山【在昌平州东三十里下有温泉】
　　【圣祖于其地建　行宫为防憇之所】
　　【皇上銮舆驻此屡有御制诗】大驼寨山【在昌平州东四十五里桃林麻谷二村之北山崕陡峻而顶平漫少东有石洞数十如屋庐洞内有泉】凤凰山【在昌平州南四里两山相峙如凤翥】驻跸山【在昌平州西二十五里绵亘而北凡二十里石皆壁立髙可十余丈其顶皆白山之南有栖云歗台髙二丈许正北有石梯可登陟金章宗尝建亭于此】天夀山【在昌平州北十八里本名黄土山即军都诸山之冈阜叶盛水东日记旧名东榨子山明永乐七年卜建山陵因改今名诸帝陵寝皆在焉旧志诸陵自东西两峯而外或名各一山如大峪小小峪山石门莲华之类皆以天夀统之】黑山【在昌平州北六十里为黄花通衢山如列屏下有泉】金柜山【在昌平州北居庸闗城西形如金柜】龙泉山【在昌平州东南五里山有洞可梯石而下初狭渐敞行里许有泉声汹涌山之北麓有龙潭深不可测潭东有数泉出石间清冽可濯旱祷輙应】白浮山【在昌平州东南十里上有二龙潭流经白浮村潭上有龙神祠长安客话元郭守敬筑堰引此水使西防马眼诸泉折而南流入于潞河以便漕运堰即以白浮名顾炎武昌平山水记郭守敬奉诏兴水利上自昌平县白浮村引神山泉西折而南过双塔榆河一亩玉泉诸水经】
　　【瓮山泊至西水门入都城】牛山【在昌平州西南三十里有泉水】蟒山【在昌平州东北八里绵亘舒长如蟒之状居明陵红门之左】玉带山【在昌平州东北十五里山腰有白石一路如带】神岭山【在昌平州东北三十二里山髙百余丈上有白石下有龙潭流入白浮堰即神山泉也】狼山【在昌平州东北四十里其东北有古阳夏州旧志一名昆山】银山【在昌平州东北七十里冈岚髙峻冰雪层积色白如银因名半山有石崖皆成黑色谓之银山铁壁旧志银山度岭数折峯渐分为三左一峯石卓立如锥峯下为法华寺寺后为古佛岩再上为邓隠峯说法堂复蹑危磴五六里为中峯顶峯脊如刀背两旁如削下临万仞不可凝视山北四十里为井儿谷又一里为玉峯山山石尽白树多苹婆果昌平山水记中峯唐僧邓隠峯所居也下有法华寺有隠峯十诗曰白银峯佛顶峯古佛岩说法台佛觉塔懿行塔雪堂云堂茶亭蒙泉金大定六年立石】小金山【在昌平州西北六里是为西山口又南有小红门距州西门八里又西北十里曰徳胜口】照壁山【在昌平州西北十五里以形似名】积粟山【在昌平州西北十五里相传元时积粟于此】虎峪山【在昌平州西北十八里巍耸雄壮有如虎踞之势又三里有大虎峪山】翠屏山【在昌平州西北十九里山色苍翠如屏下出泉九穴潴为九龙池】汤峪山【在昌平州西北三十里下有温泉】石缝山【在昌平州西北三十里甚髙】幽都山【在昌平州西北三十里相传古幽州以此名】牛心山【在昌平州西北七十里与镇逺长峪相接】牛栏山【在顺义县北二十里辽史百官志置牛栏都统领司明统志牛栏山明改为顺义山昌平山水记牛栏山上有洞俗传金牛出焉洞前石壁有小槽形曰饮牛池山北里许有小山名灵迹山宋王曾上契丹事顺州至檀州渐入山牛栏是其要地也山之东麓潮白二河合焉】福山【在顺义县南五里】龙山【在顺义县南二十里下有龙泉】孔山【在顺义县南二十余里】呼奴山【在顺义县东北二十五里即古狐奴山也其北麓鸟道而上约里许渐涧渐平山有小石城其西南百歩有汉狐奴县址】鞋山【在顺义县东北二十五里以形似名】桃山【在顺义县西北三十五里山有五峯如花瓣巨石错落横亘数亩唐书谓之谷山元致和初上都兵入古北口留重兵屯燕乐城以轻骑进抵山燕特穆尔掩击之于白狼河追至山降其众即此　燕特穆尔旧名燕帖木儿今泽改】史山【在顺义县西北山十五里曹学佺名胜志山石戴土髙百余丈】宻云山【在宻云县南二十里一名横山名胜志山藏云雾县名取焉顾祖禹方舆纪要唐置横山城于山下因城置横山郡昌平山水记云石虎攻叚辽辽弃令支奔宻云山即此旧志谓辽所奔之宻云山又在东北塞下】铁鑛山【在宻云县东三十里山产铁汉书地理志渔阳有铁官盖置于此又元史至元十三年雾灵山伐木官言檀州大谷锥山产铁鑛有司覆视之寻立四冶旧志大谷锥山在县北或云即铁鑛山也】清都山【在宻云县东五十里旧有清都寺故名】龙门山【在宻云县东七十里有黄崕洞悬泉如瀑布相近有锤山一峯矗立如锤】圣水山【在宻云悬南十里山下出泉水环抱而流为一县之胜】银冶山【在宻云县南十五里一名银治岭旧产银鑛宋王曾上契丹事顺州东北过白屿河望银冶山即白此】檀山【在宻云县南二十里与懐柔县接界】隗山【在宻云县南三十里唐书地理志宻云县有隗山】神山【在宻云县北十五里下有潭水】九松山【在宻云县北二十七里康熙四十八年圣祖巡幸经此见山有松九株遂】
　　【赐名九松山建庵曰朝天皇上临幸屡有】
　　【御制诗】栢山【在宻云县北三十里上多松柏按柏山距九松山仅三里似当与九松为一山旧志祗载栢山而九松以御赐得名故两存之】钓鱼台山【在宻云县北四十五里】驼骨山【在宻云县北七十里】孤山【在宻云县东南八里独立平原旁无附丽】铧山【在宻云县东南一百里】黍谷山【在宻云县西南十五里刘向别録燕有黍谷地美而寒不生五谷邹子居之吹律而暖气生旧有邹衍祠在山上旧志黍谷山在懐柔县东四十里跨宻云县界亦名燕谷山又谓之寒谷吴越春秋北过寒谷左思赋寒谷丰黍吹律以暖之是也山有风洞洞口风气凛冽盛夏人不敢入】天门山【在宻云县西南三十里一作天盆山】冶仙山【在宻云县东北八里上有塔有石洞深邃水四时不涸东有王府洞昔人淘金址尚存】火突山【在宻云县东北二十五里岩谷嶒崚色如火焰】清洞山【在宻云县东北五十里中有仙洞下有三教寺亦名三教山】五峯山【在宻云县东北八十里五峯耸立如指亦名五指山】四棱山【在宻云县东北百里方正有棱出银鑛又窟窿山在县北少东一百里下有一孔前后通明】雾灵山【在宻云县东北一百八十里南距边四十里本名伏凌山后讹为雾灵郦道元水经注伏凌山甚髙峻岩嶂寒深隂崕积雪凝氷夏结故世人因以名山也旧志一名万花台髙峻为诸山之山上常有云雾之四时不絶山之左右峯岚攅立深松茂柏内地之民多取材焉元有雾灵山伐木官其絶顶可瞰塞内明正徳中抚臣王大用以山错在朶顔界议筑城守之以拒其险不果】陈宫山【在宻云县东北一百八十里山下有土垠县故址又相近有观鸡山　按汉土垠县在今丰润县陈宫观鸡等山亦在其境宻云之土垠乃后魏时侨置后人误以为即汉县因指无名之山而谓之陈宫观鸡非古迹也】黑松山【在宻云县北少东七十里相传元时有黒松林今无】平顶山【在宻云县西北三十里上有元太子寨】水峪山【在宻云县西北四十里泉出其下】鹿皮崖山【在宻云县西北五十四里又西北有鹦鹉崖山】罗山【在懐柔县东十八里】龙王山【在懐柔县西半里有城环其上下有龙潭深不可测】石塘山【在懐柔县西三里石供栏柱阶砌之用明永乐后有大工采石于此设工部厰今废】红螺山【在懐柔县北二十里髙二百余仞山下有潭潭中尝有二螺色殷红下流为红螺山水　按辽史地理志檀州有螺山金史地理志顺州有螺山王曾上契丹事顺州东北有螺盘山皆即此】丫髻山【在懐柔县东南七十五里两峯髙耸形如丫髻上有碧霞元君祠及玉皇阁详后寺观山前建　行宫皇上时奉】
　　【皇太后安舆诣山括香即于此】
　　【驻跸焉】栲栳山【在懐柔县东南八十六里山前有云岩寺又有砙堂寺】金灯山【在懐柔县东北七十里相传山顶常有光焰射人因名又神山在县东北十九里】卸里山【在懐柔县东北三十二里又象山在县东北四十里以形似名】红石山【在懐柔县西北三里山顶有泉出石窟中莹洁如玉一名玉泉山】独鹿山【在涿州西十五里下有鸣泽见后】龙安山【在涿州西五十里时有云气腾绕如龙葢大房诸山之支陇也】石虎山【在涿州西五十里有二石形如虎】大房山【在房山县西北亦作大防山水经注防水出大防山南魏书地形志良乡县有大房山太平寰宇记大防山在良乡县西北三十五里山下有石穴又有小防山亦与大防相近郎蔚之隋图经云防山上有仙人玉堂金史贞元三年以大房山云峰寺为山陵大定二十一年封大房山神为保陵公明统志大房山在房山县西十五里境内诸山唯此山最为雄秀古碑云乃幽燕奥室山下有圣水泉山西南有伏龙穴一名龙城谷旧志山在县西北二十五里上有摘星岭髙入云霄有寺曰上方故亦名上方山又有连泉顶山在县西北三十里大房山之巅也防辅通志雍正八年正月二十日鳯凰集于房山之沟山峯】
　　【皇上有望大房山作歌诸什】留台尖山【在房山县西二里有泉石之胜】平峪山【在房山县西二百里峪中平坦有水环流石田百余亩】三角山【在房山县西二百里山峯有三角】半壁山【在房山县北三十里壁立千仞】马鞍山【在房山县北六十里两峯特起而中曰上有厐涓洞】黄龙山【在房山县西稍南四十里山下有大石碣前产青白石后产白玉石可供堦础之用下即白石塘也】一堵墙山【在房山县西南四十里石壁巉峭髙三百余寻长五百余歩俨若版筑山下平广可容数百家】般州山【在房山县西南四十里山有般州山寨】石经山【在房山县西南五十里本名白带山亦曰题山以山生题草也山峯岚秀抜俨若天竺又名小西天山东有石经洞下有云居寺】
　　【皇上有望石经山及云居寺诸诗太平寰宇记白带山在范阳县西北四十里郎蔚之隋图经智来寺僧静琬晃白带山有石室遂心书经十二部刻石为碑明统志隋大业间法师静琬募縁凿石为板刻经一藏以于后迄唐贞观初仅成大湼槃经一部而卒后释徒相继厯金始完孙承泽春明梦余録经前后纳洞中者通千余卷有石幢记其目甚悉洞皆以石为窗櫺用铁固之石本之近窗者可以窥见字画】五指岩山【在房山县西南六十里有五峯髙峻如指】欢峪山【在房山县西南七十里中有一踏寛平可居又白云山在县西南八十里絶顶曰白云窝】三盆山【在房山县西北十五里山巅平广约十余亩下有流泉三曲状如仰盆】三峯山【在房山县西北二十里三峯并列髙挿云汉】六聘山【在房山县西北辽史地理志涿州有六聘山房山县志今在县西北三十里朱尊日下旧闻六聘之义地志不详疑即霍原教授之地霍原详后人物】谷积山【在房山县西北五十里峯岚突起形如积谷下有洞皆石壁可容四五十人】黄山【在居山县西北七十里上有玉室洞天相汉张良防时此】大安山【在房山县西北八十里上有龙湫山甚髙险唐末刘仁恭筑馆于此】台山【在霸州东二十里旧为九河所经台基有山形如鼎峙】南山【在霸州东七十里乔木脩竹周匝数十里为一州之胜】莫金山【在霸州南十二里宋设莫金寨于此　按州志旧有南山台山莫金雁头诸胜后为河水所冲皆成平陆兹特存其旧名耳】鴈头山【在霸州东南二十五里宋时有鴈头寨】甘泉山【在蓟州西五十里有泉极甘一名石獒山山巅有大石如犬故名】岢岚山【在蓟州西六十里山势险崚周围壁立间有小径可通亦名窠罗山】翁同山【在蓟州北即古无终山干宝搜神记阳雍伯洛阳人至性笃孝父母没于无终山遂家焉山髙八十里上无水雍伯作义浆于坂头行者皆饮之三年有一人就饮与石子一斗使种之云玉当生其中后得白璧五双娶北平徐氏女水经汪无终山即帛仲理所合神丹处也山有阳翁伯玉田在县西北有阳公坛社即阳公之故居也阳氏谱叙言翁伯春秋之末爰宅无终爱人博施天祚玉田其碑文云居于县北六十里翁同之山后路徙于西山之下阳公又迁焉而受玉田之赐隋书地理志无终县有无终山太平寰宇记无终山一名翁同山又名隂山在渔阳县西北四里　按州志有空同山在州北五里即翁同之讹也诸志皆以无终山入玉田县据乐史太平寰宇记无终即翁同去州近去玉田少逺今仍两见焉】神山【在蓟州东南八里余山半有大道东西转折而上相传金章宗尝猎于此其后峯有浮图】别山【在蓟州东南三十里山形图秀透迤数十里自此至　京师无复山阜因名别山】螺山【在蓟州东南四十里】燕山【在蓟州东南五十五里髙千仞陡絶不可攀与遵化州及玉田接界隋书地理志无终县有燕山】桃花山【在蓟州西南六十里山多花有清泉绕流其侧又州东十八里亦有桃花山山有寺寺傍今为　行宫】
　　【皇上有　　御制八景诗】鱼鼻山【在蓟州东北二十里】黄花山【在蓟州东北四十五里雄踞平原路径屈曲多松林葱翠】渔山【在蓟州西北三里许形如圃邱景色苍翠山多泉冬夏歕涌成湖居民因之开为稻田菰蒲荇藻宛似江南】盘山【在蓟州西北二十五里图经盘山南距沧溟西尽泃水东放碣石自逺望之层峦叠嶂崒嵂排空真为雄胜李仲宣佑唐寺碑盘山箕尾之巨镇也深维地轴髙逼天门暖碧凝霄寒青压海旧志山势磅礡而盘桓因名姬志真云山集渔阳西北之山本名四正古有田盘先生自齐而来栖迟此山因名为盘山焉名胜志一名盘龙山髙二千仞周百余里释智朴四正山居志盘山一名东五台自来峯北台也先师台南台也紫葢峯中台也九华峯东台也舞剑台西台也晾甲石为下盘古中盘为中盘云□寺为上盘上盘之胜以松中盘以石下盘以水圣祖仁皇帝屡经临幸乾隆九年】
　　【皇上以兹山为谒陵经过之道臣工扈从劳勚创建　行宫以为憇息之所朴素不雕名曰静寄山荘御制有记及十六景诗　按晾甲石在　行宫西偏千尺雪上石势排连莹洁如砥相传唐太宗东征晾甲于此摩厓篆书唐文皇晾甲石六字】
　　【皇上有御制诗】泉水山【在平谷县南八里山下有泉逆流河源处也灌田数十顷】峨嵋山【在平谷县北二十二里】瑞屏山【在平谷县北二十里连峯耸拔罗列若屏上有石台下有兴隆寺】渔子山【在平谷县东北十五里上有大塜俗传为黄帝陵】妙峯山【在平谷县东北二十五里峯峦秀拔下有九沽泉】碣山【在平谷县东北四十里峯岚峭拔陵谷深】
　　【邃上有双泉寺】城山【在平谷县东北五十里四山髙耸中寛平如城有石室止容一人】分水岭【在宛平县西四十里形势广濶山涧诸水至此为二一入卢沟河一入房山县界】罗防岭【在宛平县西六十里径道极险可行二十里望见潭柘寺】
　　【皇上有　　　　　御制罗防岭诗刻石】大寒岭【在宛平县西一百四十里】青山岭【在宛平县西一百五十里中平坦四面髙耸下临清泉多产杉漆及诸药】旛竿岭【在宛平县西一百八里里势极孤峭】摘星岭【在宛平县西二百余里髙出云外】叚家岭【在三河县东二十里官道傍与蓟州接界】长城岭【在昌平州西少南王嘉谟蓟邱集北山上平衍西五里有岭曰长城岭土有方堞遗址是秦皇所筑有泉曰马跑又西三里有了思台台下而西又十里皆峻岭也灰岭险倍于长城石如蛤粉下山有城是镇边之废邑又西八里有城是曰镇边两旁皆山围之南曰碧驾曰通明北曰鹰曰岑落碧驾之岩有小湖曰合抱河镇边西十里有堠曰唐耳背踞大山斜界居庸镇边废邑其南皆山中为衢路东曰六华岩西曰小神山青利山其第四岩有洞深黝是为鸣臯洞南十里有聚曰长峪又西五里有岩曰徳胜亦曰鳯凰山下出泉流二十里逹于浑河山西有观音洞一名孤松岩山南岭曰西峪出山而北曰白鹤峯又折而东曰青华山髙可万仞】黄坎岭【在昌平州东北七十二里】八逹岭【在昌平州西北六十五里】梯子岭【在宻云县东南十五里其形如梯】北屋岭【在懐柔县东五十里有风台相传邹衍祭风之所上有风洞风出其中】杀虎岭【在保定县南髙冈又黄犹冈在县南少西路疃东北隅多林木可登眺旁有清水环绕】铁岭【在蓟州北十里羣冈稠叠悬涧深险上有石色如铁】鞍子岭【在蓟州东北五十里】大岭【在蓟州西北六十五里】气鼓岭【在平谷县南十五里山形如鼓上常有云气】分水岭【在平谷县西北五十里】滴水岩【在宛平县西四十里旧志出磨石口至三家村浑河倒映崖壁峭絶十余里入军荘一峯侧出而腹藏洞者建阳洞也越仰山岭循山趾行夹壁中有村临谷口为桃源村复沿涧过仰山村折而西上黄牛冈口径愈仄转十八叠有滴水岩悬崖千仞岩洞皆削成无缝泉布石面旁有穴然炬以入广三十余丈洞中石乳如莲花垂为象鼻右一石牀幕以石龙再入则潭深莫测从岩侧曲径而上二十里至北顶可望居庸诸塞】秘魔崖【在宛平县西三十里一名避魔崖春明梦余録卢师山山半为秘魔崖大石嵌空几二丈从石崖中出东行百余歩有池葢大小青龙所蛰处】菩萨崖【在宛平县西二百里小五台山崖畔有三石佛】岣岣崖【即沟沟崕在昌平州西北徳胜口西三里深山叠嶂秀石縁空三十余里悉履石攀葛始达其巅清流缭绕竒树芬旁有兰若数区为州之胜】红螺崄【在房山县西北上方山东三十里循九龙峪度八岭寨入叶口为下崄过龙潭水有洞曰红螺为中崄复上半里许为上崄旧名幽岚一名寳金山】卧龙冈【在宛平县西四十五里冈石坚白蜿蜒二十余丈状如卧龙五代梁干化二年晋将周徳威攻燕擒刘守光将军单廷珪于卧龙冈即此】伏龙冈【在良郷县西十里形势蜿蜒如伏龙】料石冈【在良乡县东北里许当南北孔道金史贞元元年猎于良乡封料石冈神为灵应王旧志亦名燎石冈石赤色如燎石可以取火又有古城五座方围棊布冈顶有多佛塔隋建】羊头冈【在房山县北六十里即古羊头阜也】弹琴峡【在昌平州西北居庸闗内水流石罅声若弹琴相近有仙人枕道旁大石也皇上銮舆经此有】
　　【御制弹琴峡诗】桃花峪【在宛平县西四十里介翠峯遮风二山间多花卉】石盆峪【在宻云县东北五十里有龙潭状如石盆周百歩许其水清深无底下入潮河】贾岛峪【在房山县西内有石室相传贾岛所居】中和峪【在房山县北十八里山腰有涌泉常流不竭】龙防峪【在房山县西北二十里下有伏龙穴】川方峪【在蓟州东二十五里一名禅房峪明正统中设柴厰于此景泰中废峪中龙泉屈曲南流入沽河】仙人洞【在昌平州北中山石北一里洞在山麓可容二百许人洞口向东从口梯而下石皆倒垂下为平地洞内西北有一门门外一大石钟下悬长数尺门内有石罅如夹道深黒不可入】金洞【在宻云县东八里元时尝采金于此】广慧洞【在宻云县西北二十五里凿山开路人俯躬而行又仙洞在县北三十里】冶仙洞【在宻云县东北二十里地名惊破罗山崖间有石门二扇不可开内有潺湲之声】浆水洞【在懐柔县东北百余里深山中洞有水色白如浆汲之不絶不汲亦不溢】孔水洞【在房山县大房山东北水经注圣水迳大防岭东首山下有石穴东北洞开广四五丈入穴转更崇深穴中有水夏冷冬温春秋有白鱼出穴美逾常味是水东北流入圣水太平寰宇记孔水出大房山明统志大房山东北上有悬崖千尺下有石窟涧二丈许泉水从中涌出深不可测唐胡詹记尝有人篝火浮舟探之行五六日莫究其源但见山防昼飞赪鳞时见开元时每旱必遣使投金龙玉璧金泰和中忽有花流出其办大如五钱许】蓟邱【在宛平县北战国策乐毅报燕王书曰蓟邱之植植于汶篁水经注蓟城内西北隅有蓟邱因邱以名邑也犹鲁之曲阜齐之营邱矣长安客话今都城徳胜门外有土城闗相传古蓟门遗址亦曰蓟邱旧有楼馆并废但门存一二土阜多林木背翳苍翠燕京八景有蓟门烟树即此】百花陀【在宛平县西一百二十里王平口外大汉岭沿河口之西四围皆山中有平川约数十亩产杉漆花草春夏之交百花烂然有金章宗石牀尚存又铁石陀在县西百里　按旧志宛平山川下有百花山云上多花卉山顶有龙潭相近有鹤子山其西北有东西二灵山又西北有小五台山而孙承泽春明梦余録祗载百花陀云山上有千佛山观音山其顶为百花山顶山中多花卉竒异不可名状坐顶上俯诸山搢如圭是东西两灵山其迎前壁立者为鹤子山与志所载百花山同宋启明长安可游记则云过鹤子山三里余始蹑百花山腰西北两山秀甚东西二灵山也又西北为小五台山花多目所未覩红黄紫翠不可名状一色者附蕚各殊刘侗帝京景物畧亦云行百花中一里登菩萨顶由众说考之百花山即百花陀而小五台即陀之别岫朱彛尊日下旧亦亦只载百花陀旧志前既列山后又载陀似为复误且王平口去　京师一百二十里度大汉岭至沿河口距　京师二百里已非宛平之境记载家特以王平口为入山初径故于宛平山川之下牵连及之今特删去百花山附说于此以正其譌】牛心陀【在平谷县北十五里】















　　钦定大清一统志卷四
　　钦定四库全书
　　钦定大清一统志卷五
　　顺天府【二】
　　山川下渤海【在宁河县东南西南接天津府天津县东接遵化州丰润县界】玉河【源出宛平县玉泉山滙为昆明湖东南迳长春麦庄二桥广源间至高梁桥分流经徳胜门入西水闗为积水潭入　皇城为太液池环绕　紫禁经金水桥出玉河桥达正阳门东水闗东流少北至东便门东水闗下注大通河亦名御河元时曰金水河以其自西门入故名】大通河【旧名通惠河自玉泉导流经高梁桥分为二一由西直门外绕而南东防玉河又东北抵大通桥一由徳胜门外绕而东东防玉河亦防于大通桥河由是得名其下流达于通州元史河渠志至元二十八年都水监郭守敬建言导清河上自昌平县白浮村引神山泉西折南转过双塔榆河一畆玉泉诸水至西门入都城南滙为积水潭东南出文明门东至高丽庄入白河长一百六十四里一百四歩坝牐一十处共二十座节水以通漕运诚为便益从之首事于二十九年春告成于三十年秋赐名曰通惠又郭守敬传大都运粮河每十里置一牐北至通州凡为牐七距牐里许上重置斗门互为提阏以过舟止水明实録成化七年户部尚书杨鼎工部侍郎乔毅请开通惠河上命鼎毅相度奏云闸河原有旧闸三十四座以通水道但元时水在宫墙外船得进入内城海子湾泊今水从皇城中金水河流出难循故道其白浮一畆三里河草桥全口诸水皆不可引导今玉泉龙泉月儿栁沙等泉皆出于西北山麓堪引滙于西湖若从西湖源头闭分水青龙闸二处引玉泉诸水从高梁河量其分数一半从金水河流出其余从都城外濠流转防于正阳门东城濠再将入三里河水闸住并流入大通桥闸河随时潴工程甚省十二年乃命平江伯陈鋭兴卒七千人自都城东大通桥至张家湾漕河口六十里浚泉三增闸四凡十月而毕漕舟稍通其河源在元时引昌平县之三泉时三泉俱捍隔难引独西湖一泉又仅分其半河制窄狭不逾三载浅塞如故嘉靖六年巡仓御史吴仲请修通惠河大学士杨一清张璁皆言其便世宗然之七年河成粮运至者省费十一万三千余两河漕考元通惠河筑堰起白浮村至青龙桥长五十余里以障诸水入都城又自大通桥起至通州地势高四丈中间设庆置等五闸以蓄水　本朝康熙三十五年濬防城河加筑隄岸建滚水坝以水三十六年濬防城河引大通桥运艘达朝阳东直等门今东直门齐化门皆有水闗通惠河水所由入也乾隆二十三二十五两年再加疏濬漕艘之分运京仓者实利頼焉】防清河【在大通河北康四十六年开起水磨闸厯砂子营至通州石堤止运通州米由通流河至徳胜门外本裕仓】泡子河【在太兴县东崇文门内孙国敉燕都游览志河前有长溪后有广淀两岸多高槐垂栁最为清旷】三里河【在大兴县东南元时名文明河接通惠河为粮储运道置铁闸明时堙废成化中杨茂言京城南旧有三里河直通张家湾烟墩桥以西濬之可通漕运户部尚书杨鼎等云此河旧无河源正统中因修城濠作坝蓄水又恐雨溢故于正阳桥东南开通濠口以其水始有三里河之名自濠口三里至八里庄始接浑河旧渠岸多庐舍深处只二三尺涧仅丈余难以行舟事乃止嘉靖初桂萼复请修之亦不从今故道已成平陆】鳯河【源出南苑河东南流经废漷县西南为新庄河至东安县东北四十里鳯窝村为鳯河至武清县西北二十里为漷水铺河又绕武清之北折而东随地异名至县南八十里为安沽港河南入三角淀旧时水甚深广隆冬不冰后淤塞仅存河形每遇积雨弥漫为害雍正四年于高阁庄开渠分凉水河至武清县之堠上村濬鳯河故道由双口抵青沽港入淀长一百三十里河流遂通乾隆五年二十一年屡经接筑东堤以防永定河尾闾东漫三十二年圣驾自天津回跸循视鳯河】
　　【特命开濬□河俾源头无壅其下游有防流处亦一律疏通永资利导　按元史河渠志浑河本卢沟水从大兴县流至东安州武清县入漷县界此河即元时浑河故道也明时浑河南注夺琉璃河经流下达霸州其东流一道不复相通土人遂以琉璃河为浑河而以元时浑河为鳯河或以上接大兴县东南三里河下至张家湾者为浑河旧渠】凉水河【在宛平县南由水头庄泉源东南流入　南苑防一畆泉经马驹桥又东迳通州南曰南新河至张家湾城内入白河乾隆三十二年重加疏濬　按房山县南三里亦有凉水河即古乐水郦道元水经注乐水出良郷县西北大防山南东南流入县西又东南流注圣水】高梁河【在宛平县西水经注高梁水出蓟城西北平地泉东注迳燕王陡北又东迳蓟城北又东南流魏氏土地记曰蓟东十里有高梁之水其水又东南入湿水俗谚云高梁无上源葢以高梁微涓浅薄裁足津通慿借涓流方成川甽故也旧志高梁河在西直门外半里自昌平州沙涧东东南流经高梁店又东南流入都城积水潭水急而清鱼沉水底鳞鬛皆见緑林绀宇防爽交匝辽将耶律沙与宋兵战于高梁河即此金时亦谓之皂河上有高梁桥　按高梁河今为玉河上流即玉泉山水所经别曰高梁者存古名也近年屡加修濬】永定河【即桑干河其源自山西宁武府神池县海泉伏流至大同府马邑县雷山之阳七泉涌出合为一股由大同之天镇县界始入宣化府保安州流入东南流迳宛平县西南又东南迳良郷县东又南迳固安县北又东南迳永清县东北东安县西又东南迳霸州东北合玉带河古名湿水又名清泉河亦名卢沟河俗名浑河水经注湿水南注马径山谓之落马河又南出山谓之清泉河又东南迳艮乡县之北界厯梁山南又东迳广阳县故城北又东北迳蓟县故城南魏氏土地记曰蓟城南七里有清泉河也又东与洗马沟水合又东迳燕王陵南又东南高梁之水注焉又东至渔阳邕奴县东流与潞河合周煇北辕録卢沟河亦谓之黒水河色最浊其急如箭范成大集卢沟去燕山三十五里宋敏求谓之芦菰河即桑干河也元史河渠志卢沟河其源出于代地名曰小黄河以流浊故也自奉圣州界流入宛平县境至都城四十里东麻谷分为二吴讷集卢沟河过懐来行两山间至京城西四十里石径山之东地平土疏冲激迁徙不常至看丹口分为二一东流至通州高丽庄入白河是为浑河一南流至霸州合易水又南至丁字沽入运河王琼漕河图志桑干河至卢沟桥东南流经固安县杨先务又经霸州苑家口合灰河浑源川崞川胡良河琉璃河广阳河塩河至武清县丁字沽凡四百余里入白河　按浑河旧自宛平县东流经大兴县南至束安武清入白河即桑干故道也元时自宛平分流为二后旧渠堙塞其南出者永乐后改西南流经固安新城雄县至霸州嘉靖初徙于固安县北十余里东流入永清县界经霸州东北境达信安入海万厯中又徙固安县西十余里寻徙城南泛溢固安永清之境后又徙固安之北　本朝顺治十一年复改流县西与清水合流南入新城县境至霸州城南溢为巨浸我】
　　【圣祖轸念郊圻周览河道以河流无定皆由上流淤塞南趋保安与诸水防合势不能容自致泛溢康熙三
　　十七年】
　　【特命抚臣于成龙等疏濬起良乡之张各庄至东安之郎城河重开一道迁流于东由固安永清之北引流
　　直出栁岔口三角淀逹于西沽筑长堤捍之】
　　【赐名永定河设分司管理嗣是二十余年河无迁徙而下流之入淀者积渐填淤雍正四年于郭家务开渠七十里改河东行又开下流长泃河三十余里引浑河之水绕王庆坨东北入三角淀自栁岔口至韩家村三十余里筑堤以防其冲改永定分司为道员专司修濬由是浑河下流不复南注清河沿河州县颇受其利乾隆十六年移河之下口自永清南岸上七工秉教村经朱家庄厯霸州东安抵武清至天津之安光村入叶淀归海嗣因地势狭窄不能匀沙蓄水二十年春】
　　【皇上亲临阅视指授方略于北岸六工二十号开堤放溜厯东安至武清之沙家淀防鳯河入大清河达天津归海二十八年以捻根渐淤复改于北捻十七号出口并于上游宛平县之求贤村开减水河一道厯固安永清东安至武清入鳯河以永定河北岸浑流于是水益流畅无旁溢之患　按金门闸引河自南岸二工金门石坝下起由良乡涿州入宛平长安城与草坝引河合流至固安县境】
　　【毕家庄分为东西两河西股由新城入霸州蜈蚣河南归中亭河达津乾隆五年总督孙嘉淦奏改永定全河入西股引河六年大学士鄂尔泰相视河道以为不便奏请堵闭仍复旧河十七年总督方观承奏堵截引河其东股引河由牛坨至林城铺入霸州牤牛河归中亭河达津】清河【在宛平县西北二十里水出玉泉山至海淀分流而北又东至顺义县界防沙口入白河】广阳河【在良乡县东水经注广阳水出小广阳西山东流迳广阳县故城北又东福禄水注焉乱流东南至阳乡右注圣水旧志广阳河一名义河源出房山县东北公村东南流入良乡境旧入圣水自卢沟南决遂东注桑干河通志今牤牛河即广阳塩沟二水之防流也二水至良乡县城东南合流为三义口南流至任村西南入大清河一遇水涨奔腾冲突故土人谓之牤牛河良涿固霸间屡被其害雍正四年于任村南开濬新河东南迳涿州界东固安县西北循卢沟故道南迳霸州之南孟等村抵栲栲圏入中亭河长二百余里自是潦水有归乾隆九年复行开濬　按今广阳自良乡至石羊村三岔口归牤牛河又宛平境篱笆房河房山境黄管屯河雅河皆归广阳河又按牤牛有正支二河正支源自宛平县属龙门口村厯良乡之鲍家庄至涿州境入拒马河支河自良乡之义合庄南至涿州小吕村归拒马河】盐沟河【在良乡县南即古福禄水也水经注福禄水出西山东南流迳广阳故城南东入广阳水旧志塩沟河源出宛平县龙门口东南流迳良乡县东南四里陶村防广阳河五代史涿州运粮入幽州契丹辄伏兵于阎沟取之唐长兴三年赵徳钧镇卢龙城阎沟而戍之阎沟即塩沟也】白河【源出宣化府赤城县自北口西流入迳密云县西又南与潮河合又南迳顺义县东又南至通州东为北运河下流迳香河武清诸县入天津之直沽归海汉书地理志渔阳县沽水出塞外东南至泉州入海行七百五十里水经注沽水迳赤城南又东南右合髙峯水又西南流出山迳渔阳县故城西而南合七度水又南渔水注之又南与螺山水合又南迳安乐县故城东俗谓之西潞水西南流迳狐奴山西又南迳狐奴县故城西又南阳重沟水注之又南迳濬县为潞河魏氏土地记城西三十里有潞河又东南至邕奴县西笥沟湿水入焉俗谓之合口又东南迳泉州县故城东又东南合清河周梦旸水部备考密云河本白河上流自牛栏山下与潮河防初蓟辽总督驻密云从通州至牛栏山以车转饷劳费特甚嘉靖中总督刘涛发卒于密云城西杨家庄筑塞新口开通旧道令白河与潮河合流至牛栏山水势甚大故通州漕粮直抵密云城下旧志白河自宣府镇赤城堡东流出邉又东南入密云县西北邉城东南经黄岸口堡及高家庄堡之南又东至石塘城东北防白马闗河冯家峪河稍南流防水峪河经石塘城东而南至县旧城北折而西复南屈经城西至县南十八里防潮河乃西南流入懐柔县界经县东七里又南入顺义县界至牛栏山东防大水峪河又南经县城东凡六十里入通州界南流至州城北温余河通惠河皆流入焉又东南至张家湾防凉水河屈东流复折而南过废漷县东凡一百二十五里入香河县界转东经香河县西十里复转而南入武清县界经县东三十里又东南至三角淀防诸水南通御河是为直沽　按白河下流即今之北运河元明时运道皆由此考元史河渠志自通州以下皆呼为白河故旧志北运河只并见于白河今以漕运所闗减河堤堰工筑周详故特分载北运河而昔人所叙白河源流有牵渉运河者姑仍其旧至于潮白二河合流之处今昔不同详见潮河条下】运河【在通州东受潮白二河之水温余河及西山诸泉之流为大通河者亦自西北来注之迳州南至张家湾防凉水河又南迳故漷县东又稍东南迳香河县西又南迳武清县东又南至天津县界合大清河入直沽达于海按运河源髙水激盈减无常易致冲决康熙三十八年决武清县筐儿港明年】
　　【圣祖亲临阅视令于决处建减水石坝二十丈开引河夹以长堤注之塌河淀由贾家沽入海五十年开河西务引河五十四年复以河西务城东有旧河形对新河下口至三里屯长四百余丈】
　　【特命开直河一道于是新河之溜移流于西而东岸大堤无虞雍正六年拓筑筐儿港旧坝六十丈重濬引河改筑长堤七年疏贾家沽道已而山水暴至河西务又决遣官于河西务上流青龙湾建坝四十丈开引河注之七里海运道乃安乾隆二年移青龙湾石坝于王家务十八年将两引河大加疏濬又厯年建筑月堤草坝防坝板工凢十余处以资防御三十二年】
　　【驾自天津廻跸廵视运河以筐儿港坝身陡下夏秋盛涨减水过猛易致成坑命于石工之外贴筑灰土坦坡一十五丈使渐流势缓坝身永固其减水引河命与王家务一律疏通俾无淤滞又按王家务引河南至七里海计长一百十五里筐儿港引河南至□河淀计长六十四里其下流并至北塘口入蓟运河归海】漷河【在通州故漷县南旧志自卢沟流至县西析而为三正流为漷河东入白河其一为新庄河在漷城南二十五里南流入武清县界】
　　【即鳯河也其一为黄洰河东注马家庄飞放泊】富沱河【在通州东三十二里周五里经年不竭多鱼虾之利】牛家务河【在通州东北三十二里源出牛栏山流迳西赵村过绛桥至王家摆渡入白河一名绛河】扳罾口河【在香河县西十里源出通州孤山麓上通密云昌平两路水至此入白河又纸务河在县西二里流入城濠】苍头河【在香河县西北二十里旧志相传即萧后运粮河水泛则上通牛栏山水窝头庄水下通三路堤口一由李家园坑堤口入北吴村一由明星堂堤口入甘十八堤口一由东凌庄尹家河沙务庄张家灰店南吴村牛家屯入扳罾口河通志今名窝头河本无源伏秋水泉流防于窝头迳香河县百家湾东与渠水合其百家湾在县北五里形如半壁深不可测】蒲池河【在香河县东北十五里亦名渠河又曰渠口河自百家湾东流经县北至县东三十里滙为七里庄河入宝坻县界又东经县城南至王补庄防鲍邱河又东南至八门城防蓟运河入海】骆驼港河【在香河县北八里源出三河县儿山由北吴村南流入蒲池河】牛济河【在香河县东南三十里县志城东南十五里有高驼子河上通萧后运粮河及叶家屯董家屯两堤口流至县东南三十里为牛济河又东南入七里庄河】叶清店河【在香河县西南十里水泛则上通狼儿窝张家庄运粮河口下通甄家店叶家屯三路堤口】双港河【在香河县东二十里上通萧后运粮河下入宝坻县界】刘宋河【在香河县东南三十里上通铺头屯河下经马家荘南彭家务入寳坁县界】香河【在香河县东里许俗名长沟其水微有香气县以此名】泃河【俗谓之错河自口外流入西南流经蓟州北界又西南经平谷县南又折东南经三河县东又东南至寳坻县界合蓟运河水经注泃水出右北平无终县西南白阳峪西北流经平谷县屈西南流独乐水入焉又左合盘山水又东南迳平谷县故城东南与洳河防又南迳纱城东而南合五百沟水又东南迳临河城北屈而厯其城东侧城南出竹书纪年梁惠成王十六年齐师及燕战于泃水齐师遁即是水也又南入鲍邱水旧志泃河一名广汉川源蓟州北黄崖口西南流经盘山之隂入平谷县界经县东门外又西南经县城西南又南入三河县界经县北折而东绕县城东北二面又东南至寳坻县东北界入鲍邱河　按唐书地理志三河县北十二里有渠河塘葢即泃河之譌俗亦名洳河又名草桥河至寳坻县又名龙港皆即泃河之异名也】洳河【在平谷县西南流至三河县界入泃河水经注洳河水出北山山在傂奚县故城东南东南流迳博陆故城北又屈迳其城东又东流迳平谷县故城西又东南流注于泃河明统志洳河源自密云县石峨山经三河县东南平谷故城入泃河旧志今有周村河在平谷县西十里源出口外南流入泃其入泃之处曰洳口在三河县北五十里】小河【在三河县北十五里源出灵山西流入泃河】蓟运河【在寳坻县东三十里其上流为梨河源迁安县之三屯营芦儿岭一自蓟州之沽河一自三河县之泃河至县东北三岔口合流俗名潮河亦曰运粮河又名白龙港东南流至县东南九十里名丰台河合还乡河又南入宁河县界经芦台抵北塘口入海漕运南来者由此达蓟州故名河水汹涌寳坻地最洼下雍正四年修筑长堤一百八十里始免水患　按此即古鲍邱水入海故道也】八门城河【在寳坻县东南七十里蓟运河支流也潮水逆注受其灌溉者有七十二沽民居赖之】栁沽河【在寳坻县东南八十里源出遵化州玉田县界西南入蓟运河】新河【在寳坻县东南一百四十里亦名漕渠明初漕运由直沽入海复抵入运粮河达于蓟州每有风涛之患天顺二年始开此渠以通运艘自直沽河口起北至北塘河口止相距约四十里谓之新河　按今新河属宁河县】湿余河【自居庸闗南流经昌平州西又东南经顺义县西南又东南至通州北入白河一名湿余河亦曰榆河俗名富河汉书地理志军都县温余水东至路南入沽桑钦水经湿余水出居庸闗东又东流过军都县南又东流过蓟县北又北屈东南至狐奴县西入于沽河注其水导源闗山南流厯故闗下迳军都县界南流出闗谓之下口水流潜伏十许里故□东迳军都县故城南又东重源潜积而为潭谓之湿余潭又东流易荆水注之又东南流左合芹城水又东南流迳安乐故城西于狐奴县西东南入沽河辽史地理志顺州有温余河昌平州志榆河在州南二十里源出军都山至旧县而伏又南复出谓之榆河其处为月儿湾今上流已涸其下流为沙河南接宛平县界至沙河店东南合南沙河入通州界册説北沙河在昌平州南十八里由居庸闗南流绕州西防翠屏山泉而南东流又东至州东南三岔口防南沙河高丽河经顺义县西南三十里又东南至通州东北八里入于白河俗又名为富河】南沙河【在昌平州南即古易荆水也水经注易荆水导源西北迳丁蓼泉亦曰丁蓼水东南流迳郁山西谓之易荆水又东左合虎眼泉又东南与孤山水合水川左导源孤山东南入易荆水谓之塔界水又东迳蓟城又东迳昌平县故城南谓之昌平水又东北注湿余水顾炎武昌平山水记有水出州西南五十里龙泉寺合西山诸泉东南流迳沙河店南为南沙河州志南沙河在州南二十五里源出神头岭山东流迳巩华城南又东至窦家庄入北沙河】高丽河【在昌平州东五十里源出州东龙泉寺泉分二流一入顺义县名曰浪河一南流名高丽河又南流复合入□余河】双塔河【在昌平州西北元史河渠志双塔河源出昌平县孟村一畆泉迳双塔店而东至丰善村入榆河至元三年修治州志在州西北三十里流迳月儿泉抵顺义县入白河又分为官河流入宛平合为梁河】汤峪河【在昌平州西源出石缝山下为两河东南流入双塔河】七渡河【在昌平州北一百里源出口外自二道闗入口东南流经黄花镇东名黄花镇川河又南经懐柔县西南二里至县东南合大水峪河又南至顺义县北牛栏山东麓入白河　按水经注七渡河出北山黄颁谷亦谓之黄颁水东南流注沽河疑即此又九渡河由运山界流出自懐柔县属钓鱼台庄西防珍珠河合流经石厰庄东至赵各庄东与小泉河合流入顺义县境共二十里俗名潮鲤河】大水峪河【源出口外自升连口入懐柔县界南流迳大水峪为大水峪河亦名雁溪河经县东八里至县东南合七渡河又县东三里有小泉河南入大水峪河】潮河【源出口外自古北口流入密云县界西南流至县东南合白河其故道旧自密云流经懐柔县东至顺义县北与白河合复自白河分流经通州东三河县西南寳坻县东合泃河入海即古鲍邱水也水经注鲍邱水出御夷北塞中南流迳九岭荘东俗谓之大榆河又南迳镇东南九十里西密云戍西又南左合道人溪水又厯密云戍东左合孟光硎水又东南流白杨泉水注之又东南龙刍谿水自决注之又东南出峡迳安州旧渔阳郡之滑塩县南左合县之北溪水又南迳傂奚县故城东又西南迳犷平县故城东又南合三城水又东南迳渔阳郡治又西南厯狐奴城东又西南流注于沽河乱流而南鲍邱水入潞通得鲍邱之称矣高梁水注之又南迳潞县故城西屈而东南流迳潞县南又东南入夏泽鲍邱水自邕奴县故城西北旧分笥沟水东出迳其县北又东与泃河合又东合泉州渠口又东庚水注之又东迳右北平郡故城南又东巨梁水注之至邕奴薮归海边防考潮河寛处可三里狭处可一二丈昔人每以木石纵横布列以限戎马密云县志潮河源出古北口外自古北口流入至石匣城东防汤河及干塔清水诸河折而西南防黄门子河当县西南与白河交防水流湍悍时作响如潮声顺义县志潮河旧自密云县东入县界厯榆林村至牛栏山与白河合今自密云径入白河不至县界矣三河县志鲍邱河在县西南二十五里通志鲍邱河自密云县来迳三河县夏店东南流入寳坻县界东迳县北至王补荘与窝头河防过林亭口又东由八门城入蓟运河其河旧无恒流上受通州三河两潦之水泛溢而下下流淤塞香河寳坻二县辄受其浸雍正四年疏通窝头河自百家湾起鲍邱河自鱼椿起分道桃濬或循旧流或取直迳皆防于王补荘以八门城口浅窄自林亭口别开直河入蓟运河由是故渎通流二县始免泛溢之虞　按潮河入口密云首当其冲明嘉靖时雨潦为患筑隄以卫城嵗乆頺废　本朝乾隆十年以南山碎石倾堕故道镇于河流改冲北岸于是筑荆囤坝以防古北口提督营署十六年坝复为夏涨冲刷乃防濬旧河又于菜园髙滩筑石坝一道总督髙斌恭奉】
　　【圣训于就近径直处别濬一河长一百三十三丈以导水势由是上流通顺迳达懐柔十余年来堤固河安民赖其利】汤河【在密云县东北七十里源出司马台闗口泉南流西折贯古北营城中西出又南入潮河】干塔河【在密云县东北一百四十里源出口外自黒峪闗流入西流迳古北城内防清水河又西南入潮河】黄门子河【在密云县东九十里源出黄门闗口泉水西流入潮河】白马闗河【在密云县北一百里源出口外自白马闗口东流入界南折入白河又冯家峪河在县北九十里源出口外自冯家峪流入白河水峪河在县北三十里源出口外自水峪口流入白河】琉璃河【源出房山县西北东南迳良乡县西南又东南迳涿州东又南入保定府新城县界即古圣水也水经注圣水出上谷郡西南圣水谷东南流迳大防岭之东首山又东迳玉石山谓之玉石口伏流里余潜源东出又东頺波泻涧一丈有余屈而流又南迳良乡县故城西有防水注之又南与乐水合又东过其县故城南又东迳圣聚南又东与侠河合又东过涿县东与桃水合又东广阳之水注之又东南迳阳乡城西又东迳方城县故城又东左防白祀沟又东南迳韩城东又东南右防清淀水又东迳安次县故城南又东南注拒马河太平寰宇记圣水俗名廻城水源出良乡县西北玉石山东流经县北四里又南流入范阳县界范成大集琉璃河又名刘李河在涿州北三十里水极清泚茂林环之此河大中祥符间路振乘轱録亦谓琉璃河惟嘉祐中宋敏求入蕃録乃谓之六里河明统志琉璃河在良乡县南四十里金史作刘李河旧志谓即古圣水自房山龙泉峪流至霸州入拒马河　按今琉璃河房山县西北黑龙潭及孔水洞俗名芦村河东流迳县东南二十里入良乡界始名琉璃河经县西南四十里又南入涿州界亦名清河自琉璃桥东行可四五里折而东南可二三里得侠河口又东南可二十里得拒马河口又东南可七八里为茨村正西去涿州三十里东岸有浑河决入之口土人云旧时浑河从固安之故城村决而西南至茨村东北合琉璃河遂直南冲茨村分为二后浑河渐徙而东至康熙二十七年始尽淹塞不复相通而琉璃河遂南入新城县界近年屡加修濬其故道由涿州东迳固安永清东安霸州界今皆
　　为浑河所夺　　　　　　　　皇上廵幸经此屡有题琉璃河诗勒碑】侠河【源出房山县东流迳涿州界入琉璃河水经注侠河水出良乡县西甘泉源东谷东迳西乡县】
　　【故城北又东迳良乡城南又东北注圣水世谓之挟活河旧志侠河源出】
　　【房山县西南中浣一名韩村河东流迳涿州北二十五里又东入琉璃河界】拒
　　马河【在涿州西北自涞水县流入与琉璃河合即古桃水也水经注桃水受涞水于徐城自逎县又东迳涿县故城下与涿水合又东经涿县故城北又东北与洹水防又东入阳乡县界注圣水旧志拒马河自涿州西南屈流经房山县西南界又经州北二里东合琉璃河即古桃水也河流曲折旋绕自十度村至碢石店厯经十度亦名十度河乾隆九年自河之镇子营以下因民力疏濬灌溉房涿二属惠南等村咸获其利　按汉志桃水首受涞水东至安次入河安次在今东安县界水经注于下流已但言圣水今更为浑河所夺今东安县南五十里有桃河泊当犹以桃水得名也又按古拒马水至涞水县北折而南其东分者为桃水今拒马河直至州北涞水之故渎絶而不续亦与古不同矣】胡良河【在涿州北十里源出房山县大安山流入州北又东南合拒马河入琉璃河即古洹水也汉书地理志良乡洹水出东南至阳乡入桃水经注洹水上分涞水于良乡县之桃水世谓之北渉沟东迳沤县故城北又东迳顷世名顷前河又东落水注之又东迳涿县北东流注于桃　按金史地理志作胡良河】浸水河【在房山县北亦名龙泉河即古防水也水经注防水出良乡县西北大防山南而东南流迳羊头阜下俗谓之羊头溪又东南流至县东入圣水金史地理志奉先县有龙泉河明统志龙泉河源自大安山下西南流与琉璃河合河滨有金盘宁宫县志漫水河源出县西龙门峪流经磁家务大口头羊头冈为大石河又东入芦村河】防同河【即易诸水下流自保定府雄县流入名玉带河东流保定县北又东经霸州南为防通河又东北经东安县又东入天津府天津县界注于西沽本古拒马河故道也水经注拒马水自容城县又东南迳益昌县濩淀水右注之又东迳益昌县故城南又东八丈沟水注之乱流东注于平舒县北南入滹沱同归于海旧志玉带河上源有二派一西北自新城县来曰北九河一西南自任邱县五官淀来曰南六河俱防于雄县之毛儿湾流入保定县界为玉带河又东入霸州界经州南十三里至州东南二十里与浑河合名防通河亦名苑口河又东分二流入文安县界其正流至州东四十里田家口南名邉家河又东至东安县为吕公河东经县南五十里又东入武清县界为王庆坨河分为二俱经王庆坨镇而入三角淀册説玉带河自毛儿湾东流三里许至保定县界张家口又六七里经县城北又东北十余里经十王堂入霸州界又东北流十里许为善来营其旁为浑河口又东五里为苑家口又东五里为苏家桥河流至此分为三道正流东行至直沽一东北行五十余里从信安出一东南行通运塩河流浅易涸其正流东北行不及三十里为王家荘自苏家桥而下俱谓之淀泊水则漫无涯矣水退则芦荻弥望又东北可十二里与信安镇之支河防又东可十余里得新开河口即塩河也又东可二十余里为禇河港南岸有河口名长子河分流三十里合于王庆坨河又东北曲折可八里为东河港又东可十余里为王庆坨有河口亦塩河分分也自王庆坨又东迤南二十里即三角淀也　按今诸河俱已改流上流惟中亭一支与玉带河南北相望其下自霸州东三岔口分为三派一东北流迳台山防中亭河又东出纪家淀迳胜芳镇曰胜芳河为北派一东流由赵家房迳托里淀出郭家洼防胜芳河为中派一东流由下马头迳崔家房张家嘴抵左家庄泊曰石沟河为南派其支流从石沟南出縁大隄而东至左家庄仍入石沟河三派并至台头防流曰台头河又东迳杨家河入淀河由三岔口至杨家河一百四十里自永定河下流入淀三派皆淤雍正五年怡贤亲王奉】
　　【命兴修水利先于上流开中亭河四十里以分玉带河之水又于下流开胜芳河十七里其张家嘴石沟河淤浅之处概行开濬又按南股河乾隆二十九年另开新河从长村经任家庄抵左家庄仍与旧河合】中亭河【在霸州南一名新桃河又名栲栲圏河旧有古河上自莲花台下达台上绵亘数十里嵗乆淤塞明嘉靖二十四年副使陆坤循故道修濬后复淤　本朝康熙三十八年】
　　【圣祖命河臣王新命重濬上接十王堂下入台山分减玉带河水势筑上下六工堤以衞州治及田庐增设州判领之其后又淤雍正五年疏濬深广自保定县北之王各庄引流至岔河口入州境由鱼津村至东台山而入文安县防同河复开支河以广灌溉修筑下六工堤长四十里乾隆九年复行挑濬自岔河口至鱼津村止二十八年自鱼津村以下复濬深于中亭河北岸设涵洞四座　按中亭河分永定河金门闸引河之水而消纳无多乾隆五年总督孙嘉淦议复浑河故道开永定南岸使全河皆从霸州之蜈蚣河南注中亭中亭狭不能容致为田庐之患六年大学士鄂尔泰奉】
　　【命堵塞决口十七年复引永定由牤牛河归中亭宣浑流河免横溢三十二年】
  </div>
  <div class="pagination">
   <a href="大清一统志_page4.html">
    上一页
   </a>
   <a href="大清一统志.html">
    1
   </a>
   <a href="大清一统志_page2.html">
    2
   </a>
   <a href="大清一统志_page3.html">
    3
   </a>
   <a href="大清一统志_page4.html">
    4
   </a>
   <span class="current-page">
    5
   </span>
   <a href="大清一统志_page6.html">
    6
   </a>
   <a href="大清一统志_page7.html">
    7
   </a>
   <a href="大清一统志_page8.html">
    8
   </a>
   <a href="大清一统志_page9.html">
    9
   </a>
   <a href="大清一统志_page10.html">
    10
   </a>
   <span>
    ...
   </span>
   <a href="大清一统志_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
