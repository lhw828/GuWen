<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 30 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 30 页/共 77 页
  </h1>
  <div class="content">
   鲍邱水
鲍邱水从塞外来，南过渔阳县东。
鲍邱水出御夷北塞中，守敬按：鲍邱水在濡源之东，濡水出御夷镇东南，鲍邱水则出御夷东北，此就塞中概言之，故浑云出御夷北也。今曰潮河，出古北口外丰宁县西北。南流径九庄岭东，会贞按：《明一统志》，九庄岭在密云县北三十里。《水经注》鲍邱水径九庄岭即此，非也。九庄岭去鲍邱水发源处不远，当在今丰宁县境。俗谓之大榆河。守敬按：《汉志》，右北平字县，榆水出东。境及水均不可考。洪颐烜引《后汉书 注》，鲍邱水出北塞中，南流径九庄岭东，俗谓之大榆河。章怀则本郦说，是洪氏以鲍邱水当《汉志》之榆水矣，非也。《注》下叙滑盐、虒奚、犷平、渔阳诸县，汉皆属渔阳郡，则此水南入渔阳郡北境，非右北平地，不得以大榆河与榆水名偶同，而遂混为一水也。况《注》明以大榆河为俗称，古本无此名乎？
又南，径镇东南九十里西密云戍西。赵云：《方舆纪要》，御夷镇城在保安右卫西北，所谓濡源之地。后魏初，拓跋禄官分其国为三部，一居上谷之北，濡源之西，自统之。魏主焘始置御夷镇于
濡源西北，为六镇之一。《水经注》，密云戍在御夷镇东南九十里，鲍邱水径其西，似镇与戍境相近。贾 曰，密云去御夷镇几九百里，道元时，六镇已陷没，岂传闻之误欤？抑纪载之讹欤？一清按：《魏书》，道元曾持节驰驿与大都督李崇筹宜六镇改州，必亲至其地，故应详审。且《注》明云有东密云，故是城言西，则近御夷镇者，西密云也，非昌平州之密云县。后魏于此置密云郡及县者也。又南，左合道人溪水。会贞按：《方舆纪要》，道人溪在密云县东北石盘峪。《志》云，源发龙门，流经县界，入于潮河。据《注》西密云戍在御夷镇东南九十里，为道人溪所径，而下文滑盐县故城在御夷东南二百里，方是今密云县地，道人溪不在县界也。当在今丰宁、滦平之间。水出北川，朱无出字，戴增，赵增导字。南流径孔山西，又历密云戍东，左合孟广 水。守敬按：《通鉴》梁普通七年，《注》引此作右合孟广 水，误。水出 下， 甚嶒峻，朱嶒作增，《笺》曰：孙云，当作嶒。赵改嶒，戴作层。峨峨冠众山之表。其水西径孔山南，上有洞穴开明，故土俗以孔山流称。守敬按：《河水注》有孔山，上有穴，如车轮三所。《易水注》有孔山，下有锺乳穴，上又有大穴，豁达洞开，此山亦其类也。 水又西南至密云戍东，西注道人水，朱道讹通，《笺》曰：当作道。赵、戴改。乱流西南，径密云戍城南，朱脱西南二字，戴增，赵据黄本校增。守敬按：《大典》本、明抄本有西南二字。右会大榆河。有东密云，守敬按：《通鉴》，晋成帝咸康四年，燕王皝遣慕容恪伏精骑七千于密云山，大败麻秋于三藏口。三藏水详《濡水注》，在今承德府东，正在此密云戍之东，盖即所
谓东密云也。故是城言西矣。大榆河又东南流，白杨泉水注之。北发白杨溪、望离，右注大榆河，朱离讹作虽，《笺》曰：虽字疑衍。赵、戴改作离。守敬按：《大典》本、明抄本并作离。又东南，龙刍溪水自坎注之。朱坎讹作决。赵改云：坎与上离字相照，离南坎北，盖用代字法耳。柳佥抄本校正。戴改同。守敬按：《谷水》篇，一水自干注巽入于谷；《汝水》篇、青陂在县坤地；《沭水》篇，袁公水自遵坤维而注沭。以卦代同。
大榆河又东南出峡，朱脱出字，赵据孙潜校增。全、戴增同。会贞按：《注》所云出峡，当是入今古北口长城。径安州会贞按：州详《濡水》篇。旧渔阳郡之滑盐县南，会贞按：亦谓之旧县也。左合县之北溪水。水出县北广长堑南，太和中，掘此以防北狄。其水南流径滑盐县故城东，守敬按：前汉县属渔阳郡，在今密云县东北。王莽更名匡德也。汉明帝改曰盐田。赵云：按《汉志》，渔阳郡滑盐县，应劭曰，明帝更名盐。似脱田字。会贞按：《续汉志》无盐田县，盖明帝后旋废。右承治，赵云：何氏曰，承与丞通，盖盐官也。世谓之斛盐城，会贞按：《魏志 常景传》，安州斛盐戍兵反，即此。西北去御夷镇二百里，[四]守敬按：《通鉴》后梁开平元年，《注》引此作三百里。南注鲍邱水。
又南径虒奚县故城东，朱虒奚讹作傂溪，《笺》曰：古本作南径虎溪县故城。按《汉志》，渔阳郡
有厗奚县。孟康云，厗音题，字或作。戴作傂奚。守敬按：汪远孙云，孟康曰，字或作蹄，考●当作虒。《御览 州郡部》八引作虒奚，《续汉志》及《水经注》作傂。段玉裁曰，蹄当是之讹，傂亦之讹也。《广韵》、《集韵》皆无傂字，而《集韵》曰，虒奚，县名，音田黎切，然则傂者讹字。今据订。两汉县属渔阳郡，《舆地广记》，汉后省。《地形志》，密云郡，皇始二年置，治提携城。又云，白檀，郡治。提携，即虒奚。是后魏密云郡白檀县治虒奚故城矣，在今密云县东北。王莽更之曰敦德也。鲍邱水又西南，径犷平县故城东，守敬按：服虔曰，犷音巩。两汉县属渔阳郡，后废，在今密云县东北。王莽之所谓平犷也。又南合三城水，赵南下增右字。会贞按：非也。三城水在鲍邱水之左，当增左字。水出臼里山，朱臼作四，《笺》曰：四里，古本作臼里。全、赵、戴改臼。水在今密云县东北，自口外流入。西径三城，朱作平犷城，赵同，全乙作犷平城，戴改三城。守敬按：此必有三城之目，今脱。谓之三城水，又径香陉山，朱无此山字，赵同，戴增。山上悉生槀本香，赵槀作藁。世故名焉。又西径石窟南。窟内宽广，行者依焉。窟内有水，渊而不流，栖薄者取给焉。又西北径伏凌山南，朱凌作凌，[五]赵、戴改。与石门水合。水出伏凌山，山高峻，岩鄣寒深，阴崖积雪，凝 夏结，事同《离骚》峨峨之咏，[六]守敬按：刘安《招隐士》，状貌  兮峨峨。王逸《注》，头角甚殊。故世人因以名山也。守敬
按：《一统志》，雾灵山在密云县东北一百八十里，南距边四十里，本名伏凌山，后讹为雾灵。旧志一名万花台，高峻为诸山之冠。山上常有云雾蒙之，四时不绝。元有雾灵山伐木官。明正德中，抚臣王大用以山错在朵颜界，议筑城以守之，不果。其水西南流注之，朱水上有脱文，赵增桑谷二字，戴增一字。守敬按：《初学记》八引《水经注》曰，三城水经伏凌山南，与石门水合，有桑谷之名，盖沿出桑溪故也。《寰宇记》引同。虽系节引，然明谓桑谷水即石门水，若增桑谷二字，增一字，则是别为一水矣，非也，今增其字。是水有桑谷之名，盖沿出桑溪故也。会贞按： 水注于延水，侧有桑林，时人亦谓为藂桑河。北土寡桑，至此见之，因以名焉。是水有桑谷之名，当亦然。《辽志》檀州有桑溪，即此也。又西南径犷平城东南，而右注鲍邱水。
鲍邱水又东南，径渔阳县故城东，朱作鲍邱水东南径，有脱文。赵增渔阳县三字，戴增又字及渔阳县故城南六字，皆未尽合。守敬按：《经》明言过渔阳县东，《注》必亦云径渔阳东。《后汉书 献帝纪》，章怀《注》云，鲍邱，水名，出北塞中，南流径九庄岭东，又东南径渔阳县故城东，见《水经注》。是《注》本作又东南径渔阳县故城东，今订补。渔阳郡治也。秦始皇二十二年置，守敬按：《汉志》但言秦置，两汉、魏渔阳郡并治此。晋郡、县并废。后魏复置县，属渔阳郡。《地形志》，渔阳有渔阳城，在今密云县西南。王莽更名郡曰通潞，县曰得渔。守敬按：《汉志》渔阳郡，莽曰通潞，渔阳县，莽曰得渔。各本并同。惟毛本作北顺，与右北平莽曰北顺复，其误
无疑。
鲍邱水又西南流，公孙瓒既害刘虞，守敬按：详《后汉书 刘虞传》。乌丸思刘氏之德，迎其子和，合众十万，破瓒于是水之上，斩首一万。守敬按：详《后汉书 刘虞》及《公孙瓒传》，一万，传作二万余级。鲍邱水又西南历狐奴城东，又西南流注于沽河，朱注下衍之字，全、赵、戴删。乱流而南。
又南过潞县西。
鲍邱水入潞，通得潞河之称矣。朱潞河讹作鲍邱，赵同，戴改。会贞按：入潞谓入潞县也。沽水径潞县为潞河，故鲍邱水与沽水合流入潞，通得潞河之称。戴改鲍邱作潞河，是也。《通鉴》陈太建十年，《注》引《水经注》鲍邱水南过潞县为潞水，可证。高梁水注之，朱之讹作又，《笺》曰：当作之。戴、赵改。守敬按：明抄本作之。水朱无水字。赵同，戴增。首受 水于戾陵堰，守敬按：《地形志》，蓟县有戾陵陂。《魏书 裴延儁传》，戾陵堰广袤三十里，高梁水受 水于戾陵堰，东南径蓟县北，则堰在今宛平县西北，今高梁水上流已湮，通惠河即其下流也。水北有梁山，守敬按：山互见《 水》篇。山有燕剌王旦之陵，故以戾陵名堰。水自堰枝分，东径梁山南，又东北径《刘靖碑》北。守敬按：靖，刘馥子，《魏志》附《馥传》。碑亦见《 水》篇。其词朱其词二
字作碑字，《笺》曰：宋本作其词。戴改，赵作碑上增其字。云：魏使持节、都督河北道诸军事、征北将军、建城乡侯、沛国刘靖，字文恭，登梁山以观源流，相 水以度形势，朱 讹作 ，脱水字，《笺》曰：相 疑作相原隰，赵依改，戴改作 水。嘉武安之通渠，守敬按：《汉书 沟洫志》，太始二年，赵中大夫白公，奏穿渠引泾水，首起谷口，尾入栎阳，名曰白渠。若武安乃白起封号，此岂误以白渠为武安君所开乎？羡秦民之殷富；朱羡作美，赵同，戴改。乃使帐下丁鸿督军士千人，[七]朱督字在丁鸿上，赵同，戴移。以嘉平二年，立遏于水，朱《笺》曰：遏当作堨，下同。《洛阳记》云，千金堨旧堰谷水，积石为堨也。戴云：按遏即堨。导高梁河，造戾陵遏，守敬按：《刘馥传》，子靖，修广戾渠陵[当作戾陵渠。]大堨水，溉灌蓟南北，三更种稻，边民利之。开车箱渠。其遏表云：高梁河水者，出自并州，黄河之别源也。赵云：按此指桑干，即道元《注》所谓高梁河首受 水于戾陵堰者也。而又以为高梁无上源，何耶？守敬按：高梁水有二，《 水注》，高梁水出蓟城西北平地，东南入 ，谚所谓高梁无上源者也。此《注》高梁水首受 水至潞县，注于鲍邱水，则又一高梁也。赵氏奈何混而一之耶？又戴改黄河作潞河。考《方舆纪要》引此作黄河。《元史 河渠志》卢沟河，其源出于代地，名曰小黄河。亦《注》称黄河别源之一证。[荟蕞亦云，卢沟河俗名浑河，黄河别源也。]会贞按：高梁水本受 水，而此称出自并州，则指所出之 水
言。 水出雁门阴馆。雁门郡后汉属并州，曹魏因之。长岸峻固，[八]直截中流，积石笼以为主遏，高一丈，东西长三十丈，会贞按：《续古文苑》云，三十，疑当作三百。南北广七十余步。依北岸立水门，门广四丈，立水遏，长十丈。朱无遏长二字，《笺》曰：水下脱堨长二字。山水暴发，朱讹作山川暴戾，《笺》曰：宋本作山水。赵、戴依改。赵又据《名胜志》引此，改戾作发。戴改同。则乘遏东下，平流守常，则自门北入，朱北作地，《笺》曰：宋本作北，赵、戴改。守敬按：《大典》本、明抄本并作北。灌田岁二千顷，凡所封地百余万 。至景元三年辛酉，[九]诏书以民食转广，陆费不赡，朱费讹作废，戴同，赵改。遣谒者樊晨，更制水门，限田千顷，刻地四千三百一十六顷，出给郡县，改定田五千九百三十顷。水流乘车箱渠，自蓟西北守敬按：蓟县详《 水》篇。径昌平，守敬按：昌平县详《 余水》篇。东尽渔阳潞县，守敬按：潞县详《沽水》篇。凡所润含，朱作舍，《笺》曰：舍宋本作合，赵以合为非，仍作舍，谓润舍溉润庐舍，与下灌田之文对待。戴改含。守敬按：溉润庐舍之说，于理未安，戴改是也。明抄本作含。四五百里，所灌田万有余顷。高下孔齐，朱齐讹作济，赵、戴改。原隰底平，疏之斯溉，决之斯散，导渠口以为涛门，洒滮池以为甘泽，守敬按：《小雅 白华》篇，滮池北流。施加于当时，敷被于后世。晋元康四年，君
少子骁骑将军、平乡侯弘，受命使持节、监幽州诸军事，领护乌丸校尉、宁朔将军。遏立积三十六载，至五年夏六月，洪水暴出，毁损四分之三，剩北岸七十余丈。朱剩讹作乘，《笺》曰：谢云：宋本作剩。孙云：疑作割，《书》曰，汤汤洪水方割，作剩亦误。赵剩引何焯云：孙说谬甚。据碑文是洪水毁损此遏，所剩者北岸七十余丈，岂可因洪水字而遂及《尚书》方割之文乎？戴、赵改剩同。上渠车箱，所在漫溢。追惟前立遏之勋，亲临山川，指授规略，命司马、关内侯逢恽内外将士二千人，起长岸，立石渠，修主遏，朱主讹作立。赵改云：主遏见上。又朱氏欲改遏作堨。赵刊误云：按《三国志 吴书》，诸葛恪云，筑东兴堤，遏湖水；又云，图坏堤遏；又云，倮身缘遏。遏、堨音同通用。戴改主同。治水门，门广四丈，立水朱《笺》曰：疑脱一堨字，赵增。守敬按：立字疑遏字之误。五尺。兴复载利，通塞之宜，准遵旧制。凡用功四万有余焉。诸部王侯，不召而自至，襁负而朱无趋字，《笺》曰，疑脱一趋字。赵增。事者盖数千人。《诗》载经始勿亟，守敬按：《大雅 经始灵台》篇文。《易》称民忘其劳，守敬按：《兑卦 彖词》。斯之谓乎？于是二府文武之士，感秦国思郑渠之绩，守敬按：郑渠详《沮水注》。魏人置豹祀之义，守敬按：西门豹祠，详见《浊漳水》篇。乃遐慕仁政，追述成功。元康五年十月十一日，刊石立
表，以纪勋烈，并记遏制度，永为后式焉。事见其碑辞。会贞按：《魏书 裴延儁传》，肃宗时，除幽州刺史。燕郡有故戾陵诸堰，废毁多时，延儁求营造，溉田甚多，百姓至今赖之。又东南流径蓟县北。朱脱径字，赵、戴增。又东至潞县，注于鲍邱水。朱邱下有之字，赵、戴删。
又南径潞县故城西，守敬按：《汉志》作路，《续汉》、《晋》、《后魏志》作潞。汉县属渔阳郡，后汉、魏因，晋属燕国，后魏为燕郡治，在今通州东。王莽之通潞亭也。汉光武遣 汉、耿弇等破铜马、五幡于潞东，守敬按：详《后汉书 耿弇传》。谓是县也。屈而东南流，径潞城南。世祖拜彭宠为渔阳太守，治此。宠叛，光武遣游击将军邓隆伐会贞按：明抄本、孙潜校本作代。之，军于是水之南。光武策其必败，果为宠所破，守敬按：详《后汉书 彭宠传》。遗壁故垒存焉。
鲍邱水又东南入夏泽。泽南纡曲渚一十余里，北佩谦泽，朱《笺》曰：谢云，谦泽一作谏泽。赵云：按《通鉴 注》，夏谦泽在蓟北二百里，今据是《注》，乃二泽也。谢说非。守敬按：顾氏《日知录》云，今三河县西三十里，地名夏店，旧有驿，鲍邱水径其下。而泃河自县城南至宝坻下，入于海。疑夏店之名，因古夏泽，其东弥望皆陂泽，与《水经注》合。而胡三省谓泽去蓟州北二百余里，顾祖禹谓平谷县东北一百余里有海子，或以为即夏谦故泽，则与《注》所叙地望有乖。眇望无垠也。朱垠作限，《笺》
曰：谢云，疑作垠。赵、戴改。
又南至雍奴县北，屈东入于海。
鲍邱水自雍奴县故城西北，守敬按：县详《 水》篇。旧分笥沟水东出。守敬按：笥沟见《沽水经》，亦见《 水经》、《注》。今笥沟水断，朱今讹作合，脱水字。赵改增云，言笥沟水时已断也。戴改增同。众川东注，混成一渎，会贞按：笥沟即沽水下流， 水则入笥沟，郦氏时笥沟水断，众川皆循分笥沟东出之道，与鲍邱水同流，故云众川东注，混成一渎。东径其县北。又东与泃河合，水出右北平无终县守敬按：县详后。西山、白杨谷。会贞按：县详后蓝水下。《隋志》，无终县有洵河，洵乃泃之误，以今水道证之，西山当作北山，今泃河发源蓟州北黄崖口。西北流径平谷县，屈西南流，独乐水入焉。水出北抱犊固，会贞按：水在今平谷县东。南径平谷县故城东。守敬按：汉县属渔阳郡，后汉因，后废。《地形纪》真君七年并平谷入潞，则复置县并省矣。在今平谷县东北十二里。后汉建武元年，光武遣十二将，追大枪、五幡，及平谷，大破之于是县也。会贞按：范《书 耿弇传》作十三，且明指十三人，并弇为十四，然《光武纪》作十二将，袁宏《后汉纪》同。其水南流入于泃，会贞按：水在今平谷县东。泃水又左合
盘山水，朱又下有东字，《笺》曰：旧本无东字。赵仍，戴删。守敬按：吴本增东字而朱沿之，明抄本、黄省曾本并无。泃水西流，不得称东。水出山上，守敬按：盘山在今蓟州西北二十五里。《一统志》，盘山水下称旧志云，今有沙河，在州西，源出盘山，流经沙岭之麓，东南入沽河，盖明成化间，盘山水发，始溃流而东南入沽河也。然则此水出盘山，本西北注泃水，即郦氏所称之水矣。其山峻险，人迹罕交。守敬按：《名胜志》，盘山一名盘龙山，高二千仞，周百余里。去山三十许里，望山上水，可高二十余里，素湍皓赵作浩，非。然，颓波历溪，沿流而下，自西北转注于泃水。泃水又东南会贞按：当作西南。径平谷县故城东南，会贞按：亦当作西南，与洳河会。水出北山，会贞按：《隋志》无终有如河。《明一统志》，洳河源出密云县石峨山，经三河县入泃河，郦氏时尚无石峨之名，故浑言水出北山也。山在傂奚县故城东南。守敬按：县详前。东南流径博陆故城北，守敬按：城在今密云县东南。又屈径其城东，世谓之平陆城，非也。汉武帝玺书封大司马霍光为侯国。沈氏曰：《汉表》是昭帝始元二年封，今从《光传》。文颖曰：博大陆平，取其嘉名而无其县。食邑北海、河东。全云：是北海之河东城，见本《注》。按《外戚恩泽侯表》，北海、河间、东郡，师古曰，光初封食北海、河间，后益封，又食东郡。与本传《注》不同。守敬按：褚先生《补史表》，霍光事武帝，以捕反者莽何罗功，封博陆侯，三千
户。昭帝益封万户，宣帝益封二万户。《汉表》略同。下标北海、河间、东郡。《汉书 霍光传》，武帝遗诏，封光为博陆侯。文颖曰，博大陆平，取其嘉名，无此县也，食邑北海、河东城，[《褚表 集解》引文颖说无城字。]与《表》不合。齐召南因谓河下脱间字，城为郡之误，以合《汉表》。不知文《注》河东，固不误也。《光传》云，宣帝以河北东武阳益封光万七千户，与故所食凡二万户。河北属河东，此光封邑在河东之切证。《褚表》，霍山，霍光兄子也。光上书愿以所封东武阳邑三千户，分与山，天子许之。拜山为乐成侯。《汉表》作乐平，下标东郡，是也。应劭曰，章帝改清县为乐平，前汉之清县，必有乐平地，与东武阳接，是因光以东武阳三千户分与山，封山为乐平侯，东武阳属东郡，此光封邑在东郡之切证。惟北海之县无考。然《汉表》及文颖说并同，自必有据。臣瓒以渔阳之博陆城当之，不知渔阳去北海甚远也。全氏不考文《注》之误衍城字，谓是北海之河东城，尤为臆说。又《汉表》有河间，无河东，本传《注》有河东，无河间，当是河间为河东之误。薛瓒曰：按渔阳有博陆城，守敬按：《史记 褚表 集解》引瓒说。谓此也。今其居山之阳朱《笺》曰：其，宋本作在。赵云：其乃且字之讹，当作今在且居山之阳。戴从之。戴又于今下增城字。会贞按：且居县为阳乐水所出，于延水所径，去此甚远，戴、赵皆失考。窃以《诗》称居岐之阳。此《注》本之，作居山之阳，不误。山即指洳水所出之北山也，惟当改其为城，作今城居山之阳则合矣。处平陆之上，匝带川流，面据四水，文氏所谓无县目嘉美名也。洳水又东南流，赵无流字。径平谷县故城西，而东南流注于泃河。朱泃河上有渠字，戴删。全云：按泃河又作
渠河。顾祖禹曰，《唐志》三河县北有渠河，渠即泃音之讹也。赵云：是一水而二名耳。予谓但曰渠水，或是泃水之讹，今曰渠泃河，则非讹矣，又连称之，则亦非一水而二名矣。盖是水本名泃，自曹氏凿泃河通潞，谓之泉州渠，故合称之曰渠泃也。犹之均水为 水，而又连称之为 均口，是其例也。守敬按：《通鉴》晋永和六年，燕王隽伐赵，慕容霸收乐安、北平余粮，与隽会临渠。即《注》下文之临泃城。《唐志》亦称渠河。顾氏谓渠即泃音之讹是也。
泃河又南径紻城东，守敬按：紻城今谓之英城，在三河县西北三十里。而南合五百沟水，水出七山北，东径平谷县之紻城南，东入于泃河。泃河又东南，径临泃城北，朱泃讹作河，赵、戴改。屈而历其城东，侧城南出。赵云：《方舆纪要》临泃城，石赵置，亦曰临渠，后魏废，唐武德二年置县，贞观初省。会贞按：城在今三河县东南。《竹书纪年》，梁惠成王十六年，会贞按：今本《竹书》周显王十四年。齐师及燕今本燕下有师字。战于泃水，齐师遁。即是水也。泃水又南，入鲍邱水。
又东合泉州渠口故渎，下承滹沱水于泉州县，朱滹沱讹作宰池。戴云：考《淇水注》云，清河至泉州县北入滹沱，又东，泉州渠出焉，即此，今改正。赵改同。守敬按：县详《沽水》篇。故以泉州为名。会贞按：《方舆纪要》，泉州渠在武清县南，非也。泉州县在今武清县东南，雍奴故城在武清县东，据《注》雍奴县在雍奴故城东一百二十里，而泉州渠又径二县之东，则去武清远矣，当在今宝
坻县东南。北径泉州县东，又北，径雍奴县东，西去雍奴故城一百二十里。会贞按：雍奴故城详《 水》篇。《地形志》雍奴有雍奴城。雍奴即此雍奴县，雍奴城则所称雍奴故城也。自滹沱北入，其下历水泽一百八十里，入鲍邱河，谓之泉州口。陈寿《魏志》曰：曹太祖以蹋顿扰边，将征之，从泃口凿渠，径雍奴泉州以通河海者也。会贞按：《魏志 武帝纪》，建安十一年，从泃河口凿入潞河，名泉州渠，以通海，无河字，而《濡水注》引《魏志》亦有河字，皆抄变其辞。此《注》言泉州渠故渎上承滹沱，北入鲍邱河，就水流顺言之。《魏志》言从泃河口凿入潞河，乃逆言之。《魏志》之泃口，即此鲍邱，《魏志》之潞河，即此滹沱，盖泃水合鲍邱，潞河即沽河，沽河合滹沱，皆互受通称也。今无水。朱今讹作合，《笺》曰：当作今。戴、赵改。守敬按：《大典》本、明抄本并作今。
鲍邱水又东，庚水注之。朱庚讹作庾，下同，戴云：考《汉志》右北平无终，浭水西至雍奴入海。俊靡，灅水南至无终东入庚。颜师古云，浭音庚，即下所云入庚者，同一水也。可证庾乃庚之讹，今改正。赵改同。守敬按：《大典》本作庚。水出右北平徐无县北塞中，会贞按：今庚水名曰沽河，出遵化州东界。而南流，历徐无山，会贞按：《明一统志》，徐无山在玉田县东北二十里。《明 地理志》，山在玉田东北。下引《魏土地记》，右北平东北一百一十里有徐无城。考右北平城在今玉田县西北二十里燕山下，[见后。]此《注》叙庚水南流，先历徐无山，后径徐无城，则山去玉田县约百里，当
在今遵化州东。得黑牛谷水，又得沙谷水，并西出山，东流注庚水。昔田子春避难居之，朱子春讹作于秦，《笺》曰：当作子泰。 按，《魏志》，田疇字子泰，北平無終人，避公孫瓚之難，遂入徐無山中，營深險平敞地而居。百姓归之，数年间，至五千余家。赵、戴改子泰。守敬按：作子泰者，从《魏志》耳。《后汉书 刘虞传 注》引《魏志》则作子春。陶渊明《拟古诗》，闻有田子春，亦谓田畴，春畴字义相应，则作春是也。今订。众至五千家。《开山图》曰：山出不灰之木，朱灰作炭，《笺》曰：当作灰。全、赵、戴改。守敬按：《明一统志》引《开山图》作灰。又按《潍水注》引《齐地记》称东方朔云，不灰之木。生火之石。按注云，其木色黑，似炭而无叶，有石，赤色如丹，以二石相磨，朱二讹作一，戴改，赵改同。会贞按：《大典》本、明抄本并作二。则火发，以然无灰之木，朱作以然无火，《笺》曰：谢云，宋本作以然无灰之木。赵、戴改增。可以终身，守敬按：终身不可解。上文云，其色似炭，则然之可以耐久。《一统志》引作终日，当是也。今则无之。其水又径徐无县故城东，守敬按：汉县属右北平郡，后汉因，魏属北平郡，晋为北平郡治，后魏属渔阳郡。《地形志》，徐无有徐无城。则县有迁徙，故城在今遵化州东。王莽之北顺亭也。朱无也字，赵同，戴增。《魏土地记》曰：右北平城守敬按：右北平城详后。东北一百一十里有徐无城。其水又西南，与周卢溪水合，水出徐无山，东南流，注庚水。庚
水又西南流，朱无水字，《笺》曰：疑脱水字。戴、赵增。灅水注之。水出右北平俊靡县，守敬按：汉属右北平郡，后汉因，魏、晋属北平郡，后废。在今遵化州西北。灅水今名沙河，出州北口外。王莽之俊麻也。东南流，朱脱此三字，戴增，赵据黄本增。守敬按：《大典》本有此三字。世谓之车軬水。又东南流，赵删流字。守敬按：以今水证之，东南当作西南。与温泉水合。水出北山温溪，朱脱温字，赵据《初学记》七引此校增，戴增同。即温源也。守敬按：温泉今名汤河，源出遵化州西北口外。养疾者不能澡其炎漂，以其过灼故也。朱脱也字，赵据《初学记》引此校增，戴增同。《魏土地记》曰：徐无城东有温汤，守敬按：此东亦当作西。上言庚水径徐无城东，不言灅水径徐无城，则灅水西南流必远在城西，温泉在灅水之西，则更在城西，故知此城东以作城西为合。即此也。其水南流百步，便伏流入于地下，水盛则通注灅水。又东南守敬按：此东南亦当作西南。径石门峡，山高崭绝，朱山上衍之字，赵、戴删。壁立洞开，俗谓之石门口。会贞按：《方舆纪要》，石门镇在蓟州东六十里。宋宣和五年，辽肃干败宋兵于石门镇，今为石门镇驿。宣德三年，征乌郎罕，[一〇]自石门驿出喜峯口，是也。考即此《注》之石门峡，在今遵化州西五十里。汉中平四年，渔阳张纯反，守敬按：《魏志》，张纯附《公孙瓒传》。[一一]杀右北平太守刘政、辽东太守阳纮。赵云：《后汉书 灵帝纪》作阳终。守敬按：《后汉书 刘虞传》亦作阳终。
中平五年，遣中郎将孟益朱遣讹作与，益讹作溢。守敬按：《后汉书 灵帝纪》，中平五年九月，遣中郎将孟益率骑都尉公孙瓒讨渔阳贼张纯。然则与当作遣，溢当作益，今订。率公孙瓒讨纯，朱瓒讹作纯，脱纯字，《笺》曰：宋本作公孙瓒讨纯。戴、赵改增。战于石门，大破之。赵云：《日知录》曰，《后汉书 公孙瓒传》，中平中，张纯与乌桓邱力居等入寇，瓒追击，战于属国石门，大败之。《注》，石门山，今营州柳城县西南。《本纪》但言石门，而《传》言属国石门，明有两石门。《水经》所指，乃渔阳之石门，非辽东属国之石门，当以柳城为是。《通典》，柳城有石门山。会贞按：柳城见《濡水》及《大辽水注》。灅水又东南流，守敬按：此东南亦当作西南。谓之北黄水，又屈而为南黄水，又西南径无终山，守敬按：《隋志》，无终县有无终山。《寰宇记》，无终山一名翁同山，又名阴山，在渔阳县西北四里，宋渔阳县即故无终县。下碑之言翁伯居无终县北六十里翁同山，而乐史言渔阳西北四里，似不合。盖山高八十里，则蔓延甚广，碑文就其北之冈岭言，乐史则指其南麓言也。今名空同山，在蓟州北五里。即帛仲理所合神丹处也，又于是山，作金五千斤以救百姓。守敬按：《寰宇记》引《神仙传》云，仙人帛仲理者，辽东人也。隐居无终山中，合神丹，又于山中作金五千斤，以救百姓。山有阳翁伯玉田，在县西北，有阳公坛社，即阳公之故居也。《搜神记》曰：雍伯，洛阳人，至性笃孝，父母终殁，葬之于无终山。山
高八十里，而上无水，雍伯置饮焉。有人就饮，与石一斗，守敬按：《寰宇记》引《搜神记》斗作升。令种之，[一二]玉生其田。北平徐氏有女，雍伯求之，要以白璧一双。媒者致命，伯至玉田，求得五双。徐氏妻之，遂即家焉。朱家作嫁，《笺》曰：孙云，疑作家，盖娶徐女即家于此。赵、戴改家。守敬按：《类聚》八十二引《孝子传》，北平阳公[一三]辇水作浆，兼以给过者公补履屩，不取其值，天神化为书生，问曰，何不种菜？曰，无菜种。即与数升，公种之，化为白璧，余皆为钱，得以娶妇。与《搜神记》异。又赵云：按《御览》[见四十五。]引《水经》曰，翁伯，周末避乱，适无终山，山前有泉甚清，常澡浴，得玉璧一双于泉侧。与今本异。余疑别一《水经注》。《阳氏谱叙》《阳氏谱叙》，《隋志》不著录，《御览》引之。言：翁伯是周景王之孙，食采阳樊。春秋之末，爰宅无终，因阳樊而易氏焉。爱仁朱《笺》曰：宋本作人。戴、赵改。守敬按：《大典》本、明抄本并作仁，仁、人通。博施，天祚玉田。其碑文云：居于县北六十里翁同之山，后路戴改潞。徙于西山之下，阳公又迁居焉，朱无居字，赵同，戴增。而受玉田之赐。情不好宝，玉田自去，今犹谓之为玉田阳。干宝曰：于种石处，四角作大石柱，各一丈，中央一顷之地，名曰玉田，至今相传云，玉田朱作田玉，《笺》曰：当作玉田。全、赵、戴改。之揭，起于此矣，而今不知所在，同于《谱叙》自去文矣。[一四]朱于作之。赵云：按此二句文义未详，
疑有误。《史记 货殖传》云，贩脂，辱处也，而雍伯千金。《索隐》曰，《汉书》作翁伯，事亦见《仙传拾遗》。又《孝德传》云，魏阳雍河南洛阳人，同之《谱叙》，翁同似是阳公之名。今蓟州城北五里有崆洞山。《寰宇记》，崆峒山[一五]一名翁同山，山盖以人得名。戴之改于云，玉田自去见碑文，此言《谱叙》者，或碑文即《谱叙》所引。蓝水注之，水出北山，会贞按：《隋志》无终有滥水。滥、蓝音近，今又谓之淋河，出遵化州西北马兰关外。东流屈而南，戴移。朱流字在南下，赵同。径无终县故城东。守敬按：两汉县属右北平郡，后汉因，魏、晋属北平郡，后魏属渔阳郡。《地形志》，无终有无终城。即今蓟州治。故城，无终子国也。守敬按：《汉志》，无终县，故无终子国。《左传》杜《注》，山戎国名。《春秋 襄公四年》，无终子嘉父使孟乐如晋，因魏绛纳虎豹之皮，请和诸戎。是也，故燕地矣。秦始皇二十一年，灭燕，朱作二十二年，赵、戴同。守敬按：《史记 始皇本纪》，二十一年，破燕太子军，取燕蓟城，燕王东收辽东而王之。二十五年，攻燕辽东，得燕王喜，皆非二十二年事。此所云灭燕，盖指取蓟城言，则当作二十一年。置右北平郡，治此，会贞按：即下文所云蓟城东北三百里有右北平城也。王莽之所谓北顺也。汉世，李广为郡，出遇伏石，谓虎也，射之饮羽，守敬按：事见《史记 李广传》。即此处矣。赵云：宋氏琬曰，[一六]汉右北平郡，治平罡，后汉治土垠。《水经注》，《魏土地记》曰，蓟城东北三百里有右北平城。蓟城，今京师也。《括地志》，渔阳郡东南七十里有右北平城。当在今蓟州玉田县界，此后汉之右北平也。若平罡则在卢龙塞之东北三四百里，此前汉之右北平，
而李广之所守也。射虎石，郦氏《水经注》言，此石在玉田、无终之间，是以后汉之右北平为李广所治，与东越青陉之说自相矛盾，著书之难如此。守敬按：梁玉绳曰，《黄氏日钞》射石事，每载不同，要皆相承之妄言。《西京杂记》五述广此事，云猎于冥山之阳。据《战国策》及《史记 苏秦传》，冥山在韩国，而右北平治平刚，在今塞外，即使广真有其事，亦非守右北平时也。《魏土地记》曰：右北平城西北百三十里，有无终城。赵云：顾氏炎武曰，《樊哙传》，击陈豨，破得綦毋卯、尹潘军于无终、广昌，岂无终之国先在云、代之境，而后迁于右北平欤？一清按：顾氏之说是也。不然，右北平去太原东北二千余里，嘉父安得远涉而与晋和？其水又南入灅水，灅水又西南，入于庚水。《地理志》曰：灅水出俊靡县，南至无终，南入庚水。朱作东入庚水。守敬按：郦氏明言灅水西南入庚水，又引《汉志》东入庚水，而不言其相违之故。以今水道证之，西南是而东非也。可知郦氏所见《汉志》本作南入庚水。庚水，赵不重庚水字。世亦谓之为柘水也。南径燕山下，守敬按：《晋书》咸康四年，石虎攻段辽，辽北平相杨裕，登燕山以自固。《隋志》，无终有燕山。《寰宇记》，山在渔阳县东南七十里。在今玉田县西北二十五里，接蓟州界。悬岩之侧，有石鼓，去地百余丈，望若数百石囷，有石梁贯之，鼓之东南，有石人援桴，朱无人字，《笺》曰：疑脱人字，沈、赵增。守敬按：《御览》四十五、《事类赋注》七，引《隋图经》作有石人援桴。《寰宇记》渔阳县下同。状同击势，耆旧言，燕山石鼓鸣则土有兵。庚水又南，径北平城西，而南
入鲍邱水，谓之柘口。赵云：按《汉志》，浭水西至雍奴入海，师古曰，浭音庚，即庚水也，盖合鲍邱水以入海。
鲍邱水又东，径右北平郡故城南。《魏土地记》曰，蓟城守敬按：蓟城详《 水》篇。东北三百里，有右北平城。会贞按：《魏志 田畴传》，[一七]前汉之右北平郡治平冈。《注》上文，秦治无终。《续汉志》，后汉治土垠。秦与后汉似有二城。然《括地志》六渔阳郡东南七十里有北平城，以燕山为板筑。《一统志》谓即秦右北平郡治。且《注》引《魏土地记》，三言右北平城，皆指一地言。盖秦为无终县地，汉析置土垠，又为土垠县地。《地形志》，土垠有北平城，即此也。在今玉田县西北，燕山南。
鲍邱水又东，巨梁水注之。水出土垠县北守敬按：县详下。陈宫山。守敬按：《隋志》，卢龙县有巨梁水，今名还乡河，源出迁安县西黄山。而陈宫山则在丰润县北七十里，盖此山东西绵 甚广，黄山本其所苞，至后世始别有黄山之名耳。西南流径观鸡山，守敬按：《一统志》黄山在迁安县西。山之右，为三茅山，迤西为双顶山，迤西为鸡冠岩。还乡河经其北。鸡冠岩盖即观鸡山，俗传倒置，又讹观为冠耳。谓之观鸡水。水东有观鸡寺，守敬按：《名胜志》，观鸡寺在丰润县北四十里。《一统志》有金大安九年碑。寺内起大堂，朱起讹作有，戴改。赵据黄本改。会贞按：《大典》本、明抄本并作起。甚高广，可容千僧。下悉结石为之，上加涂塈。朱塈
讹作暨，《笺》曰：当作塈。《书 梓材》云，若作室家，既勤垣墉，惟其涂塈茨。戴、赵改。基内疏通，枝经脉散。基侧室外，四出爨火，炎势内流，一堂尽温。盖以此土寒严，霜气肃猛，出家沙门，率皆贫薄，施主虑阙道业，故崇斯构，是以志道者多栖托焉。其水又西南流，右朱作又，《笺》曰：宋本作右。戴、赵改右。守敬按：《大典》本、明抄本并作右。合区落水。水出县北山，朱出上无水字，全、赵、戴增。会贞按：水在今丰润县北。东南流入巨梁水。守敬按：水在今丰润县北。巨梁水又南，朱作西，赵同，戴改。会贞按：《大典》本、明抄本并作南。径土垠县故城西，守敬按：两汉县属右北平郡。说者皆以后汉之右北平郡治土垠，今观此《注》，先叙郡城，后叙土垠县城，则县与郡为两城。是知后汉右北平郡无附郭县，《志》以土垠居首者，但以其与郡城相近耳。魏、晋属北平郡，后魏属渔阳郡，在今丰润县东十里。左会寒渡水。水出县东北，西南流至县，右注梁河。守敬按：水在今丰润县东北。梁河又南，涧于水注之。水出东北山，守敬按：水亦在今丰润县东北。西南流，径土垠县故城东，西南流，入巨梁水，又东南，戴又上增巨梁水三字。右合五里水，水发北平城东北五里山，故世以五里名沟。守敬按：《一统志》，五里河在遵化州北，出片石峪口，经州西南流入水门口。非也。水门口即龙门峡，为灅水所径，此水则入巨梁河，相去甚远。准以地望，即今出遵化州南，南流径丰润西之水
也。一名田继泉，西流，南屈径北平城东，东南流注巨梁河，乱流入于鲍邱水。自是水之南，朱自上有巨梁二字，赵同，戴删。南极滹沱，朱极上脱南字，赵同，戴增。西至泉州、雍奴，东极于海，谓之雍奴薮。守敬按：《御览》一百六十二引郦元注《水经》曰，雍奴，薮泽之名，四面有水曰雍，不流曰奴。《寰宇记》武清县下引注《水经》同。《辽志》，武清县下引《水经》亦同。而《注》但有谓之雍奴薮句，下又似无脱文，与诸书所引不相应，盖旧图经引《注》此句，而抄变其辞，又释以四面有水曰雍，不流曰奴二语。而《御览》、《寰宇记》遂连引之。《辽志》又以《御览》、《寰宇记》为据也。观《寰宇记》，蓟县下又引《郡国志》，雍奴，薮泽之名，四面有水曰雍，澄而不流曰奴，亦非郦《注》全文。《水道提纲》，三角淀即古雍奴薮，当西沽之上，最大周二百余里，后渐填淤，袤延霸州、永清、东安、武清，南至静海，西及文安、大城之境。东西百六十余里，南北二三十里。其泽野有九十九淀，戴作淀。枝流条分，朱讹作校流条右，《笺》曰：当作枝流条谷。赵依改。全、戴改枝流条分。往往径通，非惟梁河，朱无梁字，《笺》曰：脱梁字。赵、戴增。鲍邱归海者也。
　濡水
濡水从塞外来，东南过辽西令支县北。赵云：按濡水有二。《禹贡锥指》曰，一音人朱切，出涿郡故安县，东南流至范阳县，合易水入河。《春秋 昭公七年》，齐、燕盟于濡上，即此水。一音乃官切，
读若难，从塞外来，东南流至絫县碣石山入海，即今滦河。守敬按：濡为渜之误。段氏《经韵楼集》、王氏《读书杂志》皆详辨之。[一八]读者几欲尽改《水经注》之濡为渜。然有疑者，《说文》有故安之濡水，而无令支之渜水，[《说文》，渜，汤也。]《玉篇》亦然。师古于《汉志》故安下，又明背《说文》以乃官音之。《广韵》乃于十虞、二十五寒，两收濡字，皆云水出涿郡。其十虞之濡，本《说文》旧音，二十五寒之濡，即师古音也。又何不检《水经注》而以出辽西之濡当之耶？逮至《集韵》，始出渜字，奴官切，水名，在辽西肥如。又云，或作濡。余意丁度等以濡字奴官之音，不见古书，而辽西之濡水，实有此音，又见从水之字，适有此奴官切之渜字，形复相近，故以意定之。又载或作濡者，即此《水经注》也。大抵丁度、段、王所订，至为确凿。但相乱已久，恐郦氏原本已是作濡而为奴官切。至师古于《汉志》之洫音呼鵙反，直是郢书燕说，竟不读《水经注》，谁谓班掾功臣耶？
濡水出御夷镇东南，其水二源双引，夹山西北流，出山合成一川。戴云：按濡水即今滦河，源出巴延屯图古尔，山名都尔本诺尔，西北至茂罕和硕，三道河始自东会之。道元当时未经亲履其地，遂以夹山来会之三道河为滦河正源，殊属失实。会贞按：今上都河发源独石口东南山中，旧名三道河，其水一出摩霍尔达巴罕，一出伊克达巴罕，一出楚库尔苏达巴罕，各相距十余里，汇为一河。道元但称二源双引，犹略也。戴氏不知此为滦河正源，遂谓郦氏未亲历其地而驳之，不知筹宜六镇明见本传，何得谓未亲历其地耶？又西北径御夷故城东，镇北百四十里，会贞按：沽河出御夷镇西北九十里，今独石水源之北约五十里有乌兰城，合计之约在镇北百四十里。御夷故城当即其
地。御夷镇详《鲍邱水》篇。北流，左则连渊水注之，朱左下衍道字，渊作泉，戴删、改。赵但删道字。水出故城东，朱无水字，赵、戴增。西北流，径故城南，又西北径渌水池南。戴改渌作绿。池水渊而不流。朱池讹作其，赵同，戴改。其水又西，屈而北流，又东径故城北，连结两池沼，戴删池字。谓之连渊浦。朱渊作泉，赵同，戴改。又东北注难河。会贞按：今五可儿河，出独石口东北，而西北流，似即《注》之连渊水源。其北有四湖，似即《注》之渌水池及两池沼。而五可儿河西北入克勒湖，不东北通两湖，又不注上都河，岂水道改流欤？难河右则污水入焉。朱污作汗，赵、戴改。水出东坞南，西北流径沙野南，守敬按：今伊克们绰克至喀喇乌苏一带沙碛，即《注》之所谓沙野。北人名之曰沙。赵云：下有脱字。全、戴增野字。会贞按：上文云径沙野南，则北人名必与沙野异，故郦氏着之。若亦名沙野，何庸赘言，此当阙疑。镇东北二百三十里，西北入难河，濡、难声相近，狄俗语讹耳。
濡水又北径沙野西，又北径箕安山东，会贞按：当即今之特门兀术山。屈而东北流，径沙野北，东北流径松林山北。朱脱松字，赵增云：林山上落松字。《方舆纪要》，松林城在大宁卫西北，《志》云，汉辽西郡文成县地，本松林南境，辽置松江州胜安郡，治松江县，金废州。元复置，寻以松江县省入上都路。又曰，《北边纪事》，旧庆州在大宁北六百余里，西南至开平八百余
里，地皆大松，号曰千里松林，亦曰平地松林，在临潢西，潢水出焉，或谓之曲水，亦曰回水。道元所谓水流回曲谓之曲河者也。唐置松漠都督，兼松林、沙漠而取名焉。郭造卿《永平府志》曰，此乃千里松林也。《辽史》曰蹛 ，[按《辽史 国语解》作蹛村，地名，即松林故地，蹛音带。窃疑村字乃林字阙笔之误。]事如《史记 匈奴传》之蹛林。《汉书音义》曰，匈奴秋社，八月中皆会祭处。又《正义》曰，颜师古云，蹛者，遶林木而祭，鲜卑之俗，自古相传。秋祭无林木者，尚竖柳枝，众骑驰遶三周乃止，此其遗法也。又《寰宇记》引《入塞图》云，汉大宁西北行百里，至怀荒镇，又北行七百里，至榆关，又北行二百里，至松林，又北行千里，方至瀚海也。全依增松字。戴亦疑林山为松林之误。守敬按：赵增松字，是也。惟中采顾氏引《北边纪事》言潢水或谓之曲水，即道元所谓曲河则非。道元指濡河言，潢水则在濡河之东，中隔山阜，不得混为一水。水北有池，潭而不流。会贞按：今上都河西北有衮泊，当即《注》所指水北之池。濡水又东北流，径孤山南，东北流，吕泉水注之。水出吕泉坞西，会贞按：吕泉水当即今多伦诺尔西之水。《注》叙三泉水注吕泉，又有松林山水会逆流水注吕泉，而今只一水，与古异也。东南流屈而东径坞南，东北流，三泉水注之。其源，三泉雁次，合为一水。镇东北四百里，东南注吕泉水。吕泉水又东，径孤山北，又东北，逆流水注之。水出东南，导泉赵改泉作源。西流，右屈而东北注，松林山水会之。朱松作木，全同，赵改，戴亦疑木为松之误。守敬按：上松林山在濡水之南，此山则在濡水之北，盖松林甚大，跨濡水南北兼有
之。水出山南，东注逆水，乱流东北，注濡河。
濡河又东，盘泉入焉。会贞按：今多伦诺尔东北有哈柳图及库库泊，当即盘泉水。二泉之北有安巴科坤河，克衣 河，合流会二泉入上都河，而《注》不及者，盖以盘泉为主也。水自西北，东南流注濡河。濡河又东南，水流回曲，谓之曲河。镇东北三百里，会贞按：今多伦诺尔东南。又东出峡，会贞按：《通鉴》唐开元二年，薛讷击契丹，行至滦水山峡中，为伏兵所败。即《注》所称之峡也。入安州界，会贞按：州详下。东南流径渔阳白檀县故城。守敬按：前汉县属渔阳郡，后汉废，在今承德府西。后魏复置县于虒奚故城，[见《鲍邱水》篇。]非此地。《地理志》曰：濡水出县北蛮中。赵云：《汉志》渔阳郡百檀县下，洫水出北蛮夷。师古曰，洫音呼鵙反。洫水即濡水之缺画，此是六朝已后《汉书》传写之误，师古不知而缪音之。县字衍文，蛮下落夷字，而全改濡作洫，反斥齐召南作濡之说。戴亦引《汉志》作洫，以表异同。守敬按：《汉志》辽西肥如下，濡水南入海阳，不言濡水所出。渔阳白檀下，洫水出北蛮夷，即叙濡水所出，传抄误濡为洫耳。赖有郦氏引《汉志》此条作濡水，足征所见《汉志》不误。师古不考本《志》肥如下濡水即此水下流，又不考郦氏引白檀下文作濡水，而于肥如下濡音乃官反，于白檀下洫音呼鵙反，致成两水。不知自来地志无洫水之目，无怪王子安有指瑕之作也。赵尚知洫为六朝误字，全乃以洫为是，而以濡为误，是以不狂为狂也。戴亦为师古所惑，互详篇首。汉景帝诏李广曰：将军其帅师东辕，弭节白檀者也。朱作景帝，全、赵、戴同。守敬
按：《李广传》是广为右北平时事，在武帝元朔二年，非景帝也，今订。又东南流，右与要水合，水出塞外，守敬按：《方舆纪要》云，要水在密云县东北，亦曰清水源，出古北口外，自大、小黄崖口流至境，入潮河，非也。据《注》要水入濡，不入沽，准以地望，当即今口外丰宁县东南之兴州河。三川并导，谓之大要水也。东南流，径要阳县故城东，本都尉治，王莽更之曰要术矣。要水又东南流，径白檀县，而东南流入于濡。戴云：按白檀、要阳在今密云县，并非滦水所经。郦氏此条舛误殊甚。守敬按：《地形志》，安州，皇兴二年置治方城，天平中陷，元象中，寄治幽州北界。密云郡，皇始二年置，治提 城。密云，真君九年并方城属焉。要阳，前汉属渔阳，后汉、晋罢，后复属。白檀，郡治。据此知密云、要阳、白檀等县，当郦氏时皆在今古北口外承德府之西。自杜洛周反上谷后，至元象中，寄治幽州北界。《地形志》已见于安州下，故密云、要阳、白檀各县不复重载。《一统志》及《畿辅通志》已考得汉要阳、白檀在古北口外。戴氏只知要阳、白檀在今密云县，并非滦水所经，不复检《地形志》安州下，有元象中寄治幽州北界之文，而反以郦氏为误。不知郦氏筹宜六镇，亲历其地，故言之凿凿。至元象寄治幽州北界之县，郦氏不及见也。戴氏此条殊为卤莽。《方舆纪要》，要阳故城在密云县东南六十里，白檀故城在县南，皆元象中寄治幽州北界之县也。
濡水又东南，索头水注之。水北出索头川，会贞按：《通鉴》一百二索头什翼犍，胡《注》引萧子显曰，鲜卑被发左衽，故呼为索头。此水盖以索头之人得名。今承德府北之宜孙河，[一九]索头水发源围
场内。南流，朱此上八字讹作水北流南四字，赵同，戴改。径广阳侨郡西。魏分右北平置，今安州治。会贞按：《地形志》，安州，皇兴二年置，治方城，天平中陷，[钱氏《考异》谓孝昌中置。]元象中寄治幽州北界。广阳郡，延和元年置益州，真君二年改为郡。又云，燕乐，州郡治。又云，真君九年并方城入密云。又云，方城，普泰元年置。合观之，是后魏有方城县。延和元年置益州于方城，真君二年改州为广阳郡，真君九年并方城入密云，至皇兴二年，置安州于方城故城，与广阳郡同治，即郦氏所云是也。在今承德府西北。及元象中置安州广阳郡于幽州北界，并置所领之燕乐县，故燕乐为州郡治。其普泰元年所置之方城，亦故城陷后别置，非旧方城地，皆在今密云县境。又南流注于濡水。戴删水字。
濡水又东南流，武列水入焉。其水三川派合。朱三讹作山，《笺》曰：宋本作三。全、赵、戴改。西源右为溪水，亦曰西藏水，东南流出溪，与蟠泉水合。泉发州东十五里，会贞按：谓安州也。东流九十里，东注西藏水。西藏水又西南流，会贞按：下言东藏南入西藏，则西藏必东南流，而东藏南流可以注之。若西藏西南流，中藏南流，安能注之？则西南为东南之误。东藏水注之。水出东溪，一曰东藏水，西南流出谷，与中藏水合。水导中溪，南流出谷，南注东藏水，故目其川曰三藏川，水曰三藏水。东藏水又南，右入西藏水，赵云：《畿辅通志》，三藏水一名三城水，在密云县东北。其水三川派合，曰西藏川、东藏川、中藏川。其合处曰三藏口。下流入于潮河。《方舆纪要》，密云县东北有武列水，亦曰三藏川，其水三川派
合，曰西藏川、中藏川，东藏川，其合处曰三藏口。晋咸康四年，慕容皝伏兵于此，败赵将麻秋处也。《水经注》，要水、武列水、三藏水，并注于濡水，濡同滦，潮水亦有滦河之名。戴云：按西藏水即今之固都尔呼河，先合中藏水，即今之茅沟河，次合东藏水，即今之赛音河。郦氏叙东藏水于中藏水之前，以为东溪西溪合流而与西源会，殊乖川流之次。守敬按：三藏水即今承德府东热河之上源，下流入滦河。《畿辅通志》误以为入潮河。《方舆纪要》知《水经注》三藏水注濡水，而又言潮水有滦河之名，则亦误以为入潮河。赵氏连引，不置一辞，盖犹未知三藏之所在。戴氏知为承德之水矣，惟以赛音河当东藏水则非。赛音河与汤泉合，而后西注固都尔呼河。道元则谓三藏乱流会龙泉，不以赛音河为东藏明甚，其所指乃汤泉北之水也。乱流左会龙泉水。朱左作右，赵、戴同。会贞按：下云水出东山下，西南流注三藏，则水在三藏之左，此右会为左会之误，今订。水出东山下，会贞按：龙泉水今名汤泉，出承德府东北八十里之汤山，温暖适宜。渊深不测。其水西南流注于三藏水，三藏水又西南流，戴改西作东。与龙刍水合，西出于龙刍之溪，朱西讹作而，戴改，赵据孙潜校改。会贞按：《大典》本、明抄本并作西。《鲍邱水注》亦有龙刍溪，郦氏皆不详叙。汪士铎误认为一水东西分流者，遂将武列水图于濡水西，此龙刍溪更图于西，以就《鲍邱水注》之龙刍溪。然索头水在濡水之东，径安州治西，而蟠泉水发源州东，东注西藏，龙刍溪亦东入三藏，则知此龙刍溪在索头水东，与《鲍邱水注》之龙刍溪，中隔濡水及索头水，不可牵合也。东流入三藏水，朱无三字，赵、戴增。又东南流，径武列溪，朱脱
武字，赵、戴增。谓之武列水。东南历石挺下，朱挺作●，《笺》曰：谢云，一作挺。戴改。赵云：当从木作梃。《说文》，梃，一支也。徐锴《系传》曰，梃者，独也，梃然直立之貌。石梃是石之孤生独立者。守敬按：《大典》本、明抄本并作挺。挺在层峦之上，朱脱挺字，在讹作左，戴增改。赵增挺字，改同。孤石云举，朱孤上衍有字，赵同，戴删。临崖危峻，可高百余仞。牧守所经，命选练之士，弯张弧矢，朱脱张字，赵据《名胜志》引此文校增，戴增同。无能届其崇标者。会贞按：《一统志》，磬锤峰在承德府治东北十六里，翘然秀拔，下锐上丰，即古石挺峰，俗名棒棰峰。其水东合流入濡。
濡水又东南，五渡水注之。水北出安乐县丁原山，会贞按：今老牛河即五渡水，出承德府东。南流径其县故城西，本三会城也。会贞按：《地形志》无此县，而营州建德郡阳武有三合城，即此三会城也。则县本属建德郡，后并入阳武矣。守敬按：据安乐故城，则当为北燕所置，而魏收略之。当在今平泉州西。其水南入五渡塘，于其川也，流纡曲溯，涉者频济，故川塘取名矣。又南流注于濡。
濡水又与高石水合，水东出安乐县东山，会贞按：今瀑河即高石水，出平泉州西北。西流历三会城南，[二〇]西入五渡川，下注濡水。守敬按：上文既叙濡水纳五渡水后，与高石水合，
则高石水独流注濡，与五渡水无涉，不得云西入五渡川下注濡水，是西入五渡川五字，当为衍文。
濡水又东南径卢龙塞。今潘家口。塞道自无终县东出，县详《鲍邱水》篇。渡濡水，向林兰陉，东至青陉，朱青作清，戴同。[二一]赵改云：《永平府志》、《方舆纪要》俱作青陉。《纪要》，永平府卢龙县有青山口，在府北桃林口东第四关口也。下云东越青陉，仍是青字。全改青同。守敬按：《通鉴》晋永和五年，《注》引此作清陉，则沿讹已久。今迁安县西北亦有青山口，在喜峰口东六十里。卢龙之险，峻坂萦折，故有九峥之名矣。戴改峥作。守敬按：《通鉴》晋永和五年，《注》引此作峥。《地形志》北平郡，新昌有卢龙山。《方舆纪要》，卢龙塞，《通典》在平州城西北二百里，《明一统志》，[二二]今永平府西一百九里有卢龙镇，土色黑，山似龙形，即古卢龙塞云。燕景昭元玺二年，遣将军步浑治卢龙塞道，朱塞作其，《笺》曰：宋本作治卢龙塞。其道其字亦衍，其即塞字之误也。赵、戴改其作塞。焚山刊石，令通方轨，刻石岭上，以记事功，其铭尚存。而庾仲初朱仲初作泉之，《笺》曰：宋本作庾杲之。何焯曰：庾阐字仲初，《注》误以为杲之。赵云：按下文云，而仲初言在南非也，则又不误。守敬按：[二三]《晋书 文苑传》，庾阐字仲初，作《扬都赋》，为世所重，不言有《注》。据《沔水》篇称庾仲初《扬都赋 注》云云，知赋有《注》。据此篇称仲初注《扬都赋》云云，又申之曰仲初言在南，知赋是仲初自注，与南齐之庾杲之无涉也。注《扬都赋》，朱扬作杨，赵、戴改扬。言卢龙山在平罡城北，全、戴罡作冈，下同。守敬按：前汉右北平郡有平
刚县，后汉废，《魏志 田畴传》，旧北平郡治在平冈，道出卢龙，达于柳城。自建武以来，陷坏断绝，垂二百载，而尚有微径可从。盖因陷废已久，故庾仲初不得其详，而有卢龙在平罡城北之说。殊为孟浪，远失事实。余按：卢龙东越青陉，朱《笺》曰：克家云，青当作清。戴改清。赵云：青陉字不误。会贞按：《通鉴》汉建安十二年、晋咸康四年，《注》引此并作青陉。克家不知据此以正上清陉之误，反谓此青当作清，戴遂径改，失之。至凡城二百许里。会贞按：《三国志 乌丸传》，太祖自征蹋顿，袁尚众逆战于凡城。《十六国春秋》，慕容皝遣子恪击败赵兵，乘胜追之，筑戍凡城而还。《方舆纪要》，城在营州西南。《一统志》在平州境内，当在州东南，近柳条边。自凡城东北出，趣平罡故城，可百八十里。守敬按：故城当在今哈喇左旗南。向黄龙则五百里。守敬按：黄龙详《大辽水》篇。故陈寿《魏志》曰：朱脱曰字，戴、赵同。会贞按：《大典》本、黄本并有曰字，今增。田畴引军出卢龙塞，堑山堙谷，五百余里，径白檀，历平罡，登白狼，望柳城。守敬按：抄变《魏志 武帝纪》及《田畴传》文。白檀详前，白狼、柳城并详《大辽水》篇。平罡在卢龙东北远矣，而仲初言在南，非也。会贞按：仲初是就卢龙说，谓在平罡北，郦氏证以《魏志》，又就平罡说，故谓仲初言平罡在卢龙南，盖言卢龙在平罡北，即是平罡在卢龙南也。
濡水又东南，径卢龙故城东，汉建安十二年，魏武征蹋顿所筑也。
濡水又南，黄洛水注之，水北出卢龙山，守敬按：《寰宇记》卢龙县下，黄洛城，殷诸侯之国。此黄洛水以黄洛城得名，当即今出董家口东北之水，下流至潘家口北入滦河者也。而《辽志》云，滦州义丰县本黄洛故城，黄洛水北出卢龙山，南流入于滦水，误。辽义丰即今滦州，去黄洛水甚远，故《一统志》驳之。南流入于濡。濡水又东南，洛水合焉。朱作水又合焉，《笺》曰：水又旧本作水名，宋本作洛水合焉。戴依宋本改。赵以《笺》说为非，据《永平府志》改作敖水右合焉。守敬按：敖水在下，且濡水东南流，此水西南流注之，则在濡水左，非右也。仍从宋本为是。水出卢龙塞，守敬按：今迁安县西北有长河，即洛水，源出董家口外。西南流注濡水。
又屈而流，朱作又合屈而注，赵同，戴删改，又上增濡水二字。左得润水，朱脱左字，作得去润水，赵增删，戴增同，存去字。会贞按：左与去形近，原本误左为去，又错入得字下耳。赵改作左得润水，是也。戴犹存去字，失之。《隋志》卢龙县下，但称闰[当作润。]水可证。又会敖水，赵又改右，非。戴会作合。会贞按：敖水在濡水之左，又字承上言，全、赵改右，非也。二水并自卢龙西注濡水。会贞按：今迁安县西北有清河、蛤螺河，并出口外，一自榆木岭流入，一自城子岭流入，合流南入滦河，即此二水也。
又东南流，径令支县故城东，王莽之令氏亭也。秦始皇二十二年，分燕置辽西
郡，守敬按：《史记 始皇本纪》二十一年，王贲破燕，盖破燕后置辽西郡。《汉志》但言秦置，郡治阳乐，详下。令支 焉。朱隶作县。《笺》曰：宋本作隶。戴、赵改。守敬按：汉县并属辽西郡，后汉、魏、晋陷，后魏废。《地形志》，肥如有令支城，在今迁安县南。《魏氏土地记》曰：肥如城西十里，有濡水，南流径孤竹城西，朱流下有注字，赵存，删径字，戴删注字。会贞按：城详下。左合玄水，朱左作右。赵、戴同。会贞按：玄水在濡水之左，作右误也，今订。世谓之小濡水，朱世讹作也，赵同，戴改。会贞按：戴改是也。非也。水出肥如县东北玄溪，朱脱县字，赵、戴增。守敬按：《隋志》，卢龙有玄水，今名青龙河，出平泉州东。西南流径其县东，东屈，南转，西回，径肥如县故城南。守敬按：汉县属辽西郡，后汉、魏、晋因，后魏为郡治，在今卢龙县北三十里。俗又谓之肥如水，非也。朱脱之字，赵、戴增，戴删非也二字。故城肥子国，应劭曰：晋灭肥，肥子奔燕，全云：肥子为晋荀吴所俘，不得云奔燕。守敬按：应劭固多望文生义，然肥子绵皋为晋所俘，或其嫡庶子奔燕，燕封之，未可知也。全本不载此条，盖后觉其非而删之。燕封于此，守敬按：师古亦采应说，而删晋灭肥三字。故曰肥如也。[二四]汉高帝六年，封蔡寅为侯国。全云：按汉人封国，如河西五郡、巴蜀及辽海、闽粤等地不以封，不委功臣于极边也。蔡寅封肥如，盖本是辽人，故封之，观其孙尚为肥如大夫，可证。守敬按：《史》、《汉表》同。西南流右会卢水朱会作合，赵据黄本改，戴作会。守
敬按：《大典》本、明抄本并作会。水出县东北沮溪，守敬按：水出今迁安县边外，都山东南。南流，谓之大沮水。又南，左合阳乐水，水出东北阳乐县。戴县下增溪字。守敬按：因上下皆有溪字增也，然实不必增。《地理风俗记》曰：阳乐，故燕地，朱地讹作也，赵、戴改。辽西郡治，秦始皇二十二年置。守敬按：上文辽西郡置于始皇二十二年，阳乐县为郡治，则亦二十二年置矣。汉、魏、晋县并为辽西郡治，在今锦州西北。《后汉书 赵苞传》，为辽西太守，迎母到郡，道经柳城，[柳城详《大辽》篇白狼水下。]则乐阳在柳城之东，其明征也。后魏移置于今滦州东，属辽西郡。《方舆纪要》引或说，后魏迁治于此，是也。而郦氏于移置之阳乐，叙辽西郡治，盖误。《魏氏土地记》曰：海阳城西南有阳乐城。守敬按：下文海阳城在濡水之西，若阳乐城在海阳城西南，则更远在濡水之西，而乐阳水入沮水，则在濡水之东，不合。然则西南为东南之误。其水又西南，入于沮水，谓之阳口。沮水又西南，小沮水注之，水发冷溪，守敬按：今迁安县东北七十里，有冷口关，盖即冷溪所发之地。世谓之冷池。又南得温泉水口，朱此下衍注字，赵、戴删。水出东北温溪，朱水讹作之，赵据《名胜志》改，戴改同。守敬按：今曰暖河，出迁安县东北六十里刘家关。自溪西南流入于小沮水。小沮水又南流，与大沮水合而为卢水也。桑钦说卢子之书，守敬按：桑钦说惟见《汉书 地理志》，而《艺文志》不载。当郦氏时，未必其书尚存。郦《注》所引，大抵皆
本《地理志》，而《地理志》卢水下不载桑钦说，此恐是他家之说，而误为桑钦者。会贞按：《 水注》代城下引卢植说，此卢子当即卢植。《御览》一百六十一引植《冀州风土记》，盖即《注》所指之书也。言晋既灭肥，迁其族于卢水。全云：上言燕封肥子，此又引桑钦语，以为晋迁肥族，卢水非晋封域，安得迁亡国之人于此？守敬按：上文云燕封肥子于肥如，复迁其族于卢水，亦情事所有。卢水有二渠，号小沮、大沮，合而入于玄水。卢水又南戴删卢水二字。与温水合，水出肥如城北，西流注于玄水。会贞按：下方引《地理志》言卢水南入玄，则西流注于玄水以上，皆当叙卢水，疑自晋既灭肥至此，俱卢子说。[二五]盖上文详叙大沮、小沮及温水，此段正引卢说一一证之也。惟既云卢水有二渠，合而入于玄水，卢水已入玄水。又接云，卢水与温水合入玄水，重复错乱。今拟订之曰，卢子之书言晋既灭肥，其族迁于卢水。卢水有二渠，号小沮、大沮，合而南流，与温水会。水出肥如城北，西流注于卢水，卢水入于玄水。以下接《地理志》方合。《地理志》曰：卢水南入玄。朱作卢水又南入玄水。赵同，戴依《汉志》删。玄水又西南径孤竹城北，西入濡水。故《地理志》曰：玄水东入濡，盖自东而注也。守敬按：西南入濡，而《汉志》作东入濡，郦不驳之，而云盖自东而注。亦犹侯水南入渝，《汉志》作北入渝，而郦云盖言自北而南也。明明曲解《汉志》，不轻议古人，则其人之性情平恕，千载如见。魏收入之酷吏，寃矣。《地理志》曰：令支有孤竹城，故孤竹国也。[二六]赵云：《地理志》辽西郡令支县下云，有孤竹城。应劭曰，故伯夷国。守敬按：上言濡水径孤竹城西，左合玄
水，玄水径孤竹城北，西入濡水，则城在濡水东、玄水南，二水交会处。下言肥如县南十二里，水之会也。故《寰宇记》谓孤竹城正在肥如县南十二里。[二七]而《括地志》谓在卢龙南十二里，误。唐卢龙即今县治。今二水合于卢龙西北，古合处去肥如十二里，则不得在卢龙南。《史记》曰：孤竹君之二子伯夷、叔齐，让国于此，而饿死于首阳。守敬按：钞略《伯夷传》文。汉灵帝时，辽西太守廉翻会贞按：《文选 桓元子荐谯元彦表 注》引《博物志》亦作廉翻，而《博物志》七、《御览》三百九十九、五百四十九引《博物志》并作黄翻，异。梦人谓己曰：余孤竹君之子，伯夷之弟。辽海漂吾棺椁，闻君仁善，愿见藏覆。明日视之，水上有浮棺，吏朱作矣，《笺》曰：宋本作吏。戴、赵改。会贞按：《大典》本、明抄本并作吏。嗤笑者，皆无疾而死。于是改葬之。《晋书地道志》曰：辽西人见辽水有浮棺，欲破之。语曰，我孤竹君也，赵君下增子字，云：《太平广记》引《博物志》作我孤竹君子也。会贞按：《文选 注》引《博物志》作余孤竹君之子，与《广记》引《博物志》同。而今本《博物志》云，我伯夷之弟，孤竹君也。《御览》引同。《御览》五百五十一引《搜神记》亦同。则两说错出。《注》上文作孤竹君之子，此引《地道志》作孤竹君，盖两存其说。汝破我何为？因为立祠焉。祠在山上，会贞按：《地形志》，肥如有孤竹山祠。旧《志》，铜山，古孤竹山也，距卢龙城西十五里。城在山侧。肥如县南十二里，水之
会也。
又东南过海阳县，西南入于海。
濡水自孤竹城东南，径西乡北，朱西讹作主，赵据《永平府志》改，戴改同。西乡当在今滦州东南。瓠沟水注之。水出城东南，东流注濡水。
濡水又径牧城南，朱故讹作牧。赵据《永平府志》改。戴改同。守敬按：《通鉴》晋咸康六年，《注》引此作牧城，误久矣。分为二水。北水枝出，世谓之小濡水也。守敬按：旧《志》滦河入乐亭县界，分为二支，一曰葫芦河，在县东北三十里，流经县东二十里，南流入海，谓之东滦河。明景泰中淤塞。东径乐安亭北，《通鉴》晋咸康六年，赵王虎欲击燕，运谷千一百万斛于乐安城。永和元年，复使征东将军邓恒将兵数万屯乐安，即此亭也。在今乐安县东北。东南入海。
濡水东南流，径乐安亭南，东与新河故渎合。渎朱无此字，赵、戴增。自雍奴县承鲍邱水，东出，谓之盐关口。守敬按：新河旧自今宝坻县东，经丰润县、滦州，至乐亭县西北，入滦河，久湮。魏太祖征蹋顿，与泃口俱导也，世谓之新河矣。朱脱之字，赵、戴增。陈寿《魏志》云，以通河戴删此字。海也。朱《笺》曰：《魏志》，曹公将征辽西单于，凿渠，自呼沱入派[当作
泒。]水，名平虏渠，又从泃河口凿入潞河，名泉州渠，以通海。守敬按：曹操决呼沱北入泒水，在铙阳县。朱氏不当连引。且泉州渠详《鲍邱水》篇，从泃口云云，亦当引于彼篇。此《注》云与泃口俱导，盖谓从泃口凿渠之时并导新河也。又引《魏志》以通河海，则抄变其辞，含新河在内耳。戴乃以河字为衍而删之，失郦旨矣。新河又东北，绝庚水，守敬按：庚水详《鲍邱水》篇。又东北出，径右北平，绝巨梁之水，朱巨梁作泃渠，全、戴同。赵云：按《一统志》引此作巨梁水，是。盖庚水在巨梁西北，新河绝庚水，则今沽河合泃河而名为蓟运河者也；于是东绝巨梁水，巨梁水，今还乡河也；于是而清，而滦，迤逦东入于海。若绝庚水之后，更绝泃水，则是水反西出，无是理也。全、戴沿泃渠之误。右北平郡及巨梁水并详《鲍邱水注》。又东北径昌县故城北，守敬按：前汉县属右北平郡，后汉废，在今丰润县西南。朱此下有至字，《笺》曰，至，宋本作故，俱疑衍。全云，至字当移在淑武也下。赵从之，戴删。王莽之淑武也。新河又东，分为二水，朱无分字，戴、赵增。枝渎东南入海。守敬按：此枝渎在今丰润县西南。新河自枝渠东出，朱枝讹作板，《笺》曰：宋本作枝，赵、戴改。合封大水，谓之交流口。朱口讹作合，赵同，戴改。水出新安平县，西南流径新安平县故城西，《地理志》辽西之属县也。守敬按：后汉县废，在今滦州西北。又东南流，龙鲜水注之。水出县西北，世谓之马头水，二源俱导，南合一川，东流注封大水。朱脱封字，戴增。[二八]赵据《汉志》校增。守敬按：《大典》本、明抄本并有封字。今有陡河，上流二水会于丰润东，当即封大水、
龙鲜水。《地理志》曰：龙鲜水东入封大水者也。守敬按：此与下二条皆《地理志》海阳县下文，《注》分引之。乱流南会新河，南注于海。朱注作流，戴改。赵依《汉志》流下增入字。《地理志》曰：封大水于海阳县南入海。新河又东出海阳县，与缓虚水会。朱虚讹作灵，赵据《汉书 地理志》改，戴改同。水出新安平县东北，朱脱安字，赵、戴增。会贞按：今曰沙河，出迁安县西，横山之赤崖，惟下流已淤，又势趋素河之东，大有变迁耳。世谓之大笼川，朱川讹作山，戴同，赵改水。东南流径令支城西，西南流与新河合，南流注于海。朱脱注字，戴增。赵据《汉志》增入字。会贞按：《大典》本、黄本并有注字。《地理志》曰：缓虚水与封大水皆南入海。新河又东与素河会，谓之白水口。水出令支县之蓝山，朱无水字，赵、戴增。会贞按：《寰宇记》引《后魏舆地风土记》，卢龙县西四十九里，有蓝山，[《初学记》八引作三十九里。]其色蓝翠重 ，故名。山在今迁安县西南三十里，又谓之岚山，素河水出焉，又名泝河，皆因声近而讹也。南合新河；又东南入海。新河又东至九濄口，朱濄作过，下同。赵、戴改。枝分南注海。会贞按：此枝水在今滦州西南，久湮。新河又东径海阳县故城南，守敬按：汉县属辽西郡，后汉、魏、晋、后魏因。在今滦州西南。汉高祖六年，封摇毌余为侯国，全云：按摇毌余南粤将，岂有峤外之产而封之辽海者。故《索隐》曰，亦南越县，《志》阙，是
也。善长误。守敬按：《索隐》说亦非也。彼意以广州之海阳当为汉县，而《志》无之，不知当高帝时，其地属赵佗，汉安得取以为封国？《楚策》，苏秦说楚王曰，东有夏州海阳。卢藏用云，在广陵东。两汉无海阳县，而前汉临淮郡有海陵县；晋无海陵县，而广陵郡有海阳县。《宋志》，海陵，前汉属临淮，后汉、晋属广陵。然则晋之海阳，即汉之海陵，亦即《楚策》之海阳。今泰州治，摇毌余之封，差为近之。《魏土地记》曰：令支城南六十里有海阳城者也。新河又东，与清水会，水出海阳县，会贞按：《地形志》，海阳有清水。今清河出滦州西五子山东。东南流径海阳城东，又南合新河，又南流一十许里，西入九濄，注海。朱濄作过，《笺》曰：一作●。赵云：按非也。其字从水作●，不从火作●。《魏书 毌邱俭传》，正始中，俭以高句骊数侵叛，督诸军步骑万人，出玄菟，从诸道讨之。句骊王宫将步骑二万人，进军沸流水上，大战梁口，宫连破走。俭遂束马悬车，以登丸都。《注》云，梁音遏，梁字无遏音，盖误文也。《册府元龟》作●口，云，音过。梁与●，遏与过，皆以形似致误。海阳城，汉县，属辽西郡，今永平府卢龙县地。旧《志》云，西接蓟门，东达渝关。渝关今山海关，仲恭盖由此越险以伐高句骊也。沸流水、丸都城，在朝鲜京畿道东北。《辽史 地理志》，渌州鸭渌军，节度。正州，本沸流王故地，为公孙康所并。渤海置沸流郡，有沸流水，是也。然而其事有可疑者，沸流水在汉玄菟郡，而九●口则在辽西郡，仲恭进兵与高丽大战，焉有引之反入内地之理？史文如是难以意度也。或于文当云，句骊王宫将步骑二万人，大战●口，进军沸流水上，宫连破走，于事方合。九●下落口字。守敬按：元刊孔文声本《三国志》作梁口，音渴。北监本、殿本并同。不知赵氏所见何本作音遏？
又引《册府元龟》作●口音过，似是。然郦氏并未引毌邱俭与高句骊战事，即梁口为●口之误，亦不过名偶同耳。赵氏明知毌邱俭所战之●口，在汉玄菟郡，郦氏所云濄口在辽西郡，相去甚远，乃改史文以就之，殊为孟浪。新河东绝清水，又东，木究水出焉，会贞按：《汉志》絫县，下官水南入海。钱坫曰，今曰馆水，在昌黎县南二十五里。《水经注》作木究水，以字形相乱。钱谓下官即木究，是也。但以昌黎南之馆水当之则非。此《注》所指之水，《注》称水自新河出，盖在今滦州之南。南入海。新河又东，左迤为北阳孤淀，朱北讹作孔，又淀下有名字，《笺》曰：宋本无名字。赵据《永平府志》引此，改作左迤与北阳孤淀合。戴改北删名。守敬按：戴是也。今滦州南有大田泊，产苇蒿，当即此淀。淀水右绝新河，朱无淀水二字，赵同，戴增。南注海。新河又东会于濡。
濡水又东南至絫县碣石山。文 曰：碣石在辽西絫县。王莽之选武也。絫县并属临渝，王莽更临渝为凭德。赵、戴凭改冯。守敬按：《汉书 武帝纪》元封元年《注》，文 曰，在辽西絫县，絫县今罢，属临榆，此石着海旁。《续汉志》无絫县，当是并入临渝，故城在今昌黎县南。临渝详《大辽水注》。《地理志》曰：大碣石山在右北平骊成县西南，守敬按：汉县属右北平郡，后汉废，故城在今乐亭县西南三十里。王莽改曰碣石也。赵依《汉志》改此碣作揭，戴改同。赵云：《禹贡锥指》曰，山有名同而系之以大小者，骊成之山称大碣石，必有小碣石在，盖即絫县海旁之石矣。郦道元既宗文 ，以为碣石在絫县，又引骊成大碣石以证之，若以其山为跨二县之境
也者。今按濡水从塞外来，东南流，径乐安亭南，东与新河故渎合，又东南至絫县碣石山，而南入于海。乐安亭者，盖即今乐亭县东北之乐安故城也。絫县在其南，骊成在其西，据濡水历亭南而东，又东南至碣石，则碣石在亭之东南，与骊成之大碣石相去阔绝，安得连为一山？郭璞注《山海经》曰，碣石在临渝，或云在骊成，盖两存之。愚谓在临渝者为是也。文 以建安时正班固之碣石，犹王横以新莽时正史迁之禹河也。守敬按：《汉志》右北平骊成县下云，大碣石山在县西南，莽曰揭石。辽西郡絫县下云，有揭石水，南入官。[谓下官水。]《汉书 武帝纪》文 《注》，碣石在辽西絫县，絫县今罢，入临渝，此石着海旁。《水经》[《山水泽地所在》]碣石山在辽西临渝县南水中，郦《注》，大禹凿其石夹右而纳河，[说本贾让。]秦始皇、汉武帝皆尝登之。海水西侵，岁月逾甚而苞其山，故言水中矣。又云，[《河水注》。]汉司空掾王横言，往者天尝连雨，东北风，海水溢，西南出，侵数百里，[《沟洫志》作王横，彼文但言九河之地，为海所渐，未言碣石沦海。郦盖以意会，故下文接引张君之说，以证明之。]张君云，碣石在海中。[胡氏渭云，《后汉书 志 注》、《禹贡 正义》并引张氏《地理记》，张氏不知其名。守敬按：郭璞于《尔雅》乌鼠同穴，《注》引张氏《地理记》，《水经山水泽地所在》乌鼠同穴，《注》引张晏《地理记》，则张氏为张晏无疑。程大昌以为张揖，妄也。]又《濡水注》云，濡水自乐安亭南，与新河故渎合，又东南至絫县碣石山。[郦氏不言过絫县故城，是已不知故城之所在矣。]引文 说，又引《汉志》，下云，汉武帝亦尝登之，以望巨海，而勒其石于此。今枕海有石如甬道数十里。当山顶，有大石如柱形，往往而见，立于巨海之中，潮水大至则隐，及潮波退，不动不没，不知深浅，世名之天桥柱也。状若人造，要亦非人力所就。韦昭亦以此为碣石，濡水于
此南入海。按郦引文 、《汉志》说而不置辨，其下言石如甬道数十里，是明明以此山跨两县之间。《山海经》，碣石之山，绳水出焉，东流注于河。郭注《水经》曰，碣石山，今在辽西临渝县南水中，或曰在右北平骊城县海边山。说者谓郭两存其说，似也，其实郭氏亦以碣石在汉属两县，故两存之，非谓其山有两也。观其于《汉志》下特加海边山三字，是即文 说临渝之石着海旁也。交互言之，知郭氏非以临渝、骊城有两碣石，断断然矣。且《汉志》于骊成着大碣石，于絫县着揭石水，揭石水自以出揭石山得名。一山一水，分着于两县之间，其山之大可知。此如云梦泽在华容南，而于西陵、编县皆着有云梦官，诚以云梦广大，非分着之不能明其广轮。若谓此揭石水不关揭石山，将谓云梦官不指云梦泽乎？至文 时，骊成、絫县皆废。骊成入于何县不可知，[文 虽去班固不远，然其建置已有不能详者。观应劭于《汉志》，往往逞臆说，如某水在其县之阳是也。]可知者，絫县并入临渝，即举临渝为说，原非两歧。后人不知《汉志》之例，又不详思文 著书之时，遂若判然不合矣。又《水经注》云，渝水西南循山径一故城，世谓之河连城，疑即临渝之故城，县名临渝，其城必临渝水。《汉志》，渝水首受白狼，当即今之大凌河。据郦氏所言，临渝当在今奉天、锦州之境。而近人乃以抚宁当临渝，岂有他据？不过因碣石在昌黎东南，因谓临渝在抚宁，不知与碣石近而与渝水远矣。夫文 谓碣石在絫县，絫县并于临渝，故谓碣石不在临渝耳。岂谓碣石近临渝城耶？至《舆地广记》谓骊成在石城，[石城即今之抚宁。]此亦无确据，不过因《汉志》云，碣石在骊成西南，石城恰在碣石东北，故臆度耳。不知骊成属右北平，絫县、临渝属辽西，则骊成自应在絫县、临渝之西，是以石城当絫县，尚无大违异，以当骊成，则方位不合矣。《一统志》
谓今乐亭县西南三十里有古城，疑即汉骊成治所，[说本《禹贡锥指》。]以之属北平，地望不乖。惟与《汉志》碣石在骊成西南不合。疑《汉志》本作东北，传写误为西南耳。或谓大碣石是对小碣石而言，《禹贡》只言揭石，《汉志》自言大碣石，不系《禹贡》。应之曰，《汉志》不缀《禹贡》而实说《禹贡》者，何止一二。碣石跨两县，故称大，若谓碣石加大字，即非说《禹贡》，则将谓《汉志》之清漳、浊漳，非《禹贡》之漳水乎？又将谓熊耳获舆山、桐柏大复山与《禹贡》立异乎？若谓有大必有小，则《禹贡》有大陆，不闻有小陆，有大岯，不闻有小岯。又据《太康地志》，乐浪遂成有碣石山；《唐志》，柳城县东有碣石山；刘昭注《续志》，九门县有碣石山，[本郑《注》引《战国策》。]则山名碣石者多矣，安知此不对诸碣石而加大乎？然此犹第二义。至成孺谓《禹贡》作碣，《汉志》作揭，本非一石；又谓《说文》碣，特立之石，是不甚大。不知匡庐亦特立之山，而圆基数百里，将谓匡庐犹小山乎？至揭、碣音同，成氏岂不知之，而为此呓语。即如其说，是《禹贡》之碣石，《汉志》竟成俄空焉，可乎？胡东樵之言曰，欲辨碣石之所在，莫若以今所谓滦河者证之。可谓要言不烦。惟明知郦以其山跨二县之境，乃又谓文 与《汉志》立异，而创为小碣石之目。自后无不惑于其说，而班固、文 、郭璞、郦道元之义皆隐矣。按大碣石即碣石，郦氏合文 、班固说为一，是也。又王莽改骊成为碣石，正以碣石在骊成之故，岂与大碣石参异同？今本《汉志》误作揭，赖有此《注》以正之。全、赵、戴反据误本《汉志》改此《注》，傎矣。汉武帝亦尝登之，以望巨海，守敬按：《汉书 武帝纪》，元封元年，东巡海上，至碣石。而勒其石于此。今枕海有石如埇道，朱《笺》曰：埇，宋本作甬。戴、赵改。会贞按：《大典》本、明抄本并作埇。《御览》四十五、《通鉴》秦
始皇三十二年，《注》引此并作埇，埇与甬同。数十里，当山顶，有大石如柱形，往往而见，立于巨海之中，潮水大至则隐，朱脱此二字，全校增，赵、戴增同。及潮波退，不动不没，不知深浅，世名之赵有曰字。天桥柱也。状若人造，要亦非人力所就。韦昭亦指此以为碣石也。《三齐略记》曰：始皇于海中作石桥，海神为之竖柱。始皇求与相见。朱与作为，《笺》曰：当作与。赵、戴改。守敬按：《类聚》引作与。神曰：我形丑，莫图我形，当与帝相见。乃入海四十里，《类聚》引作三十余里。见海神，左右莫动手，工人潜以脚画其状。《类聚》引工人作巧人。神怒曰：帝负约，速去。始皇转马还，前脚犹立，后脚随崩，仅得登岸。画者溺死于海，众山之石皆倾注，今犹岌岌东趣，疑即是也。守敬按：《类聚》七十九引《三齐略记》文，《寰宇记》文登县载秦始皇石桥，引伏琛《齐记》略同。窃以此书名《三齐略记》，当专记齐事，盖本指文登石桥言。此是燕地，郦氏但因碣石有天桥柱之名，而引证于此，故曰疑即是也。濡水于此南入海，而不径海阳县西也，盖《经》误证耳。守敬按：郦意虽谓濡水于絫县碣石入海，然濡水径海阳东，不径海阳西，此实驳《经》西字之误。又按《管子》《小问》齐桓公二十年，征孤竹，未至卑耳之溪十里，朱未讹作来，《笺》曰：《管子》作未。赵、戴改。闟然止，朱闟讹作●，《笺》曰：《管子》作闟。赵、戴改。瞠然视，援弓将射，
朱援讹作授，赵、戴改。[二九]引而未发，谓左右曰：见前乎？左右对曰：不见。公曰：寡人见长尺而人物具焉，冠，右袪衣，走马前，岂有人若此乎？管仲对曰，臣闻岂山之神，有偷儿，朱《笺》曰：《管子》作登山之神有俞儿。赵依改。戴未改，但有校记引《管子》，下同。长尺，人物具。霸王之君兴，则岂山之神见。且走马前，走导也，袪衣，示前有水，右袪衣，示从右方涉也。至卑耳之溪，有赞水者，从左方涉，其深及冠，右方涉，其深至赵作及。膝。已涉，大济。朱大作陆，《笺》曰：古本作大。赵仍，戴改。守敬按：《大典》本、黄本并作大。桓公拜曰：仲父之圣至此，朱无至字，《笺》曰：宋本有至字。戴、赵增。守敬按：《大典》本有至字。寡人之抵罪也久矣。朱抵作私，《笺》曰：《管子》作抵。戴、赵改。守敬按：《大典》本、明抄本并作抵。今自孤竹南出则巨海矣。而沧海之中，山望多矣，然卑耳之川，若赞溪者，亦不知所在也。赵云：按《史记 齐世家》云，桓公称曰，寡人南伐召陵，望熊山；北伐山戎、离枝、孤竹；西伐大夏，涉流沙。束马悬车，登太行，至卑耳山还。《正义》云，卑音辟，是也。《索隐》曰，卑耳山在河东大阳县。《方舆纪要》，卑耳山在山西平陆县东。桓公西伐登太行、卑耳，宜在汉之大阳，而道元以为溪名，记于濡水，是因《管子》之文，相仍书之，两地悬殊，未知孰是也。又按《齐语》云，桓公悬车束马，踰太行与辟耳之溪拘夏。韦昭曰，拘夏，辟耳山之溪也。岂亦赞溪之异名乎？守
敬按：《管子》房《注》云，赞水谓赞引渡水者。即所云岂山之神走马前导也。此又一说，又《汉志》絫县下官水南入海，宾水南入官。洪颐 引郦《注》，言卑耳疑即下官，赞水疑即宾水，字形皆相近。事近鸿古，别无证佐，洪氏以字形定之，殊为傅会。昔在汉世，海水波襄，吞食地广，当同碣石，苞沦洪波也。守敬按：《河水注》，汉王璜曰，往者天尝连雨，东北风，海水溢，西南出，侵数百里。故张晏云，碣石在海中，盖沦于海水也。
　大辽水
大辽水出塞外卫白平山，赵云：按《山海经 海内东经》曰，辽水出卫皋东。郭《注》云，出塞外卫皋山，似合白平二字为一。守敬按：《续汉志 注》引《山海经》曰，辽水出白平东。郭璞曰，出塞外卫白平山。作北平与《水经》合，而与《山海经》异。又卫作御，亦异。赵及孙星衍以白平为皋字之误，洪颐 亦云然。东南入塞，过辽东襄平县西。朱《笺》曰： 按，此西字舊本作《注》，誤，今改正。
辽水亦言出砥石山，朱砥讹作●，赵改作●，云，《淮南子 地形训》，辽出●石。《篇海》、《类篇》俱云，●同砥。戴改作砥。会贞按：明抄本作●，《大典》本作砥。今辽河上源曰西喇木伦河，出古北口外，克西克腾部界内山。自塞外东流，直辽东之望平县西，守敬按：汉县属辽东郡，后汉因，魏、晋属玄菟郡，[疑魏破公孙渊改属。]后废，在今铁岭县西。王莽之长说也。屈而西南流，径
襄平县故城西。秦始皇二十五年灭燕，置辽东郡，治此。朱五作二，赵改作二十二年。会贞按：《史记 始皇本纪》，二十一年，取燕蓟城，燕王东收辽东而王之。二十五年，攻燕辽东，得燕王喜。据《六国表》、《燕世家》并云，秦拔辽东，在燕王喜三十三年，正当始皇二十五年，则始皇置辽东郡，当在二十五年，今订。汉县为辽东郡治，后汉、魏、晋、后魏因，在今辽阳州西北七十里。汉高帝八年，封纪通为侯国，全云：纪通所封之襄平，不在辽东。《索隐》曰，是临淮。《地理志》，临淮郡襄平县，侯国。守敬按：《史》、《汉表》同。王莽之昌平也，[三〇]故平州治。守敬按：《魏志 公孙度传》，初平元年，度自立为平州牧，设坛于襄平。《晋志》，魏分辽东、昌黎、玄菟、带方、乐浪五郡为平州，后还为幽州。咸宁二年复分置平州。后徙废。
又南径辽队县故城西，朱作又东径，《笺》曰：旧本无又东径三字，吴本增之。戴、赵依增，改东作南。又朱队作隧，赵同，戴改。守敬按：前汉县属辽东郡，后汉废，在今海城县西。王莽更名之曰顺睦也。朱睦作陆，戴、赵依《汉志》改。公孙渊遣将军毕衍拒司马懿于辽队，守敬按：事见《魏志 公孙渊传》，毕衍作卑衍。据《传》文则公孙氏又尝置辽队县。即是处也。辽水又南历县，有小辽水，其流注之也。赵改其作共，戴删此十五字。会贞按：此有脱文错简也，赵改其字为共，仍不可通。盖小辽水注辽水，不得称共流注。戴删此十五字，尤非。《汉志》辽水西南至辽队入大辽水。《水经注》本之。此《注》提明一句，正与《小辽》篇相应，全书之例如此。戴氏因小辽入大辽，在辽
队之北，而上已言辽水径辽队故城西，此言又南历县，小辽水方注，地望既不合，又以误字不可理，遂率意删除耳。余谓此十五字，当作辽水又南历辽队县，有小辽水流注之，而移于上故平州句下，则无不合矣。
又东南过房县西。守敬按：以今水道证之，东南当作西南。
《地理志》：房故辽东之属县也。朱无也字，戴增。守敬按：前汉县属辽东郡，后汉、魏属辽东属国。魏因，晋省，在今海城县西南。辽水右会白狼水。朱水下有又字，戴删，赵据孙潜校删。水出右北平白狼县，会贞按：张穆《蒙古游牧记》云，《水道提纲》以老河为白狼水，非是。求其方位，适相当者，惟有大凌河。以《水经注》及各史证之，白狼水发源古白浪县，而流径古龙城东境。《汉地理志》白狼县下，但《注》，有白狼山，而不言白狼水。《水经注》始以白狼县为白狼水所经，又称白鹿山即白狼山也。白狼山在今喀喇沁左翼东境，大凌河正流径其西。又《水经注》白狼水北径黄龙城东，魏营州刺史治。《魏土地记》，黄龙城西南有白狼河，东北流附城东下是也。《魏书 地形志》亦谓龙城县有狼水。黄龙城故地即今朝阳县治，大凌河正东北流径其城东。又考《旧唐书 奚传》，南距白狼河，《新唐书 奚传》亦曰，南白狼河，而《地理志》谓檀州燕乐县长城口北八百里有吐护真河，奚王牙帐也。老河为其卓帐之地，而白狼河乃其南境，与唐交界之处，则白狼河之在老河南可知。今老河以南之水，其发源最远而又东北流者，舍大凌河，别无他水，故决为白狼水也。是张氏以郦《注》为据，参以史文，确知大凌河即白狼水矣。今更考之，《汉志》云，渝水南至交黎入海。交黎后为昌
黎。《晋书》咸康初，[三一]慕容皝讨慕容仁，自昌黎践海冰而进，尤昌黎近海之确据。《地形志》龙城下，真君八年并柳城、昌黎属焉。则柳城与昌黎接，亦必近海。曹操征蹋顿未至柳城二百里，登白狼山望柳城，则柳城在白狼山东二百里。此《注》自西而东，先叙石城川水径白狼山，注白狼水，后叙白狼水径昌黎及柳城，地望皆合。故《隋志》、《通典》并云，柳城有白狼水，今非大凌河不足以当之。若老河发源即北流，去海远矣，何能径柳城？其非白狼水无疑。乃汪士铎图《水经注》不加详考，亦以老河为白狼水。而《一统志》又于老河、大凌河并云，即白狼水，殊失折衷。白狼县详下。东南径广成县，朱《笺》曰：谢云，南下当有径字。赵依增，戴删广成县三字。北流，西北屈，径广成县故城南，守敬按：汉县属右北平郡，后汉废，在今建昌县东南。王莽之平虏也，俗谓之广都城。守敬按：《后燕录》，慕容宝还龙城，次于广都，盖沿俗称置县，而后魏因之。故《地形志》建德郡有广都县。又西北，石城川水注之，水出西南石城山，东流径石城县故城南。守敬按：汉县属右北平郡，后汉废，后魏复置，属建德郡，在今建昌县东南。《地理志》右北平有石城县，守敬按：后汉县废，后魏复置，属建德郡，在今建昌县东南。北屈径白鹿山西，即北狼山也。会贞按：《地形志》，石城有白鹿山祠。《通典》，柳城有白狼山。《元一统志》，白狼山在建州南二十五里。《蒙古游牧记》，喀喇沁左翼旗东三十里有白鹿山，蒙古名布佑图，古白狼山也。《魏书 国志》曰：辽西单于蹋顿尤强，为袁氏所厚，故袁尚归之，数入为害。公出卢龙，堑山堙谷五
百余里。未至柳城二百里，尚与蹋顿将数万骑逆战。公登白狼山，望柳城，卒与虏遇，乘其不整，纵兵击之，虏众大崩，斩蹋顿，胡汉降者二十万口。守敬按：《魏志 武帝纪》，亦见《田畴传》文。《英雄记》曰：曹操于是击马鞍，朱击作系，《笺》曰：当作击。赵、戴改击。守敬按：非也，见下。于马上作十片，守敬按：十片二字不可解。《御览》五百七十四引《英雄记》，建安十二年，曹操攻乌桓蹋顿，一战斩蹋顿首，系[当作击。]马鞍，于马上忭舞。则十片为抃舞之误。即于此也。《博物志》三曰：魏武于马上逢狮子，使格之，杀伤甚众。朱甚讹作其，赵据原书改，戴改同。王乃自率常从健儿朱《笺》曰：统，宋本作自。赵仍，戴改。会贞按：《大典》本、明抄本并作自，赵非也。数百人击之。狮子哮呼奋越，戴改哮作吼。左右咸惊。王忽见一物，从林中出，如狸，超上王车轭上。狮子将至，此兽便跳上狮子头上，狮子即伏不敢起，于是遂杀之，得狮子而还。未至洛阳四十里，洛中鸡狗皆无鸣吠者也。朱中讹作阳，戴改，赵据原书改。会贞按：《大典》本、明抄本并作中。其水又东北入广城县，东注白狼水。白狼水北径白狼县故城东，守敬按：前汉县属右北平郡，后汉废。《十六国春秋》，慕容垂时，北平吴柱聚众入白狼城。又高云以并州刺史镇白狼，盖复置县。故《地形志》都谓真君八年，并白狼入广都，其年置建德郡，治白狼城。《方舆纪要》，城在营州西南。在今
建昌县南。王莽更名伏狄。白狼水又东，朱《笺》曰：又，古本作入。赵云：又字不误。方城川水注之。水发源西南山下，朱源讹作川，赵、戴改。东流，北屈径一故城西，朱脱东字，赵同，戴改。世谓之雀目城。东屈径方城北，东入白狼水。白狼水又东北，径昌黎县故城西。《地理志》曰交黎也，东部都尉治，王莽之禽虏也。应劭曰：今昌黎也。赵云：按《续志》无昌黎县，《晋志》以为魏置。《魏书 三少帝纪》，正始五年九月，鲜卑内附，置辽东属国，立昌黎县以居之。今以仲瑗之言考之，则东京已有是县，旋废而魏复立之。宋琬曰，《后汉志》作昌辽，或黎字之误，非也。《通鉴 注》，昌黎，汉交黎县，属辽西郡，而后汉属辽东属国都尉，魏立昌黎县，后立昌黎郡。章怀《后汉书 注》，夫黎县，属辽东属国。《寰宇记》，扶黎城在柳城县东，扶黎之名，不见史志，然必有据也。守敬按：《汉志》交黎县，应劭曰，今昌黎。《续汉志》昌辽为昌黎之误，顾亭林已言之。毕氏沅叙《赵书》又引《十三州志》以证之，其说不可易。齐次风引《鲜卑传》，谓后汉名扶黎，又改昌黎。赵氏又直以扶黎当昌黎，皆非也。其实扶黎是《续志》辽东属国之无虑。晋仍有昌黎县，属昌黎郡，后魏废。《方舆纪要》云，在营州东南。《括地志》，后汉省柳城入昌黎。慕容皝都龙城，本昌黎县地，相去数十里而近也，在今锦县东。高平川水注之，水出西北平川，会贞按：《晋书 慕容暐载记》，慕容桓攻其辽东太守韩稠于平川，盖即此平川。东流径倭城北，盖倭地人徙之。朱讹作盖委也人从之，《笺》曰：盖委以下六字有讹脱。赵据孙潜校改，作盖倭地人
徙之，戴改同。守敬按：《汉书 地形志》，乐浪海中有倭人，分为百余国。师古曰，《魏略》，倭在带方东南大海中，依山岛为国，度海千里复有国，皆倭种。会贞按：即今之日本也。又东南径乳楼城北，盖径戎乡邑，兼夷称也。朱也讹作之，赵同，戴改。又东南注白狼水，白狼水又东北，自鲁水注之，水导西北远山，朱无水字，赵、戴增。东南注白狼水。白狼水又东北径龙山西，会贞按：《通典》，柳城有龙山。《元一统志》，和龙山在兴中州东，南北长六十里，东西广三十里，一峯特耸，号曰天柱孤峯焉。《一统志》，凤凰山在朝阳县，属土默特右翼东南二十里，羣峯连 ，周九十余里，即古龙山也。燕慕容皝朱皝作晃，下同，《笺》曰：克家云，别本作皝。赵改云：按史作皝，当据史改正，何别本之足云？全、戴改同。以柳城之北，龙山之南，守敬按：《十六国春秋》作龙山之西，《辽史》作南，与此同，考作西是也。龙城即黄龙城，《注》称白狼水先东北径龙山西，后北径黄龙城东，则龙城在龙山之西北，安得在龙山南？《注》南当改作西，以西可以该西北也。福地也，使阳裕筑龙城，改柳城为龙城县。守敬按：前汉柳城县属辽西郡，后汉废，前燕复置。皝改柳城为龙城县，乃废柳城别置龙城也。据《地形志》，真君八年，并柳城入龙城。盖后魏初复置柳城，真君八年仍废入龙城也。《地形志》，冀阳郡又有柳城县，当是武定中置郡，又置此县。柳城在今锦县西北，龙城在今朝阳县。十二年，黑龙、白龙见于
龙山，皝亲观龙，去二百步，祭以太牢，二龙交首嬉翔，解角而去。皝悦，大赦，号新宫曰和龙宫。守敬按：自燕慕容皝以下，《十六国春秋》文。前条至龙城县止，引见《御览》一百六十二，后条至和龙宫止，引见《御览》九百二十九，《寰宇记》亦分引。立龙翔祠于山上。守敬按：《晋书 载记》作立龙翔佛寺于山上。《元一统志》，龙山庙在利州南二里，祀龙山神。白狼水又北径黄龙城东。《十三州志》曰：辽东属国都尉治，昌黎道，有黄龙亭者也。赵改黎作辽，云：按《续志》，辽东属国。刘昭《补注》曰，故邯乡，西部都尉，安帝时以为属国都尉，别领六城。首曰昌辽，故天辽。而前志又无天辽之目。全、戴改辽同。守敬按：前汉之交黎，后汉改为昌黎，有应劭注为确证。《十三州志》亦作昌黎，则《续汉志》辽为误字无疑。全、赵、戴于前昌黎不改，而此改从误本《续汉志》，殊不可解。魏营州刺史治。守敬按：《地形志》，营州治和龙城，太延二年为镇，真君五年改置。和龙城即慕容皝和龙宫之城也。故张穆谓黄龙城即龙城，而汪士铎图《水经注》分为二城，失之。《魏土地记》曰：黄龙城西南有白狼河，东北流，附城东北下，守敬按：《寰宇记》引《魏氏风土记》同，即《魏土地记》也。即是也。又东北，滥真水出西北塞外，东南历重山，东南入白狼水。白狼水又东北出，东流，分为二水，朱脱分字，赵据孙潜校增，戴增同。右水疑即渝水也。
《地理志》曰：渝水首受白狼水，赵云：按《汉志》辽西郡临渝县，渝水首受白狼，东入塞外；交黎县，渝水首受塞外，南入海。道元以为即是一水。又右北平郡字县，榆水出东。今字县不知所在。《文献通考》，贞观二十一年，李绩破高丽于南苏，班师至颇利城，渡白狼、黄嵓二水，皆由 以下。绩怪二水狭浅，问契丹辽源所在，云，此二水更行数里，合而南流，即称辽水，更无辽源可淂也。会贞按：《汉志》渝水首受白狼，或因水源非一，故变出言受。然白狼指县言，初不以为水名也。《汉志》本有此例，如无阳下，无水首受故且兰，叶榆下，贪水首受青蛉，定周下，周水首受母敛，皆称县，与首受白狼同。又增食下，驩水首受牂柯东界，母棳下，桥水首受桥山，嶲唐下，周水首受徼外，西随下，糜水西受徼外，亦指地言。郦氏因后世有白狼水之名，增出水字，恐非班意。又《班志》字县，榆水出东，非渝水也。赵氏误作渝，而牵混于此，失之。西南巡山，戴改巡作循。径一故城西，朱无西字，戴增，赵据孙潜校增。守敬按：《大典》本、明抄本并有增字。世以为河连城，朱脱世字，赵、戴增。守敬按：《地形志》乐良郡治连城，疑即河连城也。疑是临渝县之故城，守敬按：汉、魏县属辽西郡，后汉因。《舆地广记》，晋省入阳乐，在今义州。王莽曰凭德者矣。赵、戴改凭作冯。渝水南流，东屈与一水会，世名之曰●守敬按：字书无此字。伦水，盖戎方之变名耳。赵云：按《通鉴》●卢城下，《注》引此文。《方舆纪要》，●卢城在凡城东，城在水傍，故曰●卢。会贞按：《魏书 灵征志》太宗神瑞二年五月猎于●仑山，盖别一地也。疑即《地理志》所谓侯水北入
  </div>
  <div class="pagination">
   <a href="水经注疏_page29.html">
    上一页
   </a>
   <span>
    ...
   </span>
   <a href="水经注疏_page25.html">
    25
   </a>
   <a href="水经注疏_page26.html">
    26
   </a>
   <a href="水经注疏_page27.html">
    27
   </a>
   <a href="水经注疏_page28.html">
    28
   </a>
   <a href="水经注疏_page29.html">
    29
   </a>
   <span class="current-page">
    30
   </span>
   <a href="水经注疏_page31.html">
    31
   </a>
   <a href="水经注疏_page32.html">
    32
   </a>
   <a href="水经注疏_page33.html">
    33
   </a>
   <a href="水经注疏_page34.html">
    34
   </a>
   <a href="水经注疏_page35.html">
    35
   </a>
   <span>
    ...
   </span>
   <a href="水经注疏_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
