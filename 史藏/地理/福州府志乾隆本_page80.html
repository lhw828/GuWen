<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 80 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 80 页/共 388 页
  </h1>
  <div class="content">
   有杞堂　在文儒坊。林大尹先春园馆中有天心阁。先春《自题有杞堂》诗：“浩气纵太虚，若执造化关。微尘横有我，出入人世间。咄咄一草堂，聊以订天顽。云光满深巷，日月空中攀。静见草木侍，纷披图史环。一裘与一葛，琴酒无繇删。亦惜飞光驶，笑读翻闲闲。出门奚所之，保此物运悭。桐衰知凤隐，世伪见贤艰。有客来堂上，玄论恣往还。指我堂下杞，古郁映南山，君子既乐只，搴为堂上颜。主人曰可矣，吾其葺茅菅。”又《天心阁看月回文》诗：“秋浮远树高山碧，露带疏林莫磬清。楼在云光晶入巾莫，钩帘动影月空横。”明曹学佺《饮林元甫园馆》诗：“楼头山阙望神仙，杳霭尤迷剑佩玄。剖去万言如竹势，浮来三雅胜池鲜。故园讵作艹縻芜径，新溜皆成枸杞泉。世欲太平予不少，耆英洛社愧居前。”
　　张县令利民宅　在城西田中。
　　许提学豸宅　在光禄坊。
　　石　林　在乌石山之南，许豸别业。有吞江、松岭、霹雳岩诸胜。子友记。友石林自记：“许子四时读书处，有城南之园一区，在古城深巷间，距庐仅里许。暇与客子修游事，则步自城隅，循道山而上，石径纡斜，喜无轮蹄可避，得散发步屧以往。园前篱落，遗民数家，茆居并汲，朝暮有鸡犬声。入门修篁夹庑，旧主人榜以‘石林’，堂曰‘奇逸’，庵曰‘匏居’，入门休足处也。登山则披丛曲入，转月廊，坠叶声乾，满阶清听，树杪栖鹘，磔磔惊飞，若向主人避席。有亭翼然，颜曰‘梵闻’，盖以吾亭之邻神光寺也。日落山静，时为松风，下榻则残钟来殷床，梦余霜被，长于此中发深省。亭左为松岭，先大夫手镵二大字。岭皆长松对峙，竦肃如大臣廷议，挛跛如壮士囚缚。坐卧其下，听云海寒涛声，若身立天上，故予易此为‘涛园’，而因自号者。沿岭而步，钩巾枳履大石岌嵲间。远见花阁空中，则为阆阁，倚石罅架木，下瞰清阴覆檐，草树蒙密，伏日洊暑，此中若在秋冬之间。阁耳为清泠台，苍壁峭立，横石为梁，榕髯垂拂零乱，须眉使人晓泠，台畔多昔游遗墨。眷此尚有古魂，拂苔拜读，往往呼酒浇之。度半山桥，有岩杰竖，类神斧鬼斤[HT6，7”SS]属刂成，为林中最高处，凿‘霹雳岩’三字，深寸许，劲古如铁，程师孟篆字也。循岩磴而下，有轩曰‘鸟迹’。憩此，觉造书颉往，观羲迹来人踪罕绝，静对鸟路山烟间，置身何代，不知有汉矣。轩前藓路窄甚，盖因大石缝斲阶，故仄侧仅堪容屦。下阶二十步许，乃余地，构香茆为复阁，阁当台巅，高临无地。顾瞻白云片片，犹在下方，字以‘瞻云’，规欲祠先子于上，为兹山主焉。阁而右，为天门，两石屹向，中划少罅，劣可通步。行者仄身蹑度，稍肥则苦矣。径此，大石平旷，可列坐望远，深秋好月，此最相宜者。繇天门绕山足，复有古松数十株，倚之结棚，若鸟栖苕末。余放脚棚阴，依夕风生，苍叟欲语‘山空子落’，时或诵韦苏州散步凉天之句。降自松棚，不数武，远见睥睨外，浦溆护田，槿篱柘烟，遥遥如荠。环外以江，樯影沙痕，历历可指。有石巍立，俯瞰大江，势欲吞纳。余刻纪焉。先子爱其胜，留四十字其上，入夜踞坐石背，觉渔火芦歌，悯默眺听。余待寒玉贴天，酒酣以往，虽在露深，尤为徘徊未下。过吞江，凡数折，而得索笑亭。亭畔无杂树，独种梅数百本。冬老雪晴，固无日不饯迎开落，茗艼于暗香瘦影间者。亭之檐隙、凿翠为井，形类半月、暗泉注焉。氵虢氵虢循除，飞溅萝壁以下，入于甃池。吾园多石，恒苦无泉，泉至此则泠泠清响，与隔岭松风倚和，兼以缪枝交加，嵌石闲待，兴来独往，憺兮忘归，始信子野闻歌，安敢不唤奈何也。噫!今则吸云之石见矣。吞江之傍，片岩如笏，兹岩向埋宿莽中，是余磨洗捧出者。岩下近开松径，种古红梅四五株，傍岩累石，为磴以度。磴凡五曲，悬绠仿蜀栈道状，挟岩作骄，突其腹背，以拒人足，涉者须乞援于顶畔垂根，始可无恐。自笑一区小园，亦具畏道如是。彼走踏世波者，一生忧患，安得遽免也?下视荒畦数亩，野翁不惜，近以畀予，余将锄瓜种豆，誓于是间老焉。”
　　纺绶堂　在甘液里，曾孝廉异撰居。异撰《自题纺绶堂》诗：“小径新开当小园，朋来拜母共清尊。老思爱日心徒远，贱畏伤时舌未扪。岁月又看金作胜，行藏依旧席为门。萧然负瓮浇粗粝，惭愧灯前一石髡。”“才得安居便灌园，花当彩胜媚开尊。敢云移壑龙堪卧，剩有经冬虱未扪。短褐岂能忘帝室，长裾终耻曳侯门。攀枝欲问流光迅。病柳新裁半似髡。”
　　榕　庵　在乌石山，韩处士廷锡、林蕙读书处。廷锡《榕庵赋》：“乌石越其峗山畾兮，盘折数而陟巅。睨平楚之互轮兮，俯不究之威渊，堞环袤其隐现兮，错万户之晨烟。搜古镵于荒藓兮，吊畸拔之逸贤。巉立石其悚慄兮，削若成其孤骞。洞幽閴其迤寂兮，疑勾漏乎人间。榕盘郁其参峙兮，丁胍缺于西北。历凛寒之严霜兮，伊不回乎芳色。差纷缤其比叶兮，兴风涛于白日。干附结其樱拳兮，升蚪螭而拗聿。根萦石以邅回兮，离屈岐其掣攫。条若若其委垂兮，荡微飚之侵薄。疑月色于有无兮，影汤皿摇其受错。盈霜华于空山兮，子茹风而自落。台性癖夫岩楼栖兮，爰卜筑焉其下。枕蛮根于偃仰兮，窃余历以自暇。依微息于阴阳兮，观往复于日夜。原始终以穷知兮，任诎伸之代谢。春日迟而融缱兮，色乍浮乎幽篁。新莺啭而犹哽兮，飞相逐其成行。元鸟差而来还兮，静上下以相羊。草色近而忽迷兮，百花吐而凝香。泉泌沸于岩足兮，桃开落乎高冈。露朝濡于木兰兮，侵馥烈而弗扬。烟暮薄乎梨花兮，自彷佛而弥芳。差樱桃与海棠兮，色结凝乎绮窗。苔纹远而转碧兮，萝弥蔓乎短墙。东方悬乎毕昂兮，日方永而南火。荔子熟而垂丹兮，丛绿叶以芳果。含桃实而朱团兮，鸟遄衔而偶坠。芬盈空其无方兮，留夷华乎别岢。倚崖侧之深红兮，榴吐英而旖旎。蕉扬风其弥绿兮，偏离披而婀娜。萤熠耀乎深竹兮，蛙喧嘈乎荒沱。雷殷殷而雨骤兮，摧悬岩而溜泻。收雨脚以垂虹兮，连反照乎平野。秋静无复远近兮，伊审听而若无。蛩悲鸣于陴陲兮，吊古砌之蟪蛄。抚百尺之高梧兮，跂竦立乎山隅。采元梨于霜落兮，收方熟之荔奴。兰扬馨而忽亲兮，桂逆香而迅徂。悬橘柚于荒园兮，摘佛手于孤株。腾上下若狖猿兮，伊蓊尾之鼠胡，蜩嚖嚖其终日兮，啼夜月之巢乌。鸿断续于遥空兮，鹤唳远而逾孤。冷气蒸于山腑兮，徵篱头之觱篥。来素辉于四隅兮，伊远山之残雪。坐长松以栖迟兮，对深深之翠柏。梅乍放而犹含兮，冷香浮而色出。垂瘦影于条风兮，妬素魂之明月。度远寺之疏钟兮，白云堕而徐没。雨红叶之棼差兮，蜚寒螀之啾唧，望四序之风物兮，越有跂之观台。枯木仆而成栈兮，猗仄度乎山崖。构树端之危屋兮，溯有巢之遗规。晋石盘而若卧兮，何嵌嵬而离奇。亭翼翼其甍甍兮，揉辛夷以为楣。点观心于既剥兮，伊扼崔木之复居。排众缘而独往兮，化形骸于渺思，冥内外以俱远兮，伊庸心而已非。图举似而无从兮，惟台心之自知。抑古人而仰企兮，聊印可于畴昔。诗书翼其启台兮，经台念于三易。遗奇偶以潜窥兮，见别传于未画。讨礼乐之奥扃兮，服刑书而匪斁，挹子史之芳华兮。曰学古其有获。轨饬修于元圣兮，矩出往于姬公。眷羲黄于既没兮，追三代之遗风，炎精旺而嬴熄兮，蹶赤帝于山东。爰弧钩以纠合兮，或龙息乎陇中。胥行乞以申抑兮，敷覆复之显庸。夫何戟以陷坚兮，摧劲吴之前锋。咨先民之修辙兮，固台志之攸企。顾上下以迟回兮，伏盐车而弭耳。俯徬徨而自疑兮，抑台图之未美。毛蓬蓬其若髡兮，咨日月之遄逝。矢台行以是蘉兮，纳台约而愈厉。台既愚以不遥兮，遁穷山而自闭。凭大化以运旋兮，托一区而卒岁。乱曰：‘陟降岑巘，营敝庐兮，二气变迁，常自如兮。身心俱止，返虚无兮，自迩度矩，基陟遐兮，居今稽古，聊自娱兮，乐兹古树，与朝夕兮。茁屈盘竦，于俗疏兮，比德君子，洵夷由兮。”又《榕庵记略》：“庵在乌三山之麓，竹柏松梅，枝柯相属，盛夏如秋冬。有晋石观台，古木栈、辛夷亭、复居、巢居诸胜，庵之有古榕三章，且千年，柔条[HT6，7”SS]女耍叶，蕃衍茂密，根干盘结如虬龙。庵藏树阴中，夏秋之交，榕子方孰，风薄子落，如拊节焉。”
　　国　朝
　　陈忠毅丹赤宅　在文儒坊。
　　郑谕德开极宅　在北门新街。
　　余副都正建宅　在文藻山。
　　万卷楼　在洪塘，余府丞甸别业。
　　林太守文英宅　在黄巷。
　　李中丞馥宅　在黄巷。
　　米友堂　在光禄坊，许处士友读书处。友《自题堂壁》诗：“朝起开帘望，竹烟入古厅。柳樊低瓦绿，山补矮墙青。蓄药先知病，藏茶不为醒。晚秋农事急，日上稻花亭。小园花药半，耘灌自相亲。结社邀僧士，开樽选酒人。断亭文字老，破砚墨痕频。晚立柴门外，溶溶月色新。”又《园居题壁》诗：“竹叶青寒覆槛低，半瓢名酒读书时。老妻近晚穿针罢，戏念予诗教小儿。”“好鸟枝头恰恰啼，每来茅舍伴幽栖。推窗睡足春光老，一半残阳挂树西。”“屋檐藤叶似烟萝，一壑平泉亦种荷。预备小园避暑地，北窗移竹养风多。”“梅青如豆昼初长，简蠹翻书藉竹床。童子下帘指翁语，落花泥湿燕巢香。”许遇《米友堂杂咏》：“漫士风流绝可人，当年题额墨犹新。瓣香同供山斋里，配得苏黄荐藻苹。”(堂祀昔贤十余辈)“尚忆当年米友堂，堂前双树饱经霜。岸船细路通樵歇，君到轩前冷蕊芳。”(岸船、樵歇、君到轩，皆斋名)又《紫藤花庵》诗：“坊名光禄栖贫士，地傍名山守旧庐。久处幸无陵谷恨，吟台犹见古人书。”(光禄吟台，会城九山之一，在里中，宋程师孟书，即玉尺山也。)修廊面面潋波明，饭罢摩挲果腹行。何事更阑远徙倚，满林落月暗蛩声。”“轩回涧曲水泠泠，浮翠乌山远近青。灯火未来蛩语寂，高梧疏雨一人听。”(陶瓶前，轩名，见山，浮翠岗园中小山也。)许均《紫藤花庵即事》诗：“绕池闲草出墙花，破睡新煎谷雨茶。临水平桥一双鹤，两三声送夕阳斜。”“风入帘栊月照阶，牵萝为屋傍云崖。清泉乱石围松竹，密叶疏枝影一斋。”又《春日陶瓶闲居》诗：“白日春山静，茅斋长薜萝。鸥群浮曲涧，瓜蔓绕阳坡。榻冷虫丝挂，香残蝶梦过。翻书凉一枕，风送插秧歌。”
　　西　园　在城西南《闽都记》：“面乌石山，以在罗汉洋北，又名洋尾园。明初驸马都尉王恭拓城取土，成六塘，成化间为会舶游讠燕所。嘉靖间，王宪长应时，薛中丞梦雷递为别墅。中有夕佳阁、蒹葭草堂、水云亭、宾莲塘、山镜堂、阆风楼、鱼我桥诸胜。”国朝林州守逊读书处，名曰“荔水庄”，今为郡人李氏别业。按：《福建通志》分西园，与洋尾园为二误。明郑善夫《西园燕集》诗：“乌山秀色平临水，中使池园事事奇。斜日亭台朱夏薄，晚风箫鼓画船移。鱼惊舞袖翻深浪，鸟讶歌筵出下枝。金谷铜鞮那比数，几回吟望忆明时。”林炫《夏日游西园》诗：“炎方初试暑，春服已裁罗。轻箑时相向，名园客暂过。路分陶令柳，池饮右军鹅。为忆幽人趣，长空发浩歌。”王应钟《饮宪长第水云亭雨》诗：“六塘殊胜辟疆园，上客来游鹤应门。水树云窗虚竹色，高槐细柳落禽言。风驱急雨偏多景，地接层城半似村。深愧浊醪难奉客，空令江海有残尊。”薛梦雷《宾莲塘偶成呈旧同社》诗：“世上浮名孰我亲，悬车早已厌风麈。归无薏苡装行橐，居有芙蕖入钓纶。挥麈得非青眼客，盟鸥俱是白头人。谁知山水余生在，薛老峰前许卜邻。”曹学亻全《集王茂启池馆》诗：“闲居门巷但萧然，饷客恒愁乏酒钱。碧柳莺声酣霁日，清池塔影堕寒烟。交游早已还初服，笔砚多应有宿缘。眼底春光容易老，宁须惆怅落花前。”又《雨中集西园》诗：“亭台掩映柳垂丝，堤畔开樽欲暮时。虽获野情还傍郭，待占山色倒看池。青苔白鹤行偏惯，片雨疏钟到每迟。檀板只须催客散，西窗剪烛坐题诗。”
　　朴学斋　在光禄坊，林中书佶读书处，中有志在楼、栖鹤巢，佶皆有记。佶《朴学斋自记》：“佶之从尧峰先生游也，先生赠诗云：‘区区朴学待君传，还乡勿厌专耕读’，窃以先生为人，慎许可，从游者众矣。未有相期如是之至者。顾佶何人，敢承斯语?然以先生之训不可忘，乃请以‘朴学’名斋，先生慨然属笔。然家初无所为斋也。先是家君有光禄里第，乱后家毁，以其半赁人，仅余老屋三楹，间为读书娱息之所，书籍几案错列，客至不能布席。又家君杜门久，畏客甚，闻足音稍异，辄闭匿去，而佶颇有文字交，不能无剥啄也。屋后旧有亭，东西受日，每视晷影迁移，不可居，乃折去之，而改为两楹南向，一轩一室，其宽广仅盈丈。既成之日，因取先生曩所书匾悬其上，而先生之殁，且三年矣。顾瞻遗迹，不禁黯然悲，肃然恐也。昔汉儿宽见孝武，说经学，帝说之，曰：“吾始以《尚书》为朴学，弗好也。及闻宽说可观。夫今之人岂仅以《尚书》为朴学，而不之好哉?凡涉于古而不见于今，及不足取声华者，皆土苴视之矣。先生抱遗经讲授于吴之荒郊，十余年足迹不至公府，其得力该贯，有出诸儒先之外者，可谓善用其朴之效矣。顾佶何人，能任其传耶?特知而笃之，不后于人，此先生惓惓欲教之意乎?又尝以为经学潜而士习乖，时艺庞而古文熄，学之不讲久矣。一旦得侍先生侧，闻绪语，谓学问贵有渊源。议论贵有根柢，立身务有本末，行已戒无廉耻。信斯言也，岂惟朴学之标准具是，凡曩哲昔贤所以为学之旨，有外是者乎?佶之愿有传于先生也，请事斯语。于是家君闻之，冁然曰：‘尧峰先生非一世之人也，传不传讵小子所知乎?子慎其为尧峰之徒也，斯可矣!且吾家世既以《尚书》相授，则朴学固吾家学也，榜之于前楹也，朝夕而省之，而又何疑乎。佶退，遂谨为之记。”又《朴学斋成》诗：“当门有竹迳无花，新结茅斋倚树斜。广设陈编净扫地，冬烘颇复称贫家。”“肃客惭无地一弓，暂留何异井天中。出门未必都无碍，漫说郊诗只坐穷。”“未卜山隈与水涯，奉亲小隐称幽怀。静中颇得悠然趣，小鸟鸣檐坐拂阶”“墙东拳石绣苍苔，移得寒梅傍石栽。待取东风回小径，依稀也有暗香来。”
　　瓣香堂　在乌石山东，亦林佶别馆。佶自记：“福州城中三山，乌石最大，乌石三十六奇，道山亭最著。然自南丰作记，至今六七百年，灭没烟蔓间，无有踵其事而增胜者，盖亭之废久矣。其遗址为寺观所割裂，垣墙所屏蔽，好事者无从问之。予家去山麓半里许，面势正直道山亭，顾自少至今，未尝过其址，则因其迹之隐，而亦不之求也。今春偶与儿辈谈山北诸胜，青儿盛称蟠桃坞之奇，予往寻之，见众石峥立，多宋、元人题刻，为粪壤秽蚀几尽，眺览循北隅南面墙而已，因废然返。及夏五，有崧上人者，从武夷归，予偶询之，上人指桃坞南墙，即道山亭址，有磨崖石存焉。因谓予：‘君欲复之，当为君割片石矣。’遂亟登访焉，果得篆书三大字，如上人言。缘其址，则冲天台在其左，天章台在其右，历落嵚崟之胜，及城内外山川、井邑、宫室、田庐、江航、海舶，果不下簟席，而尽于四瞩矣。予遂缮垣以蟠桃坞，洗剔前人题刻，择其旁地，取陈后山语，作瓣香堂以奉南丰。盖道山以此亭而名，而亭以公文而重也。然刘后村去公时未远，其题《道山亭》诗，乃谓能读曾碑有几人者，何哉?岂公之文章流行如江河，昭揭如日星，而人犹有所未知也耶?毋亦其湛深经术之气，在寻常行墨之外，其真知而笃好之者，果未易得其人耶?然吾观后山“向来一瓣香，敬为曾南丰”之句，其郑重推挹如此，则当时能读公文者，已不可谓无人。及百年而紫阳文公喜读公文，而慕效之。最后而晋江有遵岩王子者出，为文一禀于公，瓣香之传，于是益远。特在今日，未见其人耳。然予以为公之文具在，而公所尝游览之迹常存，今者幸属于予，以显于世，则乌知其不与予平日私淑于公者，有默相感应者耶?他日堂成，携公文与遵岩子之作，从容讽诵于泉石间，自署其名曰：‘道山亭长，’未敢谓能读公文，庶比于瓣香于公之人之后，或不为后村之所重慨也。是堂与亭将争奇于道山麓矣。”汪士钅宏《题瓣香堂图记》：“瓣香在何处，千古曾南丰。南丰有遗碑，道山亭之中，碑亦不可见，亭亦为一空。鹿原好古士，家在道山东。幽寻记遗迹，褰衣苍莽丛。断崖多题名，嵚崟字画工。手摩再三读，感慨情何穷!乃为辟故址，乃为考新宫。暗诵《道山记》，一日书一通。上言水陆险，下言光禄功。谓此像仙山。开天凿鸿蒙。登台恣眺望，城郭云朦胧。亭荒山亦废，斯文无两雄。谁知数百年，胜事重相逢。前贤畏后生，出语羞雷同。当年第一手，岂让六一翁。请君镌新文，双碑待磨石龙。更署道山长，私论亦至公。披图当卧游，仙裾引天风。”查慎行诗：“宋时道山亭，创自程太守。南丰与作记，脍炙人在口。从此此亭名，遂为曾氏有。历年经八百，颓废来已久。鹿原嗜古人，寻碑攘榛薮。擘窠三大字，云出林希手。其字今幸存，其人无足取。大哉复古义，义取别贤否。筑堂名瓣香，欲以妍蔽丑。在昔陈与曾，同时实师友。子今生末世，独立嗟无偶。私淑夫岂徒，行将奉箕帚。庸非学问力，即事期不朽。我昨游三山，探奇意多负。银袍者谁子，曾解读书否?”翁嵩年诗：“瓣香何日拜南丰，朴学新编感慨同。片石残碑已零落，漫劳图画敢言工。”“道山亭上忆曾游，满地榕阴六月秋。二十年前如隔世，依稀想像此林丘。”
　　北阡草庐　在义井马园山，林佶丙舍，中有藤石间。佶自记：“壬午季冬，予与同人伯兄，既奉奉直公柩卜葬于北山祖茔之次，因筑北阡草庐，以为岁时庐居祭扫休息之地。逾春告成，伯兄谓予宜作记，以示后人。予谓事有无可如何者三，祖宗世远，丘墓无存，一也；谱牒失传，世德莫纪，二也；山川迫塞，茔冢散离，三也。今吾宗自梅庵公从莆来迁，远历元、明，岁逾数百，代传十三，仕者著循良之绩，处者敦礼义之修，绵绵延延，名德高风，详于志传。其葬处皆聚北郊，在龙腰山者六，在马园山者七，窀穸相望，深合古人族葬之义，以吾环顾乡诸望族大家，求无憾于斯者，甚不数见也。而马园之山，形势恢廓，培种松楸，仅三十年，冈峦上下，郁尔成林，将来保守护持，尤不可怠。且先世体魄，归藏于此，子孙动以春秋二祀，始来展谒，其阔疏实甚，则以无室庐之故，而因以不尝往来，势必樵苏不禁，窥伺生心，其所以致之者，良有渐矣。曩墓庐在拙斋公祖茔前，毁于兵燹，堪舆家谓不当复，且力亦未能，惟亟治此区，俎豆可以扃鐍，风雨可以对床，山色可以养静怀，溪声可以涤嚣气，吾当率子若孙，踵武相接，源源以来，扫松楸，温经史，上追祖宗积德贻谋之绵长，下思立身行已之勿可。苟于以保世承家，斯固列祖列宗九原之下，所耿耿不忘者也。后之子若孙可不永思而慎勖之乎?草庐之名曰：‘北阡’，则本于从庵公所撰施太宜人之铭，向奉直公欲构数椽而未逮，今日之筑，固予兄弟所以承先人之志也。”又《藤[HT6，7”SS]石间泉石记》：“距先茔左数百步，有泉泻于两山之间，曰‘藤石间’。荒秽沮洳，人希有至者。予童子时，履其地，日斜风起，山谷有声。众指为虎豹出没，不敢留也。岁壬午，为先大夫襄葬于前麓，于是山中松柏渐成林矣。欲广之为长林山庄而未能，惟度适中之地，构北阡草庐，为休息所。未几北行，遂留京师，待诏金门，日仆仆风尘中，辄驰念乡园，以为诚得背山临流，卜居其处，日夕对涟漪，听潺湲，足以乐吾志矣。念之所结，梦亦同之，如是又五六年矣。今春，乃以先慈丧归葬，信宿阡庐，率子侄辈巡行界道，遂至所谓藤石间者，意必有异，命工锄治，果先得竖崖于泉上，方广各二丈许，环堵可勒铭，因志以五十六字，再浚得横崖泉，旁披其髡，渐露其龈齶，首尾十余丈，如卧鲸、如伏象、如屏、如榻、如几、如轮、如阶级，诡怪不可名状，皆其土中掘得之。入夏，大雨时至，前除沙砾，随流涤尽，由顶及踵，所见皆石矣。诗所云：‘清泉石上流者’，又于是乎得之。其中激而湍，澄而为潭，荥回以为漩复，流急大则奔雷，小如琴筑，凡水与石相遭之胜，皆无不备，殆造物有意留以惠予，至是而始见于世也。第予以为造物之予我虽丰，然予未能即谢去利名，来往山间，独享此奇，不免有负。且泉石虽美，无树木不胜，又无居室，则来者无依庇，不免终有虎豹之虞。乃筑楼屋一区，土室三楹，藩之以短垣，环之以曲磴，再加之以艺植，不十余年，斯成其为长林庄矣。因思吾年今已五十有一，血气日以就衰，学植日以荒落，虽窃虚誉于家邦，注微籍于殿阁，然所表见，自可称量。倘策驽蹇于末路，保松筠之晚节，有田代耕，乞身终老，获守先人墓庐，披山间之松风，汲泉之上清湍，课督子弟，说礼敦诗，以无坠先人遗绪。区区素志，望酬斯言，谅造物更当不我靳也。因书记以亻矣。”陈廷敬《题北阡草庐图》诗：“草庐之图云龙蹲，下见闽海横飞翻。海山隐显走万里，出没日月旋乾坤。开辟以来奠鳌极，泽家拓地秦东门。自东以南海气昏，扶桑弄影万象吞。琉球南交可指数，十步五步如烟村。天作崧高东鼓山，胜概如此难具论。林生维岳降有神，矫如威凤初腾骞。德辉远览翔欲下，徘徊返顾西山樊。松椒郁郁木分榆古，岁时伏腊陈樽俎。筑堂丙舍兼家塾，弦诵殷殷答石鼓。汉家寂寞东西京，二十四帝无不土，生也丘坟四百年，名流辈出绳其武。君不见刘郎石马泣秋风，相如凌云气如虎。”蓝涟诗：“诛茅小结北郊椽，更插松楸绕墓田。乞我三间秋水趣，湿云如雾墨如烟。”“先人丘垄在玄沙，祭扫从君迳路斜。不独春秋供歇脚，归耕如许作邻家。”余向诗：“曲石间深林杳霭间，秋风茅屋昼闲闲。此中大有畸人在，烟锁云留未出山。”“结庐岂必绝人间，北郭林皋地尽闲，石室纵然需校字，梦魂只竟绕家山。”郭雍诗：“不缘兹地迥，春屐肯为停。细草香迎雨，高林远带星。鸟鸣千嶂白，帘定一灯青。更爱松风咏，惟余黄鹤听。”
　　谢阁学道承宅　在官贤坊。
　　二梅亭　即道承读书处，在所居东。许均《二梅亭记》：“种芋山人有梅癖，然居近阛阓，无种植之所也。因割所居后屋三楹，为读书处，中虚其地，宽半亩，复以半为池，留余地以种植。先是，屋西角有梅一株，山人时巡檐索，笑种非良，志弗慊也。一日，庄犀水以绿萼一本遗之。绿萼，品特贵，花较晚瘦，幽致寥寥数枝，以少为贵。适严冬出入，拥裘坐树下，如肃大宾，晨起，向枝头简点，复短视，肤碍枝有痕弗觉。灌溉以时，如慈母之护赤子。方蓓蕾如豆子大，山人作歌以催之。清茗一壶，山人跪拜如仪，犀水傍立唱礼。读长歌竟，花为放数枝，以助幽兴。后复得二种：一红梅，置东角，一灯影，移与绿萼并，半皆临池，霜月之下，交影横斜，低昂相向，疑两异人拱揖空山流水中，而二童子亭亭侍也。于是山人借以名亭，而削其二，如附庸诸侯，不得列朝会之数。复易其宇，曰：‘古梅’。花时，余与林子苍岩、黄子莘田辄过访。亭前有石几，覆以毡，列金石古文其上，以秘本善榻为胜负，浮大白、落英满杯，咽之使清气沁心脾。有时相对忘言，手一编，倚树立，穷日夕不去，几忘主人之为梅，与梅之为主人也。客有谓予曰：‘山人，长者也，而言多欺。治举子业，而称山人，市居而言种芋，二梅而颀，尔而命曰古，山人欺我哉！’余曰：‘山人之志，各有寓也。山人束身如处子，惧声名太甚，故以山人自晦。少嗜芋，因以种芋为名。昔柳子厚记愚溪，举山水而愚之，人不以为非。今山人貌甚古，行有古风，爱梅而不侔于俗，则二梅虽非古，山人古之，即古矣。方今岭徼荒寺，老梅不啻数百本，落落穆穆，不得山人啸傲间，梅又安得古哉?然则二梅之古乃真古，不宜以山人为欺也。’客唯唯而退。莘田曰：‘是宜记之，以质于古梅也。’道承《绿萼梅开呈宾客》诗：“亭栽绿萼已四年，一寒彻骨剧可怜。早知今日有嘉客，一夜玉蕊含鲜妍。”“幽光点点照桦烛，妙意默默窥琼筵。试问春风上座者，知花此意何居焉。”又《假归二梅亭书怀》诗：“逃名吾亦读吾书，寒雨寒风为扫除。长信柴门无客到，敢云高枕乃吾庐。由来猿鹤关怀重，未是鳞鸿好友疏。记得春明门外柳，一枝荏苒及呵嘘。”“半能为圃半攻书，兼得兰陔侍[HT6，7”SS]户已除。黄叶下时添客恨，白云深处是亲庐。难将晨夕过从便，补取年来省问疏。叹息吾生作儿女，犹烦老泪为唏嘘。”
　　一枝山房　在乌石山神光寺东，亦道承别业。道承《自题山房》诗：“半亩荒园割俗氛，暂移棐几对朝曛。山光暝与邻僧借，树色阴从别院分。种得棕榈连竹影，欲书柿叶与蕉裙。丹铅清课容吾懒，此外浮云吾不闻。”又《小堂》诗：“结屋依山麓，开堂傍翠微。静观云鸟态，闲挂薜萝衣。树带岚光湿，虫粘竹叶飞。草玄吾不敢，但使愿无违。”《矮屋》：“草草三间屋，萧萧一径花。初阳排闼入，隙月逗林斜。客少容双屦，书贫仅五车。此身聊偃仰，何必卧烟霞。”《寒井》：“石罅白泱泱，寒泉护草堂。冻床知不爨，修绠引微凉。蝙蝠宵中出，栟榈午阴长。我来深汲古，兼得氵敕年芳。”《苔垣》：“风云惊万状，付与短垣遮。砌冷吟寒鹊，苔深上湿蜗。割烟来补竹，围月使当花。止足元吾分，长天望眼赊。”又《山房坐雨偶成》诗：“一鸠蹄午锁层阴，睡起谁能捉鼻吟。半榻图书忘点检，兼旬木盍屐废登临。潮通山馆轻寒悄，花暗重门露雨深。高卧即今成锢疾，烟霞半亩本无心。”
　　二隐堂　在乌山麓，陈御史学孔山馆。国朝朱彝尊《饮陈御史学孔乌石山房》诗：“旅馆苦毒热，若鸟困樊差。忽聆折简招，柅车道山阿。此身离沃焦，冰雪投岷峨。主人颇善病，宾至移药萝。预储楚笋鞋，易客深雍□。岩壑不在僻，位置因坡陀。层栏万井上，三面云遮罗。俄看鱼鳞收，一峰青一螺。日永风卷舒，卷幔吹渐多。亭幽倚翠壁，曲磴交荆莎。涓涓细泉流，扌遀石注阳坡。谁滋径寸泥，乃吐双茎荷。木桃缀华实，扶荔捞鲜波。浏览随所欣，乐饮日已趖。既无形骸拘，且免监史苛。杯兰见题句，小陆此寤歌。仿佛书策存，岂忍轻垩磨。吾党物外心，从兹数娑拖。肯于三伏时，礼法绳愆讹。作诗继小陆，观者任谐诃。”查慎行《集二隐堂》诗：“炎天尘满街，褦襶何太苦。野人寡酬酢，一饭必择主。陈生静者流，邀我游椒坞。小楼城北面，豁达寄檐宇。渐入转幽深，忽高迷步武。清泉閟岩窦，涓滴时复吐。碧眼贮渟泓，泻为荷芰渚。隔篱微辨径，叠石不带土。瘦竹走长鞭，淡花垂细乳。木桃正垂实，错落指可数。中无一蝉嘶，上有独鹤舞。孤亭出林表，七塔皆下俯。客来导扳跻，赤日方卓午。清凉彻山骨，快若新过雨，善病君得间，息交吾独取。何当把镵柄，共治黄精圃。”
　　金峰山庄　在大夫岭，封奉政大夫李范丙舍。潘中丞思榘记：“金峰山庄者，陇西李氏之丙舍。封奉政大夫重山李君，既葬其亲，自为寿藏，其孙云龙(霖村)启定以终事，父若叔先袝焉，盖李氏之葬金峰者三世矣。金峰直福州之北，距城十里而近。出严胜门，氵弥望皆山，苍然积翠，中有小岭，曰‘大夫岭’，逾岭而下，即为山庄。去庄一里，宰如，鬲如松楸郁如，则李氏之兆域也。曹石仓谓岊江之上，稍折而东为灵光山，又东为大嘉山，有宋相李忠定墓，今呼李公山。金峰者，大嘉之支山也。闽人相传公曾庐此读书，考公自荆湖罢镇，避地长乐，往来鼓山、南台，岂其遨游近郊而亦当自休于斯耶?初李君以少壮远客，奉亲之日少，故为是庄于山之麓，盖独居墓旁者数年，髟前茅辟径，起屋数十楹，其正寝曰‘陟瞻草庐’，其后有楼，曰‘望云’，其东偏之廨曰：‘永怀’，其西有屋，曰‘学农’。其外皆平畴，启窗而观，春耕秋稼错然也。其燕坐处曰：‘用拙’。其列庋经史百氏若金石碑版，曰‘夜读书屋’，牙签纟舀绳、插架万轴，墨华古香，纷纶左右。其中有池可濯，有石可偃，有茂树、深竹、时花，可阴可藉。与夫红蕉、素兰、扶桑、荔枝之属，南方之奇产毕具，而老桂合抱者，下可施数十茵，皆君之次第经营，躬自灌艹秇。后霖村自吴归，又增治之，以致此美也。盖其至性所流，有凄怆不能自已者，特托于山林寂寞之观，以纾其风木之悲。来游者往往作为诗歌，未尝不哀其志，而予其孝也。昔汉赵岐、唐姚勖、司空图皆自作寿藏，而勖于万安山南原署兆曰‘寂居穴’，坟曰‘复真堂’，中缀土为床，曰‘化台’，刻石而告后世。方李君之为寿藏、手种松数百株，颜其墓亭，曰‘吾宁’，铭其石栏曰‘乐丘’。迨没，年已八十余，松苍苍成林矣。其一死生、离尘垢，可谓有古人之风。而于山庄之外，环置良田，以共时事，而给子姓膏火，其用意远、其贻谋善矣。“霖村能诗，工篆、隶、八分，内行修谨而有文。其佐郡于吴，甚著吏声。家居息影山庄，近又拓其庄东地，益树嘉木，仰高山之在前，念祖祢而气忾忄爱，日把一编，矻矻黄墨。吾观唐李渤读书少室山，刻志于学，而后以功名显。传有之，谁谓德难厉其庶，而吾于霖村望之矣，是为记。”


　
卷之二十二
　第宅园亭二
　　

　　古田、屏南二县
　　宋
　　林用中宅　在北隅。用中与弟允中俱朱子门人。
　　欣木亭　在溪山书院前。用中建，尝读书于此。朱子有诗。详见《古迹》。
　　邵清宅　在馆崎。清尝从张载学，筑室先茔侧，子弟承家学。
　　唐御史玲宅　在县治北。
　　李朝散广文宅　在十二都。
　　苏著作大璋宅　在十都。
　　张监丞疆宅　在二十七都。
　　赵尚书汝腾宅　在城西。
　　明
　　张学士以宁宅　以翠屏山下。
　　　　闽清县
　　宋
　　陈博士祥道宅　在凤凰山下。祥道与弟旸卜宅于此。
　　陈寺丞刚中宅　在凤凰山。刚中，祥道从子也。
　　龙门精舍　在石鼎峰，梅溪之阳，山水奇秀。双崖之下，传为神龙所居。林学蒙与弟学履俱从朱子学。伪学禁起，学蒙筑室居此。宋黄幹记：“度地居民为城邑，为乡井，其居之安，其生齿阜以蕃，则其山中融结，磅礴深厚，宛委回复，必有可观者。若夫萃为中和，散为英华，涵濡孕育为哲人才士，则其瑰伟绝特，必有大可观者焉。盖人禀阴阳以生，川流山峙，阴阳之大者，其刚柔厚薄，盈虚聚散，宜悉相似也。吾友林正卿所居之乡，山曰‘鼎峰’，水曰‘梅溪’。鼎峰之山析为二支，东西迭起，仰而相向，俯而相就，卒而交互以相，人梅溪之水，氵公山而流，若往而复，若低而触，若停而蓄，莫知其所自出，如是者十数里。然后耸为双崖，泻为三滩，崖束滩驶，嵂崒澎湃，露怪呈奇，不可名状，盖一乡之屏蔽，神龙之所潜也。其乡士友顾而乐之，结茆为庵，名以龙门，属其友黄幹记之。幹未尝至其乡，独尝与其士友游，大抵洁廉削峻，好义而喜文，则山川之气实使然也，人固囿于气，当有以充其气，山之高，水之深，神龙之变化，苟有以充之，吾分内物耳，不然，渔樵耕贩，往来其间者相踵也，于我何有焉。”
　　许处士俭宅　在九都。俭游朱子之门，三世不分异，人称真儒，丞相郑性之匾其堂曰‘孝友’。
　　黄侍郎师雍宅　在二都。
　　明
　　王县令氵殷宅　在六都。
　　詹观察洪基宅　在白云洋。
　　　　长乐县
　　陈
　　严处士光宅　在十三都，大建初，光舍宅为严光寺，舍田为湖，即今之西湖也。
　　唐
　　德成精舍　在筹峰山，林水部慎思读书处。朱子题其岩曰：“德成”，以水部德成于此也。明王恭《德成精舍》诗：“春风扶醉上岩阿，盘石苍苍覆绿萝。野服不教山鸟怪，仙游偏爱白云过。骂巢事往人何在，《续孟》书存世未磨。惆怅空堂翠微里，断猿啼起夕阳多。”
　　林孝子巨卿宅　在梅花坊。
　　宋
　　郑郎中洙宅　在十三都河峰下。宋陈襄赠诗：“荣阳才子东山客，满腹精神太英特。谈天词藻驾曹刘，炙地声华压元白。”
　　高孝廉宗信宅　在后氵粤。
　　邹孝子异宅　在宾贤里，异有孝行，元祐三年举经明行修，有司为改其里曰‘宾贤’，坊曰‘文行’。互见《坊》
　　黄御史瑀宅　在青山下。
　　聚远楼　在十都福湖山梯云石下，郑助教申之居。申之从朱子游，朱子题其所居楼曰“聚远”，后楼圯。匾存。申之裔孙永昭居于石梁，仍建楼，而揭旧匾，邑人陈惟裕有赋。
　　竹林精舍　黄寺丞幹讲学处，幹居母丧，学者多从学于庐墓。朱子书‘竹林精舍’遗幹，有‘他时便可请直卿代即讲席’之语。
　　刘先儒砥故居　在龙峰岩。砥与蔡元定、黄幹友善，二公尝往来其家，故改所居曰“龙峰岩’。又龙峰西有石门洞，刘砥与弟砺筑室读书，从朱子游，朱子留山中最久，又名“晦翁岩”。明蒋以忠记：“长乐之北有龙峰，去县治十里许。峰转西有岩，岑山咢幽致，崭然出云汉之表。至其，麓有巨石峭为门，折而入，峻壁危崖，松岈萝磴，突兀左右，俨然天设。西宾太常诸峰，南鉴双湖，东极沧溟之际无遗瞩，盖一邑之伟观云。里先辈刘砥者与其弟砺，当宋乾道间，尝筑室读书其上。属晦翁朱子南游至邑，二公从讲学，留斯岩最久。其后缙绅君子，并起而张之。以翁过化地昭昭在，听睹引首，咸肃然钦也，独岩胜已哉。隆庆壬申八月，余政暇，一往登临，乃里人辄唤，‘三宝岩’。余问故，咸谓‘斯亭也’，始内官三宝者创，故名。噫!有是乎？龙峰以岩著，岩赖晦翁始显也。名岩顾掩翁，乃崇一内侍，其胡以训，亟命人题为‘晦翁岩’，且申令于里人，毋或仍故唤，作斯岩羞。或曰“翁名在天下，岩寓迹焉。”翁名镌此可乎?余则闻之，古君子达观昭旷之外，神理所解，与象俱流，即百世后，望之可兴起。今去晦翁，未论几何年，登斯岩也，睹灵境之独殊，觉群喧之就寂，想夫阐洙泗而集儒成，不觉为之喟然兴怀。至于海天寥廓、山月孤高，又想夫‘天光云影源头活水’之趣景，不觉为之洒然超尘虑也。意翁之风旨，或寓于斯，其犹可神会也耶?即苏子谓海外有形语之国，口不言而相喻以形。岩，形用也，犹可慕翁者，能以岩喻其真，有所得矣。信翁之名当与岩并传之无穷也。又访翁在岩时，曾作‘读书处’三大字勒于岩，今隐隐灭矣，乃郑司寇环浦复补书之，余为琢石，刻诸门内，以见朱子之所留，而又以明此山非黄冠缁流之所得有也，是为记。”郑世威《晦翁岩歌》：“吾闻昆仑统元气，磅礴淳腴时间值，人参其间为三才，浩然之气一而已。君不见武夷之山高插天，九曲下注剑潭万仞渊。扶舆绮靡多奇怪，潭有飞龙山有仙。剑潭一泻倏千里，汇入马江波涛涌天起。武夷矗矗无数峰，奔迸东来作南纪。卓哉千载紫阳翁，避地吴航振奇踪，四子依归杏林雨。三春歌咏舞雩风。指南夷犹倡绝学，海邦翕尔宗濂洛。参天一气薄星辰，应地无疆奠河岳。龙峰高兮天尺五，读书处兮墨迹卓今古。当年大道照容光，遮莫轻阴翳层宇。虽然消息虚盈任去留，浩然之气直与造物游，驾言从之道伊迩，请君濯足登高丘。”叶向高诗：“寂历岩扉昼不扃，昔贤曾此受遗经。年深但见松杉古，人去长闻俎豆馨。苍藓剔残余片石，白云踏尽出孤亭。一从凫舄飞来后，夜夜空山有客星。”“石径萧萧路几盘，荒祠瞻拜肃衣冠，天涯何代无逋客，海上千秋有讲坛。古戍梅花残月晓，荒村荔树早霜寒。怀贤莫起前朝恨，留得名山此日看。”
　　乾坤一草亭　在六平山，陈博士俞居此。明李骐《过乾坤一草亭》诗：“七闽胜概天下闻，六平山水尤绝伦。幽人别构在其下，满亭花木含清芬。幽人于我同乡曲，磊落襟怀迈流俗。不随倚顿富金珠，却羡邺侯书万轴。萧然一室坐垂帷，谈诗三百解人颐。钩帘绿草侵书案，卷幔群峰落砚池。余时在泮多休暇，揽秀探奇亦潇洒。烹茶时汲九溪泉，对酒傍观古人画。西上金台共别家，几年旅食向京华。峨冠束带承恩厚，渭树江云入梦赊。曲江古迹依然在，踵我联芳尚千载。昼锦还家自有期，六平精舍生光彩。”
　　三桂堂　在翰林坊，宝祐初，陈刚翁、陈合、陈谊兄弟三人联第，理宗亲洒宸翰，匾其堂曰“三桂’，门曰“儒英”。
　　吴知县节居　在岱边山，地名吴宰岭。明卓尔诗：“神物深藏古鼎津，桃花洞口薜萝春。皇家已密求贤网，不道埋光尚有人。”
　　陈朝容宅　在县西隅。
　　明
　　沧洲草屋　在筹岭，陈布衣亮隐此。中有储玉楼、沧洲十胜，与高棅、王恭文酒过从，为九老社。明王恭《沧洲十咏绿·湖》：“云归苹叶齐，雨积波声小。日夕水容清，飞来双白鸟。”《莲塘》：“荷静香露圆，波深藕根白。白皙谁家儿，折花水边剧。”《渔艇》：“白鸥将野櫂，荡漾波光冷。木落秋气多，孤蓬逗霜影。”《古柳堤》：“寒潮落沙堰，高柳入荒烟。莫把长条折，秋来欲系船。”《白沙冈》：“连峰沙似雪，迢递带沧波。好是残阳外，人稀野鸟多。”《钓矶》：“片石翳云根，隐映波光晓。君看直钓翁，机尽忘鱼鸟。”《桃花溪》：“幽蹊入林深，仙花满高树。笑谢沧洲人，来去桃源路。”《竹里轩》：“露叶凝晓烟，霜枝老苔石。夜半独行时，清凉满巾舄。”《瓜圃》：“烟蔓日已长，露花日已滋。为问东林子，何似青门时。”《秋香亭》：“池静秋气寒，黄花日朝露。卷幔待情人，幽香满林路。”又《书高漫士绘沧洲别墅》诗：“金堤沙北镜湖东，前窥筹岭后炉峰。沧洲老人年七十，朝朝宴坐于其中。葛巾竹杖何萧散，卧爱清晖不知晚。魏阙青云梦里过，谢池碧草吟中满。五岳仙游去路深，击鲜子舍费千金。如何白发沧洲上，野鹤闲云一片心。龙涎酒盏鸬鹚勺，远胜仙家大玄酪。送客天明水鸟啼，弹铉夜半檐花落。龙门高士扫新图，挥霍霜毫倒墨壶。京国浮丘亦知己，题诗早晚寄东湖。”
　　适安堂　在龙门，高典籍廷礼所居。明林鸿《过高逸人别墅》诗：“识子何不早，见子即倾倒。世人意气不相合，颜色虽同心草草。子有园林东海滨，香名满耳人共闻。梁鸿避世心不仕，孔融爱客家常贫。兹晨饮客青山墅，新压葡萄酒如乳。绿树穿窗鸟当歌，红条拂地花能舞。醉来兴逸无不为，投壶击剑仍弹棋。人生得意有如此，世上悠悠那得知。”陈亮《题适安草堂》诗：“即地可栖遁，何必远结庐，作堂依故宅，聊以适起居，青青映户庭，嘉木罗且敷。图史积左右，日与文士俱，有时风日佳，行吟步前除。萧散咏乐情，畅然形神舒。用世岂无心?出门畏崎岖。优游保贞素，庶得遗毁誉。”又《赋高漫士适安堂题于方壶所寄画》诗：“小隐翻成大隐媒，终南捷径共蓬莱。君家草堂独萧洒，半占峰南松际开。草堂松际秋声里，四壁清晖映乌几。卷幔朝眠日出高，野鹤孤云只如此。孤云野鹤澹忘形，赢得丘园养性灵。飞腾未应郎官宿，嘉遁犹当处士星。吟诗作画多放闲，心迹悠悠古人上。玩宇天空豁远怀，啸台夜雪闻清响。王门记室旧交情，国子先生若弟兄?清时共逐鹓鸾去，白头谁同鸥鹭盟?顾余别是沧洲客，蓬蔂相逢即相得。对酒龙门月色秋，放歌鸡屿潮头白。壶丘仙墨思纷纷，千里神交寄树云。坐卧草堂时见画，知君不羡北山文。”
　　王典籍恭宅　在沙堤。
　　陈知县仲进石田山房　在十九都。
　　陈赞善仲完宅　在十九都大溪山，有聚星堂。
　　李修撰骐宅　在沙京。
　　马修撰铎宅　在岭前。
　　郑参议序宅　在榴湖之滨。
　　梦星楼　在十九都，谢都御史士元读书其中。母陈氏梦星起楼上，是年士元登第。
　　郑寺丞宪宅　在石梁磁澚。
　　竹　田　在星溪，林尚书廷选读书处。明林俊《林田记》：“君子合冷，要而无忘林壑之思，张若傥来敛焉，其如故故常有余，外物至无足以扞芥其中。族丈御史大夫竹田公，其固寄之意也。公始莆之九牧林氏，福唐之长乐居焉，星溪竹田其地也。竹，公所自况，宦寓四方，其无忘竹田也，书语俊曰：‘君子无玩物之累，亦不能无故土之思。好而不溺，好之道也。忘已于物，忘物以居于道，竹恶乎溺哉!夫莲，色香而不久，清不可诬也；夫梅，任独以自芳，韵不可废也；夫菊，傲霜以晚妍，香不可泯也。松之贞过于磊砢，桧之古过于屈蟠，桐娜婀以多脆，桂离披而伤密。若殷红艳紫，妩媚之华，又乌乎录之。竹虚心劲节，远韵而孤标，不刚不柔，疏不嫉俗，亭直而不倚，历霜雪而不以少变，君子比德焉。吾奉身周旋，游走中外者，历三余纪，受三朝眷知。开府两藩，叨生杀征伐之寄，以临制百蛮，稍当东南一面，逭栋桡以副群望，藉手见乡三数大夫与我见素，亦幸矣。然而兕彷猰制，秋高水涸之期，长风送腥，刁斗夜急，孰与科头箕踞，清飚徐来，玉声琮琮然之快吾耳也?苍雪夏寒，黑炎夺焰，烟霏浮碧，宾朋退而禽鸟来，栖移合散，孰与狼烟野骼，俘馘军门，战卒裹疮之厌吾目也。材而弓矢贯七札而走万夫，孰若汗而简编对圣贤，了余日之适也?启缄疾读，读且喜，喜而又惧，曰：斯所谓公也，功成身退，天之道，宠利而居，有明监焉。公之归意竹田，先得之矣，夫竹历岁三而材成，则收功以待夫来者之长。公既有年矣，引身贤路之避，与竹而始终焉。记曰：礼，人之田也。然则竹，公之田欤?仁植义别，博溉而廉收，昔则君之，今则田之，竹之遭有是，抑大始是田也，而以骏发于公，公终惠之。近时伐叛之师，几遍区内，广素岩沾沾然无惊，贾余勇以迅扫江之西，闽之南，如遗垢。然运用无迹，而元阳开舒，群阴退听广命脉，公也申甫岳降，竹田殆自公为烈矣，象成箫韶之奏，朝堂虚位望公者久，公无困哉，徐为竹田主人，宜未晚也。”
　　林副使山宅　在敦素里。
　　郑侍郎世威宅　在阳夏。
　　　　连江县
　　唐
　　望星台　在中鹄里，张尚书莹隐处。台下有八仙屏、乘风阁。
　　明《林燫集》：“张莹词赋高丽，绰著诗名。有《月宫赋》、《四灵赋》，人竞传诵。少有诗云：‘一箭不中鹄，五湖归钓鱼。时来鳞羽化，平地上云衢。’后人因名其里曰：‘中鹄里’。”
　　宋
　　陈侍郎舜申宅　在钦平里。舜申知漳浦县，子弟四人，二为州牧，二为县令，累世同爨，推德门。
　　东里别墅　在安德里，郑知府鉴读书处。
　　陈大理德豫宅　在□□。
　　林山人谟宅　在□□。
　　常少保挺宅　在钦平里。
　　奇章别墅　在还槎里，高少保梦月隐此。有大石俯瞰大江，刻“雪浪云根蟠龙”诸字。
　　学易山房　在云居山之南，陈州守玺故宅。曾孙教谕宾读书其中。溪山环秀，有二石捍门，如鲸鱼状，旧呼石牛，令易山房名。
　　明
　　陈郎中鸿渐宅　在清河里。
　　李观察士文宅　在林永贵里。
　　东　园　在东下里，吴尚书文华别业。延袤里许，有旷如亭、万乐桥诸胜。明叶向高《过东园》诗：“尚书别业喜初成，开宴东山意不轻。花底云深遗赐履，林间春尽听流莺。当筵自愧诗情短，对景偏宜酒态生。知是乞归心便远，不妨车马日纵横。”王应山诗：“绿野堂高日未西。峰峦回合望中迷。鳌川布润花瀰谷，鹏海虚潮水拍堤。宝桂玉枝生应瑞，碧桃朱李点成蹊。薄游自笑非佳客，十日平原酒自携。”陈宏已诗：“粉堞映孤村，青山过短垣。客初投北海，公久号东园。萝月延飞盖，松风杜扫门。偏留布衣者，十日饮平原。”
  </div>
  <div class="pagination">
   <a href="福州府志乾隆本_page79.html">
    上一页
   </a>
   <span>
    ...
   </span>
   <a href="福州府志乾隆本_page75.html">
    75
   </a>
   <a href="福州府志乾隆本_page76.html">
    76
   </a>
   <a href="福州府志乾隆本_page77.html">
    77
   </a>
   <a href="福州府志乾隆本_page78.html">
    78
   </a>
   <a href="福州府志乾隆本_page79.html">
    79
   </a>
   <span class="current-page">
    80
   </span>
   <a href="福州府志乾隆本_page81.html">
    81
   </a>
   <a href="福州府志乾隆本_page82.html">
    82
   </a>
   <a href="福州府志乾隆本_page83.html">
    83
   </a>
   <a href="福州府志乾隆本_page84.html">
    84
   </a>
   <a href="福州府志乾隆本_page85.html">
    85
   </a>
   <span>
    ...
   </span>
   <a href="福州府志乾隆本_page81.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
