<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 367 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 367 页/共 388 页</h1>
    <div class="content">　　戴氏，适林云阙。云阙遇贼死。顺治丁亥，镇城陷，氏遣孤子出避，自抱少女投井死。
　　曾氏，适林云起。顺治丁亥，寇陷城，云起从陴上逸出，曾同母嫂二侄女相继赴井死。方鼎新为作《五烈传》。
　　吴氏，名慈哥，适林遇夫。顺治丁亥，寇踞镇城，遇夫逃去。吴偕儿女被擒，逼之行，道遇井，吴抱女投焉。后有瘗遗骸者，发石栏，得吴母女尸，四旬颜面如生，收其骨殓之。
　　严夏妹，林家仆妇也。夫死，自缢。又翁家仆妇林姓，夫死，饮毒死。
　　林整宋，归翁应旗。应旗病笃，与诀，林取帛示之，誓以必殉。及卒，哀哭绝粒不死，吞金亦不死，方引刀，家人夺之，旋以钗刺喉，又夺之，卒自经死，年二十二。
　　吴氏，名静宋，诸生陈民望妻。顺治丁亥，寇围城，氏携小刀自随，猝遇兵，惧辱，刎死，七日颜面如生。
　　林秀宋，适谢民瑗。民瑗从师赣州，没于阵，林闻讣欲殉，有女宜宋，将及笄，泣劝而止。顺治丁亥，携女归迳江依其弟宗平居焉。戊子，寇掠迳江，林偕女赴井死。
　　陈氏，毛翼祯妻。顺治丁亥，寇警，夫殁于阵，舁尸归，鼻血漫流。陈口舐其血。殡毕，不食七日，自缢以殉。
　　黄氏，适林德翯。海寇突至，劫之行，不从，贼刃之，断五指，仆地，贼义而舍之。后德翯遘疾，黄誓以死殉，其族闻之，争欲设祭，不可，族人闻而韪之。夫卒七日，乃自缢。
　　蔡氏，名引弟。顺治间，寇乱，氏从父三知避兵，被获。兵刃三知，氏抱父不释，兵怒并刃。氏引颈就刃，愿乞父命，脰垂绝，犹牵父裾哭，年十六。
　　周氏，林德长妻。夫病，方怀孕三月，及卒，即绝粒，与父诀，家人防之，阅五昼夜，乘间投缳以殉。
　　某氏，福清人。寇屠海口城，女被执，赴桥水死。又某御史道经福清，有一人为逻卒所获，将杀之，其女奔至馆驿号泣，辨父非贼，御史竟杀之，女遂死于父侧。时顺治丁亥季冬。
　　谢氏，归张可裕。顺治戊子，因寇乱，可裕遇害，尸僵于路。氏伺兵退，治棺为夫殡，葬毕归家，投缳以殉。
　　严银使，适庄士琅。顺治戊子，士琅被寇害，遗腹生男，及晬又死，乃自缢。
　　叶氏，广东番禺人，年十五，归邑人翁应玑为妾。顺治初，粤城告警，夫及男女各散奔，氏惧辱，即投缳死，尸悬梁间三日，颜色如生。
　　何癸宋，受聘王三长。三长殁，女闻讣奔丧，独处三年，服阕，绝水浆，昼夜号恸，自经死。
　　官氏，瑶玉，三山明经官懋功女，归吴毓琮。夫卒，殡毕，引刀自刎，为亲者所夺，因破磁器割喉几断，不死，取金钗碎咽，亦不死，复裂素以经，手弱不胜，又不死。后绝粒十八日乃死，年二十有四。
　　吴氏毓础，杨日遇妻。夫死，属纩毕，即扃户自经，众救之，翁姑父母慰劝，皆不答。夜与姑同宿，潜起自缢，姑急起，觅火不得，比举烛而气已绝。
　　翁茂宋，许字林辉祖。夫殁，闻讣遂自缢，家人救解。父兄防之益严，乃独处小楼，毁容减餐，缟素三载。后竟不食，临革，怡然曰：“吾今得为林家妇矣。”声讫而逝。
　　翁氏朝官，适张士升。士升客姑苏，病卒，讣至，氏事姑素孝谨，恐姑病增剧，暗自摧毁，密置周身之具。夫榇既返，哀奠毕，乃沐浴更衣，投缳以殉，时年二十四。
　　刘铣宋，适郭带河。带河病没，刘哀哭仆地，呕血数升，绝食七日，抚带河之棺大恸而绝，年二十。
　　曾金宋，张可清妻，年二十一，夫病，刲肱以进。夫死，以薙发刀自刭柩旁。
　　林氏，适何所献。夫死，尚未殡，自经以殉。
　　薛氏，张士璨妻。士璨由武生授守备，癸巳，赴敌，死，信至，薛告姑曰：“夫为君死，妇为夫亡，各伸其节，勿伤悲也。”绝粒八日不死，复啖铅粉，卒。
　　高氏，贡生高拱女，归陈鸣珂。珂没，子奎，甫三岁，长为娶妇庄氏。未几，奎又死，高与妇谋同死，妇请期，高曰：“陈三世无后，未了事皆吾与若事。”乃为其夫先世营邱垅，置祠田，俾三世永祔血食，遂择殉日。至期，姑妇焚香拜其夫灵毕，就堂中各悬一绳于夫柩侧，姑妇对缢而绝，颜色如生。
　　林定宋，武举人翁大城妻。姑病，刲左股和药，姑得痊。及大城病，复刲右股，不效，痛哭不欲生。遂谋立嗣，已定，投缳而死，年二十有五。
　　郑氏细启，适何师稷。师稷死，郑年二十七，绝粒十八日不死，卒雉经以殉。
　　余敦宋，年十七归方捷武。五阅月，捷武病卒，余即自缢，以救苏。次夕，密怀小刃，夜半以被蒙面刲喉，阔二寸许，祖姑与同寝，觉，亟以药傅之，复苏，延七十二日，乃绝。
　　李四妈，家本农也，为四贼所获。贼系诸妇于屋中，欲遍污之，四妈骂且手击之，遇杀。
　　林氏，归郭有执。夫死，遗孤一岁，氏抚孤一十六年而孤殇，氏乃诀诸戚属，投缳死。
　　郑氏，诸生施大升妻。顺治丙申，寇掠大升父，大升代父受辱，即自经死。郑视夫含殓毕，奔至文庙，拜且哭诉其夫冤死状，伏地扼吭而绝。
　　林清宋，何德坦妻。顺治丙申，寇乱，追且急，林告其夫曰：“君速行，勿为妾累。”乃抱石沉湖而死。
　　吴淑官，许字施延哲。延哲卒，既葬，讣至，女哀请奔丧，拜夫墓返，自缢，家人解之，夜经于床，绳断，不死，经于梁，绳又断，复食毒草，不死。自是水浆不入口者十三日，含笑而逝，年二十。顺治间旌。
　　吴氏，余廷硕妻。夫卒，仅生一女，氏抱而哭曰：“尔何不幸生我家也?”持小佩刀自刺，兄嫂亟夺之，复投缳死，年二十五。
　　黄氏，适林百马粦。百马粦溺死，黄号哭为夫殓毕，以刀割喉，气绝复苏，即引喉伤向石土皆尖刮磨，为家人救解。至晚，就缢者再，绳断不死。以败絮塞口，又不死。乃取铁筋刺入喉伤处，搅断喉根而绝，距夫死三日，年二十有二。
　　陈氏，适李道生。夫病沉疴，求速死，氏许身殉。夫妇提携而出，至市中大井旁，以绳共束其腰，相抱投井而死。二尸浮出，面色如生。
　　林氏瑞祯，孝廉林时应女，适侯官严孟兰。孟兰得疾，林刲股和药以进。及卒，哀恸几绝，取碎金吞之，不死。姑以腹有遗孕泣谕之，及生男，又不育，乃大恸，呕血数升而死，年二十。
　　刘满姐，适姚文琼。顺治丙申，海寇至，被杀，丧其元，尸舁归。氏舐血吞之，缝布为首以殓，誓以死殉。乃请伯氏子宁为夫嗣，鬻衣珥佐伯氏，葬夫于故里。越三年清明，哭奠墓所归，咽金屑，遂死，年十九。
　　张丙宋，许字刘鸣和。会海有警，两家俱内徙会城。夫死，奔丧，拜谒翁姑，伏尸号恸。一日，翁欲归其夫之丧于福清，为女治素舆，女曰：“舆已具，惟多备舁人耳。”遂取所蓄毒与金合吞之，乃拜翁姑曰：“非不欲扶榇，恐道远，戎马糅杂，未敢以寡女厕身其间，计惟以棺从，俾两魂相依可矣。”遂没，年二十。顺治间旌。
　　郑宜宋，翁长羲妻。夫死，以头触柱，血溅数尺，气绝复苏。遂断饮食，日夜搏胸恸哭，至十三日，扃户投缳死。
　　叶正端，明叶文忠向高曾孙女，适诸生张祈。祈父可仰为建宁教谕，氏随夫之任，一年，夫病，刲臂肉和莲实以进。夫死，泣拜翁姑，贻书诀母及弟，不食旬余不死，吞毒草又饵铅粉，积三十日乃卒，年二十有一。
　　俞秀官，翁矿妻。矿游学秦川卒，讣至，秀官引刀自刎，仆地，苏，以未及拜诀舅姑，乃掬水涤血，整衣出拜。至鸡鸣，仍割其喉，血尽气绝。至午复苏，恚而泣曰：“何一死之难若是?”卒裂帛自缢。
　　林氏，高畅夫妻，年三十无子。顺治庚子，寇焚高族，火延宗祊。畅夫御贼见杀，林抱夫首，泣告宗老曰：“夫为祖宗死，愿宗老为夫穴。氏从夫地下，当相为厉鬼卫宗祊也。”投缳而死。
　　林氏荆玉，周子映妻。顺治庚子，海上有警，林被虏，投水死。三阅月得其尸于海礁，肤发不坏，衣履如故，舁至家，临殓，鼻尚流血，宛然如生。
　　李王肴宋，归高彦宠。顺治辛丑，海寇突至，李被系逼登舟，跃入波心死。尸流至本里，家人获之，尚抱幼女在怀，颜色不改。年二十四。
　　施氏，许字高某。顺治辛丑，寇掠其乡，女闻之，自缢于寝，仆郑英之女从死。
　　吴氏敬珠，适高耸。顺治辛丑，海寇至，氏子匿山中遇害，夫亦于是日死。氏欲殉，因念夫与子丧未葬，会迁海令下，依弟以居。阅三年，丧毕归葬，抚棺大号，自经而死。
　　陈氏，适郭绍庚。夫卒，子三岁，氏抚子成立。子后病没，氏葬子毕，遂赴水死。
　　刘恩宋，归郭孙章。夫死，刘视含殓毕，明日从容投缳以殉，年二十七。
　　杨氏，归郭文富。夫卒，贫不能殓，人赠以棺，舁至，氏从容治具。及夫殡毕，乃经于柩侧，距夫死才半日。
　　何氏，陈彦纶妻。彦纶外游久，家故贫，氏织纺以奉舅姑。夫归一年卒，氏以死殉焉。
　　刘官宋，夫林百骥疾笃，刲臂和药。及殁，殡毕，晚谓邻媪曰：“恐吾明日起迟，烦收所晒衣。”及晨，邻媪视户不开，排闼入，则自经于梁矣。
　　翁永官，翁辅女，归林云禧。夫死，逾夕，取夫魂帛自缢柩侧，为婢救苏。又潜取夫所服绦系腰间，乘间遂悬而绝。搜其箧中，得遗诗四首，年二十一。事闻，获旌。
　　林瑜宋，归余其晁。夫死于武林，哀恸招魂，越三日自缢死，年二十六。
　　林氏盛哥，莆田人，适邑人陈孟东。病笃，氏刲股以进，不效，遂绝食十四日，复自缢死。
　　吴兰使，适郑默。默，故宋郑介公裔，得疾卒，吴扃户自经死。
　　韩氏，林其标妻。标苦贫遘疾，药饵无所出，氏刳腕内，深寸许，和糜以进。标卒，姊为营葬，韩曰：“烦代治两棺，并宽一抔土，俾妇与夫相依，死不恨。”遂自缢而绝。
　　林丙宋，归欧如经。一载而夫死，越三日，沐浴投缳卒。邑令李某请旌之。
　　薛正宋，陈文汇妻。夫死，即投缳，家人解救，一昼夜方苏，乃勺水不入口，七日卒。
　　林氏，适高希良。希良客游病且死，乃断发裂衿，函以遗氏，后火骸而归。氏哀号欲绝，乃自定期，从容自缢。
　　郑成宋，适翁肇正，肇正病卒，氏誓死相从，自治棺衾，栉沐更衣，拜舅姑及父母，扃户自缢。同时有陈氏，林士茂妻。夫卒，亲族讽以改适，氏泣曰：“烈女不事二夫，吾忍有异志哉?”乃择嗣文岩、文霍以继宗祧，即日投缳死。
　　高细宋，许字马登墀。登墀死，讣闻，氏涓日归夫家，拜舅姑，哭祭故夫墓所毕，将自裁，姑曰：“叔姒已孕，若男也，当为汝后。”姒生男，乃刺指血疏于天，豫决死期，凡七百余言。届期沐浴更衣，入内寝，投缳而逝，年二十四。
　　陈细宋，适李志俊。年二十二，夫卒，至小祥，从容雉经死，颜色俨然如生。
　　张氏璚瑞，适诸生吴焲。焲卒，遽自经，母姑救苏，寻啖铅粉，又不死。姑将厝焲柩于郊，张泣告姑曰：“请缓，以妇柩从。”阅七日不食，夜半起，沐浴更衣，拜夫主，又啖药，至日中毒发，乃端坐而逝，年二十二。
　　林聪使，适何源灏。数月，源灏卒，林哀恸欲殉，姑以年老泣止之。遂与姑食贫操作，相依为命。及姑卒，夫弟亦殁，乃沐浴更衣，投缳而死。
　　薛祖宋，郭名堪妻。夫死，投缳，绝而复苏，遂不食十二日，复雉经死。
　　林氏，归翁长钺。长钺卒，殓毕，缢于窗棂，姑急救之，犹瞪目舒气，比舁至榻，气已绝。
　　韩贞宋，归薛棨。棨卒，韩就缢，妯娌请俟棨百日从之。届期，端坐缢死柩旁。
　　魏闰宋，归诸生翁应霌。霌肄业会城，卒，魏抚孤十二年，孤暴亡，因自经死。
　　方魁宋，归施国度。夫卒，至小祥，哀哭成礼，投缳以殉，年二十七。
　　卢端宋，李育纪妻。年二十三，夫卒，无子，氏誓以死殉。翁姑泣劝之，乃守节三年，服终，投缳死。
　　林禧宋，戴可颂妻。夫死，林年二十五，即矢志以殉。家人劝以夫未葬，死无益，乃罄衣饰，谋卜二穴。至小祥，拜辞亲属，雉经于内寝。
　　王氏，适陈元城。元城业渔，溺于水，氏号哭奔赴江畔，招夫魂，觅尸葬之，越十日，雉经以殉。
　　施福宋，适陈初圻。夫卒，翁将厝初圻柩于郭外，施跪请曰：“乞稍缓，以妇柩从。”于是水浆不入口，投缳而绝，年十九。
　　翁朝官，适余瑞萃。夫死，引刀自裁，家人夺去之。遂闭阁绝食，自择死期，从容投缳而逝。
　　游乾宋，适何继响。夫客死建宁，游矢志以殉。先是游为夫置媵，生一子，至是以孤属媵，曰：“汝抚孤，为其难，吾为其易。”遂自经，年二十四。
　　江氏碧玉，适施尧盖。家贫僦居，编茅为室。夫卒，绝粒十六日，自择期，雉经以从。
　　陈琼使，许字王名世。名世卒，女告父请殉，诣王氏，入名世寝，就小楼自经死，年十九。
　　林玠宋，许字陈岁可。夫卒，女闻讣大恸，奔诣陈氏，就丧次展衾抚视，入寝室自经死，时年二十二。
　　吴氏，适余嘉谟。家故贫，氏纺织佐读，生一女四岁，而嘉谟卒。父母怜其年少无嗣，为改配，成婚有期。氏闻之，举止如常，以女托娣姒，令善视之。家人不之防，忽闭户投缳死。后女安宋适何其玫，以贤孝闻，子孙繁衍，多读书登仕籍。安宋为请余氏宗人，立祠祀之。
　　某氏，福清人，吴邦瞻妻。适迁海檄下，夫妇无依，止宿树下，邦瞻病卒，氏行丐于道，为坎瘗之，俄缢于树。
　　何兰官，许字林胜卿。闻夫讣，乞以身殉，父慰解之，不从，知其志坚，乃闻于夫家，使迎请。既至，凭棺恸哭，投缳而逝。雍正元年，旌，入节孝祠。
　　何福卿，许字王元恺。元恺卒，闻讣欲奔丧，时父客外，继母谕以俟父命，乃屏膏沐，绝笑语者久之。有密求婚者，女觉，遂闭户投缳，继母救之，苏泣曰：“儿未即死者，欲待父归诀而瞑目也，今死晚矣。”竟扼喉卒。雍正三年，祀节孝祠。
　　何琼宋，许字陈我照。夫卒，讣至三日，素服归陈氏，遂自缢。雍正五年，旌，入节孝祠。
　　游贵宋，许字给谏林云京子百峤。年十四而百峤夭，女闻讣欲奔丧，家人固止之。云京官京邸十年，归寓会城，迁百峤柩置郡西郊。女衰纟至辟踊，哀感行人，归拜翁姑，称未亡人，年七十四卒。
　　庄兴宋，郑元康妻。耿逆之变，与夫避难至江口，夫病卒，矢志守节六年。父母欲夺其志，氏誓死不从，结帛缢床中，端坐而逝。
　　方正宋，许字张可育。越三年，可育殇。正宋请奔丧，不果。及闻夫葬，引刀刲喉，父傅以药，正宋曰：“求死耳，乃傅药耶?”迨大祥，不食八日，啮舌，舌断，卒，因合葬焉。
　　俞氏，林其铭妻。姑病，刲股。夫病，又刲臂。铭没，无子，父母未葬，俞勤纺绩数年，葬舅姑讫事，遂自经。
　　柯旺使，永福人，归邑人林士章。士章遘疾将卒，柯以从死誓。既殓，裂布为两魂帛，以线联之，并置于座。至期，沐浴哭奠，从容投缳死，年二十。
　　翁好宋，郭贤锦妻。夫卒，氏年二十二，即誓以殉。有以守贞劝者，氏曰：“守难而烈易，吾为其易者，且与夫订矣。”遂于夫丧毕，自缢死。
　　林金宋，适陈孟东。数载，孟东卒，氏为殓具各两，家人知其将殉，泣劝之，答曰：“与偕生当与偕死，义也。”遂自缢死。
　　林璧官，明经林缵孙女，归陈起璋。病笃未绝，张目视林，林饮泣登楼，家人疑之，起璋犹张目视楼上，其母怪而登楼，则林已投缳死矣。起璋犹见林先殡于床，逾时目乃瞑。
　　薛氏，适闽县刘浩修。二年，浩修卒，薛闭室投缳，其母与姑奔救，复苏，越六日，凶服成，竟自缢。闾里鼓吹以送殡。
　　刘坤宋，许字林士悦。闻士悦卒，女恸绝，辄破所照镜奔丧，抵林氏，见夫尸，抚膺哀号，徐收泪问姑，曰：“妇于归何室也?”姑指其处，女即入室就缢，与士悦同殓焉。
　　何氏，柯秋卿妻。康熙甲辰，兵掠其乡，遂自缢死。
　　魏氏，名玉俊，郭家仆妇也。夫死，不嫁。邑经耿逆之变，玉俊密佩钩吻干，兵至，吞而死。
　　陈救宋，郑昌佩妻。昌佩卒，陈矢必殉。迨葬期，遂之葬处自缢死，同穴窆焉；年二十六。
　　林旭宋，适国子监生陈子榗。海寇至，氏仓皇避走，寇攫而负之，啮贼耳几断，为贼所杀。
　　何氏，诸生陈徽五妻。嫁数月，夫亡，越数日，闭户缢死，年二十有一。
　　严氏，陈一礼妻。夫死，遗一子，娶妇严氏，氏女侄也，生孙甫三岁，子卒孙殇。值迁海檄下，悒悒相对泣，媳先就死，姑随自缢。
</div>
    <div class="pagination">
<a href="福州府志乾隆本_page366.html">上一页</a><span>...</span><a href="福州府志乾隆本_page362.html">362</a><a href="福州府志乾隆本_page363.html">363</a><a href="福州府志乾隆本_page364.html">364</a><a href="福州府志乾隆本_page365.html">365</a><a href="福州府志乾隆本_page366.html">366</a><span class="current-page">367</span><a href="福州府志乾隆本_page368.html">368</a><a href="福州府志乾隆本_page369.html">369</a><a href="福州府志乾隆本_page370.html">370</a><a href="福州府志乾隆本_page371.html">371</a><a href="福州府志乾隆本_page372.html">372</a><span>...</span><a href="福州府志乾隆本_page368.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
