<!DOCTYPE html>
<html>
<head>
    <meta charset="UTF-8">
    <title>嘉泰会稽志 - 第 72 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰会稽志 - 第 72 页/共 73 页</h1>
    <div class="content">王彬之
丹崖竦立葩藻映林渌水扬波载浮载沈
　　　五言
鲜葩映林薄游鳞戏清渠临川欣投钓得意岂在鱼
　　　四言
王凝之
庄浪濠津巢步颍湄冥心真寄千载同归
　　　五言
氤氲柔风扇熙怡和气淳驾言兴时游逍遥映通津
　　　四言
王肃之
在昔暇日味存林岭今我斯游神怡心静
　　　五言
嘉会欣时游豁尔畅心神吟咏曲水濑泳波转素鳞
　　　四言
散怀山水萧然忘羁秀薄粲颖疏松笼崖游羽扇霄鳞跃清池归目寄叹心冥二奇
　　　五言
先师有冥藏安用羁世罗未若保冲真齐契箕山阿
　　　四言
袁峤之
人亦有言意得则欢嘉宾既臻相与游盘微音送咏馥焉若兰苟齐一致遐想揭竿
　　　五言
四眺华林茂俯仰清川涣激泉流芳醪豁尔累心散遐想逸民轨遗音良可翫古人咏舞雩今也同斯叹
一十五人一篇成
　　　五言
郄昙
温风起东谷和气振柔条端坐兴远想薄言游近郊
　　　四言
王丰之
肆眄岩岫临泉濯趾感兴鱼鸟安兹幽跱
　　　四言
华茂
林荣其郁浪激其隈泛泛轻觞载欣载怀
　　　四言
庾友
驰心域表寥寥远迈理感则一冥然斯会
　　　五言
虞说
神散宇宙内形浪濠梁津寄畅须臾欢尚想味古人
　　　五言
谢绎
纵畅任所适回波萦游鳞千载同一朝沐浴陶清尘
　　　五言
庾蕴
仰想虚舟说俯叹世上宾朝荣虽云乐夕毙理自因
　　　五言
孙嗣
望岩怀逸许临流想奇庄谁云真风绝千载挹遗芳
　　　五言
曹茂之
时来谁不怀寄散山林闲尚想方外宾超超有余闲
　　　五言
曹华平
愿与达人游解结遨濠梁狂吟任所适浪流无何乡
　　　五言
(钦宗庙讳)伟
主人虽无怀应物寄有尚宣尼遨沂津萧然心神王数子各言志曾生发奇唱今我欣斯游愠情亦暂畅
　　　五言
王玄之
松竹挺岩崖幽涧激清流萧散肆情志酣觞豁滞忧
　　　五言
王蕴之
散豁情志畅尘缨忽以捐仰咏挹遗芳怡神味重渊
　　　五言
王涣之
去来悠悠子披褐良足钦超迹修独往真契齐古今
一十六人诗不成各罚酒三觥
谢瑰　卞迪　丘髦　王献之
羊模　孔炽　刘密　虞谷
劳夷　后绵　华耆　谢藤
任儗　吕系　吕本　曹礼
　　后序
孙绰
古人以水喻性有旨哉非以渟之则清淆之则浊耶故振辔于朝市则充诎之心生闲步于林野则寥落之意兴仰瞻羲唐邈然远矣近咏台阁顾探增怀聊于暧昧之中期乎莹拂之道暮春之始禊于南涧之滨高岭千寻长湖万顷乃藉芳草鉴清浏览卉物观鱼鸟具类同荣资生咸畅于是和以醇醪齐以达观快然兀矣焉复觉鹏鷃之二物哉耀灵促辔急景西迈乐与时去悲亦系之往复推移新故相换今日之迹明复陈矣原诗人之致兴谅咏歌之有由文多不载大略如此所赋诗亦裁而缀之如前四言五言焉
　　桐柏山金庭馆碑铭
沈约
夫生灵为贵有识斯同道天云及终天莫反故仙学之秘上圣攸尊启玉笈之幽文贻金坛之妙诀驻景蒙谷还光上枝吐吸烟霞变练丹液出没无方升降自巳下栖洞室上宾群帝睹灵岳之骤启见沧波之屡竭望玄州而骏驱指蓬山而永骛芝盖三重驾螭龙之蜿蜒云车万乘载旗旆之逶迤此盖栖灵五岳未暨夫三清者也若夫上玄奥远言象斯绝金简玉字之书玄霜绛雪之宝俗士所不能窥学徒不敢轻慕且禁誓严重志业艰劬自非天禀上才未易可拟自惟凡劣识鉴鲜方徒抱出俗之愿而无致远之力早尚幽栖屏弃情累留爱岩壑托分鱼鸟涂愈远而靡倦年既老而不衰高宗明皇帝以上圣之德结宗玄之念忘其菲薄曲赐提引末自夏汭固乞还山权憩汝南县境固非息心之地圣主缵历复蒙絷维永泰元年方遂初愿遂远出天台定居兹岭所憩之山实惟桐柏实灵圣之下都五县之余地仰出星河上参倒景高崖万沓邃涧千回因高建坛凭岩考室饬降神之宇置朝礼之地桐柏所在厥号金庭事昺灵图因以名馆圣上曲降幽情留信弥密置道士十人用祈嘉祉越以不才首膺斯任永弃人群窜景穷麓结恳志于玄都望霄容于云路仰宣国灵介兹景福延吉祥于清庙纳万寿于神躬又愿道无不怀泽无不至幽荒屈膝戎貊稽颡息鼓辍烽守在海外因此自勉兼遂微诚日久勤劬自强不巳翘心属念晚卧晨兴餐正阳于停午念孔神于中夜将三芝而延伫飞九丹而宴息乘凫轻举留舄忘归以兹丹款表之玄极无曰在上日鉴非远铭石灵馆以旌厥心其辞曰
道无不在若存若亡于惟上学理妙群方用之日损言则非常儵焉灵化羽衣霓裳九重峣屼三山璀璨日为车马芝成宫观虹旍拂月龙辀渐汉万春方华千龄始旦伊余菲薄窃慕隐沦寻师请道结友问津东采震泽西游汉滨依俙灵眷髣佛幽人帝明绍历惟皇纂位属心鼎湖脱屣神器降命凡底仰祈灵秘瞻彼高山兴言覆篑启基桐柏厥号金庭乔峰迥峭擘汉分星临云置墠驾岳开棂涧涂蹇产林圻葱青谁谓应远神道微密庆集宫闱祥流罕毕其久如地其恒如日寿同南山与天无卒更生变炼外示无功少君飞转密与神通因资假力轻举腾空庶凭嘉诱永济微躬
　　会稽山赞
郭璞
禹徂会稽爰朝群臣不虔是讨乃戮长人玉匮表夏玄石勒秦
　　太平山铭
孙绰
隗峨太平峻踰华霍秀岭樊缊奇峰挺崿上干翠霞下笼丹壑有士冥游默往奇托肃形枯林映心幽漠亦既觏止涣焉融滞悬栋翠微飞宇云际重峦蹇产回溪萦带被以青松洒以素籁流风伫芳翔云停蔼
　　祭禹庙文
谢惠运
谨遣左曹掾奉水土之羞前荐夏帝之灵咨圣继天载诞英徽克明克哲知章知微运此宏谟恤彼民忧身劳五岳形瘦九州岛呱呱弗顾虔虔是钦物贵尺璧我重寸阴乃锡玄圭以告成功虞数既改夏德乃隆临朝总政巡国观风淹留稽岭乃徂行宫恭司皇役敬属晖融神息略荐乃昭其忠
　　北山移文
孔稚圭
钟山之英草堂之灵驰烟驿路勒移山庭夫以耿介拔俗之标萧洒出尘之想度白雪以方洁干青云而直上吾方知之矣若其亭亭物表皎皎霞外芥千金而不盼屣万乘其如脱闻凤吹于洛浦值薪歌于延濑固亦有焉岂有终始参差苍黄翻覆泪翟子之悲恸朱公之哭乍回迹以心染或先贞而后黩何其谬哉呜呼尚生不存仲氏既往山阿寂寥千载谁赏世有周子隽俗之士【周颙字彦伦元徽中出为剡令建元中为山阴令】既文既博亦玄亦史然而学遁东鲁习隐南郭窃吹草堂滥巾北岳诱我松桂欺我云壑虽假容于江皋乃缨情于好爵其始至也将欲排巢父拉许由傲百氏薎王侯风情张日霜气横秋或歌幽人长往或怨王孙不游谈空空于释部核玄玄于道流务光何足比涓子不能俦及其鸣驺入谷鹤书赴陇形驰魄散志变神动尔乃眉轩席次袂耸筵上焚芰制而裂荷衣抗尘容而走俗状风云凄其带愤石泉咽而下怆望林峦而有失顾草木而如丧至其纽金章绾墨绶跨属城之雄冠百里之首张英风于海甸驰妙誉于浙右【字书曰江水东至会稽山阴为浙江】道帙长摈法筵久埋敲扑諠嚣犯其虑牒诉倥偬装其怀琴歌既断酒赋无续常绸缪于结课每纷纶于折狱笼张赵于往图架卓鲁于前箓希踪三辅豪驰声九州岛牧使我高霞孤映明月独举青松落荫白云谁侣涧户摧绝无与归石径荒凉徒延伫至于还飙入幕写雾出楹蕙帐空兮夜鹤怨山人去兮晓猿惊昔闻投簪逸海岸今见解兰缚尘缨于是南岳献嘲北陇腾笑列壑争讥攒峰竦诮慨游子之我欺悲无人以赴吊故其林惭无尽涧愧不歇秋桂遣风春萝罢月骋西山之逸议驰东皋之素谒今又促装下邑【铣曰下邑谓山阴也言山阴秩满因向京而过山也】浪枻上京虽情投于魏阙或假步于山扃岂可使芳杜厚颜薜荔无耻碧岭再辱丹崖重滓尘游躅于蕙路污渌池以洗耳宜扃岫幌掩云关敛轻雾藏鸣湍截来辕于谷口杜妄辔于郊端于是丛条瞋胆迭颖怒魄或飞柯以折轮乍低枝而扫迹请回俗士驾为君谢逋客
　　何征君墓志
梁简文帝
先生履玉烛之(仁宗庙讳)气应大贤之一期实生而知机抚尘斯庶敬非习起孝乃因心聚徒教习学侣成群与沛国刘瓛汝南周颙为友陆琏贺玚之徒更道北面永明中王文宪俭受诏撰礼未竟而卒属在司徒文宣王王以让先生因广加刊缉故以含文燕居说六典五恩之义或齐侯所不镇孟嘉所未知皆折兹大物成此良教小人道长每讽考盘之诗君子道消便执天山之筮乃毁车挂冠拂衣东岭始居若耶来从秦望今上经纶天地权舆鼎业始征为军谋祭酒实允文若之举且光彦先之选又征特进右光禄大夫高尚其事确乎不拔玄纁徒往束帛虚归而给白衣尚书禄固辞不受卒窆乎其山正衾在殡（口□）镂器与王衣尧典入棺耻密章及圭绶知与不知并怀惋怆咸以人亡素楷礼坠文章洙泗颓经扶风罢学关西疑圣之德自此长沦高松引风之气于兹永息余昔在殊方亟枉翰迹钦风味道迄淹岁时既而位阻桂宫途乖咫尺不获拥经步至问春卿之痾徐轮三反入杜夷之舍痛祥云之灭采悲列曜之晞晖追勒高乡乃为铭曰
文范高世　玄晏绝伦　复有令德　远之与均
谁与均此　呜呼哲人　第五肥遁　余轨尚遵
司空开学　其风不泯　传兹孝敬　曰悌且仁
气高琼岳　心虚谷神　括羽儒囿　舟舆席珍
既游慧水　兼引法轮　谈扇犹在　鸣琴尚陈
如何不慭　德素长沦　寂寥岩穴　荒凉渭滨
桥曰只鸡　徐称酹素　余钦夫子　风期夙着
</div>
    <div class="pagination">
<a href="嘉泰会稽志_page71.html">上一页</a><span>...</span><a href="嘉泰会稽志_page67.html">67</a><a href="嘉泰会稽志_page68.html">68</a><a href="嘉泰会稽志_page69.html">69</a><a href="嘉泰会稽志_page70.html">70</a><a href="嘉泰会稽志_page71.html">71</a><span class="current-page">72</span><a href="嘉泰会稽志_page73.html">73</a><a href="嘉泰会稽志_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
