<!DOCTYPE html>
<html>
<head>
    <meta charset="UTF-8">
    <title>徐霞客游记 - 第 5 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐霞客游记 - 第 5 页/共 13 页</h1>
    <div class="content">


　　徐霞客逰记卷三上
　　钦定四库全书
　　徐霞客逰记卷三下
　　明　徐宏祖　撰
　　西南逰日记四【广西】
　　六月十二日自苏桥登洛容舟顺流西南五十里过永福县又八十五里泊新安铺
　　十三日一百二十里扺洛容县陆去栁州府五十里水须三日溯栁江乃至遂定骑为明日陆行计
　　十四日出城南西二十里为髙岭铺南寨山秀立其南乃南折登岭共五里直抵南寨山西栁江逼其西崖舟人舣舟以渡有小溪自南寨破壑西注栁江曰山门冲江东西为洛容马平界去治各二十五里登西岸濒江南向行为马鹿堡东望隔江南寨山分枝耸秀亭亭露竒又五里西向逾坳入则石峰夹道森立南峰曰罗山顶北向有洞斜骞开两门仰眺无跻扳路西麓又有洞骈峙其北峰南面峭削尤异西二里小峰中峡立曰独秀峰回眺罗山西麓洞心异之遂从岐东南披宿草一里扺罗山西南角东转循其南麓北望山半亦有洞南向髙少逊北巅而面背正相值转山之东逾坳北入一坪中开其右峰北巨石数十丈斜叠起衣折古劲逼肖左崖之北双门坠峡下内洞北向深削成渊底伏流澄澈两旁俱削壁数十丈南进窅然莫窥其源北抵洞口壁亦崭絶上有横石髙二尺如阈可坐瞰其底无能逾险下也北出峡门上有道直上西峰得石坊坊后有洞东向中甚髙平寛朗探其左北转渐黒隘右则西上愈昏邃兾后有透明处久之不得出仍从石坊共二里转山西麓先入一洞门西向左转而西进黒不可扪右转东下穷于水出洞又北即向大道所望洞洞门亦西向连叠两重洞外一大石横卧当门峻不可逾北有隘侧身以入为下洞中悬一石复界洞为两南北列先从南门入稍洼下南壁峻裂非扳跻可及北崖有微隙正穿入北门内内亦下坠东入洞底水声汩汩与南洞右转之底下穴潜通由北门出仰视上层石如荷叶下覆虚悬径絶上跻复从南门侧左穿外窍得旁龛龛外有峡对峙相距尺半其上南即龛顶尽处北即覆叶端从峡中手扳足撑遂挺虚凌其上上层洞东入不深惟洞北裂崖成窦环柱通门石质态各各创变扳隙西透崖转南向开二楹下跨重楼阳朔珠明外此为最出洞返独秀蜂下西向大道驰五六里北望两尖峰亭亭夹立南则羣峰森绕中有石缀出峰头纎幻殊甚又西五六里栁江自南而北即郡城东绕之江也西渡江二里入栁郡郡三面距江故曰壶城江自北来复北折而去南环甚寛北夹束形正与壶等寓郡治西因静闻病卧予亦数日不出
　　十八日始出大南门渡江江之南稍西为马鞍山而两端并耸为郡案山稍东为屏风山形伏处方正东北为登台山乃扼江北转者也马鞍西尖峰耸削曰立鱼山山特起南复有山映之非近出其下不能辨立鱼当宾州大道在城西南隅由山东北麓蹑级盘崖上岩门东向踞山半门外右上复旁裂一龛若缀阁其左下拾级数层又另穴一窍双峡夹壁髙穹直入皆门以外景也入岩张巨吻中寛夷整朗后通两窍一南一北皆穿腹西入先由南窍进内忽窿然髙盘西复透一门逾阈出西临絶壑遥睇西南羣峰开绕延甚广由门右穿峡窍以下复有洞西向石柱中悬柱后穴即前洞所通北窍也门内左循岩壁上洞横南北势愈髙盘顶有五穴乗空纷若列星其下东开一穴前逹僧栖置键不通行稍南西转下峡复西透一门前亦下临西壑门左转入内亦下坠成峡直迸东底深峻不入下縁其上扪崖透腋又南出一门前一小峰枝起与大峰骈立成坳从其间扳崖梯石直蹑立鱼巅是洞透漏山腹东开门二西开门三南开门一顶悬顶裂复十余穴真异境矣仍出前洞门右歴级南上少憩僧庐东瞰山下塘滙水一方内沁不知所去东所对即马鞍西北麓为仙奕岩居人祗知马鞍不复晓仙奕实无二岩也东南所对乃马鞍西北枝峰峰有夀星岩岩后重岩回复为马鞍奥境非一览可尽予欲静闻故并仙奕俱留为后防
　　十九日留仆伴静闻寓中予独挈囊为融县防出西南门得沙弓小舟同舟者欲明晨行竟宿沙际
　　二十日上午始发舟循城西北溯栁江江之西鹅山亭亭独立旷野中自栁郡西北两岸山土石间出土山迤逦间忽石峰数十挺立成队所异阳朔桂林者彼四頋石峰不受寸土此则如锥处囊中尤觉有脱頴异北二十里泊古陵堡
　　二十一日过杉岭江右尖峰突出共五十里抵栁城县城西江道分为二自西来者庆逺江也其源一出天河县为龙江一出贵州都匀司为乌泥江经忻城北入龙江合流至此自北来者怀逺江也其源一出贵州平越府一出黎平府流经怀逺融县至此二江合为栁江所谓黔江也下经栁郡歴象州与郁江合于浔今分浔州南宁太平三府为左江道以郁江为左也分栁州庆逺思恩为右江道以黔江为右也然郁江上流复自为左右二江则以云南交水南盘江为右交趾广源州丽江为左也二江合于南宁西合江镇古左右二江指此今则以黔郁分耳南盘自交水下田州至南宁合江镇合丽江是为右江北盘自普安经忻城为都泥江入黔江经象州至浔郡合郁亦为右江是南北二盘在广右俱为右江但合非一地耳云南志以为二盘分流千里至合江镇合则误以为南宁左右二江俱源自盘江不知南盘无闗于丽江北盘且不出合江镇也下午自栁城北溯怀逺江入又十里抵旧县
　　二十二日暑雨时作仅行三十里
　　二十三日西北十里过草墟江右崖壁峭秀又十里江左山崖回亘内遥峰森列攅合天半于是舟反东北转十五里扺沙弓融县内江也江之西南即为罗城县东界西望隔江羣峰滙聚处皆罗城道中所由也
　　二十四日仍附原舟向和睦墟先是沙弓人谓明日乃和睦墟期墟散有融县归舟原舟亦往墟市米故仍附之行舟自沙弓西即东转北一里有江来自西北舞阳江也内滩石甚险又北东九里扺和睦墟墟已散不得舟得一荷盐归者附囊与之行北二十里大道直北向县而荷囊者家东梁西北遂同西北行二里上鸡笼岭西大山曰古东山山北东隅为东梁抵县大道所经也越鸡笼岭三里抵其家去真仙岩尚十里余去县十五里
　　二十五日北取真仙道过读学岩岩有二门俱南向东西并列相去数丈外障骈崖中通横穴若复道行空蜃楼内朗垂莲倒柱钩连旁映轩爽可憩西有小石峰特起田间旁絶延附亦有门东向并越水畦入之初入觉峡逼无竒穿门西进罅迸十字西既通明南北俱裂窍土人架木窍间若欲为悬阁以居者又西循溪塍里许抵赤龙岩岩北向穹然山半洞前北突两峰洞当其中髙旷宏邃底平而上窿门内石台两重界其间洞右列柱分楞别成欹室中洞直入数丈脊稍隆起成仙田中毎贮水更入渐洼暗闻内门束如窦止容平身入入则廓然通别窍恨不擕炬一竟其奥山前有溪自西来分两东抵东梁北滙安灵潭为灵夀溪之上流云下山北越溪北山有洞骈列门南向虽髙穹侧裂中乃下旋如坠螺门外右跻复飞嵌悬崖趣丰凭踞乃下此山正与赤龙南北对读学则东西肩列北趋间道正由此山读学两峡中山东隅复开东向两岩曰钟洞曰钟洞岩北岩浅峻若钟剖其半南岩门髙层穴屡引上透无级入下洞当门巨柱中悬环转无余地遂下直北趋二里越一脊脊北为百步塘尖峰四列中间平壑一围循山右转又一里山分突三峰北向列西一峰山半洞门西向舍之中峰洞东向东峰洞西向先登东峰洞洞南北迸横峡斜窦有石自山巅下嵌峡底四面可绕而出次登中峰其洞北窍下裂上悬南牖石飞架其间上牖前突石台憩卧甚适下直北径百步塘三里越塘北小溪自古鼎来横涉之又大溪自南趋北即赤龙岩前水东过东梁至此二水合而北行一石梁横渡东西俱骈峰成峡溪流其中曰灵夀溪北一里滙为安灵潭神龙之所窟也又北里余山当面横列洞门开张山半予疑真仙岩至矣至则路转出其西麓遂东行环其北北复有洞不识中贯南洞否时望真仙岩山尚在北北即安灵溪水流入真仙后洞处予初未晤遂东循山麓出北转一里与东梁大道会峰转溪怒始见真仙前洞东北髙悬溪流从中北出前有大石梁二道越梁而西南向入洞洞门圆迥如半月髙穹中剜一山之半其内水陆平分北半髙崖平敞南半回流中贯由北畔陆崖入数丈中壁横拓分二道壁之西有窍南入僧栖倚之壁之东南溯溪岸深入巨柱中悬上下缀旒纷郁稍后则老君巍然须眉皓洁皆玉乳所幻结故又名老君洞其后则千门万戸乳像愈极缤纷以无炬未及入下则溪滙为渊前趋峡壁激石轰雷其隔溪东崖南与老君对者溪上平耸为台后倚危壁为下层北与僧栖对者层阁髙悬外复疏明为上层但非鹊桥不能渡遂出憩僧栖同僧参慧入市随之北一里过下廓又北则大江在东即潭江北自怀逺大融南来者蔡邕江西自丹江桥绕老人岩至此东入江二水合流下廓旁道当其中北渡蔡邕桥入融南闗约二里城居甚寥落问老人岩道复从下廓北循蔡邕江西南行西抵一峰石势叠耸回削千仭老人岩当北溯溪岸予悮南入山峡峡乃老人岩南支与南山夹成者南峰北麓石磴盘山而上有僧方汲趋问之其上爲独胜岩非老人岩也穿穴入内开一龛稍洼亦隙裂成楞但无光透耳独胜北有鲤鱼岩即古弹子岩闻乳柱甚丰不及往仍东北出下廓溯西北小溪抵老人岩山下下有洞东向舍之西向拾级上两崖合束悬磴其间取道甚胜已透入一隘转北上至岩之前门其岩一洞两门前门东南向后门东北向石崖髙跨而东突洞彻其下前后相去不逺亦穿岩类惜前后俱障以佛庐遂令空明顿失从庐侧转入后岩仰见盘空之顶后岩僧樵未返门闭不得入留为后防下山出独胜东峰披蔓草行二里暮抵真仙岩宿
　　二十八日参慧束炬防真仙后暗洞始由天柱老君像后入溪之西崖陆洞也千柱层列众窦竞起前之崇宏雄旷忽为窈窕灵奥穷搜殆尽石下巨蛇横卧火烛之不见首尾逾之出入竟伏不动然此奥虽幽邃犹溪西一隅时时由隙东瞰溪流兾得一当终未能下涉既出回頋溪窦内透天光对崖旁通明穴益神动不能已托参慧入市觅筏为必入水洞计参慧复爇炬引予由岩前左石下北入深穴穴虽幽深无乳柱幻空然下多龙脊盘错交伏鳞爪宛然亦一竒也出洞参慧往觅舟予恐不能遽得不若躬往索之且以毕老人诸胜乃出洞北大道西望山峡间峰峦耸异内有刘公岩草深无仍从下廓先趋老人岩门东向西北窍深入渐暗闻秉炬以入径甚逺从门左仍跻石峡抵上岩转透后岩内结阁尽踞洞口阁前临眺上下悬崖峭絶蔡邕江西来潆其北麓自爲分合抵岩下北转去大江当其前恍然如天表飞仙直北即香山遂下山截流渡江水浅不及膝溯江北行望其西江所以来处峰峦瑰异内有鸡塲洞几随之西遇荷薪僧指香山在东北乃转循北山东麓一里西登级抵香山庙庙虚无人东北至县西门又南过下廓遇樵者令觅舟入真仙二人慨然许之先是予屡觅之居人俱云此地无筏而舟为陂阻无由入洞须数人负之趋不意此乃漫相许予心不以爲然窃计岩中有遗构可结桴浮水独木不能自移还与参慧图之抵岩参慧已归亦觅舟不得惟觅人结桴爲便意与予适合
　　二十九日晨促参慧觅结桴者未行昨所期樵者呼羣至问已入洞否予应以待舟樵者谓舟不能至若聨木为桴予軰水中挟之入正与舟等参慧即以觅人钱畀之遂羣负木入溪斩竹爲筏顷间桴就复以岩中大梯架其上更置木盆予踞坐盆中诸人前者引縴旁者挟篙后者肩耸遇深渊辄浮水引之遥不能引辄浮水挟之始由洞口溯流仰瞩洞顶益觉穹峻两崖石壁劈翠夹琼渐进渐异前望天光遥遥层门复穴交映左右既入重门两旁俱有层窦盘空上嵌前后光明皎然彼此照耀挟桴者欲从中爇炬登崖以穷旁窍予令先溯流出后洞乃复浮水引桴抵洞门门西南向吸川饮壑溪破石而下桴爲石格不能入溪舍桴践石出洞又然一天也溪石坎坷不受踵望左崖有悬级在伏莽中援莽蹠空上不数十步辄得溪径四望平畴中围众峰环绕即予昔来横道北岩之东北隅也返登桴顺流入洞中扃东向俱有穴可登而西崖穴髙难扳且前防暗洞彷佛近之东崖则穴竞门纷曾未一歴遂爇炬东入其上垂乳环柱与老君坐后暗洞诸胜工力悉敌从其内穿隙透折多有旁穴星星上彻云影知其东透山肤甚薄从其侧宛转北出已在老君对崖之下层因崖爲台下临溪流再出即爲对崖之上层上亦列柱纵横崖壁峻阻与此层无径相达仍引桴下浮欲从溪中再上浮崖亦悬嵌无由上跻计取道当从洞前南转抵东北山椒可入洞中非架飞梁不能上也乃絶流引桴还登东崖诸人释桴归去予亟呼其中一黠者携余炬防刘公洞北半里西向转入小岐向山峡二里抵山下一洞在南山东向一洞北向北山中突峰又一洞东向方莫知适从忽闻牧者謦欬声遥询之北向髙骞者是披莽从之其人见予所携炬一束笑谓入此洞须炬数枚乃可竟仅此将何从伏莽中石磴隠隠随之跻洞门巨石前横从石隙入崖上大镌西峰之岩四字爲寳祐三年李柱髙书前又有碑记二方其一不可读其一为绍定元年太守刘继祖重开此岩桂林司理参军饶记并书始知名洞以此入洞先炬从其后右畔入乳柱环转不数丈出又从其后左畔入数丈后愈转愈廓玉笋左右森罗升降曲折杳不可穷纪恐火炬易尽竭蹶甞脔出不知蔗境更何如也西望北山中突洞石态秀出门若双列中必相通趋其下崖悬无路者已去见予徘徊留眺复至引入南麓小洞内浅不通上岩上岩危嵌峰半遥望多姿近之了无警目且径絶无援不得不却步及东行囘頋纷纶之致复标异撩人仍强者芟翳级石猿引以登予接之遂歴其上削壁层悬虽两崖并列中不共贯外复浅竭兴索而返东南抵真仙岩阻岩中数日
　　七月初三日予出洞往觅对崖明窍径东越洞前石梁循山南转而西径伏草中时不能见抵后山过脊竟不得西向登崖径乃莽然跻山半觅之皆石崖嵯峨无窍可入度其处似过而南悬崖复下忽二农过其前询之果尚在北也依所指西北上莽棘中果有一窍止容一身而下坠甚深俯瞰之深余三丈即北崖僧栖对望处已闻搨碑僧笑语声但崖峻下悬不能投虚坠眺视久之见左壁有隙虽直上无容足扳指处隙两旁相去仅一尺五寸可臂绷足撑下乃左转向隙转处石皆下垂无上岐圆滑不受扳践摩腹过既至隙中两臂两足若胶钉稍动即且溜脱下然即欲不动支撑久力竭势必自溜不若乗其势蹲股就之迨溜将及地辄猛力一撑遂免颠顿此法亦势穷所生非学问可及也既下岩寛四丈中平下临深溪前列层柱若防栏岩内四周环壁皆纷纭葳防非雕琢可殚前与西崖掩映后复得洞顶双明窍从中遥頋溪出入处俱一望皎然収一洞全胜真仙爲天下第一此又真仙第一也岩右一石平突溪上由其侧扳崖而北又连辟两龛内俱明洁石壁危嵌色态交异如初坠处其前崖亦有一柱傍溪起中纎圆类指上抵洞顶复结幢络蛟龙绕纎指下垂环而夭矫者数缕内近龛处复有石圆起三尺拍之声若钟其旁倒悬之石皆能传响此皆溪东上层之崖也南与下层并峙崖相隔无几中有石壁下挿溪根无能外渡稍内有隙南入皆倒垂龙形纵横交折兾其中通南崖尚有片石隔若凿空取道于此从下层台畔结浮桥渡老君坐后宛转中通无假道于外免投空险真跻胜快事也时虽溜下计上跻无援隔溪呼僧栖中搨碑者乞其授索垂崖庶可挽之上搨者不识外转道欲以长梯涉溪溪既难越梯长不及崖之半即越溪亦不能下徬徨久之拟参慧归觅道授索因午过犹未饭反覆环眺其下隙虽无可扳其侧覆崖反有凹孔但上瞰不得见下可因跻耸身从之如鸟斯翼不觉透井出仍从莽中下山返饭真仙岩而卧
　　初四日闻西南十里古鼎山有悬岩髙悬鐡旗新辟且可从真仙后溯灵后上流几欲命屐为搨所羁初六日搨事竣始探鐡旗岩晨飡即行过来时横列之北洞及南洞南过安灵潭西渡溪从岐西向山坳半里逾坳路渐大透山峡出共一里南越小桥即来时横涉小溪上源也桥南山半洞北向无竒循麓西至古鼎村问鐡旗岩居人指西北峰半半里抵峰之东南又西始见洞悬山半阁倚于前稍上得层级大木横偃级旁上丛木耳芝结其下予时急入岩不及细检抵岩岩南向正与百步塘南山相对内亦无竒外胜颇饶鐡旗名以峰着非以洞着也因问僧龙岩所在僧初住山误以沸水岩爲龙岩指予西南入龙岩实在东南古鼎村后山予不知从僧半里至沸水岩下穴东北向满潴水内声硡峒东穴亦如之盖其下皆中空故也予所闻龙岩在山半乃望髙上跻上岐两峰中削千仭东西各有浅穴侧罅终无危厓注水乃下东至古鼎村村后山南向开洞一髙峡上穹一圆窍并峙即从岐东上皆无峡中之水如所云龙岩者既下仍由村北旧路过小桥溪挟暴涨桥没水底二尺杖伞以渡念小溪如此若灵夀石堰涨髙势涌必难东渡遇土人取笋归古鼎问之曰大溪诚难涉可逾岭抵溪即随溪北下止涉一小溪竟绕出老君洞左矣予闻之喜甚逾坳抵安灵西堰果水势汹涌非揭厉所能及即随溪左北行约里半近隔溪横列之南洞溪遂西转又环西面一独峯从其西麓北转东向趋老君后洞灵夀大溪已东去惟西山夹中有小溪西来注之上有堰可涉循溪而东从左越坳下坳皆悬石层嵌藤刺冐之不觉防身沈顶手足失势倾荡洪涛中汩汩终无出理久之竟出坳脊俯扳棘滚崖出洞左蔬畦得达洞参慧已下防支扉矣呼啓扉者再得入洞若更生焉
　　初七日别参慧入城讯舟
　　初九日始得小舟过午舟发东南行巳转西南共六十里泊沙弓
　　初十日四十里爲罗岩村岩在江右层沓斑驳五色粲列南崖稍低石芝偃峰顶崖半匏剜一洞当有胜可寻惜来时以暑雨掩篷今去仅隔江遥睇耳又四十里栁城县县南二里江之东爲峦拦山削崖截江爲县城南障西即峭峰丛立土人指爲笔架穿山者棹月顺流瞬息二十里一山兀耸江东岸排列而南江亦随之南折滩声轰轰如殷雷爲倒催滩又南四十里抵栁州府泊南门城鼓犹初下也
　　十一日早入寓静闻未瘥頋仆亦病往返二十日兾其霍然同行加以頋仆尫弱尤甚爲之怅怅
　　十三日出城南渡江循马鞍山北麓西行折而南循其西麓由西南坞中登山草没石级湿滑不能投足仙奕岩在山半削崖下门西向正与立鱼对祗隔山下平壑中一潭岩内逼如合掌深止丈余岩右有石端耸上迸裂成纹参差不齐虽可登憩以爲黒肌赤脉分十八道可奕似未确岩左东南上又裂一岩形与仙奕等西南向其下东南抵坳中又迸一岩亦浅隘不足观仙奕三岩齐列山半俱相伯仲而已西下山麓还望复得一岩亦西向正在中岩下岩前砥石如枰其北石窟成峡北透通明中开朗可憩出岩西盘一山嘴转出东南山半有洞西南向登之洞门岈然中髙穹上出下深坠纵横成峡楼殿层叠虽不甚寛放固以危峻逼裂见竒入门有石突门右青踞若牛背复髙突一石圆若老人首先是立鱼僧指其处有夀星岩必即此由突石左悬级下坠西出突石之下则下堕渊削上级虚悬皆峭裂不通行东入峡道中湾环以进忽天光上映仰睇若重楼空架两崖上覆下嵌无由度虚上跻遥见光映处内门规列髙悬夹崖末外戸分透前山顶平若覆帷恨不牵绠一登下山东仰北山半复有门南向计其处当即前洞光映所通也下俱回崖层亘稍东循崖西北上逾下崖抵中崖上崖卒悬絶不得上复从前道下更东循崖角西北登上崖沿崖西陟则洞前三面皆危壁倚空惟此一线盘崖可达前有平石如露台内旋室方丈四壁俱环柱骈枝分布宻嵌西北内通一门下临深峡果即前仰睇透空处也仍循崖端东南下南复有山鹊起从西麓仰眺山半悬崖穹拓黄斑赭影欲登无路循山南行得防径从草中东上抵一门外虽穹然内仅如合掌无可深入望黄赭削立处已在其北崖嘴间隔不可盘陟复下至山麓再从莽中望崖登久之抵崖下崖危削数千尺上覆下嵌若垂空之云亘接天半毎当平削处裂孔一方中多纷纶竒诡第琐隘不能深入循崖北行上有飞突之崖升降石罅中如度凌虚槛榭披览久之下山东出前峡逾畍峡石垣又东两崖石皆巉嵌丛翠倚之共一里出马鞍东麓得北来道截大道东一里爲郡东门对江渡于是濒江南岸倚屏风山北麓东行里许抵登台山江爲山扼转北去路从山南绕东麓而北一里有山横列三峰其隂即王氏山房所倚予昔来自洛容从其北麓渡江者也山南有洞骈立南向岈然其山倒石虚悬内裂三峡外通三门宛转回合惜不甚深扩西峰之阳复有一岩南向皆赭赤之石中甚浅遂下西坡小径北循西麓逾一冈竹坞蓊丛共一里余东倚山麓西临江坡坡上宻箐蔽空连麓交映道出其下行空翠中一里抵姚埠东门渡由村后南向登山入竹坞中筤筜万个俱碧玉森翔烟笼日透光影鲜净清风来披洒涤烦虑已而上山石磴甚峻西南折穿榕树根中又东上过一庋石片下石去地五六尺崖旁平出薄齐架板上爲王氏山房小楼三楹横洞前北临絶壑胜赡遐眺楼后即洞洞髙不受楼揜曰东林洞洞后分东西窍南入西窍稍东转黒隘不堪进东窍亦从南入转东忽明逾东阈出巨石迸裂成两罅北透者石丛而平台中悬其东下隙则茅阁虚嵌削崖四旁耸石成云非若他山透腹出一览竭致也从洞东南跻岭顶石磴危峻収望愈扩直南尽登台久之下山渡舟适至由东门二里返寓
　　十七日同静闻及仆下浔州船以中元节无旅客故留滞数日
　　十八日晨飡后放舟十里有小山在江左江稍东北曲小山东爲龙船山又西道爲夹道双山乃北门陆路所出也又五里爲油闸江始东转十五里乃转而南南十里爲山门冲即向日洛容来渡江处江东爲南寨山西麓石崖回返下嵌江流又南十里爲罗峒前有山兀突坪中罅裂其南上连下透如石门其巅一圆石突缀作一僧倚崖南向肩与崖齐头颅上出又五里诸峰森丛江右由山门冲至此江稍西南转又东五里转而南一回渚成涯曰犂冲山脉北自牛角尖下江流环其东南西三面中成盘涯宛似犂尖云忽北转五里直抵牛角山下复转东去滩声如轰雷久之乃止悬流回防一防数里曰横旋滩自犂冲北转至此若破壁出东南下滩五里山渐开又东北二十五里至山江口洛青江自东北来注日已西遂泊
　　十九日乗月放舟五鼓抵宾江有岩特立江左下削上突江因之西转二十里至象州城在江东岸隔江即爲象山西二十里过大容堡遂西南行两岸始廓然无山又东南十五里都泥江自西南来会江东北岸一小山北面分耸西岐为突兀东峰峭削尤甚正对都泥江入江口特建标以识都泥江者北盘之水发源杨林海子抵普安州由泗城下迁江歴宾州来宾出于此溯流舟至迁江止上流即土司蛮洞人不敢入水多悬流穿穴故鲜核其源流也又按庆逺忻城有乌泥江由县北合龙江询之土人咸谓忻城絶无北合龙江水口盖即都泥南下迁江者且迁江忻城南北接壤乌泥都江音声相乱实无二水也又东南二十五里东下大滩曰菱角滩又二十里泊泷村
　　二十日放舟五里下大鹭滩江右石峰复骈列出又南五里至武宣县隔江西岸山卓立岐分引坠南下岩皆竒诡若垂首引项伛偻比肩各极怪异志谓县西有仙人山南有仙岩山当即所望谓诸异峰也东南十里两岸复旷然又二十五里爲勒马堡过此即浔郡桂平界南十里两岸山渐合又五里爲横石矶石自江右山麓横突江中返流倒涌遂极澒洞势两岸连山逼束至此爲入峡始又东南二十五里爲镇峡堡又十里两岸山势益髙耸独冠诸峰间出石峰悬峙江至是转而东其南回东转处江左瞰流之石有大书镌石传为韩督宪留题云东北二十里小溪自北破壁出其内峻崖屈曲如夹堵墙又东即大藤度峡处南北两岸俱有石突立江心昔有巨藤横架江上故南北两山猺贼此追彼窜借爲津衢韩公雍破贼防之因名防藤峡过防藤五里下弩滩遂南出峡口一水自东来注曰小江口合而西南下势甚峻急盖北自横石矶入峡南出弩滩其中山势回逼正如道州泷江严州七里泷但此峡相去六十里始入爲东西峡中转爲南北絶无居庐丛木亏蔽两旁悉猺童窟宅故得因势展暴使刋木开道则亦丹崖钓台胜概相丽矣西南循山下十五里抵浔州府日已暮泊北门
　　二十二日留静闻頋仆寓浔之南门觅担夫爲白石勾漏都峤三山防从驿前南渡郁江八里至车路江小水自东南西北入郁郡舟上水可抵此又南三里为石桥村南望白石山与独秀山各挺峙三十里外山道迂复实尚六十里而遥村南二里得回石一壑清流中潴石皆玲珑迸裂爲芜原生采更南滙潭益盛东有山自南抵北从其西渐升而南益迸穴平地下防爲峡爲井中悉丛石嵌渊水澄其下盖地中二丈下皆伏流潜通石骨阻亘偶骨裂土迸则石出防成穴云又南二十七里抵姚村依山滙水真山中乐墅也渡小溪南逾岭五里爲木角村村在白石山北麓去山尚十里炊宿山村舂舍间
　　二十三日东南越岭岐径望白石趋其山峰攅崖絶东北突耸一峰爲独秀孤悬峭削上齐白石顶若傍若离直剖其根崖石独多赭赤色五里路渐没草间岭半得一山家傍舍植芭蕉甚盛趋问白石道尚在西南由其左登山东向上南转山脊五里度坳稍东即南折直抵山北麓独秀已不可见惟危崖盘削下多平突之石盘亘叠出又作一态直上抵崖石下南出共二里爲三清岩岩西向横空大穴濶十余丈髙二丈深及濶之半石特平即白石下洞也又南半里爲大寺后倚崖壁寺左水自半崖下滴曰圆珠池池无异按志山北有潄玉泉西事洱百粤风土记俱谓其泉暮闻寺中钟鼓辄沸溢起止则寂然诧爲异及抵白石寺并潄玉名不知何况闻钟泉沸非寺僧之蠢即著书附会之谈也遂由池前南循崖壁行已东上入石峡峡两峰中剖上摩层霄裂罅相距不及丈磴悬其中时有巨石当闗辄置梯以度连跻六梯始逾峡登坳坳南北犹重崖摩夹稍北转循坳左行则虬木丛篁迷云暗鸟身度霄汉上不知午日之中东嶂稍开始见独秀东北立东南坞中又起一峰正与对峙髙杀三之一宛然莲蕋中擎但四面爲诸峰所掩惟此得睹全体耳又北扳悬崖上木根络石间爲梯为絙得受足縁蹑已转一壑磵自山顶西向坠峡絫捣潭穴峡南复悬梯上登宛转三梯东行平冈间外则万仭下削内即絶顶潄根之峡内外皆长松一道深碧间日影下堕临风飏曳闪映万端林尽凿石成磴跻磴转会仙岩岈然南向矣岩皆黄赤石上下开穿内渐凑合平无纷纭滴沥与三清同而地位髙逈已穷极幽畅乃从岩右蹑削崖凌絶顶崖虽危削盘阻处中有子石鹅卵大嵌突齿齿上露其半借爲丽趾级不觉一里已涌出峰头东向与独秀对揖此峰正从浔郡来所望独秀西白石絶顶独秀四削如天柱非傅翰不能翔上此峰三面亦危崖特立惟南面开罅梯罅得跻颇似太华三峰上分仙掌下悬尺峡透险遮虚此真青柯嫡冡他未见其比即桂朔栁融诸峰非不干云直上然石质青幻片片芙蓉攅合窍受蹑痕受扳无难升陟此则一壁万仭虽曲循隙窍何啻蹈空自奋也独秀莲蕋二峰爲此峰门戸其内环壑深堑蔽亏日月重冈间之人无至者久之下会仙歴三梯三里至峡坳之上峡南一石倚崖起下有线罅穿其中仅容侧身进其上或连或缺既而渐下南转出罅飞石上下悬嵌危不可跻返出石峡坳倚石侧复有道上出石端危悬殊甚扳根引蔓仅跻其端透入石阙中即倚石西尽处与前崖夹成阙穿出阙南抵飞石南悬之上瞰前罅正在其下遂扳登倚石顶则一台中悬四崖环峙上又连者如桥缺者可瞰如井下峡坳歴六梯一里西出峡又一里北返寺二十四日西向下山三里过周塘村倚山环池树木森映南七里爲麻峒墟又二十五里宿中都峡
　　二十五日南二十里下核桃岭大溪自南来西折去即浔郡西绣江上流也发源自平山墟乃大容山西北水大容东西有两绣江一南自广东髙州北至北流县合大容东南水经容县注于郁此容县绣江也一即此水爲浔上流之绣江循溪三里涉流渡江水及腹爲横塘渡浔郡南界至此江南即郁林地属梧州西北境由江南岸溯流逾岭南五里过白堤亦深山奥境溯溪右南行八里得大寨村自白堤至此山回谷转夹坞成塘溪木连云堤篁拥翠宛然避秦处也
　　二十六日西南十五里过箬防山山稍开南见大容又五里为平山村东望大容在三十里外犹有层峰间之南十里转峡西出为勒菜口于是山分两界大容东北峙寒山雄倚西南排闼东南去中成大坞溪流南注为罗望江源十里过冯罗庙庙南峡愈开寒山南尽而大容东转于是平畴扩望南有岐东涉罗望江循大容南麓过陆马庙东四十里可出北流县予取郁林道南十里止松城墟
　　二十七日十里抵郁林州州西南一里南流江自东而西其流较罗望为大涯下泊舟鳞次上有堤内环为塘堤下卧石片片横列涯间紫泉在堤下石片中石南北夹成门罅横三尺濶二尺东横环而西缺其南水从底上隘潴其中停者三尺上从南缺处流防去时见珠泡浮出水面泉之西有石梁曰南桥跨南流江桥北文昌阁当江流环转中虚敞可眺为此中胜览桥南为亷州大道予由岐溯江岸东行水月岩道也东北共二十三里逾山峡东下峡东石峰森森自北而南出峡循西土山东麓而北一村倚山东向又北一里半东转得龙塘村村踞冈脊中其南水南流东去其北水北入水月洞由其东又北一里半直东抵石山中峰渡石桥而北则上岩西向穹覆山半上岩者水月洞南倚山凭虚之窍也石出自东北来南引而下一支中出者西瞰平芜削崖悬窦层结皆不甚深而此层最下亦极扩环峰石皆青润独裂岩处色变赭赤石质尤穷极神诡寻丈之间穴穿盖堰无不具足岩前架庐当门敞其上不使揜岩胜由岩右腋穿窍上复出一层如偏阁其左腋可环柱出柱侧悬崖上跻转出岩末复得岩西向自分左右两重左重在下垂柱裂窍仰睇上即右重也然歴磴无阶由外北跻始入右重阁缀絶壁与左层翼对增妍皆岩之中层也其上削崖絶顶尚虚悬一重级絶扳跻惟供矫首耳水月洞在上岩北地稍下龙塘水经石桥北过上岩乃东向捣入水月洞洞门亦西向路由其南水行路北相沿入水北透后洞出前后洞门一望通明水旁蹲石夹流兀突俱作狮象形洞顶垂石夭娇交龙舞螭缤纷不一其水平流洞中无真仙岩之大两崖亦失其深峭可褰裳涉溪崖右有一小水南自支洞出爲隂洞左则沿溪笋乳回洞回夹上亦裂门缀穴层阁之上又滙水一池爲竒此明洞以内胜也后门崖口列大柱数条自门顶合并倒悬洞内望之蜿蜒浮动此明洞以外胜也隂洞乃明洞旁穴中又分水陆流不甚大东南自牛陇又开一门穿山腹至此合明洞溯流南入半里洞渐沈黒崖益斗水益深结筏积炬屈曲约二里出牛陇此隂洞水中胜也从隂洞溯流始崖左嵌石下窦甚隘匍匐下穿引炬而前忽岿然上穹上下垂耸盘柱诡状百出升降其中洞心骇目邃曲莫尽此隂洞陆中胜也是日予抵上岩已过午道流方扃戸出予坐崖下荔隂间久之道流罢钓归即促其束炬爲水月防既入明洞篝火入隂洞道人不随支流入由其侧伏洼穿隙遍収隂洞陆崖胜中崇宏幽奥森罗众诡凡五易炬出欲溯流穷水崖道人以无筏辞请别由牛陇探其后崖不必从中出也乃出明洞涉水穷左崖之深仰睇后洞诸垂虬舞龙石出饭上岩宿
　　二十八日曳杖穷最上岩下憩右窍偏阁中既午循山而南至昨所度石桥桥侧东折入峡中是山石峰三丈俱锋棱巉削由东北走西南中支爲水月岩所托是峡则中支南支相夹者南支多峭崖裂窍予来时循其西麓询之土人皆曰中不甚深今故从峡中转其北得平洼一围羣牛散寄其中知爲牛陇穷陇西北水滙成潭隂洞后门即东南临潭上四旁皆陡石无路入必涉潭乃登洞甚虚敞随水西入渐北转石崖成峡水亦渐深昧与水月隂洞所见等虽未出其中两端源流悉见可无烦暗中摸索也洞门右崖马蹄痕莫纪其数疑即志所载天马洞出洞益遵峡而北东西两界峰石翔耸蔚然霞绮二支北尽处北支又突兀起与中支北麓对峙成峡下有三洞南向上蒸云流电闪烁陆离东畔二门骈列虽悬乳缤纷俱不邃进西畔一门孤悬峰半洞门嵌空中忽渊坠深且数十丈宛转内透极杳之势但两崖直削无级下降踞崖末望之飞鼠千百成羣见人蓬蓬内窜声传遥谷出洞望中支西北山嘴颇近以爲由此穿水月后洞抵上岩甚便趋一里至其下扳陟山岗则巨石飞耸中都蔓络脚嵌沈渊底遥探洞外诸竒石杳不可见即溪流破壑出者亦尽没其迹仍出峡返上岩复至水月后洞睇望所陟路防处尚隔一峰嘴也二十九日由上岩过牛陇共三里出峡有两岐直北循北支石峰东麓者爲北流大道东向逾岭者爲间道乃从东岐二里抵塘岸墟墟爲陆川北境北转即北流属二十里爲横卧村村北石山一支自北而南丛簇尖翠初望之以爲勾漏在是渐近路出其东南西望而行秀色飞映盖此山在北流西十里勾漏尚在北流东十五里也自横林共东北十里抵北流县县当大容南面之中山脉由大容南下曰緑蓝山水分东西流东流者为北溪循城东下登龙桥入绣江西流者即南流江源西南合水月洞水经郁林南门西合罗望定川诸水南下亷州入海是县实为南流源其曰北流者以绣江东自粤东髙州来至此始胜巨舟东过容县界合洛桑渡水经容邑南门下藤县北入郁江去非谓北流源此也县西十里为鬼门关东十里为勾漏山二石山分支耸秀东西对列而鬼门颠崖邃谷两峰合立路经其中胜与勾漏实相伯仲予自横林北望即竒之不知为鬼门也至县始悟已从东南越之过以不及经其下为恨出县东门北出隘门抵北山下循南麓东行五里度溪桥入石山峡中南为望夫石即黄婆岩西垂之山也北则石峰透迤愈东石骨益瘦疑即独秀岩所托今已失其迹峰东崖大书勾漏岩三字此东北二石峰俱东拱寳圭洞予东行峡中五里石山回合中复突一峰勾漏庵正倚峰南麓其西隅即寳圭洞盖庵颇整洁内堂三楹西则葛令也葛像纶巾朱履飘然欲生前庭佛桑盛放乃令人多觅竹束炬爲明晨防具道人欣然愿前驱
　　八月初一日先作寳圭行约道人肩炬篝火后至洞在庵北半里庵后先有两岩一南向一西向望之俱浅寳圭更在其北漫流自西北东向直潄山足北陟之登山抵洞门门西向左开岩轩敞平临西峰右则深入洼嵌下一石柱当门端石斜飞磴道由其侧下至洞底交辟爲四岐由东入由南入者二岐俱深黒岐而虚明则一西向豁一北透焉西向豁者即正门所由入内与东岐黒穴对北透者乃偏门另啓正对南岐黒穴岐交于中成十字东岐之南顶侧忽倒垂一叶平庋半空外与当门柱适对上下凭虚各数十丈卷舒悬缀薄齐蝉翼叶间复分开窍窦若眼之决眦由东岐南崖扳级上抵叶根垂蒂处盘旋蒂侧出叶间踞孔坐其上久之复盘蒂下向北透岐岐中一乳倒垂长数丈水由其端涓涓下更北入峡中右则洼而北出爲下门左复稍髙北度叠成上阁阁前平临西北亦有乳柱界其中此明洞西北二岐也道人负炬至火先入南室两旁壁峡起髙而不广入半里侧皆裂窍垂柱少进忽下坠成渊由洞抵水深二丈水之深不知其几也两崖俱无可着足南眺其内窅黒莫竟促道人涉渊言水深曾无徒涉者促之觅筏则又云隘逼曽无以筏进者然则若何可入曰冬月水涸始可坠崖涉入何如曰内甚深能见明而不能见升也予闻之甚怅扪石投水中渊渊不遽及底旁烛之仰见左壁有旁通隙入则渐东无余窍乃下返出四达处更入东穴初两旁亦成峡壁下渐髙中辟如堂皇稍北而东径遂穷比之南窍虽有穴宛转深不及其半乃谋爲白沙洞防道人复肩炬束火从北透偏门下层出循山西北麓行始见其山前后两峰骈立而中连峰西南突者即寳圭东北峙者乃白沙所伏白沙亦前后开洞前洞北向髙敞分爲三门两旁峻悬中可俯级入后洞南向髙隘仅通一线前对寳圭背东即二峰中连脊也先经白沙后洞草没无径道人不之入北去一里东北转绕山北麓南跻前洞入门即洼下数十级及底仰视门左右各有隙髙悬即所谓左右门也逆光流影丰照四彻然虚嵌莫得扳其处从洞中东转颇崇宏渐穷渐黒予先遍探四面无深入路出促炬命导仍入其中以火四面烛旁无路也者忽从南壁下投炬蛇伏入窦髙不逾尺广如之既入忽廓然盘空众象罗列方瞻接不暇而崇宏四际复旁无余隙透东转南倐开倐合凡经四窦皆隘若束管薄仅透屏故极隘忘窘屡经不厌其烦也既而东崖之上大书丹砂二字南有岐入之不深出向西转再南则天光四射后洞门在望矣者欲仍从前洞返予强之出后洞见寳圭后峰特爲当门屏乃西南披草棘出坳仍过寳圭北偏门将及庵东探清泉岩即前所经南向岩也还饭庵中下午探近山诸胜西南入黄婆岩黄婆岩者寳圭西南诸峰所裂岩也其山西自望夫石东来岩当其东北隅与寳圭东西对稍南逊岩门外极危耸黄崖缀其中岩顶峰石分岐发异惜内无深入窍西抵望夫山西麓环观东西南三面鼎立诸峰峦岫无出黄婆一面者按其攅簇之势疑即志所载巫山寨云已乃循黄婆东麓南抵东南隅石萼悬削片片飞云缀空自外崖扳峭石上歴隙屡出层空达峰顶遂尽发其危嵌之态下山转循南麓峭崕穹立石色雄赭乃东由营房横过勾漏庵过峰东南角盖寳圭所托之峰南面骈立而中连西立一峰即庵后清泉岩所倚东立者与之比肩南向循峰东麓北行路左得一东向岩内颇深渐缩如牛角出洞又北清流一方淙淙自乱石中出上皆草石防茸莫辨其自来忽一少年至曰欲觅洞乎其上翳草中二洞相距数十丈可探入也予急扳棘践刺觅之深蔓中洞门果穹然东向外爲蔓石拥蔽入洞即隤然下坠俯瞰之有溪自南而北贯其底崖势峻立非扳縁可下四瞩其上南崖有坠而未尽者片石悬空若栈道架壁濶不盈咫而长竟坠处直达西崖但中栈有二柱骈立若树栅防路外一柱已截去下存尺许可跨而过但其处益狭必以两手握内柱外柱始得越临深蹈险莫此爲甚过栈达西崖与洞门正隔溪相向明炬烛之崖之下深坠与外崖等上则垂列乳柱回错开阖疎楞窈窕深入犹彻外洞光乃出崖临溪从深坠处投空下抵溪中仰视洞顶髙穹延照内映侧栈凌虚尤増缥缈溪水深不及膝南从崖脚涌出北坠崖去即由此东出爲乱石泉源也从南崖溯流入穴极底垂覆水面距止尺遂冲沫过颡南入数丈望前有流光熠熠又南数丈洞复穹然髙盘转而东西横贯上则东辟爲外门门髙耸与前所入门等势时从人亦至乃令其以炬更前西向溯流洞宇宏放流益深濶又数丈石砥中流登石内望洞辟如广厦渊潭四际其下以杖测水不竟其底不知更几转得抵寳圭南穴前所望深坠处也返步随流仍抵东辟外门下从人将垂首及膝腰横炬匍匐北向低穴出予止之曰此门虽峻与先所入者无异不若扳空跻危竟登此门爲便遂扳崖出洞口门亦东向与所入门比肩特蔽于突石连蔓遂相頋不见洞外循左崖平出返眺门顶又上辟一重惜无跻级盖北洞奥室内罗此洞外缀层楼所异者此耳遂一以北洞上登法而下崖半石隙蔓影中彷佛并北洞见之迨极下仰眺仍茫然失所睹矣乃自东南山角共一里入勾漏庵
　　初二日録诗寳圭者竟日
　　初三日饭勾漏即东北行由营房转山之东南角过乱石透泉处径草坡五里越坡一塘滙水环浸山谷度桥约二里堰塘愈大石峰至此东尽山北隙中露大容蜿蜒爲列屏又东十里水自西北大容来东南入绣江爲容郁分界曰洛桑渡水颇急以藤横跨西崖上系船于藤渡者引藤就进谢絶篙楫又东二十五里爲景清新桥则大容东峰巍然北临若负扆又五里入容县出城南门门外绣江自西而东西南合渭龙江北出藤渭龙源出天塘山北向石寨村始入绣江渡江南向十里宿古楼村
　　初四日西南循大道盘都峤而过盖都峤北俱削崖悬亘无级可阶必绕出其南始可北向以登共五里过石寨村又一里抵石嘴铺铺东南八里有黄土岩不及登东度一桥始从岐北向上山循池东上五里抵南山寺古称灵景寺大岩倚东崖门西向外栏髙垣中设莲座虽云寺实岩也盖都峤北穹髙顶南分两腋如垂臂直下下兠合成坞清塘一方当其中两腋石崖皆重叠廻亘一岩前防复开一岩层穴之巅复环层穴外列多门如绛帷紫幄纷披竞缀灵景爲东腋首岩最髙而大髙三丈五尺深五丈横濶十余丈两端稍低中穹如半月北有三岩皆西向差小三清则当分股兠合处岩之髙深横濶同灵景东有南向二室与西向岩易隅齐列其西有飞岩则南转东向爲西腋戸迤逦南下与灵景分门对峙若两庑此下层也三清上又列重门爲中层无縁陟道其上又啓一岩为上层是名寳盖岩髙十五尺深二丈濶五六丈后倚峰顶地愈髙上独当中干平临两腋巅再上即中盘顶上午先抵灵景门外竹光旁映岩中霞幄髙张心乐其幽旷僧留午飡闻三清观道者他出竟止寺中
　　初五日由岩右北行歴西向三岩盘磴上入南向二岩共里半然后抵三清岩岩孤境寂树拂空明又西歴东向虚岩仍返西向三岩间取道北上又里半沿蹑崖末抵寳盖岩下视中岩嵌入足底而下岩三清树杪若浮空载之者岩左循崖跻石石回亘如盘髻上突俱不中空虽峭削无容趾级而子石嵌崖一同白石絶顶可縁之上上一里遂凌顶乃知是山东西骈列惟三峰最髙皆北耸南俯此其最西者也回睇最东层叠更多但不及此峻絶耳北又横突一峰为此峰北防即县南望之趋者其北面峭削特甚西则旁挿一峰颇尖鋭为此峰附西北两附间下开一门内环为峡乃北防山与西髙峰夹而成者峡中又突嶂中盘爲当门屏由屏东进峡南转则东西两髙峰交夹隙也回谷甚深曲乃从旧道下至灵景岩饭石嘴铺北过石寨村东望峡门窈窕闻其内山半有竹简岩遂东向峡门入一里抵当门屏下其南面裂垂罅削爲三崖西则下属北防峰与之并起东面危崖独展与西髙峰麓相对成峡峡南堰水爲塘环滙南罅三崖下西逾小峰即椎立于南塘上一家结茅居之环户以竹致甚幽由北渡峡东上西峰北麓一里越岭少下下又成峡细流南向直坠椎立小峰腋溯流北入涧壁萋森藤竹映其上菖蒲覆石嵌水根叶交加足之所扳知菖蒲不知爲石也縁涧上东南陟岭共一里飞石二丈当道悬梯入则竹简岩在其北两岩并列门俱西北向轩然髙爽南有飞泉外坠岩下崖直达涧底计岩后即西髙峰絶顶当与三清岩胸背值若由此置磴可先登峰顶次第下诸岩也返至环塘西探南面裂罅罅两相距五尺两罅并起界崖爲三俱危悬絶峭仍东抵危崖独展处循崖北行夹涧藤树宻冐深緑空蒙径西飞崖千尺矗影撑空隔絶天地若不有此行止谓都峤南北峭秀可一览罄几失此幽邃凡二里危崖北穷与坞西转即当门屏北麓也较南麓三裂崖稍逊其峻亦环亘成城路乃舍坞东向复登岭岭乃西髙东北支北走属北防峰者逾岭复开南北坞坞东乃中髙盘亘上亦有岩悬缀下与西髙夹爲此坞北更有重崖间之南则湾环以出不知所极既而南见两三家倚西峰北麓居则石背村也时日已下逼抵县尚二十里亟返出石寨村北过古楼村昏黒中抵绣江南涯叩昨来炊饭家宿焉
　　初六日出容县北门即西行已复北转循大容东麓十里水自西北来东入绣江三渡溪循溪溯流行夹谷间五里爲石头铺复乱流涉水山势愈夹西折入三峡行透峡共五里山复开爲李村渡一桥更入幽阻盘折山峡间藤箐沈翳壑底溪流汩汩举目不见天日五里跻岭复盘折其上峡又五里山回谷转潴水满腹浸山下皆平隘不流左右滉漾真山栖佳胜处南出峡水遂西流爲水源盖大容北下脉所盘夹而成者西北二里至同山墟山乃大开西转仍见大容西峰颖出又五里止鸡黍山北坞秦窑村地多大竹裂竹片大至尺许初七日西北七里逾长岭始北望白石山在重峰外又八里爲平墟西罗江自南东北注源出大容西北至此始胜舟东两日程出头家寨下绣江云又十五里抵罗秀北三里将至卢塘道旁空树一圆出地一尺五寸围大五尺中贮水一水面上不盈围者五六寸下浮出平地几及尺澄碧流莹杖抵之深不可测珠泡沸沸上发屡斟出之辄齐旧痕不与地平尤爲可异又二十里渡大水河抵陈村
　　初八日西北八里上一岭正西瞻独秀下山二里爲陈冲已出独秀东北正予昔登白石顶东望深坞中聚落也又三十五里至陈方墟宿
　　初九日西十里渡郁江返浔郡寓中两病人比栁州时少有起色横州船以明晨早发遂携嚢下舟
　　初十日未明发舟晓霞映红从篷底窥之如行紫丝步障中三十里望白石山棱棱峙东南甚迫西北三十里泊镇门
　　十一日二十里为白沙又五里登涯向罗丛岩东北里许北望数峰丛平畴中南一小峰如立指中三四峰东西骈立再北一石峰稍低而横亘即罗丛所倚也由小径四里透小石峰峡又三里北抵罗丛岩门南向索炬同者入洞顶髙处盘窝成盖又倒石卷空上垂但无登处北入五六丈遂分东西内外洞西外洞亦南向扩然透明五六丈由西窦北入则西内洞矣其内时夹时开时髙盘时垂下覆顶平若幙裂隙成纹至石形之异有叠莲缀空挺笋特立者随处布置不专以乳柱见竒也计里许北过一隘西转有峡北透天光时数炬更尽不复能由内返北跻后洞出穴北向仅可匍匐出洞已下北麓循麓东行过东北麓者指其上列窦曰此东洞后穴也予即欲从之入者曰无炬须仍由前洞携炬出从之环其东麓麓东一峰髙逾此山窍穴离披者谓都无深入窦然其北有石一枝离立起不由此不得覩也复入东前洞缚炬南防乳石竒变与西内洞等而深止得半不若西屡转愈扩也东崖上穴骈迸亟跻上则有门三穴聨翩北向而下无阶级者谓从其内西向跻暗夹中有道可出然愈上愈隘不若仍出前洞也饭后者复肩炬爲水洞龙洞防水洞在山西南隅门亦南向中寛数亩潭水四际深不测其外浅处紫碧浮映日光所烁也洞左右俱有重崖回环潭上可循行以入各抵崖北两路旁絶上无岐穴不识水洞何所止出洞循西麓北转东得龙洞洞在山西北西后洞西门亦北向中有水夹其上片石东西交成天生桥五丈以内又度一梁篝火入西穿石柱夹渐大南入可半里路穷下黒乃多燃炬照耀之亦有深潭一潴水莫测其大更逾水洞投石沈沈亦止而不流也已而熄炬消熖南望隔潭深处杳杳光浮水面者神以爲光怪使然予谓穴影旁达者曰昔村人结筏穷之至其处辄不得穴安所得倒影予曰此地深伏虽去洞顶甚遥然由门南出计去水洞不逺或水洞之光由水中深映浮筏者但从上瞩不及晤光从水出耳若系灵怪岂有自古不一息者哉乃复明炬出洞别者西南十里抵安禄营爲浔贵两道盖罗丛岩西北有崇山横亘其东北自浔之西山直西南接贵县北山二山两角髙张东西相距几百四十里中间峯峦横叠翠环云绕颇似大容大容爲郁江南条山界绣郁两江间此山爲郁江北条山亦界黔郁两江间贵县之倚北山犹郁林之于大容两岭浔州之倚西山犹容县之于大容东峰皆西突耸两角中则连亘焉苐大容东西八十里较近中有北流县界其间兹山较逺而别无县治惟安禄营爲中界耳
　　十二日自安禄西南二十六里直抵石山下爲平碣营营东石峰峭立曰大岩山岩甚巨中容数千人南又突一小山上有平架石若横桥其下透明出小山西爲马鞍山亦峭耸起皆平碣近峰也南望鋭峰若笔架若卓椎者在数里外望之趋三里度石桥又南十二里直抵众遥峰西麓曰劈竹铺眺路左诸峰分岐竞爽即贵县东山也又西南十八里抵贵县南门则大江在下静闻与頋仆所附舟先泊南门久下船迫暮放舟乗月西行十五里而泊
　　十三日行十里西抵西山南东南转十里爲宋村由贵县南至南山十里南山至宋村亦十里舟行屈曲水路倍之予先拟一至贵县即往宿南山诘明从南山间道舟询之舟人既不得地名且云舟将连夜发遂不得行及发不过十余里即泊今上午过宋村悔不从初所拟至此登舟也又四十五里夹江两山起溯之入又乗月十五里泊香江驿
　　十四日过乌司堡已十里爲横州界
　　十五日挂帆三十五里抵横州南门犹上午也是日爲中秋节以行李及两病人入南宁舟予独入城傍江而东三里抵下渡渡南岸爲寳华山道道甚大共十里过防氏山庄又一里东向入山二里抵山下披丛入之寺尚在山半渡涧拾级又半里得寳华寺门西向寺旁无他胜问所谓山后瀑布僧谓坠自后岭髙百丈峡爲丛木所翳行絶蹊径望之无所睹惟从岭而上可闻其声耳予乃曳杖上岭自巅至峡皆纷植蔽亏予直山顶风瀑怒声不止瀑果不可见岭南下五十里即灵山县矣乃返寺宿
　　十六日自寳华山下十里望东北凤凰诸石峰在三十里外路逺不及徃遂西抵州由上渡渡江入南宁舟十七日舟西南行四十里抵陈步江内通小舟钦州塩俱从此出是日静闻病转剧
　　十八日舟至是多西北行旁皆土山缭绕盖自入郁江惟凤凰山石崖骈立瞰江余皆土阜耳又三十五里泊江西岸
　　十九日平明行五里过火烟驿爲永淳县界于是舟北转歴十二矶矶在江右涯盘石横突江畔又四十里抵永淳南门
　　二十日北绕永淳东旋西绕其北江防环城四隅矣于是始西北行共四十里过伶俐水五里泊
　　二十一日西南五十里八尺江自西来入江发源自钦州通舟可抵上思州遂西泊黄花驿驿去南宁府尚五十里
　　以下八月二十二日至九月二十日凡游南宁者皆脱去




　　徐霞客游记卷三下
<史部,地理类,游记之属,徐霞客游记>
　　钦定四库全书
　　徐霞客游记卷四上
　　明　徐宏祖　撰
　　西南游日记五【广西】
　　九月二十二日予自南宁崇善寺别静闻下太平舟泊建武驿
　　二十三日下午始解维行八里泊窰头
　　二十四日放舟西五十三里为右江口右江自北左江自西至此防闻右江之流溯田州而上舟至白隘止由右江口北望其内俱髙涯平陇无崇山为间而左江南岸则众峯内突兀起一圆阜颇与众山异西入左江二里泊大果湾乃两江中交脊尽处北有小峯三石圆亘如覆钟山至是始露石形
　　二十五日西南二十里为杨美石嘴错崿临流又二十里泊金竹洲上流野岸
　　二十六日西南十里过萧村入新宁州境石山复出若列屏若角挺濒江两岸竒石碁置竞露峥嵘又五里东折江南岸穹石成洞外裂多门如猛兽羣立空其跨下北岸则防崖为峡飞梁驾其上两端又五里仍西南转与石山倐忽向背两崖突石愈竒上下覆嵲如劈云如肺叶降垂纷幻沓换但崖洞未甚深扩竟成阁殿耳又十八里石山始在江南岸又三里西透两山腋两岸始石山对列舟挟江北石峯北转而循其西麓于是东防之南峯列三洞门北向北骈立两崖崖壁两叠叠各有洞是名狮崖南向争雄北三里直抵狮崖下南转二里又西一里逼一尖峯下仍南向西岸复有骈崖平剖巍临江潭者笔架山也而东岸石根愈透耸共三里过象石下泊新宁之西门自南宁来过右江口岸山始露石至杨美江石始竒过萧村入新寜境江左始有纯石山抵新寜北郭江右始有对峙之岫舟行峯石中如梳度纬应接不暇且江抵新宁不特石山最胜而石岸尤竒盖江流击山山削成壁流回沙转云根迸出或错立波心或飞嵌水面皆洞壑层开肤痕縠绉江既善折岸石与山辅之恐后益使江山两擅其竒予谓阳朔山峭濒江无此防之石建溪水激多石无此石之竒虽连峯夹嶂逺不类巫峡凑泊一处促不及武夷而疎宻宛转在伯仲间至其一派玲珑通漏别出一番鲜巧足夺二山之席矣
　　二十七日西南行八里江东岸石根空中上覆已为诡幻忽一转双崖前突防石髙连下辟如阊阖更巧幻中雄观又一里冲江自东南来防南三里东岸一峯甚峭其北垂环腋转截处有洞西向累累特悬空无路又西曲南转共六里过那勒予泊舟于此为穿山犀牛二岩游西南三里透两峯下南至穆窰村市肆西临江浒穿岩在其南一里羣峯排列岩在峯半门西向扳崖石上抵门始西见江流横其前洞直透山腹又见隔山回环后门外翠壁掩映乃由门上跻踞其中扄则东西两门对辟上皆垂石骈柱凝结两旁但其内西下东上故东透门髙出西门顶自外望之都无所见必入门始知为穿岩也两门外俱削崖千丈矗立云表而东门地势既崇壁尤削趾尤峻所环对诸岩自门北迤东转又南围深谷若另辟一翠微境其下旋转西去谷口崖石交错不得窥下山过穆窑闻犀牛洞在骐驎村村依那勒东与穆窰三村鼎立乃东北三里至其村村人指洞在北山东峯上相去祗里许至其下不得路闻岩下伐木声呼觅之不荅时已过午虽与舟人期抵午返舟今即舟去不能顾也乃盘山东北隅循大道行道西北皆石峯二里一岐北转有烧痕在焉先是骐驎村人谓抵山下烧痕处即登岩道余谓在是矣益前趋北入山夹两旁峯崖攒叠中平遂有车道循之里余道傍停车四五辆数牛布牧于麓樵者遍崖歴叩之俱不知有岩者盖皆逺村樵牧以车载至此过此车路亦塞入一里夹且东转四眺重崖悬絶西崖尤峻抵其北转抵其东共二里环夹为坞四面回崖截嶂深丛翳之道遂穷出没莽棘中索终不得路仍西南五里返至骐驎村大道旁前望隔陇有烧痕一围亟趋之前至伐木声处痕间有微径石环丛隔故前不遽见今当在是矣益厉勇而前乃愈上愈逺西望南垂横脊东突回峯予皆已出其上独一径北跻二里路反逾顶北下翳不可行仍逾髙顶返下至烧痕间见石隙复有一道望东峡上其间径正造南突孤崖下始与骐驎村人所指合凡三悮三返后得之日色渐下亟望崖上跻半里抵孤崖北是崖回耸高峯南从东转西向若独角中突犀牛拟称以此崖北一脊北属高峯与东崖转处对脊上巨石危峙与独角并而支其腋巨石又中裂竖穴嵌一石圭高丈许两旁俱石夹上复覆之若剜空特置其间者圭石赭赤回别一山石色为尤异脊东下坠成洼深若回渊上削崖四合环转无隙逾脊俯瞰渊底南崖下有洞北向门髙张内深不知所极四崖树蔓防宻渊底益盛崖旁有径可循之至渊底翳不可前使芟除稍尽可达洞腹则竒邃尽发矣日巳坠乃逾脊西下由骐驎村北西二里抵那勒下舟
　　二十八日放舟南行旋转西北三里直逼双峯石壁下再折东南五里小水自东南来入即穆窰也又西南一里过穿山西又一里西入两山隙又五里江北岸山崖陡絶小峯如浮屠挿其前山半缀一南向洞又六里界牌山蜿蜒江北西即太平境盖江之北岸新宁太平以此山分界南岸俱属新宁也又二里舟转北向西岸列岫嵯峨一峯前突俗名为五虎出洞舟遂东转已复西北抵北山下循之西向行共六里过安定堡北山尽南山复出亦西循之三里随山北转过花梨村又西北转随江北山二里转而西随江南山三里又暮行三里泊南岸晩梦村
　　二十九日循南岸山二里北转又三里转而西又五里山开水绕百家之市倚江北岸曰防卢属太平县是日止行十里泊舟
　　十月初一日循防卢西北五里北岸为左州界稍南南岸石峰复突又二里西北转乃见北岸石峯三里西南入峯夹间十里西岸回崖雄削骈障江流南最高有三洞东啓极南一峯稍低上辟洞尤巨洞南崖石外跨自峰顶下挿江潭崖南洞复透门出中崆峒交透舟行望之甚竒又南二里东岸石壁与之争竒而峰壁合映江潆其间更为胜絶又西南行六里已而东折则北岸双崖髙穹崖半各有洞南向南岸矶嘴盘叠飞石凌空无不穿嵌透漏二里西南转上银瓮滩滩始有巨石中横如坝西五里西北盘东岸回崖二里抵北山下仍西南六里山开江旷一望廓然又五里而暮又二里泊捺利在江西岸属新宁
　　初二日西北三里抵江北危崖下南七里响源水自南来注声如雷源发自江州水之西岸即江州属新宁江州以此水分界水入江处有天然石坝絶江口髙十尺东西长十余丈水逾坝坠江虽不甚髙而雪溅雷击势尤濶悍亦一竒观也北岸为上果湾有岩西向临石上北一里抵北山下又西北转两岸山复出二里为宋村村有八仙岩絶胜又八里西岸石崖叠出屡变竒诡盈望又五里北转西岸一崖嶂天崖半洞裂双穴东向如连环北大南小垂石外间通其内既而大者愈穹忽划然中剜光自后透洞前上下皆翠崖危叠倒影江潭南有防槎村转登山后闻可扳跻上又北一里东岸临江皑然为银山劈崕截山之半斑烂缀色与天光水影相为飞动觉阳朔画山更逊一筹崖下有上下二洞门俱西向上洞尤空邃中悬石作大士形上嵌层壁下濒回潭无从中跻其北纷窍甚多裂纹错缀树间吐纳云物独含英润一里转而西遂止驮朴为明日陆行计自入新宁至此石山皆出巴豆树苏木二种树殊小巴豆叶色丹映每队聚重峦孤悬絶壁如枫叶着霜防绛翠屏之上苏木则山防平坡随处俱生防如扁豆子长倍之绕干结瘿防防盘结同随乳土人以子种成林收贾不至辄刈为薪又择其高年干细者光削之乳纹旋结朶朶作胡桃痕色尤苍润予昔自天台觅万年藤一逺僧携此云出粤西蛮洞余疑为古树竒根不知即苏木丛条也防朴西至太平府陆四十里水倍之水源直通高平为安南地由龙州换小舟溯流四日可至太平人呼之为高夷闻龙州山崖更竒其地分水至思明府东换小舟可溯流四日至天龙洞过山半日即抵上思州州属南宁府有十万山山水西流为明江出龙州东流即出前八尺江
　　初四日由防朴取道至太平南溯江八里为新铺江从正南来陆路遂西南转又十二里转一山嘴乃循山南麓西向行回崖聨翩上壁极峻拔多玲珑石二里路南复突一危峰遂西入山夹又一里南登媚娘岭东南五里路侧石窞一圆曰龙井下坠五六丈四围大径三丈俱纯石环壁坠空缀磴下底甚平东北裂一门透门入内水声潺潺路遂昏黑践崖扪隙下忽深不可测久之光渐啓回见所入处一石柱细若碧笋中悬其间上下连属旁有石板平度洞虽不宏竒奥窈窕得之路旁亦异也自防朴至此辄见冈陀盘旋四环中坠深者为井浅者为田上下异穴彼此共窞盖他处水皆转峡出必有一泄水门惟此地明泄涧甚少水皆从地中透去窍之直坠者下陷无防旁通者则底平可植五稼路旁大抵皆是惟龙井下陷犹有底故得坠玩焉西南出山四里抵壶关关在太平郡城北里许丽江西自龙州来抵关之西南折绕城南东转复北抵关之东乃东北去关东西正当水束处若壶项然相距不及一里垣之设关于中为北门锁钥其南江流回曲壶腹间则郡城倚焉城中纵横相距亦各一里东西南三面俱濒江余以下午抵关留憩关左映霞庵青莲山在郡城北二十里重峦北嶂天半其支南向东下者即媚娘岭西下者为碧云洞洞在壶关正西二里石峯突兀洞穿峯半门东向先从北麓上三折板东向透石隙曰天门得平台焉洞门峙其上门峡而髙内南转空隙深暗上透山顶引光一线空蒙下光下有大士龛北向中坐像后有窞深陷燃炬烛之沈黑又一穴南去不知其底此下层也其上层隔窞之南复辟为门前列双柱上平度两盆曰宝盆先由坐像右壁穿小穴南下窞侧由双柱中抵宝盆下透门入始颇隘连进门两重渐转东上则穹然高张天光下迸一门南向出为通天窍歴级上出洞门外亦有台甚平下瞰平壑与东向门无异由大士像左壁西穿小穴曲折入两壁狭转下伏为隘门透门进忽上盘如覆钟凡进四门连盘而上者亦四五处乃出于大士像左壁稍北又西穿小穴渐北转则岈然中通山影平透裂一门北向号曰盘窟此洞中胜也北门外崖石横带山腰东达天门西抵一飞崖下上覆下嵌崖不甚高上下俱絶壁中虚而横带者若平廊复榭无媿羣峯献翠名北瞰深坞重峦前拱较东南二台又作一观由崖东扳石萼西望峯顶莲瓣错落中有一石东剜空明为蔓深石削不得扳仍从盘窟入出东台仰眺洞南峯裂岐崖环一峡乃扳枝援隙上直歴峡峯攒合中复有东向洞内皆耸石攒空隙裂渊坠削不受趾瞰莫窥其底石块投之声歴歴不休下即大士龛中承受坠光处也至此洞外胜始尽
　　初五日闻壶关东四里有白云岩乃由郡城东渡江经归龙村峒东抵石崖下穹崖高展下削如屏色莹洁逾玉崖南峭壁半列洞四五大小不一皆西向南面一洞较大下复叠一洞不甚深昧而上洞中空外削望之窈窕竟不得扳憩再南半里有洞甚大亦西向前俱大石交支从石隙透门入洼敞可容三百人内无旁通窦洞北有小径东上山夹两旁耸石并立扳级而登逾山防南亦有洼下陷木翳不能窥涘其北更起层峯西瞰江流城堞俱在足底再北直出白云岩顶其坳中洼陷虽多然深莽宻冒终不能下通岩半洞也此处岩洞特苦道路芜阻若能岩外悬梯或叠磴中窦其委折竒胜当更出碧云上遂西出归龙南溯江岸三里抵金柜将军两山间金柜瞰江峙崕洞中空大容数百人茅棘湮塞亦莫觅入洞道祗三周其东南北三面又再越其顶对瞰江城若晰须眉于镜中东即将军山片崖立峯头迎江有干城赳赳势环郡四眺峯之特耸者此为最下渡江趋壶关山雨忽来暮色亦合矣
　　初六日余欲走归顺由富州入云南闻归顺为高平所阻道未决且从归顺行必假参戎马牌方得前防庠友滕賔王肯畀书参戎道意遂留滞壶关庵中
　　初八日有僧自南宁崇善寺来谓静闻以前月二十八日子时故去予别时裁五日为之哀悼终夜不寐初十日滕始以参戎马牌相畀又为予作书诸土官竟连日雨阻不得前
　　十八日始同頋仆出壶关北行关外有三岐东北向防朴走左州西北走龙州今直北取中道太平州道也西北十四里登楼沓峺两旁山崖陡絶峡隘颇逼逾隘少西下有塘一方滙水西行峡中二里逾二峺髙倍于楼沓西下崖石崭削夹深坞北一里上大峺陡絶更倍之逾坳北下夹壁截云蔽日者一里坞穷西转其北四山中坠下洼不测渊又西一里逾隘西下悬磴旋重崖间直下山脚几千级按郡半有荡平隘乃青莲山中裂成峡者东南自楼沓峺西北出此中为峺者凡四重两崖重亘水俱穴壑底无通流隙真阨塞絶隘也既下循麓北行一深窞悬平畴中坠陷如穽上开线峡南北裂中跨石桥界为两其南可循磴下泉流防防仰望如处瓮内引首窥天也北十里山始离立西北十四里小水东自岭峡中西南去絶流西渡闻水声动山谷予疑即所渡江上流忽见大溪汹涌路右濶比龙江之半自西北注东南下流与小溪合而去上流水悬坝石下势比涌雪盖此江发源归顺州至安平州北又合养利思城二州水至此下抵崇善水口绵埠村入龙江水口在太平郡西七十里云西四里水南层峯秀起濒水一小峰孤突上分岐怒流横啮其脚北则巨峰巍踞特当关扼之路抵巍峯东即北转共十里为叩山村属太平州境又西北七里暮抵太平站
　　十九日西十里渡江止太平州州西南峯俱峭立西北一峯特倚州后下有洞南向门突巨石
　　二十日西北六里过石梁水北流入江下俱石峡嵯峨西冈一铜钟覆路左质甚巨传闻重三千斤自交南飞至土人已不忆其年色侔新出于铏略无风日剥蚀痕纽已为四川人凿去土人谓尚有一钟在梁下石涧中乱石磊落窥之卒不辨又十三里为安平州江在州东北东南赴太平州去西南一山壁立观音岩穹其下门北向高敞明洁四旁多玲窦壁洞后悬壁上坐大士一尊下开两门内复横拓为洞从其右入夹隙东转甚深窄以暗逼出大士座下右裂一门直透东麓座左拾级上从东转跨梁飞栈遂出悬石巅西入则深窦坠峡已而南转昏黑中久之忽南见光隠隠动望之前一门东南透壁出门稍隘门以外穹壁高悬南眺平壑与前洞顿异仍出前洞返州宿
　　二十一日取思城道思城在安平东北由安平西北抵下雷日半可达而东北向思城走龙英须四日抵下雷今安平西通下雷界曰十九峺与交夷接壤虑被窃掠用巨木横塞道故必东迂二日于是由安平北一里与江遇江源出归顺州即志所称逻水势比太平州减半盖养利思城二州水尚合于下流故也渡江有山横障江北岸循山麓东五里路北一峯支起如骈指其东北崖障间高裂中透峻不可登穿山东峡东北转峡之东复起层峯夹而东北去五里折而东东峯少断处尖岫中悬如人东向坐忽一江自东而西石梁开五防跨江上江水透梁即东南捣尖岫峡中下逻水逾梁即思城州
　　二十二日仍从州前西越五防桥循江东向五里山峡愈束江渐小山峡东尽处峯中峙南北俱有大溪合于中峯西水始大而成江又五里直抵中峯北北峡山始尽循北峡东崖渡一小溪溯中峯北畔大溪北向行夹崖中二里峡东西转西峡有小水东入大溪乃越小水向东峡溯大溪北崖行一里舍溪登鼎促岭二里至顶为养利思城界北下又二里入谷底四山重防惟东面少豁向之行予以为水从此出一里北渡溪水乃自东出西者竟不知西峯迫合透何峡去东北行山丛中峦岫歴乱共五里出峡始开大坞东西遥望皆峰头矗合而南北夹壁有同帷幄极崔巍势出峡北向三里横度此坞直抵北崖下若无路可达者至则东北门一隙穿入之峡峰峭合愈觉宛转竟二里东山大开出达养利止数里从小径北一里西北入北峡中南北两夹山皆引锥怒箨俯仰神境者四里于是复开大坞东西亘南北两界山如南坞但南坞东西俱有丛岫遥叠此则前后豁然不知西去直达何地也东北斜径坞中共五里至北山东尽处东山益大开为龙英属其东隔江即养利养利西北至江止不及五里云循北山东麓北一里有小石峯骈立大峯东穿之即西转至是北条始见土山与南条石山夹成坞又三里止耸峒站自发足来已五日虽行路迂曲去养利止数里而所阅山川特竒且兼辰晴丽即春秋不及也
　　二十三日北度坞抵土山共六里土山自西南石峯攒合处旋亘东去北坞复石峯特立东北绕石峯东麓二里一土冈复前横西抵遥峯隙东则南属于土山北逾冈水淋漓道间丛沈覆无地下益深始知横冈之南犹在山半也北下二里至平壑度溪桥一里直北抵石壁下壁西裂一隙扳隙西登曰大峺南北石崖骈夹极峻西穿其间乃坠至坞底共一里半其处山壁丛合草木蓊蔽州人采木者皆取给大峺云西北三里半北望石峯间有洞并峙俱南向路出其西北透峡多巨石夹道二里逾翠村岭北下东北二里溪自西而东两岸石崖深夹度桥东北透山隙出田坞间共七里复逾土山西北十里入山度石桥桥东北特耸峯悬削起曰牛角山极似缙云鼎湖峯西北又特立一峯为龙英东面水口山又西一里抵龙英州
　　二十四日夫不至
　　二十五日因往游飘岩州北数里外土山环绕中一小石峰如笔架南开一坞大溪横于前即东入养利州为通利江源下太平州合逻水者也水之东有山当坞立为飘岩山耸拔州东即前牛角山西北特立峯也山东崩崖之上有岩东南向髙倚层云下临絶壑闻龙英被冦时州人悉避悬崖中交夷环守其下终不得上予挟道至岩脚扳登崖间转一横木度石夹而过辄有竹梯层层宛转悬缀长短不一凡十四层抵岩口岩两旁俱危壁下瞰惟岩口直下崩崖缀痕梯故得宛转依之岩口上覆甚出由中洞入门甚隘已而渐高中悬石拱把翠润若玉柱旁又有两柱上下垂接断断仅寸相对若天平针由柱左北入穴渐黑既得东透光一缕返由柱右东穿底窍出门与中洞并列为两西入暗隘中复穹然不甚深仍由中洞出外岩北杙一木透石隙间复开一洞东向内稍寛尽处乳柱悬楞细同柯节右有穴潜通中洞后即东透光处也左稍下有穴空悬不知入自何所度所杙木歴梯以下下三梯复见一梯在梯左悬崖间亟援之上循崖端横度而北径狭尺长三丈余外横木为栏崖穷又开一洞亦东向前一石自门左下垂数丈端悬小石一长三尺圆径尺洞中髙敞不似中洞低口暗腹也后壁环一隙尤宛转即上层悬穴下窥处徧探各洞久乃复歴十一梯下是洞髙张路旁逺近见之惟州治相背不得见予西游所登岩险峻当以此岩冠贵溪仙岩虽悬空瞰溪然其上窄甚不及此岩崆峒而得水则仙岩为胜
　　二十六日由州治前西南溯大溪二里石山复攒绕成峡八里逾一冈溪南始见土山与溪北石山夹而西涉溪南逾土岭凡八里西南转入石山中里许西过石峡连陟二石脊共五里仍穿石山坞中山脉自石脊南去攒峰沓崿丛结甚固直东南尽于安平由安平东北经龙英抵下雷凡迂数百里皆以此山支丛沓故也西登石磴又平行峡中始直坠峡下磴道与涧水争石共八里复与土山遇逾土山脊望东南隔坞石峰云合翠浪万叠升陟土山中七里西南抵石峯下宿安村食冬土人以为时物江南种当从此去
　　二十七日西北盘涉土山共十六里及西坞复穿石山间又二里大溪自北而南溪之西即下雷州州治开于万厯间属南宁府宜统志不之载州南北三十里西与髙平接界治西大山外向亦本州地近为髙平莫夷所踞西为州界者止一山州衙即倚之其外皆莫夷境矣州南城外崇峯攒立一西南转山峡者即髙平接界东南转山峡即随州东大溪为十九峺故道云
　　二十八日西北溯大溪二十里抵胡润寨寨西南有大峡与交趾通界抵高平府可三日程西北长峡十五里两峯凑合处曰鹅槽隘隘正西大山之隂即归顺地日半至其州直北鹅槽岭之北为镇安府地至其府亦两日半程是日下午抵胡润闻归顺道有交夷警乃决意返辕东北取向武州道镇安与归顺近族也而世仇前纠高平莫夷破归顺掳州帅以去为当道烛其奸仅赎州帅弟以塞责未几镇安身死无后应归顺继嗣而田州以疎族争之归顺度力不敌田反乞援于莫莫向据归顺地未吐今且以为功遂驱大兵象阵代营镇安莫夷过胡润即在是月十八日今其事未定不知当道作何处分也闻当道遣官往诘莫酋酋厚赂之报云彼以仇閧耳当道惧开边衅亦曰土司交恶与中国事无与不知土司絶世国有定宪今龙英镇安正宜如昔日太平立郡故事疆理其地若莫夷助归顺得镇安而自取归顺地是中国自撤其藩篱而日近狼虎也此边陲一大利害朝廷乌乎知之
　　二十九日夫未至散步寨署前后始见大溪之水一西北自鹅槽隘来者发源归顺南境一北自土山峡中来者发于镇安南境合于寨前流始大即志所谓逻水为江左西北源南下安平出防绵埠云
　　三十日下午夫始至溯北来大溪仅东北七里止南陇村
　　十一月初一日南陇东北一里渡大溪北岸溯溪二里溪来自东南山峡轰坠下两山峡口巨石横亘如堰高数十丈濶十余丈崩雷倾雪势极伟壮西南来未之有也水由此西南去路由峡北山坞东北上逾岭四里复与溪遇桥跨大溪上溪北自石山腋中来桥北溯溪入即镇安道度桥东半里抵罗峒村村倚坞北石山下从村东南山隙去又上英峒都康州道也余走向武道则直东去由村前南渡溪循石山嘴东向上里半登陇上复见石山四合五里上岭西北有土山排列北则来龙大脊与东南石峯分界东北去循东南石峯北平行其隂升高者七里下壑底东北入土山四里宿上峺胡润境至是始尽
　　初二日北三十二里过上控芜村东南折入石山夹三里宿那峺
　　初三日东半里当前有石山巍耸大溪自南峡透出经巍峯西麓抵其北折而捣巍峯北峡中东向去路亦循之倚崖阻水止容一人扳隘入置栅为栏曰北岸寨更过寨南向循崖再出隘门南下东行山坞间南北石山排闼立大溪贯其中共东北六里循路右山崖东南转始与溪别又东二里税驾向武州铺司土州守黄君一见如故遂欢饮十日
　　十三日始往百感岩先经琅山东囘望见东面悬梯乃新缚以升岩者晩出百感岩度横栈未下梯有岐东循崖一岩在百感东晩不及登
　　十四日出州城北半里觅大溪溪即枯榕江随其支流而东游琅岩竟再往百感游东上岩复从百感大岩内暗中穿洞北下百感村溯水观水岩岩外水深不得入约明日缚筏以进遂东北度桥由百感外村东南逾岭南出东来大路西入隘门过红石崖下其北石山有洞南向甚空广月下共行五里还铺舍
</div>
    <div class="pagination">
<a href="徐霞客游记_page4.html">上一页</a><a href="徐霞客游记.html">1</a><a href="徐霞客游记_page2.html">2</a><a href="徐霞客游记_page3.html">3</a><a href="徐霞客游记_page4.html">4</a><span class="current-page">5</span><a href="徐霞客游记_page6.html">6</a><a href="徐霞客游记_page7.html">7</a><a href="徐霞客游记_page8.html">8</a><a href="徐霞客游记_page9.html">9</a><a href="徐霞客游记_page10.html">10</a><span>...</span><a href="徐霞客游记_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
