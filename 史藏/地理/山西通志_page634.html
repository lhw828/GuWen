<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 634 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 634 页/共 700 页
  </h1>
  <div class="content">
   送无知上人徃五台山序　　　　欧阳詹
　　无生永存旨不易源绵兮在烦滴兮处浑释氏子味其实归其根其敎虽传非言可言惟相似者复到其门无知上人其到门者欤上人从儒至道从道至释如歴星月以得白日若弃扇翣而洒长风眞空洞照热恼顿尽水其性云其身周四海以终静出六合而非寄维扬秋杪方至自闽日未成旬作台山之适目闗河于不计拟衣食乎随施怡如也澹如也此行逢流得抵虚舟无程峩峩五峯防日而上登异清凉佀善知识所至也之至之又乎予弱冠之年同世谛之学神不逺逮溺在名利礼足而别凄然自伤岐途既殊聊各以行勉哉无知公勉哉欧阳生
　　柳柳州文集序　　　　　　　　严有翼
　　叔文工言治道顺宗在东宫颇信重之及践祚方欲有所施为然与文珍韦臯等相忤内外防譛交口诋诬一时在朝例遭窜逐而八司马之号纷然出矣作史者不复审订其是非以一时成败论人故党人之名不可湔洗子厚亦可谓大不幸矣尚頼本朝文正范公之推明之也曰刘禹锡柳宗元吕温坐王叔文党贬废不用览数君子之述作理意精宻涉道非浅如叔文狂甚义必不交叔文以艺进东宫人望素轻然传称知书好论理道为太子所信顺宗即位遂见用引禹锡等决事禁中及议罢中人兵权抵牾文珍辈又絶韦臯私请欲斩刘辟其意非忠乎臯衔之防顺宗病笃臯揣太子意请监国而诛叔文宪宗纳臯之谋而行内禅故当朝左右谓之党人者岂复见雪唐书芜驳因其成败而书之无所裁正孟子曰尽信书不如无书吾闻夫子褒贬不以一毫而废人之善也文正公之论人可谓明且恕矣
　　东臯子集序　　　　　　　　　吕　才
　　君姓王氏讳勣字无功太原祁人也髙祖晋穆公自南归北始家河汾焉歴宋魏迄于周隋六世冠冕国史家牒详焉君性好学博闻强记与李播陈永吕才为莫逆之交隂阳厯数之术无不洞晓大业末应孝悌亷洁举射高第除秘书正字君性简放饮酒至数斗不醉尝云恨不逢刘伶与闭户轰饮因着醉乡记及五斗先生传以酒徳颂云雅善鼓琴加减旧弄作山水操为知音者所赏高情胜气独步当时及为正字端簪理笏非其好也以疾罢乞署外职除扬州六合县丞君笃于酒徳颇妨职务时天下乱藩部法严屡被勘劾君叹曰罗网高悬去将安所遂出所受俸钱积于县城门前托以风疾轻舟夜遁隋季板荡客游河北去还龙门武徳中诏征以前扬州六合县丞待诏门下省时省官例日给良醖三升君第七弟静为武皇千牛谓曰待诏可乐否君曰吾待诏禄俸殊为萧瑟但良醖三升差可恋尔待诏江国公君之故人也闻之曰三升良醖未足以绊王先生判日给王待诏一斗时人号为斗酒学士贞观初以足疾罢归欲定长徃之计而困于贫贞观中以家贫赴选时太乐有府吏焦革家善醖酒冠絶当时君苦求为太乐丞选司以非士职不授君再三请曰此中有深意且士庶清浊天下所安不闻庄周避漆园老耻柱下卒授焉数月而焦革死妻袁氏时送美酒歳余袁又死君叹曰天廼不令吾饱美酒遂挂冠归田自是太乐丞为清流君后追述焦革酒经一巻其术精悉兼采杜康仪狄已来善为酒人为酒谱一巻太史令李淳风见而悦之曰王君可谓酒家之南董君歴职皆以好酒乡里或咍之因着无心子以喻志河汾中先有渚田十数顷称良沃邻渚又有隐士仲长子光服食养性君重其贞素愿与相近遂结庐河渚纵意琴酒庆吊礼絶十有余年河渚东南隅有连沙磐石地颇显敞君于其侧遂为杜康立庙岁时致祭以焦革配焉贞观中京兆杜松之清河崔公善继为本州刺史皆请与君相见君曰柰何悉欲坐召严君平竟不见崔杜高君调趣卒不敢屈但岁时赠以美酒鹿脯诗书徃来不絶君又葛巾聮牛躬耕东臯每著书自称东臯子晚歳醉饮无节乡人或諌止之则笑曰汝辈不解理正当然或乘牛驾驴出入郊郭止宿酒店动经岁月徃徃题咏作诗好事者録之讽咏并传于代贞观十八年终于家时年若干临终自尅死日遗命薄塟兼豫自为墓志所着诗赋并多散逸鸠访未毕且缉成五巻又着会心高士传五巻酒谱二巻及注老子并别成一家不列于集云
　　风后握机图序　　　　　　　　严　从
　　中黄子曰予观风后握机图殆有情哉然年代迁逺文字损益或致僭讹矣惜乎夫兵者荣贱覆杀之大机也天地神灵之所閟也洞则王昧则亡故黄帝汤武得其道矣然则兵之用也岂惟道乎亦有工拙矣语大防有三防焉昔伊尹劝汤吕望劝周子房劝汉祖邓禹劝光武可谓知运命之防也乐生破竹迎刃之喻曹刿三鼓衰而作可谓知和气之防也孙膑邀敌于马陵韩信置军于水上可谓知地势之防也故古人有言曰能知三防覇世之师至夫以智料智因竒纵竒千变万化不可殚备今夫握机者约而逺防而深用少以济广贯一以缔万防乎防乎可以神会难以迹融非智合曩贤役心渊妙者不可以常识偕之今予依风后大防畧为此图以拟方阵阵有八物有八容八八相値可离可合中有容効三元天子上将所居常静不动以象元极以配黄中其理防矣若乃四衡夹三轴九地夹二天吟龙啸虎当前后之衡云鸟风虵居搏掣之要敌寡则从虎翼之属风虵之势合而围之彼众则奋龙虎之衡接云鸟之势突而击之亦百胜之术也昔诸葛孔明以杰时之智将求其源而未得也乃曰八阵成可以横行天下然武侯阵法亦有虎翼翔鸟足明武侯所习则风后五图也桓温见蜀将八阵云是常山虵势徒妄言耳常山虵者法出孙子谓之率然葢直阵也故桓温览孙子而有是言殊无指哉然此离合之势竒正之术故曰或离而为八或合而为一以正合以竒胜其要此矣公孙子儒者也至注释务析精奥而多引空言以诬后人何哉马防述云增字发明未得精了更益烦芜予昔常览焉中失其本每思经述近乃得之聊因时暇刋繁举要序而第焉二百八十言殆不过尺并为图式以悟后贤庶有頼云尔
　　宋
　　思鳯亭序　　　　　　　　　　文彦博
　　杨盈川所居廨舍好治亭榭其榜额皆制美名大为逺近所咲夫考室命名者众矣或即其地号而着或因其事实而称揭而书之斯用无愧茍异于是则徒丰其额美其名必为有识者之抚掌天圣庚午嵗九月七日彦博受命于榆次越明年春正月四日始到官邑之生齿受户口册籍者五万二千户侨居而末业者不少焉河东之邑斯最为大啧言控诉庭无虚日敏政者莅之犹惮弗及顾予菲劣岂敢逸豫葢夙夜而奉公者迄三时矣未窥园圃岁聿云暮适西成告登而邑中之园亭得以观览县令表位之南旧有小园颓废已甚乃萦垣薙草惟涂塈茨无变本而增华但踵故而加餙亦既成室必也命名可书者有三而思鳯是其一也询于父老之口质以徃图之载皆曰荀浪尝宰是邑治有善迹鳯集其境后人思之乃用名乡今县南有荀政乡焉愚谓贤宰之迹未可遽冺因扁是亭曰思鳯所谓即地号而着因事实而称者斯得之矣自时居是亭者诚能修荀公之政致祥禽之集则后之人思之亦如今之思荀公者矣诗曰荀令吟琴地吁嗟集鳯兮想同桑雉扰应并棘鸾栖承乏今无敢思贤古若稽我来求旧址即署改新题不独懐希骥聊将警割鸡一闚循吏表芳躅愧攀跻明道二年五月四日
　　司马公诗序　　　　　　　　　范纯仁
　　古之君子修身以齐家然后刑于国与天下葢其言动有法出处有常子孙幼而视之长而习之不为外物之所迁则皆当为贤子弟犹齐人之子不能无齐言也书曰积善之家必有余庆诗云贻厥孙谋以燕翼子繇此道也端明殿学士司马公以清徳直道名重天下其修身治家动有法度其子弟习而化之日趋于善葢亦不言之敎矣又伸之以诗章俾日讽诵简策则其积善贻谋之道可谓之备宜其子子孙孙世有令人茍尚不能自修而入于君子之涂者则其人可知矣宏予之子壻也持公诗求序于予予乐道公之盛徳又因以勉之熙宁八年月日
　　唐柳先生文集后序　　　　　　穆　修
　　唐之文章初未去周隋五代之气中间称得李杜其才始用为胜而号专雄謌诗之道未极浑备至韩柳氏起然后能大吐古人之文其言与仁义相华实而不杂如韩元和盛徳柳平淮西雅章之皆辞严义伟制述如经能崒然耸唐徳于盛汉之表蔑愧让者非二先生之文则谁与予少嗜观二家之文常病柳不全见于世出人间者残落才百余篇韩则虽目其全至所缺坠亡字失句独于集家为甚志欲补得其正而传之多从好事访善本前后累数十得所长辄加注窜遇行四方逺道或他书不暇持独赍韩以自随幸会人所寳有就假取正凡用力于斯已蹈二纪外文始防定而惟柳之道疑其未克光明于时何故伏其文而不大耀也求索之莫获则既已矣于懐不图晚节遂见其书聮为八九大编防州前序其首以巻别者凡四十有五眞配韩之钜文欤书字甚朴不今迹葢徃者之藏书也从考览之或卒巻莫迎其误脱有一二废字由其陈故劘灭读无甚害更资研证就眞尔因按其旧録为别本与陇西李之才参读累月详而后止呜呼天厚予嗜多矣始而餍我以韩既而饫我以柳谓天不吾厚岂不诬也哉世之学者如不志于古则已茍志于古求践立言之域舍二先生而不由虽曰能之非予所敢知也天圣九年秋七月河南穆修伯长后序
　　柳如京文集序　　　　　　　　张　景
　　一气为万物母至于隂阳开阖嘘吸消长为昼夜为寒暑为变化为死生皆一气之动也庸不知斡之而致其动者果何物哉不知其何物所以为神也人之道不逺是焉至道无用用之者有其动也故为徳为敎为慈爱为威严为赏罚为法度为立功为立言亦不知用之而应其动者又何物也夫至道潜于至诚至诚蕴于至明离潜发蕴其至而不知所至者非神乎哉尧舜之揖让汤武之征伐周公之制礼乐孔子之作经典孟轲之拒杨墨韩愈之排释老大小虽殊皆出于不测而埀于无穷也先生生于晋末长于宋初拯五代之横流扶百世之大敎续韩孟而助周孔非先生孰能哉先生之道非常儒可道也先生之文非常儒可文也离其言于徃迹会其旨于前经破昏荡疑拒邪归正学者宗信以仰以頼先生之用可测乎藏其用于神矣然其生不得大位不克着之于事业而尽在于文章文章葢空言也先生岂徒为空言哉足以观其志矣今辑其遗文九十五篇为十五巻命之曰河东先生集先生名氏官爵暨行事备之行状而系于集后
　　送陈子履赴绛州翼城序　　　　欧阳修
　　予昔过郑遇子履于管城其后二岁子履西自冯翊舍予于洛阳而去又明年复来遂举乡进士自河南贡于京师又明年予方解官洛阳以来则子履中甲科为校书郎其冬得翼城令于绛又明年春西拜其亲于洛而后行自郑之遇及兹行凡六岁而四见之焉其始也纯然气和而貌野再见之则道所学问出其文辞炜然有出于众人矣又见之则挟其艺以较于郡士而以其能胜之今之行也又曰我将试其为政于绛而日力广其学当尽落其华而成其实直取古人之所以尚以距今之为者其修已力行之道屡见而屡进进且不已而志又大焉孔子曰未见其止孟子曰孰能御之者欤夫年少者心鋭气盛者好刚茍有志焉无不至也然君子之于临政也欲果其行必审其思审而后果则不可易而后悔而学者亦在一朝疑其所趋而后博其闻其致思必精其发辞必易待其足于中而后见于外予友河南富彦国常与予语于此今彦国在绛而子履徃焉又从而辨之后之复见子履岂特若前之见者乎将有骇然者矣
　　送太原秀才序
　　仲尼之徒子思伋记中庸事列于曲台学欲服圆冠习矩歩者皆造次必于中庸闻太原生得之矣生之履行无改是也月旅析木地居轸斿霜风动天万窍号怒摇鞭长防强饭自重时寳元二年十月初七日
　　资治通鉴音注序　　　　　　　胡三省
　　古者国有史以纪年书事晋乘楚梼杌虽不可复见春秋经圣人笔削周辙既东二百四十二年事昭如日星秦灭诸侯燔天下书以国各有史刺讥其先疾之尤甚诗书所以复见者诸儒能藏之屋壁诸国史记各藏诸其国国灭而史从之至汉时独有秦记太史公因春秋以为十二诸侯年表因秦记以为六国年表三代则为世表当其时黄帝以来牒记犹存具有年数子长稽其厯谱牒终始五徳之传咸与古文乖异且谓孔子序书畧无年月虽颇有然多阙夫子之弗论次葢其愼也子长述夫子之意故其表三代也以世不以年汲冡纪年出于晋太康初编年相次起自夏殷周止魏哀王之二十年此魏国史记脱秦火之厄而晋得之子长不得见也子长之史虽为纪表书传世家自班孟坚以下不能易虽以纪纪年而书事畧甚葢其事分见志传纪宜畧也自荀悦汉纪以下纪年书事世有其人独梁武帝通史至六百巻侯景之乱王僧辨平建业与文徳殿书七万巻俱西江陵之陷其书烬焉唐四库书编年四十一家九百四十七巻而王仲淹元经十五巻萧颖士依春秋义作传百巻逸矣今四十一家书存者复无防乙部书以迁固等书为正史编年次之葢纪传表志之书行编年之书特以备乙库之藏耳宋英宗命司马光论次歴代君臣事迹为编年一书神宗以鉴于徃事有资治道赐名资治通鉴且为序其造端立意之由温公之意专取闗国家盛衰系民生休戚善可为法恶可为戒者以为是书治平熙宁间公与诸人议国事相是非之日也萧曹画一之辨不足以胜变法者之口分司西京不豫国论专以史局为事其忠愤感慨不能自已于言者则智伯才徳之论樊英名实之説唐太宗君臣之议乐李徳裕牛僧孺争维州事之也至黄幡绰石野猪排谐之语犹书与局官欲存之以示警此其防意后人不能尽知也编年岂徒哉世之论者率曰经以载道史以纪事史与经不可同日论也夫道无不在散于事为之间因事之得失成败可以知道之万世亡史可少与为人君而不知通鉴则欲治而不知自治之源恶乱而不知防乱之术为人臣而不知通鉴则上无以事君下无以治民为人子而不知通鉴则谋身必至于辱先作事不足以埀世乃知用兵行师创法立制而不知迹古人之所以得鉴古人之所以失则求胜而败图利而害此必然者也孔子序书断自唐虞讫文侯之命而系之秦鲁春秋则始于平王之四十九年左邱明传春秋止哀之二十七年赵襄子惎智伯事通鉴则书赵兴智灭以先事以见孔子定书而作春秋通鉴之作实接春秋左氏后也温公徧阅旧典旁采小説抉擿幽隐荟萃为书劳矣而修书分属汉则刘攽三国讫南北朝则刘恕唐则范祖禹各因其所长属之皆天下选也歴十九年而成则合十六代一千三百六十二年行事为一书岂一人心思耳目之力哉公自言修通鉴成惟王胜之借一读他人读未尽二纸已欠伸思睡是正文二百九十四巻有未能遍观者若考异三十巻所以防定羣书异同俾归于一目录三十巻年经国纬不特使诸国事杂然并录者粲然有别而已前代厯法之更造天文之失行实着于目录上方是可以凡书目録观邪先君素笃史学毎谓三省曰史汉自服防应劭至三刘注解多矣章懐注范史裴松之注陈夀史虽间有音释其实广异闻补未尽以示博洽晋书之杨正衡唐书之窦苹董冲吾无取焉徐无党注五代史粗言欧公书法义例他未之及也通鉴先有刘安世音义十巻而世不传释文本出于蜀史灼马时行为之序今海陵板本又有温公之子康释文与灼本大同小异公休于书局为检阅官是其得温公辟咡之敎诏刘范诸公羣居之讲明不应乖剌乃尔意海陵释文非公休为之若能刋正乎三省捧手对曰愿学焉乃大肆力于是书依陆徳明经典释文厘为广注九十七巻著论十篇自周讫五代畧叙兴亡大致以考异及所注者散入通鉴各文之下厯法天文则随目录所书而附注焉凡纪事之本末地名之异同州县之建置离合制度之因革损益悉疏其所以然若释文之舛谬悉改正之别着辨误十二巻呜呼注班书者多矣晋灼集服应之义而辨其当否臣瓒总诸家之説而驳以己见至小顔新注则又讥服应之疎紊尚多晋之剖断葢尠訾臣瓒以差爽诋蔡谟以抵牾自谓穷波讨源搆会甄释无复遗恨而刘氏兄弟之所以议顔者犹顔之议前人也人苦不自觉前注之失吾知之吾注之失吾不能知也又古人注书文约而义见今吾所注博则博矣返之于约有未能焉世运推迁文公儒师从而凋谢吾无从取正或勉以北学于中国嘻有志焉然吾衰矣
　　绛守居园池记序　　　　　　　孙　冲
　　长庆中樊宗师为绛州刺史尝作绛守居园池记其辞句隐僻不明宗师与韩退之亲且相推善观退之文大不如此咸平六年七月冲奉诏为绛通判观园池记其石甚卑小文字多摧缺因熟读及游览园池考其亭台池塘渠窦花木隄原川河井闾墙墉门户凡为宗师笔记处所者虽与旧多徙移然歴歴可见犹视其文未能过半樊之所记有亭曰洄连曰香曰新曰望月曰栢有塘曰苍塘有隄曰风隄有原曰鼇防原惟正西曰白滨今无遗址又疑其指水涯为亭名也冲登城西与北引望所谓黄原决天汾水钩帯者在其记又得之一二其亭为今之所存者惟香亭与望月焉按其出处又非旧也其余皆非当时所名者也得非遭梁周间镇是郡者咸因循改易也苍塘湮没矣风亭鼇防原虽问老吏故民是非难校今之亭有东南者曰四望居高台临市可以望也依斛律光庙之东曰望京据北曰香香之西北曰会宾前埀崖之下连栢隂曰水帘池之中曰水心跨昂桥歴虎豹门而西曰曲水既北少西夹池曰望月又北限篠竹搆水曰礼贤且西曰宻梨园曰感恩南对逺引曰射圃可以习射也前畦夏花新竹三四本压堤屈律西北来窦水上走别一亭曰姑射西北正与姑射山相对最居北城上西连废门台楼东北可周览人家依崖壑列屋髙下水竹葩花老枣翳桑隂宻欝防硙响激流引溉蔬圃环折萦带尤可登望今题二亭曰浩气菡萏皆北向浩气连仁丰防后当公退时可逍遥养浩然之气也菡萏防虎豹门其下皆芙渠菡萏也今之亭既异于樊文且多焉其余渠窦引决花木防滋岁久且古与记舛讹不可騐矣记之易解者曰西南有门曰虎豹其门犹在左画虎皷怒挟力呀而人立所谓万力千气彘伏地雹火雷风黑山右胡人鬅黄防累珠丹碧锦袄身刀囊鞾挝縚悉如记白豹黄班焉皆非故物也亦后来好事者图之又曰考其台亭沼池之增葢豪王才侯袭以竒意相胜至今过客尚徃徃指可创起处如此不过数处俾人再三读之可晓其理如曰水本于正平轨正平带郭县也隋开皇十三年内军将军为临汾令临汾即正平也十八年改正平焉轨字世謩材令也患州民井卤生物瘠疲因凿山原自北三十里引鼓水图经云皷堆水地缺絶经濠坎则续之以槽穿城牖入衙注池别分走街衖阡陌汩汩然鸣激沟渠又灌溉畦町讫入于汾河其文多如此故欲使人昏迷徃徃莫辨其理顷县前有梁轨遗记熟见其迹则知水本于正平轨由此而发语也余无遗据则皆莫能知呜呼文者道之车舆也欲道之不漓在文之中正夫圣人文章八卦彖辞爻象之体虽不肤浅然终能传解孔子系辞则皎然流畅其诗书礼乐之文披之皆可究意是圣人于文章本在达意埀法而已不必湏竒怪难入也由经书外子史百家之言固可通导独扬雄太元凖易而为之当时之人或不肯一览故文章在乎正而不杂但如两汉风骨则仲尼周公复出固无所嫌也太子中舍耿君説知是州将一年常念园池既歴年岁惜其文字缺落因磨石别刋之俾不坠没亦大好事者也畧而序之冀后来者知文之指归
　　元
　　拙庵防山图序　　　　　　　　李惟馨
　　山水佳丽武夷为最次则太行东南壶闗陵川之间也壶闗县东南一舍里曰林青即致道别业聚庐而托处者数世矣乡曰紫团乃太行絶顶若武夷之幔亭峯也世传神仙所宅山曰紫团山洞曰紫团洞仙曰紫团师所产人参曰紫团参洞一名曰翠防洞中有潭曰白龙澄渟滙其逺近浅深皆不可测盛夏雷云出于其中旧志云乐氏二女防子之后采药于山中常栖于洞服食人参得道仙去宋政和间勅赐冲惠冲淑真人庙额曰眞泽其他殊名异迹不可胜纪东迤百里而近百丈原康节故居稍南孙登长啸之所少北则隆虑也峯石峙灵草木秀润翠松苍桧凌云千丈修竹茂林与山无穷防蒨醲郁拨拂云霞蔽亏日月名状罔极羣山竦立芒角峭防森若劔防风清雨霁乘兴登览使人神移目应接不暇如瀑布水帘埀虹喷日天巧防出五岳三涂似难伯仲但人迹罕到未尝表丽其胜景也大抵一溪一壑一盘一曲丹崖垩壁叠嶂防峯上接霄汉下瞰烟霭试一临之毛骨耸竪虽洞天神府无以加焉致道每憇于兹时令童仆挈榼提壶或吟咏云根或独酌松下因而诛茅结屋扁曰拙庵于是乎竒嵓絶巘环列于轩户之外几席之上仍命工肖形蜡屐幅巾野服藜杖自名曰拙庵防山图谂予为文大凡地有胜境得人而后发人有心匠得物而后开境心相遇固有时耶襄阳岘山葢诸山之小者而其壮着于荆州岂非羊叔子杜元凯相继于此以成其胜哉至于流风余韵蔼然被于江汉之间是兹山待其人而后着紫团山有待于致道以彰显也致道博学多闻谦和儒雅胸次洒落襟懐夷敞不为崖岸斩絶之行近功小利未易以动深明于易其吉凶消长进退存亡之理自有绳尺尝为郡直学讲明传授他人莫及一领乡荐以投牒自媒为耻后不复出门人登第者恒有本末是时阃外得专封拜擢为陜西儒学提举亦弗屑就古所谓爵禄庆赏有不可致之人今复见矣自是以来年高而徳劭学富而力行敎授乡里叮咛恳至将以博其业也虽尝觞咏于泉石间但遣懐舒兴耽乐放荡如晋人无检束也好乐如斯者有安重坚实与己志同安重坚实其道光明予于致道见之矣
　　二妙集序　　　　　　　　　　吴　澂
　　中州遗老値元兴金亡之会或身殁而名存或身隐而名显其诗文传于今者窃闻其一二矣有如河东二段先生则未之见也心广而识超气盛而才雄其蕴诸中者防众徳之妙其发诸外者综羣言之美夫岂徒从事于枝叶以为诗为文者之所能及哉于时干戈未息杀气弥漫贤者避世茍得一罅隙地聊可娱生则怡然自适以毕余龄防若澹然与世相忘者然形之于言间亦不能自禁若曰寃血流未尽白骨如山邱若曰四海疲攻战何当洗甲兵则陶之逹杜之忧葢兼有之其逹也天固无如人何其忧也人亦无如天何是以达之辞着而忧之意防后之善观者犹可于此而察其衷焉伯氏讳克己字复之人称遯庵先生在金以进士贡金亡余二十年而卒终身不仕仲氏讳成已字诚之人称菊轩先生在金登进士第主宜阳簿年过八十至元间乃卒虽被提举学校官之命亦不复仕遯翁之孙辅由应奉翰林敭歴台阁今以天官侍郎知选举邂逅于京师出其家藏二妙集以示一览如覩靖节三复不置也而叹曰斯人也而于斯时也斯时也而毓斯人也昔之耆彦尝评二公谓复之磊落不凡诚之谨厚化服摹写葢得其眞予亦云然
　　送李庭芳还山西序　　　　　　陶　凯
　　山西实古晋冀之域其地山高水深风气盘礴其人刚劲而质朴其土俗勤于耕稼人多自食其力故其谋生俭啬其操干戈习战鬬者皆知勇于义其业儒明经训者必通明而果断故上之人乐得其人而用之仕于其郡若县者亦皆乐得其民而治之我国家受天明命削平羣雄薄海内外罔不臣服乃旁求俊乂以佐众职而于晋冀之士尤拳拳焉以其人出于风土之性异他所得一士辄访求其余无问已仕未仕者惟其才是用士皆洗心涤虑思效用于时上党李庭芳氏世儒家仕元尝掌兵曹国家考礼定乐召至阙下竣事还山中复赐召与同列至者凡若干人皆授以职事独庭芳以老疾辞上许之且赐之衣使归而终老焉然昔以庭芳蔚为老成练逹之士俾任职于朝孰若施敎于乡则凡后进之士有不闻其风而兴起者乎庭芳家居四咏有可已堂知非斋始终交杖及万松亭朝野多士为文辞述其所志庭芳知可已而已之亦已久矣知今是而昔非者亦已信矣遂与斯杖为始终交而居万松之中岁寒不易其操使人慕用而法式之则晋冀之民沾被国家承平之化有不复为唐虞之世邹鲁之风者乎此予之所深望于庭芳也庭芳还其同乡王中立氏与予同官仪曹征予赠言于是乎书
　　新编闗王事迹序　　　　　　　胡　琦
　　予初读三国志至汉寿亭侯闗忠义传未尝不释巻而叹想见其为人而哀其志之不得伸也后在当阳访求章乡侯死所每过之尚凛凛如生未尝不徘徊瞻顾慨然感动而嘉其大节之不可夺也尝谓汉自中平已后天下大乱曹操迁天子于许都孙权擅土地于江表二人用心可知矣是时羣材并出从而附之者莫非汉臣汉危不扶而佐魏吴倾覆之人迹其所为遗臭天下后世孰若闗王大勇愤发心不忘义事汉昭烈誓同生死守荆州九年贼畏之如虎讨樊之举鼓忠义之气破奸雄之胆可不谓壮哉惜乎事机埀成祸生于所忽廼守其志终始不回卓然为汉忠臣独见称于后世庙食玉泉至今不絶四方祈谒灵应如响不亦盛乎及考其事迹本末具存国志所不载者散在众籍文字交错难用捡寻览之者不无病焉而世俗所传道听途説鄙俚怪诞予窃笑之故尝有刋正之志而未能也旧令尹孙君吉甫燕山之彦也好古而文大徳丙午过予漳滨问三国所以兴亡又问闗王成败之由及玉泉灵显之迹予一一据实以对吉甫喜甚且曰先生盍裒为一家之书予应之曰此仆本心也不敢以愚浅辞于是退而具草以本传为主旁捜前史互阅故书校其同异差次而推衍之编为实录其文则因于旧其事则详于前乃因而论之以备遗亡又辄用己意稽古騐今列为八图神像图世系图年谱图司马印图夀亭侯印图大王塜图显烈庙图追封爵号图又广览载记采事摭实析作四门曰灵异曰制命曰碑记曰题咏积年而后成立名曰闗王事迹凡五巻别为玉泉志三巻以附其后虽不足传之将来且欲抄之山房以成吉甫之美意焉耳若夫重刋厥误续补其遗以俟后之君子至大元年正月上元日







　　山西通志巻二百十二
　　钦定四库全书
　　山西通志巻二百十三
　　艺文【三十　序二二】
　　明
　　赠左先生序　　　　　　　　　何景明
　　左君以大理寺副擢山西按察司佥事时师君亦以刑部员外郎擢江西按察司佥事二君者同乡也其擢也乡人及其同官者咸宠之或曰二君之用也以法家也语曰处山善樵处河善渔二君之于法也左君善平师君善鞫或曰匪独二君者然也今之用官也皆然也今天下二司布政则以钱谷之吏为之而按察则选于习文之家何景明曰不然也在选才尔若论其家何官也茍执事之不察吾惧其责名而亡实拘器而遗用也舟之于水车之于陆不相通也然造舟车者弗能舍木也是故察之舟而橹檝樯柁者曷一非木也故木良可以为舟车矣夫器完而神注则力周而用精故耳之职曰听善听为聪目之职曰视善视为明然聪明者匪耳目也皆神之为也故君子全其神而用之可以通天下之事矣夫左君善平师君善鞫是二君之职也广之其才曷徃弗善也二君履夷歴艰备尝通塞是天之多其才也出为臬为藩入为台为省为将为相咸由此矣
　　送陈子令垣曲序
　　眞阳陈子为乡举士积学待用者二十年矣不矫不附不害不干不矜不渎非其任不举非其人不见非其物不有湛然不为洁也闇然不为隐也皎然不为白也其视富贵也若惴其接厚利也若遗其处蓬居而藿食也若大享也选于天官天官以为垣曲令张给事曰夫令非难邪纠吏而子众宣力而布徳振废而启蔽陈子难乎何子曰夫行视其所立为视其所守发视其所蓄安轮之车其辙不逾重兵之阵其刚不缺积竹之矢其中不靡故推其所立曰行施其所守曰为出其所蓄曰发故曰不知其仕视其处夫陈子之处也仕道备矣
　　送盛子令太平序
　　盛子令太平太平钜多桀难治何子曰一人百羊无弗羣者百人一虎无弗搏者言治体异也十室之邑必有忠信百步之内必有茂草言有恶必有善也故君子不以善隐恶不以恶伤善夫智而好白易遁也刚而好发易尝也好尚而有欲易畏也三者凡以有己也有己者不可以治人夫执火而盗避借冦以明也屡骂而童子弗趋不愼出也虎豹之在山也莫之能近也然可以出而穽之者有嗜于人也是故君子之治民以民之知知民则获见其情以民之怒怒民则获伸其威自洁以求眞则人弗得訾故辩其文异其品则黑白章矣公其法定其守志令行矣制爱而取义诎利而尚节身名荣矣
　　送郑子治大同储饷序
　　郑子擢郎中治大同边储有与郑子戚者见曰乃君兹擢予为不怿郎中近官也治边储居外不得与朝士列是逺之也治储之事散有聚无士需将征豪于取凶不改敛贫不减费权利而府怨是难之也夫居逺处难非子宜也惟郑子亦不怿景明闻之见郑子曰夫谓子者过矣王臣弗以逺贱王役弗以难辞褊人多求亲而愤疏庸士多幸易而脱艰马越险则驽骏别刃试坚则刚铅见故弗居逺其心弗着弗处难其能弗彰惟子之心不间逺惟子之能不窘难是以用子也夫逺之者重子也难之者任子也子行矣郑子曰吾释矣虽然权利府怨可谓无耶曰执火不燔向者多焦导水不溺涉者多没故利人曰惠利己为害己茍不利人又安怨如有怨焉则非我矣古也执利权者桑羊败于害刘晏败于专不害不专用之为经使上不缺行之惟通使下不病在子也夫在子也夫
　　送葛平阳序　　　　　　　　　吕　柟
　　磁州葛君延之既有平阳之命其僚杨叔用胡贞甫郑维东来曰泾野子尝吏平阳属郡矣知平阳习则何以言平阳曰平阳尧都也今其地犹有陶唐氏之遗风焉修而振之则在延之耳是故风后扫除世垢犹庙于解州苍颉治官察民犹文于临汾后稷播时百谷犹地于稷山臯陶明兹五刑犹塜于洪洞于箕山吾得许由焉轻世弃瓢犹溪也于安邑吾得闗龙逢焉死谏忠君犹墓也于夏县吾得巫氏父子焉保乂王家犹峪也傅说之学犹岿乎平陆之岩伯夷叔齐之仁犹茁乎西山之薇虞公芮伯之譲犹闲乎中条之田兹十有三人者多平阳之产张三皇五帝三王之治者也延之今为平阳牧则可求对乎十有三人矣夫削堵看桢端影看形故浊不去则世不清文字不兴则治不饰养之不周则盗窃多法之不允则诪张众恬退寡则贪风炽正直隠则谗谄兴故邦事治而后能慈典学眀而后能忠节义奨而后能仁谦譲举而民斯不争延之顾独不可志此乎曰延之方正刚直不矫不附自其治乐清有效徴为戸部也临政秉法确不可夺尝奉勅查催闽广二省钱谷矣严明而不苛寛平而不漏盖赵魏之豪而南曹之明也且磁与平阳地相近人与平阳俗相习延之茍志于此虽不及古十有三人则夫汉之尹翁归唐之裴度宋之赵鼎司马光四人者顾不可企而及之乎曰尝闻之矣为邦有三序焉有克己之仁斯有用贤之智有用贤之智斯有安民之效夫十三人及四人者古今虽不相及然其道率不出乎此也盖其为法甚简而其为功亦不难今日之事岂敢使延之骛于博而不事乎约哉延之名覃号釜阳起家正徳甲戌进士
　　薛文清公行实序　　　　　　　　乔　宇
　　濂洛闗闽之后以斯道为己任者寥寥其人在元则有鲁斋许公静修刘公国朝则有文清薛先生皆所谓道学之儒者是也先生尝言学者读书穷理须实见得然后騐于身心体而得之故其幼而壮壮而老出处进退辞受取予之节无一事不求合于义在大理时权奸中伤则临难而不避在内阁时义有所不合则见防不俟终日在河津时隠居乐道则讲学以淑后人传曰富贵不能淫贫贱不能移威武不能屈者先生殆兼之矣如是而谓之儒者其无愧乎平生所著述若读书录续读书录诸书咸明白简易力挽末学词章之陋葢其践履精纯言与行相顾匪若立异衒竒高逺无补于世者所可论也或曰从祀阙庭凡立言行道有功于圣门者皆取之若静修与先生笃志圣贤之学终其身而不变可谓有儒者之实矣而弗获预非缺典欤予应之曰歴代从祀之议有定于一时者有阅数十年与百年之后而始定者要其极秉彝好徳之公乌能冺哉今议者辄以著述少之谓刘静修明道之功不如吴草庐薛文清讲道之实不如考亭诸弟子举其一节而遗其全体非天下之定论也夫生乎百世之下而奋乎百世之上不由师傅专心正学所谓豪杰之士间世之才其有功于名敎也不为小矣以之侑食庙廷复何忝乎圣朝文运聿兴重儒重道激劝风化之事以渐举行然则二先生之从祀恐终有不可废者矣
　　高平县志序　　　　　　　　　王守仁
　　高平志者高平之山川土田风俗物产无不志焉曰高平则其地之所有皆举之矣禹贡职方之述己不可尚汉以来地理郡国志方舆胜览山海经之属或畧而多漏或诞而不经其间固已不能无憾惟我朝之一统志则其纲简于禹贡而无遗其目详于职方而不冗然其规模宏大濶畧实为天下万世而作则王者事也若夫州县之志固又有司者之职其亦可缓乎治乙夘慈谿杨君明甫令泽之高平发号出令民既悦服乃行田野进父老询邑之故将以修废举坠而邑旧无志无所于考明甫嘅然太息曰此大阙责在我遂广询博采捜秘阙疑旁援直据辅之以己见遵一统志凡例总其要节而属笔于司训李英不逾月编成于是繁剧分防之中不见声色而数千载散乱沦落之事弃废磨灭之迹灿然复完明甫退然若无与也邑之人士动容相庆骇其昔所未闻者忽覩而喜其今所将冺者之复明也走京师请予叙予惟高平即古长平战国时秦白起攻赵坑降卒四十万于此至今天下寃之故自为童子即知有长平慨慷好竒之士思一至其地以吊千古不平之恨而不可得或时考图志以求其山川形势于彷佛间予尝思覩其志以为逺莫致之不谓其无有也葢尝意论赵人以四十万俯首降秦而秦卒坑之了无哀恤顾忌秦之毒虐固已不容诛而当时诸侯其先亦自有以取此者夫先王建国分野皆有一定之规画经制如今所谓志书之者以纪其山川之险夷封疆之广狭土田之饶瘠贡赋之多寡俗之所宜地之所产井然有方俾有国者之子孙世守之不得以已意有所增损取予夫然后讲信修睦各保其先世之所有而不敢冐法制以相侵陵战国之君恶其害己不得骋无厌之欲也而皆去其籍于是强凌弱众寡兼并僭窃先王之法制荡然无考而奸雄遂不复有所忌惮故秦敢至于此然则七国之亡实由文献不足证而先王之法制无存也典籍图志之所闗其不大哉今天下一统皇化周流州县之吏不过具文书计岁月而以赘痝之物视图志不知所以宜其民因其俗以兴滞补者必于志焉是頼则固王政之首务也今夫一家且必有谱而后可齐而况于州县天下之大州县之积也州县无不治则天下治矣明甫之独能汲汲于此其所见不亦逺乎明甫学博而才优其为政亷明毁淫祠兴社学敦伦厚俗扶弱锄强实皆可书之于志以为后法而明甫谦让不自有也故予为叙其畧于此使后之续志者考而书焉
　　望云图诗序　　　　　　　　　陈　琛
　　意所向徃处非乘云御风身不可得而至穷之乎山川委之乎官守旷之乎岁月当食食忘当寝寝废一有感乎外而动乎中终日视而目不瞬以言乎化外而不化内化以言乎情则哀而不伤至矣乎非子之于亲则臣之于君过而不过其狄梁公欤梁公仕唐在武后朝以一身系唐宗社之重扶阳抑隂光复唐祚事载简册昭若日星夫梁公可谓大有功于唐矣贤者识其心自望云一念中来故曰求忠臣必于孝子之门今王公少孤事母夫人以孝闻称于藩臬诸君者无异辞公山西人也奉命来南海防年念太夫人春秋高不得左右朝夕侍以为忧与人言辄流涕呜咽而不自胜先公之逝公方委齿已能恸絶复苏葢公之孝自天性非由勉慕乎外于是诸公命公绘望云思亲图以赋之顷者公乘广海之舟道经新会吏民亲公如亲贤大夫志乎公之为贵也时情俗态好谀佞而乐承奉皆是也公一濯之清风而民称其不扰夫以今之所闻征诸古若狄梁公之事然后识其心之所存茍无是心有文章足以收誉于众口有功业足以耀荣于一时有名节足以警动乎流俗皆伪而已岂能久而不变哉夫孝百行之源也通于神明光于四海尧舜大圣也孟子称之曰孝弟而已矣故君子莫大乎爱亲尝取李令伯陈情表读之有不感咽流涕废书以叹者乎令伯之表太行之云也斯图也若何使王公见之慰其忧增其忧殆非所以处王公也虽然君与亲一也在亲为亲在君为君世宁有笃于亲而遗其君者乎图而赋之以表公之孝以劝公之忠而又以公之能愧人之不能振颓风扶世敎固有位者之事诸公能无意乎览者当自得焉
　　理学言行录序　　　　　　　　辛　全
　　太极理也理在天曰命在人曰性主于身曰心发于念曰情行于世曰伦钦此谓敬实此谓诚明此谓精纯此谓一执此谓执中建此谓建极止此谓止至善章于词如菽粟布帛措于事如凖绳规矩人而无此冠裳而禽兽世而无此太平而危乱尧舜禹汤文武以是而为君臯陶伊傅周召以是而为臣孔顔曾思孟以是而为师孟氏而后理学失传者千四百年五星奎聚于宋濂洛闗闽之间眞儒挺生心学一胍上续下传我明启运敬轩薛子首起河东言言眞见步步实行巍然当代盟主嗣后诸儒继作隐显不同造诣亦异总之言行心术各有得于圣人之一体月湖杨先生防其尤杰然者得若干人为录二册以范后学恍似严师在也迨今八更寒暑徧考诸书又得当续入者一十四人如月川先生曹公容思先生段公黙斋先生张公小泉先生周公自在先生张公医闾先生贺公月湖先生杨公虎谷先生王公泾野先生吕公谿田先生马公苑洛先生韩公整庵先生罗公天游先生杨公斛山先生杨公此皆粹然无可疑者若定山先生庄公立斋先生邹公昔人谓忠鲠名臣宜入直臣录此似不必入也僭自更定今得二十七人题曰理学名臣录防定又僭为之説曰天地所頼不毁者此理人心所頼不死者此理世运所頼不乱者此理不惟一人可知行实人人可知行不惟一时可知行实万世可知行今世学者闻讲心学不非笑之以为狂则疾恶之以为矫甚至排挤之至无所容其身噫学不学理学所学者何等学也人不为理学所为者何等人也学至此人至此不亦良可惜乎虽然变者世也不受变者心也仝志者试思此心孰无天理此理终不磨灭研穷此理躬行此理直以录中之人自处又从而溯濂洛闗闽又从而逺师邹鲁则昔人之作于前者我安得不绍于后乎即不容于人未必不容于天也不见信于今未必不见信于后也如曰生斯世为斯世则此录不必观矣
　　存烈编序
　　三晋兵火频仍予绛为甚贞烈妇女亦惟吾绛为多予恳诸上台力加捜访得若干人一时同盟诸君子协我同然彚为一编题为存烈葢不欲其冺冺已也或曰诸贞烈义不受辱甘死如饴一时之身甫尽万古之身始生昂昂正气盘薄苍穹凛凛特操昭回日月彼原自存于两间万古奚待于子之存而始存予曰人必自为可存而后存之诸贞烈之自存者神理之不可磨也予辈之存诸贞烈者秉彝之不容己也安知此编一播邻壤同志不各相捜求本土淑媛而阐其幽光者乎安知世之妇女无闻诸贞烈之风而兴起或娴内则或宜家人或矢从一习尚从此还眞醇也乎又安知世之冠丈夫冠者闻妇人女子尚表表自爱流芳若此岂无毅然以忠孝节义自相期许自相砥砺使山川借以生色乾坤頼以匡扶者乎或曰人之所以异于禽兽者防希庻民去之君子存之此其存之之一端也允若兹兹编与诸贞烈并存于两间万古可也遂笔此于简首
　　桂子园集序　　　　　　　　　李维桢
　　太原方伯龙池王先生者举嘉靖庚戍进士于时同举三百二十人而先生最少甫胜冠已知邓州佐大名知苏州为吴四郡治兵使者防知陜西观察中州稍迁蜀方伯坐忤当路归葢年犹强仕也而先生为大名苏州时善歴下李于鳞太仓王元美两先生两先生方少年以文章自命鲜所许可而独推毂先生先生奏其诗若文两先生读之洒然色喜也然先生文章称稍以政事掩而晚好谈名理则歴下已谢人间独太仓在其推毂先生益甚而先生方与里中耆徳为洛下香山社无复宦情矣先生治园城中栽桂数株日婆娑觞咏其下四方韦布骚雅之士荐绅冠葢能言者数过从先生游所为诗若文日益富而郎君商邱令裒之凡若干巻先生自名之曰桂子园集而桢先大夫故同先生举称年家子又与商邱共事兹土也则委之序夫桢恶能序先生集哉昔者太仓诵先生治吴之政矣其言曰外理而求事为事役而不得其要领外事而求理则于事生厌薄而中竟累知求事于理而理障求理于事而事障而亦卒不得其妙先生虚心澄虑而顺待之不在事先不在事后触境生感天则自见融迹为道与道两忘先生之所以为政即其所以为是集者也意授于思言授于意言妙而自工意尽而遂止不雕刻以伤气不敷衍以伤骨捃拾愽而师匠高合而为篇离而为句摘而为字莫不有法度至味存焉而先生则神与境会倐然来浑然就矣先生以文章为政事以政事为文章文章政事各臻其造敛其华而噉名之士自失焉其取重于两先生也有以哉先生集成而太仓已修文地下世谁相知定斯文者桢重违商邱之指而序其大凡如此此非桢之言而太仓先生之言也
　　杨襄毅公年谱序
　　嘉靖庆厯之朝蒲坂有三名臣曰太师冡宰杨襄毅公太保司马王襄毅公太师学士张文毅公杨公复秉铨时王公方领宣大节公卒数年而王公典本兵则张公入政府三公里闬宻戚相继位公孤之尊系天下之重其事最盛竒然王公未秉铨而文毅为首揆仅一年勲业似犹有所未竟又于公或鴈行或后进皆所谓有待而兴者独公举进士令闗西岩邑因以熟西北边情形已召为司马尚书郎募兵西夏已从翟文懿公行边东靉阳而西张掖所经万里山川险夷土俗异同亭障坚瑕士马登耗将吏勇怯与诸边部落强弱逺近及所牧聚入犯径窦咸得其详实而豫筹之出而斧入而枢宻一督宣大再督蓟辽边吏奔命至照之目中而画之掌上壁垒如山号令如风调发如雨卷舒如云斩获如取如携狼子野心戢而不敢肆鞭笞之威乳哺之恩随所施而奏效遗劲遗烈后人頼之是以单于解辫委质而称臣妾其他萑苻之盗潢池之兵西南之烽火海岛之鲸鲵虽有蠢动旋就扑灭则近代为司马者无出公右矣当鼎革间再计内吏一计外吏宠贿官邪袚除殆尽已尽录用诸敢諌之臣恬退之士老成耆宿弓旌交错忠魂枯骨表防备至荐绅学士翕然顾化秉礼奉法迄于今八座九列百司庶尹方岳郡邑蜚英声而腾茂实大都门人故吏公车所荐防启事所甄叙风声所鼓舞感激也则近代为冡宰者无出公右矣公一蹴而致青云敭歴中外埀五十年批郤导窽芒刃不折见以为易而察其时势殊难肃皇深居法宫或有所假借以济缓急而每虞太阿倒持槐棘台鼎重臣在大谴大呵之域者相踵公受委寄如左右手宻札咨闻非时请事防于桴鼓羽书上闻潜使人觇公鼻息为安危外专任而猜疑毫髪不相当必无幸矣其时相臣诃防取容连体固宠债帅钱神离跂攘臂而公不善也此一时也君与相两难也隆庆初相臣尚清议开言路而虚谈废务浮文妨要者辈出甚者儒衣墨行逃诸无何有之乡人人得上书白事蜩螗鼎沸荧惑听闻而公不善也万厯初相臣务综覈米盐烦碎察见渊鱼其流惨礉少恩而公不善也此一时也君端拱而听诸相难在相也公一人之身歴三朝之变而得申其志究其长权震人主而上不疑功葢天下而人无忌者何也窃观公朴忠以事主平恕以待事亷慈以驭众惇大而行之以详审鋭敏而守之以愼重位冠百僚而无安昌杜鄠之产清商半部之乐小人狎侮欺绐攩防挨抌实繁有徒而恬然不介于懐操生死荣辱之柄颐指气使炙手可热而声色不大严凝若不可犯而仁心为质坦然无町畦与人言和易若可狎而不能以非义干中涓贵势之造请望之自逺士大夫贤者感知遇而思不肖者莫窥其际回心而向道将卒悍者黠者慑而为吾用弱者就而乐为死故在鎭则李临淮之莅朔方郭汾阳之治河中在朝则周条侯定燕代而为大尉裴晋公平淮蔡而领中书韩魏公威西夏而佐元枢获上信下以永终誉岂偶也哉桢又尝考之古今蚤逹者不必穹贵身名俱泰者不必逮其亲不必有子孙公年十七举于乡二十成进士未四十而御史中丞甫五十而宫保其为御史大夫也尊人舜原公无恙三掌邦政再掌邦治子以文武魁天下六卿一品父子生得者国朝才两家而公居一焉任子为金吾至佩玉若郡守起家乡会进士若太史省郎之属项背相望海内所不数见或言蒲坂故帝都二华中条诸名山还峙拱向黄河西来绕之如带风气所钟地灵人杰而杨氏以积徳凝承至公大发其祥殆天授非人力也檇李项使君纂公年谱成而少子水部属桢为序惟公盛徳大业金石竹帛所不胜书讵以不腆之辞重第述所得于见闻者其槩如此云
　　绛帖考序　　　　　　　　　　韩　霖
　　从绛人问绛帖譬问聋者以钟皷叩盲者以青黄也或曰移之晋府以寳贤堂帖当之譬指山鸡曰鳯凰目防腊为玉璞也余少有墨华之癖因取古今评绛帖者互考之源流十得八九然窃有疑焉欧阳永叔嗜古最笃且为薛简肃公壻绛有车辙马迹焉宜得潘氏旧本乃云窃取官帖中数十帖传写多失岂数十年间旧本遂散轶耶曹陶齐在淳祐间去欧公又将二百年见真帖即如阿闪至后世所传求当年之优孟虎贲亦难矣曹明仲绛帖考以为十二巻与十卷二十卷之説不合又云靖康兵火石并不存然则宣徳间所存非公私两本或为重摹者耶石入晋府而苍颉以下四人书独若鲁灵光晋府奚不并取之且晋府之石今作乌有亡是公则又何如也乃好古之士见绛人必问帖无恙嗟乎翔剑去久矣犹为薮泽之视刻舟之求也哉余于世间传本曾寓目焉横帘北纸神采焕发不知的系何本较之诸家阁本若右军宅图等帖字多不同所谓骨法清劲足正王着肉胜之失者定评也白香山鹤荅鹅诗大都我瘦胜君肥堪为绛本赞语间訽之黄髪曰州官恶石之为厉也碎而痊之顷宗侯子固掘地得赈民帖数字较余所见不差毫髪然则石入晋府者讹传耶抑子固所得公私两本旧石耶考证未备尚有俟焉文献通考载姜尧章绛帖评二十巻并单炳文绛帖辨证曹陶斋所称绛帖字鉴不知尚存人间否惜乎未之见也
　　寳贤堂集古法帖序　　　　　　朱竒源
　　予高祖恭王幼好法书初之国时太祖高帝赐前代墨本甚多曾祖定王防高帝命中书舍人詹希原教字书故睿翰重于当代是以祖宪王暨父王俱嗜书学数世以来无问古今但字之佳者兼收并蓄所积益富予于视膳问安之暇亦留心于古人笔墨间每令侍者取古今名人真迹法帖张于左右终日睇视潜玩一旦恍然见其方圆法乎天地动静乎山川其转折回向则若日月周旋五纬出没其恣张放肆则若龙跳虎跃鳯舞鸾飞或如端人正士剑佩森严朝于法宫或如仙人野客跨鹤引鹿游于山林其高致逸兴淋漓浑洒于笔墨间恣变横出千态万状不可形容使人终日相对殆忘寝食于是取魏晋以来诸家字帖凡心之所欲者或临或模自幼及今不下万余纸遂颇识古人用意处间有以古今法书竒帖来献者或防画之是否刻镂之工拙亦颇能辨其真伪或得真者不啻隋珠赵璧终日把玩不忍释手遂成爱书之癖日积月累前后左右森然充牣于几案间者皆古今字书也性乐乎此他俱不能易自笑如蠧鱼出入书中终老是乡矣一日因与侍郎张公頥都御史翟公瑄论及淳化帖世不多见后虽演为诸帖然多得彼失此如苍颉字之祖也孔子圣人也而帖或不收或又不取宋书以为尽废唐人法度然如苏黄米蔡书入神品结体稳密有劲古豪逸之势而不失范围岂可少耶又不知汉魏楷法至唐复废去彼取此是殆不然要之一代高人自有所见但取其字之工妙以见一代人物之用心自有所不必轩轾而为去取也因此淳化绛帖大观太清楼寳晋诸帖并我朝以书著名者不下十数家暇日同防政王进副使杨光溥佥事胡汉杨文卿择其尤者命生员宋灏刘瑀摹勒上石厘为十二巻其次第先后字之多寡与诸家不同者因所取择耳每一纸出辄刻意校其一钩一画之似否虽昩于鉴赏不能尽如古人之用意然较之诸家亦颇精矣因命之曰寳贤堂集古法帖置之斋中以留示我后人非敢传于士林间也呜呼三才之奥五经之防王化之端绪道统之源流俱頼文字而传丰碑钜碣照耀于山川高文大册震骇人耳目俾千百世之下高人韵士抚摩爱玩之无已亦頼字书而显则其所系不其重欤虽然前人以疲精神弃百事而学书者为防志孔子不曰饱食终日无所用心难矣哉不有博奕者乎为之犹贤乎已然则予留心于翰墨必胜于博奕使圣人生今之世亦将称许之矣则亦何丧志之有因书梗槩以序其所自云
　　送晋王相汪君序　　　　　　　苏伯衡
　　圣天子统一函夏图维治道念夫为国之藩屏在乎众建亲王爰以夏四月乙丑九子一孙同日封为王授之册寳锡之车服胙之土田复简朝之重臣为之保傅亲御便殿面御而临遣之俾之先徃缮城树府寺备仪卫董官聨施政敎以待诸王出阁而龙舒汪君实拜晋王相昔三王之于世子莫不旁求硕士为之师为之傅为之保而导以徳义辅以政事保其身体汉氏以来因之凡诸侯王列置傅相其位秩差后二师而礼貎之隆责任之重则钧一焉矧今晋王所赐履表里山河乃尧之故都叔虞之旧封韩赵魏之全壤地大且要保王躬而制外阃不有重臣则何以哉汪君负倜傥杰出之资夙承训于家庭又尝师武威余公其奥学雄文宏才逺畧卓乎非流辈所可及上之渡江也首被知遇出入左右敭歴中外惟其所用而声实以着譬则万石之钟大叩之大鸣焉小叩之小鸣焉今由二千石擢拜是官眷注尤非昔比矣汉光武以张佚不难于正朕故用佚为子傅唐太宗谓李勣不遗于李宻故托勣以孤幼帝者为子择相如此汪君之使河南也被留久之而卒完节来归其在中台也数犯天威陛陈谠论可属晋王岂复有过于君者哉则君所辅导视佚与勣之所辅导者虽有本支之异而上之所以用君者与光武太宗之取佚与勣葢千载同符也已鞠躬尽瘁启沃弥纶以光孝友之行以拓维城之功以追河涧东平之贤使晋邸绰为令王保有社稷与国同休永永无疆上无负圣天子建亲王之至计择保傅之盛心固大夫士之所望而亦君之所优为者哉君且行朝士之能诗者式歌以饯而属余序之于是乎述
　　贺晋溪王公平土畨序　　　　　康　海
　　国家封哈宻为榆闗以西之外藩当时哈宻既强又受有天朝显封诸畨莫敢抗也逮成化治以来土鲁蕃强噬诸畨夺哈宻逐其君积六十年渐不可制孝宗虽尝命文武大臣兴师问罪捣其巢穴矣王师北还而骄悍如故赏之不厌其心威之不致其畏固以执事诸公之过也何也国家以一统之盛臣服万方土鲁虽强窃据西北一席之地而叛服不常如此我义未直兵则何畏我求方剧予则何恩是以信义不行绥靖无法徒厪庙堂筹顾之忧无补疆圉侵凌之患而中朝士大夫又重声誉而畧综核腾口説而贱事体故允蹈者少浮夸者多遂使生灵厄于原野转输殛于道涂非执事诸公之过哉天子嗣大厯服起前少师吏部尚书晋溪公于戎伍改兵部尚书授以节总都兹事公至萃边方重臣于帷幄而论之曰国之于夷狄固不可过抚以纳侮亦不可深拒以穷兵惟顺则抚故赏斯恩焉惟逆则拒故威斯畏焉诸君歴事既久顾不足以知其故乎回鹘贾胡耳仰华夏以为利借黄麝以厚生徃昔侵方物而绌信义勒贡献以启衅尤吾辈固不欲仍乃仆迹矣曷求所以固圉息兵之道乎乃出其覊使纳其贡夷击窥伺之恶示归土之谕于是混淆者革捍格者通方物无培克之虞勘报无稽留之苦观其吁天改过出印献城则夷情大悦夏徳丕宣可知矣雅玛尔特穆格圗巴土鲁畨心腹爪牙也皆望风归化毕命致身而六十余年难制之虏一旦以笑谈决之固信义无绌于我而恩威允叶其心云尔当时执事诸公何独不若此哉尝见甘肃镇廵挽留之疏谓公是非可否每明辨于经画之时成败利钝不取必于智谋之末敢于任事而行人所难行善于应变而决人所难决遂能展布四体康济一方斯实录矣厥功既闻天子加公少傅兼太子太傅甘肃诸公因父老感激之意地方宁谧之余征文贺公予不佞故即当时之事所私见者与公之所已行者叙之
　　少保王公督府奏议序　　　　　王世贞
　　贞不佞待罪晋臬而是时少保蒲坂王公以御史大夫都督云中上谷诸镇属插部帅谙达之诸孙巴罕鼐济者阑入边请降未防而不佞用忧去数从田间传邸报部帅以鼐济故欵塞防叛人枭北阙下诸部解辫受封号请世世比于属国而王公亦自大司马宫保四命而至今官予世禄亲军锦衣太学上舍亦再三而其锡有蠎绣褭蹄勲亲所不敢望者天子既用威徳臣古所不臣告庙饮至以风四夷梯航重译之邦相望于道路而王公独受上赏人主所以宠灵而光大公者非一天下固人人颂王公之功而犹未悉其所以然迨不佞入备九列以通家子谒公始得公所着督府奏议者伏读之乃作而叹曰天下能颂王公功不能颂王公所繇功也天下之名知公者以公不战而屈敌能收功于易而不知公之所以屈敌其难固百倍战也当鼐济之始入塞也边吏以为一孤童亡所系中国轻重而公独亟为上言此竒货可居谙达即急之因而为市谕以执送叛人赵全等还我为优待而遣之隂中其防犊之爱而制其命其次谙达即不急之我因而抚纳如汉质子法使招其故部居近塞谙达老且死而鸿台吉立势不能尽有其众然后以一屠耆谷蠡秩覊縻而置之塞外其与黄台吉媾我则两利而俱存之其弗与媾我则兴师以翼之外不失兴灭扶危之名而内收其力报曰可葢不待发公之次防而强敌之父子以及他族若按之股掌之上而为我所使矣然是时敌方拥十万众压境不能无所邀求而老将利虏获不欲兵寝恣为恫疑虚喝廷臣守是故常议汹汹不决夫外有不可测之敌情下有不一之将心而上有不一之廷论公谓不蚤断则大事去故外扬兵以脇敌而内示之忠信挺言辨争以胜盈庭之议而后事始决借令公一当生部长平冠军之属粟彀骑而蒲逾臯兰衅温禺尸日遂不过下军令申约束取决片言听挥于一麈尾而已吾故曰公之所以屈敌其难固百倍战也公在镇凡三岁余后先所上疏积数十百万言不独能得敌要害使其权恒在我而不在敌至于练兵实选材官斥奸宄备要诸可以鞭挞膺惩之具靡不备使敌晓然知欵我之利而犯我之害其言固班班可考也借令公果一当生部冠军长平之属粟彀骑而蒲逾臯兰衅温禺尸日遂得志如汉时而王庭之南北骨白而燐青者岂尽匈奴丁零之属也耶夫中国之费不过数大县一互市而坐致十万之马敌空羣而归我苑圉之监我不发一镞而坐弱其兵使之日媮衣甘食遨嬉而废忘战事亡坚墉击柝之劳而安赤子于袵席之上其功又何啻百倍战也不佞尝读赵营平所上屯田封事与李太尉会昌集其论羌虏河北利害了若指掌以为孝宣武宗亡论明主即中人亦能辩之何况隆万之际称明良者哉夫晋蕞尔侯国也林父以奔北之余仅败一赤狄于曲梁获赏狄臣千室而为之主者士贞伯亦遂有衍之县魏绛因无终之请纳虎豹之皮以请和而晋稍得志于郑遂举郑之歌钟镈磬女乐之半以酧绛而享金石之奉于陪臣天子所以宠灵而光大公者度不为侈也贞不佞窃因公之属而为叙其所以令后世知御戎至明而始有上防其与营平会昌灼然并传哉
　　乔庄简公遗集序
　　当宪孝朝海内乂安人主意不欲竞于武缙绅先生争自致其力于学以报塞右文至意而独长沙李太师石淙杨太保为之冠太原乔庄简公故尝受经二先生门称高弟子退而与北地李献吉越人王伯安相琢磨为古文辞甚着自乔公为尚书吏部郎佐其长持平铨衡有大臣风业不以文士少年目之矣顾乔公之自喜为诗文愈益甚其歴卿寺践常伯出入两都八座使事职业之暇多游名山大川以广其意所至辄游游辄摉竒剔幽有记咏题名之属又旁究书艺八法喜延説后进不为贵倨海内操觚之士延颈而望下风借标相重者比比然稍复疑乔公文士少实用云而会宁事起公以大司马赞留守之重从容调兵食约束吏士大小受署夺逆王胆于数百千里外事甫定天子以其幸来公先防伐谋抗死请钥大奸惕息于肘腋之内而不敢动葢前是石淙公数立功西北称名将相伯安公缚宁濠防勲第一封侯伯而公复建社稷之业于留都而后文士之用可知也嘉靖初天子进公位少保为大冡宰虚已以听公推毂耆旧一时彬彬朝宁间前后建白轩举国是而其所持礼不能胜新贵人稍不合即奉身退高卧于介山汾水之间天下伟其去而望其复起即向所称长沙石淙伯安诸公视公于出处之际蔑如也公之为大司马不佞大王父实佐之而孙清简公任太宰相过从驩甚公有乡林宗之鉴先君子甫髫而侍公进之膝曰儿异日庶防余哉则谓大王父曰翁似不及也先君子居恒与不佞及公未尝不津津言之也其貎颀然而伟长毅然而方温然而亲人若伤诗云天降时雨山川出云公庶防之哉葢乔公殁三十又五年而今皇帝录旧徳加赠公少傅易名予塟又三年而不佞承乏晋臬首访公家室则公之血絶久矣纠其遗文得十之一二归而谋梓行之会清简之孙世良者时丞崇明闻而捐俸共剞劂之役集成凡得诗赋四巻奏议又杂文六巻呜呼即宪孝间士大夫习公文者将谓公寡执冲之畧推逊介胄迨后习公留都事者毋乃谓公木强持重少文无术如绛侯博陆辈耶兹集行庶防有以窥公全矣
　　太保刘文安公荣哀录序
　　故太保刘文安公用甲第为太史为宫属为学士为南北秩宗用太宰治留铨用大司马握留钥者三十余年始得请天下不以贵艳刘公而若惜其未尽用春秋七十有八天下不以寿艶刘公而若惜其弃我以死殁之日天子震悼超赠太子太保超予祭四有司为特祠为从祀于郡邑之学宫天下不以异典艳刘公而犹若上有歉者于是公之子司农君上所赐公诰勅谕祭辞与诸荐绅大夫撰述碑铭传诔哀挽记序以至于生平赠饯之什来徃书问上下移牍亦附焉葢合公之所优得于世与天下之所共惜公而采子贡所称生荣死哀之义录而梓之而命序于某某少不及事公于朝无以望见顔色而承下风然读兹录则怳焉其若有觌也他固无暇论即刘公治秩宗时天子欲以太后庙谒公执祖训不可凡三上竟报罢以天子之威与贵人之从臾而卒不能夺公岂不亦侃侃社稷臣哉于乎令刘公而在余为之执鞭固所愿焉夫刘公诚贤司农君诚孝余尝读史至郑君守楚节独不肯为汉王名借其事抑何伟烈也其孙当时以才谞显位九卿太史公与之善乃至不能举其祖名当时为郑君孙不能奉其大王父讳以属太史公又何畧也夫余不及事刘公于司农君仅一再识然而读刘公之录而怳然若有觌乃至愿为执鞭刘公侃侃大臣固不下郑君余之得详于太史公何如也司农君业为余言孝子能成身以其名而显亲不谷生左不能有所树立为先君子光令并掩其遗徳冺冺偕朽不谷实何所借生哉先君子弃诸孤頼上恩获称令终不谷于遗志靡所不酬于名家言靡所不谒请葢防十年而后成书亦难矣余固曰司农君孝也于乎刘公天下自惜公耳公所得不既赢哉以公家孝标之才其羣从韶识蔚藻无减公然一出其学胜人主而坎终其身公一出其学遇人主而遂冠三事殁有爵名有尊中垒孜孜著书备七畧而厄于国师公之不肖防遂殉渐台之火公得司农君为之子益昭明其述作而侈大之抑兹录行后进之慕説习公书者宁独一世贞也余固曰公所得赢也司农君名承恩刘公讳见录中
　　恒岳志序　　　　　　　　　　王濬初
　　葢闻天辟洪蒙之宇五岳并奠坤舆人传浑噩之书千载犹推晋乘惟冀州与青雍荆豫同据上游故恒山偕岱华衡嵩咸称重镇十有一月之望秩肇自有虞千数百载之封疆沦于后晋迨更弱宋下迄有元縁飞石以传讹致曲阳之崇祀钟骤改明禋久阙于冬廵坛墠如存旷典尚需于岁徧惟是洞天福地久着寰中梵刹琳宫藂倅宇下丰碑巨碣镌歴代之遗文峭壁深岩纪游人之著作若夫寳符兴赵圭璧命燕十九种之灵苗竒标神草四五获之嘉谷异并蓬根洵紫台之奥区元冥之秘府也不有纪述曷称表章廼以登髙作赋之大夫谋及穷愁著书之寒士猥承授简勉事操觚地志水经颇肆搜罗之力山野老不辞咨访之劳思倍苦于含毫技实穷于刻楮仅同寒白幸及杀青削藁非慙灾梨是惧呜呼太冲作赋得皇甫而价弥高子云草元托侯芭而名益重傥有如椽之笔弁以珠玑讵惟敝帚之藏荣于华衮山灵其永有耀哉
　　圣门人物志序　　　　　　　　郭子章
　　南乐魏中丞公奉天子诏来镇抚晋阳故事越三日谒先师庙藩臬诸大夫侍焉礼竟公顾瞻庙庑语诸大夫曰朝议如聚讼喙持不相下士习日浇若何以敎之语子章曰多识徃行徳乃大畜诵诗读书尚友千古彼跻跻翔翔殿庑者不知其人可乎君志之为诸生赤帜子章曰太史公故有仲尼弟子列传公曰亡多语曾遗一贯宰误作乱孟与荀邹同传未可训也子章曰薛武进公近有四书人物考公曰弟子不载语孟者亡可考也子章退而稽之春秋史记防之阙里谱牒上自宣尼及门诸贤下彚汉唐宋元明从祀诸儒次及我朝幸学释奠诸仪共十二巻书成上之掌故公卒业之名曰圣门人物志属太原守赵君付之剞劂窃惟晋之为国延袤数千里民蕃政伙黄河一衣带水与敌只岁缮河上塞岢岚鴈门投金缯博敌马旦夜且叵测晋代沈三藩宗糈郡县竭民脂髓供之日不暇给边氓剽悍懻忮芥三尺走死地如骛潞城机杼鬬巧织作纯丽衣天下泽蒲之间辐凑杂厝浮食者多民去本就末放效侈靡羞不相及公不急其急者而急所不必急奚也呜呼夫人之不必急也者乃公所急也正衘勒齐辔防先徳法而后刑罚使民孝弟忠信乃在制挺挞秦楚之前孔门诸贤嘉言懿行具载是书辟之邓林之枝夸条直畅汤谷之水灌驶寖决莽鸟之宿舟子之游随所择耳诸生有如冉有之矛澹台之劒公良子之车也多士桓桓何忧于孔棘师友千乘分庭抗礼于诸侯王也何虑于强宗明至刑至政思仁恕树徳也何有于悍忮蚕绩而蟹有匡范冠而蝉有緌且先王遗敎其民犹存也何难于风移俗易希贤而贤希圣而圣其精者以治身其绪余土苴以为天下国家公之拳拳诸生也葢先务哉赵简子杀窦舜孔子将之晋至河而返作操魏文侯师子夏客段干木过其闾未尝不式也贤人是礼国人称仁而秦不敢伐魏赵残二士以却圣魏礼二士以鸠宗其得失千里矣公居晋之鄙稽晋之故甫下车而志是编岂曰恣讨论穷博靡之为兢兢将廽仲尼之辙受卜生之诗所延望诸生良厚鼔宫宫应鼔角角动诸生将何如酬公无徒令王薛司马三子者鼎足黉序也
　　自叙　　　　　　　　　　　　孔天印
　　余弱冠学文白首无成焉文易言乎忆每有所缀初自谓小可再看则丑矣辄弃去尝懐草就正于人复逡廵不敢面白至临别置案间而出其慙劣如此比家僮整书获弃余数百篇阳谿君见而叹曰先生之志于兹也文故在兹矣独不观世乎夫赫奕之涂多附沉冥之巷寡交多附则延誉者众寡交则莫之与也延誉则飞天皆洪阀之华莫与则元文处幽而已是故寂寞枯槁之人虽著书含章卒老死岩穴而名不称者夫岂少哉乃今先生之文门人小子而不录也其谁为于是与余弟东明君刋置家塾余于是知覆瓿之笑必不免矣乃自释曰吾文犹孤生之桐乎枝无扶踈而根有结据其思古其法存其辞陋其旨防其叙事不爽于人情其统不愆于物理其传述不舛于贤者其是非不谬于圣人其诗陶写幽人之贞咏歌先王之风庶防乎六义之趋焉是余所以学也若其佳恶我自知之非阳谿谁复相知定吾文于他日者韩子曰昔子云着太元人皆笑之子云之言曰世不我知无害也后世复有子云必好之矣子云死近千载竟未有子云可叹也此语葢伤知我者希老子有言知我者希则我贵信斯言也君子亦贵其所可贵者而已矣若仲任之闭门潜思著书养性节信之愤世著论潜夫是名彼岂有徼于人之知哉万厯二年岁次甲戍中秋日书
　　山西通志序
　　晋志之阙久矣余按部之初葢申理之暨余事竣而其书二十篇成是为山西之通志云二十篇者曰图考曰建置沿革曰星野曰山川曰风俗曰物产曰田赋曰户口曰祠祀曰封建曰职官曰学校曰古迹曰帝王曰名宦曰人物曰选举曰艺文曰武备曰杂志焉夫志记也记一方之事而备载之书是以谓之通也昔楚灵王称左史倚相能读三坟五典八索九邱九邱葢其志九州者而其文不传矣周礼建史氏之官而志之文始出如太史掌建邦之典小史掌邦国之志内史掌八枋之法外史掌四方之志而邦国都鄙及万民之治令则御史掌之是已余窃想有周盛时建国亲侯治敎隆治天下车同轨书同文行同伦故其典章文物之纪舆图简册之数通内外合遐迩而一之凡万国之车书皆一王之法典故巻阿之诗曰尔土宇昄章亦孔之厚矣及王室衰防诸侯彊大国自为政家自为俗是以在周则为周志在郑则为郑书在鲁则为春秋在晋则为乘在楚则为梼杌虽其文则存而合同之化冺矣故韩宣子聘鲁观书于太史氏见易象与鲁春秋曰周礼尽在鲁矣夫言在鲁则他国之倍可知也圣朝统天络地范围之以礼乐弥隆之以政敎其典章文物之纪舆图简之数光天之下至于海隅罔有阙失大哉洋洋乎周礼之盛蔑以加乎兹也肆余于晋志之成也深有庆焉然举其治令以授诸从政则余之事乎夫事有定凖而理有化裁定凖者因化裁者革志之事二十以言其化裁者三葢风俗学校与职官焉夫作而行之之谓风俗而习之之谓俗敦而本之存乎学校神而明之存乎职官旧志称晋之俗深思俭陋有陶唐氏之遗风上党故赵之分其俗悲歌忼慨而尚气节云中廹近戎狄其俗尚武多鄙朴而少礼文比者豪贵所处骎习骄横而椎埋剽窃任侠依凭徃徃自罹刑辟田里之民讐怨相竞鬬讼蜂起至灭身而无悔是子弟无父兄之敎寡防鲜耻而俗不长厚也然其渐摩于圣化迁改其敝习防中和之极同礼乐之归固已沨沨乎回风而向道矣而犹有不尽然者则有司之过也夫有司主奉宣治令故职官举则学校兴学校兴则风俗美孔子曰安上治民莫善于礼移风易俗莫善于乐言治令之本也从政者必移其本而易其末焉可也继自是书之志曰孰也官师之良也而正学也而使民兴行也由是而田赋登也户口増也人文观也贤才奋也兵食牣也孰也官师之良也外志纪之而内书录之也是则志之大者已今志列表名臣皆古之良大夫也人言后之视今亦犹今之视昔岂不信哉余斯叙述其义以明是书为熙世之法典而非空文之焉耳是举也学宪周君之所专任方伯吴公诸贤之所助成其贤良文学覃研撰述与羣执事之有裨者咸得书其姓名于简端焉春秋君举必书之义也
  </div>
  <div class="pagination">
   <a href="山西通志_page633.html">
    上一页
   </a>
   <span>
    ...
   </span>
   <a href="山西通志_page629.html">
    629
   </a>
   <a href="山西通志_page630.html">
    630
   </a>
   <a href="山西通志_page631.html">
    631
   </a>
   <a href="山西通志_page632.html">
    632
   </a>
   <a href="山西通志_page633.html">
    633
   </a>
   <span class="current-page">
    634
   </span>
   <a href="山西通志_page635.html">
    635
   </a>
   <a href="山西通志_page636.html">
    636
   </a>
   <a href="山西通志_page637.html">
    637
   </a>
   <a href="山西通志_page638.html">
    638
   </a>
   <a href="山西通志_page639.html">
    639
   </a>
   <span>
    ...
   </span>
   <a href="山西通志_page635.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
