<!DOCTYPE html>
<html>
<head>
    <meta charset="UTF-8">
    <title>福建通志 - 第 84 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 84 页/共 239 页</h1>
    <div class="content">　　石文炳【正白旗人康熙二十九年任福州将军伯居官镇静整饬旗员训练甲士号令严肃旗丁无敢恃强匄夺生事扰民闾井安恬四民悦服及卒为祠祀之】
　　郭世隆【字昌伯满洲籍孝义人康熙三十四年总督闽浙端已率属以爱民恤兵为念毁淫祠数十区五显岭旧有五显神祠同日自燔人以为正气所致又撤耿逆废府建西南城楼以壮金汤捐俸葺宋儒林之竒祠宇凡贤裔优免银两革除者悉复之又请复在官徒役工食两省均沐其徳后晋阶刑部尚书以平允称年七十二卒】
　　汪楫【字舟次仪真人康熙间举博学辞科三十四年迁福建按察使涖任甫三日即逢热审楫剖析钦部大狱五十余案一如亲见复省释坐诬逮繋者八十余案囹圄防空会大比榜揭日鹿鸣宴上一举子排众直前哭伏于地曰某即某案罪人也豪贵局陷临塲难作幸頼昭雪得至于此有倚勲贵争沙田者以势见挟上官不敢挠楫坚持不可豪势胆落奸民以假命诬某缙绅问官因周内之楫为立白其寃骄卒发某将弁隂事情法颇难两全且时以不测挟所司楫一讯羣魁俱俯首帖服闽省税粮不敷兵饷楫宻请上官题允拨助未三月即擢本省布政使度支不匮丙子岁饥发帑采买上游米石并请运台湾积谷平粜价银归项国既不病而民食以充又不逞之徒聚众数千于西山以幻术煽惑一时汹汹楫择吏可任者从容付之不旬日而巨憝就殱后内召以病归】
　　汪薇【字思白号棣园歙县人康熙乙丑进士三十六年任福建督学道以崇实学端士习为首务考校公明断絶请托尝自题楹帖于文场曰尔无文字当安命我有儿孙要读书卷必亲阅甲乙评防赏识精当试卷中有能出入经史以古文为时文者必首防而奬异之裒刻嵗科两试文艺名曰应绳録三十年来海内传诵锓版数易为举业正鹄自己夘后所取士发解者四人登甲乙榜者多至百数十人入翰苑掌文衡者十余人所选防贡成均礼部尚书韩菼称为天下冠尝迂道谒考亭书院山杨时墓近孔道饬郡县禁民樵牧贤垅以安所防士有贫不能娶者必为筹画俾立室家复倡议购院附近军营废地易蓆棚为号舍试者便之燬坊刻淫词正人心术时谓振兴文教常衮后一人而已秩满去肖像祀于道山卒之日九郡人士聚而哭之】
　　迟维城【正白旗汉军人康熙三十六年知福州府刚决善断狱闽俗尚鬼多淫祠每嵗寒暑之交染疾病者辄传为瘟神五帝降灾因以端阳日为五帝生辰巫觋煽惑愚顽沿户科敛请香设宴谓之献夀有疾之家不延医服药糊舟建醮谓之祈祷每四五月间城内外鸣金擂鼓昼夜喧□四民皆荒本业奔走若狂谓之禳灾至市价腾踊资产耗竭维城痛惩其弊力请大吏禁止拆燬淫祠百十余所妖氛以息疠疫平又详请分八府公捐省狱囚米并给医药茶汤狱无瘐毙安挿各省流犯聼其谋生以免土著赔累供给捕奸匠制造假银除势豪总行覇利立救火之法擒治匪之乗机抢夺者以病卒于官士民思之与明知府唐珣并祀于西湖书院】
　　梅鋗【号桐崖宣城人康熙丁未进士四十年巡抚福建简重镇静政持大体凡海邦名胜先贤遗迹悉加表扬以志景仰琉球岁来贡琛向有私觌常例鋗坚却不受贡使悦服肖像归祀古田令陈璸慈恵清介鋗特疏荐举不次超擢后亦抚闽】
　　沈涵【字度汪号心□归安人康熙丙辰进士四十二年以右庶子督闽学政入仙霞闗仰天誓曰某敢有负此心者不复过此闗矣念闽理学名儒后先接踵疏请杨时游酢胡安国罗从彦李侗蔡元定蔡沈黄干真德秀九贤祠各赐　御书匾额以重师表试士公明虽勲贵周亲罔狥请托所防多名宿每于进谒时以植品潜修畏罪懐刑为诸生诲勉谆谆于朱子分年读书之法士习为之丕变秩满去闽人创清苕书院肖像祀之官至内阁学士礼部侍郎卒士哭之如哭汪薇】
　　李斯义【字质君长山人康熙戊辰进士四十四年巡抚福建洁已爱民兴文造士所行善政悉本至诚念闽地人文日盛每科应试多至万人与布政使髙缉睿集议拓贡院旁隙地复购民居増号舍千余楹风檐戴徳葺共学书院防髦士延硕师考业论文更檄行州县各立义学教贫士之无师者复严溺女之禁创育婴堂收养遗孩檄行八郡全活甚众后以酷暑歩祷积劳成病卒于官士民肖其像于共学书院祀之】
　　蔡彬【字与端徳清人康熙庚辰进士四十四年罗源令清约若寒士礼贤隽锄豪强树徳于民民立石以纪在任十年狱讼衰息以卓异擢吏部去】
　　张伯行【字孝先仪封人康熙乙丑进士四十六年巡抚福建甫下车即以表章道学玉成人才为先务购求宋儒遗书手为评释授梓创鼇峰书院建藏书楼先后积数万卷徴八郡佳士读书其中每月具饮馔集诸生考课口讲指画不少倦防其文尤雅者裒而刻之而于一切吏事复剖决若神闽俗买贫女为婢凡男子劳役悉以属之婢有至无齿不嫁者或鬻之尼院得价倍而弊乃甚于锢婢矣伯行谕令赎归间或分俸代为偿而归之特严幼女为尼之禁民感其义俗遂革伯行性峭介自奉菲约官吏化之率以清节着民爱之语曰为民如慈母训士若良师寻调江苏巡抚入为户部右侍郎洊厯礼部尚书卒諡端慤所着有濓洛闗闽书道南原委学规编正谊堂文集养正编等书共数十种】
　　蔡璧【字武湖漳浦人康熙四十七年任罗源教谕性亷介博学多闻好接引后軰教以经史奥义督学使者见其试艺赠句云家庭自为庠序文字不傍门墙巡抚张伯行闻其贤檄为三山鼇峰书院山长楷模多士后致仕归以子世逺封翰林院庶吉士】
　　石曰琮【字璞公长山人康熙辛未进士四十八年以巡抚张伯行荐知福州絶餽遗杜私谒公余门堪罗雀设法禁奸民居赢聚米市价悉平主修战舰所购木务当其值啇贩徳之各属文案设立勤能补拙四字次第传催不轻遣一役役有自引退者才复精覈所属徴收歳额秋毫不能欺以故侵蚀弊絶在官淡泊自喜蔬食敝衣晏如也后以病卒于官】
　　范时崇【字自牧沈阳人忠贞范承谟子初为福建按察使明允哀矜慈而善断每朔望诣道山忠贞祠展拜哀恸不自胜僚属为之感泣擢山东布政晋广东巡抚四十九年总督浙闽周恤民隠振起人才士饱马腾疆圉大重尝语人曰闽为前人殉国之地重以两世节钺　主恩深厚愧无所以报称者寻入为兵部尚书士民庆承谟有子并祠之道山】
　　觉罗满保【号鳬山满洲人康熙甲戌进士五十年巡抚福建饬纪陈纲综烦治剧有干济才未防总督闽浙五十二年奉　命巡海复游寨置烟墩相度机宜绸缪孔固六十年台匪朱一贵等乱作满保密疏告变谓抚臣吕犹龙曰厦门为控制全台咽喉当亲往以安人心为恢复计绥辑防城拨济粮饷请以相属五月庚午由省城疾趋泉州值澍雨连绵乗竹兜从数骑行泥淖中人莫知其为制府也至厦门严申军令市肆晏然已而舟师云集乃酾酒誓众声言分路进勦宻授诸将锦囊戒以开洋后啓视则令其合攻鹿耳门葢欲散贼党以分其势也贼果分兵拒战句日恢复府治南北二路以次讨平防闻随调遣能吏安辑流亡慰抚各庄社民番台湾遂定后以疾卒于官】
　　李发甲【字瀛仙云南举人康熙五十二年任福建布政使以孝弟化民以清正率属捐俸修洪山桥建六柱洋亭以便行人道路戴之未防擢巡抚去】
　　陈璸【号眉川海康人康熙甲戌进士初为古田令简调台湾清操絶俗慈惠利民公暇引诸生考课以立品敦伦为先每夜躬自巡行询父老疾苦闻读书纺绩则重予奬赏有羣饮髙歌者严戒谕之念商艘水丁重困穷黎详请豁免寻行取入部后以四川督学调台湾道民闻其再至也扶老擕防懽呼载道璸镇以亷静番民帖然官庄歳入悉以归公秋毫不染旋擢本省巡抚一老苍头襆被自随单骑之任一切章奏檄移尽出己手起居止一防事昒爽治政夜分乃罢草具蔬粝日噉老姜少许捐置学田以赡诸生五十六年奉　命巡海自赍行粮屏絶供亿诸所经营学宫贤祠及桥梁道路坝闸之次第毕举以劳卒于官当属纩一绨袍覆以布衾而已属员入视莫不感涕民有相向哭于途者　特赐帑金归葬赠礼部尚书諡清端】
　　阎威【陜西人督标中营都司佥书雍正元年二月重囚越郡狱变起仓卒威义不顾身奋勇追擒被伤殒命事闻予防廕官其子弟一人】
　　杨士虎【泰州人骁勇能抟虎初为千总擢抚标右营守备雍正元年二月追越狱囚以众寡不敌为贼所害事闻予防廕官其子弟一人】







　　福建通志卷二十九
<史部,地理类,都会郡县之属,福建通志>
　　钦定四库全书
　　福建通志卷三十
　　名宦【二】
　　兴化府
　　唐
　　孔仲良【曲阜人　至圣四十一世孙敬宗寳厯五年以儒林郎为莆田令有善政卒于官因家邑之涵江】
　　五代
　　贾郁【闽王审知时主簿秩满为仙游令正身奉法吏有以新果馈者郁曰若敢以此啗我耶及代去一吏醉郁怒曰吾再任必惩之吏扬言公若再来犹造铁船渡海后郁果再任时醉吏盗库钱狱具郁署其牍曰窃铜镪以润家非因鼓铸造铁船以渡海下假罏锤遂抵法】
　　宋
　　段鹏【京兆人太平兴国五年知兴化县加著作郎擢知兴化军会转运使刘克让以游洋转输不便请移治于莆鹏览视形胜以都巡检廨为军治建崇楼于军治之前以鸣鼓角迁都巡检廨于子城之西以便巡警建都监于军治之东以勾稽兵马诸公事虽劳民而不怨后论创始者称段知军云】
　　黄禹锡【字仲元惠安人太平兴国初以检校水部郎中摄莆田县事会游洋人林居裔据险倡乱函书讽禹锡为援锡叱之潜遣长子观乞兵于漕使杨克让居裔闻之以计舁禹锡与其次子置帐下诘以乞兵故欲杀之会观兵至居裔力绌请降诏嘉禹锡防请归】
　　薛奎【字宿艺绛州人雍熙三年以大理丞知莆田县事请蠲南闽时咸鱼埔草等税民徳之擢防政】李及【淳化五年以大理丞知军事性清介为治简严喜荐引下吏而乐道人之善】
　　段全【泉州人咸平五年仙游县尉甞迁学于县南作　孔子庙像据三礼圗作七十二子像】曹修古【字述之天圣末以御史言事忤防出知兴化军再歳病卒贫不能归士庶醵钱三十万缗助丧其女年十六哭帷中云我先人清节髙天下不幸以直言谪死柰何以数万缗汚蔑之乎卒拒不受详建宁人物】
　　刘谔【嘉祐中知兴化军创太平陂漑田万余顷世食其利按故兴化县有荻芦溪流甚纡长谔址石溪流堰而为陂仍作圳引而南注圳循山行咸用石砌遇山壑断处复作砥柱驾石船而飞渡之其势磬折蛇行二十余里及入境始分为上下圳士庶祀谔陂旁名其陂为太平陂】
　　刘汝舟【政和三年调兴化军司法民有王姓者资饶病卒族軰利其财不以遗腹闻知军欲籍其产汝舟力争之已而王妻生男复簿记其田宅授之知军衘甚汝舟急纳告身归后所生子名济绍兴中登第详建寜人物】
　　詹时升【政和七年以朝奉大夫知军事歳大旱时升自为位于丽谯之下袍笏立烈日中忽隂云四合大雨随至】
　　郭汝贤【浦城人宣和三年以奉议郎判兴化军事尝摄军篆郡民旧决国清塘之水源济木兰陂所不及至是湮塞汝贤尽力修治之】
　　刘子翚【字彦冲崇安人建炎四年通判兴化军为政以劝民兴行为先时逸冦杨勍犯闽子翚画计备御寇不敢犯明年辞归隠武夷山详建宁人物】
　　吴伟明【字元昭邵武人绍兴初以朝散郎知兴化军政尚简严民安之后奉祠归】
　　谢天民【字彦先建安人绍兴十年以左承事郎知仙游宣和末学舍鞠为草莽邑人陈可大修造未成天民至勘复旧地以公帑二百万缗佐之又置田三十五畆为修葺计】
　　郑昭叔【字显仲宁徳人绍兴十三年以右通徳郎知仙游县事为政必先自反时行经界法昭叔初得户部事目读之未能尽晓僚吏佐史亟请施行昭叔曰己尚未晓何以使人乃闭阁谢事覃思经旬复集同官商确数日然后定差保正长但取丁上产多人分为二等大者以傋都副保正小者以备大保长各以纸籖署姓名分置两帖又分四或物力高强或人丁众盛或才智足任经画或筋力可备走使各以其置于一帖凡选一都一保必兼取四色人使之同事各尽所长民皆悦服相率就事差役既定然后以户部事目给示所部亲与解説立法大意散遣打量不过两月他邑差役未定而仙游已有次第矣朱熹守漳日尝备録其説以示属部】
　　汪待举【绍兴中以左朝奉大夫知军事性介直人不敢干以私旧有船澚埔草等税悉疏免之】周椿年【字春卿浦城人转运使因之子绍兴十六年以右通直郎知仙游县事岁饥民赖以活盗贼屏迹嚚讼者不得售其奸号称循良】
　　赵不冺【宋宗室绍兴中知仙游县时县凋不冺悉更张之每去一輙筹之终日或累夕乃已不事追呼鞭朴一县大治或得其文移条教欲付梓人不冺曰此直空言要知寛猛先后惟所用耳】
　　张允蹈【隆兴元年以朝请大夫知军事先是延建汀邵山冦起转运使暂移本军苗米二万五百石输省会以佐军兴已遂为成例名犹剩米民不胜病允蹈状于朝蠲其半】
　　钟离松【淮东人乾道三年以朝请郎知军事先是知军张允蹈奏除本军犹剰米之半松至即奏言兴化歳入才及省会十二分之一岂容裒寡益多以绌民力防入诏尽除之】
　　赵绸【字仲缜乾道四年以左奉议郎知仙游县事修治学校增广学田三百余畆以充学】潘畤【字徳鄜金华人乾道九年以朝请大夫知军事尝奏蠲绍兴时经总二制虚额钱若干万又筑洋城陈坝二陡门以疏水患民徳之】
　　姚康朝【字廷宾吴兴人淳熙三年以朝奉大夫知军事为政寛猛适宜诸生告以贡院无定所康朝为相地改建于军治之西】
　　杨獬【淳熙中知莆田朱熹尝涉其境谓獬之政事可观士民交口诵之乃文学士非俗吏也】张渊【淳熙十五年以朝请郎知军事尝创涵江陡门以蓄延寿里诸水民便之】
　　赵彦励【字懋训浚水人绍熙元年以朝奉大夫知军事会雨水伤稼故事三县课夏税钱几二万缗又额徴僧道钱几七千缗彦励请以赢钱代民输税又乞汰杂调旧额诏从之复奏蠲僧道免丁钱以修军学取废刹田以赡学廪】
　　何纮【字文伯永嘉人庆元二年知军事才敏给为政审先后奴走卒各得其所尝作人物志创平潭桥新桂籍堂】
　　王孝遵【庆元五年判兴化军时军学弟子员日众而岁屡不登庖防告匮孝遵摄军以废刹田一顷有竒给之】
　　陈仲防【字致广髙安人庆元五年以进士调莆田县尉尝摄县事会歳大祲军卒挟僟民为变仲防戮其首谋数人余置弗问性抗直有以尺牍达者不开缄还之寺僧与军学争水利仲防竟归之学僧愤书其事于钟朝夕考击诅呪一日仲防偶过寺见之叹曰吾何心哉质明僧暴卒】
　　王居安【字资世黄岩人开禧中以司农丞知军事条奏便民行经界法以均赋役又言畨船徃来贸易有损无益宜禁止尝念书生饩廪不给以废刹田一十顷充之又通商贾以平米价擒剧盗以安平民】
　　叶文炳【浦城人少从朱熹学嘉定四年知仙游县事持已以敬临民以寛蔼然考亭家法】吴炎【字济之邵武人嘉定七年知兴化军时当宾兴大典炎命乐工按古音谱歌鹿鸣之诗以飨之尝筑芦浦陡门及创军学曝书会时称之曰儒吏】
　　陈彭夀【天台人嘉定中知莆田亷介明劲锄击横暴抚摩良善不遗余力郡人祀之大干庙之右庑】王克恭【南安人寳庆三年以工部郎知军事会汀邵冦作郡人直秘阁陈宓家居倡议筑城克恭捐废刹钱数万缗佐之】
　　曾用虎【字君遇晋江人绍定五年知军事立平粜仓捐楮币万余缗为籴本民頼焉莆旧未有城用虎始筑军城延袤七里有竒既竣下令蠲是年夏税之半而以撙节赢金输之又重修太平陂悉易以石人更其名曰曾公陂】
　　杨梦信【庐陵人绍定六年由国子监丞知军事尝捐帑钱六十万赎学田之入于巨室者以赡士】张友【毘陵人嘉熙二年以直秘阁知军事尝谓莆地褊小赋入不敌江浙一大户而魁人韵士居多出金钱二十万以赡学费割废刹田租三百斛以佐学廪又以撙节钱二千缗修十三斋诸生肖像祀之】
　　凌景阳【仙游县尉尝出郊有道士挟二童子至景阳见其眉目疎秀问为谁曰农家子蔡襄蔡高也景阳令其至官廨躬教以经秩满携至郡嘱太守置于郡学后襄高擢第通显实自景阳啓之】
　　蔡次傅【字岩肖泉州人淳祐五年以宣教郎知仙游县审为政先后兴学校作士气增学廪劝农桑民深懐之】
　　杨栋【字元极青城人淳祐十年以编修知军事先是至圣裔有居涵江者栋为建庙辟田创置书院聚子姓肄业其中特立　先圣后户籍以别齐民后知福州亦着政绩贾似道欲收时望尝论荐之会彗星出栋隂请上逐似道似道觉被劾去互见福州名宦】
　　赵与泌【宋宗室处已俭朴宛如韦布寳祐间知仙游县以敦本明伦为教尝作劝孝歌以训民民有母子相讼者与泌洒泣出孝经口授之皆改悔】
　　祝洙【崇安人景定八年为涵江书院山长知军徐直谅荐洙于朝云趋向不凢学问有本洙祖姑为朱熹之母而其父穆尝从熹于云谷云】
　　汪元春【字景新奉化人咸淳二年以宗正博士知兴化军事妻子不之官却例钱不受每食蔬饭一盂事至即靣谳而立决之甫二月卒民以金助丧其子弟恐污元春不受】
　　张日中【景炎二年判兴化军起兵应文天祥兵败死之】
　　元
　　郭托尔【皇庆元年为兴化总管创万金陡门引木兰陂水东北溉北洋田万余顷】
　　张仲仪【燕人延祐二年为兴化路总管识逹治体初总管郭多尔创万金陡门迁秩而功未遂仲仪益开山浚河引绕郡城以北重造通济桥于木兰陂砌芦浦陈坝二斗门以杀水势莆人谓多尔善创仲仪善终】
　　蔡真【延祐中知兴化县徳政及人士民刻石颂之其畧曰蔡侯作宰号称神明不贪以昩如壶贮氷不反以侧如衡斯平田野以辟学校以兴盗贼以息狱讼以清】
　　吴厚【字徳载九江人泰宁间知兴化县政治有声去之日邑民思之有前蔡后吴之謡】
　　叶衡【字仲舆徳兴人至元三年知兴化县抚民如子为政有方及去民立石颂之】
　　乌克逊泽【字润甫临潢人至元十六年总管兴化路先是泽从索多攻防兴化索多下令屠城泽説索多开南门纵民脱去全活甚众及莅任民喜曰是吾再生父母也乃下掩骼之令招集流亡置慈幼院收育道旁弃儿期年大兴学校召长老率诸生讲经肄业行乡饮酒礼他郡闻而慕之郡人以泽与常衮方仪并肖像祀于学宫】
　　李约【字审初庐陵人至正中为兴化经厯会仙游有陈一壶之变檄约徃捕约至防壶置法他无所问县境帖然】
　　卢端智【毘陵人进士时哈都为总管以端智佐理端智尝告部使者尽复学田又筑南箕埭歳收租四百斛一时学徒以裕】
　　赵文焕【字有章真定人至正中兴化县主簿时有伪称百户廵盐者县中骚扰文焕按之遂伏辜】
　　明
　　葢天麟【洪武初知兴化府事时天下甫定议改置官署天麟移府治于县防而以衞辖徙居其地修庙乐杂采古仪礼定四配十哲位饰两庑像斋舍馔堂乐器井井悉具】
　　董仁中【金华人洪武十一年知莆田鞭朴不施吏民悦服卒于官贫不能归士庶相与营于北郊之西刘山】
　　顾思敬【崇徳人洪武十一年知仙游时歳歉民不能自存思敬罄资囊易谷赈之民頼以全】李春【字崇义荣泽人洪武十三年知兴化府时展筑郡城春均赋受役民以不扰西湖陡门及陂堰修治之费咸撙节赢金为之后以疾卒民请衣冠塟于城南之篠塘山】
　　尉迟润【巩昌人洪武中判兴化以公勤清白着尝奉檄覆勘泉漳户口田粮审覈不烦而理】周宗燧【字景炎天台人永乐二年由行人知兴化府时卫卒凌胁有司宗燧不为屈有悍卒与民争道肆虐宗燧以法绳之帅数为之请不少贷】
　　杨武【曲沃人永乐四年知兴化县岁输平海衞粮民苦之武状列利害于当事得改输本府】董彬【字文质广平人永乐十一年兴化通判甫视事父老诣府言木兰陂坏彬单车徃视召匠授事陂得不坏】
　　李至刚【华亭人永乐二十二年由礼部尚书左迁知兴化府留意文事不屑簿书人以卧治称之】王彜【字友伦四明人宣徳八年知仙游县先是民困赋役逋亡者众彛劳心招抚奏免小防寨弓兵均枫亭驿匀编莆田五里助驿别辨科徴以均税粮民力渐纾营建县治学宫坛壝仓库道路无不毕举甫三载卒于官邑人哀慕之】
　　张恫【字愿夫南昌人宣徳九年补仙游教谕始至即按学制严条约以身先之虽祁寒暑雨必具服与诸生同食馔堂咸有节度课业务根经义不事浮文】
　　刘忠【字良弼京口人正统四年兴化同知时延平山冦起命大将军徃讨道出于兴征卒市鱼烹之蛆见遂大噪执市鱼者诬以蛊毒帅不□辄行军法忠亟排辕语之曰此鱼腹中所产非蛆也急取防之帅悟而止】
　　叶叔文【湖州人正统间为莆邑丞时木兰陂壊檄叔文修治极力营造各易以石南北沟洫洋城林墩芦浦诸陡门咸以次重新】
　　潘本愚【字克明博罗人天顺元年以给事中知郡事值荒旱为民请减税十之四复陈民情十二事并见施行郡中富室出息质人田乆之赋寄空籍官按征质田者代输而富室幸免本愚下令富室输税在任亷正公直兴学厚民后改漳郡亦以能称】
　　岳正【字季方漷县人成化戊辰进士第一为石亨曹钦所陷由文渊阁谪知兴化府尝建涵江书院及宣圣庙铸祭器又毁淫祠作小西湖开兼济河掾白故事例具文以报正曰此吾事何须烦使者代乃公画也所着有博稿】
　　潘琴【字舜景寜人成化八年知兴化府会阉珰下泉漳索海物气张甚琴不为屈初至首建社学废淫祠又尝汰学宫所祀乡贤之冒滥者每听讼端坐不言两造争直一言折之有神明之号后入觐力引疾去】
　　王弼【字存敬黄岩人治三年知兴化府时漳冦焚刦邻封廵海副使马垩檄调兴化卫丁壮讨之弼诣语曰卫多羸卒可守城撄堑而已如檄去万一贼鼓行而南是以城予敌也守知有城耳垩韪其语贼亦防平】
　　翁理【饶平人治三年兴化推官时有镇守太监入兴携二白鹤颈上悬牌为民间犬嗾毙遂属之理理判云鹤虽悬牌犬不识字禽兽相残于人何事人服其不挠】
　　吴逺【字惟明徽人治中以进士知莆田值岁祲多盗逺至课农桑固封守赈民之急盗悉为良暇日程试弟子员亲为授业凡学舍桥梁邮馆皆治以母忧去仕终黎平知府】
　　张嵿【萧山人正徳四年知兴化府有声以忤刘瑾勒致仕去后瑾伏诛嵿复起至工部尚书】张琦【字君玉鄞县人正徳十年知兴化府为治尚清静数与少保林俊徃来赓和所着有白斋集】冯驯【字行健岳池人正徳十一年知兴化府政尚威严时奸民树党挟睚眦中人驯以计钩致悉按之法草冦恫慑其威遂各散去后擢本省右布政】
　　雷应龙【字孟升上元人正徳中知莆田有鬻子输税者应龙出俸赎还且痛自引咎曰乃公独不能作阳城俾民至此哉旁县偶以使者符勾稽至辄咄咄受成去曰无持布鼓过雷门也防召入为御史】
　　蔡宗兖【字希渊山隂人正徳丁丑进士授府学教授会御史行部谒学庙故事教官率弟子贠长跽星门南宗兖令诸生列立而自稍磬折于道旁御史目摄之不为动已而登明伦堂宗兖复长揖请遵令甲得陪席聴讲御史叱之曰竖儒安省令甲宗兖退即辞庙去后为四川督学佥事】
</div>
    <div class="pagination">
<a href="福建通志_page83.html">上一页</a><span>...</span><a href="福建通志_page79.html">79</a><a href="福建通志_page80.html">80</a><a href="福建通志_page81.html">81</a><a href="福建通志_page82.html">82</a><a href="福建通志_page83.html">83</a><span class="current-page">84</span><a href="福建通志_page85.html">85</a><a href="福建通志_page86.html">86</a><a href="福建通志_page87.html">87</a><a href="福建通志_page88.html">88</a><a href="福建通志_page89.html">89</a><span>...</span><a href="福建通志_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
