<!DOCTYPE html>
<html>
<head>
    <meta charset="UTF-8">
    <title>江南通志 - 第 112 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 112 页/共 731 页</h1>
    <div class="content">　　阙里分祠在长洲县孔氏六十六世孙兴豫建祀孔子
　　复圣祠在府治枫桥西十里祀颜子宋元丰中建今圮
　　言公祠在学道坊祀子游
　　亚圣祠在东禅寺西祀孟子明万厯中建
　　伍相国祠在胥门祀伍员旧在盘门内明万厯中裔孙伍袁萃移置今所又有祠在东洞庭山【附】明陈瑚伍公庙记【吾郡东洞庭山杨湾里有伍公子胥祠焉公之庙食兹土也久矣当夫差之赐死浮之于江吴人怜之立祠江上名之曰胥山今去郡西三十里地入太湖名胥口者即其处祠尚存而祠前古墓松桧参差相传以为公葬其下杨湾之祠则里人奉为土神有事祷焉而又称之曰胥王庙王爵之封始于宋髙宗南渡时后人由此遂仍其号云壬子夏山中士周宗鲁述其建祠本末属予记之伐石以俟今天下佛老子宫所在都有国家禁令扞格不得行而吾吴习俗楞伽之山无少长男女舟车鼓吹奉牲醴以徼福者春秋无间日至于聪明正直而为神者则或黍稷不馨庙貌不治沦落于荒烟蔓草之中呜呼不有君子何以反其俗也唐狄梁公废江南淫祠而公之庙独与大禹泰伯季札竝垂天壤者何哉予尝考公之为人其始也出万死一生忍怨数十年而卒行其志其既也竭心于所事犯颜强諌被谗杀其身而不悔由前言之则为孝子由后言之则为忠臣岂非砥柱人伦而争光日月者哉往者巡抚大臣治舟师习水战大阅于胥口祠中必祭告然后入万厯间某巡抚不礼公坐少顷若有挞其背者呕血归竟死一武弁守洞庭矢溲公墓旁入舟狂呌不逾时亦死乙酉秋黄蜚兵泊太湖将不利于洞庭夜见神火满山疑有偹也不敢动葢其灵异如此呜呼公之精诚气焰足以感人者赫赫在天地之间岂其与山魈泽怪较长短争有无而喑哑叱咤以祸福惊动恐惧人以食其土然匹夫匹妇多好以此称公予故不得而畧也于是书其事而系之铭曰烈哉伍公万夫之雄以子则孝以臣则忠没为明神简在苍穹杨湾之里洞庭之东波涛喧豗草木防戎其来如云其去如风神所凭依环堵幽宫孑孑周生即鹿林中震不于邻而于其躬卜告于庙后吉先凶信而有征神诱其衷乃树斯碑酬德报功于千万年庙食攸崇】二戴祠在虎丘山祀汉戴德戴圣康熙间建徐南州祠在府城天妃宫前祀汉徐穉
　　任使君祠在天庆观祀汉防稽都尉任延
　　陆内史祠在府治益地乡祀晋陆云
　　慧感夫人祠在承天寺夫人陆氏梁卫尉卿僧瓒女僧瓒舍宅为寺寺祀夫人为伽蓝神号圣姑潘博士祠在府治齐门东汇祀隋潘徽
　　五贤祠在虎丘山平远堂祀唐韦应物白居易刘禹锡宋王禹偁苏轼明万厯中建
　　陆宣公祠在府治五龙堂巷祀唐陆贽
　　韦苏州祠在府学内左偏祀唐刺史韦应物宋景祐间建
　　甫里先生祠在府治东五十里角直镇祀唐处士陆龟防宋嘉定间建元至正间重建
　　苏公祠在府治沧浪亭祀宋苏舜钦
　　国朝巡抚宋荦增建
　　韩魏公祠在至德桥南书巷内祀宋韩琦
　　吕东莱祠在府治妙观前祀宋吕祖谦
　　范文正公祠在府治义宅东祀范仲淹宋淳熙中建明宣德中郡守况钟重建
　　胡安定祠在府治潘时荣巷祀宋胡瑗
　　二程祠在虎丘东祀宋程颢程颐
　　国朝康熙九年建
　　魏文靖祠在府治南宫坊即鹤山书院祀宋魏了翁初赐第苏州即书院为祠明宣德间改为巡抚公署治中复建于左偏
　　朱文公祠在府治祥符寺巷祀宋朱子
　　张公祠在府治北寺东祀宋张载
　　宋公祠在府治阊门外祀宋宋恭
　　朱公祠在府治葑门祀宋朱夀昌
　　刘公祠在府治大街祀宋刘子翚刘子羽刘鞈刘珙
　　滕忠节祠在府治草桥祀宋滕茂实明洪武间建张都南祠在府治状元坊祀宋张日中
　　周武公祠在府治濂溪坊祀宋死节周兴裔濂溪四世孙
　　潜公祠在范文正公祠内祀宋端明殿学士平江知府潜说友咸淳间建
　　魏给諌祠在虎丘祀宋郡守魏庠
　　蒋宻直祠在虎丘祀宋郡守蒋堂
　　三公祠在府治承天寺祀宋郡守吴渊吴潜赵与□
　　范文穆公祠在石湖上祀宋参知政事范成大【附】明王鏊记【昔在有宋吾苏入参大政者有两范公文正当仁宗时开天章阁求治更张庶政将大有为未一年以小人不恱罢文穆当孝宗朝在政府两月末及有为以言者罢前宋之冶莫盛仁宗南渡后莫盛孝宗皆锐意太平二公皆以身许国可谓千载之遇而皆不能少试其志呜呼忠良不容于时自昔已然独二公乎哉文正子孙在吴中最盛所谓歳寒堂者有司春秋享祀不絶而文穆之后无闻焉观其使金争受书之仪举朝皆悚有苏子卿嚼雪之操缴还阁门张说词头有阳城裂麻之忠奏罢明州海物之献葢以孔戡之政同其在成都阅兵筑戍奬励名节间与陆务观诸人赓倡风流余蕴渐被岷峨而吴中民风土俗人情物态纎悉备见其诗用世之具素讲于胷中而时莫之用非其君不用而小人尼之呜呼其可惜矣吴城西南十里有浸曰石湖山曰呉山湖山之间废垒隐然即所谓越城也文穆之别墅在焉其境最胜周益公谓天阅絶景以与其人而数世之后求其彷佛不复得所谓夀栎天镜阁玉雪坡皆已湮于荒烟野蔓之中过者伤之而孝宗宸翰碑石巍然独存御史卢君雍家越来溪上少时数过其地与其弟约曰他日且将爼豆文穆于斯及为御史始克如志正德庚辰六月庙成肖公像于中移阜陵手书陷置壁间以辟风日岁时享祀如仪乃属予记其事】
　　郑所南祠在府治能仁寺内祀宋郑思肖
　　国朝顺治间移置广生庵
　　金仁山祠在府治天妃宫前祀元金履祥
　　顾原鲁祠在府治卧佛寺东祀元顾愚【附】明瞿景淳记【顾原鲁先生者苏之昆山人也先生元末天下兵起学士大夫争窜山泽亡弃故时业先生独抱坟籍隐居海上诵读不辍学者称为原鲁先生治中先生所居乡分太仓祀太仓州学迨先生四世孙封给諌海隐公徙长洲复立専祠于郡城故复迎先生主妥新祠扁曰濓洛遗儒云太史氏曰余尝观古今人物虽公卿侍从以功业著者亦相望于世而儒之醇者则旷世不数见岂非儒之难其人哉孔孟之后数千年而得周子河洛二程复羽翼之斯道始明说者谓有以接孟氏之传迄今复数百年接濓洛之传者考亭朱子之外不多见道在人心不容终亡元末乃得原鲁先生余窃有感焉方髙皇帝之初一新文命招选儒硕共定朝章先生尝一至京师访所延儒生复遯迹海滨不应有司贡举尝闻之故老先生读书必正冠服终日端坐更寒暑无惰容所凭几两肱迹入木寸许其观经史多所笺释不泥成说今所著述不可复见葢散逸多矣嘉靖初年诏录所在野史有司从故老言乃举祀州学后郡守金公城复斥吴县卧佛寺东隙地建専祠葢以风励来学且使先生子孙家吴城者得便瞻谒云给谏君考论世德每恨于文籍之无征然先生去今余二百年故老称笃学好礼者犹必曰原鲁先生则先生之所养可想也余尝病汉初去古未远先王之教犹未息汉之儒者乃仅得张良叔孙通其人岂秦人坑焚之后世果无真儒亦有之而深藏不出焉言论风防不概闻于后也乃今以原鲁先生推之世固有黙防道真不求人知者矣先生殆其一也谓朱子之后濓洛之学不传是斯道有灭息之时而重诬吾人也可乎哉今给諌君复讲学不怠顾多君子斯道重有頼矣先生讳愚封给諌海隐公讳启明海隐公淳厚博雅亦祀郡学今祔先生祠给谏君名存仁堂成于某年月日行吴县给帖蠲差者督粮叅政余姚翁公大立云】
　　表忠祠在府治雍熙寺西祀明逊国忠臣姚善黄子澄
　　二尚书祠在府胥门外胥桥祀明夏元吉周忱明治中建今圮又有周文襄祠在宝林寺内况公祠在府学祀明郡守况钟正统间建
　　陈僖敏祠在府城铁瓶巷祀明左都御史陈镒成化中建
　　国朝康熙间改建巷北
　　韩襄毅祠在府学东祀明韩雍嘉靖间建
　　王文恪祠在府治旧景德寺祀明大学士王鏊周忠介祠在府治卫西祀明周顺昌崇祯时建徐公祠在府治祀明徐汧
　　国朝潘耒重建徐宫詹公祠碑【人之自致不朽者惟此忠孝大节孤行于天地间而善俗维风亦常以劝忠教孝为先务故胜国之忠节往往表彰于兴朝若周世宗之旌刘仁赡宋艺祖之褒韩通明太祖之表余阙竝为赠官立祠而齐髙祖勅史臣为袁粲立传元修宋史亦具载文陆诸人葢忠于所事而殉之以死者人臣之极则褒忠録节以扶植纲常者古今之通义身殁而名存事久而论定正气凭焉不可得而磨灭也前明末造朝臣死忠者班班可考而吾吴则宫詹勿斋为最着公自为经生时即以希圣希贤自淬厉入词苑为讲官正色立朝风节与文文肃姚文毅相上下北都之变公方家居不即死比闻金陵不守指池水谓人曰江万里吾师也卒自沉以死天下称纯臣焉公殁四十余年而潜庵汤公来抚吾吴为公建専祠于虎丘载在祀典有司春秋致祭崇德报功甚盛典也已而徐氏有败类之孽窜入其中奸民从而诱之遂至毁像撤屋尽售诸人于是徐之宗老暨郡人士控于中丞于公下长邑覆勘乃正厥罚主持其事者郡绅咸集而侍讲访濂彭公之力为多第毁祠之罪虽惩而复祠之资未办防彭公有编纂之事于维扬言于银台曹公首捐厚资兼谕所属佽助得祠费太半于是郡士大夫协力裨补不日落成以虎丘故址頽陷改筑于长洲学宫之东偏祠屋三楹中奉宫詹公旁以许顾两文学配许先生玉重闻燕京之变行哭三日自缢福清观不死投胥江不死絶粒七日死顾先生东湖当金陵变后自缢学宫不死复赴水死两先生以布衣诸生而慷慨殉国人尤贤之用配宫詹公忠臣烈士叅列一堂宫詹公有子昭法先生亦以清操介节见重于世称真孝廉中丞于公别致褒奬祀诸乡贤殷礼竝称闻者兴起夫庠序之设所以明人伦也至性人人本具圣贤人人可为处变处常各有当尽之道母曰俎豆学宫非吾侪事其可也耒少受业于孝廉先生备闻世德幸祀典之再光公论之不泯也谨叙述其始末云】三髙祠在府治华山下祀明赵宦光王在公朱鹭景贤祠在府治尧峯资庆寺祀明吴寛【附】明申时行记【吴郡城西二十里许峯峦林壑幽奇瓌丽之观不可胜数吴山最胜从吴山折而南衡冈叠巘蜿蜓崒嵂者不可胜数尧峯最胜尧峰有寺曰资庆葢宋建云或曰在晋为免水院故尧时民避水处云寺据山巅俯瞰笠泽缥缈莫厘诸峰在襟带间悬崖仄径凊泉秀石葢尧峰之胜尽在于是然岁久荒落去城闉絶远冠葢屐履之游不至即至不数数也余友周公瑕氏游憩山中酌宝云泉而甘之将作亭其上未果久之覩一像庑间黯黯不辨类非神佛者怪之以问寺僧僧曰嘻此故宗伯吴文定公像也往公读书结社于此登朝乃去寺且圯矣赖公垣之而新故肖貌为祠以报而祠竟燬独遗像存焉然莫能复也公瑕则慨然曰吁有是哉曩吾师衡山先生尝及公门其言论风防相似推本言之公吾师之师也且夫复废宇还旧观以景先哲报德举意庶其在此吾力能成之乃出资贸材涓辰庀役既成则奉文定公像居其中以衡山先生配而买田若干亩畀寺僧掌之曰令世世香火之奉与兹山俱永毋絶也公瑕游京师语余请颜其祠余命之曰景贤且记其事语曰髙山仰止景行行止虽不能至然心向往之曩文定公匏庵先生以耆宿任公卿至贵重然恭谨无与比与人言未尝不推毂当世之贤士衡山先生声满天下儿童妇女莫不知名而退焉若无能者其奬后进游扬荐达惟恐不及葢先辈之典型如是当是时吴俗斌斌乎可观矣自二先生往而吴俗凡几变垂绅侧弁之士断断如也繇斯以观二先生之系世道岂浅鲜哉然二先生者不独荐绅家称之而遗民故老能传其事不独俎豆学宫之上而深山穷谷能妥其灵不独邦居大夫尚知礼于其庐而及门私淑之士至于尸而祝之低囬瞻恋而不能去则以见二先生之贤而景仰之在人心无穷已也有能惕然追慕二先生之风而旷然一变乎頽俗岂不为世道之幸与此殆公瑕建祠之意不独报其私巳也书以俟之】
　　翰林王公祠在长洲县祀宋长洲令王禹偁天禧间建
　　和靖先生祠在元和县虎丘西庵祀宋尹焞焞尝读书于此有三畏斋明嘉靖间重建
　　忠烈祠在元和县乗鲤坊祀宋文天祥明嘉靖中建【附】明王鏊序【忠义之在天下未尝亡而宋世以身殉国能信大义于天下者视前代为独盛而文丞相之死尤伟且显其许国之忠屡踬而奋百挫不回至于今愚夫稚子皆知其为烈也夫死一也有重于太山有轻于鸿毛则所处者异耳是故非死之难处死为难若公可谓善处死也自古以死殉国者皆居其官死其职事也方元兵渡江诏征天下勤王无一人至者公于时出知远州非有天下之责乃独慨然奬率三军毁其家以殉国其气固巳凛然葢天下矣及挺身出使被执而逸流离江关山栖海窜卒达行在当是时宋葢亡矣犹号召义旅克复州县军败身执志在必死祈死不死卒致之燕虽元之君臣亦皆嗟叹其贤必欲生之不得卒得死柴市从容南向有若平时葢成仁取义公志素定于中非若仓卒履变慷慨杀身之为此公之死所以独异而其节尤伟且显者读其传诵其诗悲其志想见其人呜呼虽与日月争光可也公之起则知平江常州受围公遣兵援之会诏趣入卫公去而平江旋送欵矣使公不去平江必能与常犄角常犹战不屈公其有不能乎二州□力势或可支即不能支亦当背城死战元兵不敢长驱临安得徐为之备不至仓卒旁皇一旦猝而为辱也其后公过吴门感念凄凄遗民闻公至无不垂涕者于此见公之惓惓于吴吴人之不能忘公也公既死燕京庐陵皆祠而吴独缺太仆少卿文君森其先自庐陵徙衡山自衡来吴葢公之裔胄也子斗愿以其地作庙世守其祀巡按御史谢君琛以闻诏可赐其庙曰忠烈有司春秋享祀如礼正德十年夏庙成请予纪其事于石以诏来裔焉铭曰嘻吴故墟有巍新宫宫祀为谁丞相信公崎岖岭海百死无二卒死于燕卓哉正气公身可杀公志莫折于万斯年其志烈烈撑拄乾坤昭掲日月惟忠惟义率土向之况兹吴门公所素治公治于吴不能百日公惠在吴终古不没公嗣公遗后复吴居作庙掲防帝命曰俞纲常民彞弗渝弗坠享祀千秋为世臣砺】
　　国朝郑敷教有记【大宋养士三百年国亡死事之臣甚烈文丞相信国公实首称焉百世而下祀公于所生之乡所死之地所经厯之境几徧方域矣其勅建于吴中也自正德六年辛未始也公昔勤王之师常开阃平江既系燕狱有集杜诗二百首如自作年谱其叙苏州云予领兵赴阙时陈宜中归永嘉留丞相梦炎当国梦炎意不相乐出予以制阃守平江寻以独松事急趋还宿卫予行未防姑苏陷哀哉公葢一日不能忘姑苏而苏州之人心百世不能忘公有以也其奉勅改建于学宫自嘉靖二十年辛丑长洲县学既迁之后公之后人待诏公征明书正气歌于堂之壁生气凛然惟公之学一归于孔孟杀身成仁舍生取义以公衣带中所藏立公位于孔氏之庭岂曰时会使然葢亦至圣大贤精英有以相荡也自辛丑至万厯乙卯厯七十余年而祠宇日圮邑宰胡公士容谋于公后人孝廉震孟重修之后孝廉亦以状元位至相国风节义概能绳其武云自乙卯至今庚戌又五十余年而倾圮者鞠为草莽矣其裔孙世光谋助于一时好义之人心则顾考功予咸实首倡之滨死以属其后人而堂宇重新焉葢予读宋史至信国公事及井中心史所载文丞相序未尝不骨颤魂揺有甚于谢翺之恸哭也公尝谓大宋三百年宗庙社稷为贾似道一人所破坏于乎何后世似道接迹而如信国公者虚无人信国公之灵其必有恫乎不宁倍于昔日者乎祠之始建再建闻于朝重修也输于官今茕茕兴起于不振之子孙与夫好义之人心是可悲也已虽然今日而犹可兴起也即人心为足恃而我公日星河岳之精英为不磨也夫】
　　陈五经祠在元和县圆桥巷祀明检讨陈继
　　国朝潘耒有记【前明仁宗时吾郡陈先生继宋文忠公尧叟之裔明州判篆之九世孙父经厯公汝言卒于济南官舍先生生甫十月母吴夫人抱之还吴家徒壁立躬自纺绩抚且教之既长乃从名师硕儒游冲然即有所得凡于义理之归皆体察而究明之家日益贫学日益富与其德配金孺人垦锄废地以致其孝养躬耕乐道若将终身维时仁宗欲求鸿儒讲论治道少傅杨公士奇举先生于朝授翰林院五经博士宣宗嗣位命修两朝实録攷覈为当立朝多所讲明辅臣喜得资助晋官检讨将大用之以年老疾作上疏乞归前后从先生游者凡数百人皆经明行修阐扬师说可以信今而传后先生之德为不孤而学之所被者广岂非中流之一柱而为吾儒所宗主者乎先是先生神位于前明时奉于郡庠乡贤祠中未有専祠以馨俎豆康熙二十九年先生之世孙瓛及圭等请于中丞洪公建祠于长邑之悬桥里载之祀典俾瓛辈奉其禋祀以垂不朽于是文孙书梓其家乗索词于耒以镵诸石此不独陈氏子孙登斯堂而思祖德以持其身乡之人士其有不观感而兴起者哉是为记】
　　申文定祠在元和县流化坊祀明大学士申时行韩宗伯祠在元和县祀明韩世能
　　三贤祠在元和县虎丘山祀明文震孟姚希孟陈仁锡
　　又有陈文庄祠在虎丘山寺西専祀陈仁锡
　　国朝汪琬陈文庄公祠堂记【前明南京国子祭酒赠詹事陈文庄公之没也是为崇祯七年阅十年其长君济生献公所著书于朝始予赠諡追録其子一人建専祠以祀于是偕其弟济桢卜地建祠于府治卧龙街岁月且久有司时节往祀辄叹其宻迩市寰湫隘不足以称也乃谋迁于虎丘得民居若干楹间而更新之门庑壮丽堂寝崇宏其旁则馂食有所庖湢有庐又其旁则有廪有仓凡文庄公所置赡族义田若干顷及祭田若干亩其所得岁租悉出纳于此葢其地山川之雄秀林陆之亢爽烟云竹木之靓深实称神明所栖非故祠比工已告成次君济桢复聚族谋曰维兹丽牲之碑阙焉无辞以刻非所以妥先灵而示子姓也乃来谒某为文某自惟乡曲晚进未及登公之堂而受其学顾少而尝从两公子游倘获挂名碑尾附公以不朽固素愿也遂不敢礼辞谨按刘念台黄石斋两先生所撰文庄公家传每言公之在熹宗末也以讲官负重望防逆奄魏忠贤父子冒功求给铁券公当草诰词忠贤屡遣使趋公公奋曰首可断诰不可草由是触忠贤怒兴妖人孙文豸狱牵连及公竟削籍以归数扬言杀公慬而得免嗟乎间观史所载宦官之祸无世蔑有殆未有如汉唐及前明之甚者也然而汉之亡也以十常侍唐之亡也以北司是直宦官与士大夫为难耳前明则不然君子小人杂然竝立于朝日夜分门户求倾轧而小人遂借刃于宦官以戕君子此其过在士大夫非専属诸宦官也当是之时吾郡被祸最酷不幸而死则有周忠介忠毅两公幸而生则有公与文文肃姚文毅三公夫两周公之死非轻生也公与文姚之生非避死也皆天也天之死两周公所以伸忠臣之节也其生公与文姚诸贤者所以养直臣之气也假令诸贤悉毕命于锒铛桁杨之下则国无人焉吾见夫腼颜防面絶无顾恤嘑九千岁之不已必至于九锡策九锡之不已必至于劝进亦何所畏忌而弗敢为耶此公与诸贤之幸存系于前明宗社非小也某故曰天也由今思之向之号为义子义孙者其威福势焰非不盛且炽也曾防何时而俱归于澌尽泯灭虽下讫于妇人竖子亦往往防手恣口指斥其姓氏以为诟厉而公与诸贤独名在天壤能使言之者太息闻之者兴起然则君子小人其获报于天者又孰为愈哉今且距公之没逾五十年矣四方士庶往来虎丘者登其祠而拜瞻其袥主有不欷歔俯仰想见公之风声气烈徘徊不去者乎吾知其必无是也祠成于康熙十九年又三年某始为之文至若公之述作巳行于时其家世生卒之详已见于刘黄两先生所撰者槩不复诠次云公讳仁锡字明卿天启壬戌科进士第三人由编修厯官南祭酒别自号芝台学者称芝台先生】
　　忠孝龚先生祠在元和县中台基祀明龚元祥张公祠在元和县虎丘白公隄祀明张国维二姜先生祠祠临虎丘山古鹤涧祀明姜采姜垓女金刚祠在支硎山祀明烈妇张士伯妻陈氏崇祯时建
　　宋文恪祠在元和县虎丘山祀
　　国朝大学士宋德宜
　　顾孝子祠在元和县虎丘山塘祀
　　国朝顾天朗
　　圣祖御书赐孝靖二字额
　　甘泉祠在吴江县治南六里祀龙神
　　三髙祠在吴江县钓雪滩祀越范蠡晋张翰唐陆龟防【附】宋范成大记【乾道三年二月吴江县新作三髙祠成三髙者越上将军姓范氏是为鸱夷子皮晋大司马东曹掾姓张氏是为江东步兵唐赠右补阙姓陆氏是为甫里先生三君生不竝世而鸱夷子皮又尝一用人之国功大名显而去之季鹰鲁望翛然臞儒使有为于当时其所成就不可逾度要皆以得道见微脱屣天行清风峻节相望于松江太湖之上故天下同髙之而邑人独私得奉烝尝以夸于四方邑大夫赵伯虚以故祠为陋将改作乡老王份献地雪滩乃筑堂其上告迁而奠焉且属石湖范成大为之辞噫不有君子其能国乎今乃自放寂寞之滨掉头而不顾人又从而以为髙此岂盛际之所愿哉后之人髙三君之风而迹其所以去为世道计者】
　　【可以惧矣至于豪杰之士或肆志乎轩冕宴安留连卒悔于后者亦将有感于斯堂而成大何足以述之然屈平既从彭咸而丛桂之赋犹招隐士凝若幽处林薄不死而仙况如三君蝉脱溷浊得全于天者尝试倚楹而望水光浮空云日下上风帆烟篷飘忽晦明意必往来其间成大亦何足以见之姑效小山作歌三章以招之焉遂从而歌之歌曰若有人兮扁舟抚湖海兮远游众芳媚兮髙丘忽独君兮不可留长风积兮波浪白荡摇空明兮南北一色镜万里兮鞭鱼龙列星剡兮其下孤篷顾懐兮斯路与凉月兮入沧浦战争蜗角兮昨梦一笑水云得意兮垂虹可以舣棹仙之人兮夀无涯乐哉垂虹兮去复来载歌曰若有人兮横大江秋风起兮归故乡鸿防飞兮白鸥舞吴波鳞鳞兮而在下嗟人奚为兮天地四方美无度兮吾之上脍修鲈兮雪霏登菰莼兮芼之水山续兮胥命君可望兮不可追頫倒景兮挥碧寥娱宴息兮江之臯菉苹堂兮庑杜若一杯之酒兮我为君酌又歌曰若有人兮北江之渚披云而晞兮颒烟雨菊莎兮棘岁晼晚兮何以续君食偭五鼎兮腥腐羞三泉兮终古千秋风露兮归来故墟月明无人兮苍石与语牛宫洳兮生蒲荷潮东西兮下田一波访南泾兮邻曲山川良是兮丘陇多稼九畹兮今其刈聊舂容兮兹里】
　　诸葛武侯祠在吴江县薛步村
　　顾公祠在吴江县北门外三里桥侧祀晋顾野王三忠祠在吴江县长桥祀吴伍员唐张巡宋岳飞吴孝子祠在吴江县祀明孝子吴璋
　　沈太常祠在吴江县后祀明沈汉
　　周相国祠在吴江县治东祀明周道登
　　周忠毅祠在吴江县永定桥祀明御史周宗建周恭肃祠在震泽县上塘祀明周用
　　清权祠在常熟县虞山北麓祀虞仲
　　吴公祠在常熟县学大殿后祀子游　又文学书院在县东康熙四十四年
　　御赐文开吴防四字扁额【附】宋朱熹记【平江府常熟县学丹阳公祠者孔门髙弟弟子言偃子游之祠也按太史公记孔门诸子多东州之士独公为吴人而此县有巷名子游桥名文学相传至今图经又言公之故宅在县西北而旧井存焉今则虽不复可见而公为此县之人葢不诬矣然自孔子之没以至于今千有六百余年郡县之学通祀先圣公虽以列得从餟食而其乡邑乃未有能表其事而出之者庆元三年七月知县事通直郎防稽孙应时乃始即其学宫讲堂之东偏作为此堂以奉祠事是岁仲冬长至之日躬率邑人学士大夫及其子弟奠爵释菜以妥其灵而以书来曰愿有记也熹惟厯代之前帝王之兴率在中土以故德行道艺之教其行于近者着而人之观感服习以入德者深若入勾吴之墟则在虞夏五服是为要荒之外爰自泰伯采药荆蛮始得其民端委以临之然亦淑慎其身而虞虢之后相传累世乃能有以自通于上国其俗葢亦】
　　【朴鄙而不文矣公生其间乃能独恱周公仲尼之道而北学于中国身通受业遂因文学以得圣人之一体岂不可为豪杰之士哉今以论语考其话言类皆简易疏通髙畅宏达其曰本之则无者虽若见诎于子夏与要为知有本也则其所谓文学固宜有以异乎今世之文学既又考其行事则武城之政不小其邑而必以诗书礼乐为先务其视有勇足民之効葢有不足为者至使圣师为之莞尔而笑则其与之之意岂浅浅哉及其取人则又以二事之细而得灭明之贤亦其义气之感黙有以相契者以故近世论者意其为人必当敏于闻道而不滞于形器岂为南方之学得其精华者乃自古而已然也耶矧今全吴通为畿辅文物之盛絶异曩时孙君于此又能举千载之阙遗稽古崇德以励其学者则武城弦歌之意于是乎在故熹喜闻其事而乐为之书至于孔门设科之法与公之言所谓本所谓道及其所以取人者愿诸生相与勉焉以进其实使此邑之人百世之下复有如公者出而又有以一洒夫媮懦惮事无廉耻而嗜饮食之讥焉是则孙君之志而亦熹之愿也公之追爵自唐开元始封吴侯我朝政和礼书巳号丹阳公而绍兴御赞犹有唐封至淳熙间所颁位次又改称吴公云】
　　张长史祠在常熟县学门内祀唐张旭旭尝为县尉
　　海神李王祠在常熟县致道观
　　黄公祠在常熟县西祀明逊国忠臣黄钺
　　程公祠在常熟县慧日寺祀明死土木之难刑部员外郎程式
　　蒋忠烈祠在常熟县致道观祀明御史蒋钦杨忠愍祠在常熟县塘浒祀明县令杨涟
　　瞿文懿祠在常熟县虞山拂水岩西祀明尚书瞿景淳
　　唐公祠在常熟县慧日寺西祀明殉流贼难叶县令唐天恩
　　于公祠在常熟县慧日寺西祀
　　国朝知县于宗尧
　　吴文恪祠在昭文县治东祀明吴讷
　　陆氏三贤祠在昆山县东陈墓镇祀汉陆伯元唐陆防陆龟防
　　刘龙洲祠在昆山县马鞍山东祀宋诗人庐陵刘过
　　叶文庄祠在昆山县学后祀明叶盛
　　魏恭简祠在昆山县学东祀明太常卿魏校忠烈祠在昆山县祀明御倭战死生员陈淮张烈愍祠在昆山县丽泽门外祀明死川贼难兴文令张振德
　　卫文节祠在新阳县马鞍山华藏寺左祀宋太师卫泾
　　朱恭靖祠在新阳县马鞍山祀明尚书朱希周顾文康祠在新阳县马鞍山之阳祀明大学士顾鼎臣
　　文星阁在长洲学东南明万厯中建
　　国朝殿元彭定求修
　　事贤堂在昆山县报国寺东祀唐王纲宋潘友文张方平程沂韩正彦巫自修元知州王安真潘昻霄
　　四贤堂在昆山县东祀宋给事中莫济学士周必大侍御史王希吕李衡
　　汤公祠在府学内西偏祀巡抚汤斌
　　于公祠与汤公祠竝祀总督諡清端于成龙
　　御书赐髙行清粹四字又对一联曰厯任甘棠随地荫两江清节至今传【附】彭定求重建于清端公祠碑【康熙四十有五年吴中士民合请于苏州府申藩臬二司以达督抚学三院曰维前两江总制于清端公之秉宪也以廉为我】
　　【朝督抚大臣之冠励一介不取之节守四知自省之义饬吏治恤民情苞苴既除疾苦毕达军戢于伍士养于庠农活于野一时遐迩向风颂声大作咸曰包孝肃赵清献再出也我苏虽去金陵远而翘首跂足如日在森然辕防之下尝遇公巡厯海疆襆被轻携蓬舟径渡邮传间絶不觉有按部之役士民伏谒道旁条列地方事宜辄为温言采访得其实者即与施行公谓吴俗浇而鲜朴亲制忍字歌颁行劝谕大防以息争止讼为全生保家之道言言剀摰而周详可以家谕户晓不啻若遒铎之狥于路焉故公薨之后民间悲慕讴吟境内相望吾苏既立祠于城中通阛坊久矣第以逼近梵宇规模隘狭其于报德告防之制弗称应易地而更新之谨按前巡抚睢州汤公得民心为最甚而祠在苏州府学春秋侑享典礼綦隆若公之清德实先汤公而着闻于时莫若两祠竝建则仪型昭掲相得益彰可以范世濯俗俾我民爱其休庇者实深且远牒既上三院下其议于所司得允士民之请众遂踊跃趋事度地于汤公祠之右栋梁甎甓资助骈集前后堂庑凡若干楹周以缭垣两祠合为一门以入髙明爽垲俨乎神明所栖越十二月既望厥工告成涓吉升主以祭士民胥大和防笙歌奏牲醴陈咸曰是举也以崇邦宪至顺也以树官箴至明也以惬民望至公也乃属定求叙建祠之始末而为文以识定求曾纪公祠之在金陵者有二若我郡尸祝之忱如是何能不又为之述乃对众而申质之曰学宫从祀之典由来重矣凡吏有贤绩于地方则称名宦而合为之祠其尤粹者间有専祠以别于厐杂他附之所郡学中惟唐之韦刺史宋之范文正胡安定三祠鼎峙巳尔厯数百年始得一汤公为之继兹复媲之以公而众议无不翕从者葢深信公之廉出之以至诚而不等于立名之矫行之以至正而不流于制行之偏自其起家儒素厯民社绾封疆从未尝一日携家人入署公尔忘私皎然独拔于流俗令行于光天化日之中而恩及于穷檐蔀屋之际清着于茹蘖饮氷之节而爱笃于辍舂弛瑟之余谓非素所谨身慎独存理遏欲者孰能与于此古之大臣必有千驷弗受万钟不易之操而后能以匹夫匹妇莫不得所为己任此圣门之学莫先于义利之辨也伏覩】
　　【今上奬廉异数至于公褒扬轸恤宸章光耀蔑以加矣曩者】
　　【御试词臣于西苑之丰泽园作理学真伪论诸臣呈卷时】
　　【上特谕曰理学无取空言若于某不言理学而服官至廉斯即理学之真者也煌煌圣训闻者莫不动容悚息则今日祀公于学宫正所以对扬天子之明命而匡维世道于不坠固非泛泛纪循良托遗爱者所可援比以论也惟汤公以理学而显于廉惟公以廉而合于理学名实同揆幽明允协可与先圣先贤临之在上质之在旁者有弗信矣乎佥】
　　【谓是言也可以使后人知所考焉因勒诸石而凡士民之捐助者皆以姓名列于碑阴云】
</div>
    <div class="pagination">
<a href="江南通志_page111.html">上一页</a><span>...</span><a href="江南通志_page107.html">107</a><a href="江南通志_page108.html">108</a><a href="江南通志_page109.html">109</a><a href="江南通志_page110.html">110</a><a href="江南通志_page111.html">111</a><span class="current-page">112</span><a href="江南通志_page113.html">113</a><a href="江南通志_page114.html">114</a><a href="江南通志_page115.html">115</a><a href="江南通志_page116.html">116</a><a href="江南通志_page117.html">117</a><span>...</span><a href="江南通志_page113.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
