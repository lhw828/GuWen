<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 358 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 358 页/共 698 页</h1>
    <div class="content">所遇而安之义故凡胜地虚庭明牕净几无不以是颜其轩葢藉以触目会心云耳书室依林俯碧澜 
文牕纱绿称遐观庭虚松栢泛清籁坐久衣裳生峭寒触目有懐皆逺俗忘言何处不随安炉烟画永 
禽鱼适长啸一声天地寛乾隆四十年御制随安室诗随安旧书室是处与题名况昔栖迟地雍正二 
年曾居此读书如闻占毕声几曾徳业进空忆就将情所愧宣尼语三年曷有成臣等谨按随安室御 
制诗谨绎有闗纪述事实者恭载卷内余不备录补桐书屋又折而东为待月轩国朝宫史臣等谨按 
待月轩东室聨曰写楹常看霞生际对坐宛当月上时又曰半奁绿水菱花对一 青山画幅横南一 
间为海神祠北建六方亭于石岩之上颜曰镜光亭绿树环绕浓阴如绘有桑柘一株尢苍古旁临水 
际构亭于水中为牣鱼亭转石径而南为牝谷乾隆二十八年御制牣鱼亭诗池上为亭号牣鱼曲栏 
屧步偶凭诸陡思大雅灵台什不觉怡然觉愧如乾隆三十九年御制待月轩诗太液东临碕岸假山 
西倚碧嶒素娥自应早见绿字雅合名称谁此依依心迟对其贴贴波澄我惟偶来便去待月于斯未 


曾又御制镜光亭诗临水虚亭号镜光微风不动液池沧岸傍人栁非昔树常乃幻知幻是常去声臣 
等谨按牣鱼亭诸处御制诗皆恭载首见之篇余不备录绮思楼西崇台北为长春书屋屋后室曰潄 
芳润国朝宫史臣等谨按绮思楼之西山上为台额曰八音克谐长春书屋三楹南向聨曰松烟冲翠 
幄云径绕花源又聨曰澹荡青阳盎棼煴瑞旭舒后门额曰延爽曰导青东室额曰宾鳯聨曰闲庭不 
改风还月欹案依然易与诗又曰商鼎周彛自典重槛葩苑树相芬芳西室额曰学林聨曰庭饶芳毯 
铺生意座有芸编结古欢又聨曰鸟吟花笑自余乐月白风清无尽藏潄芳润聨曰胜地尚传诗句在 
好山合作画图看又内室聨曰悟物思遥托恱心非外求西穿堂聨曰地髙逰目逺云敛骋懐寛乾隆 
二十四年御制赋得潄芳润时雨圣门化心源学海通既因倾沥液庻得契鸿蒙座拥琳琅府神游翰 
墨丛张公辞善颂陆氏义弥崇晰理诚无斁研精转不穷若论亲切句恒在典谟中臣等谨按潄芳润 
御制诗恭载首见之篇余不备录长春书屋西池亭曰懐抱爽国朝宫史臣等谨按懐抱爽左右山石 
间有剑石二恭勒皇上御书曰插笏仁曜门东沿堤过昆仑石渡桥桥上有亭曰垂虹又沿堤东南一 
亭曰俯清泚国朝宫史御制人字栁赋有序西苑南液池北岸有人字栁者数百年以上物也今秋仆 
于风命补种之因成是赋忆行春于癸酉赋南苑之双栁叹宾主其莫恒感新旧为非偶归而禁籞偶 
临池岸闲走若人字栁者有言寓以意而非口曰树有菀枯奚与人世彼补植者已是赝鼎则体物者 
宁非多事尔时虽心知其非而莫能与之为议也逮今秋之孟月忽终风之落天乍似轰雷耾耾而有 
如熛怒弗止振萚蓬蓬而遇辄摧坚葱菁者亦莫不偃婆娑者安望其全然而葱菁者暂偃而其身复 
起如故婆娑者难全而连根遂以仆焉爰命奉宸例视海子种仍各根培植而冀其生成合为一树绞 
缚而无分彼此灵和殿前何异张绪当年上林苑中漫称公孙病已于是两足分立一项挺成俯液池 
以冩影望趯台而驰情则何异楼阁东风听歌舞于宣徳荆凡南国阅纪载于春明者哉乃对人字而 
歌曰昔议双栁今何若兮使无补种终寂寞兮实固非久名可托兮人字若答而歌曰名实胥幻谁恒 
在兮成则有壊匪爱实害兮一之为甚岂可再兮乾隆十七年御制赋得太液栁人字低临太液池栽 
培谁辨永宣时居然后老同彭祖未觉先零傲悦之春景青瞳仍望望秋风绿髪故丝丝世间松栢翻 
难并得地延年意可思臣等谨按太液栁御制诗恭载首见之篇余不备录俯清泚稍北曰淑清院国 
朝宫史臣等谨按淑清院皇上御书额曰水流云在乾隆七年御制淑清院见桃花始开泛杯有作琤 
琮韵里繁枝斜纔苞锦缬迟蒸霞如是色声堪静悟不必能听倩绿芭峭寒尚切披香殿青韶却酿淑 
清院天公濯垢认三生昨日微雨今朝恰见春风面乾隆十五年御制淑清院诗石径度流泉竒探小 
有天树垂氷作雨砌暖玉生烟屈膝红墙绕蜵蜎紫阁连不如深翠处精舍作幽偏臣等谨按淑清院 
御制诗谨绎有闗纪述事实者恭载卷内余不备录淑清院东北有室曰葆光国朝宫史臣等谨按葆 
光室额为圣祖御书皇上御书聨曰天向淡间无碍 云从闲处有余姿又聨曰心触清机亲翰墨目 
逰润景足精神乾隆二十三年御制葆光室诗康熙年间皇祖御题扁额也假山阅世如太古穿幽乃 
造十笏所上有诡石耸云根下有渫泉淙神乳注焉不竭酌不穷两字葆光威鳯舞羮墙宛忆神尧年 
艾蓬谁  庄语臣等谨按葆光室御制诗恭载首见之篇余不备录淑清院左渡桥为韵古堂国朝 
宫史臣等谨按韵古堂旧为蓬瀛在望乾隆己夘平定回部 音甫至适江右大吏献临江新获周铸 
钟十一枚皇上考定为镈钟贮之堂内易名韵古有御制韵古堂记恭录卷内御制韵古堂记韵古堂 
因何而作也曰用旧堂而易以新名是易也非作也然则因何而易也曰以获古镈钟贮之斯堂易其 
名亦可云作也钟之出以临江牧者物色坡陀间掘地而得古钟十一地方大吏以闻传致阙下辨其 
名知为周时所铸是宜膻芗其事而为之记也堂在淑清院南临液池可望瀛台故旧名曰蓬瀛在望 
而今易之为韵古也葢自黄帝命伶伦与荣将铸十二钟以和五音是钟之于乐为最古黄钟而下三 
分损益上下逓生黄钟定而八音六律无不定以立均出度纪之以三平之以六成于十二以为万事 
根本故帝王制礼作乐莫不以是为棘或曰镈钟大小殊编钟大小同其说如何律钟之说又如何曰 
八音无非律磬亦律磬琴亦律琴其他诸乐无不皆然独钟云乎哉然金声而玉振之金为始故曰律 
钟非编镈之外别有所为律钟也云有律钟者笃古泥而不知音者也镈钟大小殊而厚薄同编钟大 
小同而厚薄殊其不同者正所为同也且如排箫长短殊而一孔长箫一器而六孔长箫编钟之说也 
排箫镈钟之说也故镈钟排箫先出而编钟长箫后出此首剏质朴椎轮大辂之义也律应十二钟缺 


其一为补成之以全厥初也聆其声颇不合于今律则以古器经久而移其本音古人论之详也我圣 
祖心天之心政古之政亲考律吕正齐量无不大当而独未及镈钟者岂以时将有待故引而未发耶 
今既得古镈钟于西师奏凯之时则阐前开后备八音之正撰垂一代之鸿规在此时乎在此时乎故 
因记韵古堂而申其义如此也乾隆二十七年御制韵古堂诗西江出镈钟东壁稽册府定乐概増今 
今以临江得古镈钟仿铸入乐副以特磬备十二律声振始终之节古钟阙一者并为补足弆之堂中 
藏器号韵古服尧之服颂尧言不行尧行尧岂然韵古颜堂吾恧旃斯民三代语不刋安得华胥风现 
前乾隆二十八年御制题韵古堂古屋液池边古钟依律编周回十二月隐现几千年讵曰音归正还 
教阙补前古钟十一得自江西临江廷臣辨识以为周器补成十二悬于此堂并详加考正定以古镈 
钟即系律钟勅乐部嗣后用乐各按十二月律吕悉以律钟起调以恊雅音无能致率舞祇合此髙悬 
乾隆二十九年御制韵古堂诗镈钟特磬均依古所为去声西江古器呈遂使笙簧无舛律乃知天地 
有元声溪堂在簴常含韵春祭聆章正叶平本朝中和乐皆以平为章邹孟设如诵服服放勲益切勉 
行行乾隆三十八年御制韵古堂诗镈钟因以获西江易额溪堂贮六双向因江西临江得古镈钟尝 
厘定宫悬声振之节仿铸入乐并制特磬用章条理其古钟阙一者兼为补完十二贮之堂内而额今 
名居易华原吟乐府匪今伊昔古声厖乾隆三十九年御制题韵古堂西江古器列南台瀛台又谓之 
南台有暇于斯每一来考羽量宫逊未矣闗雎麟趾缅悠哉春音正叶和而盎氷鉴犹呈朗以皑礼乐 
周官因可溯其间揖让那能陪乾隆四十二年御制韵古堂诗堂以贮古钟因之名韵古问钟何由来 
出自西江土己夘冬临江得古钟十一辨其为镈钟命铸以补足之弆此堂中因名之曰韵古详见昔 
所作记剥蚀岁月深无复辨征羽偶存中郎思步兵犹可覩复古不易哉欲言意先怃臣等谨按韵古 
堂御制诗谨绎有闗纪述事实者恭载卷内余不备录韵古堂左侧有垣门门东为流杯亭国朝宫史 
臣等谨按垣门石刻圣祖仁皇帝御书流杯亭额曰曲涧浮花皇上御书额曰流水音聨曰积素坠枝 
全作雨悬流落涧半成氷御制过曲涧花香游流杯亭日知阁诸胜诗西苑旷且奥肇自明代作琼华 
万玉堆太液千夫凿平地起蓬瀛城市而林壑松篁几百年参天秀崕 秋深鸿雁鸣春暖桃李灼肃 
庙求神仙林亭更开拓方士朝扶鸾虚皇夜飞鹤丞相冠莲花将军赤符缚鸡犬倐己升殿宇还如昨 
盛朝建邦畿旧制因城郭何独废西苑姑亦存其略髙居非昔比偶幸行宫若雍正二年夏承恩开讲 
幕避暑供逰息胜迹频探索湛湛芳草青泼泼游鱼跃葱葱梧桐枝烂烂莲花萼或宴水云榭佳景开 
芳酌或赋迎薫亭妙句随兴落师友得从容昆弟善笑谑是秋猎塞北竒峯峭天削回思此间山宛似 
日出爝因縁不复至抚景懐佳约时过玉蝀桥波光含漠漠烟际辨楼台松竹纷竽钥弹指十年间何 
异风鸣铎前日重来游未能穷其乐遥瞩淑清院冻岸不可泊今朝好风景迟日中天爚歩自瀛台桥 
踏氷行蹻蹻干芦寻曲径虚殿开密钥穿云洞户深步石川梁迮乃知洞里天自与寻常各冬深景寂 
寞翠剰琅玕箨闲坐流杯亭更登日知阁会心濠濮间呼朋嗒然噱其北乃假山巉岩何磊硌攀縁径 
絶处深涧戏腾踔时我径过之我童犹畏却其上挂瀑布结构俨庐霍飞沫杂氷流玉牙排龂 其池 
乃不冻疑有冯夷托当年观鱼亭尘土生珠箔归鞍适然返聊尔何住着我闻山水縁好者不为恶何 
必买山钱 须蜡芒屩前居水中萍兹游林里雀异日得清暇还教度略彴臣等谨按御制过曲涧花 
香逰流杯亭日知阁诸胜诗载于乐善堂集今恭录卷内乾隆九年御制题瀛台流杯亭慿栏俯碧流 
佳景喜相酬素色因心净清音与耳谋仙人捧醇酎春鸟弄箜篌恶 思前戒盈科悟进修臣等谨按 
流杯亭御制诗恭载首见之篇余不备录流杯亭北为素尚斋国朝宫史臣等谨按素尚斋聨曰花香 
鸟语无边乐近景遐观取次拈又曰昼永花香醺似醉雨收天色碧如蓝乾隆二十一年御制素尚斋 
诗瀛台金碧辉淑清泉石邃泉石大家四金碧将军二画品有定评奚烦重致议所以临西苑淑清必 
一至倚岩架朴斵古树围蓊萃迸水流不氷诡峯飞欲坠斋名取山庄避暑山庄有此名昔曾留咏敬 
识圣人意崇情返朴真浇习防浮伪两言契葛亮六 懐贾谊用当座右铭浴徳期纯粹乾隆二十四 
年御制素尚斋诗朴斵冠去声峥嵘云窓幽且明琴书无不备几研有余清春夏秋冬景飞潜动植情 
于斯设絜矩吾独取匡衡匡衡有云治天下者审所尚而已乾隆二十五年御制素尚斋小憩诗胪传 
</div>
    <div class="pagination">
<a href="钦定日下旧闻考_page357.html">上一页</a><span>...</span><a href="钦定日下旧闻考_page353.html">353</a><a href="钦定日下旧闻考_page354.html">354</a><a href="钦定日下旧闻考_page355.html">355</a><a href="钦定日下旧闻考_page356.html">356</a><a href="钦定日下旧闻考_page357.html">357</a><span class="current-page">358</span><a href="钦定日下旧闻考_page359.html">359</a><a href="钦定日下旧闻考_page360.html">360</a><a href="钦定日下旧闻考_page361.html">361</a><a href="钦定日下旧闻考_page362.html">362</a><a href="钦定日下旧闻考_page363.html">363</a><span>...</span><a href="钦定日下旧闻考_page359.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
