<!DOCTYPE html>
<html>
<head>
    <meta charset="UTF-8">
    <title>元和郡县图志 - 第 18 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县图志 - 第 18 页/共 68 页</h1>
    <div class="content">济阳故城，在县西南五十里。汉济阳县也，光武以建平元年生於济阳县，明照一室，是岁有嘉禾生，一茎九穗，大於凡禾，因名秀。光武皇考为济阳令。
袁本初故城，在县北七十里。袁绍所筑。
乘氏县，紧。南至州五十四里。本汉旧县也，属济阴郡。隋开皇三年罢郡，以县属曹州。大业末年废，武德四年重置。
孟海公南北二城，在县东四十五里。隋末贼帅孟海公所筑。
成武县，紧。西至州一百里。本汉旧县也，属山阳郡，後汉改属济阴郡。隋於此置戴州，成武县属焉。大业二年省戴州，县移理州城中，後属曹州。武德五年於金乡县重置戴州，县又属焉。贞观十七年废戴州，县又属曹州。
故宅城，在县西北二十九里。昭帝封金日为宅侯。
南华县，上。东南至州一百二十里。本汉离狐县也，属东郡。旧传初置县在濮水南，常为神狐所穿穴，遂移城濮水北，故曰离狐。後汉属济阴郡。《魏志》“李典从太祖，迁离狐太守”，然则魏时离狐，郡也。晋属济阴郡。隋开皇三年罢郡，县属曹州。天宝元年改曰南华，英公李、左仆射彭城郡公刘晏，皆此县人。
濮水，在县南五里。昔殷纣使师延作靡靡之乐，武王伐纣，师延至投濮水而死，谓此水也。
考城县，紧。东北至州九十五里。古戴国也，《春秋》隐公十年“宋人、蔡人、卫人伐戴”。後属宋，楚灭宋，改名曰。汉以为县。《国都城记》曰：“县西南有戴水，今名戴陂，周回可百馀里。”盖本戴国，取此陂水为名也。汉之兴也，其邑多，年数不登，故邑曰“”。孝章帝柴於岱宗，过县，诏御史曰：“陈留县，其称不令。故高祖鄙柏人之名，武帝休闻喜而显获嘉，其改县为考城县。”至晋属济阴郡。高齐天保七年省考城县，移成安县理此。隋开皇十六年仍改名考城县，属宋州。武德五年，改属曹州。
葵丘，在县东南一百五十步。《左传》“齐桓公会诸侯於葵丘”，是也。
大剂陂，即戴陂也，在县西南四十五里。周回八十七里，与宋州襄邑县中分为界。
濮州，濮阳。上。开元户四万六千九百二十一。乡九百一十三。
《禹贡》兖州之域。春秋时为卫国地，《左传》“齐桓公会诸侯于鄄”，注曰：“鄄，卫地，今东郡鄄城县也。”战国时属齐。在汉为济阴郡之鄄城也。後汉献帝於此置兖州。晋置濮阳郡，後改为濮阳国，封王子允为王，後为郡。隋开皇十六年，於此置濮州，大业三年，废濮州入东平郡。隋末陷於寇贼。武德四年，讨平王世充，於此重置濮州。
州境：东西二百三十五里。南北一百三十五里。
八到：西南至上都一千六百五十五里。西南至东郡七百九十五里。东北至郓州一百七十里。南至曹州二百一十里。北至黄河二十里。西南至滑州二百一十五里。
贡、赋：开元贡：绢二十匹。赋：绵，绢。
管县五：鄄城，雷泽，临濮，濮阳，范。
鄄城县，紧。郭下。本汉旧县，属济阴郡。隋开皇十六年，於此置濮州，鄄城县属焉。大业三年废濮州，县属东平郡。武德四年重置濮州，鄄城县又隶焉。
黄河，北去县二十一里。
州理城，在故鄄城中。魏文帝以临淄侯植为鄄城侯。
雷泽县，上。西北至州九十里。本汉成阳县，古成阝伯国、周武王封弟季载於成阝，汉以为县，属济阴郡。隋开皇六年，於此置雷泽县，因县北雷复泽为名也，属濮州。
历山，在县北十六里。《史记》曰：“舜耕历山，耕者让畔。”
氵水、沮水，二源俱出县西北平地，去县十四里。
雷夏泽，在县北郭外。氵、沮二水，会同此泽。
姚墟，在县东十三里。舜生於姚墟。
尧母庙，在县西南四里。
尧陵，在县西三里。自尧即位，至永嘉三年，二千七百二十一年，记於碑。
贞观十一年有诏，禁人刍牧，春秋奠酹。
临濮县，上。北至州六十里。本汉成阳县地，属济阴郡。隋开皇十六年，分鄄城南界、雷泽西界置临濮县，属濮州。南临濮水故以为名。大业二年废，武德四年重置。
清丘，在县西三十五里。
濮阳县，上。东至州八十里。本汉旧县也，古昆吾国，即帝丘，颛顼之墟也。
昆吾即夏诸侯，为五伯之首。《左传》曰：“狄灭卫，迁於帝丘。”卫侯自楚丘徙濮阳县。秦置东郡理此，汉仍为东郡及濮阳县也。隋开皇十六年，改属濮州。
黄河，北去县一十五里。
瓠子河，上承黄河。《汉书》武帝时，河决瓠子，东南注钜野，通於淮、泗。
上使汲黯郑当时兴人徒塞之，辄复坏。是时武安侯田奉邑食俞阝，俞阝在河北，河决而南，则俞阝无水灾。乃言“江、河之决皆天事，非易以人力塞之”，乃不复塞。後二十馀岁，岁比不登，梁、楚尤甚。上使汲人、郭昌率卒数万人塞瓠子决河，沈白马玉璧，自将军以下皆负薪，下淇园之竹以为楗。上悼功之不成，乃作歌於是，卒塞瓠子，筑宫於其上，名曰宣房。其後王尊为东郡太守，河水盛溢，泛浸瓠子金是，尊躬率佐吏民，沈白马，祀水神，亲执玉璧，使巫策祝，请以身填金是。水盛是坏，吏民皆奔走，尊立不动，而水渐退。
范县，上。西南至州六十里。本汉旧县，属东郡。春秋时，晋大夫士会之邑也。高齐废，隋开皇六年又置范县，属济州，十六年改属濮州。
故顾城，在县东二十八里。夏之顾国也，诗曰“韦、顾既伐，昆吾、夏桀”，注曰：“三国党於桀，皆为汤所诛。”
密州，高密。中。
《禹贡》青州之域，兼得徐州之地。今州界，於春秋时为莒、鲁之地，战国时属齐。秦并天下，属琅邪郡。汉文帝十六年，分齐立胶西国，都高密。宣帝更名高密国。後魏永安二年，分青州立胶州，取胶水为名也。隋开皇五年，改胶州为密州，取境之密水为名也。隋乱陷贼，武德五年，山东底定，改置密州。
州境：东西三百一十六里。南北三百九十里。
八到：西至上都二千七百四十五里。西至东都一千八百八十五里。南至海州三百八十四里。西南至沂州三百七十里。西北至青州三百三十里。东北至莱州三百四十五里。东至大海一百六十里。
贡、赋：开元贡：细布，牛黄，海蛤。赋：纟布。
管县四：诸城，高密，辅唐，莒。
诸城县，上。郭下。本汉东武县也，属琅邪郡，乐府章所谓《东武吟》者也。
後汉属琅邪国，晋属东莞郡，後魏属高密郡。隋开皇十八年，改东武为诸城县，取县西三十里汉故诸县城为名。
琅邪山，在县东南一百四十里。《史记》曰始皇二十六年，灭齐。遂登琅邪，作层台於山上，谓之琅邪台。周回二十里。秦王乐之，因留三月。徙黔首二万户於山下，後十二年，刊石立碑，记秦功德。
海，在县东一百五十里。
卢水，出县东南卢山。水侧有胜火木，野火烧死，其炭不灰，故东方朔有谓不灰之木者也。
县理东南一百三十里滨海有卤泽九所，煮盐，今古多收其利。
潍水故堰，在县东北四十六里。蓄以为塘，方二十馀里，溉水田万顷。
高密县，上。西南至州一百二十里。本汉旧县也，文帝十六年分齐立胶西国，封齐悼惠王子为胶西王，都高密。世祖封邓禹为高密侯。高齐文宣帝省斑密县，隋开皇中复置，属密州。
海，在县东南六十里。
潍水，在县西南，自诸城县界流入，去县四十里。昔韩信与楚将龙且夹潍水而阵，信为万馀囊，盛沙遏水，引军击之。信伪退，且追北。信决水，且军半不得渡，遂斩龙且。
胶水，在县东三十里。
夷安泽，在县北二十里。周回四十里，多麋鹿蒲苇。
龙且城，在县西南五十五里。楚将龙且所筑也。
郑玄墓，在县西七十里。
辅唐县，上。东南至州一百二十里。本汉安丘县也，属北海郡，後汉亦属北海国。有渠丘亭，故莒渠丘公所居也。高齐文宣帝天保七年省。隋分昌安县置牟山县，大业二年，改牟山县为安丘县，取《汉书》旧名也，属密州。乾元二年，改为辅唐县。
牟山，在县西南十三里。牟山县取名於此。
浯水堰，《三齐记》曰：“昔者堰浯水南入荆水，灌田数万顷”。今尚有馀堰，而稻田畦畛存焉。
莒县，上。东北至州一百九十里。故莒子国也，汉为莒县，文帝二年封朱虚侯章为城阳王，都莒。後魏亦以莒县属东莞郡。隋开皇三年废郡，莒县属莒州。
大业三年罢莒州，以莒县属琅邪郡。武德五年重置莒州，县属焉。贞观八年废莒州，以县属密州。
潍山，在县东北八十三里。潍水所出也。
县理在莒国故城中，城三里，并皆崇峻，唯南开一门。
子城，方十二里，郭周回四十里。
故曹公城，在县南七十二里。昔魏太祖征陶谦，拔五城，略地东海，於此筑城，周回四里。
汉海曲县，在县东一百六十里，属琅邪郡，有盐官。地有东吕乡、东吕里，太公望所出也。王莽末，海曲县有吕母者，其子为县令枉杀，乃散财以招少年。
少年感母恩，问母所欲。具言之，乃共起兵杀县令。其後屯结至数万，赤眉之兴由此始也。今东海县有吕母国，即旧集之所也。
海州，东海。上。开元户二万三千七百二十八。乡四十。
《禹贡》徐州之域。春秋时鲁国之东鄙。七国时属楚。秦置三十六郡，以鲁为薛郡，後分薛郡为郯郡。汉改郯郡为东海郡，领三十七县，理在郯县，属徐州。
後汉以为东海国，封皇子︹为王。晋惠帝封高密王子越为东海王。梁武帝末年，长江已北悉附後魏，武定七年改青、冀二州为海州。高齐文宣帝移海州理琅邪郡，改琅邪郡为朐山郡。隋末丧乱，臧君相窃据之。武德四年，君相以郡归顺，改为海州。
州境：东西一百九十八里。南北二百五十七里。
八到：西至上都取沂、兖路二千五百五里。西至东都一千六百四十里。东南至楚州四百一十里。南至扬州七百里。东南至泗州涟水县取辟河水路三百四十里，陆路二百五十里。西北至沂州二百三十里。西至徐州取下邳路五百六十里。北至密州三百八十四百。东至海二十里。
贡、赋：开元贡：楚布。赋：绢，绵。
管县四：朐山，东海，沭阳，怀仁。
朐山县，上。郭下。本汉朐县也，属东海郡。後周武帝建德六年，改朐山县为朐山郡，取界内朐山为名也。隋开皇三年废郡，县属海州。
羽山，在县西北一百里。《书》曰“殛鲧于羽山”，即此也。
硕湖，在县南一百四十二里。
龙且故城，在县南六十里。
锺离故城，在县南一百里。项羽将锺离所筑，即此县人。
东海县，上。西至州水路九十里。本汉赣榆县地，俗谓之郁州，亦谓之田横岛。宋明帝失淮北地，乃於郁州上侨立青州。地後入魏，魏改青州为海州，又於此置临海镇。高齐废临海镇。周武帝复置东海县，後遂因之。
小鬲山，在县北六十里。田横弟避汉，所居之山也。其山三面绝壁，皆百馀仞，惟东南一道略容行人。
大海，在县东二十八里。
赣榆故城，在县北四十九里。隋末土人臧君相筑。
田横国，在县北五十七里。齐王田广既死，田横乃代立为王，与灌婴战於嬴下，横败走，与其属五百人入居海岛，即此也。
沭阳县，中。东北至州一百六十里。本汉厚丘县地，宋文帝元嘉四年，於此置县，属南彭城郡。至太清二年，地入魏，孝静帝改为沭阳郡，在沭水之阳，故以为名，仍於郡东置怀文县。周武帝改怀文为沭阳县。
沭水，西自下邳县界流入，经县南十步。
硕湖，在县东八十里。与朐山连水，三分湖为界。
怀仁县，中。东南至州九十里。本汉赣榆县地，梁於此置北海郡，後魏改置义唐郡。隋开皇初废郡，移怀仁县理於此，改属海州。
赣榆故城，一名盐仓城，在县东北三十里。汉旧县也，属琅邪郡。
沂州，琅邪。中。开元户二万七千四百。乡五十五。
《禹贡》徐州之域。春秋时为齐地。秦并天下，置琅邪郡，因琅邪山以为名也。汉因之，高后立营陵侯刘泽为琅邪王，文帝元年徙泽为燕王，以琅邪为郡。
晋武帝咸宁二年，改封东海王睿为王，王即帝位於江东，是为东晋元帝。元帝於郡城置发千戍，以南军镇之。自永嘉之後，琅邪陷於胡寇，成帝於丹阳江乘县界别立南琅邪城。至宋武帝得河南，寻又没於後魏、庄帝置北徐州，琅邪郡属焉。
周武帝改北徐州置沂州，以州城东临沂水，因以名之。大业十三年乱离，郡为徐圆朗所破，武德四年讨平圆朗，复置沂州。
州境：东西三百二十一里。南北四百二十九里。
八到：西至上都二千二百七十五里。西至东都一千四百一十五里。东南至海州二百三十里。西至兖州三百八十里。东南至泗州下邳县二百七十七里。北至青州四百五十里。西南至徐州三百五十里。东北至密州三百七十里。西北至淄州五百三十里。
贡、赋：开元贡：紫石英，黄银。赋：绵，绢。
管县五：临沂，沂水，费，承，新泰。
临沂县，上。郭下。本汉旧县也，属东海郡，东临沂水，故名之。後汉改属琅邪国，晋属琅邪郡，高齐省。隋开皇末，复置，属沂州。
羽山，在县东南一百一十里。与海州朐山县分界。
</div>
    <div class="pagination">
<a href="元和郡县图志_page17.html">上一页</a><span>...</span><a href="元和郡县图志_page13.html">13</a><a href="元和郡县图志_page14.html">14</a><a href="元和郡县图志_page15.html">15</a><a href="元和郡县图志_page16.html">16</a><a href="元和郡县图志_page17.html">17</a><span class="current-page">18</span><a href="元和郡县图志_page19.html">19</a><a href="元和郡县图志_page20.html">20</a><a href="元和郡县图志_page21.html">21</a><a href="元和郡县图志_page22.html">22</a><a href="元和郡县图志_page23.html">23</a><span>...</span><a href="元和郡县图志_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
