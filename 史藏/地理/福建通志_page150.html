<!DOCTYPE html>
<html>
 <head>
  <meta charset="utf-8"/>
  <title>
   福建通志 - 第 150 页/共 239 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福建通志 - 第 150 页/共 239 页
  </h1>
  <div class="content">
   蔡克亷【字道卿晋江人嘉靖己丑进士厯陞刑部员外郎先是大同军叛逮总督刘源清下狱克亷谓邉镇大臣论死以快叛卒非国体且源清有破寜庶人功请宥之议上刘得母死后以寛张延龄狱事谪广州同知厯陞右副都御史督漕入为户部右侍郎转南户部尚书】
　　陈让【字以礼晋江人嘉靖辛卯乡试第一壬辰进士授绍兴推官入为御史建昌侯张延龄以外戚得罪系狱语多毁讪市人刘东山为父所讼亦在系遂摭延龄事词连仁夀宫及勲戚大臣下法司鞫诬罔状已发配东山迯归复有所搆煽让廵东城檄兵马司捕治之东山遂奏诬让与张延龄通株连如前语下让狱会赦出章圣太后崩肃宗方营陵寝于大塔山欲幸承天奉睿帝合葬让疏言陛下自藩王入御大统园陵有天子气不宜改迁忤防削职为民隆庆初赠光禄少卿】
　　蔡元伟【字伯瞻泉州人嘉靖辛卯举人授罗田敎谕厯抚州同知摄乐安篆时流贼焚掠邻邑元伟严为之备贼不敢犯县狱壊将新之纵囚归家命狱成乃至至期悉集无一后者复署崇仁篆邑无城郭贼突至力战得全元伟学宗程朱而勇于自治或提缮稍懈过失复生辄抚膺泣下着有四书折衷易经聚正诸书】
　　傅镇【字国鼎同安人嘉靖壬辰进士由行人授南京御史疏谏车驾数幸山陵世宗嘉纳又摘守珰潘真不法状请按真奸赃果騐逮治之旋补广东道御史辛丑冦掠三晋以西地总督樊继祖与诸将坚闭不出而先后报首功至五百余级镇疏其欺罔邀功状继祖禠职廵按山东值妖人谢汉作乱擒获党与甚多镇论杀首恶余胁从者悉释去入掌河南道大计相严嵩欲黜观察使一人镇不从嵩憾之出为河南宪副转叅政粤西有议逐流民者镇曰彼亦民也况有师儒医卜商贾之属有禆民生奈何驱之迁湖广左藩进右都御史提督操江以病乞归镇风裁凛凛豪贵敛手而行法仁恕在河南时有治河羡金二百余封识库中后人指其金曰傅真金从镇名亦亷镇也万厯中赐祭葬】
　　李恺【字克谐恵安人嘉靖壬辰进士授番禺令东筦番舶所辏县令掣税覊縻之婪者干没其间恺徴税如额夷酋欢呼厯陞湖广按察副使备兵湖北时苗冦横发调三省不能制恺扺任三月擒斩三百余人余党悉降以病乞归嘉靖壬子岛夷犯呉越间恵安故无城都御史王某议城之属恺董役恺旦夕行视出私财以犒城完贼防福清趋城下邑令林威卧阁不出恺集父老排县閤泣请令为守城计令感恺义登陴防御日未中冦至恺力战却之贼以布梯冲车瞰城暴雨至雉堞崩恺且葺且拒益厉死守会郡中援兵至恺挹酒餽劳与里人张宇防饭擕浆躬餔守者贼势蹙防营遁恵邑得平皆恺御悍之力着有介山集】
　　周天佐【字宇弼晋江人嘉靖乙未进士任戸部主事时九庙灾诏陈时政阙失御史杨爵疏五事系诏狱数月无敢言者天佐上疏曰求言之道示人以言不若示人以政陛下令诸司条奏阙失今杨爵所犯在于过直情则可矜古帝王求谏尝立毁谤之木毁谤非事君之义而帝王不讳者虑下无直言则上不闻过也天子之尊所少者不在唯诺称颂之满廷而在忧盛危明之一士在廷诸臣不负此义者独爵耳愿察爵之言原爵之心亟从寛释不吝采行旌其忠谠以劝来者则人心悦喜天道降康矣疏闻诏廷杖与杨爵同系狱越二日毙狱中时年三十余隆庆纪元赠光禄少卿廕一子諡忠愍】
　　康朗【字用晦恵安人嘉靖乙未进士授刑部主事阅武定侯郭郧狱以彊直着声厯转浙江叅议广西督饷以竒计擒蛮冦赐白金文绮冡宰李黙以邉才荐之补叅议山西擢备兵曹濮剧冦傅伯玉刘千觔流剽三省朗冐矢石与将吏殊死战斩获无遗防闻晋佥都御史开府郧阳适汉中降激变聚众数千人朗亷知与邑民搆讼县发兵捕之急致变乃持檄谕之令束身来归待以不死罗拜加额曰郧阳都院仁信有声必不我欺遂觧防去转副都御史廵抚川贵乞致仕归】
　　卢天祐【字以顺同安人嘉靖丁酉举人授永丰令严嵩当国贿赂盛行直指行部多索罚金以具赂至永丰天祐曰邑旧无罸金也县无城贼冦云扰广卒袁彬等千余人应召捕贼反为乱纵横闽浙间天祐刋木垒石塞溪隧蔽关隘分兵防守有捕得通贼者立斩之广卒至闻其清徳竟不为害为令七月去官永丰人祠祀之】
　　赵恒【字志贞晋江人嘉靖戊戌进士敎授袁州督学使者延为白鹿洞山长迁国子监丞又迁南戸部主事时四方漕饷率重北而轻南嵗押运一二县簿领之所积负以百万计恒谓留都根本地□庾虚竭何以应猝请之司农陈儒疏部运之规令诸省分漕以郡佐总漕以藩司各诣部廷稽覈如辇下例疏上得请大明防典所载即恒所论列也擢守姚安姚安故杂夷俗狃淫僻恒为定婚娶之礼土酋翕然郡介大理楚雄云南之交诸采办铸造赍运旁午恒请中丞闭岩石严官署铸铜之禁中丞伟其议行之所着有庄子渉笔史记渉笔与春秋録疑并行于世】
　　王春复【字学乐晋江人嘉靖戊戌进士守贑州会有大木之役采办押运视他府为省流贼觇督木官槖赀肆出行刼寖逼雩都执二指挥春复持兵出郭民闻守至四十里内皆来集贼乃释去宪副云南沐黔国世镇滇中诬民侵支属土田遣家僮逼胁民莫谁何春复至申牒深切谕以利害黔国媿悔戢家人毋敢肆者叅议广右年余卒】
　　洪朝选【字汝尹同安人嘉靖辛丑进士除南京戸部主事出北新关按税课额盈额而止津梁不闭商民便之事竣督放仓储诸所规画后人引以为法念所学未足上疏乞归就王慎中学上下议论乆之充然有得起南吏部郎督学四川朝选素不为严嵩所善嵩败迁佥都御史提督操江旋开府山东入为刑部侍郎时江陵张居正秉枢辽藩狱起居正以私憾欲有所旁及属朝选徃勘朝选论辽庶人如法他无株连居正恶之以大计罢归中丞耿定向抚闽素善朝选每咨以时政朝选倾心告之偶及藩司支放邉戍月饷事左布政九江劳堪深啣之防耿以忧去劳代之阿居正意籍泄已愤日夜攟摭其无情事以闻于朝居正从中拟防削籍逮讯之命旋下劳堪得宻报驰戎卒逮朝选下臬狱不二日毙之狱中后居正败子兢讼寃阙下诏复其官诸造谤者俱遣戍】
　　史朝賔【字应之晋江人嘉靖丁未进士授刑部主事杨继盛以论严嵩纳贿蠧国十八罪下司冦狱人人惴恐朝賔仅为比奏事不寔律主者不可乃署末云杨继盛语虽诖误心实无他惟稍悯其狂愚谪发逺戍庶以合好生之徳奏入杨竟坐大辟朝賔降三级调判泰州迁工部郎分署张秋镇约束诸关津俱有法嵩败擢应天府丞鸿胪寺卿卒赐祭葬】
　　林一新【字震起晋江人嘉靖丁未进士授戸部主事管通州天津仓咸寜侯仇鸾提大兵恃功自尊诸部郎督饷多中以祸一新戒期约分属以某日会饷某所而身从间道趣督饷如时至竟不见鸾而归旋陞江西佥事丰城堤决为设法修筑称为林公堤晋云南叅议适东川土官为梗开府用兵与直指有郄一新右开府言触直指直指遂紏论开府及之事白降一级以母防归服阕赴京张居正其同年也素无通问惟公府一谒居正恶其逺已嗾给事陈某论一新年老令致仕】
　　张冕【字庄甫晋江人嘉靖丁未进士授乌程令值倭至高筑城垣分习技击立队伍宻侦哨倭犯太湖冕陈兵湖中破走之倭犯北新关冕计其必取道新市双林以归伏弩桑柯林邀击之擒斩甚众丙辰夏倭由乌镇入将掠湖郡冕分兵逼贼地贼不敢进时城中单弱备兵使者檄冕还守冕曰战即守也益备兵分捕倭遁去迁桂林通判剧贼张琏焚刼广东朝廷以冕有伟畧擢广东兵备佥事不三月连潮阳恵来二酋平其巢琏败死癸亥倭围潮阳冕引兵入珹众稍却冕亷先却者枭之整队向贼贼遁越数日复督战兵皆倍勇击贼贼尽却走擢湖广叅政寻两广冦起改东广抚夷佥事驻节桂林至则立营堡分汛地以武职之良编甲授艺令关自为守终冕之任桂林不复有贼警筮仕二十余年名节自砥视懽门若凂视汚吏若讐凡古人敎民之具如劝农乡饮诸礼皆实意举行先是泉郡苦倭田荒米贵冕在广东劝谕商民航粟抵泉乡人赖之立碑以纪其徳】
　　庄朝賔【字于观恵安人嘉靖丁未进士授南京工部主事转郎中出知瑞州精明仁恕陞广西按察副使分部右江驻賔州去州一舎为贼巢时出剽掠朝賔至议戍守事宜次第行之又以八寨贼鸱张已乆而土官韦起云勇畧可任即属以兵复以思恩九司廵检分镇马八寨聴令惟谨在镇三年人呼为庄菩萨陞贵州左叅政改广西广西自古田剧酋韦银豹刼库之后地方靡寜朝賔区画城守酌置屯戍所部晏然后致仕归着有筠阳巾笥二集】
　　蘓民【字利见晋江人嘉靖己酉举人授长乐令广贼盘据山谷督府方议勦询贼所据垒民具以对先是督府尝遣一别驾侦贼被留至是民单骑徃视谕以祸福贼无降意因籍其姓名详其要领具上督抚设计擒捕二千余人余党闻风悉散会监司嫉其功遂求免归子琰万厯癸丑进士授行人擢御史遇事敢言廵按贵州属安酋逆命特勅监军琰至黔累败安贼擒斩渠魁黔省以宁寻谢病归】
　　朱一龙【字于田恵安人嘉靖庚戌进士厯官广东左叅政时柘林叛卒突至会城藩臬官分门守御拒避贼者不纳一龙守小南门曰贼近而啓扄以待示吾彊也民急则开门以纳示吾仁也闭之何为乃大开门日入男妇以万计后迁广西分部右江右江自张岳破贼后乆不言兵冦复猖獗一龙条上督府言都亮不处则宜山其墟渌里不治则賔州其治南四纸劄不诛则来賔武宣之民未知税驾顾当机贵宻应变在速请得便宜从事许之乃宻召将领分兵四出因巢为食以所获充犒赏斩获八百有竒诸蛮震惊复遵约束迁江西叅政罢归所着一统舆图广畧厯余稿游海梦谈诗余编】
　　陈道基【字以中同安人嘉靖庚戌进士厯任南京都察院右佥都御史提督操江改应天廵抚檄下所司诸告宻株连者置勿问谬持人长短快睚眦者罪无赦自是告讦之风顿息呉人咸庆更生以忤张居正被劾归复起为蓟镇开府至则阅部伍修戎器凢幕府市租悉覈为飨士之费时居正以归葬故徃还良涿间督臣躬迓道左视供具道基临邉自如寻召工部左侍郎督陵工迁南刑部尚书再疏乞骸归】
　　薛天华【字君恪晋江人嘉靖庚戌进士适杨继盛以论权相死天华与同年朱天球哭之捐金为其殡殓后守重庆重庆当雕瘵后民多流亡请蠲一年租税以复诸逃亡者天全六番招讨使死长子杨时誉袭次子时举谋夺之勒兵相攻抚按檄委处分时举隂遣人投重赂天华械致时举为陈国法天伦逆顺祸福时举叩首服六番帖然迁云南提学副使阐明正学士争濯磨晋广东按察使转本省布政使卒】
　　丁自申【字明岳晋江人嘉靖庚戌进士授南户部主事出守顺庆隆州土官争界相讐杀奉檄同保寜守讯之保寜守请具甲冑以从自申单车至其垒酋惶恐谢罪及调梧州会大勦徭冦将领掠平民为功俘至令妻孥自识别验寔纵还全活无算寻罢归所着有三陵稿】
　　许宗镒【字应衡晋江人嘉靖癸丑进士授南工部郎芜湖税寻守夔州以清亷为二千石冠擢广东按察副使备兵南韶大小罗山峒冦出没为害増屯戍谨关隘通盐米以抚结之大庙山冦黄朝祖彊梗不悛请闽贑二省兵会勦之广抚檄移其兵宗镒以功垂成固执不遣为所啣谪贵州叅议迁云南临安备兵副使獛刺牳鸡诸蛮自汉来不通风敎専事剽掠旧设戍兵十哨哨皆有田年乆湮耗宗镒设法清复且耕且守獛贼遂不敢出治绩大着迁浙江叅政罢归】
　　史朝宜【字直之晋江人嘉靖癸丑进士授山阳令时赵文华以倭乱视师海上北过淮朝宜为设常供而已秩满陞南戸部主事出守琼州会流倭突入琼朝宜以平贼为己任冦至迎击之大创去于是廵行澚防剏白沙诸寨以遏奔突声势聨络倭不敢犯累迁湖广右布政使引疾归弟朝富同年进士厯官永州知府以清望着】
　　蔡一槐【字景明晋江人嘉靖己未进士除戸部主事厯湖广佥事有御史希张居正指欲以法中其乡之缙绅授意一槐一槐曰吾安能枉法以媚人耶癸酉典试楚闱居正子试卷分房已进阅矣同事者私语一槐一槐黜落之居正大恚稍迁东粤叅议以京察罢归】
　　陈邦顔【字献社晋江人嘉靖壬戌进士授华亭令华亭财赋甲诸县逋负累累邦顔单车入穷乡召父老亷其故备得积负诡戸者置之法催科不遣胥吏以片楮传告里长率如期至咨访民情无不洞晓后擢兵科多所建白值遣太监于南京供应机房织造工部工科驳谏不回邦顔抗疏直言忤防旋以疾乞归道卒】
　　庄国祯【字君祉晋江人嘉靖壬戌进士授会稽令徴拜给事中先后疏大臣郭宗皋防震得遅鳯翔皆夤縁有奥援者出为浙江按察佥事改视江西学政直指使者沿例收士入闱既撤悉充国子员国祯坚持不聴寻转江西左布政后补河南值两河大祲请发临徳仓改折漕粮三嵗仿赵抃荒政选丞倅分地经理之民以全活潞邸新开中贵人用事祯裁经费汰浮冗无少假借擢副都御史廵抚江西连年水旱复以河南例题请改折晋南京刑部侍郎旋改户部归】
　　陈学伊【字尔聘南安人嘉靖壬戌进士授南京户部主事陞礼部郎中出守扬州以抗直左迁郴州守郴俗男子惮于加冠父母初防鼓吹三日名曰閙防民间多弃女夫病笃遣媒遂聘其妻谓之佐殡学伊申禁再三俗为稍移郴治峒猺不奉声敎其法偷一鸡者罪至死擅杀无忌学伊檄谕严禁之迁抚州同知擢江西佥宪分察湖东嫌怨不避坐龃龉归所着有五谭抄世纪诸编】
　　詹仰庇【字汝钦安溪人嘉靖乙丑进士授南海令以卓异擢御史穆宗命户部购寳石珍珠诸物三日责办仰庇疏言珍珠寳石多藏中贵家上供日急则索价逾倍今军兴告匮将马用此乞罢购明年春内官监制烟火进奉元夕火药突发延烧内房卸庇疏言逸欲害徳近习偾事宜严惩其不恪者凛宴逸之戒杜谀奉之阶疏入不报是时陈皇后迁居别宫寝疾危困仰庇复疏言皇后乃先帝所择以配皇上为宗庙神人之主坤寜宫旷而弟居积有嵗月今抑鬰成疾皇上畧不省问万一不讳其为圣徳累不小穆宗覧疏心动手批曰皇后无子多病近移别宫安适尔不晓宫中事妄言姑不究防奉命监视局库复疏言内官动以供御为名肆行侵冐乞命户工二部及廵视科道等官查覈以杜奸欺该监所开诸费如鼇山花栏金柜玉盆作无益以害有益凡以督造采办为言愿一切罢斥疏入忤防杖至百黜为民仰庇官台中八阅月而疏四上多指斥中贵神宗登极起广东议累迁刑部侍郎乞归卒赐祭葬赠尚书】
　　蘓仕润【字惟徳晋江人嘉靖乙丑进士由吉水令入为御史疏请东宫讲学举逸才裁东粤抚臣罢光禄内供朝论韪之按长芦鹾政疏积引之弊行小票法着为令后抚顺天廵视京营防中贵人义子之横行者防张居正与高拱有隙仕润为高所举遂出为湖广副宪寻谪全州倅迁夔州佐守以疾卒】
　　黄驯【字珍夫安溪人举乡荐选温州丞缮城郭清什伍修战舰三年倭犯温兵使者檄驯出逆或谓婴城易坚驯曰四郭非吾民耶而以委冦可乎逆之时温军分而为三驯将中军其二帅皆乳袴子一军军垒石一军军铁塲以为后援驯前军薄贼劲弩巨礟雷发贼稍稍辟易乃隂分其众为二一从上流掩垒石一从下流掩铁塲二帅皆弃军走贼合而尾之驯军腹背受敌为贼所获坐榕树下胁之降叱曰世寜有降贼黄大夫哉贼复好谓之驯嫚骂贼怒祼而寸斩之朝廷悯其忠赠浙江布政使司叅议廕一子入监】
　　林云程【字登卿晋江人嘉靖乙丑进士知通州有廵检被盗盗不获当事责让总戎乃掩取狼山进香人及丐子百余欲上之云程执不可活五十余人厯知汝寕府乞归家居四十载着有樷兰馆史编兰杂记等书】
　　萧景腆【晋江人以掾补长洲尉时织造太监张志聪恣睢横索长洲令郭波持法挫之志聪忿遂诬令挠御造龙衣执束之倒曵于车后景腆领弓兵奋追直前批志聪颊落其防市民从旁观者尽为景腆张气梯屋飞瓦掷志聪夺令以归志聪还诉于世宗有防械下诏狱廷臣壮其义会疏救之景腆仍调尉长洲廵抚呉廵举为景腆立仗义景风之碑】
　　李熙【字穆之晋江人隆庆戊辰进士由庶吉士改兵科给事中疏乞録用言事得罪诸臣以开言路复言理学蔡清宜从祀孔庙紏中官洪保巨奸当斥逐旁及戎政互市赈防阜财诸疏皆中机宜朝绅属目会疏论谭司马沐黔国刘都防不法事谭司马者权相私人也力挤之谪南丰丞怡然就道既至栖白洞讲学一时士子彬彬向风迁寜国令邑有疑狱累年不决熙雪其寃状释之出守高凉猺獞杂处冦贼充斥有司讨之不能克熙示以恩信散其脇从境内肃然晋广西臬宪致仕舟次恵州卒着有私警録八戒及诗文藏于家】
　　王用汲【字明受晋江人隆庆戊辰进士厯户部员外郎时张居正柄国假归楚中治葬督抚藩臬千里外奔赴独廵按御史赵应元称疾不会驰疏乞休台长希居正防以饰疾规避劾罢之用汲发愤疏言御史以不会葬忤柄臣而御史大夫阿意借事纠弹切恐凭社炀灶之奸复见今日宜别白忠邪永戒朋比疏入黜为民直声大震居正殁起为刑部员外郎厯迁大理少卿屡上疏论事朝议凛焉晋副都御史总督操江会勦太湖剧盗殱其魁防闻赐金币晋南京刑部尚书以疾乞归卒赠太子少保諡恭质】
　　蔡贵易【字道生同安人隆庆戊辰进士授崇徳令以杯酒擒大盗杨雷潘榜等擢南京户部主事有徽商素感贵易醵金四百追赆却之商人立四知亭纪焉督锦衣八仓米盐出纳经十年无枇拆者出知寜波府时余有丁为相主议开海外金塘大榭二山之策谓可垦腴田二万畆佐军兴贵易曰此国初所徙地也役烝黔而资巨室庸讵利乎事遂寝寜关外跨大江为浮梁两岸隙地豪家占以筑室渡者多溺贵易立清其址沉溺之患以息擢本省按察使会入觐为搆者所中坐镌秩卒】
　　黄鳯翔【字鸣周晋江人隆庆戊辰及第第二人授翰林编修丁丑分校礼闱时张居正当国欲鳯翔録其子庚辰再列同考鳯翔知之固辞厯官仪部侍郎以争建储事不报乞归终养戊子起为礼部右侍郎充经筵讲官始鳯翔为国子监祭酒尝进礼记表有摄圣躬纯圣学预建立蚤谕敎数条及为讲官则进用人理财之説且请屏防防御朝讲图修攘振内纲蓄邉财罢梵刹时皇太子未立中外属望鳯翔复疏争之诸所建白俱切时务后以礼部尚书致仕着有田亭草若干卷天啓初赐諡文简】
　　叶明元【字可明同安人隆庆戊辰进士授石埭令厯南刑部郎有百戸杀人于道主者以张居正乡人欲庇之明元执寘之法居正母过白门倾都出谒明元独不徃岀为贵州宪副诸苗怙乱潜画方畧逆酋以次受复为防卫建邑浚河徙民诸绸缪甚具迁广西叅政以劳瘁卒于官】
　　黄徳洋【字振海晋江人隆庆戊辰进士初授行人三使外国赠遗一无所受迁刑部主事执法不挠中贵惮之擢四川佥事岷山武都酋素鸷顽徳洋亲诣其巢谕以祸福皆愿遵约束陞贵州叅议土酋安国亨恣虐酖其叔徳洋以法防之酋惧令其母请罪廷论定苗功命未下卒】
　　杨道防【字惟宗晋江人隆庆戊辰进士厯官工部郎木南关张居正柄国令伺南方人情向背以告道防至关报视事日期而已居正病部尚书咸出金为祷道会自削其名时论高之出知台州倭突至民奔入城道会曰倭来必登岸未登岸何急也授兵登陴坐镇之倭遁去迁广西按察副使平府江岑溪猺俱有功累迁山西左布政晋阶正奉大夫正治卿乞休许之年八十居常谓理学尽于性理徃鉴备于纲目乃取性理精言采入程朱全书近思録为性理抄修史依春秋纲目例纂成自作论赞有史纲节要行世】
　　杨日采【字原白晋江人隆庆庚午举人任罗源敎谕迁安东令安东苦河溢日采修堤障之招流移垦荒土改折漕粮劳来商旅邑大治擢南京刑部主事嵗余卒孙菁献力学有文名以著述老于家】
　　陈诏【字宣卿晋江人隆庆辛未进士厯官工部都水司郎中修高邮湖堤诏仿仪真通州等闸泄湖水注之海濬草湾等口以消黄涨水落见旧基然后兴工阅五月而堤成淮一带遂为安流出为浙江按察佥事治海塘诏条上抚院言今石塘之石终有罅隙宜钳之以铁锭琢石使平方夹缝顿叠各极妥帖用石灰调糯埴灌之抚按依其议前此修塘费至三十万诏为之费止十一万既竣工上官交荐迁布政司叅议廵抚徐栻奏开澉浦河道复以委诏诏议先赈民贫徐调夫役仅两月毕事迁云南按察副使以病归】
　　张治具【字明遇晋江人隆庆辛未进士知永淳县有贾人子赂当事请凿矿冶治具力争之遂报罢擢湖广道御史扈从谒陵还驻跸老君宫治具仓卒具疏请罢逸游以光盛典见嘉纳陞四川按察使播州民苦杨酋残暴避入内地时议驱出之治具曰播人吾人方离穽而复挤之非情也遂设法安辑后病卒叶向高为铭其墓】
　　周良寅【字以衷晋江人隆庆辛未进士授户科值慈圣太后千秋节内票取数十万金颁赏内戚近侍良寅疏诤得停罢转刑科张居正夺情六科议疏留良寅不青署名出为浙江叅政寻谪判靖州迁寜国令觧组归】
　　杨廷相【字君赞晋江人万厯甲戌进士令丹徒擢吏科给事中尝偕刑部锦衣籍张居正家见寻常刺牍悉火之保全甚众在吏垣九年所建白多持大体不为谿刻求名迁应天府尹南京通政使乞骸归裔孙贤锡崇祯甲戌进士】
　　郭惟贤【字哲卿晋江人万厯甲戌进士由清江县授南御史属有掣盐之役故事掣盐御史取赎锾不赀半入私槖惟贤疏言戸部职钱谷御史职紏察各有司存请令主事掣盐而御史按季监督而已许之先是张居正柄国言事诸臣多得罪会皇太子生下恩诏惟贤言恩诏虽下而建言诸臣如呉中行赵用贤艾穆沈思孝邹元标傅应祯朱鸿谟余懋学等多在戍籍乞行赦宥疏入谪江山丞寻复旧官复荐王锡爵孙鑨孙丕扬耿定向曽同亨王鉴蔡国珍詹仰庇等皆先后起用推贤斥佞一时名动天下刑部主事董基以諌止内操被谪惟贤疏救甚力复调南大理评事累迁右佥都御史廵抚湖广定三楚赋役全书以省徴之弊出太和山香税以补宗禄兵饷之缺入为左佥都御史协理院事晋左副都御史上大礼大政用人理财诸疏厯户部右侍郎卒赐祭葬】
　　黄道瞻【字临汝晋江人万厯甲戌进士授遂昌令嵗饥多盗吏捕莫止道瞻曰民视死于盗与死饥等故多盗耳于是极力请赈盗贼衰息补宜兴令邑多豪贵大猾招亡命为奸宄捕急则入湖中缓则横肆剽掠道瞻曰此非如遂昌民饥可使饱者也画防诱诛其渠魁立散其党召为兵科给事中疏荐孙丕掦等可大用劾南北二大司马及大帅不法事又以少保戚继光宜任之长城北邉不宜处东粤散地忤防谪永丰丞嵗余迁刑部主事擢兵部寻转吏部至官两月卒】
　　王有麟【晋江人万厯甲戌武榜任双海把总累官至叅将归阖户读书着有蓄徳编百将传补遗古今战守攻围兵法六十卷每曰叨国家厚恩无以报努力为此书他人用之亦所以报朝廷也】
　　黄克缵【字绍夫晋江人万厯庚辰进士累官刑部尚书受神宗顾命有安邦固本大臣之褒熹宗即位拜工部尚书裁魏珰紫阶石费三十万珰又欲取南畿旧殿废铜克纉不应珰怒遂挂冠归寻起南冢宰致仕卒子道敬戸部员外尝捐地一百六十余丈筑岸以蓄海潮道爵刑部郎中尝劾廵抚熊文灿弁将赵庭贪懦状着有晒曯亭诗集】
　　洪有复【字懋纯南安人万厯庚辰进士知武陵县时张居正柄国楚人席气斥麾县官暴横邑里有复裁抑之不少贷居正啣之张败擢工科给事中疏中贵人杀人不法事中贵走匿偕其党泣诉于上有复再疏论之竟抵罪补肇庆兵备擢罗定叅政时州邑初建猺獞与民杂处恃众喜乱有复布以威徳皆请民籍粤西岑溪猺叛有复从縂督陈□进勦破之以功迁湖广左布政适税珰肆虐同官冯防京被逮有复悉力调停为民请命湘泽获蘓】
　　李懋桧【字心湖安溪人万厯庚辰进士守六安陞刑部员外抗言于大司冦谳狱不允者三一则中官与兵马司诏狱失出一则临江守钱若赓罪逮父老诣阙讼寃年皆近百并谪口外一则侍郎洪朝选以勘辽藩忤张居正指闽抚劳堪希意窘死狱中假防擅杀大臣法不蔽罪大司冦敛容谢之縁是负抗直声会诏求言上疏陈九事娓娓千百言语渉国本谪按察司经厯放斥外幕而忠气愈励复邮奏安攘大计举赵文毅全材疏上不报起南兵部主政官至太常卿未及大用而卒】
　　蘓朝阳【字廷鸣南安人万厯壬午举人厯柳州懐逺知县懐逺乆年废邑猺獞杂处官舎僦别居朝阳单骑入巢谕以礼义筑城建邑猺獞驩然聴命画土鸠工不数月告成易为美俗迁柳州知府刻忠孝二经颁布州县】
　　李廷机【字尔张号九我晋江人隆庆庚午举北闱第一张居正延之敎子辞不就万厯癸未会试第一殿试第二累官宫坊侍皇太子讲学旋晋祭酒以整齐严肃约士曰此高皇帝之训也今人不守圣训辄逺引敷敎在寛夫所谓寛者乃多方劳来辅翼欲其自得之谓岂以纵弛哉转南京吏部侍郎摄戸工二部节缩竒羡置无用之资以葺罗城修孝陵嵗省水衡万余金或讽以儒臣不宜亲俗事曰有俗人无俗事天下国家事何可言俗也时浙人李文政结交近侍廷机告御史寘之法改北京礼部左侍郎时妖书事起捕治甚严归徳四明二相不协神宗谓妖书实出江夏手逮讯江夏廷机独以身保任江夏为之翼辅不避艰险会朝觐神宗在禁中语左右曰此时京官正忙惟赵世卿李廷机忠慎恭俭不与外吏接又劄谕内阁有朕知其清谨之语遂以礼部尚书拜东阁大学士未几致仕归殁諡文节】
　　李献可【字尧俞同安人万厯癸未进士授武昌府推官擢户部给事中值潞王之国疏论谟训宜遵左右宜选在途无以扰困民在国无以纵败礼疏入皇太后大怒神宗知其忠谠越日神宗防宫中疏自防坠地嘱近侍曰此户科李某疏勿失也转礼科给事中甫三日疏请皇长子出阁讲学言册立之典可稍缓谕敎之典不可待宜及春孟令礼臣酌定仪注择吉施行至于辅导尤宜慎选孝弟博闻有道术者疏入有防削职罢归】
　　龚云致【字润寰晋江人万厯癸未进士以御史视鹾长芦时潞府请以彰卫二盐归藩府云致力阻之故事冬官朝潞府行拜门礼云致移文长史以拜门乃天子之仪不敢防殿下于失礼王为出朝赐宴及币一如藩封例出为汝州守佥臬滇中致政归家卒】
　　刘防【字望海恵安人万厯癸未进士初知萧山县筑西兴镇石堤捍海田数千顷民祀于镇海楼擢御史疏建储及请太子讲学出廵广东便宜发赈以锾金置义仓及莅云南矿役方兴阉珰横甚防以法持之卒罢珰出为江南叅政两载乞休归】
　　杨道賔【字荆岩晋江人万厯丙戌进士殿试第二累官礼部左侍郎充经筵日讲记注起居奉命有事斋宫疏请东宫行齿胄礼摈斥阉防词切而直续陈五事曰葆清明平旦之气以澄圣衷召阁部大臣入对以决壅塞复章奏批发之规以尊主权慎内批中发之防以杜羣疑除形迹体面之套以振事功道賔每遇进讲盥颒焚香端坐待旦入视部事退邸舎作春秋通鉴讲章随事发明借古为喻卒赠礼部尚书】
　　刘寳【字公可晋江人万厯丙戌进士授庶吉士改户科给事中疏言中贵恣横不宜置左右抗章忤防得罪诸臣宜急叙録以振士大夫敢言之气转工科都给事中察视水衡钱叹曰是不数嵗糜尽矣时江以西困陶型三呉困机杼徐淮上下濒河困版筑寳请陶型无徴竒巧三呉机杼少纾其期濒河□溺不得已驱之版筑宜厚其雇直遂自请外补出为浙江叅政会有言河水浸入淮泗祖陵者坐谪潮阳典史卒于家】
　　何乔逺【字穉孝晋江人垂髫即工古文词万厯丙戌进士选此部转仪部郎时有三王并封之防乔逺上恭绎祖训疏力言震噐不可以乆虚其议始寝又疏救言事被谴陈泰来等六人嗣降广西藩幕假归家居几三十年光宗即位甫八日即有山西典试之命转光禄正卿陞通政使屡疏乞休加户部右侍郎予告归后陪推南少司空特防起用未几复引年致仕卒年七十六赠工部尚书学者称为镜山先生所著名山藏闽书何氏集各百余卷行世子九云崇祯癸未进士选庶常有荷墅堂诗】
　　林欲厦【字隆南晋江人万厯丙戌进士厯任河南粤西藩臬所至想望丰采陞粤西廵抚时兴三殿大工徴材于黔徴价于粤欲厦上疏以万死为粤人请命得蒙蠲免粤獠叛服不常设防秋汛徃来戍守邉关以寜加工部左侍郎】
　　黄汝良【字名起晋江人万厯丙戌进士授编修转南司业移北雍时有国子生为巨珰私人偃蹇无状汝良欲按之挟巨珰书至汝良曰国学四方观型司成无与中涓通书例如法惩责擢东宫日讲官每敷引古今随事披陈东宫喜动顔色进大司成以母老乞归养疏九上不报天啓初条上十策当事者忌之出为南大宗伯复疏乞归乙丑起掌詹事疏言杨左诸臣宜加赠防要典一编亟宜焚燬奏入陛见陈时务八要时朝政操切汝良力言犴□填溢致干天和遂致政归所着有河干集氷署笔谈野纪曚搜乐律志厯朝奏疏诸书】
　　蒋光彦【字九觐晋江人万厯壬辰进士始为江山令严溺女锢婢之禁立追徴便民法捐三千金修治北新关筑九清石梁复造鹿溪浮梁入为户部主事出知温州擢广东布政司叅议分守海北海南道时交黎蠢动督饷渡海征之光彦抚勦兼施黎人畏服议者谓殊反侧难以推诚光彦不肯杀降冐功坐忤当事拂衣归子徳璟自有传徳瑗给事中】
　　蘓守一【字际受晋江人万厯壬辰进士初授滋阳令补仪真旧例仪行盐税珰给单抽掣迨单发捆载遣盐官督趣之为商民病守一请于当事罢盐珰属其柄于邑令着为例陞戸部主事商人醵金为谢却勿纳转刑部主事卒】
　　史继偕【字聫岳晋江人万厯壬辰进士殿试第二人授编修与同馆疏册立东宫开阁讲学不报奉诏使两粤蠲军兴诸赋秩满陞中允由南祭酒转南少宰兼户礼工三篆力清盘库盗帑之奸从前积弊一为查刷改詹事疏请致仕抵家一载起佐铨部寻入阁办事时神宗称疾不出继偕会廷臣请视朝并力陈备兵措饷诸事不报致政归熹宗即位复召入阁阅月加太子太保引疾归卒】
　　丁啓濬【字亨文晋江人万厯壬辰进士为吏部文选司懐宗即位厯陞刑部侍郎时方治魏党蘓州织造太监李实尝诬周起元周顺昌毙狱啓濬防鞫拟大辟怀宗召问寔罪啓濬奏言宗诬害忠良罪不可赦怀宗意欲纵之啓濬执愈坚懐宗大怒诘责啓濬因对曰好生者陛下大徳执法者臣子职分乃觧寻挂冠归】
　　林学曽【字省庵晋江人万厯壬辰进士厯吏部考功郎中疏陈东南水患乞逺法唐尧遇灾思警亟简贤才共济时艰未几引病乞归甲寅起太常少卿累陞户部尚书复致仕归问业者屦恒满两奉防存问着有读史抄评洁身亭説及语録箴铭等集】
　　李叔元【字赞宇晋江人万厯壬辰进士署仪制司篆上册立冠婚国本疏俱奉俞防授仪曹郎时议给鼓铸采内珰闗防叔元力争之厯任湖广左布政值蜀黔滇三省羽檄旁午转输骚动楚人以夫扰累将激变叔元驰疏十二日至京得防免众始戢有直指兴大狱罗织无辜叔元力为辩雪遂乞致仕】
　　洪啓睿【字讱原南安人万厯壬辰进士授礼部主事首发沈惟敬之奸疏兵部尚书石星误国状复请册立东宫词甚激切改署仪制时大珰以封爵为请啓睿不允珰啣之及珰负罪始擢祠祭郎中后官至布政使凡请蠲请折请赈疏咸报可庚戌乞休作还山十誓】
　　林欲栋【字仕隆晋江人万歴乙未进士厯户部主事司呉防差竣还朝值河决河臣侵借饷金百余万两欲楝按其事籍河臣借数以闻且疏两河困苦状求罢矿税有防切责河臣擢四川叅政川中多盗每一狱具株连百余人欲栋鞫其罪当者寘之法余悉免全活无数以卓异迁湖广按察转江西左布政晋光禄卿乞休归子期昌崇祯丁丑进士】
　　骆日升【恵安人万厯乙未进士厯江西督学首防陈际防罗万藻章世纯艾南英等学者宗之及擢四川兵备遭土官之变以身殉难朝廷悯其忠赠光禄卿赐祭葬】
　　蔡复一【字敬夫同安人万厯乙未进士授刑部主事即疏劾石星冐杀平民要功状御审处死中外惮之迁兵部武库郎中出为湖广叅政分司荆岳时方有事贵州黔抚议勦复一独言抚不聴坐免起镇易州抚治郧襄黔苗为乱擢兵部侍郎赐尚方剑节制五省入黔督师斩馘无算苗不敢渡复一议为捣巢之计防施州兵逃归不克成功罢免移境上侯代尚日夜治军需调兵食劳瘁不辍卒于军赐祭葬諡清宪赠尚书有遯庵全集行世】
　　王畿【晋江人万厯甲午乡荐第一戊戌进士厯浙江督学迁左布政值邉警作兵饷绎骚重以尚方机杼之需畿措处上下咸无困焉及挂冠归惟以著述为事初视浙学时防施邦曜第一邦曜贫不能婚畿为备聘拜雁于官署是秋邦曜遂登第以甲申殉节为一代完人朝野服其藻鉴】
　　林梦琦【晋江人万厯戊戌进士授平湖令以忤上官左迁贑州学博厯守南安调南寜以平冦功擢粤西副使防黔变疏请视师躬捣贼垒已复奉檄入普安勦抚二十余寨黔人勒石祀焉及挂冠归戸不蔽风雨絶迹长吏之门死之日亲友醵金治防司阃董羽生捐地葬之】
　　张维枢【晋江人万厯戊戌进士初授孝乌令邑豪者噬一孱儒嘱官入其罪维枢曰杀人媚人可乎竟脱之迁潮州守有沈寃困于权势维枢立置之法擢备兵云中修邉城营田积谷转陇右道旋授秦抚逆珰煽虐太宰张诚宇以忤珰追助工银十万维枢疏白之得豁六万晋少司空致政归弟维机天啓乙丑进士厯礼部侍郎】
　　吕图南【南安人万厯戊戌进士厯官浙江按察使陞左通政时魏珰方张有监生陆万灵请祠珰文庙李映日等请加九锡封王图南严驳不上懐宗赐勅有心事皎然守正不阿之语加右都御史旋改南京戸部侍郎縂督粮储是时白下苦饥军士聚嚣变且不测图南上疏乞留漕粮三十万不俟俞防便宜给发坐忤防归着壁观堂集】
　　黄国鼎【晋江人万厯戊戌进士以庶常授编修持节册封楚藩赠遗毫无所受岛外红毛谋互市内地珰高寀受贿代请国鼎驰书抚军驱逐之后家居六载起宫庶疏辞不受】
　　蔡守愚【同安人万厯丙戌进士除南京祠祭司主事补北工部主事管易州厰时内官至易州采矿守愚谓州本无矿民方上供朝廷炭课采办滋扰必至逃亡将抗疏论之事遂寝陞上川道土官奢崇明安世隆乱作抚按议征而守愚主抚单车谕之皆觧散去】
　　张廷拱【字尚宰同安人万厯辛丑进士厯祠部郎时在朝多依附权珰得贵显独廷拱正言谠论非端人君子不与交崇祯初年以邉材擢佥都御史抚大同召对称防有福将之褒后病剧言不及私年六十五卒】
　　陈玉辉【字荆碧恵安人万厯辛丑进士初授吉水令行取兵部主事擢御史辖屯田马政单车之任豪右敛手居乡八载复起御史掌大计风裁严峻书牍不入视事五月卒】
　　庄钦邻【晋江人万厯辛丑进士初为兵部主事疏军政积弊不避权贵上十大可忧疏厯转吏部四司郎中以忤魏珰削职懐宗即位引用直臣累迁戸部左右侍郎翰林黄道周抗疏言事忤防钦邻上疏论救旋改南京都御史掌院事召为吏部尚书以母老乞休卒】
　　林欲楫【晋江人万厯丁未进士迁庶常上国是人心一疏天啓中魏珰煽祸防火灾欲楫陈修省数事触忌讳珰党为珰建祠求撰文峻拒之珰义孙有为曹郎者控挠部务欲楫发其奸屏去之珰败累迁礼部尚书掌詹事府事武陵杨嗣昌议増兵饷欲楫抗言三空四尽之秋不宜以穷民养骄兵寻具民穷兵哗一疏力指时弊又疏救左都刘宗周诸所披陈言无不尽前后凡十三疏遂乞休卒】
　　蔡侃【字明标晋江人以儒士登万厯丙午乡荐丁未成进士初授计部守抚州厯粤东督学陞滇南左布政晋开府擒叛党懿母摄伊巴计等滇赖以安以母老乞终养卒】
　　廖鹏举【字孟抟晋江人万厯己酉举人初令徳兴厯寜处同知寜郡当蛟门商舶辐辏鹏举革去一切规例庭有质防引情剖决使自悦服民立祠祀之时石浦诸卫剧冦豨突楼船数百鹏举单骑慰谕贼遥见释甲而回冦平擢南安郡守南郡壤接长沙流贼蠢聚鹏举设防诱贼发灰礟击之贼不敢窥陞广西桂林道年七十遂卒于官】
　　顾斌【字质夫晋江人万厯己酉举人授广东信宜令民有十异政之歌邑向辖狼兵多侵冐斌按籍清覆编伍遂兢兢守法海贼李魁竒冦呉川当道知斌才檄治之斌躬属櫜鞬两次督战殱其先锋贼遁去防省兵诬舟商为盗以邀功斌泣请当道释数百人摄电白化州二篆所在攀舆乆之迁万州守峒山黎冦各相戒不敢犯陞蜀左长史以母老乞归所着有信阳练兵记】
　　周尔发【字子祥同安人万厯庚戍进士初令呉县厯礼曹神宗遗诏欲册郑妃为后尔发据礼执奏事遂寝光宗大渐召侍汤药时尔发方以祠司掌四司事凡太防大庆郊祀宾嘉及光宗择陵熹宗择婚诸大礼仪皆综理无遗及司谳南狱督南粮节制南军措置得宜前后凡九赐金六锡命时人荣之终南京兆丞卒年五十九】
　　蔡献臣【同安人万厯癸丑进士授刑部主事时神宗久不视朝献臣疏请早定国储调主职方迁主客郎再调仪郎冬至习仪台省争班献臣力执旧典复论楚藩假子忤右宗伯意宗伯遽罢深啣之已又疏请福藩之国郑贵妃恚甚夜发内使执之献臣不为屈旦入对据旧典力争神宗嘉其直遣出外叅藩常镇旋加湖广臬长有为宗伯修憾者借楚事劾之罢归百姓遮留立祠尸祝寻起浙江海道及本省督学天啓时擢南太常为珰所诬削籍】
　　何爕【字中理晋江人万厯乙卯举人任灵川桂东令陞亳州知州崇祯中流冦土贼交讧饥疠洊至百姓十仅存一爕储备赈饥全活甚众甫三日而齐冦豫防复东西至爕统兵力战于卢家庙民争致死擒贼首李忠常显吾杀之刳其肠以示众贼溃随招抚李龙房应魁等万余众河西平未几闯贼转炽防名城数十爕坚守孤城擐甲胄昼夜不懈贼逼城下云梯蚁集城防被执贼甘言饵降爕强立不屈大骂曰吾头可防不可辱也贼防其足骂益疾复割其胸旋骂旋割仰天呼太祖者三贼众有泣下者叹曰好烈汉磔死悬其首于市三日耳鼻皆动贼相顾惊愕】
　　蘓茂杓【字宏济晋江人万厯戊午举人授封邱令值贼警茂杓増城壕料丁壮与民死守属早蝗为灾捐槖设粥赈之存活无算复委摄杞县篆闯贼攻汴游骑至吏民警惶欲溃茂杓厉声曰我闽中义勇男子岂避贼者要与城俱碎耳日夜严守贼引去寻迁佐汴守署府篆贼复大举围汴汴水决贼众乗篾蚁进茂杓度不免跃水死】
　　粘洪録【晋江人万厯戊午举人授浦江令俄觧组归衣槖萧然立讲坛诸生执经甚多子本盛崇祯巳卯举人掌户垣有盐法鼓铸驿传铨政诸疏】
　　庄际昌【晋江人万厯己未防试殿试俱第一以修撰充经筵展书起居注时魏珰煽虐际昌授事未数日即乞差归丙寅秋当复命防修三朝要典蹙然曰是固欲以国史为刑书乎无何为魏珰所禠夺珰诛起原官厯陞春坊庶子数召对秉笔记言漏尽入侍率二鼓方罢际昌赴召时途中得末疾用是困惫竟卒】
　　刘鳞长【晋江人万厯己未进士授工部主事值□门及濬湟之役时中贵浮揭白玉石工至三十万鳞长以六千金竣事复以保桥运石揭至四十万鳞长议从桥下拽运费可万金忤魏珰意削职归崇祯登极复原官司节镇库一时台省侵权擅行支放鳞长力折之坐累谪倅巴陵适大宗伯孙慎行倡道东南鳞长师事马转南户曹旋视两浙学政所防皆知名士至今人颂公明终西蜀叅藩卒于官】
　　曽化龙【晋江人万厯己未进士累擢佥都御史廵抚登莱甲申闯冦防都门土冦拥伪党围胶城遂破高宻化龙内修战备外却贼冦觧胶州围复高宻城计擒伪官十六员寘之法遂散遣贼众招结义勇活民命甚众未几弃官归着易醒觧行世】
　　叶成章【字国文同安人万厯己未进士初令长洲以亷能召试御史献直言有培元气慰忠魂诸疏按宣大兼学政陈邉防十防差按江右陛辞日有圣度宜优询谋宜广疏及行部则饬闱规以搜名俊礼名绅以讲圣学捐赎□以赈饥民境内肃然督学应天士习文体一轨于正迁大理卿以忤权珰削职家居二年卒】
　　范方【字介卿同安人博学善属文天啓辛酉觧元授助敎鬻文以自给迁户部主事晋员外郎流贼李自成防京师方被系不屈死之】
　　蒋徳璟【晋江人天啓壬戌进士馆选第一黄道周以叅紏杨嗣昌夺情事诏逮廷杖及马思理叶秀等以救道周下法司拷问徳璟力周旋之每痛朝事日非寔心匡救正宫帷之名分禁伐采之滥规又疏勘陵不宜多带官兵黄冠不宜陪祝太学撤内操覈要典诸大政皆硕画名言寻入阁办事时懐宗精勤宵旰漏下三四鼓屡传宣宻防月数十次縂宪刘宗周素着清操以救言官熊开元等过激诏下刑部拟罪在廷力救不能得徳璟坚持不发封还原防举唐太宗与魏徴君仁臣直故事伸辩得免南枢臣请粮多滥徳璟覆言江南军粮原有定额向以所觧南粮一百二十万余石养二十万之军不患不足今军不满八万而粮不敷必有改折那借情弊又力驳用钞一事前后万余言至以聚敛小人责兴事者既忤防遂连章乞骸骨卒于家】
　　郑之【晋江人博通经史天啓壬戌进士选庶常授简讨预纂神宗实録时珰炽甚之投绂归居家五载于后彦多所奬进旋转宫赞册封岷藩既竣事以思母驰归卒于莆】
　　汪景宋【字光序立信十二世孙立信殉难于建康子应麟应鸿奉母康氏扈从杨太后及幼主奔泉州应麟后归婺源应鸿居恵安景宋天啓甲子乡荐后改名宗明由仙逰敎谕陞国子学正转都察院司务调户部主事委管太仓库秩满库有羡银八千余两皆造册奏缴转员外差徃河南觧饷十万整饬军前陞郎中出知处州山冦卫连城作乱破宣平县檄温州卒其讨平之在任一年囊空如洗母殁士民投樝助以归榇甲申闻变恸愤欲絶日夜衰绖不觧念父已八十乃归奉父避居故里阅月父没防毕即痛哭曰吾之未即死者以父在也今吾事毕矣遂赴后埔井而殒仲子载亦从死】
　　黄景昉【字东崖晋江人天啓乙丑进士选庶常时逆珰肆横御史呉裕中以言事忤珰意杖阙下比殁景昉割俸赙之乃假归戊辰授编修簒修熹宗实録转中允充日讲官防召对因奏近日考选未协公道推官成勇朱天麟亷能素着不获清华选刑部尚书郑三俊四朝老臣一生清徳以诖误系狱乞从寛宥后与蒋徳璟同日入相寻乞假归所着有瓯安馆诗文集】
　　周廷鑨【字苪公晋江人天啓乙丑进士授镇江推官擢吏部厯考功稽勲文选员外以题革内监冠军及疏驳陈啓新请废科目忤防谪外廷鑨即引罪归年六十卒有诗集行世】
　　呉载鼇【字大车晋江人性至孝母病衣不觧带既卒亲负土葬于雒江风雨夜归有神灯翼之天啓乙丑成进士逆珰慕其名欲以鼎甲许之不就戊辰入对以忤权贵谪浙臬幕陞金华司李平反寃狱马文绍等九十余人嘉湖军旗之乱以片言谕止之后官至兵备佥事卒于家所着有宙书咫闻十余种】
　　赵元有【晋江人天啓丁卯乡荐授湖广黄陂令邑屡被冦灾伤残破至则招集流亡置仓赈防癸未春张献忠遣哨至城下索印死守不与力尽援絶被执覊之岐亭防以高官曰吾世受国恩肯作贼官拾土题诗壁上已复骂贼怒支觧以死陂人无不号泣共拾残骸葬之】
　　王忠孝【字长儒恵安人崇祯戊辰进士授户部主事时朝议欲输外储寔京师忠孝督运大通桥日三万石督蓟储内监邓希诏数以难事相窘欲自置兵设饷忠孝曰升斗皆官安得饷希诏曰饷司能保无额外征耶忠孝正色曰吾戴吾头来岂以吾头易升斗哉希诏啣之遂抚其未兑温米疏论之逮入狱抗词无挠狱上拟戍以甲申变归】
  </div>
  <div class="pagination">
   <a href="福建通志_page149.html">
    上一页
   </a>
   <span>
    ...
   </span>
   <a href="福建通志_page145.html">
    145
   </a>
   <a href="福建通志_page146.html">
    146
   </a>
   <a href="福建通志_page147.html">
    147
   </a>
   <a href="福建通志_page148.html">
    148
   </a>
   <a href="福建通志_page149.html">
    149
   </a>
   <span class="current-page">
    150
   </span>
   <a href="福建通志_page151.html">
    151
   </a>
   <a href="福建通志_page152.html">
    152
   </a>
   <a href="福建通志_page153.html">
    153
   </a>
   <a href="福建通志_page154.html">
    154
   </a>
   <a href="福建通志_page155.html">
    155
   </a>
   <span>
    ...
   </span>
   <a href="福建通志_page151.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
