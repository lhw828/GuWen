<!DOCTYPE html>
<html>
<head>
    <meta charset="UTF-8">
    <title>咸淳毗陵志 - 第 40 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳毗陵志 - 第 40 页/共 54 页</h1>
    <div class="content">蔡戡字定夫忠惠公襄四世孙居晋陵调溧阳尉督捕应格置弗言登　干道丙戌甲科得节五年所部十四郡岁以敷银为病戡积盐羡代输迄今便之升漕易湖南宪时李昂霄有异谋传道汹汹戡乘其未定单车驰喻其党相顾骇愕叩首服
宁宗朝为京尹岁涝籴艰戡亟请发粟民赖以济侂冑当国乃请老有定斋集行于世
钱之望字表臣晋陵人少放达喜奇计逆亮闯江以策干虞公允文且谓虏有内溃之势虞公行其策亮果殒符离之败道谒张忠献请三边并出师使虏疲于奔命大功可立张公不能从　干道五年登进士第授江西帅属赖文政猖獗兵锋甚炽朝廷旰食参政龚茂良荐之望可任且白　上属以此事遄俘文政除金部郎官知楚州募觔士五百躬自训阅劲健齐一虏不敢谋大奚山盗起除秘撰知广州盗以舟师指城民大恐之望麾军奋击一战摧灭升华文阁待制知庐州卒叶水心铭其墓
钱相字君玉晋陵人幼颖异壮以词赋有声场屋冠乡荐登　嘉定戊辰第初任如皋簿班改宰乐平倅临漳　端平庚午西山真公荐诸朝擢告院迁国子簿宗学博士未踰月为监察御史迁右正言升起居郎兼史筵权刑侍升给事中吏侍　嘉熙辛丑同典贡举历兵礼吏书以亲老丐归除阁学知婺州辞不就奉亲归里得请予玉隆祠登朝十九年退闲又十四年年八十一终年德俱称云
　　　武进
张彦直字辅之武进人伪吴太尉训之后累赠至太傅男七人笃意义方四子繇辟雍联登　崇宁大观进士第皆历官通显彦直左右就养二十年踰八与夫人俱无恙乡邦荣之前太守典乐徐公申美其事表其里曰椿桂坊盖取燕山窦谏议诗云
张巨字微之居武进擢嘉佑二年第举明经少从安定先生游居乡与蒋之奇胡宗愈丁骘为四友学易于欧阳文忠公公甚器之荐充国子监直讲新经行与同职数人相继引去时论高之家藏文忠往复书迹甚富所著文集四十卷易解十卷文忠公为之序
霍端友字仁仲武进人弱冠入太学通六经　崇宁二年举进士第一授昭庆军幕官不阅月召见便殿擢置册府繇右史转中书舍人迁给事中寻除大司成迁礼侍除待制知陈州时中贵传诏取瑞香端友曰不可自我作俑疏罢之召还为吏部侍郎有所善者与蔡京厚尝从容致京意欲升中执法端友不肯附丽忤京意官至通议大夫致仕赠少师有内制三十卷行于世
李端彦字相之武进人父镇举进士官至奉议郎着天潜集有古木直无巢野泉清绝钓之句为时人脍炙端彦以　崇宁二年登第胪唱丙科
佑陵览其对亲洒　宸翰云直谅可嘉特与升甲博学多闻有贤已集行于世官至宗学博士
施垧字林宗武进人以太学舍选登　崇宁第时方创辟雍自郓州教授召为直学迁太博　宣和末除江东提刑朝命凿银林河通大江调役繁兴垧惧导江入浙苏秀必受漂溺患亟抗疏寝其役徽宗下诏奖谕进秩一等尝除右正言辞不就出持宪江浙福建守信州皆有能声　绍兴十二年除礼部侍郎后以敷文阁待制终生平笃意孝养所至得亲庭书必冠带跪读遇恩奏补官及弟侄乡里称之
张举字子厚武进人登　元佑四年甲科亲老不忍朝夕去左右闭门读书四十余年多所论着于古律诗尤清新家藏书至数万卷工书精真草隶三体皆造古人妙处以大臣荐起为颖州教官三辞不就其后孙莘老范纯夫诸贤交荐曰某乐死草莱后世必谓　朝廷失士东坡亦力荐之以秘省校书召将大用举迄不出　崇宁间　朝廷赐处士号卒谥正素郡守徐中表其里曰正素坊
李熙靖字安常武进人举进士中词学兼茂科除浙东提举命下乃得河东盖省吏受赇阴以易之客有得其情者訹熙靖使自陈熙靖曰事君不择地吾岂发人之私求自便乎时宰闻而贤之白于上除兵部员外郎以言应奉司事忤宰相王黼积四年不迁黼罢为中书舍人入对言燕云初定宜戒不虞　上曰诗所谓迨天之未阴雨彻彼桑士绸缪牖户　两宫北狩张邦昌居摄以熙靖权直学士院拒之忧愤废食疾且笃谓故人曰百官何日再朝天乎泣而卒赠端明殿学士
张守字子固武进人登　崇宁元年第中词科除详定九域志编修官擢监察御史上防淮渡江六事请诏大臣以选将治兵为急时相滋不悦以守抚谕京城力陈虏必入寇状愿早图之未几虏果践淮　大驾南征有议幸蜀幸江陵者守与张公浚力争之共建驻跸建康之议一日盛夏张公浚坐息东阁时守已参大政突入执浚手言曰守向言今与同列徐考其人似与昔异不免有患失心是将为天下忧盖指枢密秦桧也以祠改郡　上眷守不衰建康谋帅　上曰非守不可至镇数月卒上嗟悼曰君子人可惜谥忠献张公浚志其墓曰孝友似张仲文章数班马云
　　　无锡
杜镐字文周无锡人性笃学南唐举明经　国朝历崇文院检讨
太祖将南郊彗见镐谓宰相赵普曰当祭而日食犹废祭况天变如此乎普言于　上迄罢其礼景德初置龙图阁待制首以镐为之澶渊凯还遇懿德皇后忌日或以军中鼓吹为疑驰骑问镐镐对曰武王载木主以伐纣前歌后舞可据也　祥符二年种放告归　上宴饯于龙图阁赐诗命侍臣皆赋镐辞以素不属文诏引名臣归山故事镐即诵北山移文盖讥之也
真宗每得古器异书必询镐皆能究其本末时人服其该洽至礼部侍郎孙（木巳）
（木巳）字伟长性豪迈遇事敢为广西欧希范反推蒙赶为帝而自号为神武公率其徒破环州转攻桂管势甚炽
仁宗忧之授杞广西转运安抚使（木巳）驰至宜州以观其变先令吴香区世弘等说其酋豪乘间急击斩首千余级焚其积聚蒙赶惧而降希范走保荔支峒并禽戮之广右平除天章阁待制知庆州蕃酋孟香率部落内附夏人以兵索香有诏还之（木巳）言彼违约举兵香不可与因移檄问罪夏人詟服庆历中范公仲淹参知政事患诸路监司不才多所更易（木巳）与张（上曰下皿）之首被擢用（木巳）博闻强记通阴阳每自推数曰吾年不过四十六卒如其言
钱顗字安道无锡人举进士　熙宁间召为监察御史里行王安石初行新法宰臣曾公亮依违不言顗与侍御史刘琦上疏论安石历官以来莫不言尊尚尧舜故天下以为贤陛下亦闻而知之遂致公辅今乃首以财利之说务为容悦言行乖戾刚狠自任不知安石之心待　陛下为何如主曾公亮位居丞弼被遇三朝自当悉虑竭忠以身许国反有畏避安石之意更相称引以固宠荣安石大怒贬顗监衢州盐税琦亦坐谪顗将出台责御史孙昌龄曰君如事安石以得御史亦当少念报国顗今得罪分当远窜君为美官自以为得策即我视君犬彘不若也闻者悚然东坡诗所谓乌府先生铁作肝是也
袁植字材老无锡人登　崇宁进士第词学兼茂科为监察御史金人入寇陈边防十三事以诛佞人为先不纳引疾休至　建炎召为左司谏直言忤臣黜守岳阳会虏骑大入叛臣李允文据昴拥众怙乱公条奏其状遂遇害允文诛赠直龙图阁
陈敏字伯修无锡人乔六世孙也登　崇宁三年第少孤力学安定先生一见奇之曰此锡山之英也年十一庐亲墓有芝产于冢复叶并蒂色紫而泽人谓陈氏之祥
徽宗朝诸蔡用事斥司马公诸贤为奸党令州郡皆立石守倅刻铭焉敏通守天台监司促之急答曰诬司马公为奸臣是诬天也倅自立石敏碎之囚其石工官吏悚栗言于敏惧劾敏曰我死且不辞何劾之畏竟挂冠不仕号濯缨居士东坡闻而壮之遗书云风义凋丧植立于颓波狂澜中惟吾伯修与景纯而已 【景纯刁学士也】
陈之茂字卿无锡人乔九世孙也入太学与张公九成同登第之茂廷对忤权相以杂犯黜之九成举第一叩头殿阶曰臣之学不如陈之茂臣不当奖之茂能言人之所不敢言宜奖不宜黜
高宗览对悚然曰忠言也赐同进士出身调休宁尉以经学为诸儒倡张魏公荐于　朝仕至吏部尚书
李端行字正达无锡人与弟尚行入太学俱有俊声同登　大观三年第吕丞相颐浩尝师之逮贵犹执弟子礼为太常博士高丽遣子入学夷礼不革趍揖无声宰相蔡京入学议革之端行曰用夏变夷未闻变于夷者当绳以国礼遽趣宾赞引高丽子即日成礼于学礼法皆裁于端行人服其得体后作诗诋京之失出宰鄞县发愤终身不仕
李祥字符德无锡人登　隆兴元年第为国子祭酒庆元六年丞相赵汝愚为言者所讥乞免相详力争曰汝愚决策立　升下天下晏然社稷臣也精忠怫郁何以示后世除直龙图阁漕京湖言者怒劾祥与杨简罢之太学六士杨宏中周端朝等上书固留不听言者喜曰道学散矣六士随亦罹祸归无锡绝口不道前事　嘉泰元年谥肃简叶水心铭其墓
尤袤字延之无锡人入太学登　绍兴十八年第从工部玉泉喻樗游樗龟山先生高第也樗以所得龟山讲明授之由是学益进　绍兴间宰泰兴金人犯境官吏望风遁袤独坚守不去当路交荐官奉常时
高宗庙号未定方议叔配公诹经订古悉有根据人号为尤书厨为内外制及内禅典册皆服其雅正有体官至礼部尚书袤形貌不逾人而风度端凝
孝宗尝有短小精悍之褒晚年嗜书不倦藏书至三万卷为诗平淡陈　齐尝列之四诗将自号遂初居士
光宗在东宫因书二字赐之有遂初小集六十卷内外制三十卷藏于家
（火育）字伯晦以大父袤奏任　嘉定初元换授山阳法曹会萧德庆犯盐城郡檄抚谕事定就田廾邑宰故秩倅海陵参东淮制幕端平更化入为军器监簿迁大府丞检详编修权右司将漕西淮兼帅升农少总饷淮西再入除理卿迁　　出为福建帅漕改沿江制副寻擢秘监侍讲登从橐兼直院知太平州不赴以内祠奉朝请兼侍读复贰春官兼修史擢工书繇礼书升内翰拜为端明学士擢举秘书省提纲史事开国毗陵郡历中外踰三十年晚力抗疏丐祠年八十三以疾终于家自号木石称于世云
蒋重珍字良贵世居锡山之富安读书一览即记嘉定癸未擢进士第一人授湖州幕郡大水与太守说荒政不合引疾丐祠息意荣进即所居筑梅堂以琴书自娱　绍定己丑召对三疏　　时以为朝阳之凤寻上六箴　端平更化以左　　经筵与魏（室去至改隹）山真西山为深交其所讲明皆圣门义理卒谥忠文
薛极字会之武进人后居锡山少　鞠于诸　读书日记万言以父任调上元主簿习词学中词科为大理评事通判温州以寺正召出守桐川丐祠不许　嘉定改元召入会以参正楼钥荐历左右司枢密副都承旨时
朝廷议更楮　　　　　　有力焉除刑部侍郎兼检正未几除刑部尚书兼户部迁吏部十五年赐正身签书枢密院事奉
宁皇山陵使竣事迁参知政事除枢密使封和国公性通敏立　朝三十余年多所裨益以观文殿大学士终
　　　宜兴
蒋堂字希鲁宜兴人举进士　明道初为侍御史郭后废堂与范公仲淹孔公道辅极言不可坐黜为河南发运使岁荐礼部二百人或疑其溢额将得罪堂慨然曰拔十得五亦足以报国矣知益州州有汉文翁石室在夫子庙因广其舍为学宫选属官及乡士之贤者教诸生儒风翕然后以礼部侍郎致仕堂为人修洁遇事不少屈好学工文词尤嗜作诗多传于世
邵灵甫宜兴人倜傥乐施于家蓄谷数千斛　咸平大饥或人请粜灵甫曰是急利也请损直曰是近名也或人又请曰饥将自丰乎答曰有成画矣乃尽发所储得五千三百斛自县至湖洑镇除道四十里浚蠡湖横塘等水路八十余里通罨画溪入震泽邑人争受役皆赖以活子梁登进士第孙刚魁南省盖为善之报云
余中字行老宜兴人幼颖悟　熙宁五年偕兄贯试礼部中与选而贯黜请自黜以荐兄有司虽不许士论嘉之次年魁廷对　绍圣三年专对虏使还奏河朔城隍堕圯乞从必山院行下葺治以戒不虞宣靖间金人长驱城守多不固议者始思其言以霅川守致其仕
蒋之奇字颖叔宜兴人　嘉佑二年第进士举贤良方正
英宗初选殿中侍御史陈谨始五事进忠贤退奸邪纳谏诤远近习闲女谒凡数百言时论伟之历江淮荆浙等路发运副使　元丰六年漕粟京师至六百二十万石凿泗州股河以避长淮之险自是无覆舟之患
哲宗朝知广州以平寇功除宝文阁待制知熙州谨斥堠修守备不敢犯　绍圣中道乡邹公以言事获罪之奇折简赠别坐责守汝州　崇宁除观文殿学士知杭州于东坡为同年进士尝与定卜居阳羡之约有文集杂着百余卷子瑎孙兴祖
瑎字梦锡登　元佑三年进士第宰执以明经荐徽宗擢为大司乐与梁师成议乐舞不合师成怒瑎答曰一代礼乐当质经不顾而去燕云初复廷臣议上尊号瑎曰
裕陵却徽号为万世法奈何谀悦以亏盛德知兴元府军卒王靖作变瑎禽戮之晓谕余党帖服后引疾奉祠鸿庆宫
兴祖以荫调饶州司录事方腊叛放兵四掠兴祖白郡守紏吏士辑战具盗不敢谋知阳武县金人犯京师道其境或劝兴祖避之兴祖曰吾世受国恩此吾死所也监兵有与贼通者兴祖斩以徇虏骑来　败之而去明日虏益济师再战不敌遂死之赠朝散大夫载国史忠义传
虞大熙宜兴人登　皇佑二年进士第
神宗朝陈密学　在经筵以治行荐凡台阁选所荐三十二人大熙与胡宗愈皆预焉累迁至侍讲
单锡字君赐登　嘉佑二年第明阴阳图纬星历读书无不该贯与东坡为同年进士坡爱其贤以女兄之子妻之来宜兴每寓其家锡卒坡祭以文从子发举八行科有风土记传于世孙时
时字行可登　宣和六年第　隆兴初召为国子监主簿迁秘书丞　干道元年擢监察御史上封事言饮酒击球二事
孝宗喜谓辅臣曰击球朕放下多时饮酒朕当自戒五年春除右谏议大夫　上以目疾久不视朝及御殿复上疏以谏　上面谕曰卿言可谓爱朕是冬卒　上为之慨惜
邵材字圣规宜兴人　熙宁五年试开阳第一与父潜同年进士尝为监察御史郡有以疑狱上者刑部谓当贷死用事者谓杀人不可贷乃欲坐所奏且着令材抗疏论曰疑狱当贷者不贷而奏者反获罪恐狱吏便文自营不复以疑狱闻矣时王安石当国司马公极论新法之害一日语材曰劾去司马大官可立待材毅然曰君实正人也可厚诬之乎既而叹曰有是哉可以去矣即自劾归后以鸿胪卿乞祠而卒
钱即字中道宜兴人登　熙宁九年进士第授安州司理初莅事吏有诬服抵死罪即明其冤守将欲荐之答曰治狱得情职也挤人以论功非吾志调睦州推官有冤狱久不决部使者檄往按治且诱以荐剡即折狱平反全活二十三人或诮之对曰吾宁老选中忍以数十人命易一荐哉卒不受历鄜延环庆经略安抚所至有声绩童贯宣抚陕西患物价腾踊严设科条又行均粜法陕西骚然即上疏力诋时贯权倾中外人皆危之不顾也坐是谪永州后以龙图阁学士致仕谥忠定
唐棣字彦思宜兴人初从伊川先生问学先生曰入德之门无如大学今之学者赖有此一篇书其它莫如语孟棣自是有所得遗书载问答甚多纂次伊川语录百余条方之门人记录为详
周义字立义宜兴人　宣和六年第进士甲科高宗朝两为言官论事皆触权要不得其言而去历典江浙数大郡
孝宗即位首被超擢时朝议主恢复义累疏陈虏未有衅不可轻举忤旨符离退师　上思其忠除政府尝因召对言臣初为言官晚忝侍从事有不可大即论奏小则堂白言虽不尽从固无愧于心出为州事苟难行反复条奏不从委曲行之不从不至受獘亦无愧于心惟预政已来每与宰相议天下事大率十事之中勉书七八此为有愧耳上嘉其诚以资政致仕谥简惠自号惟心先生
邵及之宜兴人　干道中为司封郎时杨和王子倓在宥府乞袭封吏部长贰欲上其事吏以牍呈及之曰　国朝故事异姓王无袭封者虽赵韩王开国元勋亦止及身而已斥去之寻上章告老不许请益力除直徽猷阁致仕
孝宗嘉之语辅臣举汉公卿饯二疏故事由是朝士皆作歌诗燕饯为一时盛观
吕祖泰字泰然居阳羡　嘉泰元年以进士论韩侂冑陈自强苏师旦周均书出中外大骇有旨祖泰挟私上书语言狂妄杖决流钦州就逮不（矍去只改心）京尹受侂冑计诱之曰谁教汝有共为草者汝第言之吾自宽汝祖泰笑曰何问之愚也吾自分必死而受教于人且与人议乎京尹曰汝病风丧心邪答曰以吾观之今之附韩氏而得美官者乃病风丧心也廷中闻之皆悚然叹息四年侂冑死史相当国求祖泰所在欲官之得旨自便补上州文学改迪功郎监潭州南岳庙　疾卒年四十九
重修毗陵志卷第十八
　人物〔三〕
　　寓贤
湛茂之宋人为司徒右长史隐于无锡之慧山与南平王刘铄为友更以诗章唱酬今普利院即茂之别墅也 【详见留咏门】
任昉梁人为义兴太守邀到洽到溉为山泽游时有彭城刘绰刘苞刘孺吴郡陆倕张率陈郡殷铸沛国刘显及溉洽号兰台聚县北一里有钓台即昉垂钓之所至今呼为任昉台有诗 【见留咏门】
薛戎字符夫河中人客阳羡山年四十余不仕江闽观察辟寘幕下归复放浪稍迁河南合后历浙东观察使居官不诡名誉解去人多思之
杜牧之唐人殖产阳羡因卜居焉今荆溪北有荒址旧即牧之水榭题咏甚多如赠许七侍御酬邢刺史等作多寓情于阳羡 【详见留咏门】
李蠙尝于广教禅院肄业后以梦虱易名登第 【详见观寺门】
李幼卿字长夫大历间以右庶子守滁州尝于义兴玉滁作山居与独孤及屡有倡酬 【见词翰门】
权德舆字载之父皋自秦徙南徐德舆纔七岁从至阳羡及壮追念昔游尝送义兴袁少府及从弟况赴义兴尉序有追思童年游寓兹地之语其与浑沦先生文亦称壮岁遇于荆溪云
陆希声唐人相昭宗避乱隐阳羡之湖洑名其山曰颐山自号君阳遯叟着颐山录及山居二十七咏 【见留咏门】 蒋颖叔题希声宅诗有云二十四亭芜没尽溪边犹有故时桥其逸居之胜盖可想见
张训字克明滁之清流人与杨行必山号三十六英雄孙儒为乱从行密擒儒有土军陈可儿窃据毗陵训受命克常州都虞候掩其不备而图之可儿计无所措果出迎接训于马上察其色变乃手刃之入城绥抚一军帖然景福中行密由毗陵入利港赴广陵中途谓左右曰张训以一剑下此郡未尝自伐其功即授检校右散骑常侍守常州刺史今子孙皆家焉
陈乔庐陵人徙居锡山仕南唐开宝间　王师平金陵乔痛国亡殒命
太祖皇帝以其忠于所事诏以礼改葬
　　　国朝
张铸字希颜世居滁之清流后迁晋陵登　祥符进士甲科王安石其门人也历官南阳帅与侄（上曰下皿）之并以光禄卿致仕缙绅荣之杜祁公诸贤各以诗赠乡人即居地号东西二乡
（上曰下皿）之字景山登　祥符八年进士第蔡文忠荐其材为淮南提点刑狱时杨崇勋恃恩恣横惧（上曰下皿）之严正帖不敢犯　庆历选诸路监司（上曰下皿）之与杜（木巳）首被擢用后以光禄卿致仕公卿赋诗凡百余人杜祁公为之倡陈述古作序引时人荣之
苏轼　嘉佑二年与蒋颖叔连名策第宴琼林日坐相接遂约卜居阳羡邑人单锡亦同年进士轼以甥女妻之属以问田后谪黄州移临汝上章乞居阳羡谢表有云买田阳羡誓毕此生尝托邵民瞻买宅一区为钱五百将挈居偶与邵步月村落闻老妪哭声甚哀异而问之答曰吾家有一居相传百年今吾子不肖售诸人所以悲耳叩其居即邵所得亟取券对妪焚之竟不索直自是亦不复问舍寓于顾塘桥孙氏之室而殁其风谊如此 【详见祠庙门】
杨时南剑州将乐人与游定夫谢显首同时为程门高弟学者推之陈忠肃每贻诗必称以先生　政和元年待次越州萧山知县自京过毗陵寓早科巷时道乡邹公已病公首即卧内就见是冬邹公卒公为文祭之明年赴萧山任及满奉祠遂徙居毗陵讲道城东书堂既罢祠官贫甚不果赴部郭慎求在朝以书问所欲公年已七十矣答以欲求一筦库为贫耳慎求为授常州市易务公闻之曰非见阙于吾事无济况市易事吾素不以为然纵得禄其可就乎卒不赴五年以秘书郎召赴阙　靖康初除右谏议大夫未几力丐归　建炎初除工部侍郎明年夏以直学士奉祠是冬始还将乐公居毗陵者十有八年如养浩堂踵息庵诸记中庸辞义伊川易传泰山春秋传诸序皆当时所著也邦人今即其地祠之
贺铸字方回开封人　孝惠皇后之族孙好学藏书万卷工文词尤长于乐府寓居毗陵着荆溪集阳羡歌以右班换文倅太平州而卒葬于义兴之筱岭坡诗有云解道江南断肠句只今惟有贺方回号鉴湖居士
王居正字刚中　建炎初自江都徙居阳羡为举子时耻用王氏说既第尝着三经辨学　思陵朝悉上送官尤为宰臣范宗尹所知仕至兵部侍郎自号竹西
李纲字伯纪邵武人　建炎初作相为汪黄所沮去位尝游南岳有诗赠寺主及留题善卷寺后居锡山自号梁溪漫叟有梁溪集二十卷
汪藻字彦章鄱阳人婿于义兴庄氏爱溪山之胜因卜居焉自　崇宁初策高第校三馆秘书尚符玺立柱史遂赞书命入翰林掌内制仕朝廷三十年以文学议论推重一世所为诗文千余首号浮溪集传于世
陈克字子高天台人有诗名　绍兴中为敕令所删定官自号赤城居士寓居义兴之潼渚
周麟之字茂振海陵人登　绍兴二年第中宏博科金亮渝盟将出使疏陈七不可之说
上以为然擢知制诰请复赐
熙陵所书玉堂两大字从之今为翰苑盛事诏撰张循王墓碑奏御　上批其后曰叙事详尽造语简要披览再四但有叹嘉尝受旨作立皇子诏有非朕敢私之语　上读之称善终于知枢密院
胡松年字茂老海州人　建炎初八西府　绍兴间奉祠居阳羡之言村筑堂以自娱扁曰横山孙仲益记其事甚详
重修毗陵志卷第十九
　人物〔四〕
　　遗逸
季子耕于延陵为圣人所予清规姱节照映千载繇是潜深伏隩之士代不乏人弗书则将湮没无传焉用次所闻以谂来者
　　　晋陵
　　　　汉
陆璯字仲芳毗陵人操履清正明京氏易尚书风角星算皆极精奥辟主簿视事旬日谢病去隐会稽山 【见毗陵先贤传】
　　　　陈
何之元世居庐江好学有才思为信义令宗人敬容位通贵显访其　之元终不一造或问之对曰德薄位隆覆败可待吾惧及祸耳识者称叹着梁典三十卷隐居晋陵随开皇间卒
　　　　唐
窦群字丹列京兆金城人兄弟皆擢进士第独群以处士客毗陵传啖助春秋着书数十篇以韦夏卿荐德宗朝为左拾遗
　　　　国朝
</div>
    <div class="pagination">
<a href="咸淳毗陵志_page39.html">上一页</a><span>...</span><a href="咸淳毗陵志_page35.html">35</a><a href="咸淳毗陵志_page36.html">36</a><a href="咸淳毗陵志_page37.html">37</a><a href="咸淳毗陵志_page38.html">38</a><a href="咸淳毗陵志_page39.html">39</a><span class="current-page">40</span><a href="咸淳毗陵志_page41.html">41</a><a href="咸淳毗陵志_page42.html">42</a><a href="咸淳毗陵志_page43.html">43</a><a href="咸淳毗陵志_page44.html">44</a><a href="咸淳毗陵志_page45.html">45</a><span>...</span><a href="咸淳毗陵志_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
