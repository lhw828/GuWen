<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 387 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 387 页/共 388 页
  </h1>
  <div class="content">
   闽越王无诸宫，断虹饮于宫池，渐渐缩小，化为男子。《五杂俎》
　　晋太康三年，太守严高，图越王山南形势，以咨郭璞，璞曰：“方山秀拔于前，三山环峙于后，八百年后大盛。”又有人得石于城南钓龙台，文曰：“石间崒兀创危亭，八百年前兆此名。天降龙精如汉佐，岳陶灵气似周臣。中坻不见容舠路，古渡应无病涉人。好是褰裳待今日，罾浦坊中人挺生。”《三山志》
　　陈天康元年，建初里人严光之子恭，商于维扬，舟次市鼋五十而舍之。光家居，一日，有被黑衣五十人，送缗钱五千曰：“君之子恭扬州所附还也。”及恭回，验之，实未尝有，乃悟赎鼋之事，遂舍宅为寺。《闽中考》
　　郑韶者，隋炀帝时左散骑常侍。大业中，授闽中太守，爱养一犬。有从者薛元周，伏事最久，略无恩恤。元周忿恨，以刀久伺其便。值炀帝有使到，韶当远迎，犬衔拽衣不放，令人缚于柱，犬掣断绳，仍前拽衣。韶抚犬曰：“汝知吾有不测事乎?”犬乃嗥吠，跳队内，咬杀薛元周，下果藏短剑。《集异记》
　　邵楚苌，闽县人。贞元十五年试《信及豚鱼赋》、《行不由径》诗。登第时，马侍中燧有木香亭，侈丽。楚苌作《马侍中亭子歌》述之：“春日迟迟古香阁，窈窕佳人褰绣幕。淋漓玉露滴紫蕤，绵蛮黄鸟窥朱萼。横汉碧云歌处断，满地花钿舞时落。树影参差斜入檐，风动玲珑水晶箔。”马以为愧，遂毁其亭。由是诗名益振。《闽书》
　　李卫公为中丞，闽中隐者叩门请见，公下榻与语，曰：“时事非久，公不早去，冬必作相，祸将至矣。若亟请居外，则代公者受患。公后十年，终当作相，自西而入。”是秋，出镇吴门，时年三十六岁。后十年，居相位，由西蜀而入。代公持宪者，俄亦窜逐。《福堂寺贝余》
　　林杰，五岁与父同游王仙君坛。父曰：“能诗乎?”杰曰：“羽客已登云路去，丹砂草木尽凋残。不知千岁归何日，空使时人扫旧坛。”又同唐中丞作《七夕》诗曰：“七夕今朝看碧霄，牵牛织女渡河桥。家家乞巧望秋月，穿尽红丝几万条。”唐公曰：“真神童也。”年十岁，方秋初，忽有双鹤盘空而下，忻然下阶，抱得一只。父恐非常，令放之，鹤升而去。是夕得病而卒。郑立之以诗哭之，曰：“才高未及贾生年，何事孤魂逐逝川。萤聚帐中人已去，鹤离台上月空圆。”《古今诗话》
　　韩偓流寓闽中，所作诗仅传《南台怀古》一首，云：“无那离肠日九回，强舒怀抱立高台。中华地向天边尽，南国云从岛上来。四序有花长见雨，一冬无雪却闻雷。离宫紫气生冠冕，却望扶桑病眼开。”偓卒于闽，其子寅亮与郑文宝言：偓捐馆日，温陵帅闻其家藏箱笥颇多，而缄钅矞甚固，发观，得烧残龙凤烛、金缕红巾百余条。蜡泪尚新，巾香犹郁，乃偓为学士日，视草金銮，夜还翰苑，当时皆宫人秉烛以送，悉藏之。又文宝少游于延平，见一老尼亦说斯事。尼乃偓之妾耳，第未考偓葬于何所也。《笔精》
　　周朴，唐末诗人，寓于闽中僧寺，假丈室以居，不饮酒茹荤，块然独处。诸僧晨粥卯食，朴亦携巾盂，厕诸僧下，毕饭而退，率以为常。郡中豪贵设供，率施僧钱，朴即巡行拱手，各丐一钱。有以三数钱与者，朴只受其一，得千钱以备茶药之费，将尽复然，僧亦未尝厌也。朴视段文昌、王播二公，所遇亦幸矣。朴性喜吟诗，尤尚苦涩，每遇景物，搜奇抉思，日旰忘返，苟得一联、一句，则欣然自快。尝野逢一负薪者，忽持之，且厉声曰：“我得之矣!”樵夫矍然惊骇，掣臂弃薪而走，遇巡徼卒，疑樵者为偷儿，执而讯之。朴徐往告卒曰：“适见负薪，因得句耳。”卒乃释之。其句云：“子孙何处闲为客，松柏被人伐作薪。”有一士人欲戏之，一日跨驴于路，遇朴在傍，士人乃欹帽掩头，吟朴诗云：“禹力不到处，河声流向东。”朴闻之，遽随其后，士但促驴而去，略不回首。行数里追及，朴告之曰：“仆诗‘河声流向西’，何得言‘流向东’?”士人颔之而己，闽中传以为笑。或曰：“‘晓来山鸟闹，雨过杏花稀。’‘古陵寒雨绝，高鸟夕阳明。’‘高情千里外，长啸一声初。’亦朴诗也”黄巢至福州，求得朴，问曰：“能从我乎?”答曰：“我尚不仕天子，安能从贼?”巢怒，杀之。《全唐诗话》
　　唐乾宁三年状元沈崧，闽县人。仕钱镠父子，拜相，与罗隐契厚。崧为文，摹写徐、庾。隐墓志，崧笔也，骈丽详正，末作两铭。一志两铭，此为仅见。崧集不传，余所见者，但此篇耳。志云：“隐曾祖罗仙，字童知，仕福清县令。”《福州志》失载。《笔精》
　　王霸仙坛，在郡西五里怡山之上。唐光启中，衢州烂柯山道士徐景建，因于坛东北隅取土，得瓷瓶七口，各可容一升，中皆有炭，以一青砖盖之，砖有刻文云：“树枯不用伐，坛坏不须结。未满一千岁，自有系孙列。后来是三王，潮水荡祸殃。岩逢一乍间，未免有销亡。子孙依吾道，代代封闽疆。”王氏有国之兆也。又坛东南有皂荚树，古云：“王霸于此上升。”后枯，至咸通庚寅，荣茂复如故。《黄滔文集》
　　王潮未至闽，闽人谣曰：“潮水来，岩头没。潮水去，矢口出。”其后潮入闽，而观察使陈岩卒，及潮卒，而其弟审知代之，是其验也。《闽中记》
　　王审知，身长七尺六寸，面紫色，方口隆准。初，潮之幽王绪也，植剑于地，与众盟曰：“拜而剑动者为帅。”至审知拜，剑跃而起，众遂推之。审知让潮，而已副焉。其营中常有紫气，识者曰：“此军中必有贵人。”既总府事，时四方窃据，或劝其建国。审知曰：“宁为开门节度使，不作闭门天子。”在位二十九年卒。仝上
　　晋永嘉二年，中州板荡，衣冠始入闽者八族：林、陈、黄、郑、詹、邱、何、胡是也。以中原多事，畏难怀居，无复北向。故六朝间，仕宦名迹，鲜有闻者。王氏父子据有全闽，虽号不知书，一时浮光士族，多与之俱南。其后颇折节下士，开四门学馆，以育才为意。凡唐宋士大夫避地而南者，皆厚礼延纳，作招贤院以馆之。闽之风声气习，浸与上国争列。其从子王延嗣以道义自任，当时目之为唐五经，内翰范淳夫尝为立传。《九国志》
　　[HT]洪洲上蓝院和尚，失其名，精于术数，所言辄验。王审知斋供豫章，问国休咎，和尚以十字回报云：“不怕羊入屋，只怕钱入腹。”时杨行密方盛，常有并吞东南之志，审知叹曰：“腹者福也，得非福州之患，不在行密，而在钱氏乎?”至延羲之乱，江南来伐，两浙乘之，福州果为钱氏所有。又审知时，有谶云：“风吹杨菜鼓山下，不得钱郎戈不罢?”王氏末年，钱忠献王仁佐遣兵伐闽，败淮将杨业、蔡遇等，尽取福州之地。《全唐诗话》
　　闽王审知开府多事，经费不给，孔目吏陈岘献计，请以富人补利市官，恣所征取，薄酬其直，富人苦之。岘由是宠，迁为支计官。数年，有二吏执文书诣岘里中，问陈支计家所在，人问其故，对曰：“渠献置利市官，坐此破家者众。彼祖考皆诉于水西大王，王使来追耳。”明日，岘自府驰归，急召家人设斋致祭，意色仓皇。是日，里人复见二吏入其家，岘遂暴卒。初，审知起事，其兄潮首倡，及审知据闽中，为潮立庙，为水西大王。《太平广记》
　　福清蒜岭有漆林书堂，为唐翁承赞、承祐及犹子袭明肄业之所。天祐元年，承赞以右拾遗奉诏，册王审知为瑯琊王，赐金紫以行，遂易其乡名、里号曰：“文秀、光贤、昼锦”。黄滔赠诗有：“建水闽山无故事，长卿严助是前身”之句。梁开平四年，复为闽王册礼副使，滔复赠诗曰：“衣锦还乡翻作客，回车谒帝却为归。”后依审知，特蒙殊礼，寻以为相。承赞劝审知立四门学，以教闽士之秀者。殁葬崇安新丰乡，子鉴、载、希、愈，宋时皆登仕籍。从子乾度，官左补阙，有子六人：处厚、处易、处朴、处廉、处恭、处休，相继登建隆、开宝、雍熙间进士，时称“六桂”。《闽书》
　　福州神光寺，旧有佛涅槃像，旁列十弟子，有扪心按趾、哭泣、擗踊、出涕、失声之状。每岁中元日，供盂兰盆会，因怪像以招游人，寺中遂成墟市，相传谓之看死佛。旧记：闽王鏻于薛老峰西，作百道阶，每岁中元，郡人盛游于此。王祠部逵有《中元宴百丈小楼》诗云：“薛老峰前更近西，小楼高阁与云齐。中元酒熟中元节，归去从他醉似泥。”《三山志》
　　王延钧有小吏归守明，弱冠，美皙如玉，延钧嬖之，尝呼为归郎。延钧素多疾，守明日侍禁中，夤缘与金凤通。又有百工院使李可殷，少与守明昵，因守明以通于金凤。可殷慧敏，有智巧。守明令造缕金五彩九龙帐于长春宫、织八龙于帐外，而以延钧为一龙。既成，进之，极其华靡，延钧欢甚，益昵守明，数留宿于内不出。国人歌曰：“谁谓九龙帐，惟贮一归郎。”《外传》
　　李倣怨陈金凤负己，谋所以夺之宠，乃盛饰其妹春燕进于延钧。春燕婉媚绝代，初入宫，年才十五，顾盼举止，动移人意，遂大见幸，册为贤妃，以倣为皇城使，擅爱专席，延钧自是不复御九龙帐矣。因为春燕造东华宫，以珊瑚为棁木而，琉璃为棂瓦，檀楠为栋梁，真珠为簾幕，范金为柱础，穷工极丽。明年元夕，延钧在大酉甫殿，召前翰林承旨韩偓、弘文馆直学士王倜、右补阙崔道融、吏部郎中夏侯淑等观灯宴乐，命各赋《大酉甫乐》。偓感长春宫失宠，赋诗曰：“泪滴珠难尽，容残玉易销。倘随明月去，莫道梦魂遥。”延钧为动念，因返驾长春宫。仝上
　　王延彬雅能为诗，词人禅客谒见多为所屈，有诗云：“两衙前后讼堂清，软锦披袍拥鼻行。雨后绿苔侵履迹，春深红杏锁莺声。因携久醖松醪酒，自煮新抽竹笋羹。也解为诗也为政，侬家何似谢宣城。”人多诵之。《五国故事》
　　三月上巳，延钧修禊桑溪，金凤偕后宫，杂衣文锦，列坐水次，流觞娱畅，穷日而返，沉麝之气，环珮之响、燎炬之光，达于远近。途中丝竹管弦，缤纷奏和，清音入云，观者塞道不能前。端阳日，造彩船数百于西湖，每船载宫女二三十人，衣短衣，鼓楫争先。延钧登大龙舟以观，金凤作《乐游曲》，使宫女同声歌之，曲曰：“龙舟摇曳东复东，采莲湖上红更红。波澹澹，水溶溶，奴隔荷花路不通。西湖南湖斗彩舟，青蒲紫蓼满中洲。波渺渺、水悠悠、长奉君王万岁游。”游人士女，绮绣夹岸，杂沓如市，夜收宫女入宫，多不知所之者，延钧亦不问。《外传》
　　闽王延钧度民二万为僧，由是闽中多僧。《纲鉴纪事本末》
　　陈贶，南闽人，性沉澹，志操古朴，而不苟于仕进。一卧庐山三十年，学者多师事焉。元宗以币致之，布裘鹿革郭，进止闲肆，因献《景阳台怀古》诗云：“景阳六朝地，运极自依依。一会皆同是，到头谁论非。酒浓沉远虑，花好失前机。见此尤宜戒，正当家国肥。”元宗称善，欲授以官，贶固不受，赐粟帛，遣还旧隐，卒年七十。《南唐书》
　　王十八娘，天宝间宫人，与太真宠相亚，马嵬埋玉，十八娘亦归晋安故里。明万历间，与闽人东海生冥会，歌《菩萨蛮》词云：“妾身本是瑯琊种，当年曾得君王宠。倾国斗红妆，人称十八娘。绛绡笼玉质，纤手金盘擘。驿路起尘埃，骊山一骑来。”见《幔亭集》。按东坡《咏荔枝》词，有：“骨细肌香，恰是当年十八娘”之句。或以为十八娘，即荔枝也。[HT6SS]《词苑丛谈》
　　闽人有谢伯初者，字景山。当天圣、景祐之间，以诗知名。予谪夷陵时，景山方为许州法曹，以长韵见寄，颇多佳句，有云：“长官衫色江波绿，学士文华蜀锦张。”余答云：“参军春思乱如云，白发题诗愁送春。”盖景山诗有“多情未老已白发，野思到春如乱云”之句，故予以此戏之也。景山诗颇多，如“自种黄花添野景，旋移高竹听秋声。园林换叶梅初熟，池馆无人燕学飞”之类。皆无愧于唐贤，而仕宦不偶，终以困穷而卒。其诗今已不见于世，其家亦流落不知所在。其寄予诗，殆今三十五年矣，予犹能诵之。盖其人不幸既可哀，其诗沦弃亦可惜，因录于此，诗曰：“江流无险似瞿唐，满峡猿声断旅肠。万里可堪人谪宦，经年应合鬓成霜。长官衫色江波绿，学士文华蜀锦张。异域化为儒雅俗，远民争识校仇郎。”“才如梦得多为累，情似安仁久悼亡。下国难留金马客，新诗寄与竹枝娘。典辞悬待修青史，谏草当来集皂囊。莫为明时暂迁谪，便将缨足濯沧浪。”《六一诗话》
　　宋明肃太后临朝，一日问宰相曰：“福州陈绛赃污狼籍，卿等闻否?”王沂公对曰：“亦颇闻之。但方外之事，须本路监司发摘，台谏有言，中书方可施行。今事自中出，万一不实，所损大矣。”太后曰：“速选有风力更事一人，为福建路转运使。”二相禀旨而退，至中书，沂公曰：“陈绛，猾吏也，非王耿不足以擒之。”吕许公俛首曰：“王耿亦可惜也。”沂公不喻。时耿为御史，遂拜转运。次日，有福建路衙校拜于马首，云：“押进奉荔枝到京。”耿偶问其道路、山川、风候，校应对详明，动合意旨。耿遂密访绛所为，校泣曰：“福州之人以为终世不见天日也，岂料端公赐问。”遂条陈数十事，皆不法之极。耿大喜，遂留校于行台。耿子不肖，私纳校玳瑁器皿。泊至闽中，耿至，发校所言，置诏狱，事皆不实，而校遽首常纳禁器于耿子。事闻，太后大怒，下耿吏，狱具，谪淮南副使，皆如许公料。余尝谓世之君子，往往为小人所愚，而贵游子弟阅历未深，玩好当前，罔不夺目，卒以贻累其父兄者，讵独一耿之子哉。昔河东柳公玭叹贾饣束门客鬻钗酿锅，作戒数端。呜呼，此亦足为数端之戒也。《东轩笔录》
　　旴江李觏，一日与处士陈烈同赴蔡君谟饮道山亭，时正春，营妓皆在后圃卖酒。君谟因命以佐饮，烈已不乐。酒行，众妓方歌，烈逾墙而遁。觏座上赋诗曰：“七闽山水掌中窥，乘兴登临看落晖。谁在画楼沽酒处，几多鸣橹趁潮归。晴来海色依稀见，醉后乡心积渐微。山鸟不知红粉乐，一声檀板便惊飞。”烈闻之，遂投牒云：“李觏本无士行，辄造宾筵，诋释氏为妖狐，指孟轲为非圣，按吾圣经云：“‘非圣人者无法’，合依名教，肆诸市朝。”君谟览牒，笑谓来者云：“传语先生，今后不复使弟子也。”《道山清话》
　　蔡君谟知福州，以疾不视事者累日。每夜中，即梦登鼓角楼，凭鼓而睡。通判有怪鼓角将累夜不打三更者，因对：“数夜有大蛇，盘据鼓上。不敢近。”君谟既愈，与通判言所梦，正与鼓角将所说同，遂以君谟为蛇精。《东斋记事》
　　蔡端明与屯田员外郎刘异约婚，后端明登禁从，而屯田没，家益落。刘世为福州侯官人，端明出知福州，就寻前约，其家力以非偶为辞，端明曰：“古人挂剑尚有心许，吾与刘君气义相求，两家之好，虽在龆龀，媒聘未行，然一言岂可食乎?今其所不足者，不过谓奁具尔。”凡女家资遣乃悉自为治办，遂使其子旬受室以归。《莆阳人物志》
　　陈烈幼尝与蔡君谟同砚席，后君谟镇福唐，励精为郡严肃，合境大化。一日，烈往见焉，维舟亭下，闻君谟之严察，不往谒，留诗曰：“溪山龙虎盘，溪水鼓角喧。中宵乡梦破，六月夜衾寒。风雨生残树，蛟螭喜怒澜。殷勤祝舟子，移棹过前滩。”亭吏录诗以呈，襄威严为之少霁。《翰府名谈》
　　蔡君谟守福州，上元日，令民间一家点灯七盏。陈烈作大灯长丈余，大书云：“富家一盏灯，太仓一粒粟。贫家一盏灯，父子相对哭。风流太守知不知，犹恨笙歌无妙曲。”君谟见之，还舆罢灯。《晁氏客语》
　　襄为闽漕日，禁绝蓄蛊甚严，凡破数百家，自后稍息。八年，仁宗阅福建奏狱，多以蛊毒杀人者。福建医工林士元能以药下，遂诏录其方，又令太医集方法之善治蛊毒者为一编，命参知政事杜履为序颁之。嘉祐六年，郡守范师道乃牒诸县，各以其方雕板，揭于县门，今碑犹存，云：“应中蛊毒不拘年代远近，先煮鸡子一枚，将银钗一只及熟鸡子内口含之，待一饭久，取出钗及鸡子，俱黑色，是中毒也。可用一方：五焙子三两，木香、丁香各一十文，甘草三寸，一半炮出火毒、一半生用，糯米二十粒，轻粉三分，硫黄末一钱，重麝香一十文，右八味入小砂瓶内，用水十分同煎七分，通口服。须平旦仰卧，令头高，其药须三度上来斗，心即不得动，如吐出，则用桶盛之。若鱼脬类，乃是恶物。吐后，用茶一盏以止。如泻亦不妨，泻后用白粥补。忌生冷、油腻、鲜酱。十日后，服后药解毒丸三二丸补之，更服和气汤散，十余日平复。解毒丸者，如人中毒十日以前，则此药可疗。五焙子半斤，甑中蒸炮令熟；丁香二两，焙黄焦色；预知子半斤，一半蒸令熟、一半焙令黄色；木香三两，一半炮令黄色，一半焙过；麝香三文，甘草二两，一半炮黄色、一半生用；水银粉一盂子、朱砂一两，细研为末。右八件捣罢为细末，用陈米烂饭为丸，如弹子大。用药时，研令细，同酒一盏温服。绍兴二年秋，连江、古田民有查佐等，蓄蛊杀人，其家来诉，张守为帅，依条断遣，仍榜十二县，委保正副，结五家为保，互相觉察，知而不纠，其罪与均，仍颁敕令赏格，散榜要处。《八闽通志》
　　蔡密学知福州日，令诸邑道傍皆植松，自大义渡夹道达于泉漳，人称颂之云：“夹道松、夹道松，问谁栽之，我蔡公。行人六月不知暑，千古万古摇清风。”《三山志》
　　蔡君谟作福州太守日，有一书生投诗来谒，云：“远入青青叠叠峰，峰前真宰读书宫。半岩冷落高宗雨，一枕凄凉吉甫风。烟锁豹眠闲雾露，井凋凤宿旧梧桐。九龙山下英雄气，尽属君家世胄中。”君谟异之，寻令人伺其所归，至一山下，忽不见，四顾无人，惟一社屋尔，意其社神。《墨庄漫录》
　　福州幽岩寺千人面床。君谟作帅，因圣节遣人舁置使厨。久之，院僧祷护伽蓝神春会；“动无面床，何以聚众?施利不至，神亦何依？”一夕，公独坐便斋，神声诺而不见形。问：“何人?”神对：“幽岩每岁恃春会以赡众，愿请面床以归。”公颔之。明日，公库中夜失面床，令问幽岩，果已还院，莫不异之。《泊宅篇》
　　政和二年，林瑗与众砌永安门。州产榕木。河堤官廨多植之。治平四年，张郎中伯玉令通衢编户，浚沟六尺外，植榕为樾，岁暮不凋。熙宁以来，绿阴满城，行者自不张盖。政和中，黄尚书裳时补其阙，今定安、宜兴、新河尚无恙，东南数里，仅存数株矣。《三山志》
　　一拂居士，郑公侠别字也。公性清俭，布衣粝食终其身。或以为言，公曰：“无功于国，无德于民，若华衣美食，与盗无异。”州倅许景衡过公庐，见其饮具皆白镴，既去，遗以银器，请易之。辞曰：“不鬻则质之，非贫家所常蓄也。”然喜宾客，诲诱学者，孜孜不倦。客至无贵贱，辄留与饮，率不过蔬菜一肉，适饱而已。且为陈古今忠孝之道，圣贤立身之本，家虽不裕于财，啬用而广施，未尝有靳吝之色。《建康志》
　　宣和元年，一拂先生忽梦客有称铁冠道人遗之诗，视之乃苏子瞻也。先生与子瞻同贬岭外，以风节相高，见于唱酬。子瞻在海外，号铁冠道人，其诗云：“人间真实人，取次不离真。官为忧君失，家因好礼贫。门阑多花菊，庭槛尽松筠。我友迂踈者，相从恨不频。”寤而叹曰：“吾将逝矣。”作诗二首：“薄食延残喘、粗衣覆病身。贫居避风雨，仁义保天均。”“似此平生只藉天，胜如过鸟在云烟。如今身畔无一物，赢得虚堂一枕眠。”授其孙而卒，时年七十九。《侯鲭录》
　　郑侠闻子侄诵考槃之义，曰：“弗谖者，弗忘君之恶；弗过者，弗过君之朝；弗告者，弗告君以善。硕人之于君，有惓惓之不忍也，故永矢以绝之。”侠叹曰：“是何言与?古之人在畎亩不忘君，况于贤者，一不见用，而忿戾若是哉!盖弗谖者，弗忘君也；弗过者，弗以为君过也；弗告者，弗以告他人也。”其存心如此。《福清县志》
　　古灵先生陈述古，书法在蔡君谟之右，学柳诚悬酷肖也。乌石山平远台、鼓山卧龙俱有题名，镌之石壁，皆径五寸，鲜有知其妙者。《笔精》
　　宋陈襄将终，妻子环泣，求所以语后者。公索纸笔，书：“先圣先师”四字，付其子而绝。《日纂》
　　林概，本福清人，徙居吴门，尝为省试第一，登载《国史·儒学传》，其子曰希、旦、邵、颜，相继俱登科级，希为枢密，谥文节；旦为殿中侍御史；邵为显谟阁直学士，谥文肃；颜为光禄卿。希之子虞，中词科；旦之子虑，亦登第；邵之子摅，赐出身，为中书侍郎。近世儒门之盛，必推林氏云。《中吴纪闻》
　　熙宁间，有福州洪浩，居太学累年，其父以诗寄之，云：“太学何蕃且一归，十年甘旨误庭闱。休辞客路二千远，应念人生七十稀。腰下虽无苏子印，箧中幸有老莱衣。归期定约春前后，免使高堂咏式微。”浩得诗感泣，于是揖诸生遂归，闻而归者十五六焉。逮绍圣间，始著归省之令，然犹九年为限。崇宁二年，推行三舍，有司以学法进呈，徽宗曰：“兴学校，以厚人伦，申孝弟，而学生有祖父母、父母不得省视。立法有九年之久，考之人情，颇为未安。”因改为三年之限。《上庠录》
　　元厚之平生不喜处外，外补多觖望，及以给事中领长乐，亲旧祖道都门，勉以东闽盛府，百货所聚，永嘉之柑，乌石荔支，珍绝天下。厚之下车作诗谢之，云：“丹荔黄柑北苑茶，劳君诱我向天涯。争如太液池边看，池北池南总是花。”《名贤清话》
　　绍兴间，黄公度榜第三人陈修，福州人，解试《四海想中兴之美》赋，第五韵隔对云：“葱岭金堤，不日复广轮之土；泰山玉牒，何时清封禅之尘。”时诸郡试卷，多经御览，高宗亲书此联于幅纸，黏之殿壁。及唱名，玉音云：“卿便是陈修。”吟诵此联，凄然出涕，问：“卿年几何?”对曰：“臣年七十三。”问：“卿有几子?”对曰：“臣尚未娶。”乃诏出内人施氏嫁之，年三十，赀奁甚厚。时人戏为之语曰：“新人若问郎年几，五十年前二十三。”上恢复初志，感愤如此，而卒于不遂，秦桧之罪，可胜诛乎!”《鹤林玉露》
　　福州有黑虎王医师者，富甲一郡，问之，则继先之别名也。继先世业医，其大父居京师，以黑虎丹自名，因号黑虎王家。及继先幸于高宗，秦桧擅权，赂上左右以固宠，继先实表里之。当其盛时，势焰与桧埒，诸大帅率父事之。王胜在偏校，因韩靳王以求见，首愿为养子，遂帅金陵。桧欲贵其姻族，不自言，每请进继先之党与官，继先亦乘间为桧请，诸子金紫盈门，依凭城社，中外不敢议者三十年，绍兴辛巳六月，边衅启，继先首辇重宝为南遁计，都城为之骚然。刘武忠锜帅京口，请以先发制人之策，决用兵，上意犹隐忍不决，继先言于上曰：“边鄙本无事，盖新进用主兵官，好作弗靖，欲邀功耳，各斩一二人，和可复固。”上不答，徐谓侍貂曰：“是欲我斩刘锜邪!”会金亮索我大臣，奏至，上适在刘婕妤閤，当馈辍食，婕妤怪之，问诸侍貂，而得其繇，进说宽譬，颇与继先之言符。上大惊，问曰：“汝安得此?”婕妤不能隐，具以所闻对，上怒，诏婕妤归别第。孙莘老上疏列其十罪，初进读，上色犹怫然，莘老扣榻曰：“臣以执法事陛下，不能去一医，死不敢退。”犹未许，因密言：“外议谓继先以左道幸，恐谤议丛起，臣且不忍听。”上始变色首肯，罢朝，使宣旨曰：“朕以显仁饵汝药，故假尔宠，人言如此，当不复有面目见朕。期三日，有施行，其自图之!”辛亥，遂诏继先居福州，子孙勒停，都城田宅皆没官，奴婢之强鬻者从便。令下，中外大悦。先是，继先闻诏，多远徙，故虽籍，不害其富。迄今，其居华栋连甍，犹号巨室。一传，而子弟荡析，至不能家。世谓其致不以道，宜于厚亡云。《桯史》
　　宣和初，福州闽清令莆田黄琮，不畏强御。时兴道教，郡守黄晃仲尚书，常使十二县持疏敛之民，琮独不应命，既闻他县数百万，乃自诣县，以己俸四月输之。内臣、廉访使者数干以私，皆拒不答，常切齿思报。会奏事京师，每见朝士，必以滥恶之言诋琮。一日，侍徽宗，问：“汝在闽时，知属县贤令否?”其人出不意，错愕失对，唯忆琮一人姓名，极口称赞之。即日有旨，改京官，通判漳州，内臣出，大悔，乃知吉人之报，转祸为福也如此。[HT6SS]《夷坚志》
　　永福梁宗范，字世则，年十三时，母携以谒县，宰见其丰神秀整，遂问所能，宗范拱手对曰：“某初学诗。”宰以画竹绢扇命题，宗范援笔立就，云：“团团纨扇阿谁绷，露出琅玕三两茎。密叶旋从人意长，纤枝全藉笔毛生。翠筠不动风常在，劲节无根色自荣。只恐半天雷雨夜，化龙应向手中成。”宰大奇之。后登重和进士。《永阳清气录》
　　高南寿，福州人。赴省试，道出衢州境，憩大木下。闻有人声喀喀出于后，回首觇之，一男子方投缳，气犹未绝，为解索，酌水灌救，移时而苏，云：“是开化弓手。尉逸一妾，遣迹捕盗，知为他郡牙侩转卖，欲办取赎，欠钱三万，家业穷空，而子侄婿皆充役。若徒步归报，必遭谴怒，宁以身就死不贻家祸也。”高恻然，倾囊赀三十千与之，遂行。是岁中科，调开化尉，既到官，询所救之人，亡已久矣。邑有凶盗劫巨室，州督捕甚峻，期以必得。高大窘，独步小亭，旋绕百匝，未有计。忽有拜于阶下者，惊问何人。曰：“官人无怖，某乃昔年蒙恩再生者。今虽死，念无以报德，偶知寇所在，故来告。其人方醉卧郭门外神庙中，宜亟往擒之。”高即集部曲出门，鬼导于前，至一大庙，群盗祀神，饮福醉寝，遂悉缚之，不遗一人。高用赏格，改京衔。《夷坚志》
　　胡澹庵乞斩秦桧，贬卢溪，先生王廷珪以诗送之，曰：“痴儿不了公家事，男子要为天下奇。”亦贬辰阳。寺丞陈刚中字彦柔，以启贺之，云：“屈膝请和，知庙堂御侮之无策；张胆论事，喜枢廷经远之有人。身为四海之行，名若泰山之重。”又云：“知无不言，愿请上方之剑；不遇故去，聊乘下泽之车。”亦贬安远。卢溪晚年，孝宗召赴阙，除直秘阁，一子扶掖上殿，寿逾九十。寺丞竟死安远，无子，其妻削发为尼。幸不幸之不同如此。吉州县江滨，有石材庙。隆祐太后避寇，御舟泊庙下，一夕梦神告曰：“速行!寇至。”太后惊悟，即命开舟，章贡寇果蹑其后，不及而还。事定，特封庙神刚应侯。寺丞南行题诗庙柱，云：“疏爵新刚应，论功旧石材。能形文母梦，还迓佞人来。海市为谁出，衡云岂自开。乞灵如见告，逐客几时回。”卒不如其愿，悲夫!《鹤林玉露》
　　萧公国梁登科岁，第一人本丞相忠定赵公，故事：设科以待草茅士、凡豫属籍挂仕版者，法当逊避。唱名日，升萧公为榜首，故萧公对御吟，有“名传玉陛星辰晓，泽沛金枝雨露春”之句。其谢启有云：“豫飞龙之选，淮安论次以当先；无汗马之劳，酂侯何功而居上?”盖用宗室及萧家事，至今脍炙人口。《游宦纪闻》
　　赵忠定既以议者之言去国，善类多力争而被逐。韩平原之权遂张，公议哗然。日有悬书北阙下者，捕莫知主名，太学生敖器之陶孙亦有诗，其词曰：“左手旋乾右转坤，群公相扇动流言。狼胡无地归姬旦，鱼腹终天痛屈原。一死固知公所欠，孤忠赖有史长存。九原若遇韩忠献，休说渠家末代孙。”一时都下竞传，既乃知其出于器之，平原闻之，亦不之罪也。器之后登进士第，今犹在选调中。《桯史》按《书影》云：器之成是诗，墨未干，而壁已舆去，器之恐，易服逃去，变姓名。侂胄诛，始成进士。此云侂胄不之罪，未之考也。
　　黄龟年(原名郑侨)丰姿秀发，邑尉见，惊喜曰：“有如此奇男子，安得出我门下?”既而豫荐，尉喜甚，约妻以女。及中第日，尉已捐馆，其妻挈累扶榇，相遇于中途，侨哭之恸，命逆旅主人达情，请遂初约。夫人曰：“往事尚忍言之哉!无禄县尉清贫，死无余资。吾携百指，扶护而归，衣衾斥卖殆尽，方以不达乡井为虑；况黄甲少年，当结鼎族，吾且行矣，善为我辞。”侨垂涕，曰：“呜呼!吾许人以诺，死而负之，吾行将何归?夫人不念死者言，乃作世俗夷虏语。苟遂我志，秋毫自赍，不敢闻命也。”遂定婚于邂逅间，分携恸哭而别。某氏从公归，能执妇道，琴瑟在御，没齿无闲言。公登从橐，夫人尚无恙。若公者，可谓有德有言者也。噫!今之年少弄笔墨取科第者，项背相望，闻公之风，盖亦知所以自省哉!《游宦纪闻》
　　三山苏大璋颙之，治《易》有声。戊午乡举，梦为第十一人，数为人言之，以为必如梦吉。既试，将揭榜，同经人诉于郡，谓其自许之确如此，必将与试官有成约，万一果然，乞究治之。及中号，至第十一名，果《易》也。帅携此状入院，遍示考官，谓设如此言，诸公将何以自解?不若以待补首卷易之，众皆以为然。既拆号，则自待补为正解者大璋也，由正解而易为待补者，乃投牒人也。次年，苏遂冠南宫。此与王俊民事相类。《游宦纪闻》
　　抡魁、省元同郡，自昔以为盛事。绍熙庚戌，省元钱易直、状元余复皆三山人。绍定己酉，省元陈松龙，状元黄朴皆福州人。一时士林歆羡，以为希阔之事。《齐东野语》
　　黄直卿与李传道字贯之，隆州井研人。书云：“向来同学之士，今凋零殆尽，闽中则潘谦之柄，三山人、杨志仁复，福安人、林正卿学蒙、林子武夔孙，俱三山人、李守约闳祖、李公晦方子，俱邵武人；江西则甘吉父节、黄去私、张元德洽；江东则李敬子燔、胡百谅咏、蔡元思；浙中则叶味道贺孙、潘子善时举、黄子洪士毅，其先莆田人，大约不过此数人。年来得尊兄并太守陈寺丞宓，莆田人。相与接续，尤觉此道之不孤也。”《勉斋文集》
　　郑所南工写兰，不妄与人。邑宰求之不得，因胁以他事。所南怒曰：“头可斫，兰不可得。”尝画一幅，自题其上云：“纯是君子，绝无小人。深山之中，以天为春。”又过齐子芳书塾，题云：“此世但除君父外，不曾别受一人恩。”又题《寒菊》云：“御寒不藉冰为骨，去国自同金铸心。”其忠义之发于词章者，多类此。《连江县志》
　　徐范，字彝甫。庆元中，与杨宏中劾韩侂胄，编管远方禁锢，志乘及《纲鉴》称为六君子，然未传能诗也。尝《登太行山》云：“茫茫远树隔烟霏，猎猎西风振客衣。山雨未晴岚气湿，溪流欲尽水声微。回车庙古丹青老，碗子城荒草木稀。珍重狄公千载意，马头重见白云飞。”范登嘉定进士，通判泽州，官终朝奉大夫，实火勃族祖也。诗所传者仅此耳。《笔精》
　　潘牥廷坚以豪侠闻，与莆人王迈实之不相下。庭坚初名公筠，后以韶岁乞灵南台神，梦有持方牛首与之，遂易名，为殿试第三人。跌宕不羁，傲侮一世，为福建帅司机宜文字，日醉骑黄犊，歌《离骚》于市，人以为仙。尝约同社友，剧饮于南雪亭梅花下，衣皆以白，既而尽去宽衣，脱帽呼啸。酒酣客散，则衣间各浓墨大书一诗于上矣，众皆不能堪。居无何，同社复置酒瀑泉，酒行令曰：“有能以瀑泉灌顶，而吟不绝口者，众拜之。”廷坚被酒豪甚，竟脱巾髽髻，裸立流泉之冲，且高唱《濯缨》之章。众因谬为惊叹罗拜，以为不可及，且举诗禅问答以困之。潘气略不慑，应对如流，然寒气已深入经络间矣，归即卧病而殂。既不得年，又以戏笑作孽，不自贵重，闻者惜之。庭坚才高气劲，读书五行俱下，终身不忘。作文未尝视草，尤长于古乐府。年六七岁时，尝和人诗，云：“竹才生便直，梅到死犹香。”识者已知其不永。其论巴陵一疏，至今无人能诵之，以此终身坎土禀焉。刘潜夫志其墓云：“公论其元气兮，入人之肝脾。有一时之荣辱兮，有千载之是非。昔在有周兮，观孟津之师。于扣马之谏兮，曰扶而去之。彼八百国之同兮，不能止一士之异。呜呼!此所谓世教兮，所谓民彝。”正此谓也。予少侍先君子，尝识之，转眼今五十年矣。《齐东野语》
　　毕状元渐，使福建日，尝过罗源。时南华翁林子山致仕，居南华洞，年已八十余，以诗迓之，有“当年春榜首传名，对御如君有几人?”之句，毕公和赠之云：“儿童闻说子山名，将谓先生是古人。海上偶经仙洞府，岩前犹见玉精神。《南华》久彻逍遥梦，兜率重来自在身。携得新诗天上去，不教辜负到全闽。”《小草斋诗话》
　　林学士钅享，绍兴十八年登弟，调授某县尉。梦至一宫室，见道人衣冠丰仪，如神仙中人，告之曰：“君异日居官，宜好生恶杀。若能谈笑间全活数万命，阴功不浅。”林唯唯，寤而莫知所以，但想忆其貌，常若在左右。乾道末，为泾县宰，因检按水潦，见一小庙，入望神像，与昔所梦道人无少异，仰视碑额，则为琴堂先生庙。前有清溪，高台临其上，台下小鱼千万计，所谓琴堂鱼者。渔人网取，渍以盐，邑官需索无艺，用为苞苴土宜。恍悟二十年所梦，白府牧魏公，罢此品。及林去，复如初。《警心录》
　　绍兴二十年七月，福州甘棠港，有舟从东南漂来，载三男子一妇人，沉檀香数千斤。其一男子，本福州人也，家在南台，向入海失舟，偶值一木浮行，得至大岛上。素喜吹笛，常置腰间。岛人引见，其主夙好音乐，见笛大喜，留而饮食之，与屋以居，复又妻以女，在彼十三年，言语不相通，莫知何国，而岛中人似知为中国人。忽见舟，约同行，经两月，乃得此岸。甘棠寨巡检以为透漏海舶，遣人护至闽县。县宰邱铎文昭招子往视之，其舟刳巨木所为，更无缝罅，独门一窍出入，内有小窗，阔三寸许，云“女所居也。”二男子皆其兄，以布蔽形，一带束发，跣足。与之酒，则跪坐，以手据地如拜者，一饮而尽。女子齿白如雪，眉目亦疏秀，但色差黑耳。予时以郡博士被檄考试临漳，欲俟归日细问之，既而，县以送泉州提舶司，至今为恨云。《夷坚志》
　　陈鲁，福州人。十五丧父，庐于墓侧。有一黑鸟如如鸟，为鹰所搏，投其怀，鲁以衣蔽之，得免，分羹糁以畜之。里中有富民，得心气疾，求得是鸟肉，鲁不可，曰：“始鸟之吾投也，吾固活之。今以财弃之，是不若不救之愈也。”养之一年，毛羽成就，乃以彩线结其羽，纵之去，鸟回翔盘转，鸣声哀慕，乃入云表。既十年，其世父为山东尹，坐诬谪戍，因丧其明。鲁往视之，世父曰：“儿来意甚厚，然此辖戎者严急，有一余丁，必令操习，儿不得归矣。”匆匆与银五两，乃误持其准，仅五钱。鲁自念伯穷老，不应再索，遂行。途中为人谈命，择日，赖以自济。行至仙霞岭，雪甚，迷不知道，腹又虚馁，自分今夕死矣。须臾有一黑鸟起于前，鸣呼盘躄不已。鲁祝之，曰：“果吾所养，当信我往。如误，鸣绕吾身；不误者，则直飞为导。”鸟立展翅，若听许者，引之行三十余里。夜向分，始逢一铺，噤不能言，以手击门者，主人出，疑为鬼物，掖之入，曰：“人也。”围炉久之，始能言，问乡邑，曰：“福州。”曰：“福州有陈鲁孝子，子识之乎?”曰：“我即是也。”其主捧鲁首，哭曰：“儿也，何以至此?吾，汝父之执某也。”因告以来故，相与洒泣，明旦视树上黑鸟，翅彩尚在，共拜之，因叹天之恤孝义殆不薄也。《胜览余谈》
　　宋季福清有三老。政和间林雄年百七岁，绍熙中林洞年百十七岁，并恩授迪功郎，张魏公浚名其堂曰“眉寿”。二子俱九十余。同时者有吴齐，年九十三，亦恩授迪功郎。又蔡伯俙，三岁举神童，年八十七卒。林瑰，年九十卒。同上
　　孙莘老觉知福州时，民有欠市钱者，系狱甚众。适有富人出钱五百万，葺佛殿，请于莘老。莘老徐曰：“汝辈所以施钱，何也?”众曰：“愿得福耳。”莘老曰：“佛殿未甚坏，即坏无露坐者，孰若以其钱为狱囚偿官，遂使数百人释枷锁之苦，其得福岂不多乎?”富人不得已，诺之，即日输官，圄囹遂空。《孙公谈圃》
　　福州郑丞相府清风堂，石阶上有卧尸迹，天阴雨时，迹犹显。盖其当宋季，以暮年登科，未几拜相，至今闾巷表之曰“耆德魁辅之坊。”郑显时，侵渔百姓，至夺其屋庐，以广居宅。有被逼抑者，遂自杀于此。今所居为官势豪夺，子孙不绝如线。《南村辍耕录》
　　宋陈北溪有子名韦华，年方十一，陈令其追陪晦翁，器度英伟。晦翁出一对试之曰：“一行朔雁，避风雨而南来。”韦华即应曰：“万古阳乌，破烟云而东出。”晦翁大奇之，谓北溪曰：“此子气象不凡，异日名当见火亘赫。”后果为龙图阁学士。《鹤汀私抄》
　　[HT]龙麟州先生过福建，宪府设宴，命官妓玉带佐酒。宪使举杯曰：“今日之欢，皆玉带为之也。愿赐以诗。”先生负海内重名，雅畏清议，又不能违宪使之请，遂书一绝云：“菡萏池边风满衣，木樨庭下雨霏霏。老夫记得坡仙语，病体难禁玉带围。”于是举席称叹，尽欢而散。《南村辍耕录》
　　永福邑东有岳宫，乃吴太傅经创，大门内建三清殿，上梁日，邑中诸寓公咸在。吴以书梁俪语，首逊给事黄公龟年，即领略，立解手帖，濡墨作字云：“风马云车，俪百顺勾陈之卫；金枝玉叶，拱万龄宸极之尊。”词语铿润，笔法高古。太傅初见公略不经思，复疑帛书非法，既而双美，吴始大说心服，归语家人子侄辈，曰：“吾邦山川之秀，有如此公者，操行过人数等，不独词翰可敬。”《游宦纪闻》
　　宋宝庆二年，有合抱樟木，长二丈许，浮于永福石壁溪口，经年不去。乡人黄姓者异之，取至其家，议欲雕长眉老佛二像。适有游僧，自言精于雕刻，遂舁木楼中，令去其梯，但多具饼果，以给朝夕。既十余日，楼上寂然，登楼视之，饼果具在，僧已不见。二像雕刻精好，非人工可及。黄乃以其一送妙峰寺，一送方广岩。元初，侯官陈亿翁有题方广岩老佛，自制诗云：“青莲非妄亦非真，自刻旃檀度世人。昨日龙山亲接待，祖师面目本无尘。”正德间，僧徒散逸，法相剥落。万历己丑，道人郭清昏夜登岩，见一老僧，前悬一灯，趺坐诵经。清至，命童子汲龙头水，烹石花茶以进，味甘美。清告以饥，复命童子进蒸饼数枚，因语清曰：“贫僧居此有多年矣，近为顽徒破坏，遂致狼籍。明年有檀越至，岩当复兴。”清参请元机，僧挥鹿主高谈，如翻河水。顷之，天渐勿目爽，遂不复语，清谛视之，乃老佛木像，旁侍两童子而已。清大惊下岩，累月不饥，口中常有香气。《晋安逸志》
　　能仁寺护山林神，其先寺僧，乃生缚猕猴，以泥裹塑，谓之猴王。岁月滋久，遂为居民妖祟，遭之者，初作大寒热，渐病狂不食，缘篱升木，自投于地，往往致死，小儿被害尤甚，于是祠者益众。祭之不痊，则召巫觋，乘夜至寺前，鸣锣吹角，目曰“取构。”寺众闻之，亦撞钟击鼓与之相应，言助神战邪，日甚月盛，莫或之改。长老宗演闻而叹曰：“汝可谓至苦，其杀汝者既受报，而汝淫及乎人，积业转深，何时可脱?”为诵梵语大悲咒资度之。是夜独坐，见妇人人身猴足，血污左腋下，旁一小猴，腰间铁索絷，两手抱稚女，再拜于前曰：“弟子猴王也，久抱沉冤之痛，赖法力得解脱上天，故来致谢。”复乞解小猴索，演从之，且说偈曰：“猴王久受幽沉苦，法力冥资得上天。须信自心元是佛，灵光洞曜没中边。”听偈已，再拜而去。明日，启其堂，施锁三重，盖顷年曾为巫者射中左腋，以是常深闭。猴负小女，如所睹，乃碎之，并部从三十余躯亦皆鸟、鸢、枭、鸱之类所为也。投之溪流，其怪遂绝。《永阳清气录》
　　柯垓，年十九岁自乡试回，与诸人同行，途从方广岩谒神。主僧者，前一夜梦尊者命之曰：“可设榻煮茗，来日当有十九岁官人来”及期，果见其人诣岩，主僧揖坐后，问谁为十九岁人，遂以梦告。是年柯果乡荐，次年登科，果如其言，后官至司农簿。《游宦纪闻》
　　永泰俗嗜屠牛，徐确为尉时，禁止甚严。会令之子病，思啖牛心，屠者不得已，市一犊且将鼓刀，犊逸，衔刀径趋尉治，确适在县厅，犊亦走庭下。确验问，为治屠者，送承天寺，为长生牛。提点刑狱祖无颇刻石记其事。《壶山集》
　　宋庆元间，严伪学之禁。朱文公避迹至连江，入安中里仁山，留数日，主人礼奉甚周。公命取厅门，书大学圣经其上，谓曰：“留此为礼义之报。”遂行。后邻村瘟疫，豺虎数见，仁山独经数百年无患，以有公所书圣经在也。至明万历间，刘令希夔闻之，取以去，然其地至今，灾咎亦不常有云。《连江县志》
　　李筠溪弥逊，有遗迹在临漳，朱文公尝跋云：“观妙东楹李公侍郎遗墨，语意清婉，字画端劲。每至其下，辄讽玩不能去。然岁久剥裂，又适当施供帐处，后数十年当不复可读矣。别为摹刻，授道士使陷置壁间，庶几来者得以想见前辈风度。李讳弥逊，时以力诋和议，出守临漳云。庆历己卯正月甲寅，朱熹书。”夫李之见重于文公如此，其人品亦可知矣。[HT6SS]《连江县志》
　　褚诚叔尝为福州闽清尉，获盗应格，当得京官，不忍以人死为己利，辞不就，至今在选调。又有为他邑尉者，亦获盗，营赏甚力，卒得京官。将解去，入郡过刑人处，辄掩目大呼，数日神志方定。后至他郡，见通衢有石幢，问此何为，从者曰：“此法场也。”亦大骇叫呼，几坠车。自此所至，皆迂道以避刑人之地。人之不可有愧于心如此。《放翁入蜀记》
　　安南国王陈日照者，本福州长乐邑人，姓名为谢升卿。少有志，不屑为举子业，间为歌诗，有云：“池鱼便作鵾鹏化，燕雀安知鸿鹄心”，类多不羁语。好与博徒豪侠游，屡窃其家所有，以资妄用，遂失爱其父。其叔乃独异之，每加回护。会其家有姻集，罗列器皿颇盛，至夜悉席卷而去，往依族人之任湖湘者。至半途呼渡，舟子所须未满，殴之，中其要害，舟处离岸。谢立津头以俟，闻人言舟子已殂，因变姓名逃去。至衡，为人所捕，适主者亦闽人，遂阴纵之。至永州，久之无聊，授生徒自给。永守林岊，亦同里，颇善遇之。居无何，有邕州永平寨巡检过永，一见奇之，遂挟以南。寨居邕、宜间，与交趾邻近。境有弃地百里，每博戏，则其国贵人皆出于市。国相乃王之婿，有女亦从而来，见谢美少年，悦之，因请以归。会试举人，谢居首选，因纳为婿。其王无子，以国事授相，相又昏老，遂以属婿，以此得国焉。自后屡遣人至闽，访其家，或以为事不可料，不宜与之通。竟以岁久，难以访问返命焉。其事得之陈合《惟善佥枢》云。《齐东野语》
　　赵生者，宋宗室子也。家贫，居闽之深山，业耕以自给。忽见巨蛇，章质尽白，昂首吐舌，若将噬己。因窃念曰：“白蛇白鼠，岂宝物变幻耶?归与妻谋，而同再往，蛇尚留宿未去，见其夫妇来，回首溯流。生尾之，行数百步，入一岩穴中，就启之，得石，石阴刻押字与岁月姓名，乃黄巢手瘗。治为九穴，中穴置金甲，余八穴金银无算。生掊取畸零，仍旧掩盖。自是家用日饶，不用事薪。邻家疑其为盗，其娣夫为吏者询之，不敢隐，馈白金五锭。吏无厌，讼之官，生主一巨室，悉以九穴奉之。巨室广行贿赂，有司莫能问。迨帅府特委福州路一官廉之，巨室私献金甲，具申白之，实不曾掘发宝藏，其事遂绝。路官得金甲，珍袭甚，至任满他适。其妻徙至榻下，一夕闻绕榻风雨声，顷刻而止，颇怪之。夫妇共取视，鐍钥如故，启笼，乃无有也。生无子，夫妇终老巨室。《辍耕录》
　　陈有定，元末倡义勤王，太祖恨其不归附，置之重辟。高岱王世贞、郭造卿嘉其忠，各为立传。有定据闽，有功于闽，闽郡志皆出林宗伯司空之手。林氏世沐国恩，自不宜为有定作传，得数君纪之，实不泯其忠义耳。有定虽起行伍，而亦能诗，《送赵将军》云：“纵横薄海内，不怆别离颜。几载飘零意，秋风一剑寒。”及被收之后，作诗云：“失势非人事，重围戟似林。乾坤今已老，不死旧臣心。”《笔精》
　　元至正末，陈有定据闽，入宁德，过楼云忠烈祠，入谒，叩已当为天子?神悬箕书，诗云：“将军何事访山家，火冷炉灰谩煮茶。若问圣明吾岂敢，只能疗病与驱邪。”有定不怿而去。《长溪琐语》
　　吴海，闽县人。知元将亡，隐居不仕，与潮州路总管王翰游，相得甚欢，两人誓不事二姓。海既屡召不起，而翰亦屏迹永福山中。太祖闻翰贤，必欲致之，令有司敦逼就道。海闻之，即白衣冠往吊，未至舍，得翰书与诀曰：“昔在潮阳我欲死，宗嗣如丝我无子。彼时我死作忠臣，覆宗绝祀良可耻。今年辟书新到门，丁男屋下三人存。寸刃在手顾不惜，一死了却君亲恩。”海语其使，曰：“归语而主，吾来殡尔矣。”入门而翰自刎，故世传：“吴处士逼死王总管也。”《东越文苑》
　　闽中扶鸾降乩者，皆乔仙名青，云系元人，曾举孝廉。建安道士徐友云，其乩亦乔仙也，不特诗文可观，断事颇验，又时显灵异，能于空中致奇花佳果。忽月余不降，遗玉笛于几，长三尺余。道士素善吹，然吹之不成声，夜半，乔仙于空中弄笛，声音嘹亮，数里内皆闻之。复有异香缭绕，时届秋仲，庭梅数株，一时吐葩。明晨，笛遂不见。《见闻录》


　
卷之七十六
　外纪二
　　

　　明洪武中，遣江夏侯周德兴，视海防倭，侯转委福州右卫指挥李彝，彝索贿无厌，民怨之。福清林扬者，素任侠，尚气节，乃率里人逐彝。彝怒，遂画图以奏，且言：“海坛山本一孤屿，外通琉球一昼夜，内接镇东城三昼夜。”巡司只画一寨，烟墩悉行抹去。”太祖览图，下旨，曰：“各省孤屿，人民既不得他用，又被他作歹，可尽行调过，连山附城居住，给官田与耕，宅舍与居。”于是福建、广东暨澎湖三十六屿，尽行调过，以三日为期，限民徙内，后者死。民仓卒不得舟，皆编门户、床箦为筏，覆溺无算。时海坛已墟，而田税五千余石、钱三十余万及杂徭皆如故。鞭、笞、囚、系者无虚日，民多鬻子女，至有雉经者。扬奋然曰：“伤我海头民，不死海，且死赋耳。”乃诣阙上书言状。诏逮彝及扬，令守臣究实具奏。彝惧，投缳死，守臣迁延不即报。至宣德初，报上，诏释扬，下旨：“凡孤屿调移者，其产业税银及杂役俱免一半。”于是闽、广、潮、浙之人皆颂扬德。扬之子孙科第累累不绝云。《闽书》
　　洪武三年庚戌，首开乡试。闽县陈信，元进士，以淮安学中式；林文寿，元进士，以长乐学再中。则是元进士，明初不入于进士之列也。莆田林泰，元闽县知县，复中建文己卯举人，则是元时缙绅，明时与诸生等，而仍得入试闱中也。《闽书》
　　胡鼎，字宗器，侯官人。总角颖悟，修洁寡言。洪武间，尝游庠序，颉颃不合，得告归，遂不复往。时宪府谋辟从事，诸从史相与言：“宜得如胡掾者。”于是争罗致鼎。鼎在宪署弗为贬，人不敢干以私。尝从孙佥宪分司于泉，孙凶恶而贪，莫敢与计事，鼎摘其奸利骫法数事，飞章劾之，孙竟得罪。诸长佐每视鼎，盱眙曰：“斯史胸藏阳秋，吾可弗自检哉!”满宪府考，内选叙用，会尚膳监选清慎史，遂得官七品阶从事郎。鼎晨入暮去，进止有常所，仪观清伟，青宫尝遥见之，问郎选何曹，左右曰：“此光禄胡署丞也。”目送咨美久之。《掾曹名宦录》
　　无锡浦舍人长源，闻闽人林子羽老于诗学，欲往访之而无由，以收买书籍至闽。子羽方与其乡人郑宣、黄元辈结社，长源谒之。众请所作，初诵数首，皆未应，至“云边路绕巴山色，树里河流汉水声。”惊叹曰：“吾家诗也。”子羽遂邀入社，因避所居舍之，日与唱酬。《列朝诗集》
　　林廷纲，洪武初，太祖亲擢吏科给事中，宠遇日隆。尝侍游江间殿，太祖首唱二句曰：“江干小殿与云齐，梁上新添燕子泥。”公承旨足成之，曰：“雉尾晓开红日近，龙衣春湿彩云低。旌旗影里貔貅息，斧钺门前骐骥嘶。簪笔诗成同拜舞，太平天子赐新题。”承旨作《春江渔父图》，亲题于殿壁间，曰：“浩荡乾坤一钓图，丝纶终日倚菰蒲。桃花浪煖鱼堪脍，桑柘春深酒可酤。岁月不知蓬鬓改，江湖真与世情疏。熊罴不入君王兆，四海于今诵帝谟。”后改名恒忠。《闽小纪》
　　永乐间，闽人叶宜知卫辉府，适有蝗灾，宜祷诸城隍，忽群乌飞食，蝗尽乌死，宜令尽收死乌，穿大穴，封葬之，为文以祭，号曰：“乌冢”。《名胜志》
　　明初，进取不拘资格，有掾吏而置身青云者，况钟外，不可悉数，如：闽县吴复任工部侍郎，陈永祥任惠州知府，连江县孙瑛任吏部郎中，侯官胡鼎任户部郎中，福清游元钦任济南通判，高世岳任承天通判。孙瑛，洪武中；陈永祥，宣德中；吴复、胡鼎，天顺中；游元钦、高世岳，嘉靖中。《闽小纪》
　　郑居贞，河南左参政。永乐初，坐与方孝孺友善，论死。方孝孺之为汉中教授也。居贞作《凤雏行》赠之，曰：“翩翩紫凤雏，羽翮备五彩。徘徊千仞翔，余音散江海。于是览德辉，济济锵环珮。天门何嵯峨，群山久相待。晨沐日希朝阳，夜息饮沆瀣。如何复西飞，去去秦关外。岐山谅匪遥，啄食良自爱，终当巢阿阁，庶以鸣昭代。”后坐党，死者七人：刘瑞、王高、郑公智、郑居贞、林嘉猷、黄希、范廖镛。夫君子以同道为朋，古固有耻不与其党者，居贞诸公不废君臣之义，又全朋友之交，不亦烈丈夫哉!《群谈采余》
　　闽中乡先生素重清议。永乐乙未，会元洪公英以御史还家。官橐有十抬。士绅疑为辎重也，相戒不与通。公知之微笑，令取几案，开诸笥，皆图籍也。于是出图籍案上，置空抬于案下。屋本浅狭，门外人咸共窥探，士绅方往来如初。以此观之，当日不但洪公一人清介，阖郡风尚可知矣。《闽小纪》
　　永乐乙未科，始开会闱于北京，泊庵先生主考，得一卷，三场俱优，取定为会元。拆卷乃陈芳洲循，先生以乡故为嫌，欲取林文秸，而又以秸字难识，进呈不便，因见第五名洪英，曰：“此洪武间英才也。”遂为会元；而循居三，王翱第五。《琐缀录》
  </div>
  <div class="pagination">
   <a href="福州府志乾隆本_page386.html">
    上一页
   </a>
   <span>
    ...
   </span>
   <a href="福州府志乾隆本_page382.html">
    382
   </a>
   <a href="福州府志乾隆本_page383.html">
    383
   </a>
   <a href="福州府志乾隆本_page384.html">
    384
   </a>
   <a href="福州府志乾隆本_page385.html">
    385
   </a>
   <a href="福州府志乾隆本_page386.html">
    386
   </a>
   <span class="current-page">
    387
   </span>
   <a href="福州府志乾隆本_page388.html">
    388
   </a>
   <a href="福州府志乾隆本_page388.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
