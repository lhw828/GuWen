<!DOCTYPE html>
<html>
<head>
    <meta charset="UTF-8">
    <title>福州府志万历本 - 第 51 页/共 280 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志万历本 - 第 51 页/共 280 页</h1>
    <div class="content">
　
食货志十一
　　恤　政
　　

　　鳏寡孤独，皆世之穷民而无告者也。国家保惠元元，政多周恤，仁之至也。仁先于斯四者，则匹夫匹妇，罔有不被其泽者矣。兹详志之，即前代者，亦并存焉。
　　[HT]闽　县
　　宋居养院安济坊馆前街发政坊内。元符元年置。以处民之穷而不能自存者，月以丐者赡米之半给之。
　　元义冢二所一在东门外旧同庆寺基，一在南门外吉祥寺废地，泰定四年置。
　　[HT]国朝养济院在法海寺前。洪武间设。以处老弱废疾及孤独不能自存者，月有米，岁有衣，病则给药，死则斥官地葬之。正德六年，巡按御史贺泰令有司外建官厅，内四周为屋。十三年，巡按御史周囗又建养济院一于东门外易俗里官窑厂，为屋三十七间，以处恶疾，民间称便，后又并入城内，郡人苦之。
　　城东丛冢在东门外易俗里金鸡山。弘治间，知府蒋囗因旧有漏泽园，遂易其名。
　　城南丛冢在南门外嘉崇里吉祥洋上，二丛冢俱元之义冢丘也。国朝成化十七年，知府唐珣因更辟之，揭以今名。郡城以横山为第一案，仓前山为第二案，高盖山为第三案。今横山旁为义冢，仓前山掘为盐仓，而高盖山近为豪家占夺，其冢累累，凿地脉甚矣，形家云：不利封植而培护之，非守土，曷冀哉?”
　　侯官县
　　元养济院五所在乌石、文儒坊、北禅、三合、社坛，俱府城西南隅。
　　义冢三所一在文林坑，宋时建。一在湖边兴福庵后，泰定四年建。俱草市都。一在一都高安山。
　　国朝养济院
　　城西丛冢府城西草市都文林坑，即元义冢址也。国朝洪武间创于贵安山。正统末，镇守尚书薛希琏以其逼临官道，乃徙于灌洋坑。成化间，知府唐珣复建今所，仍辟而大之。
　　旧怀安县
　　国朝养济院右二坊太平桥边，洪武间置。今县并侯官，而院未废。
　　城北丛冢府城北门外太平里旧闽山院废地也。县旧有义冢，在太平山，宋绍兴间，郡令芙蓉寺僧营建，男左女右，各四穴，广二丈二尺，深二丈，以待不能葬者。乾道六年，监簿黄启宗又为三坟于其东。永乐中，圯于洪水。成化十七年，知府唐珣更建今所。
　　古田县
　　元惠民药局县治北。
　　国朝养济院旧在县治北之后林，洪武八年置。弘治初，知县屠容改创于十二都彭洋。
　　义冢县治西北伏龙冈。初在县治北二里许，宋县令吕晋夫建。后县令刘元亮移于今所。
　　闽清县
　　国朝养济院城隍庙右。
　　义冢县治东南，成化十八年，知县王漟立。
　　长乐县
　　国朝养济院县治西龙津坊。
　　义冢郑山，距县十五里。
　　漏泽园县西南隅。弘治十三年，因旱灾，部檄郡县建置。知县王涣得官地一所，广二亩，仍买其旁园三亩五分囗之，周园八十六丈。
　　连江县
　　元义冢二所一在观音塔边，一在兑峰庙边。
　　国朝惠民药局宣化桥南左偏。成化十九年，知县凌玉玑改建。
　　养济院天王寺前。
　　义冢三所一在清河观音塔西，一在钦平上里北禅寺侧，俱县西；一在县南新安里西泉山。
　　罗源县
　　元义冢三所一在圣水寺，一在四明山，一在铁障山。
　　国朝养济院城西门外。
　　义冢三所俱安金里。一在铁障山下，宋元符二年，北溪张尉创；一在莲花峰下圣水寺侧，宋宝庆间，环溪陈显伯创；一在四明山下，元双石桥黄咳创。
　　永福县
　　国朝养济院县治西。元时建于县东五里，洪武十四年移置今所。
　　义冢县东五里。梁知郡山前，宋县令蔡囗建，元及国朝皆因之。
　　福清县
　　元养济院州西隅北溪。旧在州北门，大德四年，知州毋逢辰移今所。
　　国朝养济院县西隅后。洪武间建，成化十九年，知县庞王从重建。
　　义冢县北隅弥陀寺后山，宋宪使李迪舍立。


　
　食货志十二
物产
　　

　　物产之目十有四，曰谷、曰蔬、曰果、曰木、曰竹、曰药、曰花、曰草、曰羽、曰毛、曰麟、曰介、曰虫、曰货。
　　谷之属
　　稻大都二种：曰粳、曰秫。名品甚多，志其大者，春种夏熟曰早稻，秋种冬熟曰晚稻，其岁一熟者曰大冬，又有各种曰旱占，山田可种，附郭则少，曰天降来。从霜降后熟曰薰提，曰黄芒；与早稻同熟曰占城；与晚稻同熟曰稐；早稻既获后苗始蕃亦与晚稻同熟曰土稐，多出洲田；其岁再熟者又有曰金洲，曰白香林(又名糯)，与早稻同熟者曰早秫，与晚稻同熟者曰晚秫，与大冬同熟者曰大冬秫。
　　稷旧志曰粟，有黄、白二种，种者甚少。
　　護与黍米相似而粒大。
　　胡　麻名巨胜。作角八稜，色紫黑者，名胡麻；两头尖锐，作角七稜，色纯赤者，名巨胜。见《本草》，出胡地大宛。
　　麦大麦、小麦、荞麦。
　　豆有黑、绿、紫、白、红、黄数种。又有豌豆、江豆、羊角豆、虎爪豆、扁豆、蚕豆、刀豆、蟹眼豆、蛾眉豆。
　　白油麻味甘，生则气寒，炒则气热，夏种秋收。
　　蔬之属
　　菘与芜菁相类，茎短，叶润厚而肥者则菘。
　　芥有青、紫、白三种。又有南芥、花芥、石芥。
　　芥　蓝叶如蓝而厚，味美。
　　白　菜本出北地。
　　油　菜子可榨油。
　　葫　菔俗名菜头。
　　莼叶似凫葵，浮水上，花黄白，子紫色，茎细如钗股，名紫莼，味甘。
　　胡萝匐黄色。
　　凫　葵即荇菜。
　　蕹　菜旧名武菜。蔓生花白，能解野葛毒。张司空云：“魏文帝啖野葛至一尺，应是先食此菜也。”《遁斋闲览》又云：“菜本生东夷，人用甕其种归，故以为名。”
　　莴　苣俗名倭笋。
　　水　芹生地泽中，有两种：获芹、赤芹。
　　蔓　菁
　　菠　薐本出颇薐国，俗讹颇为菠。
　　苦　荬
　　莙　荙茎灰。淋汁洗衣白如玉色。
　　东风菜叶长茎紫，先春而生，故名。
　　茄有数种：紫茄、重茄、清水茄、白茄。
　　苋有人苋、赤苋、白苋、紫苋、马苋、五色苋。
　　胡　荽即园荽，或谓之香荽。
　　同　蒿令人气滞，不可多食。
　　蕨《尔雅》曰：“蕨，鳖也。”郭璞注：“初生者可菹。”
　　薑
　　葱有数种：山葱、胡葱、长生葱、香葱。
　　韭岁可三四割，其根不伤。
　　薤似韭而叶阔，多白无实，味荤辛。
　　蒜大者曰胡蒜。
　　木　耳
　　香　蕈一名椹，着朽木中生，色黑味佳。
　　菌俗谓之菇，有红菇，蕈菇，性热，冬月生。
　　瓜有冬瓜、西瓜、越瓜、金瓜、黄瓜、菜瓜。
　　瓠长而瘦上曰瓠，短茎大腹曰匏。
　　石花菜生山石间，性寒，暑月成冻。
　　海　藻叶大，生深海底。《尔雅》云：“水草也”。
　　紫　菜附石生海上，色本青，取干则紫。
</div>
    <div class="pagination">
<a href="福州府志万历本_page50.html">上一页</a><span>...</span><a href="福州府志万历本_page46.html">46</a><a href="福州府志万历本_page47.html">47</a><a href="福州府志万历本_page48.html">48</a><a href="福州府志万历本_page49.html">49</a><a href="福州府志万历本_page50.html">50</a><span class="current-page">51</span><a href="福州府志万历本_page52.html">52</a><a href="福州府志万历本_page53.html">53</a><a href="福州府志万历本_page54.html">54</a><a href="福州府志万历本_page55.html">55</a><a href="福州府志万历本_page56.html">56</a><span>...</span><a href="福州府志万历本_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
