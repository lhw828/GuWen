<!DOCTYPE html>
<html>
<head>
    <meta charset="UTF-8">
    <title>保德州志 - 第 21 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保德州志 - 第 21 页/共 86 页</h1>
    <div class="content">　　
　　风霾
　　
　　明嘉靖二十九年三月二十三日已时，风霾蔽天，昼晦如夜，人将寝，复霁，视之，日尚在未、申间。说者谓“鹏过”云。
　　
　　崇祯末年日黑移时。
　　
　　雨蛾
　　
　　明万历六年夏，害稼，民饥。十三年端阳日卯时，微有白云，忽飞蛾满空，纷纷如雨，大如指，其色苍。至巳乃止。城中乡外，皆赛鸡祭饭三日，其夕，雷雨大作，明起视，蛾尽死。果修禳之说与。
　　
　　飞蝗
　　
　　明嘉靖十六年，飞蝗蔽天，禾伤，民饥甚。
　　
　　国朝顺治年，飞蝗二次，禾伤亦甚。
　　
　　霜杀禾
　　
　　明万历辛丑七月二十六日，霜甚，禾尽萎。城中九日无市，民多流亡，鬻男女者甚众。僵尸载道，妻子不相顾。
　　
　　国朝康熙三十年，霜早降。三十四、五年，霜大杀禾。三十六年，霜早降。四十八年，霜早降。菜豆多萎。
　　
　　荒年
　　
　　明成化十八年，斗米银三钱，逃亡甚众。
　　
　　弘治四十年，荒。
　　
　　正德十一年，饥。十六年春、夏不雨，斗米三钱。人有菜色，野无完树，死者枕籍。自来荒年，莫此为甚。
　　
　　嘉靖十九年，民饥，多取乾泥杂以糠面食之。久则下坠，面目浮肿，不似人形，有死者。
　　
　　万历十五年夏，大旱无麦，斗米二钱。三十年，米价腾涌，包城军壮日以豆为食，虽奉上煮粥，而僵尸相属，三四年不得复苏。三十七年夏，大旱，斗米二钱。盗大起，城中日西后不敢独行。四十年、四十一年，夏大旱，知州胡楠，祖春秋繁露法步，祷雨辄应，禾登不饥。四十三年，旱，祷又应。崇祯九年以后，无岁不荒。至十三年，斗米八钱。人相食，盗贼遍野，村舍丘墟。
　　
　　国朝顺治七年夏，斗米值银四钱。秋则大熟。康熙三年，荒旱。四年，涝。斗米一钱七分。民多逃亡。奉旨蠲免本年钱粮。发帑金赈济。十八年，旱，至十九年，荒。斗米三钱三分。民多逃亡，鬻男女者有之。二十八年，荒，斗米二钱八分。三十三年至三十七年俱夏旱，秋霜。斗米至四钱，黑豆三钱。以上俱奉旨蠲赈。三十七年，蠲通省地丁钱粮。
　　
　　疫厉
　　
　　明万历八年，大疫流行，舁柩出城者，踵相接。三十九年、四十年，疫厉甚行，大人小儿多患疹，俗号“谷”。知州胡楠设局延医，施“人参败毒散”，及“二圣救苦丹”，全活者甚众。建药王庙礼祀之。
　　
　　国朝顺治间，瘟疫。州民王虎山家数十余口尽死。城外霍家塔诸村亦多死者。
　　
　　幻惑
　　
　　明万历二十九年八月十六日，南峁村民王守安及父母妻子共八口，被白莲教刘邦国惑以金船，俱敲木鱼诵经入黄河死。观者如市，亲友苦劝不听。邦国拟徒赎。
　　
　　河变
　　
　　明万历戊子八月，河有声甚悲。知州王甲闻之，叹曰：“此河哭也。”不数年，河滨尽没矣。至戊戌五月十六日，大雨不已，至二十九日申时，河水泛溢，濒河庐产漂荡无余，悲号震野。
　　
　　国朝顺治戊子秋，夜半河哭，旋有已丑之变，杀伤甚 众。
　　
　　康熙三年大水，张家滩漂没民居。冯家川等处亦被水患。三十七年六月，大雨，城圮数十丈，低田多没。
　　
　　山鸣
　　
　　明庆六年，东郭山有声吼鸣，数月后崩陷，山巅圣母庙离故处数十丈。
　　
　　国朝康熙三十五年夏，西滩有声如牛鸣，十二月二十七日，康家滩山崩，移故处。至三十六年正月初二日方止。
　　
　　石飞
　　
　　明万历三十七年七月，南关演武山冈，日夕石飞击人，伺之不见。
　　
　　国朝康熙间，城内钟楼巷并仓巷人家，白昼飞石，顷刻满院，凡数十次。
　　
　　龙起
　　
　　明隆庆三年六月晡时，有龙起西营生员赵廷贵屋上，廷桂被击死复苏。
　　
　　万历二十七年八月，有龙起城西孙家庙前槐上，随即火起，烟焰经月不息，碎枝迸飞五六十步远者，亦必带火煨烬。三十一年，有龙起东城女墙砖隙内，雷火声震远近。崇祯间，龙起白家胡同监生王朝宦家住房壁上。
　　
　　国朝顺治间，龙起南关龙王庙大杨树上，树旋枯。又龙起西胡同居民康家宜房壁。
　　
　　康熙二十六年，龙起文庙启圣祠山墙。
　　
　　虎至
　　
　　明万历八年，虎入孙家沟麻池中，民逐至西岭 ，千户孙光祚射获之。
　　
　　狼横
　　
　　明正德十六年至嘉靖三年，狼伤人无算，牝牡相随，道路亦阻。
　　
　　国朝康熙三十年以后，狼入城，民习为常，独行野外，必持兵。三十二年，吏目解政达迎新守至沙泉，获一狼，归杀之。
　　
　　鸡怪
　　
　　明万历十九年初更时，鸡鸣，一唱百和，满城惊异。说者以为兵兆，次年，兵西征，十万有奇，过州扰甚，果验。
　　
　　灯怪
　　
　　明嘉靖四十三年，孔庙中夜二鼓有灯，从远望之，辉煌明熠，入内视之，则宵然不见。说者谓兵兆。是岁遭寇果惨。
　　
　　白君琳曰：“子不语”怪而“春秋”书灾异，盖语则滋惑，而书则知儆也。水旱灾异，盛代时有所恃，以维持安全者，惟良有司是赖然。救荒无奇策，惟因乎民而勿扰可耳。如遏粜抑米价，禁小贩，禁鬻男女。增一番禁，则多一番扰。反不如秦越视之者，为得安枕也。况遏其去，则阻其来，抑其价即闭其粜，且价减而贩不至，物罕则贵，价增而贩鳞集，物多自贱，必然之理也。近遇水旱，辄闭门禁贩，亦可笑已。岂城外非吾民耶，抑城中米遂足用耶。小贩虽云图利，然贫民不能远籴。正可借以获食，而禁之是绝物也。至人情非迫于死，谁可舍其所生，若行禁止，是立而视其死也。总之，救荒无奇术，不如因民之为得所也。附记之，以为留心民瘼者采择焉。
　　
　　雍正四年十二月初九、初十等日，黄河水澄清起，至五年正月十二、三等日止。山西巡抚德 题报。
　　

</div>
    <div class="pagination">
<a href="保德州志_page20.html">上一页</a><span>...</span><a href="保德州志_page16.html">16</a><a href="保德州志_page17.html">17</a><a href="保德州志_page18.html">18</a><a href="保德州志_page19.html">19</a><a href="保德州志_page20.html">20</a><span class="current-page">21</span><a href="保德州志_page22.html">22</a><a href="保德州志_page23.html">23</a><a href="保德州志_page24.html">24</a><a href="保德州志_page25.html">25</a><a href="保德州志_page26.html">26</a><span>...</span><a href="保德州志_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
