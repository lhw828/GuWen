<!DOCTYPE html>
<html>
<head>
    <meta charset="UTF-8">
    <title>元和郡县图志 - 第 64 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县图志 - 第 64 页/共 68 页</h1>
    <div class="content">柔远县，下。西北至州二百四十里。贞观四年置。县东有柔远故镇，因以为名，兼置守捉。
天山，在县北二十里。
柳谷水，有东西二源，出县东北天山，南流十五里合。
纳职县，下。东北至州一百二十里。贞观四年置。其城鄯人所立，胡谓鄯善为纳职，因中县焉。后汉明帝曾于此置宜禾都尉。
俱密山，在县北一百四十里。山北二十里正抵蒲类海。其蒲类海，后汉桓帝时，匈奴呼衍王寇伊吾，司马毛恺遣吏兵五百人与战，悉为所没，即此海也。
绕海名良田，汉将赵充国所屯也，俗名婆悉厥海。
伊吾车，在州西北三百里折罗漫山北甘露川，置刺史为使，景龙四年置。
陆盐池，在州南六十里。周回十余里，无鱼。水自生如海盐。月满则盐多而甘，月亏则盐少而苦。
西州，交河。安西都护。开元户一万一千六百四十七。乡二十四。
本汉车师国之高昌壁也，后汉和帝永元三年，班超定西域，以超为都护，复置戊己校尉，理车师前部高昌壁，以其地势高敝，人物昌盛，因名高昌。晋成帝咸和中，张骏置高昌郡，后魏太武帝时有阚爽者，自为高昌太守，真君中爽为沮渠无讳所袭，夺据之。无讳死，弟安周代立，为蠕蠕所并，蠕蠕以阚伯周为高昌王，高昌之称王，自此始也。太和初，伯周死，子义咸立，岁余，为从兄首归所杀，自立为高昌王。五年，阿伏至罗杀首归，以敦煌孟明为高昌王。太和二十年，孟明为国人所杀，立马儒为王，以平<麦>嘉为长史，遣使内附。高昌人恋本土，不愿东迁，相与杀王，而立<麦>嘉。<麦>嘉卒，子坚嗣立。坚卒，子伯雅来朝，隋炀帝以宇文氏女玉波为华容公主妻之。伯雅卒，子文泰立，遣使贡献，其后渐失臣礼。贞观十四年，诏兵部尚书侯君集统薛万钧、牛进达等总兵讨之。文泰病死，子智盛立。八月，君集进兵破之，下其二十二城，获户八千，列其地为西州，并置西安都护以统之。显庆三年改置都督府，天宝元年复为西州。贞元七年没于西蕃。
州境：东西八百九十五里。南北四百八十六里。
八到：东南至上都五千三十里。东南至东都五千里。东北至伊州七百三十里。
西南至焉耆七百二十里。东南至金沙州一千四百里。南至楼兰国一千二百里，并沙碛，难行。北（至）〔自〕金婆岭至北庭都护府五百里。
贡、赋：开元贡：<叠毛>毛，刺蜜，乾蒲萄。
管县五：前庭，柳中，交河，天山，蒲昌。
前庭县，上。郭下。贞观十四年置高昌县，取旧高国为名也，天宝元年改为前庭县。天山，夷名折罗漫山，在县北三十里。
交河，在县西。高昌国，土良沃，麦一岁再熟。出赤盐，其味甚美。泽间有草，名为羊刺，其上生蜜，食之与峰蜜不异，名曰刺蜜。有盐，其状如玉，取以为枕，贡之中国。
柳中县，中下。西至州三十里。贞观十四年置。当驿路，城极险固。
天山，在县东北。
大沙海，在县东南九十里。
交河县，中下。东南至州八十里。本汉车师前王庭也，按车师前王国理交河城，自汉迄于后魏，车师君长相承不绝，后魏之后湮没无闻，盖为匈奴所并，高昌据其地。贞观十四年于此置交河县，与州同置。
交河，出县北天山，水分流于城下，因以为名。
天山县，上。东至州一百五十里。贞观十四年置。
蒲昌县，中下。西南至州一百八十里。贞观十四年置。本名金蒲城，车师后王庭也。
天山军，在州城内。开元二年置。本汉车师后王庭，乌孙之东境也，贞观十四年置。
庭州，北庭。下都护府。开元户二千六百七十六。乡五。
庭州，因王庭以为名也。后为贼所攻掠，萧条荒废，显庆中重修置，以来济为刺史，理完葺焉。请州所管诸蕃，奉敕皆为置州府，以其大首领为都督、刺史、司马，又置参将一人知表疏等事。其俗帐居，随逐水草。帐门皆向东开门。向慕皇风也。其汉户，皆龙朔已后流移入也。长安二年改置北庭都护府，按三十六蕃，开元二十一年改置北庭节度使，都管兵二万人，马五千匹。衣赐四十八万匹段。
以防制突骑施、坚昆，斩啜。西北去突骑施三千余里，北去坚昆七十里，东去斩啜一千七百里。管瀚海军，北庭都护府城中。长安二年初置烛龙军，三年，郭元振改为瀚海军，开元中盖嘉运重加修筑。管兵一万二千人，马四千二百匹焉。天山军，西州城内，开元二年置。管兵五千人，马五百匹。在理南五百里。伊吾军。
伊州西北三百里甘露川。景龙四年置。管兵三千人，马三百匹。在理所东南五百里。
州境：八到：东南至上都五千二百七十里。东南至东都六千一百三十里。东南至伊州九百七十里。东至西州五百里。西南至焉耆镇一千一百里。西至碎叶二千二百二十里。北至坚昆衙帐约四千里。东北至回鹘衙帐三千里。
贡、赋：开元贡：阴牙角，速霍角，内沙，阿魏，延胡索。
管县三：后庭，蒲类，轮台。
后庭县，〔下。〕郭下。贞观十四年于州南置蒲昌县，长安二年改为金蒲县，宝应元年改为后庭县。
蒲类县，下。南至州一十八里。贞观十四年置，因蒲类海为名。先天二年为默啜所陷，开元十四年复置。
轮台县，下。东至州四十二里。长安二年置。
清海军，在州西七百里。旧名镇城镇，天宝中改名清海军。
俱六镇，在州西二百四十里。当碎叶路。
凭落镇，在府里三百七十里。
神仙镇，在府南五十里。当西州路。
沙钵镇，在府西五十里。当碎叶路。
蒲类镇，在蒲类县西。
郝遮镇，在蒲类东北四十里。当回鹘路。
盐泉镇，在蒲类县东北二百里。当回鹘路。
特罗堡子，在蒲类县北二百余里。四面有碛，置堡子处周回约二十，有好水草，即往回鹘之东路。

●卷逸文卷一
◎关内道▲商州商州，即阴晋地也。通鉴地理通释七。周梦棠原辑。
△商洛县武关，在县东九十里，即少习也。楚怀王三十年，秦昭王遗怀王书，原会武关，诈令一将军伏兵武关，号为秦王，至则闭执之以归。八月，沛公攻武关入秦。
又七国反，周亚夫击之，赵涉说曰：“从此右走蓝田，出武关，抵雒阳，不过差三日，直走武库击鸣鼓，诸侯闻之，以为将军从天而下。”通释七。周辑。

◎河北道▲幽州△苏县，蓟城，南北九里，不西七里，开十门。燕慕容隽都此，铸铜为马，城东南因有铜马门之名。读史方舆纪要十一。
刘虞冢，在苏县西，虽属县境，而莫知所在。永乐大典四千六百五十五。
刘琨冢，在县东二十里。按晋书琨与幽州刺史段匹同谋讨石勒，屯苏城，后为匹所害。同上。
▲涿州△归义县易水，在县南二十五里。通释七。周辑。
△安次县，安次郡，本魏之常道乡城，明帝封燕王宇子奂为安次县常道乡公，即此地也。
大典四千六百五十七。
△固安县方城故城在县南十七里，本燕旧邑。通释七。周辑。
△方城县督亢亭，徐野曰：“方城县有督亢亭。”大典四千六百五十五。
顺州兴郡。大典四千六百五十六。
有纳款关，亦谓之居庸关。其北有防御军，古夏阳川。淮南子云：“天下九塞，居庸是其一也。”大殿四千六百五十七。
▲莫州△任邶县隋时属蒲州。北道刊误志。
▲平州△卢龙县碣石，在县南二十三里。通释五。严观补志原辑。
▲蓟州△渔阳县燕山，在县东南六十里。召公所封燕在幽州城，取此山为名。通释十。

◎山南道▲江陵府楚称王都郢，西尽巴蜀，东包吴会，南极百越，北际周韩，舆地纪胜荆州府。
高帝五年置南蛮校尉。同上。建安十三年，刘表为荆州刺史，卒，子琮绛于曹操，操尽有其地。同上。吴克荆州，吕蒙及朱然、陆逊相继守之。晋平吴，改为南平郡，治江安，寻复为南郡。羊祜、杜预继治荆州，或镇襄阳，或镇江陵。东晋王忱治于江陵，营城府，此后常以江陵为州治。纪胜作“理所”。自东晋以后居建业，以扬州为京师根本，荆州为上流重镇，比周之分陕焉。通释十一。宋文帝尝镇荆州，齐因之。后魏孝文南侵，齐失宛、穰之地，魏于穰、宛置荆州，于是复有二荆州。纪胜荆州府。开皇九年平陈，废南荆州为公安镇。同上。唐武德四年平萧铣，复为荆州，同上。七年，置大都督府。同上。上元元年，改为江陵府。
通释。
▲江陵县秦分郢为江阳县，二县俱立。景帝三年改江阳为江陵，以郢并之。纪胜江陵府。
楚宫，梁元帝即位于楚宫，盖取渚宫以名宫。纪胜江陵府。通释十二。
渚宫，楚别宫。左传曰：“王在楚宫。”水经注云：“今城，楚船宫地也，春秋之渚宫。”纪胜江陵府。
东城，魏以萧为梁王，居东城。纪胜江陵府。西城，梁王称藩于魏，置总管以辅，居西城。纪胜。严辑东、西互易，误。
燕尾洲，纪胜江陵府。
故郢城，在县□三里，即楚旧都也，子囊临终遗言“必城郢”，即此也，纪胜江陵府。
江陵府城，州城本有中隔，以北旧城也，以南关羽所筑。羽北围曹仁于樊，留糜芳守城，及吕蒙袭破芳，羽还救城，闻芳已降，退住九里，曰：“此城吾所筑，不可改也。”乃退保麦城。今江陵城广十八里。纪胜江陵府。
鲁宗之垒，在县东一十里。纪胜江陵府。
司马休之垒，在县东十里。纪胜江陵府。
枝江县，本汉旧县，在八里洲。其西首曰岑头，县居其上，后岑彭经憩于此，因名岑头。纪胜江陵府。县有九十九洲，补志辑原文。
沮水，出房州房陵县东山，东南过枝江县入于江。通释十一。
获湖，在县东。沈攸之为荆州刺史，堰湖开渎田，多收获，因以为名。纪胜江陵府。
岑头洲，洲长百里。其西首曰岑头，昔岑彭讨公孙述，曾经憩于此，因名曰岑头洲。纪胜江陵府。
当阳县，本汉旧县，后周武成三年于此立平州，隋废平州，至唐武德四年又于此置平州，并析置临沮县，六年改为玉州。纪胜荆门军。八年省，隶荆州。同上。
麦城，在县东五十里。关羽保麦城，在沮、漳二水之间，王粲于此登楼而赋曰“挟清漳之通浦，倚曲沮之长洲”，是也。纪胜荆门军。
磨城，在县东四十里。纪胜荆门军。
绿林山，在县东南一百二十里。汉光武起兵于此。纪胜荆门军。
长林县，本汉江陵县地，晋安帝时分置长林县。纪胜荆门军。开皇十八年，改长甯为长林。同上。
栎林长坂，在县西北九十里，益德横矛之处。纪胜荆门军。
石首县，本汉南郡华容县地，唐武德四年复置，属荆州，以石首山为。纪胜江陵府。
石首山，在县北呀中，有石孤立，为北山之首，因名。纪胜江陵府。
松滋县，本汉高城县地，属南郡。纪胜江陵府。
三明故城，亦谓桓城，在县西一里。居上明之地，而补志作“为”。桓冲所筑，故兼二名。苻坚南侵，冲为荆州刺史渡江上明，筑城以御之。上明在县东，明犹渠也，通释十一。因城在渠首，故曰上明。补志原辑。晋朱龄石开三明，引江水以灌稻田，大为百姓兴利，纪胜江陵府。后堤坏，遂废。通释。
公安县，本汉孱陵县地，左将军刘备自襄阳来油口，城此而居之，时号左公。
经胜江陵府。
马头城，在公安县，陆抗所屯，以北对江津，与羊祜相距。纪胜江陵府。
孙夫人城，在孱陵城东五里。汉昭烈夫人，权妹也，与昭烈相疑，别筑此城居之。补志辑原文。纪胜引作“孱陵故城，又名孙夫人城，在县，相传此乃刘备妻孙夫人所筑，夫人权之妹，疑备，故别作此城，不与备同住。
孱陵城东有地名沓中，晋永嘉末，荆州刺史王澄自江陵徙居孱陵，又奔沓中是也。补志辑原文。
▲峡州禹贡荆州之域。春秋及战国属楚。纪胜峡州。魏武置临江郡，理夷陵，蜀先主改为宜都郡，后属吴。同上。吴黄武元年，陆逊大破蜀于夷陵，遂改夷陵为西陵。陆抗疏曰：“陵国之西门，虽易得，亦易失，如有不虞，当倾家争之。”
即此处也。谨按孙氏自鼎足后，自黄武初破蜀先主得之，天纪四年，晋军沿流来伐，守将吴彦请增兵，不从，即今巴东郡也。建安二十四年，因蜀将关羽北讨魏将于禁等于襄阳，陆逊为宜都守，镇此，黄武初蜀来伐，逊大破之，后步阐、陆抗并镇焉，即今夷陵郡也。吴建衡三年，陆抗所筑乐乡城，后朱然修之戍焉。晋王攻乐乡，获水军督陆景，平西将军施洪以城降，在江陵郡松滋县东。自建安克关羽后，蜀糜芳来降，遂得之，凤皇元年将张咸、天纪末伍延并守之，晋军平吴，杜元凯赴于此，即今江陵郡也。建安十九年鲁肃、宝鼎元年万并镇守，即今巴陵郡也。建安十三年孙权征黄祖克之，后将军胡奋赴于此，即今江夏郡也。
甘露元年城武昌，陆逊、诸葛恪、滕牧皆镇守，晋平吴，将军王戎赴此，即此江夏郡也。建安十九年，权征皖，克之，次年诸葛恪屯此，即今同安郡也。天纪末何植镇守，晋平吴，大将军王浑赴于此，即今宣城郡当涂县采石也。建安十九年筑坞，后曹公频来攻，今在历阳县西南八十里。右十镇，并为重镇。玉海十九。
周辑。
周武帝以州居三峡之口，因改名硖州。纪胜峡州。大业三年改夷陵郡。同上。
</div>
    <div class="pagination">
<a href="元和郡县图志_page63.html">上一页</a><span>...</span><a href="元和郡县图志_page59.html">59</a><a href="元和郡县图志_page60.html">60</a><a href="元和郡县图志_page61.html">61</a><a href="元和郡县图志_page62.html">62</a><a href="元和郡县图志_page63.html">63</a><span class="current-page">64</span><a href="元和郡县图志_page65.html">65</a><a href="元和郡县图志_page66.html">66</a><a href="元和郡县图志_page67.html">67</a><a href="元和郡县图志_page68.html">68</a><a href="元和郡县图志_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
