<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 19 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 19 页/共 388 页
  </h1>
  <div class="content">
   郑　巷
　　王　巷
　　坊　表
　　崇教坊在文庙右。
　　兴贤坊在文庙左。俱洪武庚辰教谕王原立。
　　明新坊在谯楼下。
　　以上公署坊表。
　　宋
　　宏词袭庆坊在城南隅，嘉泰二年为陈贵谦、贵谊相继中宏词科立。
　　文隐坊在文兴里，嘉定四年为高士林公遇立。
　　文远坊在新丰里，为理学陈藻立。
　　文介坊在海口，理学林亦之立。
　　父子兄弟学士坊在东塘，为夏臻并子之邵、之文立。
　　联魁坊在渔溪，为林希逸解试、省试、殿试俱魁立。
　　通儒坊在县东，为理学王苹立。
　　昼锦坊在县治东，为龙图阁学士林遹立。
　　袭庆坊为林文节建。
　　冠英坊在城中，为林栗魁国学建。
　　登瀛坊在城南隅，为林仲堪子孙登科立。
　　春桂坊在城西隅，为林瑑、璟、环兄弟同登第立。
　　忠臣坊在南门外，为郑侠立。
　　状元坊一为林山栗立，在县东塘。一为林石立，在新丰里。一为王宗合立，在灵得里。一为林良显立，在新丰里。
　　文武传芳坊在东塘，为景泰癸酉科举人林洪、丙子科举人林槐、弘治乙卯科举人林信、武状元林山栗、武解元林良宠立。
　　两京文衡坊在市心街，正德间为提学御史陈伯亮立。
　　乔梓联芳坊在方兴里，正德间为黄珏、黄泗父子联科立。
　　二少方伯坊在方民里，嘉靖元年为左参政韩宏、右参政韩镛立。
　　文在坊在城内直街，上书会元吏部郎中林春、吏部科给事中薛廷宠、甲午解元杨子克、经魁薛钦、亚魁周坤、举人陈一科、魏濠、黄仁惠、方塘、魏文炀、乙未科进士施千祥、王一言、吴从义、郭万程、翁世经，嘉靖丙申年建。
　　方伯坊在邑治前，为四川左布政使魏体明立。
　　盛时奎壁坊在县西城内，为万历巳卯科游廷柏、吴志鲁、陈名彰、卢一诚、叶向高、方懋学，万历壬子科陈其殷、王锡侯、江世禄、陈懋学、林茂槐、张日耀、施一皋、何应轸、余梦鲤、张材立。
　　直节回天坊在渔溪，为御史林汝翥立。
　　澄清坊在王巷口，为御史邬孟立。
　　都宪坊在永宾里，为都御史王克复立。
　　大参坊在县治前，为四川参政吴从义立。
　　熙朝进士坊在龙江桥上，为进士韩宏、韩镛、项澄、周信、林[HT6，7”SS]堉、谢天锡、郑慕、郭万程、张德熹、李庶、林廷奎、林继衡、余梦鲤、林有台、林正亨、李允佐、郭文祥、施起元、张可立立。
　　科甲世美坊在海口城，为进士项澄、举人项潭、项志德、项志仁、项永誉立。
　　忠烈名臣坊在龙江桥上，为贡士陈和、陈英、郑咸陈、韩琏、潘忠、潘铸、郑逄、李渊、江项、邵文瑸、郑泰、蔡化达、周文瑞、项英、郭造卿、谢公元、林公征、林公惠、林嶝、郑元勋、高福立。
　　给谏坊在龙江桥，为赠户科给事中林有材子户部都给事中林正亨立。
　　韦布回天坊在方民里，为布衣林扬奏蠲虚税立。
　　寺丞坊在方民里，为赠大理寺寺丞林元豪子大理寺寺丞林有台立。
　　保障东南坊在镇东卫，为福建参将秦经国立。
　　东南名将坊在镇东卫，为福建都督佥事升广西挂征蛮将军印呼良朋立。
　　百岁坊在方民里，为彭孟镗立。
　　天卿世宠坊在县西门外，为吏部侍郎叶向高立。
　　黄阁重纶坊在县南门外，为赠光禄大夫文渊阁大学叶士俨子、赠大学士叶广彬、孙赠大学士叶朝荣、曾孙太子太保吏部尚书文渊阁大学士叶向高立。
　　豸绣坊四为成化御史林堉立。一在永宾里，御史张显立。俱在方民里，为正德御史谢天锡、郑慕立。
　　进士坊一在南隅，为正统进士李灿立。一在时和里，为正统进士何宜立。一在东隅，为天顺进士戴濬立。一在福唐里，为天顺进士薛士暄立。一在永宾里，为天顺进士林孟乔立。一在西门街，为成化进士林清立。一在永宾里，为成化进士张谷立。一在仁寿里，为成化进士周信立。一在福唐里，为成化进士林伛立。一在西门街，为成化进士陈义立。一在市心街，为嘉靖进士毛秉铎立。一在方兴里，为嘉靖进士黄□惠立。一为正统壬戍科进士夏裕立，在北隅。一为景泰进士俞璟立，在永东里。
　　贞节坊一为嘉靖间旌表庠生郭世治妻何氏、进士郭万程妻卢氏立，俱在方民里。
　　国　朝
　　贞节坊一为龚孟旸妻王氏立，在城东隅。一为庠生林岫妻王氏立，在方民里。一为郑志哲未婚妻余氏立，在南门外。一为黄士瓒未婚妻方氏立，在方兴里。一为郭应璧妻林氏立，在安香里。一为吴融朗妻何氏立，一为吴可淳妻杨氏立，俱在文兴里。一为陈实蓁妻张氏立，在北关内。一为陈允位妻余氏立，在水陆桥。一为林君亮妻敖氏立，在城北隅。一为何正景妻郑氏立，一为张澄渭妻薛氏立，俱在时和里。一为周肇贵妻陈氏立，一为李志行妻陈氏立，俱在五龙塔桥。一为林潮妻夏氏立，在新丰里。一为郭伯海妻林氏立，在安香里。一为林伯范妻李氏同妇李氏立，在官柄山。一为林邦彦妻李氏立，在石竹山麓。一为刘德佑妻倪氏立，在永寿里。一为林胜卿未婚妻何氏立，在永福里。一为吴观余妻许巽官立，在南门外。一为林烺妻吴氏立，在文兴里。一为周泽妻汤氏立，一为何潮显妻林氏立，俱在新丰里。一为周君明妻王氏立，在修仁里。一为俞元惠妻林氏立，在永东里。一为张登栋妻何氏立，在时和里。一为李有纯妻林氏立，在五龙街。一为董凤苞妻刘氏立，在修仁里。
　　
卷之五
　山川一
　　

　　闽地山水，深昧而多阻，惟福州四出之山，远而不逼。南剑溪水从高泻下，石错出若淬剑芒者。届郡而坦如衽席，舟可卧而越也。气郁必开，势峭必坦。端倪呈露，有山水之乐，无山水之险。因详其脉络，述其形势，槷悬高下，仪测浅深，不敢疏漏。昔林氏修《闽志》，董应举移书规之，谓志册山川，率多讹舛。盖纸上山水与地上山水有互异焉，不可谓翔实矣！志山川。
　　　　府城内山闽、侯官二县附郭
　　越王山　隶侯官，在城北，半蟠郭外，周回数里。一曰屏山，以形若屏扆也。亦曰平山。其东麓曰冶山，有欧冶池，(详《古迹》。)闽越王无诸所都。《三山志》：“苏林注《严助传》曰：冶山，即今名东冶。林魏，黄初人，当得之。”今欧冶山是也。经累代营造修筑，山形今卑小矣。冶，又名泉山。《三山志·朱买臣传》：“故东越王居保泉山，闻更徙处南行，去泉山五百里，居大泽中。今发兵浮海，直指泉山，可破灭也。”是时，武帝元鼎六年，东越王余善之立，已二十五年。买臣故言。旧时，东越王只守泉山之险，今乃去之，而南可直指其巢穴而取之。盖为所都之地。颜师古曰：“即今泉州之山，谓福州也。自隋文平陈，改丰州为泉州。唐开元置福建折冲，亦号泉山府兵。皆即今之冶山为名尔。”按此，则《寰宇记》指今泉州之清源山，古名泉山，为余善所保之地者，恐误。《三山纪略》：“泉山东南麓，旧为唐、宋左卫、宣毅、广节诸营，故又名将军山。”万历《府志》：“唐刺史裴次元辟球场于山南，有望京山、按《三山志》，即将军山，旧冶山也。”观海亭、天泉池等二十九胜。(详见《古迹》。)西麓曰马牧山。《方舆记要》：“南唐攻福州，自马牧拔砦而入。”即此。南麓有越王饮马池、琴石、金鸡井。(互见《古迹》。)山巅有环峰亭、绝学寮、胜会亭。(详见《古迹》。)明初，跨山筑城为楼，曰样楼，更名镇海楼，今存。又有翠涛亭，久圮。宋李觏《越王山》诗：“腊后梅花破碎香，望中情地转凄凉。游山只道寻高处，高处何曾见故乡。”陈襄《和程公闢越山亭》诗：“荔子园林海日边，幽亭更在碧云巅。江山旧是无诸国，楼殿今为极乐天。五马知君多暇少，一樽惟我共游偏。须知白首留连意，已有新诗寄北船。”元萨天锡《越王山》诗：“粤王故国四围山，云气犹屯虎豹关。铜兽暗随秋露泣，海鸦多背夕阳还。一时人物风尘外，千古英雄草莽间。日暮鹧鸪啼更急，荒苔野竹两斑斑。”贡性之《越山清晓》诗：“曙光晴散越王台，万壑千岩锦绣开。欹枕僧钟云外落，卷帘渔唱镜中来。树藏茅屋鸡声断，露湿松巢鹤梦回。安得画图分隙地，移家仍住小蓬莱。”明喻应益《登越山》诗：“遥天海色满高邱，历历山川城上头。选地得幽如在野，望春宜远更登楼。千村景驻林花霁，三市烟和井树浮。无复闽王遗迹在，空余松老不知秋。”
　　乌石山　隶侯官，在城西南隅。唐天宝八载敕名闽山。宋熙宁中，郡守程师孟改名道山。《三山志》：“乌石山三十六奇：盘陀塔、山顶古砖塔，一日塔门忽裂，有一真身。郡人陈公云：为儿时，见石桥上，有曰盘陀和尚真身。塔记末云：大足元年建于此。石龟、[HT6SS]父老恐千年后或轻举，乃于左胁凿一窍。放鹤亭，东峰崔干创亭，曰四向。因得青田鹤置于此，忽冲天而去，遂名放鹤亭。熙宁中，程师孟改为冲天。互见《古迹》。观稼亭、[HT6SS]唐阎济美守是郡，陛辞之日，德宗喻以农事，且言南方山水之富。到官首创是亭，以茂帝宠。互见《古迹》。薛老峰、乌石山顶突起三字，曰：“向阳峰。”咸通中，侯官令薛逢与神光僧灵观游，创亭其侧，仍侧书“薛老峰”字。周朴诗云：“薛老峰头三个字，须知此与石齐生，直教截断苍苔色，浮世人侪眼始明。”见《闽中实录》。互见《碑碣》。坐禅石、东峰劲直若笋，峙于盘石，以一指触之，即动摇。又号降睡石。天台桥、东峰岩侧有巨石梁，如天台石桥之状。仙井、西峰，仙人任放炼丹于此，凿石得泉，今不知所在。宿猿洞、怪石森耸，藤萝阴翳。昔隐者畜一猿，俗因以名之。景福三年，大筑城，隔于墙外。湛郎中愈有二十五咏。详见《第宅园亭》。[HT]金刚迹、峰头上，石有巨迹。般若台、沙门持般若经于此，不释手，因名。今为金粟庵。按：庵久圯。初阳顶、阎公暇日酷爱此峰，谓从事，每旦群山犹瞑，独此峰太阳先升，因题石上云。落景平、即初阳之西。百道阶、王氏时筑。鸦浴池、《古记》云：雷震石坛，成一穴，丈余。不知泉脉所出。夕阳萧疏，群鸦乱浴，故名。道山亭、程太卿师孟作，前际海门，回览城市，宜比道家蓬莱三山。元丰二年，曾巩记，林希书。详《古迹》。华严岩、[HT6SS]西北峰中，有僧持《华严经》于此。一夕，雷雨大震，劈石为巨室。僧遂宴坐于其间。李阳冰篆、《般若台记》刻于华严岩顶，与处州《新驿记》，缙云县《城隍记》，丽水《忘归台铭》，世宝之为四绝云。(互见《碑碣》。)五台山、王氏始创文殊台，西、东、中、南、北五台，彷佛真定府云。王氏像设、景福二年，王氏开国，至乾宁四年，大建院宇，设像铸，以资福田。迦毗罗神、释氏护法之神。尊胜真堂、知州孟彪、崔干祠像。崔公井、尊胜堂前，崔公赏其甘美。石观音、僧广惠于尊胜堂后见异石，因琢为之。慈氏阁、巡官钟泉建，后弃官出家，以身喂虎。射乌山、相传何氏九仙于九日登高，引弓落乌云际，故名。谢公浴堂、凿井，引泉为之。高僧行道处、相传有僧创一砖室于西峰。白日宴坐，清宵经行，一日端坐而逝。其夕，人闻爆裂之声。诘旦，见一石塞行道之处。涅盘佛、卧佛。[HT]大悲院、有僧常止庐岳三十年，诵大悲神咒，空中言曰：“功已成，出去救人。”后归乡创此。四圣院、[HT6SS]梁武帝、志公和尚、娄约法师、傅大士。神光寺额、左神策钟、咸通五年赐。己上僧神解所记。凌霄台、在山绝顶。按：凌亦作“邻”。不危亭、[HT6SS]初创时，四面材瓦土垩皆秤而后用，约曰：“损则勿修，修必坏。”于是，屹立霄汉之中。后人不悟创法，遽修之，不逾时而坏。按亭址在凌霄台。《闽都记》：“今名清虚亭，国朝康熙十年重建，旋坏。蟠桃坞、[HT6SS]疑转“盘陀”为名。石像、雷所震者。铜像、王氏用铜六万斤，黄金三百两，铸弥勒像，方三丈六尺。向阳峰、旧附薛老峰，今折焉。幽幽亭、明道初，沈邈为侯官县，得释迦院东北隅地作台，曰峻青。后十年，为太守，寺僧并台作亭，馆阁校勘蔡公襄至其下，名之曰“幽幽”。互见《古迹》。跨鳌亭、即木雁亭，孙觉有诗。三贤堂、侯官令薛逢，四明诗人周朴，僧鉴空、或以为灵观，观，唐末人。笺香台、石塔、宿云庵、即瑞云也。云，道人名。[HT]击壤亭、横山阁、金蟒穴、宿猿洞之东。后唐天成间，大石穴中。有巨蟒，鳞甲如黄金，蟠屈六七丈。王氏命运土塞之。因建大殿以奉佛。今葫芦城是也。刚显祠。事见《坛庙》，以上乃后人以神解所记三十六奇未尽善，如般若台以李阳冰篆得名，而两出之，失之赘。于是，以不危亭以下，易李阳冰以下十六名。按：以上俱《三山志》文，第所云山有三十六奇，乃僧神解原记只三十三，即后人以不危亭以下十六名易其原记之十六，则仍只三十三。若合计之，又得四十九，其数总不符也，盖不可考。自后省府各志，洎《闽都记》、《名胜志》诸书，虽俱云山有三十六奇，乃其目与旧参差离合，又颇益以元、明以来之新迹，而三十六之数亦均不备，难以准信。兹仍取《三山志》本文详著之。凡诸书所续名为奇者，附列于后，以备考览。其名同此者不重见云。万历《府志》：“天章台，在山之东。天香台、清冷台、霸石，俱有石刻，互见《碑碣》。长乐台。”在千福院中，互见《寺观》。《闽都记》：“石天、三石撑架，可宴坐数十人，有石刻。祝融岣嵝峰、有摹刻禹碑。天香岩、霹雳岩、有石刻。俱互见《碑碣》。放生池、宋天禧绍兴间，每圣寿日，郡守率僚属命缁流放生。社稷坛、在山西。宋时，柯述建，自为铭刻石上。详见《坛庙》。致养亭、柯述创，以乌石在西南，坤维也。今废。横山馆。在山之南，嘉靖间，有僧作庵，今废。《名胜志》：“头陀岩。[HT6SS]唐安文头陀宴坐处。详《寺观》。”宋蔡襄《邻霄台》诗：“峭拔几千仞，孤高无四邻。低回倾北斗，突兀起东闽。缔结青云上，登临沧海滨。溪山来面势，歌吹彻穹旻。子夜看先日，阴崖得后春。三韩空琐碎，万落自埃尘。使者风流在，诗人格调新。骊珠忽投我，神笔动惊人。平昔持州契，于今识路津。去天知不远，咫尺仰威神。”李弥逊《游乌石山饮鸦浴池》诗：“老怀不知春，但爱远峰碧。乘高恣遐观，未快双目击。稍为松根坐，遂与参井逼。女娲补天余，坠此百炼石。摩挲苍藓痕，上有鸦浴迹。引觞起自斟，醆面不容滴。举头挽飞云，颇觉天半窄。追随二三子，顾我独衰白。向来舞雩春，胜践同今昔。偶望千岁忧，共此一笑适。”元萨天锡《天章台石上晚酌》诗：“高台在层霄，肩舆上绝壁。露下酒樽凉，月出海门白。坐拂衣上云，醉卧林下石。西风吹鬓毛，南斗在肘腋。题诗向天阍，奎光射瑶席。”明林鸿《秋日同登宿云台》诗：“野客沧洲至，乘闲上古台。江分平野断，树尽远天开。散策寻芳草，班荆坐石苔。秋阴将日去，雁影带寒来。香积雕胡饭，筵芳竹叶杯。相逢成暂醉，何必问蓬莱。”周玄《登乌石》诗：“松门媚烟景，探玩辍轻策。林谷谐宿欢，川云返初迹。鸣弦希叔夜，蹑屐企安石。妙赏心宇元，芳游发惊白。讵耽缁锡流，幸接邹鲁籍。俯仰百年心，能为几时客。晨风应序至，好鸟欣春及。物侯俱有情，人生岂无适。余花映樽俎，落日散巾舄。笑语澹忘归，重期谅趋隔。”郑阎《登清冷台》诗：“高台临绝顶，我辈此时过。落景空山满，秋声晚树多。宿云依涧集，野鸟向人歌。薄暮归城市，尘氛奈若何。”林廷玉《霹雳岩诗》诗：“草树迷蒙谢豹啼，江山依旧世人非。野翁识破尘凡意，一度登临一醉归。”郑善夫《游乌石》诗：“道山秀盘石，春半更婵媛。海水双江入，岩花二月繁。衰容妨草昧，故老问桃源。怜尔南游思，风烟数断魂。”傅汝舟《中秋登乌石》诗：“良夜孤峰顶，天秋阴复晴。大江烟下灭，低月雨边明。雁过声犹湿，云收意未平。狂歌谁独和，渔笛隔寒城。”徐熥《登乌石山》诗：“绝□分青霭，高台接绛霄。钟声多近寺，墨迹半前朝。径小疑藏洞，山穷忽遇桥。凭栏时纵目，沧海望中遥。”喻应益《登乌石山》诗：“邻霄台倚白云平，日日看山不出城。礼塔巳迷前代寺，摩崖半记古人名。几家占胜为园就，一径通幽傍石行。满目烟花非旧国，登临漫道客愁轻。”陈勋《登邻霄台》诗：“层台飘渺俯青霞，春尽相将问落花。酒木盍夤缘丹嶂外，巾袍潇洒白云涯。中天楼阁三千界，扑地闾阎十万家。览胜赏心倾倒极，浩歌惊起暮棲鸦。”僧惠□《邻霄台》诗：“平台屹峰巅，去天不盈尺。云来隐巉岩，云散露影迹。长笑观大荒，尘襟尽冰释。不知身世远，但觉乾坤窄。一勺沧溟浮，万家烟树隔。解衣恣磅礴，谢我山水癖。极目送斜晖，遥遥海天碧。”
　　九仙山　隶闽县，在城东南隅，一名于山。《闽都记》：“高一百十五步，周回三百一十步，与乌石对峙。相传汉有何氏兄弟九人居此仙去，故名。”《闽中记》：“越王无诸九日宴集兹山，有大石樽尚存，故又曰九日山。”《名胜志》：“山有二十四奇：最著者，曰平远台，居中占胜。曰野意亭，有孟庾、韩世忠像。详《古迹》。曰鳌顶峰，峙台东南，宋状元陈诚之读书于此，俗称状元峰。互见《碑碣》。自山坪蹑级以登，千峰万井，皆在履舄之下。傍有玉蝉峰，与鳌顶相联而差小。又有炼丹井、浴鸦池、磊老岩、跃马岩、喜雨台、仙人床、金积园、杏坛、廓然台、琴台、青牛洞、醉乡石、九日台、龙舌泉、石龟池、梅岩、狮子岩、集仙岩、小华峰、金粟台诸胜，多程师孟所命名。宋蔡襄《九日登九仙山》诗：“偶尔寻幽上翠微，游人啼鸟似前期。花间行印露沾纸，山下放衙云满旗。艳艳舞衣朝日处，飘飘商橹落潮时。传杯且与乘春醉，身世悠然两自遗。”朱子奇《题廓然台》诗：“昨游九日山，散发岩上石。仰看天宇近，俯叹尘境窄。归来今几时，梦想挂苍壁。闻公结茅地，恍复记畴昔。年随流水远，事与浮云失。了知廓然处，初不从外得。遥怜石上翁，鹤骨双眼碧。永啸月明中，秋风桂花白。”元黄清元《登平远台》诗：“六鳌簸荡元圃碎，三岛[HT6，7”SS]氵崩腾失空翠。海风掣断南山云，分我沧洲半江水。台南岩谷青岌岌，奇松怪石作人立。山巅恐有风雨来，林径空蒙落花湿。水东屴崱结平陆，积雾飞岚坐堪掬。蓬莱迢迢几万里，一碧天光浸寒玉。吟翁回首看不足，缓步策蹇度空谷。谁知咫尺山中幽，望断残蝉立修竹。”明周玄《平远台宴集》诗：“高台翠微里，振袂凌萧散。坐观沧海流，仰视白日短。飘飖居化城，羁离赋文馆。偶兹耽琴尊，讵非避书简。境绝万尘灭，趣惬众妙管。川上风雨来，苍然望中满。烟钟度山暝，野烧穿林晚。东城领车骑，相邀下崇坂。”游士豪《饮平远台》诗：“群峰面面削芙蓉，翠压层台树万重。落日影含孤塞雁，微风声断远山钟。一尊对客呼明月，独鹤迎人下古松。招隐空回王子棹，剡溪兴尽不相从。”郑善夫《金粟台秋望》诗：“鳌峰乌石宛相对，越王城中亦壮哉。正堪乘此黄花节，况得销忧金粟台。斜日远天寒雁到，绪风高树暮蝉哀。芙蓉冷落秋江净，故国惊心白发催。”国朝郭雍《九日登于山》诗：“聊复登高去，仙台一放歌。夕烟天外澹，疏雨鸟边多。秋色老如此，流年伤若何。蓬山不可接，江月落松萝。
　　《名胜志》：“以上越王山、乌石山、九仙山，即郡城中三山也。郡名三山以此。”
　　罗　山　九仙之支也，在法海寺后。
　　丁戊山　一名嵩山，又名中山，俱取中央之义，亦九仙之支也。在府治东南，隐隆磅礴阛阓间。
　　闽　山　乌石之支也，一名玉尺山。上镌“光禄吟台”字，详《寺观》。在府治西南，今入民居。
　　芝　山　越王山之支也，在开元寺后。旧生芝草，因名。
　　灵　山　在芝山东，相联属。历代铲凿殆尽，微见冈阜。今入民居。
　　钟　山　在府治西南钟山巷，梁太守袁士俊居第内有小山，时闻钟声，因舍为寺。互见《寺观》。
　　《名胜志》：“右自罗山己下，合上三山，共有九山之数。即谚云，三山藏，三山现，三山寻不见也。”
　　　　闽　县城外山川
　　长乐山　在易俗里，城东二里。闽越时，居民梦神人乘白马至此，因名白马山。后唐长兴中，闽王鏻改闽县为长乐，易今名。有小兰亭，宋郡守上巳禊饮处。详《古迹》。山之阴有温泉。稍南曰三昧山，曰宝月山，以有宝月寺得名。又南曰康山、东岳岭，逾岭而东，曰竹屿，曰前屿，曰后屿，曰横屿。又小山曰茶园，皆在平田中，民居鳞次。
　　金鸡山　在孝义里，城东三里。《闽都记》：“相传秦时望气者谓有金鸡之瑞，遂斫其脊。今为丛冢。旧斫处为径路，号鸡公弄。”其北势渐高，曰青鹅山，桑溪之水出焉，又名曲水。详《古迹》。东有荔枝林。唐、宋时，荔枝树极多。又北为龙窟，旧记云：“山穴有蟒，额带‘王’字，人以为龙。”故名。有岭，曰猎岭。西连旗山，多怪石。诸小山，曰峭谷，曰东湖。宋林观过、林夙居之。明王恭《鸡公弄》诗：“荒岗古墓鸡垄边，蔓草离离生野烟。狐狸养子隐荆棘，鸟鸢作巢衔纸钱。石麟埋沉土花湿，雕砖剥落樵人拾。天阴磷火暗复明，月下精灵语还泣。此坟未必无子孙，夙昔传闻皆宦门。浮荣一去不复盛，空余古木啼清猿。谁家新冢高数尺，又买西家坟上石。忆昔秦中北邙路，丧车辚辚冢无数。黄金买山葬死灰，昨日官军斫坟树。崩茔断圹襟苔痕，髑髅无声眠草根。生前意气动山岳，身后凄凉邈九原。君不见羊公岘首石巳泐，季子延陵碑尚存。锦袍醉倒长安市，谁招采石江心魂。岂知百年后，身世两俱没。贵贱终同草上尘，升沉且进杯中物。笑矣乎！悲矣乎！眼中之人今有无？”林鸿《晓登金鸡山》诗：“剑客无所欢，登高眺清曙。于时值摇落，况乃朋游阻。关河一千里，飞雁杳难度。积水明秋空，苍山落寒楚。荒凉谁问俗，慷慨即怀古，长啸归去来，余意在兰杜。”
　　凤邱山　在遂胜里，城东五里。北连蒲岭，南迤逦际江。宋初，彭耒巨修真于此。耒巨，号鹤林，朱子尝书“凤邱鹤林”四大字，刻于岩壁。互见《碑碣》。明邓定《登凤邱》诗：“一壑烟霞远市尘，半空楼阁俯城闉。白云满地不成雨，好鸟数声啼破春。老衲有时分席坐，野人无事过门频。东山猿鹤迟归隐，何日携书共卜邻。”邓原岳《游凤邱》诗：“乌石峰前鸦乱飞，天风吹冷薜萝衣。烟迷岛屿浮青霭，日出溪山净翠微。石壁草荒残刻隐，丹炉药化昔人非。白云满袖芒鞋湿，身在瑶台顶上归。”徐火勃《登鹤林绝顶》诗：“云际高邱接太虚，争传此地有仙居。水榕干老供樵斧，墓棘丛深曳客裾。云冷石坛丹灶火，雨昏岩壁擘窠书。去家尚叫千年鹤，拾得林间紫毳余。”又《凤邱寻彭鹤林旧隐》诗：“鸡犬云中不可寻，丹炉空委白云深。手摩石壁前朝刻，剔尽苔花见鹤林。”
　　东　山　在遂胜里，城东十里。有洞曰榴花洞。有泉曰圣泉。俱详《古迹》。又有狮子峰、文殊岩、神移泉、天台井、松坞、灵芝坞、蛰龙渊、涵虚沼、御书堂、罗汉堂、夜光台、神僧室、鉴净轩、山辉堂。互见《寺观》。松坞详《古迹》。山南曰虞公庵，其麓曰龙首涧，为宋许右丞将读书处。俱详《第宅园亭》。东为古岭，下有铁鼎潭，龙居之。南曰善溪。详《古迹》。宋李弥逊《游东山》诗：“游云本无心，时为晴山留。我曹等云闲，亦作寻山游。驾言出城阙，古寺聊相投。摩挲铸金像，不知几春秋。行行及佳境，真成上扬州。追随况高人，华胄皆通侯。高名迈姚宋，余事卑曹刘。向来金鸾御，一一亲垂旒。如何邱壑中，乃与猿鹤俦。寒威靳山秀，幽处不可求。清溪访鹿迹，古涧窥龙头。枯藤络断磴，未上愁吴牛。人言昔仙去，疑是竹务猷。云昏看山眼，欲展还复收。伊予岩穴走，南山万里猷。烟霞入膏肓，暝眩不可瘳。群公上界侣，解后天南陬。敢言同心臭，长抱躐等羞。心知造物戏，驽骀间骅骝。鹤书偶未下，爱日尚可偷。花风起群萌，枝上春欲流。更催小槽红，一笑非人谋。”李纲《游东山》诗：“衰病年来百事阑，禅居环绕尽皆山。登高选胜从君乐，隐几忘言输我闲。一枕清风消永日，三杯浊酒发酡颜。雀罗可设从来事，东阁常关不是悭。”明邓定《游东山》诗：“古寺依山不记年，兴来登眺更悠然。题诗偏扫苍苔石，隐几遥听瀑布泉。山径草香春麝过，水塘沙暖白鸥眠。红尘隔断人间世，肯信桃源别有天。”又《游东山》诗：“东山崖寺古，登眺欲忘归。猿盗岩前果，僧开竹下扉。涧光摇树影，石瓮沁苔衣。落日蝉声寂，疏钟动翠微。”林世吉《游东山》诗：“鸿响气已肃，鸟归景云竟。敞席瞩回溪，搴林缘曲径。岩屯云气深，石翳霜华净。梧冷叶微脱，篁孤箨犹迸。溜溜谷飚发，亭亭溪月映。幽探展极娱，周览惬遐兴。奇胜不可忘，濡翰著新咏。”
　　鼓　山　在鼓山里，城东三十里。屹立江滨，高可十五里，延袤数十里，郡镇山也。《鼓山志》：“郭璞《迁城记》云：右旗左鼓，全闽二绝。盖以形类鼓，且对旗山为名。”《名胜志》：“山巅有巨石如鼓，或云：每风雨大作，其中簸荡有声，故名。”最高者，曰大顶峰，一名屴崱。《三山志》：“先是不通人迹。咸平中，丁谓始披榛以登。”其巅常有云气，必天明气清，始可登眺。西望郡城，远近村落若聚沙布棋；东睨大海，螺髻数点，隐见烟波中，相传为大小琉球云。峰侧有神泉，大旱祷雨于此。石刻陈烈《鼓山铭》，徐鹿卿《请雨记》，朱子“天风海涛”四字。俱详《碑碣》。下为小顶峰，一名白云，距大顶二里许。有忘归岩、石鼓岩、双髻石。其下为涌泉寺。灵源洞在寺之左。岩窦嵌怪，两傍皆石壁，中劈枯涧，深可三丈。相传闽王氏时，神晏国师安禅于此，恶水声喧，喝之。水遂逆流右转，是为喝水岩。其下为国师岩，深广寻丈。在涧底有忘归石、将军石、仙迹石、鸡头石诸胜。跨涧为桥，名蹴鳌桥。沿崖而东，有龙头泉。或云即喝水岩之水右转者。又东，有白猿峡。峡之左有石门，即临沧亭旧址。详《古迹》。又东为水云亭，俗呼凤尾亭。[HT]有甘露松，相传神晏国师手植。狮子峰在小顶右，以形似名。《鼓山志》：“后有古亭址，望州城甚迩，疑即古之望州亭也。”东为钵盂峰，又东为香炉峰。舍利窟，俗名笊篱窟。[HT]在香炉峰前，东峰在钵盂峰前，卓锡峰在东峰左，乘云岭在东峰下，有泉曰灵泉。天镜岩在般若洋，深可八丈，上有窍，其圆如镜，引天光下瞩，故名。凤池山在大顶之北，有浴凤池，广可十亩，大旱不涸。唐末，樵者见五色雀群浴于此，得名。海音洞在凤池之西，有羽流居之，时闻海涛之音。其下为白云洞，明万历中，僧悟宗始辟。由黄坑而登，历三天门，又历石磴七百二十级，始至。洞深丈许，广逾五丈，白云蓊郁，咫尺莫辨；开霁时，四望俱澈，有水悬注，名吼雷湫，有潭名印月潭。鼓山之支，东曰鼓崎岗。前临大江，左为萧湾岭。又左为蓬崎岭，有蛇洞，空蒙屈曲，莫知所止。有石如剑，名剑山。南曰狮眠岗，右为半月岗、牛眠岗。宋蔡襄《鼓山》诗：“郡楼瞻东方，岚光莹人目。乘舟逐早潮，十里登南麓。云深翳前路，树暗迷幽谷。朝鸡乱木鱼，晏日明金屋。灵泉注石窦，清吹出篁竹。飞毫划峭壁，势力忽惊触。扪萝跻上峰，太空延眺瞩。孤青浮海山，长白挂天瀑。况逢肥遁人，素尚自幽独。西景复向城，淹留未云足。”曾巩《凤池山》诗：“经年闻说凤池山，蜡屐方偷半日闲。笑语客来朱阁上，醉酲身在白云间。溪桥流水深犹急，海岸轻鸥去却还。为郡天涯亦潇洒，莫嗟野水鬓毛斑。”赵汝愚《同林泽之、姚宏甫游鼓山》诗：“几年奔走厌尘埃，此日登临亦快哉。江月不随流水去，天风直送海涛来。故人契阔情何厚，禅客飘零事已灰。堪叹世人只如此，危栏独倚更徘徊。”李纲《游鼓山灵源洞次周元仲韵》诗：“碧海吸长江，清波送练净。我为鼓山游，潮落初放艇。连峰翠崔嵬，倒影氵含玉镜。舍舟访招提，木末缭危磴。凌云开宝阁，震谷韵幽磬。乃知大丛林，栖托必深蔓。灵源更瑰奇，岩壑相隐映。森罗尽尤物，无乃太兼并。伟哉造化力，至巧于此罄。烟云互卷舒，变态初不定。岂惟冠一方，实最东南胜。周行洞峡中，泉石苦奔竞。飘萧毛发清，涤濯肺肝莹。当年喝水人，端恐溷观听。是心如虚空，动寂岂妙并。兵戈正联绵，幽讨亦云幸。相携得佳侣，散策谢轩乘。偷安朝夕间，未可笑赵孟。淹留遂忘归，怅望云海暝。不负惠询期，更起沧洲兴。”愚斋《登水云亭》诗：“灵源有幽趣，临沧擅佳名。我来坐久之，犹怀不尽情。蹇裳步翠麓，危绝不可登。豁然天地宽，顿觉心目明。洋洋三江汇，迢迢众山横。清寒草木瘦，翠盖亦前陈。山僧好心事，为我开此亭。重游见翼然，险道悉以平。会方有行役，邛蜀万里程。徘徊更瞻眺，斜日下云屏。”(按：愚斋未详何人，诸志俱作朱子《登临沧亭》诗，误。)陈傅良《游鼓山》诗：“鼓山闻天下，一见名不空。自从周职方，闽在王会中。登山亦几人，兴寄随所逢。骑君常忄曷[HT6SS]日，迁客作悲风。剑川发瓯西，万阻与海通。忽然得平壤，北山矗其东。我行未及巅，已见国势雄。三韩到吴会，不可道里穷。俯瞰南来帆，沄沄[HT6SS]自朝宗。曩时诸降王，各抚千里封。相招神衔图，旅献东都宫。东都今何如，胡马鸣蒿蓬。一春长雨雾，明日归樊笼。恣探泉石幽，篝灯导归筇。”黄干《登鼓山》诗：“登山如学道，可进不可已。悬崖更千仞，壮志须万里。平生石鼓怀，独酌灵源水。峨峨大顶峰，欲往车取中止。今朝复何朝，击楫渡清[HT6，7”SS]泚。好风从西来，飘渺吹游子。褰裳陟遥巅，万象能俯视。东南际大海，日月旋磨蚁。烟云隔洲渚，历历犹可指。城中十万家，嚣喧不到耳。郊原与市尘，琐碎如聚米。同来皆良俦，酌酒共欢喜。深林更叫啸，盘石恣徙倚。摩挲陈公碑，岁月为我纪。更持末后句，归以铭石几。”真德秀《游鼓山》诗：“严宸有追诏，趣上大守符。疲民未苏醒，还顾空踌躇。来寻灵源盟，喜与佳客俱。始酌清泠泉，一浣丹墨氵夸。超然烦暑中，著身在冰壶。迟明陟危亭，云涛渺空虚。烟霏倏开阖，峰峦时有无。伟哉此绝观，雄压东南隅。苍崖万仞立，四面环琼琚。翠木巧蔽亏，亭午清阴敷。令人澹忘归，似到真华胥。忆昨泛莲日，选胜邀朋徒。摩挲岩上刻，慨仰赵与朱。举觞酬且盟，一节疑终初。重来三十年，恍如隔朝脯。并游四五人，存者独老癯。有怀子陈子，感叹为欷虚欠。子抱明月终，我方长途趋。颠踣惧不免，儆首当何如。愿言祝同社，著力相携扶。禅伯亦可人，新结峰顶庐。老成故倦游，轩冕非所娱。会须脱尘革几，来依懒瓒居。”刘克庄《陪真西山游鼓山》诗：“先生庙廊姿，非直藩翰才。南州彩旗留，北阙丹诏催。重臣方暑行，停骖小徘徊。客中载枚邹，物外寻宗雷。遂穷天海观，一豁风云怀。眷言此灵山，自判宇宙来。登临几朱轮，灭没随飞埃。堂堂蔡与赵，继者其谁哉？共惟勋业侔，况乃名节偕。伊余忝载笔，适值祖帐开。虽陪叔子游，独抱湛辈哀。饯诗堪覆瓿，不敢镌苍崖。”徐锡之《题喝水岩》诗：“重峦复岭锁松关，只欠泉声入坐间。我若当年侍师侧，不教喝水过他山。”元郑洙《游鼓山》诗：“闽王昔时登鼓山，凿云梯石开松关。国师喝水遗圣迹，灵骨深閟石崖间。祗今四百三十载，陵谷桑田几更改。楼台犹耸旧觚稜，屴崱高临古沧海。我来正当二月初，野桥幽径联肩舆。乘云直上度林壑，俯视城郭连村墟。石门迎客僧成列，钟鼓交鸣龙象悦。升堂秉烛憩禅床，清梦无尘洒冰雪。明登白云观涌泉，摩挲题刻知何年。天风万里春浩荡，海涛汹涌声潺湲。老禅尚能陪杖屦，欲上危峰最高处。紫阳遗墨锁苍苔，嵯峨诗成无好句。为君刻石留姓名，酒酣日午潮初平。安得扁舟泛溟渤，行看四海风尘清。”王翰《游鼓山》诗：“旭日照高岑，天风振远林。不分沧海色，那识白云心。瑶树空香满，珠林积翠深。坐来明月上，何处起潮音。”明林世壁《陪龚祭酒游鼓山》诗：“仙岛郁崔嵬，乘闲此日过。山花迎羽盖，谷鸟杂笙歌。梵宇依林樾，岩亭荫薜萝。眼中沧海小，衣上白云多。旷野千峰暮，遥空万象罗。翻惭宾从后，挥袂接星河。”徐火勃[HT6SS]《灵源洞读前代题刻》诗：“古篆镌山甚岩，兹山咤尤盛。先贤亦乐此，于焉把赋咏。俯仰千百祀，披榛见名姓。纵有王公权，难与苍藓竞。摩崖自剔拭，成诵互相庆。间夸诗律奇，或赏笔锋劲。快睹力不疲。夕阳远山映。然炬留新题，期与古人并。”徐熥《重游喝水岩》诗：“古洞盘旋紫翠间，洞门常借白云关。虚飘桂树旧僧隐，昏磬出林飞鸟还。路到穷时尤嶻嶪，泉经喝后不潺湲。当年旧社成陈迹，春雨春花点地斑。”曹学佺《游灵源洞》诗：“削壁半苔藓，名贤多纪游。石桥横洞腹，茅屋挂泉头。林气初回霁，江容转入幽。昔时宴坐者，应喜客淹留。”何乔新《鼓山》诗：“闽乡多灵山，兹峰特苍峭。况闻紫阳翁，石壁遗墨妙。英僚适休暇，驾言事临眺。行行造禅扉，林壑觉幽悄。穷搜意未已，不惮披蓬艹翟。共跻崖际亭，稍憩道旁庙。度涧聆淙琤，寻岩穿窈窕。扪萝陟崇巅，超然出云表。俯看孤隼翔，远观巨鳌掉。三陟亦云疲，班荆发清啸。贤主具壶觞，欣然为饮酹。鲜飚撼长松，恍如奏清调。笑谈情正洽，暮色生远峤。登览渐未周，匆匆促归轿。昔贤有高躅，愿言共追绍。何当结精庐，庶矣穷幻眇。”谢肇[HT6，7”SS]淛《灵源洞答兴公》诗：“蹴鳌桥上雁声哀，极目平蒿古殿灰。幽洞忽排山罅入，小庵斜倚石门开。题残苍藓看难辨，喝后灵泉去不回。十九年前曾宿处，佛灯犹照讲经台。”国朝潘耒《喝水岩》诗：“鼓山厚面藏，兹岩特呈巧。山骨露无余，削成类天造。两崖划崇墉，一涧凿深沼。石奇天卓笏，木古龙乖爪。灵境开鸿蒙，殊庭割昏晓。仄径循悬崖，下窥绝壑窅。清泉吐龙头，余润滋苔草。广亭可盘桓，炎威失如扫。攀萝过石门，道穷出云表。落日照江洲，毫末皆可了。此地信名区，来游古不少。题名石如林，爵系半可考。笔踪俨犹新，其人骨已槁。未知天地间，何物差难老。百年驹隙中，学道苦不早。旷观发遐思，兴言勖同抱。”又《白云洞》诗：“石洞肖狮口，本是云所居。山僧占之住，厦屋宽有余。云意未忍别，赋质幸清虚。共住亦何碍，来往成相于。徘徊几榻间，乍卷还乍舒。我来值云去，余润犹在裾。垂头看下方，川原绮绣如。榕城十万户，照耀日出初。楼台及门观，历历掌上胪。有时片云起，大千覆须臾。浩如泛瀛海，独立骑鲸鱼。兹地洵幽迥，泉石亦不殊。赖有云变化，奇态难为书。割赠谅不可，僧云只自娱。
　　君　山　在永北里，由鼓山折而南，距城六十里。上有昆仑石室，下临潭，曰马面仙潭。东为月出山，有石上广下锐，若仙芝焉。又有三生石、九眼泉，凡十八景。明王应山《登月出山》诗：“言采仙芝秀，维舟试一过。凉飚动林樾，疏雨洒岩阿。怪石三生滑，飞泉九眼多。空蒙何所去，隔陇送樵歌。”
　　磕源山　一名磕下，在永北里。城中伐石者咸集于是。
　　罗星山　在马江北岸。登之，百里诸山皆在左右，当省会要害，砥障奔流以入海者也。上有罗星塔。晋严高将迁城，作图以咨郭璞，璞以马江水泻为病，及更图，见此山，遂定议。相传宋时有柳七娘者，岭南人，从夫谪戍来闽。夫亡，竭资造塔，以资冥福。闽中文运由是益兴。岁久而毁，天启中重建，俗呼磨心塔。明叶向高《登罗星塔》诗：“冶城东望海天遥，谁遣中流一柱标。地拟瞿唐看滟氵预，江同扬子见金焦。空山积雨无人到，画舫清尊有客招。宝塔销沉何处问，漫将遗迹说前朝。”
　　叠石山　在永北里。前有灵泉，下临绝壑，巨石周匝，又有叠石傍绕如蟠龙。
　　玉顶山　在永北里。下有龟屿，树木苍翠，为一方之胜。
　　凤洋山　在江右里，城东七十里。两峰相应，势如搏凤。相传仙人王进才于此上升，有仙亭遗迹，石床、棋枰、几案犹存。峭壁上刻“登龙”二字。地名龙门。
　　婴台山　在江右里。傍有铜斗山，天马峰，下有石桥，龙溪之水出焉。又有鹫峰山，上有马面潭，岁旱，祷雨于此。
　　盘石山　在凤洋南。巅有三石，高数十寻，又一石叠其上，天欲雨，则云出焉。龙溪绕其下，《闽都记》：“龙溪作迥港。”萦回三十六湾，北注于江。
　　东　山　在江右里。与遂胜里东山名同。西连盘石，东接象岭。山傍有石洞，明朗深邃，内二石如床，为仙石床。
　　衡　山　在江右里。《元和郡县志》：“曰霍山，形如钟甬。”又南为石门山，南接湖林，北连濂山，两峰壁立，峭拔夹峙。
　　重云山　在江右里。嵬峨能兴云雨，中有一岩，平坦可十余丈，岩中一井天成，其深叵测，名龙井。
　　象　山　在合北里，城东七十里。其形如象，霓溪贯其中，山址人家环焉。
　　双髻山　在合北里，从香炉峰逶迤而来。重峦叠嶂，上有龙潭，悬岩夹立，飞流七十丈。潭前石屏高丈许，东为锦屏兜鍪，有笏石、动石。溪曰岊溪、孟溪、浩溪、龙迳溪。[HT6SS]龙迳，宋铁冶场。详《古迹》。《名胜志》：“从浩溪涉上有半练。又上，有石梁，水帘喷注。其中有白气如虹，随人叫呼而出，声止亦灭。自此而上，峭壁夹天。西有龙门水注下，可二十丈，广杀十之六，为第三龙潭，无径可上。就东石壁二百余步，至第二龙潭，两壁愈高，几及千尺，瀑正向西，日光射之，白练如带，飞下四五十丈，下注潭口，可二丈，深不可测。潭前旧有石屏，龙怒而碎之。自此两壁直上如削，欲上第一潭不可得。”明董应举《游龙潭记》：“万历丙辰秋，英山郭复之招游龙潭。从湾坪西行至溪，三山周章甫之夔、李明六时成、陈鸿客衎、庄闻修暨修犹子璁，坚欲从溪径上。溪石大小错峙，有绝处，鹭行猿引，以度中溪，得半练。又上，有石如牛脊梁，溪上水从上薄，飞泻成帘。忽对之笑，若有物青绿游荡于帘内者，益笑益荡，笑止乃息，鸿客目为水虹。又上，溪路穷。有龙门高十余丈，水注下，不可上。从东石壁蹑木根相持行，乃出龙门。上逆折数百步至潭。瀑布澎下，云影飞迟，澄英缥白，非常所见也。潭前故有石屏，为祈雨者促龙，龙怒而碎之。自龙门至潭山，石皆夹立，高七八百尺，见天曲转如长规，西向日光正射。坐不欲起，久之云合。山人陈四导从西山顶乘月行，上下山髻者八九，穿灌莽中，时闻虎腥，几堕者数矣。夜半度溪，予视水为石，跳而伤额焉。五鼓至湾坪，晨起，欲游下潭，观龙鲤，雨色泥人，溪滑不可行也。龙鲤长可丈余，天阴乃出，色与石类。有樵者见之，以为石也。迫视之，双眸炯然，乃走。诸子曰：神物难狎，良游可再，请俟之异日。’乃纪石而归。
　　百洞山　即八仙岩，在合北里。明万历间，里人董侍郎应举始开得之。《名胜志》：“洞穴玲珑，明暗相授，旁通曲转，高下辅承。去仙岩左三百步，得洞十余，置青芝寺其上。以洞为明，纡曲千余步，下为半湫，四曲至藤阿，又四曲至受人岩，有门一立一蹲，曰宛宛门。折而入，为翠帘洞。南为金刚石；东三曲为星窠；北为悬石洞。二石悬两岩间，历数级至石穴良，大可一室，群岩四立，规中天镜。傍有石半覆半垂，石穴良转而上，凡五曲，又名十曲洞，乃至寺。寺前，见石穴良，前岩宛猿公也。左有狮子岩，三石夹立，如永巷，上有三鱼石。又左有古蝙蝠洞，《通志》：“洞有五色蝙蝠，大者如斗。”又左有虎馆，甚奇。又有十余洞，其他藏于榛莽者，不可胜数。《闽书》：“此山五峰叠下，中为莲花峰，又有石鲸、仙桃、石室、石蜍、仙掌、日轮、石鼎、一线天、阆风台、莲花藏诸胜。”明叶向高《同吴伯子游八仙岩》诗：“菡萏峰高俯碧流，孟溪环绕近沧洲。天开灵境留仙住，海涌神山壮客游。古洞云深藏蝙蝠，悬岩石出象弥猴。千年胜迹今方辟，好对清樽共拍浮。丹梯百丈接岩扉，古寺青芝隐翠微。山馆夜深闻虎啸，海天秋晚见鸿飞。闲随樵伴时看奕，静掩禅关自息机。我已投林君去早，沧江未许恋鱼矶。”董应举《星窝》诗：“吾观此岩中，点点皆成象。一似浑天仪，星辰缀其上。”《悬石洞》诗：“不见因依地，能成空洞天。未须夸绝胜，大象亦虚悬。”《猿公岩》诗：“昔为榛莽林，今作青芝洞。洞里一声猿，惊破游仙梦。”《三蜍石》诗：“松叶满空山，仙人在何许。遗下三玉蜍，白日窥人去。”《登百洞绝顶》诗：“绝顶看天外，沧溟只似杯。毋言白处尽，恐更有天开。”
　　玉埔山　在嘉登里。山裔为张岐，有海雷石，石经海涛穿蚀成窍，风至激荡，有声如雷。
　　壶江山　一曰文笔山，距城百里，与王埔山相对。有动石甚巨，一指推之则摇，极力推之则屹然不动。其前有双龟屿。
　　琅崎山　在嘉登里。山高耸，登之可观日。东有龙井，水甚甘冽，亢旱不竭。
　　福斗山　在海中，属嘉登里。明林良箴诗：“载酒入江色，应寻福斗游。委蛇山翠晚，汹涌海涛秋。屿合双鳌近，门深五虎浮。风恬鲸练净，月出蚌珠流。”
　　五虎山　又名五虎门，在海中，属嘉登里。《裨海纪游》：“两山对峙，势甚雄险，为闽省门户。”
　　南竿塘山　在五虎门东大海中。峰峦屈曲，有竹扈、湖尾等六澳，与连江北竿塘山对峙。
　　以上山俱城东。
　　横　山　在嘉崇里，城南二里。西南为惠泽山，一名独山。
　　钓龙山　在惠泽山之南，一名南台山。崇阜屹立，俯瞰大江。旧记：汉越王余善于此钓得白龙，以为瑞，因筑台，曰钓龙台，后人呼为越王台。详《古迹》。
　　天宁山　在时升里，俗名盐仓山，又名挂榜山。有天宁台在光孝寺内。今名双江台。明陈扬《天宁台》诗：“天宁台上飞黄鸟，天宁台下春流绕。和铅理屐共登台，紫陌香风扑地来。双阙方瞻初日驭，九霄尽放早春回。春来春去自今古，江山阅世应无数。梵宇高低宿暮烟，僧坟隐见随寒雨。暮烟寒雨落花开，岂信青阳厌草莱。抚景且歌下里曲，逢时须赋上林才。”
　　藤　山　在天宁东。地脉起伏如瓜引藤，亘五六里，故名。旧多梅树，有梅花坞。南联湖山，十里皆梅，颜曰“罗浮春色”。《名胜志》：“花盛开时，一望如琼瑶世界。由藤山发脉，耸而反顾，曰鳌头山。”明谢肇淛《藤山看梅》诗：“不识山中路，逢人即问梅。繁枝围屋隐，老树压墙颓。瘦藉轻烟补，开须夜雨催。春光未衰谢，携酒赏千回。”“但得看花地，何须问主人。山中一夜雪，江上隔年春。径细香难散，寒多色未匀。无端风底急，撩乱白纶巾。”“山气晓冥冥，长林玉作屏。半遮流水白，时杂数松青。地主供花酒，人家结竹亭。客来香可醉，尽日不能醒。”曹学佺《藤山看梅》诗：“春日游灵谷，冬来卧故园。一年能再赏，此度更销魂。香密难分寺，林回屡换村。野禽窥乍散，犹自露苔痕。”
　　壶屿山　在光德里，城南十五里。山形如倒壶，故名。《闽都记》：“山之东有巨石，泉水甚清冽，亢旱不竭。又东有麓平山。”
　　高盖山　在仁丰里。有三峰九岛，上有仙坛。绝顶有池，曰青龙，俗名天池。有峰，曰徐女峰。相传汉徐登修真处，后入永福之高盖上升，乡人望祀之，遂缘其名。又云：徐水仙第三女采苦参，服食于此，又名苦参山。按《后汉书》：“徐登，闽人。本女子，化为丈夫，善巫术。”所云徐女，当是一人。有溪，曰桃花溪。元陈亿翁种桃数百本，每春时，眠食其中。有洞曰芦湾洞。山北麓为石室山，俗名北园。南麓为义屿山。明徐火勃《登高盖徐女峰》诗：“此地仙坛古，寻梅到几峰。药炉犹汉制，松岛似秦封。石径歇归牧，山田耕老农。白云迷下界，不辨往来踪。
  </div>
  <div class="pagination">
   <a href="福州府志乾隆本_page18.html">
    上一页
   </a>
   <span>
    ...
   </span>
   <a href="福州府志乾隆本_page14.html">
    14
   </a>
   <a href="福州府志乾隆本_page15.html">
    15
   </a>
   <a href="福州府志乾隆本_page16.html">
    16
   </a>
   <a href="福州府志乾隆本_page17.html">
    17
   </a>
   <a href="福州府志乾隆本_page18.html">
    18
   </a>
   <span class="current-page">
    19
   </span>
   <a href="福州府志乾隆本_page20.html">
    20
   </a>
   <a href="福州府志乾隆本_page21.html">
    21
   </a>
   <a href="福州府志乾隆本_page22.html">
    22
   </a>
   <a href="福州府志乾隆本_page23.html">
    23
   </a>
   <a href="福州府志乾隆本_page24.html">
    24
   </a>
   <span>
    ...
   </span>
   <a href="福州府志乾隆本_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
