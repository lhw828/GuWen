<!DOCTYPE html>
<html>
<head>
    <meta charset="UTF-8">
    <title>钦定盛京通志 - 第 266 页/共 330 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定盛京通志 - 第 266 页/共 330 页</h1>
    <div class="content">　　钦定盛京通志卷一百十四
<史部,地理类,都会郡县之属,钦定盛京通志>
　　钦定四库全书
　　钦定盛京通志卷一百十五
　　国朝艺文【一】
　　赋












　　钦定四库全书
　　钦定盛京通志卷一百十五
　　国朝艺文
　　【臣】等谨案古昔圣王孝熈丕纯功徳隆骏则雅颂之音作是以成周之盛推本太王王季文王上溯公刘后稷升歌告庙为法为经两汉之隆奏御千有余篇抑其亚也我
　　朝
　　列祖肇造区夏
　　文徳
　　武功超迈前古我
　　圣祖三诣
　　盛京恭谒
　　桥陵我
　　皇上四莅陪都肃将
　　禋祀水言配
　　命
　　世徳作求
　　大典庆成颂扬之音洋溢乎天地兹録其形容
　　盛徳庶几万一者为十二卷以昭来许谨志
　　国朝艺文第三十九











　　钦定四库全书
　　钦定盛京通志卷一百十五
　　国朝艺文【一】
　　赋
　　朝
　　陵赋【康熙壬戌】　　　　　　　　　　　孙在丰皇帝御极之二十一载声教浃乎遐陬威灵震于天宇而荡滇黔之顽凶殄闽粤之狂竖鈇钺既施典章具举崇徽称于
　　两宫洽欢心于九土爰溯缔造之鸿基修
　　山陵之禋旅进太卜而诹嘉辰兮诏宗伯而稽礼经戒丰隆以洒涂兮勅招摇使陈钲阁道直汉以澄辉兮天驷挟防而耀精羽林罗列以云布兮钩陈炳蔚而霞蒸时则斗柄夘指望舒景盈草芊芊以向荣麦茁茁其擢英乃驾苍龙鸣鸾铃驰玉防伏霓旌宗正陪乘亲藩奉较掌舍设枑虞衡庀幄刍藁储
　　于司农太常陈其广乐词臣珥笔以随鏕通侯巡徼而秉矟六卿之属备官七萃之屯列幕焱焱煜煜披拂以轇轕兮翠葢金枝之旖旎也总总总汨汨雷轰而电掣兮千乘万骑之繁伙也啓闾阖而度郊圻兮道上谷之名区逾巉巗而经雄闗兮循阳侯之所居灵龟负图以献瑞兮神龙蚴蟉而奉舆天吴躨跜以趋跄兮烛隂熠燿以先驱爰抵豳岐以瞻荒作□丰沛而聎枌榆其地形则连冈崔嵬峻岭嵲屼广岫四开平原中廓近拥巫闾巨镇嵚岑岩髙洞深拓阳翕隂遥揖长白绵亘峭辟渊潭窈防动植焜碧他若华表通明木叶紫荆蜿蜒环旋孕仙窟灵幽怪神竒不可殚形其水泉小则松花锦川鸳湖防渚淤为淖泥潆为浦溆大则襟带鸭緑磅礴混同沧溟东滙众水归宗惊涛浴日骇浪浮空其灌所滋地力所聚则沃茂稻梁硗丛蓒芋菓美榛松药珍参附其鸟则驾鹅鹳鹤鸿鹄鹙鸧鹈鹕睨水而联翩雕鹘挟飚而髙翔其兽则青防黄羊蛩蛩距虚獭麕貂狐野马騊駼睹畜产之蕃滋洵山海之要都若夫洞辟八门周回百雉丽谯天开雉堞鳞次其内则陌通巷接阶舍连墉兰锜柄植乎广衢象阙耸构乎云中有临
　　崇政有翼
　　笃恭阁开翔鳯时乘神龙闗雎麟趾有侐其宫左宜文徳右昭武功栌错列汉之星枌橑拖垂天之虹其外则冈阜蟠防郁郁葱葱山河绣柱风雨虬松仰
　　陵园之在望识
　　王气之所钟则有分陜之卿陪京之守闻
　　翠华之莅止竞率属而趋走又有髫龀之童皤皤之叟咸
　　辍耕以望
　　幸纷骈阗而恐后则见夫鹓班匐伏雉尾中开
　　干情顾瞩而愉怡
　　龙驭弭节而徘徊屯云防舒玉绥排金戺陟瑶阶嘉树葳蕤以纷披重闼温清而邃俣端斧扆于辰居肃容卫于崇庑乃与臯伊之伦丙魏之侣敛精澄神斋心涤虑既吉蠲之允臧遂致觐于
　　列祖建捎星之防树厯天之旗驾逾辉之神骏翳曲茎之华芝翕赫防霍蠖畧蕤绥卿賛采史诵诗宰割牲祝陈词扬戡定之赫奕溯
　　谟烈之燕贻玉帛陈
　　神人畅荐馨香格
　　灵贶鸳鹭骏奔以肃穆兮瑞霭氤氲而弥望进觩防之圭瓒和泔淡之秬鬯肸蠁旁融焄蒿在上槱燎熛灼于穹窿兮芬苾沛达乎漭沆既通诚而感幽兮知景福之攸降于是厯神州而
　　巡边陲乗阳气而
　　讲春搜羃漫天之罼张竟野之罘罿罻接陂罦罠掩邱烈缺施鞭蚩尤挽钩緑沉砥锋天弧贯鍭骑跃房星之精车追造父之躅矢选夏服之簳刃淬昆吾之锷凡藩落之所窒蹙罝罗之所絓幕义簇之所搀捔流镝之所防飞无遁翮走无逸足乃因前禽而示服猛借格兽以示锄凶舍翳荟之鹨麑纵岩薮之豣豵搜其吞噬之伦屠其牙爪之雄爰有勇逾五丁力若乌获帯鲛函披兕革翋□犷猤袒裼徒搏拉虎蹂貔屠狼蹵貘挫拗恕而遁潜改咆哮以踧踖遂頫首而革面率詟伏而就磔尔乃前网开飞羽停宋鹊止驰韩卢不惊设纚沉罾射蛟捉鲸鲿鯋既罶鰝鰕就罟鲔鲤斯陈鲲鲵勿拒众兆云获觞行赏举酤醴防燔炰防澍雨应时嘉禾斯播
　　天子则勤思乎东作睠念乎万防乃返斾麾使虬纵螭赤汗追风叱拨争蹄钟砰雷回莅郊畿劳五校赉九扈课农桑询疾苦灾肆赦
　　湛恩斯溥臣隣欢欣士女忭舞惟时【小臣】职忝濡毫才惭
　　稽古熊馆趋行
　　豹尾随伍马载锡乎天闲身长依乎
　　辇路时瞻
　　云以咫光毎就
　　日而承煦逢
　　钜典之矞皇沐
　　深恩而振诩拜手稽首爰作颂曰于皇上天眷
　　至徳兮
　　圣武神功昭万国兮显承
　　纉述馨香格兮滂沛
　　恩膏跂喙殖兮宣豫惟时式厥则兮垂衣端拱精宁一兮明良赓飏百宪饬兮万龄夀昌永无极兮长白山赋【并序　康熙丙子】　　　吴兆骞长白山者葢东方之乔岳也晋臣袁宏有言曰东方万物之所始山岳神灵之所宅我
　　国家肇基震域诞抚
　　干图
　　景厯万年鸿规四表则兹山者所以昭应
　　皇舆合祥
　　帝室与有巢之石楼少典之轩台同焜燿于方载者也
　　皇上圣文临御神武膺符庆洽人祗化隆海岳仰钦祖徳报礼
　　神邱爰
　　诏侍臣致崇禋秩牲璧俪于羣望懐柔及于百神瑞检云
　　陈穹坛星丽煌煌乎
　　圣世之盛仪埒虞柴而轶汉祀矣夫南山荐馨班固以小臣作颂西岳展礼杜甫以布衣献赋草莽防臣窃附斯义乃作赋曰
　　猗兹山之峻极羣岳而独尊体青雕以出震标皓灵而爥坤掲龙荒而作镇頫鹏溟以为门参二仪兮永峙表三成兮莫伦徒观其大势也则嶻嶭嶜崟穹窿嵣岟窈邈嶙坛漫莽防回漠漠以横
　　被崛峣峣而极上岠辽碣畷朔壖輢挹娄睨朝鲜亘乔基于千里造曽椒于九天赫兮无俦峭兮回拔岭轮纠以争互岩岿嶬而相峰千仭兮缟曜壁万寻兮琼洁郁骋险兮横雰訬负髙兮墆霓【五结切】洵东极之神隩讵西昆之可埒尔乃循览四麓攷其周缀爰有黒松巨林镺蔓黝邃羾天有极萦地靡际既防坂而连延亦笼山而嶊嶉根欐佹以鳞罗叶緁猎而羽翳拏茎含飚以郁蓊攅柯罥务而丛倚防兮沈沈防兮黖黖歘隂火于空心蹙阳波于槎蘖【叶羊至切】乍顿道而欹卧忽推壑而侧植【叶直吏切】信歩之未迹知禹筑之莫暨【自山麓至半山皆黑松林亘三百余里不见日月树根相纠如网地皆深淖马行七日乃毕】于是黛凝复嶂烟暝虚岚森梢陬互防嶃嵓景晻防兮罕曜途防□兮増湍帀层隂于遥巘髳荒径于修峦杳荒冈兮昼含暮儵寥窲兮夏凝寒其中乃有黒雕青鹞苍鹰素鹘皎鹄碧□迅鷣俊□风腾猛脑霜披劲翮哢亍軥輖奋翰□防或命俦于杪颠或接巢于枝格瞵金眸兮髙睇厉青鹘兮下击缁采頳辉殊材异质喧聒相惊淰跃自□鼓觜距以増响毻羽毛而成积极翔羣之诡错咸沸卉而斯集若夫甝□之俦昆駼之属伏长啸豪豨振亍麕麚昏髟于积岨熊彪□瞲于丛木豺貘断断以猛噬豣豵惊透而纷逐般首劲角圜题从目昏嘷晨呴风驰雷防慓林振壑殷岩駴谷至乃青鼲黄鼬华貂文豽挺修豪之温润含雕采之炜烈豆目防睒麦髯狎猎栖迹曽氷罥踪盛雪窜木末而腾趠穴岩而竞防托体于寒陬畴効珍于华阙伊竒类之伙够嗟难得而殚説尔乃林径欲穷迒溪半墤转千盘而渐髙出九折而逾碍纡蹇产竦防豁修渚响湍濑萦濯龙之仓渊欱纳莺之双沠殷雷地底倒景天外骇河流之凌薄划岩坰而訇磕栈郁盘于回溪路厜防于巉□涧凝空兮谁涉崖践虚兮俨对于是豁閕直裂嵽嵲如凭抗术阡于鸟际超轨躅于云层邈半汉以上跻轶隆巅而究升周步山极肆目岩陉旷若砥原坦若广庭纎条不竦殊榛罕茎寒芜莾莾石道防防何崚外峙而唐坛内平【山巅极平坦无树木惟荒烟蔓草满目纵横而已】尔乃羣峦结瑶以峻起千岩削玉以攅立頵砡含皓以埢垣缭素而丛袭簉五色以相焕绵百里而环羃类瑶台之偃蹇宛琼树之崱屴【石崖髙七十丈白如琼玉四环山顶广袤八十余里】仰重霄兮可扪抚下方兮无极互隂晴于肤寸揽星辰于盈尺伏岑防而返眺讶雷雨之下黒爰有千龄之氷太始之雪嵌空窞并凌庨岊六尺皑皑袤丈嶫嶫迎素秋而竞飞涉朱炎而自冽嶰壑森凄以月鍳峐峤炯晃而镜彻乍消长于新故畴单究其融结纷衔耀兮逺映何吹律兮可热【从山趾至颠髙二百里其上氷雪丛积厯夏不消】尔其混同之本鸭緑之源谺为神池以宅乎其间【池在山之极顶纵余五里横八里北流至松花乌拉入黒龙为混同江南流至朝鲜为鸭緑江一统志云池广八十里者譌也】防澜广潒灵液沦涟振以曲碕之巉崪缭以襄岸之骈田含靓如拭积明若空乍风披以防灔倐霞蒸而溃渱凿翠启鳣湍之径蹑云构鲛人之宫尔乃疏隘陿穴厱硿跳潜沫骇奔潨汩濆阿而瀑霅砅岩而澒溶徂南骤北趍浥聚谼淯灵源于千顷瀹神委于二江【叶姑红切】若其嵁窦之所潜演穹防之所澓激漼似碓投洞若机疾并腾倾而洒珠遂奔扬而缀璧羣流既渫四派乃驰瀺灂崇岑喧豗峻岐飒沓雨集潎冽烟霏挂流曽碧之表沦波空翠之隈倒银潢而半泻矫皓蜺而回飞【四月间池水及石罅冻泉先开其出之水凡四派穿白石崖而下挂流百丈声若惊雷】于是澹泞安翔防蟺四防溔溔混涛滮滮振濑抑鱼龙之余怒集大坻而为滙防兮永指皛兮徐迈出乎松花之陬注乎乌龙之外【四派之水至尼雅穆尼雅库滙为一流以入于松花乌拉】所以宣天纲之含布壮朔野之襟带若考其瓌竒之所窟宅珍玮之所景彰则夜珠流照于表波頳玉摅采于青冈人葠抗茎于椵隂良楛挺笴于松阳【人参生于椴树之隂石崖外松林极目其间环生楛矢即肃慎氏矢也】灵跂骖螭而容与羽人抚鹤而栖翔毕山经以撰异莫兹岳之灵长【相传其上有仙灵往来擅射麋鹿者即云雾迷径】至其出纳望曦懐吐云雾苞隂阳以灵秘通元漠而神防小众山于堥敦七表于指顾岖嵚则千帀未殚缥碧则万重纷聚顿挺拔之地轴俛嵳峩之天柱故能上当辰曜仰禠
　　帝居抗基卓荦翔势扶舆踞苍门而表神宅并青岱而辟仙闾赫彤云之昼聚焯紫气之晨敷孕造夏之玉字识临代之宝符启潜跃于
　　圣祖臻景铄于
　　皇图藏瑶牒兮可竢涌金精兮讵诬瑞我
　　清兮亿载永作固兮不渝
</div>
    <div class="pagination">
<a href="钦定盛京通志_page265.html">上一页</a><span>...</span><a href="钦定盛京通志_page261.html">261</a><a href="钦定盛京通志_page262.html">262</a><a href="钦定盛京通志_page263.html">263</a><a href="钦定盛京通志_page264.html">264</a><a href="钦定盛京通志_page265.html">265</a><span class="current-page">266</span><a href="钦定盛京通志_page267.html">267</a><a href="钦定盛京通志_page268.html">268</a><a href="钦定盛京通志_page269.html">269</a><a href="钦定盛京通志_page270.html">270</a><a href="钦定盛京通志_page271.html">271</a><span>...</span><a href="钦定盛京通志_page267.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
