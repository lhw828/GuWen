<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 24 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 24 页/共 77 页
  </h1>
  <div class="content">
   四千人先攻堂阳降水者也。守敬按：范《史》不载此事，当是他家《后汉书》之文。水上有梁，谓之旅津渡，商旅所济故也。其右水东北注，出石门。门石崩褫，余基殆在，谓之长芦水，盖变列葭之名也。朱列讹作引，戴同，全、赵改列。守敬按：因先有南和之列葭水入衡漳，此又从衡漳东出而变名为长芦水，故下文直称长芦。及长芦水入衡漳，仍变名称列葭水注之。可见列葭、长芦，互受通称，浅人不知长芦水即列葭水，遂以后列葭水注之为鹘突，误矣。长芦水全此下据《寰宇记》引《水经》增入列人县以其水旁多芦苇十三字。守敬按：此当同在湡醴缺卷中，已见上，不常补此。东径堂阳县故城南。守敬按：前汉县属巨鹿郡，后汉、魏属安平。《晋志》脱此县。据《地形志》，晋初属安平，后属长乐，在今新河县西。应劭曰：县在堂水之阳。会贞按：《汉志》堂阳，颜《注》引应说同。《谷梁传》曰：水北为阳也。会贞按：僖二十八年文。今于故县城南，朱作故县，赵、戴乙。更无别水，惟是水东出，可以当之。斯水盖包堂水之兼称矣。会贞按：《元和志》，长芦水亦谓之堂水，在堂阳县南二百步。长芦水又东径九门陂，故县也。朱陂作波，《笺》曰：谢云，宋本作陂，一作城。全、赵改陂。赵云：按《通鉴 注》引此文作九门陂。九门陂在汉九门县。《一统志》，九门故城在藁城县西北。九门本赵邑，见《史记 赵世家》。汉为县，属常山郡，后汉、晋因之，后魏徙常山郡治此，北齐废。自汉迄拓跋朝，无省
并之事。道元云故县，中间必有迁徙，而史志不之详也，戴改城。守敬按：九门陂当即今宁晋泊，盖后因汉之九门县已沦为陂，因移于藁城西北，于情事皆合。史志虽不详，得此注犹可寻求。赵氏知县有迁徙而误合藁城之九门城与九门陂为一地，疏矣。又东径扶柳县故城南。守敬按：前汉县属信都国，后汉、魏属安平，晋初属安平，后属长乐，后魏仍属长乐。在今冀州西南三十里。世祖建武三十年，封寇恂子楫为侯国。沈炳巽曰：是恂子损，赵、戴改损。又东屈，北径信都县故城西，信都郡治也。汉高帝六年置，景帝中二年朱脱中字。赵云：按刘敞曰，景帝前二年，初封王子彭祖为广川王，都信都。四年，徙赵，国除为信都郡。中二年，封王子越为广川王，传国至王汝阳废，当甘露四年也。《百官表》，成帝永始二年，有信都太守，是广川国除为郡矣。《后汉志》刘昭《注》云，安平故信都，高帝置。又《志》云，景帝增六郡，若信都为高帝置，则又不及此数，疑当云景帝前二年为广川国，四年为信都郡，中二年复为广川国，宣帝甘露四年复故也。全、戴并增中字。守敬按：全氏《汉志稽疑》云，信都郡治信都县，盖县是高帝置，郡则景帝置也。然全氏既不信《汉志》文，景各增置六郡之数，则此又何以不信《水经注》而为此调停之说耶？为广川惠王越国，王莽更为新博，县曰新博亭。朱《笺》曰：旧本博并作传。会贞按：《汉志》称新博、新博亭。又《后汉书 李忠传》，王莽时为新博长，亦作博之证，则旧本并作传，误也。光武自蓟至信都会贞按：见《后汉书 光武纪》。是也。明帝永平十五年，更名乐成。赵云：按《汉志》作乐安，误也。当以《续志》、郦《注》正之。守敬按：
明帝更名乐安，安帝改曰安平，是《汉志 注》应劭说。《宋书 州郡志》、《舆地广记》亦作乐安，而《元和志》、《寰宇记》则作乐成。安帝延光中改曰安平。守敬按：续汉延光元年改，魏至晋初为安平郡，太康五年改为长乐国，后魏曰长乐郡。城内有《汉冀州从事安平赵征碑》，赵征未详。又有《魏冀州会贞按：《元和志》，魏黄初中，以邺为五都之一，移冀州治信都。刺史陈留丁绍碑》，青龙三年立。赵云：按，丁绍，见《晋书 良吏传》，在惠帝之末，去魏已远。《寰宇记》，冀州信都县下，引《郡国县道记》亦云，信都城内有《曹魏冀州刺史陈留丁绍颂德碑》，青龙三年立。疑则是一人。守敬按：《晋书》，绍谯国人，以广平太守迁徐州刺史，士庶恋慕，攀附如归。转冀州刺史，永嘉三年卒。谯国属陈留，与此郡望、官阶无不合者，必非二人，魏当作晋，青龙当作永嘉。《寰宇记》又承《郡国县道记》之误，非亲见其碑也。又按，绍本传及《南阳王模传》，并言绍率众救模，模为绍生立碑。其时绍尚未为冀州刺史，且《模传》，勑国人立，则立于南阳，非此地也。[四一]城南有《献文帝南巡碑》，朱无文字，赵增云，是后魏献文帝，全、戴增同。其水城北注，又北径安阳城东，安阳城无考。又北径武阳城东，《十三州志》曰：扶柳县县详上。东北有武阳城，故县也。会贞按：武阳县不见两《汉志》。《地形志》，信都有武阳城，或是魏、晋之县。又北为博广池，池多名蟹佳虾，岁贡王朝，以充膳府。又北径下博县县详后。故城东，而北流
注于衡水也。会贞按：叙自堂阳分出之右水止此。
又东北过扶柳县北，又东北过信都县西。
扶柳县故城在信都城西，衡水径其西。戴云：按绛渎之左出者，北径信都城东，长芦水自扶柳城南屈北径信都城西，而漳水则径扶柳城西，不得径信都城西，《水经》之文误，故道元正之。会贞按：郦氏并驳《经》文二句。盖《经》云，漳水过扶柳北，又过信都西，而《注》谓扶柳城在信都城西，衡水径扶柳之西，则非径扶柳城北，亦非径信都城西也。戴但言不得径信都西，未尽。又绛渎在衡水之右，戴称左出，亦当作右出。以下实叙自堂阳北出之水。县有扶泽，泽中多柳，故曰扶柳也。赵云：按《汉志 注》，此是阚骃说。
衡水又北，径昌城县故城西。《地理志》，信都有昌城县。汉武帝以封城阳顷王子刘差为侯国。赵云：按《史表》云，昌侯刘差，《索隐》曰，《志》属琅琊，《汉表》同。而《地理志》信都国昌城县下云，侯国。《王子侯表》，广州缪王子节侯元，以宣帝神爵三年封为昌城侯。而琅琊郡昌县下无之。道元误矣。守敬按：赵意谓此信都之昌城，为广川王子元所封，而以琅琊之昌城为刘差国，然辞意不甚明了。全谓刘差为城阳王子分封，宜依齐地，广川王子封，自应在信都也。阚骃曰：昌城本名阜城矣。会贞按：前汉勃海郡之阜城，后汉废，前汉仓都国之昌城，后汉改名阜城。故《郡国
志》阜城《注》云，阜城，故昌城。则阚骃说当作阜城本名昌城矣。今倒错。此阜城即后《经》文之所谓阜城也。应劭曰：堂阳县县详上。北三十里，有昌城，故县也。会贞按：后汉废昌城，自勃海郡移置阜城县于此，属安平。魏因，晋省还故治，[互见后阜城下。]在今冀州西北五十里。世祖之下堂阳，昌城人刘植率宗亲子弟，据邑以奉世祖会贞按：《后汉书 光武帝纪》。是也。昌城、阜城，朱本成城错出。会贞按：《汉志》多作成，《续汉志》多作城，全、赵一律作成，戴一律作城。又径西梁县故城东。《地理风俗记》曰：扶柳县西北五十里，有西梁城，朱脱西字，全、赵、戴增。故县也。守敬按：前汉县属信都国，后汉废，在今束鹿县南。世以为五梁城，盖字状致谬耳。
衡漳又东北，径桃县故城北，守敬按：前汉县属信都国，后汉废，在今冀州西北四十五里。汉高祖十二年，封刘襄为侯国，赵云：按《史表》云，项氏亲，赐姓。守敬按：《注》既于济水载刘襄封国为南燕之桃城，复于此指为信都之桃城，盖不能自决也。又梁玉绳曰，《索隐》以刘襄封国在信都桃县，非也。此侯实封于东郡之桃城，即桓十年，公会卫侯于桃邱是也。《百官表》称桃邱侯刘舍，是其证。王莽改之曰桓分也。合斯洨故渎。斯洨水首受大白渠，大白渠首受绵蔓水。会贞按：《注》所称斯洨水、大白渠、绵蔓水，以《汉志》参之，其所指之地，皆不甚合。绵蔓水
上承桃水，水出乐平郡郡详《清漳水注》。之上艾县，守敬按：前汉县属太原郡，后汉属常山国，魏、晋属乐平郡，后魏曰石艾，仍属乐平郡，在今平定州东南三十里。东流，世谓之曰桃水。守敬按：今桃河发源寿阳县东。东径靖阳亭南，故关城也。《地形志》，石艾县有陉关。《通典》，广阳县东有关，甚险固。《元和志》，井陉故关在广阳县东八十里。《井陉县志》，县西有故关，即古井陉口。盖井陉关在井陉县东北，而故关在县西，乃井陉西出之口。此《注》叙桃水东北流，先径故关城，后径井陉关，则故关殆井陉县西之关也。又北流，径井陉关下，朱径作至，《笺》曰：宋本作径。戴、赵改。守敬按：《大典》本、明抄本并作径。井陉为《吕氏春秋》九塞之一。《新唐志》，获鹿有井陉关，一名土门关。《元和志》，井陉口在获鹿县西南十里，即太行第五经。关在今井陉县东北，井陉山上，与获鹿县接界。注泽发水，水出董卓垒东，各本脱此六字。赵云：《寰宇记》曰，泽发水一名毕发水，一名阜浆水，一名妬女泉。《郡国志》云，子推妹也。《水经注》云，泽发水径董卓垒东。今本无之。全氏因补水径董卓垒东六字于泽发下。守敬按：《元和志》，董卓垒在广阳东北八十里，《水经注》曰，泽发水出董卓垒东。又云，妒女祠在县东北九十里，泽发水源。今本郦《注》，但言桃水与泽发水乱流，而不叙泽发水源，明有脱文，则《寰宇记》引《注》毕发水径董卓垒东，径为出字之误无疑。考董卓垒，即《地形志》石艾之董卓城，在今平定州东北，则泽发水即州东之冶河。乱流东北，径常山蒲吾县西，而桃水出焉。守敬按：《注》上文之桃水，即《汉志》上艾县之绵蔓水。《汉志》，绵蔓水
至蒲吾入滹沱，此《注》谓桃水注泽发水，而桃水复出，则此处当叙至流所入，以应《汉志》，而后再叙桃水。泽发水又北入滹沱桃水，守敬按：各本脱此十字，今补。南径蒲吾县故城西，守敬按：两汉、魏、[《寰宇记》魏废，恐误。]晋、后魏县并属常山郡，在今平山县东南二十里。又东南流，径桑中县故城北，守敬按：前汉县属常山郡，后汉废，在今平山县东南。世谓之石勒城，盖赵氏增城之，故擅其目。俗又谓之高功城也，朱脱俗字，赵同，戴增，删也字。会贞按：《大典》本、明抄本并有俗字。《地理志》曰：侯国也，赵云：按《汉书 王子侯表》，宣帝地节二年，封赵顷王子广汉为桑中侯。[四二]桃水又东南流，径绵蔓县故城北，守敬按：前汉县属真定国，后汉废，在今获鹿县北。王莽之绵延也。世祖建武二年，封郭况为侯国。守敬按：见《后汉书 皇后纪》，绵蔓作绵蛮。自下通谓之绵蔓水。绵蔓水又东流，径乐阳县故城西，乐阳，侯国，详下。右合井陉山水。水出井陉山，世谓之鹿泉水。会贞按：《汉志》，石邑县，井陉山在西。《元和志》陉山在井陉县东南八十里。鹿泉水一名陉水，南去石邑县十里。考鹿泉在获鹿县西南井陉口南山下，今涸。东北流，屈径陈余垒西，朱西讹作而，全、赵、戴改。会贞按：垒在今获鹿县东北。俗谓之故壁城。会贞按：《史记 淮阴侯传》，鼓行出井陉口，赵开壁击之。《正义》，恒州鹿泉县，即六国时赵壁也。昔在楚、汉，韩信东入，余拒之于此，不纳左车之计，悉
众西战，信遣奇兵自闲道出，立帜于其垒，师奔失据，遂死泜上。会贞按：钞变《史记 淮阴侯传》文。《传》云，斩成安君泜水上。又云，成安君军败鄗下，身死泜上。鄗与泜水近，故连言之。《元和志》、《寰宇记》并云，泜水在赞皇县西南，即韩信斩陈余处。在井陉山南二三百里，中隔洨、槐二水。郦氏因陈余垒为井陉山水所径，叙信与余战事，而兼及其死泜上耳。非以井陉山水当泜水也。《通鉴 注》，谓鹿泉水即泜水。[四三]《方舆纪要》云，《水经注》泜水即井陉山水，失郦旨矣。而全氏乃于上水出陉山下补即泜水三字，尤谬。梅涧、景范、谢山地理各家，而读《水经注》，不审如此。其水又屈径其垒南，又南径城西，会贞按：此城指乐阳。东注绵蔓水，全云：《汉志》常山郡元氏县下云，沮水首受中邱西山，穷泉谷，东至堂阳入黄河，而《水经》无闻。及读郭氏《山经注》曰，泜水今出中邱穷泉谷，乃悟泜水之误为沮水也。赵云：按，《寰宇记》赵州临城县下，引《水经注》云，泜水东出房子城西，出白土，细滑如膏，可用濯绵，色夺霜雪，光彩鲜洁，异于常绵，俗以为美谈，言房子之纩也，抑亦如蜀锦之得濯江矣。按《御览》引此《注》云，故岁贡其绵以充御用。又县有百畅亭，《水经注》云，泜水东径百畅亭。又《汉志》常山郡房子县，赞皇山，石济水所出，东至廮陶入泜。石邑县，井陉山在西，洨水所出，东南至廮陶入泜。《寰宇记》镇州石邑县下云，汶水一名童水，引《水经注》云，汶水出常山郡石邑县。又获鹿县下，飞龙山，引《水经注》云，汶水东径飞龙山北，是井陉口，今又名土门。又赵州平棘县下，引《水经注》云，汶水又东径平棘县南，有石桥跨水， 四十步，长五十步，桥东有两碑。又石柱下引《水经》云，平棘城南门，夹道有两石柱，翼路若
阙焉。汶水即洨水也，洨，汶字近致讹。又《九域志》邢州古迹干言山，引《水经》云，泜水又东南径干言山。《邶诗》云，出宿于干，饮饯于言，是也。赵州沃州城，引《水经》云，沃水东至沃州城，入于沃湖。按《魏书 地形志》，巨鹿郡廮陶县有沃州城。又赵州有平州城，引《水经》云，槐水又径平山南。按《地形志》赵郡房子县有平州城。《寰宇记》平棘县下引《水经注》云，槐水出黄石山。《山海经》曰，泜水东流，注于彭水。顾景范曰，《水经》以为一名槐水者也。又《寰宇记》赵州高邑县下引《水经注》云，汉章帝北巡至高邑，亦光武即位于此，有石坛，坛上有圭头碑，即帝所建。章怀《后汉书 注》引《水经注》曰，亭有石坛，坛有圭头碑，其阴云，常山相狄道冯龙所造。坛庙之东，枕道有两石翁仲相对焉。凡此引文，今本皆无之，绵蔓水又屈从城南，会贞按：此亦谓乐阳城。俗名曰临清城，非也。《地理志》曰侯国矣。赵云：按《王子侯表》，宣帝地节二年，封赵顷王子说为乐阳缪侯。[四四]会贞按：前汉县属常山郡，后汉废，今在获鹿县东北。王莽更名之曰畅苗者也。朱畅作申，赵据《汉志》改。《东观汉记》《姚期传》曰：光武使邓禹发房子房子县在今高邑县西南十五里。兵二千人，以铫期为偏将军，别攻真定、宋子宋子县详下。余贼，拔乐阳、藁城、肥垒者也。朱拔讹作援，藁讹作禀。《笺》曰： 按，《漢書》光武自薊至信都，使鄧禹發奔命，得數千人，令自將之，別攻拔樂陽，則援字誤，當作拔。戴、赵改。守敬按：明抄本作拔，《东观汉记》，禀作●，是●下仍落城字。肥垒作肥累。藁城、肥累二县并详下。绵蔓水又东径乌子堰，枝津出焉。白渠
枝水详后。又东谓之大白渠。《地理志》蒲吾县下。所谓首受绵蔓水者也。白渠水全白上增大字，下同，云：漳水所入，有白渠，有大白渠，犹斯洨之与洨，不可混也。今于常山之大白渠，芟去大字，则何以别于武安之白渠？赵、戴仍作白渠，以上文已标明大白渠也。又东南径关县故城北，朱关作开，赵云：《汉志》常山郡有关县，《方舆纪要》以为即春秋之栾也。哀公四年，齐国夏伐晋，取栾。盖栾武子之封邑矣。汉以为关县治，建正中以张况为常山关长，即斯县也，开字误。全、戴改同。《地理志》常山之属县也。会贞按：后汉县废，后魏置栾城县，治关城，在今栾城县北十里。又东为成郎河，水上有大梁，谓之成郎桥。又东径耿乡南，会贞按：《方舆纪要》，耿乡在槀城县西一里，《县志》亦云在西一里。后汉初，耿氏宗族所居。世祖封前将军耿纯为侯国，会贞按：见《后汉书 耿纯传》。世谓之宜安城。会贞按：《括地志》，宜安故城在藁城县西南二十五里。唐槀城县即今县治，宜安城即耿乡。据此则《方舆纪要》、《藁城县志》谓耿乡在县西一里，盖误。又东径宋子县故城北，会贞按：前汉县属巨鹿郡，后汉废。《地形志》，永安二年复置，仍属巨鹿郡，则在郦氏后。在今赵州东北二十五里。又谓之宋子河。汉高帝八年，封许瘛为侯国，朱瘛作瘈，赵改云：《史记 侯表》作瘛。会贞按：《汉表》同。王莽更名宜子。昔高渐离击筑佣工，自此入秦。朱《笺》曰：《史记》，[按见《刺客传》。]高渐离击筑而歌，宋子传客之，闻于始皇。又东径敬武
县故城北。按《地理志》，巨鹿之属县也。汉元帝封女敬武公主为汤沐邑。阚骃《十三州记》曰：杨氏县会贞按，两汉县属巨鹿郡，魏废。《方舆纪要》，宁晋县治。北四十里，有敬武亭，故县也。会贞按：县后汉废，在今赵州东北。今其城，实中、小邑耳，故俗名之曰敬武垒，即古邑也。白渠水又东，朱无水字，赵、戴增。谓之斯洨水，《地理志》蒲吾县下。曰：大白渠东南至下曲阳下曲阳详后。入斯洨者也。东分为二水，枝津右出焉，东南流，谓之百尺沟。会贞按：今宁晋县东北六十里，尚有百尺口村。又东南，径和城北，会贞按：城在今宁晋县东北。世谓之初邱城，非也。汉高帝十一年，封郎中公孙耳为侯国。《汉表》作公孙昔，此从《史表》，全、赵同。戴改昔，而以耳为讹，失于不考。全云：和成乃王莽所分巨鹿之支郡，见于《东观汉记》，在下曲阳，一作戎。而常山别有禾城，则公孙耳所封。王莽更名鄗为禾城亭，是也。是《注》上言敬武，下言贳城，是巨鹿之和成，非禾成也。《注》引《侯表》，谬矣。守敬按：《史记志疑》以此《注》所指之和城为是，谓《表》作禾成，于和字脱其半耳。成、城，《史》、《汉》通写。又东南径贳城西，会贞按：前汉县属巨鹿郡，后汉废，在今束鹿县西南。汉高帝六年，封吕博为侯国。朱《笺》曰：按《史记 年表》有贳侯吕，《汉表》贳侯合傅功封同，此云吕博，互异，未详。赵云：按《史表》，贳齐侯吕，徐广曰，吕一作台。《汉表》贳齐合侯傅胡害，是侯不姓吕，而《注》云吕博，岂字近合傅故耶？守敬按：《索隐》本作吕博国，疑国字衍文。合台并吕字之讹，胡害又博字之反切，或是其字。《广韵》
合字，以合博为汉复姓，误也。百尺沟东南散流，径历乡东，会贞按：前汉历乡县，属巨鹿郡，后汉废。《地形志》，廮遥有历城，在今宁晋县东二十五里。而南入泜湖，会贞按：《一统志》，宁晋县东南宁晋泊，亦曰北泊。《汉志》，洨水、石泲水俱至廮陶入泜。《水经注》，泜、洨、石泲三水俱缺，惟有百尺沟南入泜湖，注衡水。参考道里，盖宁晋泊即古泜湖也。东注衡水也。斯洨水自枝津，东径贳城北，又东，积而为陂，谓之阳縻渊。渊水左纳白渠枝水，俗谓之祗水。朱《笺》曰：李克家云，疑作泜水。全云：予谓非也。戴改作泜。守敬按：此水与泜湖不相接，戴改非是。水承白渠于藁城县之乌子堰，会贞按：前汉县属真定国，后汉废，后魏复置，属巨鹿郡，在今藁城县西南。又东径肥累县之故城南，守敬按：前汉县属真定国，后汉废。《地形志》，藁城有肥累城，在今藁城县西南七里。《左传 昭公十二年》八月，遂灭肥。《注》，下曲阳有肥累城。后昔阳城详引《左传》灭鼓事，而于此肥累城，竟不叙灭肥事一语，盖已见于乐平、沾县故也，而不悟乐平，沾县之昔阳，非杜《注》。详后《清漳水》篇。又东径陈台南。台甚宽广，今上全云，下有脱文。阳台屯居之。未详。又东径新丰城北，会贞按：《新唐志》，隋未析藁城，置新丰县，唐初省。盖取此城为名。今藁城县东南有新丰村。按《地理志》云：巨鹿有新市县，侯国也。赵云：按《王子侯表》，元帝元凤五年，以封广川缪王子康侯吉。《功臣表》，景帝以封赵内史王弃之，皆国于此。守敬按：弃之子
始昌，元光四年，为人所杀，国除。后封广川缪王子。王莽更之曰乐市，赵云：按《汉志》分《注》作市乐，疑彼文误。会贞按：汪远孙校《汉志》，亦以乐市为是。而无新丰之目，所未详矣。赵云：按《史记 赵世家》，悼襄王四年，庞暖将赵、楚、魏、燕之锐师，攻秦蕞，不拔，移攻齐，取饶、安。徐广曰，蕞在新丰，饶安在渤海。又云，饶属北海，安属平原，此新丰非咸阳之新丰，今藁城县东北有新丰城。隋置新丰县，属巨鹿郡，盖沿旧名。蕞地无考。《汉表》书王子侯有前侯信，济北贞王子，《表》云平原，师古曰，字或作菆，侧流反。《史记 建元以来王子侯表》，前作丛，徐广曰，一作散。字误也，盖即菆字。《索隐》曰，丛音緅。亦以为菆字。菆、丛皆与蕞字相近，未审其的。守敬按：赵氏但考隋有新丰县便得，乃因新丰而牵涉及蕞，又因蕞牵涉及《史》、《汉 王子侯表》，而蕞、菆、散错出，仍不可考。其水又东径昔阳城南，城在晋州西。[辨见下。]世谓之曰直阳城，非也，本鼓聚矣。会贞按：《汉志》下曲阳，颜《注》引应劭曰，晋荀吴灭鼓，今鼓聚，昔阳亭是也。合鼓聚昔阳亭为一。郦氏谓昔阳亭本鼓聚，盖从应说。而《续汉志》云，下曲阳有鼓聚，有昔阳亭，分之为二，与应氏异。《春秋左传 昭公十五年》，晋荀吴帅师伐鲜虞，会贞按：《左传 昭十二年》杜《注》，鲜虞，白狄别种，在中山新市县，在今新乐县西南。围鼓，三月，鼓人请降。穆子曰：犹有食色，不许。军吏曰：获城而弗取，勤民而顿兵，何以事君？穆子曰：获一邑而教民怠，将焉用邑也。朱无也字，有邑以贾怠不如完旧八字。赵同，戴删，云：八字，系后人以《左传》之文增改。守敬按：《大典》本、柳
佥本并有也字，无八字。贾怠无卒，弃旧不祥。戴本作详。鼓人能事其君，我亦能事吾君。率义不爽，好恶不愆，城可获也。朱无也字，有而民至义所五字，赵同。戴增删，云：五字，亦后人以《左传》增改。守敬按：《大典》本、柳佥本并有也字，无五字。有死义朱《笺》曰：《左传》作命，赵改命。而无二心，不亦可乎？鼓人告食竭力尽而后取之。克鼓而返，不戮一人，以鼓子鸢鞮归，既献而返之。会贞按：十五年文，至以鼓子鸢鞮归止。末句见二十二年。鼓子又叛，荀吴略东阳，杜《注》，东阳，晋之山东邑，魏郡广平以北。使师伪籴，负甲息于门外，朱无外字，戴、赵增。会贞按：《左传》是息于昔阳之门外，郦氏节去昔阳二字，以杜《注》有昔阳，故肥子都语也，然欲昔阳为鼓都，竟删《左传》，未免武断矣。袭而灭之，以鼓子鸢鞮归，使涉佗守之者也。会贞按：以上《左传 昭二十二年》文。《十三州志》曰：今其城昔阳亭是矣。京相璠曰：白狄之别也。下曲阳有鼓聚，杜《注》同。故鼓子国也。守敬按：《续汉志》，下曲阳有鼓聚，故翟鼓子国。此《注》叙白渠枝水东流，先径昔阳，后径曲阳，则昔阳在曲阳西。《括地志》、《通典》、《寰宇记》并云，下曲阳故城在鼓城县西。唐、宋鼓城县，即今晋州治。昔阳若是鼓都，晋师从西来，则当先灭鼓而后灭肥，何以十二年灭肥，至二十二年灭鼓乎？可知杜《注》昔阳为肥子都，审矣。郦氏亦未觉悟及此，竟弃杜《注》于不录，不可解也。顾
景范谓昔阳在晋州东南，亦以灭鼓在灭肥之后，于兵事不合，为郦氏所误，详见后文《清漳水注》。白渠枝水又东径曲阳城北，朱枝讹作泜，赵、戴改。曲阳上增下字。守敬按：两汉、魏下曲阳属巨鹿郡，晋属赵国，后魏曰曲阳，复属巨鹿郡。《注》称曲阳城，或就当时之制言也，在今晋州西五里。又径安乡县故城南，守敬按：前汉县属巨鹿郡，后汉废，在今晋州东。《地理志》曰：侯国也。赵云：按《王子侯表》元帝竟宁元年，封赵哀王子喜为安乡侯，是也。又东径贳县，贳县详前。入斯洨水。斯洨水又东，径西梁城南，西梁县详前。又东北，径乐信县故城南。《地理志》巨鹿属县，守敬按：前汉属巨鹿郡，后汉废，在今束鹿县北。侯国也。赵云：按《王子侯表》，宣帝神爵三年，封广川缪王子疆为乐信侯。又东入衡水。赵云：按《汉志》，真定国绵蔓县，斯洨水首受大白渠，东至鄡入河。盖即衡水也。
衡水又北为袁谭渡，会贞按：《御览》六十四、《寰宇记》信都县下，并引《信都记》，衡水有袁谭渡。盖谭自邺往还所由，故济得厥名。
又东北过下博县之西。
衡水又北，径邬县故城东。守敬按：两汉、魏县属巨鹿郡。[四五][《皇舆表》，魏仍巨鹿。]晋属赵国，后魏复属巨鹿。《地形志》鄡有鄡城，则县有迁徙。故城在今束鹿县东。《竹书纪年》，梁惠成王
三十年，守敬按：今本《竹书》周显王二十八年。秦封卫鞅于邬，改名曰商。即此是也，故王莽改曰秦聚也。《地理风俗记》曰：县北有邬阜，盖县氏之。赵云：按《后汉书 光武帝纪 注》引《竹书纪 年》云，卫鞅封邬。《续志》，巨鹿郡邬县，《汉志》，作郻。师古曰，音苦么反。郻字是鄡字之误。观班《志》绵蔓县下，分注作鄡，可见。若卫鞅封邑在宏农之商县，《地理志》云，秦相卫鞅邑也。《史记 秦本纪》，孝公二十二年，封鞅为列，号曰商君。《正义》曰，商州商洛县。又本传《正义》曰，于商在邓州内乡县东七里，古于邑也。然则何得云在巨鹿之地乎？全云：萧该误音鄡为邬，臧矜又误音为鄢，按邬是太原之邑，鄡是巨鹿之邑，并属赵，秦何由得取其地以封鞅乎？王莽以鄡为秦聚，固非。道元谓莽以邬为秦聚，尤缪。盖析县之南乡有鄡亭，通武关，见《王莽传》，即邓晔招降析宰之处，正商、于之地，岂巨鹿之谓乎？《通典》、《旧唐书》作●，《寰宇记》作鄢，亦非。守敬按：《汉志》巨鹿有郻县，《续志》、《说文》作鄡。商鞅封邑在商于，字当作邬。赵氏谓地不在巨鹿，是也。而谓郻是鄡之误，则非。段玉裁曰，巨鹿郻县与豫章鄡阳字异，《玉篇》、《广韵》可证。卢文弨曰，仲尼弟子，鄡单《檀弓》县亶，字皆当作郻。是《汉志》绵蔓作鄡，亦郻之误。鄡、邬、郻三字，以形近错互。此邬当作郻。又右径下博县故城西，王莽改曰闰博。朱《笺》曰：旧本闰作润。应劭曰：太山有博，故此加下。赵云：章怀《后汉 注》，在博水之下，故曰下博。守敬按：应劭说，当是其《汉志 注》原文，故郦氏于下博故城引之，《寰宇记》下博县亦引之，乃师古于下博删此说，列引应劭曰，博水出中山入河，不知博水去下博甚远，与下博无涉，此为师古之误。而章怀云，盖因师古《注》而曲为之说。赵
援以表异同，朱于不考。汉光武自呼沱南出，至此失道，不知所之。朱之作以，戴、赵同。守敬按：《光武帝纪》作之，《元和志》亦作之，今订。遇白衣老父曰：信都为长安守，去此八十里。世祖赴之，任光开门纳焉。守敬按：以上《后汉书 光武帝纪》文。汉氏中兴，始基之矣。寻求老父不得，朱老父讹作父老，赵据何焯校改，全、戴改同。议者以为神。
衡漳又东北，历下博城北，朱北作西，全、赵、戴同。会贞按：《寰宇记》，汉下博故县在今下博县南二十里，后魏移理于衡水北。是汉下博故城在衡水南，上言衡水径下博故城西，此处不得复云历城西，若为新城，当作历城南。考《御览》六十四引《信都记》，衡水历下博城北，逶迤东北注，谓之九争曲。《寰宇记》引《信都记》同，亦作历下博城北。郦氏此注三句，全本《信都记》，仍指故城言也，则西为北之误审矣。全、赵、戴不致疑者，必以为新城，由未考《寰宇记》、《信都记》故也。逶迤东北注，谓之九争曲。赵据《濡水注》九峥，改争，全改同。戴改。守敬按：《御览》、《寰宇记》及此《注》并作争，不必改。又朱脱曲字，《御览》同上，《寰宇记》并作九争曲，今增。西径乐乡县故城南，会贞按：《通鉴》周赧王八年，《注》引此西径上有又字。前汉县属信都国，后汉废，在今深州东南三十里。王莽更之曰乐丘也。又东，列葭水注之。[四六]全云：《汉志》广平国南和县，列葭水东入 。《说文》，《 水出赵国襄国，东入湡，善长略 不叙，赖《说文》尚存其迹耳。赵改列为引，云：按《汉书 武五子燕刺王传》，使人祠葭水、台水。晋灼曰，葭音家。《寰宇记》因作列家水也。列家水见《汉
志》，《水经注》作引葭水。窃意引，长也，葭，芦也，故变引葭为长芦。引之与列字形相似，正可与班书参异同耳。戴亦改引。守敬按：此列葭水注衡漳，即善长云长芦水注衡水也。全氏谓善长略 不叙，不知 水在阙卷中。赵氏以引葭说长芦，改列为引，与前改引为列，未免自伐。然亦知列葭、长芦为一水。郦氏故错综其辞，亦是此意。
又东北过阜成县北，又东北至昌亭，与虖池河会。
《经》叙阜成于下博之下，昌亭之上，考地非比，于事为同。渤海阜城又在东昌之东，故知非也。全云：按此是后汉安平国之阜城，乃前汉信都国之昌城，故《注》明其非渤海之阜城也。而《魏书 地形志》，武邑郡阜城下云，前汉属渤海，后汉属安平，盖合二县而为一，非也。戴校语与全前三句同。会贞按：前汉渤海郡之阜城，详《注》后文，后汉安平国之阜城，详《注》前文。《经》作于三国时，自指安平之阜城。《注》言衡水先径昌城，[即阜城，非《经》之昌亭。]后径下博，则阜城在下博之上。而《经》叙于下博之下，故云考地非比。下博之下，又适有渤海之阜城，故云于事为同。但渤海阜城在东昌[即昌亭。]之东，则在昌亭之下，不在昌亭之上，故知非《经》之阜城也。全、戴说是，但未曲尽郦旨耳。
漳水又东北径武邑郡南，魏所置也。守敬按：《寰宇记》，后魏皇始三年，自武邑县[互见下文。]移武邑郡于武强。据此《注》则郡与武强不同城，当即今武强县治。
又东径武强县北。守敬按：《地形志》武邑郡武强，神瑞[原光。]误二年并武邑，太和十八年复。据此《注》后魏县非故治，当是太和复置时移此也。[四七]在今武强县南，武强县故治详下。
又东北，径武隧县故城南。守敬按：前汉属河间国，后汉曰武遂，属安平，魏因，晋初仍属安平，旋属长乐，后属武邑，后魏仍属武邑，在今武强县东北三十里。按《史记》，秦破赵将扈辄于武隧，斩首十万。守敬按：《史记》隧作遂。梁玉绳曰：郦公盖引《李牧传》文，而不知《牧传》言武遂城是误耳。河间之武遂，分属韩、燕。属燕者为李牧所拔，属韩者为秦所取。赵安得有武遂乎？若指李牧所拔之燕武遂，而秦实未尝攻赵新有之武遂也。考《赵世家》，秦攻武城，扈辄率师救之，军败，死焉。据此则《牧传》言武遂城，乃误衍一遂字。[四八]即于此处也。王莽更名桓隧矣。白马河注之。水上承虖池，东径乐乡县北，乐乡县详上。饶阳县南，赵云：按章怀《后汉书 注》，呼沱河旧在饶阳南，至魏太祖曹操因饶河故渎，决令北注新沟水，所以今在饶阳县北。守敬按：前汉县属涿郡，后汉、魏属安平，晋、后魏属博陵。《地形志》，饶阳有饶阳城，则县有迁徙，故城在今饶阳县东北二十里。曹操凿渠自呼沱入泒水，见《魏志》。章怀《注》即指其事，与白马河无涉。《寰宇记》引李公绪《赵记》，白马渠，魏白马王彪所凿。俗谓黄河。又引《水经注》云，滹沱河又东自白马渠出，[盖《滹沱》篇佚文。]即此入漳水之白马河也。今饶阳县南有古黄河，两岸有古堤，盖白马故渎矣。又东南径武邑郡北，守敬按：即上文魏所置之武邑郡。而东入衡水，谓之交津口。守敬按：
《通鉴》梁普通七年，葛荣北趣瀛州，魏广阳忠武王深自交津引兵蹑之，即此。胡氏以清漳入浊漳之交漳口当之，非也。又陈天嘉三年齐平秦王彦单骑北走，至交津，获之。《注》引此文不误。
衡漳又东，径武邑县故城北，会贞按：前汉县属信都国，后汉、魏属安平。王莽之顺桓也。晋武帝封子于县，以为王国，会贞按：《晋书 武帝纪》，太康十年，徙南宫王承为武邑王。据《御览》一百九十九引《晋起居注》，武帝诏安平献王孙承，昔以父早亡，不建大祚，以县封之。今以三县封为武邑王。则承非武帝子，此《注》误子字，当作安平献王孙承六字。后分武邑、武隧、观津为武邑郡，治此。赵云：《晋志》无武邑郡。《地形志》，武邑郡，晋武帝置。又云，魏所置。《注》前后两仍其说，宜以此文为正也。守敬按：《晋志》无武邑郡，盖脱。郦氏上云魏所置，谓魏移郡于武强也。赵氏未检得《寰宇记》，后魏皇始三年，自武邑县移武邑郡于武强之文。故以郦氏为两歧。会贞按：《寰宇记》武邑县下，晋太康十年，于此置武邑郡。《地形志》武遂、灌津、武邑，并云，晋属安平，后属武邑，后魏移郡于武强，[见上。]武邑县仍属，即今武邑县治。
衡漳又东北，右合张平口故沟，上承武强渊，会贞按：《地形志》，武强县有武强渊。《元和志》、《寰宇记》并云，武强湖在武邑县北三十二里。唐、宋武邑县，即今县治。渊之西南，侧水有武强县故治，会贞按：《元和志》，晋置武强县，惟谓属武强郡，则非。晋无武强郡，当武邑郡之误。《寰宇记》则谓属长乐国，后魏县徙。故治在今武强县西南二十五里。故渊得其名
焉。《东观汉记》曰：光武拜王梁为大司空，以为侯国。会贞按：辑本《东观汉记》，失采此文。《后汉书 王梁传》，擢拜梁为大司空，封武强侯。考汉严不识已封武强侯，而两汉无武强县。惠栋《后汉书补注》，疑是乡亭之名。耆宿云，邑人有行于途者，见一小蛇，疑其有灵，持而养之，名曰担生。长而吞噬人，里中患之，遂捕系狱。担生负而奔，邑沦为湖，县长及吏咸为鱼矣。今县治东北半许落水。《笺》曰：谢云，宋本作半里许。戴、赵增里字。守敬按：明抄本作半许，谓：只一半落水也，不曾有里字。《御览》六十六引此作半许里。亦非。渊水又东南，结而为湖，又谓之郎君渊。耆宿又言，县沦之日，其子东奔，守敬按：《寰宇记》其子，作令之子。又陷于此，故渊得郎君之目矣。渊水北通，谓之石虎口。又东北为张平泽，泽水所泛，北决堤口，谓之张刀沟。北注衡漳，谓之张平口，亦曰张平沟。水溢则南注，朱《笺》曰：沟水溢三字，古本、宋本俱无，今吴本增之。水耗则辍流。
衡漳又径东昌县故城北，守敬按：前汉县属信都国，后汉废，在今武邑县东北二十八里。《经》所谓昌亭也，王莽之田昌也，俗名之曰东相，朱脱曰字，戴增，赵据吴本校增，守敬按：《大典》本、黄本并有曰字。盖相昌声韵合，故致兹误矣。西有昌城，昌城县详
前。故目是城为东昌矣。
衡漳又东北，左会滹池故渎，谓之合口。衡漳又东北，分为二川，全川作北。一水右出即柏梁溠，详下。当其水泆《笺》曰：谢兆申云，旧本作决，吴本作泆，水荡泆也。会贞按：《大典》本原作泆。处，名之曰李聪涣。
又东北至乐成陵县，全云：此三字县也，是《水经》特笔，以见县本以乐成陵三字结名，与史志可参异同。《阴沟水》篇有《乐成陵令许婴碑》。赵云：按《注》云，陵字是桓帝所加，此亦《经》文晚出之证。守敬按：《经》作于三国魏人，证据确凿。赵氏尚未见及，故有此说。别出北。赵据《注》衡漳于县无别出之渎，北下落渎字。戴又移北字于别字上，属县字读。会贞按：皆非也。凡称渎者俱《注》文，《经》无是称。衡漳于此方至乐成陵地，尚未过乐成陵城，本无南北之可言。且后《注》明谓径乐成县南，亦不得云北，皆当仍原文为是。
衡漳于县无别出之渎，出县北者，朱脱出字，赵云：县上落出字，全、戴增同。乃虖池别水，分虖池故渎之所缠络也。会贞按：《汉志》乐成，虖池别水首受虖池河，是也。一称滹沱别渎。滹沱别渎注清河，见《淇水注》。
衡漳又东，分为二水，左出为向氏口，渎水自此决出也。朱讹作沟水自始决水
也，《笺》曰：始，宋本作此。戴改此，并改沟作渎，改水作入。赵改同，云：沟水当作渎水，即虖沱故渎也。守敬按：改沟水为渎水，是也。但作决入，则与上出字戾，当作决出方合。谓虖池故渎自此决出为别水也。今订。
衡漳又东，径弓高县故城北。守敬按：两汉、魏属河间国。晋省。《地形志》，阜城有弓高城。在今景州东北四十里。汉文帝封韩王信之子韩隤当朱讹作高帝封韩信兄子韩隤当，全作景帝。赵引沈氏说辨其误云：《汉表》是文帝十六年封，《信传》是十四年封，非高帝。黄慎中本作景帝，亦非，且是信孽子，非兄子也。今依戴改。会贞按：《史表》作颓，此从《汉表》。为侯国，王莽之乐成亭也。赵云：按《汉志》，河间国分《注》，莽改乐成为陆信，弓高为乐成。今本落亭字。当以《水经注》补之。守敬按：汪远孙《校汉志》云，莽改乐成为陆信，又改弓高为乐成，乐成下不应有亭字，以赵说为非。然则此衍亭字。
衡漳又东北，右合柏梁溠，水上承李聪涣，李聪涣见上。东北为柏梁溠，东径蒲领县故城南。朱蒲讹作扶，全、赵、戴改。汉武帝元朔三年，封广川惠王子刘嘉朱无惠字，全同。赵云，按《王子侯表》是惠王，戴增惠字。为侯国。朱《笺》曰：按《史记》，刘嘉封蒲领侯。会贞按：《汉表》同。《地理风俗记》云：修县西北八十里有蒲领乡，故县也。守敬按：前汉县属渤海郡，后汉废，在今阜城县东北十里。赵云：《寰宇记》阜城县下云，故蒲领城。《水经》云，今沧州鲁城
县东北六十里，漳河西岸，又有北蒲领故城，盖因汉末黄巾之乱，有蒲领人流寓于彼，遂立此城。今本无之。会贞按：鲁城，隋县，非郦氏所及。乐史此条，不足为据，故全氏取西岸以下二十九字补入正文，失之。又东北，会桑社枝津，朱社讹作杜，下同。《笺》曰：宋本作社。全、赵、戴改。桑社枝津详下。又东北，径弓高城北，又东，注衡漳，谓之柏梁口。
衡漳又东北，右会桑社沟，沟上承从陂，陂详下文。世称卢达朱脱称字，《笺》曰：宋本作世称卢达，全、赵、戴增。从薄，亦谓之摩诃河，朱讹作诃摩河，全、赵同，而赵辨之曰：按此即《汉志》代郡卤城县下之从河也。诃摩当作摩诃，梵语谓大为摩诃，盖言大河也。戴乙作摩诃。守敬按：赵解摩诃，是也。而牵涉《汉志》卤城之从河则非。《汉志》之从河，乃泒河之误，即今之沙河，详见余《晦明轩稿》。且其水至文安入海，亦不经此地。今景州北有千顷诸洼，为沮洳之区，当即此《注》之从陂矣。东南通清河，会贞按：此句是虚言，下之从陂南出，东合清漳，方是实叙。西北达衡水。会贞按：《淇水注》谓清河左与衡漳枝津故渎合，则必有自横漳分出之水，下会清河，而此《注》但云从陂通清河，不叙自横漳分出之水，似与《淇水注》不相应。寻绎再四，乃知所言西北达衡水，即浑含自衡漳出之水在内也。春秋雨泛，漳泽津渚，今戴以此五字为衍文，删之。观津城北方二十里，尽为泽薮，盖水所锺也。其渎径观津县故城北，守敬按：前汉县属信都国，后汉、魏属安平，晋初
属安平。旋属长乐，后属武邑。后魏曰灌津，仍属武邑，在今武邑县东南三十里。乐毅自燕降赵，封之于此邑，号望诸君。守敬按：见《史记 乐毅传》。王莽之朔定亭也。又南屈，东径窦氏青山南，侧堤东出。青山即汉文帝窦后父少翁冢也，少翁是县人，朱少翁是三字，作即是二字。《笺》曰：謝兆申云，宋本作少消冢也，消即是縣人， 謂宋本訛，當作少翁是。戴依《笺》改，全、赵作翁即是。赵云：按《唐书 宰相世系表 窦建德传》，窦后父安成侯充今误本《水经注》作少消。《寰宇记》引《隋图经》作后父青。《旧唐书 窦建德传》，遣使往灌津，祠窦青之墓。青是其名，消乃青之误文。而下云民号青山，或山以人名受氏也。会贞按：《书钞》九十四引《三辅决录》[当是《决录 注》。]则云，窦后父名猗。遭秦之乱，渔钓隐身，朱渔作鱼，赵改渔，云，刘昭《郡国志补注》引《决录注》作渔。全、戴改同。坠渊而死。景帝立，后遣使者填以葬父，起大坟于观津城东南，故民朱作名，《笺》曰：旧本作民，戴、赵改。守敬按：《大典》本、明抄本并作民。号曰青山也。会贞按：《续汉志 注》及《史记 外戚世家 索隐》引《决录 注》，略同。《地形志》，灌津有窦氏冢。《寰宇记》引《隋图经》，观津东南三里，窦青冢，高三十余丈，周回千步。《括地志》，窦少君墓在武邑县东南二十七里。唐武邑县即今县治。又东径董仲舒庙南。仲舒，广川人也。守敬按：见《史记 儒林传》。世犹谓之董府君祠，会贞按：《地形志》，修县有董仲舒祠，在今景州西南。春秋祷祭不辍。旧沟又东，径修市县故城北。朱《笺》曰：谢兆申云，宋本作循市县。 案，
《汉志》修市县，应劭《注》云，修音条。守敬按：修、循，古书多错出，又沟，全、赵改渎。汉宣帝本始四年，封清河纲王子刘寅为侯国。朱《笺》曰：《汉书 王子侯表》，封清河纲王子寅为修市侯，而《诸侯王表》作《清河刚王》。王莽更之曰居宁也，俗谓之温城，非也。守敬按：《春秋繁露 五行对》，河间献王问温城董君，则温城自古，似不得谓为俗称。《地理风俗记》曰：修县朱作循，下修县同。全、赵、戴改修县，详《淇水注》。西北二十里，有修市城，故县也。守敬按：前汉县属渤海郡，后汉废，在今景州西北二十里。又东会从陂。陂水南北十里，东西六十步，子午潭涨，渊而不流，亦谓之桑社渊。从陂南出，夹堤东派，径修县故城北，东合清漳，会贞按：此即《淇水》篇所谓清河左与横漳枝津故渎合也。而此变称清河为清漳者，《淇水》篇云，漳水注白沟，谓之利漕口，自下清漳、白沟、淇河，咸得通称故也。漳泛则北注，泽盛则南播，津流上下，互相径通。朱通作道，戴、赵改。从陂北出，东北分为二。一川北径弓高城西，朱无一字，戴以川字上属，增一川二字，赵增一字。[四九]会贞按：此一川即桑社枝津。弓高县详前。而北注柏梁溠。柏梁溠详上。会贞按：此水注柏梁溠，即上所云柏梁溠会桑社枝津也。一川东径弓高城南，会贞按：此一川即桑社沟正流。又东北，杨津沟水出焉。朱杨作阳，全、赵亦作阳，戴改，下同。又沟讹作清。《笺》曰：朱本作沟。全、赵、戴改。杨津沟水详下。左渎北入衡漳，谓之桑
社口。朱讹作阳决口，全、赵改决为津。戴谓左渎北入衡漳谓之阳决口十一字，系后条《注》文讹舛在此，删之。会贞按：此从陂北出之水，从陂亦谓之桑社渊，因名水为桑社沟。上称衡漳右会桑社沟，即桑社沟入衡漳，则此口乃桑社口也。杨津口尚在下，全、赵既失检，戴不知有误字，以为与后复，将二语删之，则桑社北出之水无归宿，且与上衡漳右会桑社沟不相应。今改作桑社口，则无不合矣。桑社沟在杨津沟之左，故称左渎。
衡水东径阜城县阜城县详下。故城北，乐成县故城南，赵云：乐成，两汉为河间国治，至桓帝始加陵字，此文尚仍旧称，说见下。河间郡治，《地理志》河间国下。曰，故赵也。汉文帝二年，朱脱此二字，赵增云：黄本有二年字，考《汉志》良是。全、戴增同。别为国。应劭曰：在两河之间也。守敬按：《汉志》河间国，颜《注》引应说同。景帝二年，封子德为河间王，是为献王。朱二讹作九。沈炳巽曰：是二年。守敬按：《史表》，景帝二年，立子德为河间王。《五宗世家》亦作二年，《汉书》本传同，今订。王莽更名郡曰朔定，县曰陆信。褚先生曰：汉宣帝地节二年，朱作三年，戴、赵同。沈炳巽曰：《汉表》作二年。守敬按：《霍光传》亦是二年。封大将军霍光兄子山为侯国也。赵云：按此是褚《表》之缪，而道元误承之者。褚先生云，乐成侯霍山，《索隐》曰，《表》在平氏，《志》属南阳。今按《汉表》，霍山封乐平，非乐成也。《表》云，东郡，后褚先生又云，乐平侯许翁孙，而小司马无说。《汉表》，许延寿封乐成侯，翁孙疑是延寿字，故表云平氏。平氏、乐
成均属南阳郡，南阳之乐成，其地无考，大约与平氏相近。《地理志》，南阳乐成下云侯国，而河间国之乐成无说，则非列侯食邑可知。第褚少孙去宣帝世不远，不应参错乃尔，抑或后人传写之误，使两家封邑对换一字，道元引之，小司马释之，均未细核班《书》耳。然班固于霍山乐平封邑下云，东郡。《地理志》东郡清县，颜师古《注》引应劭曰，章帝更名乐平，则何以宣帝时即有此封，不可晓也。互见《漯水》篇。章帝朱讹作汉宣帝。戴、赵改章，戴又删汉字。守敬按：《大典》本、明抄本并作章。封子开于此。桓帝朱桓帝上亦衍汉字，赵同，全、戴删。追尊祖父孝王开为孝穆皇，守敬按：见《后汉书 章帝八王传》，王作皇，赵依改。以其邑奉山陵，守敬按：汉乐成陵在今献县治西南，土人呼为乐陵台。故加陵曰乐成陵也。朱脱成字，全、赵、戴增。守敬按：《魏志》，陵字为河间国治，[五〇]晋亦为国治，后魏属河间郡。《地形志》，乐成治河间城。《寰宇记》，汉乐成县在今乐寿县东南六十五里。后魏太和十一年，自故郡移河间郡及县西南一里乐寿亭故城，其年，郡又移理武垣城，是。《地形志》云县治河间城者，治故河间郡城。宋乐寿县即今献县治。今城中有故池，方八十步。旧引衡水北入城注池。池北对层台，全改层楼。守敬按：非也，基隍荒芜，安得有楼？基隍荒芜，示存古意也。
又东北过成平县南。朱南下有合清河三字，《笺》曰：吴本增此三字。赵、戴删。
衡漳又东径建成县故城南。朱漳作津，全、赵、戴改。按《地理志》，故属渤海郡。守敬按：
后汉县废，在今交河县东北。褚先生曰：汉宣帝五凤三年，封丞相黄霸为侯国也。朱宣讹作昭，五讹作元，《笺》曰：孙云，按《史记 功臣年表》，宣帝五凤三年，黄霸封建成侯。赵依改。戴沿朱之误，孔刻戴本亦误。然朱《笺》明引《史记 功臣表》以证其误，何亦不为订正？且《汉表》及《霸传》并在宣帝五凤三年。全云：本表在沛，而善长以为渤海。成平县故城在北，守敬按：前汉县属渤海郡，后汉、魏、晋属河间国，后魏属章武郡。《地形志》，成平治京城，有成平城。守敬按：《寰宇记》，景城县，[五一]汉旧县，属渤海郡，后汉省，后魏延昌二年，自今县南二十里徙成平县来理之。隋开皇十八年改成平为景城。则京为景之误。又平城上脱成字。盖后魏移成平县于景城，而县境有成平故城也。故城在今交河县东北，后魏县在交河东北六十里。汉武帝元朔三年，封河闲献王子刘礼为侯国，赵云：按《索隐》表在南皮，今《汉表》作平城侯礼又不云在南皮，皆为脱误也。王莽之泽亭也。城南北相直。衡漳又东，右会杨津沟水，水自泽朱作自泽水，吴管本作枝水，赵作自沟水。会贞按：上文杨津沟自桑社沟出，桑社沟自从陂出，此泽即指从陂，因桑社沟更溯其源。《注》有此例，则自泽水乃水自泽之误。戴改作水自陂，不知陂泽通称，不必改。《注》叙从陂，言泽盛则南播，其明征也。全从吴管本，改作自枝水，非。《注》此处无枝水。赵作自沟水，谓沟即杨津沟，亦谬。此当着杨津沟所从来，不得突言自沟水也。东径阜城南。《地理志》，渤海有阜城县，王莽更名吾城者，赵增也字。非《经》所谓阜城也。守敬按：前汉渤海郡之阜城，后汉移治昌城，晋复
故，[互见前昌城。]仍属渤海郡。后魏属章武郡，在今阜城县东二十二里。《经》之阜城，即后汉移治昌城之阜城，详前《注》。前已言渤海阜城在东昌之东，非《经》之阜城，此因实叙阜城之地而申言之。建武十五年，守敬按：《后汉书 王梁传》在十三年。世祖更封大司马王梁为侯国。杨津沟水又东北，径建成县左，入衡水，谓之杨津口。全云：谓之阳水津口六字与上复出，今删。会贞按：各本津上皆无水字，不知全氏所据何本？此正杨津沟入衡漳之口，全氏不知上杨决口为桑社口之误，反谓此句复出而删之，疏矣。
衡漳又东，左会虖池别河故渎，赵云：按《汉志》，勃海郡成平县下云，滹沱河，民曰徒骇。又河闲国乐成县，虖沱别水首受虖沱河，东至东光入虖沱河。又，弓高县下云，滹沱别河首受虖河，东至平舒入海。代郡卤城下云，虖沱河东至参合入虖沱别。按别下脱水字，以《汉志 注》并《水经》验之，可证也。会贞按：《汉志》系虖池别水于乐成，系虖池别河于弓高，乐成在衡漳北，弓高在衡漳南，衡漳即古虖池正流，则虖池别水在虖池之北，虖池别河在虖池之南，近儒多谓别河在虖池北，盖此《注》左会二字误之也。不知别河在衡漳南，《注》当本作右会，传钞者讹右为左耳。又《汉志》，虖池别水入虖池河，虖池河入虖池别河，虖池别河入海。所谓虖池别者，指虖池别河，无河字亦通。[五二]赵谓别下脱水字，误以为指虖池别水，与《汉志》戾矣。《水经注 虖池》篇虽佚，而此《注》前云，衡漳左会虖池故渎，则衡漳即虖池。此云衡漳右会虖池别河故渎，即《汉志》所谓虖池河入虖池别也。赵氏观《汉志》、《水经注》未审。
又东北合清河，朱合作入，全、戴同，赵据胡渭校改。守敬按：《通鉴》晋太元十三年，《注》引此亦作入，合观下文清河、漳水仍合流，则改合是也。谓之合口。会贞按：《淇水注》清河北径北皮城东，左会滹池别河故渎，谓之合口，即此也。《地形志》，浮阳西接漳水，衡水入焉，今谓之合口。又径南皮县之北皮亭，亭详《淇水注》。而东北径浮阳县西，县详《淇水注》。东北注也。朱作注之，全、赵同，又东上，全补浮水二字，赵从之。守敬按：《注》叙衡漳正流，非谓浮水，且《淇水》篇明云，浮水故渎自清河出，东注于海。衡漳既与清河合流，则衡漳即清河，安得谓浮水注衡漳？与水道亦相反。盖此句无脱文，惟之为也之误，戴但改之作也，是矣。
又东北过章武县西，又东北，过东平舒县南，东入海。朱平舒上无东字，全、赵、戴同。会贞按：两《汉志》及《晋志》皆作东平舒。《地形志》始作平舒，故巨马河《经》文称东平舒，此脱东字，今增。
清、漳守敬按：此所云清、漳，谓清河、衡漳二水也，全、赵认为出少山之清漳，则大误矣。详后。径章武县故城西，朱径作自，全、赵同，戴改。章武县详《淇水注》。故濊邑也。濊邑互见《淇水注》。枝渎出焉，谓之濊水。全氏引《寰宇记》，濊水一名石臼水，又谓之鹿水，出行唐东，入博陵，谓之木刀沟，一谓之袈裟水，又从此过石山，入呼沱河。守敬按：濊水在行唐，而章武亦有濊水者，盖濊水旧与虖池同流，出于行唐，而章武复见濊名，犹《注》称浮阳之浮水，信都之绛水也。濊水互见《淇水
注》。东北径参户亭，分为二渎。应劭曰：平舒县会贞按：县详下，平上当有东字。西南五十里有参户亭，故县也。守敬按：《地理风俗记》之文，汉县属渤海郡，后汉废，在今青县西南。世谓之平虏城，枝水又东注，谓之蔡伏沟。又东，积而为淀。一水径亭北，又径东平舒县故城南。代郡有平舒城，故加东，守敬按：《汉志》东平舒，师古曰：代郡有平舒，故此加东。《地理志》勃海之属县也。守敬按：后汉县改属河间国，魏尝属章武郡。《晋志》，章武国治东平舒。《寰宇记》，大城县本汉东平舒县，晋于此置章武国。互见《淇水注》。《魏土地记》曰：章武郡治。守敬按：魏因晋之旧。《地形志》作平舒县，属章武郡，不言郡治，略也。即今大城县治。故世以为章武故城，非也。守敬按：章武故城在今沧州东北八十里，不得在此，而《地形志》平舒有章武城，当为俗称，故郦氏驳之。又东北，分为二水。一水右出为淀，戴淀改淀。一水北注呼池，朱《笺》曰：一作滹沱，全从之，戴作滹沱。会贞按：此呼池乃汉后改流之呼池，其详盖在阙卷中，非虖池别河故渎与衡漳合流者也。谓之濊口。清漳乱流，而东注于海。全、赵清漳上增与字，非。赵云：按《汉志》则浊漳自邺以下，皆清漳之流，而《水经注》皆以为浊漳，与《汉志》戾。至此忽叙入清漳，盖欲应《汉志》浊漳入清漳，清漳入河之河。然不云入河，而云入海，是又与《汉志》异。今《清漳注》尾又缺，而无以辨之。守敬按：赵氏说误。郦氏于衡漳入清河之后，一言清漳径
章武故城西，再言清漳乱流注海，盖以清河、漳水合流，故称清漳乱流，非附会《汉志》也。且东汉以后之河，不至此入海，赵氏岂忘之耶？《注》就《经》行文，又何得怪其与《汉志》异？戴氏无说，当是已解郦氏之意。
　清漳水
清漳水出上党沾县西北少山大 谷，朱 讹作黾。赵改 ，云：《汉志》北地郡有大 县。师古曰， 即古要字。是《注》亦云大要谷，可互证也。全改 同，戴作要，则依今字直改矣。《山海经》，清漳水出少山。《汉志》，沾大 谷，清漳水所出。此《经》兼采二说。郭璞称清漳出少山大要谷，[五三]盖又本《经》为说。《元和志》，少山一名河逢山，在乐平县西南三十里。《福地记》曰，河逢山高八百丈，可避兵水，此即恒山之佐命也。在今平定州西南。南过县西，又从县南屈。
《淮南子》曰：清漳出揭戾山。赵、戴揭改谒。守敬按：《墬形训》文作楬。高诱云：山在沾县。今清漳出沾县故城东北，县详下。守敬按：故城在今平定州南八十里。俗谓之沾山。朱作漳山，赵同，戴改。会贞按：漳山无征，而清漳出沾山大要谷，见《说文》，惟不宜以为俗称。若俗谓二字作亦谓则合矣。《地形志》乐平有沾岭。《元和志》，沾岭在乐平县西三十里。《寰宇记》，在县西南二十里。在今平定州西南。后汉分沾县为乐平郡，朱脱后字，赵同，全、戴增。治沾县。守
敬按：《晋志 序例》，魏武置十二郡，其一乐平。《地形志》，乐平郡，汉献帝置，并与《注》合。又《晋书 文帝纪》，魏甘露三年，天子以乐平等郡，封帝为晋公，则魏仍有此郡。而《晋志 序例》又云，乐平为晋武所增置。乐平郡下云，晋太始中立。《通典》、《元和志》、《寰宇记》亦云晋立，盖传闻异辞。《地形志》，真君九年，徙郡治太原。孝昌二年，复，治沾城。则郦氏时仍还故治矣。水出乐平郡沾县界。故《晋太康地记》曰：乐平县，旧名沾县，朱作清漳县，全、赵删县字。戴改作沾县。守敬按：古无清漳县，戴改是也。《魏志 管宁传》，张珔居上党，并州牧高干表除乐平令。干领并州在建安十年，是后汉末已并乐平郡置县。《元和志》、《寰宇记》谓晋置，误。又《晋志》有乐平、沾二县，各书不言晋有废省，而《太康地志》则云，乐平县旧名沾县，下文即称汉之故县，则非沾县不足以当之。或太康时已并沾县于乐平，旋复置，故《晋志》两县并立欤？《地形志》太原郡沾县，二汉属上党，晋属乐平，真君九年，罢乐平郡，属焉。乐平郡乐平县，晋属，真君九年并沾，是郦氏时无乐平，沾县则度属太原郡，别无徙置新城。而郦氏两称沾县故城东，驳《经》过沾县西之文，以《太康地志》有沾县改乐平之说，《水经》在太康之前，故不得不称故城，非郦氏时别有新城也。此与他县称故城异旨。乐平城今在平定州东南，即乐平州判治。汉之故县矣。[五四]其山亦曰鹿谷山。会贞按：浊漳水出鹿谷山。清漳所出之山，亦称鹿谷，他无所见。此句疑是后人所加。水出大要谷，南流径沾县故城东，不历其西也。守敬按：此驳《经》南过县西之说。又南径昔阳城。《左
傅 昭公十二年》，晋荀吴伪会齐师者，假道于鲜虞，遂入昔阳。杜预曰：乐平沾县东有昔阳城者是也。守敬按：《左传 正义》引刘炫《规杜》，以为齐在晋东，伪会齐师，当自晋而东行也。假道鲜虞，遂入昔阳，则昔阳当在鲜虞之东也。今按：乐平沾县在中山新市西南五百余里，何当假道于东北之鲜虞，而反入西南之昔阳也？既入昔阳，而别言灭肥，则肥与昔阳不得为一，安得以昔阳为肥国之都也？昔阳即是肥都，何以复言巨鹿下曲阳有肥累之城？疑是肥名取于彼也。肥为小国，境必不远，岂肥名取巨鹿之城，建都于乐平之县也？十五年，荀吴伐鲜虞，围鼓。杜云，鼓，白狄之别，巨鹿下曲阳县有鼓聚。炫谓肥、鼓并在巨鹿，昔阳即是鼓都，在鲜虞之东南也。二十二年《传》云，晋荀吴使师伪籴者，负甲以息于昔阳之门外，遂袭鼓灭之，则昔阳之为鼓都，断可知矣。自刘炫《规杜》以后，无不集矢于杜征南者。《书 正义》虽为辨护，亦不得要领。顾亭林疑之而未下断语。[五五]徐善、顾栋高、全祖望、洪亮吉亦直斥之。顾景范调停之，终无解于沾县在新市之南，下曲阳在新市之东。余展转推求，乃知乐平沾县之昔阳，非杜《注》也。其证有六。《左传 昭公十二年》，晋荀吴伪会齐师者，假道于鲜虞，遂入昔阳。杜《注》，鲜虞，白狄别种，在中山新市县。新市去下曲阳不远，一证也。杜《注》，昔阳，肥国都。[其《释例》亦云肥都。]不云鼓都，二证也。秋八月灭肥。杜《注》，肥，白狄也，巨鹿下曲阳县西有肥累城。肥累城去沾县甚远，三证也。十五年，晋荀吴帅师代鲜虞围鼓。杜《注》，鼓，白狄之别，巨鹿下曲阳有鼓聚。是鼓都为鼓聚，非昔阳城，四证也。二十二年，荀吴略东阳。杜《注》，晋之山东邑，魏郡广平以北。此非下曲阳不足当之，五证也。使师伪籴者，负甲以息于昔阳之门外。
杜《注》，昔阳故肥子都。此刘炫误认昔阳为鼓都之据。而杜《注》仍称故肥子都者，以合十二年《注》，绝不以为鼓都，六证也。《传》文遂入昔阳之后，即云八月灭肥，则昔阳非肥都而何？若是鼓都，不可通矣。其后二十二年灭鼓之役，则肥已灭于十二年，时昔阳已为晋有，故不妨言师伪籴者负甲以息于昔阳之门外，以其去鼓国不远，故伪籴使之不疑，若是鼓都在国门外，不可伪矣，其云故肥子所都，下一故字，可知非当时肥子所都也。而灭肥下《注》，下曲阳有肥累城者，此为灭肥之后，时人所称名，即刘炫所谓疑是肥名取于彼也，不得其昔阳先为肥都也。是则昔阳、鼓聚、肥累城，皆在下曲阳，杜已明注之。鲜虞、鼓国、肥国，皆白狄小国，相为比邻，焉有乐平沾县昔阳之说自相矛盾乎？此必由浅人见《图经》乐平沾县有昔阳城，遂以续于杜《注》肥子都下，不知其相违反。幸杜《注》原文尚未改，使吾得以寻求，知为羼入，亦一快也。征南有灵，亦当惊知已于千古矣。然郦善长于遂入昔阳下，删去杜《注》昔阳肥都，以便其昔阳在沾县之说。刘炫则坐实昔阳为鼓都，二人皆地学大家，尚不能辨此。使征南受诬千载，可叹也。然其致误之由，始于应劭。《汉志》下曲阳，应劭曰，晋荀吴灭鼓，今鼓聚昔阳亭是也。以鼓聚、昔阳亭合之为一，《十三州志》遂沿其误。而司马彪《郡国志》则云，下曲阳有鼓聚，有昔阳亭。分之为二，似亦知鼓聚为鼓国，昔阳亭为肥国者。人知以沾为阳之误，而不知以昔阳为鼓都之误，人知昔阳为鼓都可说，而不知遂入昔阳灭肥为鼓都，不可说也。其水又南，得梁榆水口。会贞按：《隋志》武安有榆溪。水出梁榆城会贞按：城在今和顺县西北。西大 山。会贞按：今和顺县西北四十里，有石猴岭，即大 山，梁榆水所出也。水有二源。北水东南流，径其城东南，注于
南水。南水亦出西山，东径文当城北，会贞按：城当在今和顺县西。又东北径梁榆城南，即阏与故城也。秦伐韩，戴改韩作赵，守敬按：非也。详下。军于阏与。守敬按：阏与本赵地。《赵奢传》有军于二字，此脱，今补。惠文王使赵奢救之。朱救作敌，《笺》曰：宋本作救，或作攻。戴、赵改救。奢纳许历之说，破秦于阏与。守敬按：见《史记 赵奢传》。谓此也。司马彪、袁山松《郡国志》，并言湼县有阏与聚。守敬按：《史记 正义》言阏与，引诸家说不能决。《赵世家》，秦韩相攻，而围阏与，赵使赵奢击秦，大破秦军，即《赵奢传》所云秦伐韩军于阏与者也。似阏与为韩地，然观《奢传》秦将言，奢军去国三十里而军不行，乃增垒，阏与非赵地也。[意谓奢去阏与甚远，秦必破阏与，其地非赵所能有也。]又证以《魏世家》，昔者魏伐赵，拔阏与，不能取。又证以《赵策》，胡易伐赵，攻阏与，赵奢将，救之，皆此一地。又证以《秦本纪》，昭襄王之三十八年，攻赵阏与，则阏与实赵地，但与韩境相接耳。本秦伐韩，故史云，秦、韩相攻，溯其始也。而波及于赵地，故史又云，秦攻赵地阏与也。此《注》本《赵奢传》立说，而脱军于二字，则阏与为韩地矣，与《奢传》不合。戴竟改作赵，亦与《赵世家》不合，当仍史作秦伐韩军于阏与为是。郦氏合阏与聚、梁榆为一，其说是也。其地在今和顺、榆社之间，于汉晋时属沾县，于赵时属武安，故《赵奢传》言秦军武安西也。《隋志》谓在隋之武安，已为非是，《元和志》、《史记 正义》更谓在武安西南五十里，若然，则去邯郸不过百余里，何须卷甲二日一夜至，而仍去阏与五十里乎？皆由不悟史迁武安
西之文，所包甚广，不得于隋唐之武安求之也。阎若璩分在涅县者为韩地，在和顺者为赵地，其说亦非。黄仪据后世方志，谓阏与有四，尤非。会贞按：今本《郡国志》，涅有阏与聚，与此同。然《史记 淮阴侯传 索隐》引司马彪《郡国志》，上党沾县有阏与聚，云，沾音他廉反，则小司马所见《郡国志》有阏与聚四字，确在沾县下。郦氏所见当同。考《郡国志》，沾、涅二县并属上党。沾、涅二县紧相连，盖有阏与聚四字，本在沾下，迨传抄既久，错入涅下，校郦书者不知其误，反据改此《注》作涅县有阏与聚耳。知然者，清漳出沾县，则梁榆水必亦径沾县，故《注》引于此。证以《元和志》、《寰宇记》及《御览》一百六十三引《十道志》，并云和顺县本汉沾县地，[五六]即阏与邑。可见《郡国志》本作沾。涅县在武乡县西五十五里，为武乡水所径，距沾县甚远，安得为清漳水所径？又《汉书 韩信传 注》，孟康曰，阏与在上党湿县。而《史记 秦本纪 集解》引孟康曰，在上党涅县西，皆沾字之误。卢谌《征艰赋》曰：访梁榆之虚郭，朱《笺》曰：谢云，宋本作虚鄣。赵云：按《寰宇记》是郭字，《通鉴 注》引此文同。戴改虚作●。吊阏与之旧都。朱都作平，全、赵，戴改。守敬按：《寰宇记》引作都。桓亦云，阏与，今梁榆城，是也。朱《笺》曰：桓字误，似是松字，谓袁松也。全云：非也，盖是袁豹。赵依改作袁豹，戴改作阚骃。守敬按：原本只一桓字，并无袁字，朱疑为袁松，已属无据。全谓是袁豹，则两字均不近矣。戴作阚骃亦臆断，不如存疑为是。汉高帝八年，封冯解散朱《笺》曰：散，宋本作敢。守敬按：《史表》作敢，《汉表》作散。为侯国。朱为下衍阏氏二字，盖本《侯表》，全、赵同。全云：阏氏非阏与，《侯表》有误
文。《索隐》曰，在安定，亦非。赵云：按《史》、《汉表》之阏氏，《索隐》以为安定，盖即《地理志》安定郡之乌氏县也。《续志》作乌枝，古篆文乌与于相似，后人又加一门，疑冯解散之封宜在彼。戴删阏氏二字，云：当是后人据《史记》所增。守敬按：郦氏引证于此，所见《史表》当作阏与，司马贞往往不考《水经注》而妄为之说。其水左合北水，朱作右合此，《笺》曰：宋本作右合北水。全、赵从之，戴改左合北水。守敬按：戴改是也。北水又东南，入于清漳。
清漳又东南，与轑水相得，轑水出轑河县西北轑山，戴改轑河作轑阳，下同。守敬按：《隋志》，辽山县有萁轑水。《寰宇记》，辽阳水出八赋岭。辽阳水即轑水。《和顺县志》，八赋岭在县西北一百二十里，即轑山也。南流径轑河县故城西南，赵云：按轑山当作轑阳。《河东图》云汉为涅县地，后汉于此置阳河县，俱属上党郡。晋改为轑阳县，属乐平郡。后魏太武并入武乡。明帝改轑阳为辽阳。隋初，改置辽山县，属并州，因县西北轑山为名。《注》中轑河之名，不知何昉？《元和志》云，后汉于此置轑河县，今《续志》无之。守敬按：《元和志》钞本，汉上党县地，后汉于此置轑河县。[赵所见本亦如此。]晋改为轑阳。今本《续汉志》无轑河县，盖脱。严刻本《元和志》误作阳河，盖混于《续汉志》上党之阳河，不知彼阳阿本前汉之县，在今凤台县，与此地不相接。赵引《河东图》作后汉置阳阿，误同。其云，轑山当作轑阳，尤非。将谓轑水不出轑山而出轑阳乎？《地形志》，辽阳县有辽阳城，此辽阳城谓晋改轑河为轑阳之故城，盖孝昌二年复置辽阳，县有迁徙，故云有辽阳城也。城在今辽
州北三里。东流至粟城，会贞按：粟城在今辽州东南，犹名粟城里。注于清漳也。赵云：《初学记》仪州下，[五七]引《水经注》曰，黄嵓水出辽山县西黄冈下。《寰宇记》，辽州辽山县下引《水经注》云，清谷口水，源出东北长山清谷，亦云，县西南黄岩山，轑水出也。今本无之。会贞按：清谷一条，明见《浊漳》篇，赵谓今本无之，失照。黄水亦见《浊漳》篇而无出黄冈下语，此盖彼篇之脱文，说详彼篇。
东过涉县西，屈从县南。朱涉讹作沙，全作涉而引何焯说，反谓涉乃沙字之讹。赵云：两《汉志》本作沙县，至三国时始有涉名。《魏书》云，太祖围邺，涉长梁岐以县降，是也，戴作涉。守敬按：《大典》本、明抄本并作涉，王念孙曰，郦氏引《汉志》，言漳水有涉河之称，是所见《汉志》本作涉。《元和志》，涉县本汉旧县，因涉河为名。《王子侯表》，离石侯。绾更为涉侯。今本两《汉志》作沙，皆形近致误。
按《地理志》，魏郡之属县也。守敬按：后汉亦属魏郡，魏、晋属广平郡，后魏废。《地形志》，刈陵有涉城。在今涉县西北二里。漳水于此有涉河之称，盖名因地变也。朱脱河字、盖字，赵据《寰宇记》引增。《地形志》刈陵有涉水。《元和志》，清漳水一名涉河，在涉县南一里。《金志》，涉县有涉水。《明志》，涉县南有涉水，则名称相沿不改矣。
东至武安县县详《浊漳水注》。南黍窖邑，入于浊漳。朱《笺》曰：谢云，此下疑脱《注》。守敬按：宋本亦无《注》。《山海经》郭《注》，至武安县南暴宫邑，入于浊漳。暴宫为黍窖之误，[五八]黍窖邑无考。
校记
[一]　「《说文》作发鸠」　按：《说文 漳》下作「浊漳出上党长子鹿谷山，东入清漳，从水，章声」，与郦《注》合。而《水经》言「浊漳水出上党长子县西发鸠山」则不同。《说文 涷》下作「水出发鸠山，入于河，从水，东声。」似不宜与《山海经》、《淮南子》牵连书之。下文明言涷水注漳水，则「涷」非「漳」也。
[二]　「《地形志》，长子有鹿谷山」　按：《地形志》并州上党郡长子下云：「有廉山，浊漳出焉。」标点本《校记》引杨校据《水经 浊漳注》水出鹿谷山云：「此廉为鹿之误，并脱谷字。」
[三]　「戴氏往往以俗改古，以古改俗，失其真面，未免专辄，如罡改冈、●改要、虖池改滹沱、淀改淀之类，是也」　按：沈钦韩《水经注疏证 序》亦云。
[四]　「长子有辛城」　按：标点本《地形志》作「有幸城」。
[五]　「以《鲍宣传》知之」　按：《汉书 宣传》：「徙（宣）上党，遂家于长子」，阎氏故云。
[六]　「蓝水出其南东流入浊漳」　按：《地形志》「入」字，标点本据百衲本作「令」，南监本作「合」，校改为「合」，是也，当从之。
[七]　「铎辰赤狄别种」　按：是年《春秋经》书「晋人灭赤狄甲氏及留吁。」杜《注》云：「甲氏、留吁，赤狄别种。」《左传》则作「晋士会帅师灭赤狄甲氏及留吁铎辰」，杜《注》：「铎辰不书，留吁之属。」
杨氏混淆《经》、《传》及杜《注》，以释潞氏之属。其引杜《注》，不应有「铎辰」二字，今删。「表」为「辰」字之讹。
[八]　「绛水出屯留西南，东入海」　按：《括地志》屯留县下云：「绛水源出潞州屯留县西南方，东北流冀州入海。」
[九]　「胡渭最自负善读《水经》」　按：胡氏引《水经注》亦作「陈」，见《锥指》卷十三中之下，故全氏讥之。
[一〇]「从水东声」　按：此许氏说「涷」字。朱《笺》本讹作「漳声」，《疏》漏作校记。
[一一]「赵廷寿……遇其父德钧于西唐店。唐、汤音近」　按：《通鉴》二百八十《后晋纪》天福元年十一月有：「赵延寿遇德钧于西汤。」（页九一五三）胡《注》云：「欧《史》作西唐，薛《史》作西唐店。」而《通鉴》正作「西汤」可证。
[一二]「水出林虑县之仓石溪……《寰宇记》引此《注》作仓石溪」　按：检金陵局刻本《寰宇记》五十五作「仓谷」，此诸家改谷当据《寰宇记》。
[一三]「此必《大典》本戴改……」　按：《大典》本作「石」，不作「谷」，其一「石」讹作「食」。戴非据《大典》本。杨氏未见《大典》本，意改。（「此必《大典》本戴改……」十四字，今据台北本删。）
[一四]「结石修防」　按：坊，全、赵、戴本皆改作「防」。
[一五]「漳水于县南」　按：朱《笺》云：「谢云：宋本漳水下有径字。」
[一六]「《括地志》，三户津在相州，滏阳县界，当在今磁州西南」　按：孙辑本在相州安阳县界。滏阳属磁州，杨氏盖据《史记》「楚虽三户」下《正义》所引《括地志》作「滏阳」。《寰宇记》五十六磁州《序》云：「贞观元年废磁州，以滏阳成安属相州。」故《括地志》作「相州」是也，县当作「滏阳」，作「安阳」者误。
[一七]「盖非全文」　按：检《类聚》所存赋文，尚有以武、举、与三字为韵六句，郦《注》引宇字韵二句似在一节内。
[一八]「当是《大典》之误字」　按：《大典》本作「晏陂泽」，不如《疏》所说，此亦杨氏未见《大典》本之证。
[一九]「司空邺城围」　熙仲按：时曹操为司空（沈钦韩《疏证》亦云），陈琳为袁绍作檄，即作「司空曹操」，可证。
[二〇]「《方舆纪要》引《魏略》」　按：检《纪要》作「典略」。
[二一]「《邺中记》，石虎于魏武故殿」　按：《寰宇记》五十五作「故台」。
[二二]「奉常王叔治」　按：沈钦韩《疏证》云：「曹操建魏国，置九卿以太常为奉常。」
[二三]「北曰广德门」　按：此下钞脱「次曰 门」四字，今补。
  </div>
  <div class="pagination">
   <a href="水经注疏_page23.html">
    上一页
   </a>
   <span>
    ...
   </span>
   <a href="水经注疏_page19.html">
    19
   </a>
   <a href="水经注疏_page20.html">
    20
   </a>
   <a href="水经注疏_page21.html">
    21
   </a>
   <a href="水经注疏_page22.html">
    22
   </a>
   <a href="水经注疏_page23.html">
    23
   </a>
   <span class="current-page">
    24
   </span>
   <a href="水经注疏_page25.html">
    25
   </a>
   <a href="水经注疏_page26.html">
    26
   </a>
   <a href="水经注疏_page27.html">
    27
   </a>
   <a href="水经注疏_page28.html">
    28
   </a>
   <a href="水经注疏_page29.html">
    29
   </a>
   <span>
    ...
   </span>
   <a href="水经注疏_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
