<!DOCTYPE html>
<html>
 <head>
  <meta charset="utf-8"/>
  <title>
   吴中水利全书 - 第 88 页/共 96 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴中水利全书 - 第 88 页/共 96 页
  </h1>
  <div class="content">
   钦定四库全书
　　呉中水利全书卷十九　　明　张国维　撰考
　　考以考究水利典实诸公所搆字字并有根抵观者当悉心体会
　　宋
　　史【失名】京口河渠考
　　京口当南北之冲要控长江之下流国赋所贡军需所供聘介所徃来与夫商贾之舟辏江津入漕渠甚便利也惟郡境高昻势若赑负石鼇负水不可以潴北泄于江南注于毘陵失时不疏淤淀日甚嵗移月改流防舟胶纲运相衔轻涉湍涌繇五泻堰以济风涛倐警惴惴焉覆溺是虞其或应办聘使更属冬涸堰渠挽水转相添注劳费百倍嘉定癸酉采廷臣之议令漕臣至郡同守臣总领相度开濬利便以闻时史弥坚领郡事与运副呉铠总领钱仲彪沿渠按视得其源委葢渠自江口行九里而达于城之南门民居商肆夹渠而列渠岸狭不容咫畚土以贮于岸费省易集一雨濯之旋复填淤江干原有五闸通接潮汛樽节启闭粤从渠塞积嵗不开木圮石泐渠濬而闸启闸启而漕通是修闸不可以失时于是郡委壕寨官通行打量自京江至南水门共长一千八百六十九丈约总用濬渠修闸三十七万六千五百九十二工乃先理寛僻之地计地面积土之广狭以分濬渠节段之短长计积土背渠之远近以约日役工数之多寡又虑农事将举役民非宜官军徤捷器用利便宜委戎司庀其役规橅先定条列上闻都綂制刘元鼎具畚锸籍徒庸以俟命明年二月己亥报可截拨缗粟为庸直需乃决渠水立表识程功作侵渠而撤居者赈之役兵大集举锸如云守臣总领躬自劝劳都綂制日按行伍察其惰媮越四月庚戌运渠底绩濶至十余丈深至丈余闸之圯蠧者选材石更葺之自是巨防屹立海潮登应则次第启闭出纳浮江之舟拍岸洪流畅无留碍枻维楫舟人欢呼然后濬市河通桥梁兴澳港建邮亭修縴路功绪一新礼部侍郎李及弥坚皆有记记称曾孝蕴之功弥坚记云凡费钱二十四万五十四缗米一万八千八百八十一石
　　沈括至和塘考
　　至和塘自昆山县达于娄门凡七十里自古皆积水无陆途民颇病涉乆欲为长堤抵郡城泽国无处求土嘉祐中人有献计就水中以籧篨为墙栽两行相去三尺去墙六丈又为一墙亦如此漉水中淤泥实籧篨中候干则以水车畎去两墙间旧水墙间六丈皆留半以为堤脚掘其半为渠取土以为堤每三四里则为一桥以通南北之水不日堤成至今为利王执礼曰至和塘既成于至和二年立石其开濬水道已成塘陆涂尚未备至是始备岸未及成后郏亶所谓至和塘所以不逾一二年而坏也
　　明
　　韩邦宪广通坝考
　　广通镇在髙淳县东五十里世所谓五堰者也西有固城石臼丹阳南湖受宣歙金陵姑孰广徳及大江水东连三塔荡长荡湖荆溪震泽中可三五里颇髙阜春秋时呉王阖闾伐楚用伍员计开河以运粮今尚名胥溪及傍有伍牙山云左传襄公三年楚伐呉克鸠兹【今芜湖】至于衡山【今乌程】哀公十五年楚子胥子期伐呉王桐汭【今建平】盖繇此道镇西有固城邑遗址则呉所筑以拒楚者也自是湖流相通东南连两浙西入大江舟行无阻矣而汉唐来言地理家者遂以为水源本通桑钦水经云中江在丹阳芜湖县东南至会稽阳羡入于海前汉书地理志于丹阳芜湖注云中江出西南至阳羡入海应劭顔师古注溧阳云溧水出南湖后汉书郡国志芜湖中江在西孔頴达书义疏亦引汉史为证葢皆指呉所开者为禹贡三江故道耳后不知何时渐湮景福三年杨行密据宣州孙儒围之五月不解密将台蒙作鲁阳五堰拖轻舸馈军故得不困卒破孙儒鲁阳者银林分水等五堰坝左右是也坝西北有呉漕水言呉王行密所漕也至宋时不废故髙淳易泄民多垦湖为田者而苏常湖三州承此下流水患特甚宜兴人进士单锷采钱公辅议着呉中水利书以为筑五堰使宣歙金陵九阳江之水不入荆溪太湖则苏常水势十可杀其七八元祐中苏轼称其有水学并其书荐于朝详具东坡奏议中时用事者方欲兴湖田未之行也故永丰等圩官司所筑无虑数十万而固城石臼丹阳之间大抵多圩田矣宣和中待制卢襄奏罢湖田及言开银林湖为非切务于时田方属蔡秦韩诸将相家及行宫不便塞河卒未行也乾道中周益公南归录尚谓繇邓步东坝银树可通舟至固城黄池景定建康志及祥符图经亦谓濑水西承丹阳东入长荡湖足可徴胥溪尚通云元巴延攻临安三道竝进叅政阿拉哈攻破银树东坝至伍牙山败宋兵实出此道而河流亦就塞明兴髙皇帝定鼎金陵以苏浙粮运自东坝入可避江险洪武二十五年浚胥溪建石闸启闭命曰广通镇设巡检司税课司茶引所当是时湖流易泄湖中复开河一道而尚阻溧水胭脂冈乃命崇山侯凿山通道引湖水会秦淮河入于江于是苏浙经东坝直达金陵为运道云崇山侯者李新濠人也初以建孝陵功封侯焚石而凿之费油麻不赀石尽赤冈脊本易通有严氏者虑损其田以女赂侯故迂其路侯坐极刑死时洪武二十八年也文皇帝迁都于北运道废永乐元年苏人呉相五以水之为苏常患也引单锷议奏改筑土坝増设官吏嵗佥溧阳溧水人夫各四十看守自是宣歙诸水希入震泽矣而坝犹低薄水间漏泄舟行犹能越之正綂六年江水泛涨坝大决苏常潦甚国税无所出周文襄杨贺一大集夫匠重筑之钦降板榜如有走泄水利渰没苏松田禾者坝官吏处斩夫邻充军十二年张惠等奏复故河道勘行屡嵗未决成化四年普施奏阻之十二年牟都御史俸溧阳知县靳璋又议复常民张端又奏阻之大抵利塞者坝下诸郡利开者坝上也后车夫与商争利于陆行正徳七年绐都御史俞諌以税利乃令镇江府通判齐济舟督责増筑坝三丈自是水尽壅髙淳之圩田日就圮矣顾其时愬辞徃复在开坝未有言减税者里甲倾败其半嘉靖初宫保李公充嗣奉敇行询水利有白子俊者呈复坝河乃命应天府治中周某通判吕某勘行开濬会嵗歉止欧夏两抚台时程仪凤再愬之然意在通舟耳三十五年倭人冦商旅繇坝行者络绎不絶沿坝居者利其盘剥复自坝东十里许更筑一坝【即古分水堰处】两坝相隔湖水絶不复东今坝官及溧阳坝夫俱不存矣盖余他日按舆图原本山川金陵地脉歴闽浙逾东坝至茅蒋势本联络秦汉以前高淳固鱼龙之宅也自有胥溪三湖东归震泽民始得平土居稍稍垦湖田为业宋时烟火最盛今冬春水涸时湖中徃徃见砖石井阶盖旧民居云自筑坝以来水势壅遏田渐沦没多矣而赋额日増户口视前仅十之三则惟坝之故嘉靖戊戌覈田致虚悬米八千繇今而后田之将圮为湖者未有纪极也父老言湖底与苏州谯楼顶相平假令水涨时坝一决苏常便为鱼鼈当庚申辛酉间大浸稽天淳民纷纷欲掘坝会下坝偶决溧阳宜兴而下势若怀襄有以闻于华亭徐相国阶会知县方沂入觐召谕重禁之余时在京师韩子曰广通坝者所以障宣歙金陵姑孰广徳及大江之水使不入太湖者也自前代皆云中江故道近内阁王鏊记太湖以此一源最巨为苏常患而伍余福着三呉水利论亦谆切言之嗟乎以苏常湖松诸郡所不能当之水而独一髙淳为之壑其至于洪涨而废田也决矣而税又弗捐民何以堪之自苏轼单锷之言行所以为坝下诸郡者甚善而未有为坝上发明者余观淳民之日耗且困于虚粮也作广通镇坝考
　　王同祖三江考
　　禹贡曰淮海惟州三江既入震泽底定三江震泽皆在今苏州境昔大禹治水东南见于经者止此两言而东南水利之源古今治水之法悉寓于此然三江之説汉唐以来考究论辨互异或诸儒未尝亲歴其地沿访其迹但据书传所记附以臆説遂使圣经微防舛而不明三江故道混而莫辨今按三江既入震泽底定言三江入海则震泽之水不为害而致定也三江盖皆西通震泽而东流入海禹时洪水滔天震泽之水必泛滥怀襄为州大患故禹之治之也因东流之势决排壅塞使水繇三江入海故言震泽底定以明不为害也孔安国释经曰三江已入致定为震泽盖谓三江水入太湖故定为震泽也及其释嶓冡导漾至东滙泽为彭蠡东为北江入于海则曰自彭蠡江分为三入震泽遂为北江而入海释岷山导江至东为中江入于海则曰有北有中南可知矣遂以北江中江南江为三江其谓繇震泽而入海者与前注相背夫始言三江入震泽此则自度震泽下流终入于海故复言震泽又分三江而入海其失得较然矣虞氏志林曰江自彭蠡分为三又云江自太湖出于海此即孔氏之説也班固地里志云南江自震泽东南入海中江自芜湖东至阳羡入海北江自毘陵北东入海南江即今之松江在呉县南呉江县东中江在应天溧阳县西北名九阳江亦名永阳江源出芜湖大江东流入宜兴县界合荆溪以入震泽宜兴古阳羡也北江在毘陵县北毘陵即今之武进亦谓与震泽傍近而其迹已不可攷与孔安国所谓彭蠡江分为三入震泽北江以入海道里远近截然不同矣桑钦水经所着北江与班固同其叙南江乃谓自牛渚上桐水过安吉县歴长渎出松江入海不知桐水安吉中髙水不相通也又孔頴达书疏云今南人以大江不入震泽震泽之东别有松江等三江按职方扬州其川曰三江宜举州内大川其松江等虽出震泽入海既近周礼不应舍名山大江之名而记松江等小江之説其意殆将以大江东流入海者为三江然考禹贡所谓嶓冡岷山之江止有北中而无南止言彭蠡而不言震泽则与前三江既入震泽底定之防彼此不同不宜混而为一况太史公曰禹于呉则通渠三江五湖盖三江之水工力所平以定震泽记治之绩也若大江则不惟不与震泽相通而天堑之广朝宗之势似非人力所能开凿禹但疏其源导岷嶓通沱潜以至九江三澨而已岂遂以为于呉通渠之三江乎苏氏谓岷山之江为中江嶓冡之江为北江豫章之江为南江即导水所谓东为北江东为中江者既有中北二江则豫章之江为南江可知蔡仲黙曰若据此为三江则江汉会于汉阳合流数百里至湖口而后与豫章江防又合流千余里而后入海不可复指为三矣章俊卿考索如苏説而又言江自彭蠡而上为二自下口而上为三下流过秣陵京口则合而为一不复三矣又指言夏口之三江口为三江夏口今江夏县禹贡原属荆州与州何所闗渉与震泽相去二千余里乃谓为震泽所入之三江误矣韦昭以呉淞江钱塘江浦阳江为三江钱塘浦阳元不通震泽郦道元水经注复引其説而不复详考宋淳熙中程大昌进禹贡山川道里图辨论孔安国班固韦昭之説乃定为三江图以禹贡经文北江中江为据遂指扬子大江为三江其説曰北为北江中为中江南为南江又云徐坚援郑书以证三江曰左合汉为北江右会彭蠡为南江岷江居中为中江知一江为三也夫扬子一大江也岂可分南北中而名为三江禹作经训恐不若此虽其引辨叙説精密然图中止言三江不及震泽与经文戾矣咸淳中边实修昆山志辨证三江口曰江宗于海谓之江口当于海求之今大海自西防分南北繇转料而西朱陈沙谓之子江口繇徘徊头而北黄鱼垜谓之呉淞江口繇浮子门而上谓之钱塘江口虽无三江口之总名而三江口之迹显然况子江下流属于浙钱塘呉淞江分苏杭俱与震泽水势相入以此为三江自以为有攷于韦昭然子江何尝属于浙而钱塘江又不通于湖其谓与震泽之水相入甚为牵合盖徒泥口之一字遂以海口三江为据而不知禹贡三江原无口字也大抵诸儒皆不以震泽为主蔓引曲説间有知震泽为主者又好竒立异纷纷不一唐张守节史记正义曰三江在苏州东南三十里名三江口一江西南上七十里至太湖曰松江古笠泽江一江东南上七十里至白蚬湖曰上江亦曰东江一江东北下三百余里入海曰下江亦曰娄江其分处号三江口极有据但东南止云至白蚬湖而不知所止似欠明白而又止言娄江入海似二江皆不通海者然详其意盖谓太湖东导为松江至三江口则一分为东江一分为娄江其下流复合为一江而入海若导河播九河合为一河入海导江分九江亦合为一江入海也顾夷呉地记云松江东北行七十里得三江口东北入海为娄江东南入海为东江并松江为三江唐仲初呉都赋注与正义説颇合而尤分明但正义止言娄江入海其二江皆不言入海今既称东南入海为东江又云东北入海为娄江则娄江入海之处别是一江而与东江不相入矣朱长文呉郡续图经云昆山塘自郡城娄门至昆山入海即娄江指今之刘家港盖谓松江东口入海者为东江刘家港入海者为娄江太湖东入呉江县长桥合厐山湖者为松江三江之迹具存东江未尝塞也然呉淞江自呉县西南逦迤而来过昆山东南入嘉定界入海曰呉淞江口甚明初未与刘家河相通虽其支流一从昆山之东新洋江自北而东入太仓塘经州南城东入刘家河一从夏驾浦自北而东繇小瓦浦入刘家河其他小港亦有通者乃特支流而非江之故道岂遂指刘家河为娄江哉自宋以前未尝以刘家港为娄江朱长文始言之而又指昆山塘为娄江恐未必然按今太湖自呉江县长桥东北合厐山湖者为松江又东南分流出白蚬江入急水港入淀山湖迤东入海者为东江此单锷水利书所谓开白蚬江使水繇华亭青龙入海者是也但淀湖之东已塞不复径趋入海而北流乃合呉淞江故曰东江已塞也自厐山湖过大姚浦东北流三折成三江俗呼为上清江下清江呉淞江其实一江也入昆山西南又分为二一名勦娘港五里许复合为一经昆山南又东南过石浦出安亭江过嘉定县黄渡入青龙江繇江湾青浦入海者为娄江其安亭江在宋时已塞单锷所谓开安亭江使水繇华亭青龙江入海是也然自太湖东下皆称呉淞江昔人以呉多水患故去水称松江夫东南水惟于三江是赖而震泽不泛滥为害者实以三江入海无壅塞也虽古今殊异陵谷变迁江湖故道未免通塞更改然所经之途与东流之势则固划然可考何至如黄河迁徙南北易地悬絶之甚乎
　　王同祖三呉水利考
　　呉地古称泽国襟江带湖延控大海万水所凑触地成川是故呉于天下郡国最为卑下古今治水者莫先焉禹贡曰淮海惟州三江既入震泽底定周礼职方氏扬州其泽薮曰具区其川曰三江其浸曰五湖东南州郡皆古呉地扬州域也而三江五湖皆在今苏州境故苏州于呉地又最为卑下古今治水者莫先焉太湖为东南巨浸周五百余里在苏州西南境五十里连苏湖常三州之地可谓大矣东达于三江以入海三江通则太湖之水不为害太湖之水不为害则苏常湖三州皆安而苏州尤被其利三江不通则太湖东注泛滥为灾常湖之境未为患而苏已先受其害矣何也盖常湖据其上流地常髙于湖而苏州则居下流稍有壅阏境内皆成巨浸矣故治水东南苏州为急苏州属邑有七而呉江居其东南下流为淞江入海之发源昆山居其东北为淞江入海之要道稍有壅阏二县之境皆成巨浸矣故治水于苏二县为急然呉江之地左江右湖极为低洼是当水之都会也昆山之地引江达海扼阻诸邑是当水之闗键也故治水于二县其先后同而昆山为尤急也太仓嘉定则濵海髙原十居八九忧旱而不忧潦宜蓄而不宜泄其治水之法亦有相因而不为背者郏亶所谓辨髙下之原求蓄泄之迹者此也然东南之地虽间有髙原而终为泽国江海所归之水未尝乏絶故自古及今皆详于治水而畧于治旱以旱不能为大患也呉县处郡之西偏南属震泽旁皆山田髙视太仓嘉定而长洲常熟之地与昆山呉江连界者则视昆山呉江其西北与常州之江隂连界东南与太仓连界者亦视太仓江隂宋赵霖所谓平江之田虽下于诸县而濒海之地特高于他处谓之堈身堈身之西又与常州地形相等东西与北三面势若盘盂积水南入注乎其中所以沿海环江开治浦港不可不先者也大率诸县地势有髙有卑治水之法有同有异岂可一槩取必乎窃尝考之古今治水之迹矣呉地自大禹通渠三江五湖之后歴夏殷周二千余年未有能缵大禹之绩者故治水之法不见于经国语夫差起师北征辟为深沟通于齐鲁之间即今运河南自嘉兴繇石塘北流经郡城北绕白公堤出望亭入无锡县界续图经所谓防沟者此也是亦不过疏之以通征伐耳未闻其为民利计也汉初为藩封之地史称呉王濞即山铸钱擅山海之利富埓天子而亦不闻其以水利耕植也孝武时太史司马迁北登姑苏望五湖游览形胜思禹之功其意深矣三国呉孙权据有江东遂以富强以逮魏晋之际皆为股肱郡县然亦未闻治水兴利之事或纪载之阙未可知也至刘宋元嘉中扬州刺史始兴王濬以松江沪渎不通欲从武康纻溪直出海口穿渠浛功竟不立梁大通中呉郡水灾诏遣前交州刺史王奕假节发中呉呉兴信义三郡人丁漕大渎以泻浙江信义郡即苏州也时昆山为信义县水利之説于是兴矣唐贞元元和间于頔王仲舒刺苏州皆有兴修之举而唯有宋为详且备王荆公议废都水监不便谓议者曰举天下之役其半在于河渠堤埽此可见矣天禧间江淮发运副使张纶同郡守经度于昆山常熟疏五湖导太湖入海复嵗租六十万斛干兴五年诏苏湖秀州积水害稼发邻郡兵疏导以决其壅天圣初苏州水坏太湖外塘又海旁支渠湮塞废民耕田诏转运使徐奭等董其事敇遣内供奉官张永和相度市泾以北赤门以南筑石堤九十里起桥四十余所濬积潦自呉江东赴海复良田数千顷流民得自占者二万六千家嵗出租苗三十万景祐初范仲淹守乡郡议疏导诸邑之水上书宰臣具言水利宝元元年叶清臣为两浙转运副使以竝太湖有民田豪右据上游水不得泄世为民患遂请凿盘龙滙及沪渎入海民赖其利自是以后庆厯中常熟开金泾鹤渎二浦溉田千顷呉江修荻塘以通湖州至和中昆山开塘七十里名至和塘嘉祐中开昆山顾浦开松江白鹤滙如盘龙滙之法皆为民利熙宁三年郏亶言苏州水利首论六失六得及治田利害七事至为详悉事防行而罢崇宁二年宗正丞徐确考禹贡三江之説以为太湖东注于海松江正在下流请自封家渡古江开淘至大通浦直彻海口七十余里水道大通政和间赵霖体究治水利害其有三説一曰开治港浦二曰置闸启闭三曰筑圩裹田兴修未及一二而罢隆兴间李结献治田三议一曰敦本二曰协力三曰因时其他开治淤塞歴淳熙嘉定绍定之间皆为民利至前元大徳八年开呉淞江任仁发有水利议答泰定至正年间屡濬江海然比于有宋则为甚畧矣潘应武言决放湖水呉执中言顺导水势周文英言三呉水利皆有经画未知当时施行若何也明兴洪武九年开濬白茒至和塘及诸泾港永乐二年命户部尚书夏忠靖公原吉疏治苏松水患自后巡抚侍郎周文襄公忱巡抚都御史崔公恭皆濬治呉淞江以兴水利成化八年置佥事于浙江专治苏松等府水利十年都御史毕公亨知府丘霁复修崔公之功至治间连被大水命工部侍郎徐公贯疏江湖泾浦而水有所归九年工部主事姚文灏开七鸦浦筑沙湖堤且疏言六事皆中机宜告谕数条悉明利害其所编筑圩歌至今乡村之民家传人诵焉十一年工部郎中傅潮奉敇理呉中水利濬治昆山十河十五年郎中臧麟继之皆有成迹正徳四五年苏松大水为灾民不粒食时都御史俞諌奉敇治水逾年而工息复差工部郎中朱衮治水呉中竝为民利今上御极悯东南数被水患恐重伤财赋之地乃命巡抚工部尚书李公嗣兴修水利时官属若郎中林文沛员外郎顔如环实分理其任顔治呉淞江林治白茆未防顔以忧去林遂并治二水时李公建行台于太仓总督于上而林则周行诸邑躬亲相度导白茆濬呉淞江疏太湖于夏驾浦口置闸以障浑潮其他堤堰陂塘之修筑者甚众一时措置周悉号令严明厥工告成利被呉下迄今十余年沿江濵海其要害通泄之所所宜及时兴修以防未然正有赖于今日也
　　王同祖太湖考
　　太湖在苏州西南境三十余里禹贡谓之震泽周官尔雅谓之具区国语史记谓之五湖左谓之笠泽扬州记曰太湖一名震泽一名笠泽一名洞庭山海经曰浮玉之山北望具区是也周官既云其泽薮曰具区又云其浸五湖似五湖别有所在然范蠡乘舟入五湖司马迁登姑苏望五湖实又指此且扬州之境水大者无过于太湖其为具区甚明而歴考记所载五湖即是太湖非别有五湖也张勃呉录曰五湖者太湖之别名以其周行五百余里故以五湖为名虞翻曰太湖东通长洲松江南通乌程霅溪西通义兴荆溪北通晋陵滆湖东连嘉兴韭溪水通五道谓之五湖陆鲁望曰太湖上禀咸池五车之气故一水五名图经以贡湖游湖胥湖梅梁湖金鼎湖为五韦昭以胥湖蠡湖洮湖滆湖并太湖为五郭璞江赋以具区洮滆彭蠡青草洞庭为五初学记云或説以射湖贡湖上湖长塘湖滆湖为五按左越伐呉呉子御之笠泽国语呉越战于五湖可见五湖之为一湖甚明也然今湖中亦自有五名曰菱湖在莫厘之东周三十余里曰莫湖在莫厘之西北周五十余里曰游湖在长山之东周五十余里曰贡湖沿无锡老岸周一百九十里曰胥湖在西山之西南周六十里五湖之外又有三小湖夫椒山东曰梅梁湖杜圻之西鱼查之东曰金鼎湖林屋之东曰东臯里湖而呉人称谓则总曰太湖越絶书称其大周三万六千顷连苏常湖三州之地湖中有七十二山其大者曰东西二洞庭马迹次之山居人甚多闾巷井舍鳞次蚁聚无虑数千家而仙宫梵宇分布上下茂林平野弥望百里可谓大矣然考之太湖上流其西北自建康等处入溧阳逦迤至长塘河并润州金坛延陵丹阳诸水会于宜兴荆溪以入其西南自宣歙池州武林天目富阳下湖之安吉武康乌程长兴合苕霅山溪诸水以入数郡之水潴滙于湖汪洋浩瀚不可涯涘而东达于三江以入海东南积水之区盖莫有大于此者其底定也则灌溉民田为三呉美利泛滥也则浸淫数郡而民被其大害是以古人之治之也疏其源使水有所入导其流使水有所归皆为民兴利除害而已故观其置五堰于溧阳以节宣歙金陵九阳江之水使入于芜湖以北入于大江开夹苎干于宜兴武进之境东抵滆湖北接长塘河西连五堰所以泄长塘湖之水以入滆湖泄滆湖之水以入大呉渎塘口渎白鱼湾髙梅渎白鹤溪而入常州运河之北偏十四斗门北下江隂之大江所以杀西来之水使不入于太湖而皆归于江也又以荆溪不能当西来众流奔注之势遂于震泽之口疏为百派谓之百渎而又开横塘以贯之约四十余里百渎在宜兴者七十有四在武进者二十有六皆西接荆溪而东通震泽者也又于乌程长兴之间开七十二溇在乌程者三十有八在长兴者三十有四皆自七十二溇通经递脉以杀其奔冲之势而归于太湖也太湖上流诸道水之来源若此而所以泄之者则惟于三江是赖焉太湖东出呉江县之长桥为呉淞江繇呉淞江东流以入大海此震泽泄水之大道也然泄水之处各有区域盖不止于呉淞江而已曰鮎鱼口曰胥口曰白洋湾曰管渎曰小溪港曰瓜泾曰夹浦曰张家河曰北车桥曰漾湖溪曰上渎港曰陆家浜曰虎山桥曰石家浜曰蒯家泾曰九曲江曰后塘桥曰梅
　　梁溪曰龙塘河曰迎城山曰菱湖港曰太平桥曰泽塘浜曰灌渎浜曰和尚浜曰长洛浜曰王家漾曰山泾港曰渡水港曰黄渎港曰后保河其他支流尚多不可殚记皆所以泄太湖之水以东入于三江诸浦而归大海者也然以江湖形势观之大要宣溧以上西北之水可使入于芜湖以归大江而不可使注于荆溪苏常以下东南之水可使趋于呉淞江归大海而不可使积于震泽此治水东南之大防也然地形有髙下时势有古今水道有通塞而所以治之之法则固不可同年而语也
　　徐献忠沿湖港溇考
　　太湖旧有沿湖隄防而泄以诸溇溇有斗门制以巨石甚固门各以牐版旱则闭之以防溇水之走泄有东北风亦闭之以防湖水之暴涨官主其事为利浩博后渐湮废颇为郡中之害东坡水利奏云太湖受诸州之水先治呉江南岸茭葑芦苇之积则水东泻而无壅滞之患诸州利矣自今观之呉江茭苇屯结成田长桥诸洞门悉皆湮塞比来十水九渰民力尤困呉江之患卒未能除而沿湖诸溇不可不加之意也按大钱小梅二港总苕霅西南众水以入于湖港之最大者也大钱以东皆纵横港注入诸港直至呉江界
　　西金港顾家港官渎港张婆港及宣家杨渎泥桥寺桥计家等港先素流通止因其旧而修之也
　　阳溇沈溇罗溇大溇新泾溇潘溇诸溇谢溇和尚溇张港溇幻湖溇西金溇东金溇赵港许溇杨溇义髙溇陈溇薄溇五浦溇蒋溇钱溇新涌溇石桥溇汤溇盛溇宋溇乔溇湖溇已上各溇者因民建议以便水利者也
　　已上三十八港溇俱属乌程按修湖溇记云湖溇三十六其九属呉江其二十七属乌程惟计家港近溪而濶独不置闸绍兴二年知州事王回修之又改二十七溇名曰丰登稔熟康宁安乐瑞庆福禧和裕阜通惠泽吉利泰兴富足固益济又皆冠以常字今乆废不牐成化十年设治农通判李智渐皆修治民多赖之
　　曹儒海塘考
　　窃闻海塘之制本为捍御咸潮以便耕稼自春秋时范蠡筑圩田之后疑即有之唐开元初乃名之曰捍塘起杭之盐官迄呉淞江长一百五十里宋乾道中元至正初皆修焉起嘉定之老鹳嘴以南抵海宁之澉浦以西髙于城垣内外皆有塘沟相夹自设此塘之后而松嘉杭无入海水口禹贡之东江遂湮无考矣国初信国公汤和经畧海防倚以为重至成化中頽废巡抚毕亨益増其旧及里防塘兵农两济夫松以海塘防咸潮而苏之浑潮淤淀为害不小若沿海设塘而于港之口置减水闸以司启闭则潮沙所塞不过港口数里易于挑濬更借土著之民沿塘以居寛其他役计免田税即作兵饷俾之守塘则不独险要可固而水利无穷矣
　　王圻开濬呉淞江考畧
　　松江在上海县北旧名呉淞江后以水灾去水从松盖禹贡三江之一也三江者北为娄江中为松江南为东江而松江又名松陵江其源出于震泽自呉江长桥下东流至尹山北流至甫里东北流至淀山北合赵屯浦东合大盈浦又东合顾防浦崧子浦盘龙浦凡五大浦而至宋家桥东南流与黄浦防而入海其将入海处别名沪渎江东西凡二百六十里此东南水利之最著者向与娄江东江并为湖流入海之要道自唐开元元年筑捍海塘起杭州盐官抵呉淞江长一百五十里沿海港口尽为堵截而东江湮没无攷矣东江既塞娄江界在北境惟此松江一线闗系苏松二郡民生国计故歴代治迹独详于松江宋宝元元年两浙都转运副使叶清臣开盘龙滙以入江庆歴元年知华亭县钱贻范开顾防浦以入江嘉祐六年转运使李复圭开白鹤滙以入江元祐三年常平使者调苏湖秀之人濬青龙江以入江绍圣中转运副使毛渐开大盈诸浦以入江崇宁二年宗正丞徐确提举常平自封家渡古江开淘至大通浦直彻海口凡七十四里上海合嘉定二县供役大观元年十一月从中书舍人许光凝奏检较松江古迹大加疏导三年两浙监司奏请开淘松江复置十二牐宣和元年两浙提举常平赵霖又开白鹤滙以入江绍兴四年盐官丞王珏开华亭海河二百余里通濬溉田十五年通判曹泳开顾会浦又濬盐铁塘更名下沙浦以入江乾道二年转运副使姜诜开通波大港即顾防浦以入江前进士胡恪随司门员外郎李公相度开修三江积水元至元三十年值霖潦知水人潘应武与呉伋张桂荣等承浙东佥院宣慰之命相视合修河渠即湖田开新港三濶约三十余丈【大漕港北新河即新港】及濬赵屯大盈二浦以入江大徳八年任仁发言开呉淞江自上海旧江东抵嘉定石桥浜迤逦入海长三十六里深一十五尺濶二十五丈役夫一万五千为工一百六十五万一千六百有竒复置牐窦启闭十年开赵屯大盈樊浦白鹤盘龙旧江计长三十七里其中樊浦为首下接新泾旧江濶二十丈其余不等又于庙泾以西盘龙以东开挑水口五处新泾南北置二木牐泰定元年前都水监任仁发董开呉淞旧江二道乌泥大盈二河其法以户有纳苗田一顷五十畆差夫一名计四万有竒毎名实支粮三升中綂钞一两三年任仁发等于上海县之潘家浜乌泥泾二处各置二石牐以遏浑潮使牐内清水冲渲江道深濶后至元间又谓牐置乖宜旱霪交病繇是复开元堰直河至正元年捞漉呉淞江南北岸下泥沙疏濬各河十数用夫一十九万八伯四十给粮四千七伯四十七石钞三千一伯六十四锭各有竒夫自宋至元开濬松江无虑数十次竝未闻有以风水之説阻挠者盖亦计利害之大而不恤其小也逮及国朝永乐二年命户部尚书夏原吉治水苏松掣昆山嘉定诸塘浦引呉淞江水入刘家河于上海濬范家浜接黄浦达海正綂六年巡抚工部侍郎周忱修呉淞江畧用邑人杜宗桓议立表江心尽去壅塞其沙涂成田计畆収税以补坍陷天顺四年巡抚都御史崔恭濬大盈浦以入呉淞江又凿江自昆山夏驾浦至嘉定庄家泾出旧江一万三千七伯丈【永乐初引松江北入刘家河江之东段不曽施工】又浚蒲滙等塘及曹家沟呼都台浦成化七年海水溢八年设宪臣于浙江按察司专治苏松等府水利佥事呉防议修华亭上海海塘华亭南自海盐上海北抵嘉定各数十万丈余治初佥事伍性濬呉淞江中段及顾防赵屯都台诸浦七年工部侍郎徐贯奉命治水东南濬呉淞江自帆归浦至分荘计七十余里府通判郝希贤承檄董工是年知县董钥筑西乡田围十二年府通判原应宿濬崧塘肇嘉浜嘉靖元年巡抚都御史李充嗣奉命用昆山嘉定华亭上海四县民力相继开呉淞江上海分地初自昆山县界东至白鹤江后自嘉定县界东至呉塘总四千余丈役夫二万三千有余给散银米八千余两石犒劳旬至焉知县郑洛书调度主簿黄明董工先是开常熟白茆河役上海九千余夫糜三千余米继以呉淞两年而三兴大工嗣后抚臣屡议开濬虽经具题止因工费浩大无从措办辄复停止至隆庆四年巡抚都御史海瑞奋然独任借支军饷及各处发追稻谷赃罚导河夫无碍等银委本府同知黄成乐苏州府推官龙宗武上海县知县张嵿尅期开濬查勘旧迹共计长一万一千五伯七十一丈濶三十余丈议半开河面一十五丈除嘉定应濬外上海实开长六千五百三十一丈八尺余面濶一十五丈底濶七丈五尺深一丈五尺六寸余共计用工食银五万余两不两月而工告成是嵗大饥民多思盗自河工兴而畚锸云集盗因以息自此三十余年江流通利旱潦有资百姓至今尸祝之后以呉中水灾异常奏请特设水利道副使许应逵专管江南水利驻劄松江其工亦首濬呉淞而次及诸水工竟无成而应逵亦以劾去十万帑银付之东流惜哉夫自永乐以及万厯开濬松江不下八九次而亦未闻有以风水之説阻挠者沿至今日黄渡以西宋家桥以东尚皆通流如故而中段七十余里卒成平陆此江既塞则五大浦及田间水道日就浅淤设遇旬日之雨一望弥漫无从泻出幸而晴霁数日则又车戽无资田畴坼禾苗立见枯槁有司奉檄追征痛恨逋负而不知逋负之繇皆原于此监司但知东南凋弊而不知凋弊之繇皆原于此此江之开濬何可一日不讲哉然开河之难难于工费工费所需不出于官则出于民而今公帑空虚闾阎匮乏官民皆莫可搜括也惟原编导河夫银及原拟提编免役一节上下咸称便利盖提编者即以各州县新编五递年解运推収里老塘长各差量其轻重征银免役以佐河工而各差之缺即以次年原编人数接充徃嵗上海修城事曽经提编一次便可得银五六千若以苏松二郡通算便即得七万余金舍此二项之外倘不足用更有各府州县济农备赈银谷当此水灾民困之日正当发廪拯救一以活饥民一以佐河工较之徃嵗请捐内帑请吊赃赎其难易为何如也且提编之举其便又有二近来佥报各役俱系宦家富户乐于输银而苦于应役数万余金不烦棰楚顷刻可完其便一征银在官雇募饥民开濬计工给发方今水灾之后冬间待赈必多即此以寓救荒之意又省塘长起夫需索之扰其便二有此二便而工费浩钜何足虑哉夫工费既有成説而复有倡议阻挠之者则皆侵占官河豪民揑造浮词以鼔惑缙绅此必明哲所洞照者　又按导河夫银系派入条编见征之数提编事例乃上海许知县建议有卷试一吊查即可举事似亦不必题请
　　新勘应濬号浅深长尺【应用工食银两附】
　　东自上海城北闸港口二坝地方起至西芦浦止长二千五百二十丈淤淀颇髙应开深一丈二尺若照隆庆年间面濶十六丈底濶八丈每丈土方折算一十四方四尺共方三万六千二百八十八方
　　东自芦浦起至西上澳塘止长一千一百七十八丈潮沙淤淀已成平地应开深一丈三尺每丈折算土方一十五方六尺共方一万八千三百七十六方八尺
　　东自上澳塘起至新泾口长六百五十三丈淤淀亦髙已同平陆应开深一丈三尺每丈折算土方一十五方六尺共方一万一百八十六方八尺
　　已上三共长四千三伯五十一丈共折方六万四千八伯五十一方六尺每方工食银四钱六分共该用银二万九千八百三十一两七钱三分六厘
　　东自新泾口迤西至孙基港口长一千二伯三十丈尚有河影应开深一丈二尺每丈折算土方一十四方四尺共土方一万七千七伯一十二方
　　东自孙基港口迤西至荘家泾口长一千三伯五十一丈五尺尚可通流开深一丈一尺每丈折算土方一十三方二尺共土方一万七千八伯三十九方二尺
　　东自庄家泾口迤西至盘龙塘口长四伯二十五丈应开深一丈每丈折算土方一十二方共土方五千一伯方
　　东自盘龙塘口迤西至髙家浜口长四伯八十八丈应开深一丈每丈折算土方一十二方共土方五千八伯五十六方
　　东自髙家浜口迤西至纪王庙严傥浦口长四伯丈应开深九尺每丈折算土方十方八尺共方四千三百二十方
　　东自严傥浦口迤西至青浦界宋家旧港长五伯十二丈自此潮沙稍缓淤垫稍低尚可通舟来徃应开深八尺每丈折算土方九方六尺共土方四千九百一十五方二尺
　　东自宋家旧港迤西至洛劒浦南赤雁浦长一千一伯丈此段尚可行舟亦应开深七尺每丈折算土方八方四尺共方九千二伯四十方已上七段共长五千五百零六丈五尺共折方六万四千九伯八十三方每方工食四钱六分算该用银二万九千八伯九十二两一钱八分
　　通共十段共计算工食银五万九千七伯二十三两九钱一分六厘
　　另外又议筑宋家桥口大闸及各段堰水坝闸并官吏役人供给饭食共约计八千有竒
　　已上通共开濬工食并闸堰供给等项共该用银六万七千七伯二十三两九钱一分六厘
　　【附】开呉淞江驳议
　　按呉淞一江自神禹凿山导水以来未有上海即有此江而呉淞文献未始不与天下争衡暨元末立县此江水面尚濶数里波涛汹涌十倍于今而本县甲科犹然绳绳不絶奈何迩来谈堪舆者遂以此江之通塞系文运之兴衰而缙绅贤者乃皆啧有烦言是何其深信曲説而不达国体也夫呉淞一江系四郡十二州县生灵之命脉朝廷数百万赋粮之根本止因科第一郡而坐令公私俱困又岂仁人智士所忍言耶况今之建议者欲于上海县北宋家港口筑一坝闸以遏潮沙则呉淞水势不致东流直泻出海似又与堪舆家説了无妨碍宜不当惩羮而吹虀矣姑记此以就正于忧国忧民之君子
　　计查歴年开濬呉淞江后科第
　　一治初年佥事伍性开呉淞江一次次年庚戌钱福中会元状元至六年壬子顾清中解元官至尚书癸丑李希贤中会魁乙夘王防中解元唐锦中乡魁十四年辛酉陆深中解元官至侍郎
　　一嘉靖元年巡抚侍郎李充嗣开呉淞江二年癸未徐阶中探花官至大学士同年潘恩官至尚书至十三年甲午莫如忠中乡魁官至布政至十九年庚子林树声中乡魁防元官至尚书寿及百嵗
　　一隆庆四年海忠介公开呉淞江次年辛未郡中同榜六人五跻三品许乐善现任通政使癸酉丙子方应选陈所蕴抡魁俱为文宗
　　一万厯十六年许副使应逵开呉淞江十七年己丑董其昌中防魁胪入翰林二十五年丁酉吕克孝中应天解元徐光启中顺天解元二十九年辛丑张以诚中状元
　　已上皆百年内事典籍可据可验呉淞之开并无妨于科目且堪舆家有言百步之外风水即无干涉况此江逺在百里外耶或又言呉淞一开黄浦必塞苐未知宋元迄今呉淞疏濬不下二十余次黄浦曽有湮塞时否此又可以理察设若果有妨碍何先辈名公纂修松江华亭上海志乘水利款中全无一言及此而惓惓以开濬呉淞为首务则今日之倡异者殆或未之考耳
　　王焕如曰王少叅濬呉淞议酌羣见辟邪説真救时之硕画也止提编一节在嘉定上海或可行之今时势不知何如矣若苏属他州县方苦编徭不足一开此例重困生民万万不可王圻中江考
　　水经云中江在丹阳芜湖县东南至防稽阳羡县入于海震泽在呉县南五十里北江在毘陵北界东入于海韦昭云三江为呉郡东南松江钱塘江浦阳江今志以松江娄江东江为三江而中江湮没无考疑在华亭海盐平湖界中后为捍海塘堵絶不通耳一綂志云中江在溧阳县西北即禹贡之三江也今名永阳江下流入宜兴县界
　　王圻娄江考
　　史记正义曰一江东北下三伯余里入海曰下江亦曰娄江呉记曰东北入海为娄江苏志云自呉县鮎鱼口北入运河经郡城之娄门者曰娄江歴昆山太仓东至天妃宫出海元至元二十四年朱清浚开娄门至海口
　　王圻东江考
　　史记正义曰一江东南下七十里至白蚬湖入海曰上江亦曰东江呉地记曰东南入海为东江苏志云自大姚分支过淀湖东至嘉定县界合上海黄浦繇黄浦经嘉定县江湾青浦东北流亦名松江者为东江按大姚在长洲县二十六七都郦道元水经注云汉书地理志曰秦于故越地武原乡置海盐县后没为柘湖徙治武原又沦为当湖南有秦望山谷水于县出为澉浦以通巨海疑此即东江也后因筑捍海塘遂湮没无考呉记曰一江东南行七十里入小湖为次溪自呉东南出为谷水谷水经由拳县故城下又东南经嘉兴县城西又东南经盐官县即海盐县故城后没为柘湖县南有秦望山谷水于县出为澉浦以通巨海此説与水经稍同但未审此果东江否也水经云乂东至余姚县东入于海注云诸暨之南余姚西北浙江与浦阳江同防归海山海经云浮玉之山北望具区苕水出于其中北流至具区浮余五里便是句余县之东山乃应入海据此则太湖水从浙湖出海似亦有据因书备考宋元嘉二十二年扬州刺史王濬欲开武康苎溪泄湖水以入海不果据此则太湖水出钱塘似亦与水经相合据松志上海县黄浦支河曰闸港闸港之东曰新塲新塲旧有海口论者或指此为东江
　　王圻三江口考
　　繇湖入海之道最大者曰三江即松江娄江东江也其分水处曰三江口史记正义曰三江在苏州东南三十里呉地记曰松江东北行七十里得三江口与正义不同一江西南上七十里至太湖曰松江即古笠泽一江东南下七十里至白蚬湖入海曰上江亦曰东江一江东北下三百余里入海曰下江亦曰娄江
　　王圻溧阳五堰考
　　五堰之筑在宜兴以西属溧阳县古人欲分杀水势使西南诸水不入荆溪繇分水银林等堰入伍子胥伐楚从运河以入大江自五堰废后宣歙池阳九江诸水不入芜湖反皆东注震泽故今之谈水利者以修复五堰为首务
　　王圻土冈堰闸考
　　按苏州府太仓常熟之东北境有上冈身下冈身归呉冈身在新安乡曰青冈在惠安乡曰王家冈松江府华亭县之东南境有竹冈紫冈沙冈皆土垅髙起横亘百里殆若天所以限截湖海二水使不相通耳后因导江导海利于泄泻而穿渠横截冈身矣在刘河以北者髙田苦于无水遂置堈门以堰水如今之钱堈门张堈门沙堰门呉堈门顾庙堈百堈李堈门及斗门之类皆是而近多圮坏不修旱亁水溢之患恶能免哉
　　侯峒曽开濬呉淞江考畧
　　一利弊考
　　三呉古称泽国以水为利亦以水为害而利害之源全系呉淞江通塞禹贡谓三江既入震泽底定三江者归太仆有光考定谓东南钱塘江西北扬子江而东北为呉淞江是呉淞一江与钱塘扬子二江竝泄太湖之水自杭州筑长林堰而太湖东南之水不得入于钱塘常州筑五堰而太湖西北之水不得入于扬子二江之道既阻仅有呉淞一江当太湖下流自呉江县长桥下东流至尹山北流至甫里至淀山又北合赵屯浦东合大盈浦顾防浦崧子浦盘龙浦凡五大浦而至宋家桥东南流又纳黄浦之水以入海盖东西亘二伯里境连嘉昆上青四邑而杭嘉湖苏松常六郡之水俱泄于此此而复淤震泽何繇底定国家财赋大半倚办东南而六郡当十之八禹贡谓田为下下今赋乃上上惟借水为利耳呉淞既塞五大浦及田间水道日就浅淤旬日之雨一望弥漫无从泻出幸而晴霁数日则又车戽无资田畴坼禾苗立槁郡县痛责逋负日积而不知逋负皆原于此监司但知东南凋弊日甚而不知凋弊亦原于此呉淞开濬岂容一日缓哉徃有侵占膏腴因倡异説谓不利于松郡科第者则王叅议圻即上海人特出驳议一通可考
　　一兴废考
　　江为东南水利之最着歴代治绩最详徃不具论自宋宝元迄元至正开濬呉淞载在史册者以一二十计自本朝永乐二年迄隆庆三年开濬亦八九次详具王叅议圻攷畧中而事最近绩最竒者则无逾海忠介迨万厯十五年因水灾异常特设许副使应逵专董水利再濬呉淞求通反塞三呉坐困今黄渡以西上流尚通一线中段七十余里竟成平陆万厯三十二年抚院曹公时聘按院马公从聘移文郡邑集议开江事宜业有成画四十一年按院薛公贞天启二年抚院周公起元皆特疏具题奉有俞防而迄未有创非常之原者今日庙廊询度执事筹咨倘此江蓄极而通之防乎亦千载一时已
　　一经费考
　　呉淞当濬防费讲求卒难举事者徒以工用浩烦无从措办耳徃者特颁内帑不费民间一钱而今不能徃富室助谷有至二万石而今不能徃杭嘉湖三郡皆以赎锾协济而今亦未必能徃海忠介动支各项银不足用遂请防折苏松常三郡漕粮二十万石每石折银六钱以五钱照例归太仓以一钱助河工而今又决不能则计莫若求之提编提编者以各州县新编五递年解运催収里老塘长各差量其轻重征银免役而各差之缺即以次年原编人数接充徃者上海曽为修城事提编一次便得银五六千若以各邑通算便可得数万两再减其半亦可得四五万两近来佥报各役多宦家大户乐于输银苦于应役不烦棰楚顷刻可完上下两便似无逾此其次则役军丁各卫所军原有食粮查正徳间抚院李公充嗣嘉靖间按院吕公光洵俱用军开河又厯考宋元间治水多用水军故费少功倍此辈平时既不得不设乃以有用之财有用之人置之无用之地即以暂充夫役无妨讲武况古人寓兵于农行师之际挑堑掘濠亦兵夫事诚令军官各率卫所军兵开江且许量加工食功成陞赏谁不欣然效用是亦一议也他如吊取导河夫银备赈银罚赎银又如劝助如役傍河食利之民前人各有行之时异势殊在当事悉心筹画耳
　　一丈尺工价考
　　嘉靖末呉淞湮塞隆庆三年巡抚海公毅然开濬查勘旧迹自黄渡起至宋家浜口长若干里计一万一千五百余丈旧河影濶三十丈减半开一十五丈底濶七丈五尺深一丈五尺六寸共计用工食银五万余两不两月而告成三十余年利赖尸祝万厯十五年后许副使应逵因开加塞遂成平地七十余里万厯三十二年曹抚院时聘着沿江居民勘定应开丈尺及估计工食银两该上青嘉三县居民各勘本江原额面濶一十六丈今公私匮乏若照额开濬恐钱粮不敷议得开濬面濶十丈底濶五丈濬深一丈每丈该土方七方五分每方用夫十五工每工用银三分每方该银四钱五分每丈合用夫工银三两三钱七分五厘大约以此为率
　　上海县自闗桥起至盘龙塘止内除嘉定界九十丈实长六千五百四十六丈二尺五寸积该土方五万四千三百三十方据算每方用夫十六工共用夫八十六万九千二百八十工每工三分共银二万六千七十八两四钱
　　青浦县自东虬江起至赵屯浦口止内除嘉定界二千一百六十弓实长一万九百五十四弓据算工银二万一千五百五十八两
　　嘉定县自上海界西新港起至盘龙塘止长三伯六十弓内聴上海界一伯八十弓止该一伯八十弓乂自盘龙塘起至青浦县赤雁浦口止五段量长五千七百二十六弓内有许家村起至赤雁浦口止南属青浦北属嘉定应聴青浦二伯六十五弓实该一十五里七分该江五千四百六十一弓并上海界内一伯八十弓通共该江五千六伯四十一弓积该二千八百二十丈五尺据算银九千五百十九两一钱八分七厘上海县平陆无水嘉定有水二尺三尺者各段不同每丈合议戽水工银一钱五分计该银五百三十二两有零另有应筑大坝两条并两傍支河狭处不开外余有盘龙塘口大浦一十三处共约计备桩木工料银三伯两共算银一万三伯四十二两一钱八分七厘右系万厯三十二年勘数及万厯四十一年兵道俞公维宇再行檄勘查随据上海县申报此江东自上海起西自青浦嘉定止湮没九千八伯余丈则比前数翻减矣且开江止议面濶十丈底濶五丈较旧额愈缩愈狭识者谓江之易塞止以潮沙易淀今江流愈微潮泥愈积不一二年将复淤梗是使力为徒劳财为徒费海忠介十五丈之额似防不可复减又土方工价或议四钱或议四钱五分或四钱六分或四钱八分须有画一则夫淤河之长短开濬之丈尺工价之多寡今日自宜另行踏勘计议聊述旧闻备参攷尔
　　一夫役综理考
　　海忠介开河事迹多在上嘉二处吊卷可查大抵委用亷干府县佐贰三四人总理又查报上青嘉三县殷实耆民分段募夫忠介亲自巡省至工银给散预令各县秤对包封本院亲自抽兑无差亲至河所计工给散姧猾一毫不敢染指以故小民踊跃不日告成今日委用综理官员诚为吃所谓有治人无治法至于夫役除后军丁一议贵在省费聴酌行外若调极东之民开极西之江劳费数倍功迄不成徃有役四郡人夫者其弊可鉴惟附近募夫晨聚夕散晴作雨歇力省而费寡乃泥头最不可用民间私濬多任此辈使之募夫夫工仅得六七泥头坐享三四共知其弊仍习用之者以夫役散处主家难集又羣工杂聚不能无寄托若公家濬河有官府为之号召塘长为之綂率即虑脱逃又有互保之法何借此辈而以耗减工食哉
　　已上五款据宪檄查议者错举所知以备酌复若施工伊始则审地髙下有议运泥木车有议开首中心有议竣事之时稽验深广有议导河铁帚有议浦口置闸有议容陆续条上兹未敢赘







　　呉中水利全书卷十九
&lt;史部,地理类,河渠之属,吴中水利全书&gt;
　　钦定四库全书
　　呉中水利全书卷二十　　明　张国维　撰説
　　説本注疏之义其文或畧或详皆所以指画水道务合源委读者应知作者之苦心
　　宋
　　朱长文东南水利説
　　地倾东南而呉之为境居东南最卑处故宜多水昔禹之治水也因其势之可决者疏而为三江因其势之必聚者潴而为五湖乃底于定微禹其能不鱼乎观昔之智亦勤矣故以塘行水以泾约水以塍御水以埭储水遇淫潦可泄以去逢旱嵗可引以灌故呉人遂其生焉前代经营之迹多不见矣至唐元和中开常熟塘古碣仅存颇称灌溉之利钱氏时常置都水营田使以主水事募卒为都号曰撩浅盖当是时方欲富境御敌必以是为先务国朝天禧天圣间呉中水灾于是命发运使张纶同郡守经度于昆山常熟各开众浦以导积水嘉祐中范文正公来治此州适当歉嵗深究利病不茍兴作公以为松江不能独泄震泽诸湖之水虽北压子江东抵巨海河渠至多湮塞已乆不能分其势今当疏导诸邑之水东南入于松江东北入于子与海也有盘龙滙者介于华亭昆山之间步其径才十里而洄泬迂缓逾四十里江流为之阻遏盛夏大雨则泛溢旁啮沦稼穑坏室庐殆无宁嵗范公尝经度之未遑兴作宝元中太史叶公清臣漕按本路遂建议酾为新渠道直流速其患遂弭厥后转运使沈立之又开昆山之顾浦颇为深濬嘉祐间呉中荐饥朝廷择选守将经制其事蔡秦州自杭校理典是郡尝请行县按水亲度其利是时转运使王纯臣建议请令苏湖常秀修作田塍位位相接以御风涛令县教诱植利之户自作塍岸定邑吏劝课为殿最当时推行焉及李兵部复圭为运使韩殿省正彦宰昆山于是复修至和塘使之完厚民得因依立塍堨以免水患而韩君又开松江之白鹤滙如盘龙之法皆为民利熙宁元年六月有诏兴修水利二年十一月颁农田水利约束三年广东安抚司机宜文字昆山郏亶上言苏州水利大槩以为环湖地低故常多水沿海地高故常多旱治田为先决水为后欲取所谓水田者畧循古法也七里为一总浦十里为一横塘因出土以为堤又取所谓高田者一切设堰潴水以灌溉之则高田不涸而水田亦减流注之势度用二十万工水治髙田旱治下泽要以三年而苏之田毕治矣其后士人傅肱欲决松江之千墩金城诸滙又欲开无锡之五泻堰以泄太湖而入于北江导海盐之芦沥浦以分呉淞江而入于海于昆山常熟二县深辟诸浦遇东南风则水北下于扬子遇西北风则水南下于松江庶可纾患夫治水者常濬其下流下流既通则上流可导也
　　范成大水利围田説
　　今之岸塍率去水二三尺人单行犹侧足而行坎坷防裂累累如蹲羊伏兎佃户贫下至东作时举质以备粮种其势无余力以及畚臿之工妇子持木锨探汚泥补缀空缺累块亭亭一蹴便陨谓之作岸实可怜笑秋雨时至莫之障防与江湖同波农人转徙而他明年或能归业或召新租事力愈薄卤莽増甚今宜于边临湖瀼土人所谓搭白之处増筑长堤使髙五六尺基广七八尺以上秋冬之交潢潦干源手足所及土皆可取阅春夏半年至秋雨风潮土已坚定草茅生之可恃为安较之临时补缀客土杌揑不可同年而语至于夫力则同顷共利者不殊如一顷之田南髙而北下水必先自北入北边有田之人固当悉力三边众户亦合并工同作夫有田无岸水平之日辄复罪岁愚甿受敝没世不悟诚可太息
　　元
　　【失名】镇江漕渠説
　　唐孙处润州图説云云阳西城有水道至东城而止建康实録呉大帝赤乌八年使校尉陈勲作屯用发屯兵三万凿句容中道至云阳西城以通呉防船舰号破冈渎上下一十四埭上七埭入延陵界下七埭入江宁界于是东郡船舰不复行京江矣晋宋齐因之梁以太子名纲乃废破冈渎而开上容渎在句容县东南五里顶上分流一源东南流三十里十六埭入延陵界一源西南流三十六里五埭注句容界西流入秦淮至陈霸先又湮上容渎而更修破冈渎隋既平陈诏并废之则知六朝都建康呉防漕输自云阳西城水道径至都下故梁朝四时遣公卿行陵乘舴舰自方山抵云阳至隋大业中炀帝幸江都欲遂东游呉防始自京江开河至于杭此説不然京口有渠肇自始皇非始于隋也盖六朝漕输繇京口泛江以达金陵则有风涛之险故开云阳之渎以达句容而京口固未尝无漕渠也详诸实录所谓东郡船舰不复行京江之语可见舆地志晋元帝子裒镇广陵运粮出京口为水涸奏请于丁夘港立埭又齐志丹徒水道入通呉防皆六朝时事尤为明验是则炀帝初非创置不过开使寛广耳及观京口诗集宋乾道庚寅郡守蔡洸浚渠河成郡人顾致尧诗则渠始于秦明矣
　　【失名】都水庸田司集江湖水利説
　　震泽受呉中数郡之水西南湖州诸溪西北宣州诸溪并下太湖盖诸山峙于太湖之西地形高阜兼南北东三处江海之岸亦髙而太湖之四外皆髙水积其中常若盘盂之盈满非借江湖深利何以通泄设有雨潦则泛滥四溢环湖低田其能免淹没乎范文正公谓太湖天开泽国众流所聚而江海之涯地势皆髙若欲导泄积水在乎时时检太湖东岸北岸通江诸河道水洞不致诸物闭塞可也盖环湖皆苏湖常秀之良田病于低洼利在泄潦兼沿江傍海诸高田亦仗湖流奔注冲散潮沙使江湖深利乃可引潮灌溉繇是言之凡太湖出水口子宜常通不宜畧塞也诸小湖在太湖迤东及北者有昆承湖巴城湖阳城湖沙湖陈湖尹山湖蠡湖薛淀湖又名淀山湖并诸水瀼淹荡皆能接泄太湖水注江达海数内淀山湖闗系呉淞江注泄至为切要论其古迹周围二百里此湖水自大盈赵屯二浦以泻呉淞江既近且便较之诸湖惟淀山湖之东岸北岸与浑潮相接最近若上源所注不急则潮沙繇此以注湖内渐成淤淀富豪之家繇淤淀而围成田地里步不多其来乆矣繇是湖之潴水益狭又与二浦渐逺而所泄不能快便若非就湖内围田上多开河道及时时修浚二浦并浚近浦诸沟洫接济通泄冲涤浑潮则此湖淤淀恐不止于是也呉江长堤又名挽路石塘按宜兴前辈单锷云昔庆厯二年因风涛多败漕舟遂接续筑成长堤横截五六十里虽时有桥梁而流势不快江海浦港复多沙涨又按东坡苏公云淞江沿数十里积石壅土筑为挽路建长桥植千柱于水中涨水之时桥上水常髙尺余江水不快则海之泥沙随潮日积而呉中多水患又按昆山郏亶云呉江筑为石塘以障东流之势是致下流浅狭遽涨潮沙半为平地如长堤如挽路如石塘皆同此处正是太湖东岸泄水下呉淞江入海第一要处古贤交口立论以晓人者乃至再三必是此处不当闭塞凡先来于堤间多置木桥多凿水洞上则通行下则泄水者盖欲仗其急流奔注江河冲涤泥沙免致水患然犹虑桥柱之阻水今人多不知此意或便于行路则坝塞河口或惰于巡防则宻置椿橛此又不止于桥柱之阻水也矧以茭菱鱼簖等物障遏妨害农功必得官司于此处榜示吿戒使之咸知利害可也呉江长桥长洲宝带桥曽议凿堍添桥寛展水道皆合浚治昆山塘北纳阳城湖南吐呉淞江常熟塘接泄太湖水势入昆承等湖注江达海两傍河道各有七十余条多有坝塞之处合去坝塞使之通流大盈浦南接淀山湖自白鹤滙以达呉淞江浦濶三十余丈赵屯浦南接淀山湖北达呉淞江浦濶五十余丈此二浦注泄湖水最为切要常宜深濶通利近年以来渐至淤塞又太湖东至松江有白鹤滙者宋嘉祐崇宁宣和间三次开浚又有顾浦滙盘龙滙千墩金泽诸滙推原其故皆繇上源闭塞湖流迟缓潮沙积聚而成今有河沙滙者涨塞江心阻水尤甚及有新华觜分荘觜严家觜暴涨为害俱合凿开盖觜即滙之异名也明
　　姚文灏浙西水道图説
  </div>
  <div class="pagination">
   <a href="吴中水利全书_page87.html">
    上一页
   </a>
   <span>
    ...
   </span>
   <a href="吴中水利全书_page83.html">
    83
   </a>
   <a href="吴中水利全书_page84.html">
    84
   </a>
   <a href="吴中水利全书_page85.html">
    85
   </a>
   <a href="吴中水利全书_page86.html">
    86
   </a>
   <a href="吴中水利全书_page87.html">
    87
   </a>
   <span class="current-page">
    88
   </span>
   <a href="吴中水利全书_page89.html">
    89
   </a>
   <a href="吴中水利全书_page90.html">
    90
   </a>
   <a href="吴中水利全书_page91.html">
    91
   </a>
   <a href="吴中水利全书_page92.html">
    92
   </a>
   <a href="吴中水利全书_page93.html">
    93
   </a>
   <span>
    ...
   </span>
   <a href="吴中水利全书_page89.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
