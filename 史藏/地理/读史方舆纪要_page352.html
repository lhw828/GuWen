<!DOCTYPE html>
<html>
 <head>
  <meta charset="utf-8"/>
  <title>
   读史方舆纪要 - 第 352 页/共 479 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   读史方舆纪要 - 第 352 页/共 479 页
  </h1>
  <div class="content">
   浦阳江，源出金华府浦江县西六十里深袅山。谢惠连云：朝发浦阳，暮宿浙江湄。言相近也《说文》：水北曰。又水相入为。此指江边之地而言。或云浦阳江亦名浦阳，误矣。《水经注》：浦阳江导源乌伤浦江县亦古乌伤地，东连诸暨，与泄溪合。今江水经浦江县南，东流入绍兴府诸暨县界。自源徂流，凡百二十里，始通舟楫。经县南，折而北流，县境诸水皆流入焉。北经山阴县南，分为二支。一西北经萧山县东南三十里之临浦，又北折而东，经府西五十里之钱清镇，名钱清江。又东入于海，是钱清江即浦阳江也亦名西小江。今江口为潮沙所遏，其内则为运河。亦与钱塘江相隔。一自山阴县东南，分为小舜江今名东小江。又东与嵊县剡溪之下流合，经府东九十二里之曹娥庙，而为曹娥江。又北至上虞县西北五里之龙山下而西北折，以入于海，是曹娥江亦浦阳江分流所汇也。《禹贡》云：三江既入。韦昭以为三江者，松江、钱塘江、浦阳江。浦阳之水微矣，而亦称江者，以其入于海云。

　　苕溪、

　　苕溪，有二源。一出天目山之阳，经杭州府临安县西，绕县南而东谓之南溪，入余杭县界。又东流，经余杭县治南。又东流二十七里，入钱塘县界。自源徂流，凡百八十里，始通舟樨潘氏曰：苕溪支流，大抵自余杭县西南二里之南湖，溢入于钱塘之西溪，入杭州府北十里之北关河，以济漕渠。又东北入湖州府德清县境，经县城东南谓之余不溪。武康县境前溪诸水皆流合焉，又北经府城，南合诸溪之水谓之溪，汇为城濠，此苕溪之东派也。其一源出天目山之阴，经孝丰县东南。又北流，经安吉州西，折而东，经长兴县南境县境荆溪诸水皆流合焉，至府城西，亦谓之苕溪。此苕溪之西派也。两溪汇流，由小梅、大钱、二湖口小梅湖在府北十八里，大钱湖在府东北三十八里，以入于太湖又苕溪，经湖州府城下，分流为运河，经府东七十里之浔溪，达于苏州府吴江县南四十里之鹰ㄕ湖，而与杭、嘉二郡之运河合。唐天授二年，敕钱塘、於潜、余杭、临安四县租税，皆取道于苕溪，公私便之。然今自余杭以上，涨涸不时，未可方舟而济矣。潘季驯曰：浙西运河，大都发源于天目，盖以苕溪为之委输也。

　　太湖、

　　太湖，在湖州府北二十八里。详见南直大川。

　　运河、

　　运河，即江南河也。隋大业中，将东巡会稽，乃发民开江南河，自京口至余杭八百余里。后代因而修之，以为转输之道。宋孝宗淳熙八年，浚行在至镇江运河，时都临安，尤以漕渠为先务也《宋志》：运河自临安北郭务至镇江江口闸，六百四十一里。淳熙十一年，臣僚言运河自北关至秀州杉青，各有闸堰水。惟沿河上塘有小堰数处，积久低陷，无以防遏水势。兼沿河下岸，径港极多，其水入长水塘、海盐塘、华亭塘，由六里堰下私港散漫，悉入江湖。以私港深，运河浅也。若修治上塘小堰及修固运河下岸一带径港，自无走泄之患矣。今运河由杭州府之武林驿，又北历湖州府德清县东三十里旧湖州运道由德清而东，以合于运河，凡百二十里而达嘉兴府崇德县。又东北历桐乡县北八里，凡八十里而经府城西，绕城而北南直松江府之运，由嘉善县以达于府城北之运河。又六十里而接南直苏州府吴江县之运河，此两浙之运道也。

　　海。

　　浙江以海为境，东南必备之险也。三国吴永安末，魏将王雅浮海略句章而去。五代时，吴越与淮南相攻，屡以海道为角逐之所。又吴越入贡，每自海出登、莱，抵大梁。至于不逞之徒，如晋之孙恩，唐之裘甫，皆恃海滨僻远，一旦窃发，东南柔脆，为之震荡。南宋以临安为行在，而海道之防尤切。绍兴二年，敌人分屯淮阳军海州。枢臣虑贼若以轻舟南来，苏洋之南，海道通快，可以径趋浙江。诏遣官相度。中丞沈与求言：海舟自京东入浙，必由泰州石港见南直泰州，通州料角、陈贴、通明镇等处见南直通州，次至平江南北洋，次至秀州金山见松江府金山卫，次至明州向头今宁波府慈溪县向头巡司是也。又闻料角水势湍险，倘于石港、料角等处，拘束水手，优给庸直而存养之，以待缓急之用，彼亦安能冲突？吕颐浩言：虏舟从大海北来，抛洋直至定海，此浙东路也。自通州入料角，放洋至青龙港见南直嘉定县，又沿流至金山村、海盐县，直泊临安，此浙西路也。望分设沿海制置司，专管淮东、浙西及浙东、福建路。从之，而海道之窥伺益少。元末，方国珍发难，依海为险。明初经略东南，国珍既平，命汤和由海道取福州。洪武二年，招徕远夷，设市舶提举司于宁波，为日本之贡道，而奸萌渐作。十六年，绝其贡献，使汤和经略海上，预为之防。永乐二年，复许入贡。至嘉靖中，防维益懈，奸商伺隙，流毒东南。而海道之防，于是日密。惩前毖后，势固然也。《防险说》云：浙江之源，始于黟之林历山见南直徽州府黟县。浙江实非出于此。一线之微，合流万壑，终于钱塘江之鳖子门而入海。故鳖子门者，乃省城第一门户。石墩、凤凰外峙，乃第二门户。此外无山凤凰山，见海盐县，惟羊、许独立海中，东接衢洋，西控吴淞江口，为第三门户。羊、许二山有防，然后石墩、凤凰有蔽。石墩、凤凰有蔽，然后钱塘鳖子门可守。此其大略也。沙起钱塘，东至吴淞，曾无间断。海外诸沙，亦向北而转，惟平坦延旷，故贼皆可登。是苏、松、杭、嘉四府，连壤一脉，利害安危，辅车相倚者也。今欲求钱塘无虞，当守附海之三关。欲求三关宁谧，先防大海之羊、许。但羊山孤悬大海，去乍浦太远。我舟顿此，设遇东北飓风，贼舟便捷，彼此齐驱，胜负难必。许山岙门浅狭，止可避东南之风，贼乘东北风利，我开舟击之，尝虞并驾。次者金山卫城西湾，沙涂颇软，可暂停舟。但遇东南风，亦未易出。惟海盐白塔山，去秦驻山不远，四风皆便。贼若由大洋而来，随处可击。是海盐一关，尤四面之控制也。总而论之，贼由北洋经蛇山、茶山，其患必犯吴淞，然吴淞之口北向，舟难逆出，必藉崇明等沙兵船以御之。贼由东洋经陈钱、马迹，犯宁定者，必藉衢山马墓兵船以御之。贼由南洋经韭山、乌沙门犯昌国、临观者，必藉舟山、烈港兵船以御之。若由羊山直进犯海盐者，必藉乍浦、三关兵船以御之。是防海之总要也。又曰：列郡之海口，有温州之飞云、横阳、馆头，台州之松门、海门，宁波之定海大浃、湖头渡，绍兴之三江、泗门，杭州之龛山、赭山，嘉兴之乍浦、澉浦，皆倭寇窥犯之地，列郡之门户也。海洋之要害，有金乡、盘石卫之凤凰山、南麂山，松门、海门卫之大陈山、大佛头山，昌国卫之韭山，定海卫之舟山，远而陈钱、马迹山，临海、观海卫之烈港，海宁卫之羊山、许山，皆倭寇必经之地，沿海之藩篱也。又曰：陈钱、羊山，浙、直共守之门户也陈钱山在舟山、普陀东南大洋中。桐山、流江，闽浙相依之唇齿也。盖倭从彼国开洋，必经抵陈钱山，歇潮候风，集艘分犯。若遇东南风高，则望羊山以犯苏、松、浙西；东南风和，则望韭山、朱家尖朱家尖即乌沙门，在舟山东以犯宁、绍；东北风和，则望大佛头、三山、凤凰山以犯台、温；东北风急，则越桐山、流江以入闽。此巡哨者所当究心也。屠仲律云：守平阳港，拒黄华澳，据海门之险，则不得犯温、台。塞宁海关，绝湖口湾，遏三江之口，则不得窥宁、绍。拒鳖子门，则不得近杭州。防吴淞江，备刘家河，则不得掩苏、松、嘉兴关。俞大猷曰：水战最难。舟在海中，收舶安岙，一违其宜，则不战而自败矣。今考沿海之中，上等安岙可避四面飓风者，凡二十三处：曰马迹，曰两头洞，曰长涂，曰高丁港，曰沈家门，曰舟山前港，曰岑港，曰烈港，曰定海港，曰黄岐港，曰梅港，曰湖头渡，曰石浦港，曰猪头岙，曰海门港，曰松门港，曰苍山岙，曰玉环山、梁岙等岙，曰楚门港，曰黄华水寨，曰江口水寨，曰大岙，曰女儿岙。中等安岙可避两面飓风者，凡一十八处：曰马木港，曰长白港，曰蒲门，曰观门，曰竹齐港，曰石牛港，曰乌沙门，曰桃花门，曰海闸门，曰九山，曰爵溪岙，曰牛栏基，曰旦门，曰大陈山，曰大床头，曰凤凰山，曰南麂山，曰霓岙。其余下等安岙只可避一面飓风，如三孤山、衢山之类，不可胜数。必不得已，寄泊一宵。若久停恐风反别汛，必不能支矣。至潭岸山、滩山、许山之类，皆围土无岙，一面飓风，亦所难避，可不慎乎。

　　其重险，则有仙霞、

　　仙霞关，在衢州府江山县南百里仙霞岭上，又南至福建浦城县一百二十里，为浙闽往来之冲要。或曰仙霞岭即古泉山也。杜佑曰：泉岭山在衢州信安县西南二百里。汉朱买臣云：南越王居保泉山，一人守险，千人不能上。今其山周围百里，皆高山深谷，登之者凡三百六十级，历二十四曲，长二十里。唐乾符五年，黄巢破饶、信、歙等州，转略浙东，因刊山开道七百余里，直趋建州，即此岭也。宋绍与中，史浩帅闽过此，募人以石路，自是镌除铲削，旧时险厄，稍就宽平。凡自浙入闽者，由清湖渡舍舟登陆清湖渡，在江山县南十五里。连延曲折，逾岭而南，至浦城县城西，复舍陆登舟，以达于闽海。中间二百余里，皆谓之仙霞岭路，诚两浙之衿束，八闽之咽喉也。《南行记》：仙霞之为岭一，而南北有名之岭凡五。仙霞之为关一，而东西有名之关亦五。所谓五岭者，一曰窑一作“窑”岭，在仙霞北十五里。一曰茶岭，在仙霞南三里。一曰小竿岭，在仙霞南八里。一曰大竿岭，在仙霞南三十六里。一曰梨岭，在仙霞南五十六里俗名五显岭，以岭有五显庙也。此皆往来登涉之道。与仙霞为六大岭，盘纡峻拔，冈麓相接。六岭之旁，大山深谷，接岫连峰，不可胜纪。大约东接处州，西亘广信。林峦绵错，略无断处。窑岭之北，又有苏岭及马头岭，从浙之闽，南出仙霞者，此为自平而高之渐马头岭，在青湖南七里，高不过寻丈。苏岭，去马头岭二十七里，虽地势益高，然平坦易涉。窑岭峰势突起，旁瞰平畴，村落墟里，历历可数山下多窑户，因名。行近仙霞，则高峰插天，旁临绝涧，沿坡并壑，鸟道萦纡，隘处仅容一马。至关岭益陡峻，拾级而升，驾阁凌虚，登临奇旷，蹊径回曲，步步皆险。函关、剑阁，仿佛可拟，诚天设之雄关也。又南而茶岭，松篁相接，夷险相乘，即仙霞之支陇《志》谓之箬山。又云高出仙霞之上，天宇晴霁，望衢州城如在目前。稍南曰杨姑岭去茶岭仅里许。又南即大竿岭《志》云：岭下有道，西达广信。突然高峙，南去小竿岭二十里《志》云：小竿岭高百五十丈。其间坡陀旷衍，民居络绎，宽平处可屯列万骑大竿岭南七里曰廿八都，最为平旷，民居甚众。有岐径可达衢、处诸郡。小竿岭崔嵬雄峻，延袤十余里。北麓童然隆起，无林峦之胜。引而南，复有一峰杰出，谓之枫岭，枫岭北为浙、闽分疆之处《舆程纪》：浙、闽分界处，地名南楼。相距不过数武，而物候荣落，顿觉不同。沿岭而趣，长松曲涧，夹道相属。其险窄处，伐木为阑，以便行者。盖亦要隘之地矣。旧制：设营于此，为戍守处。居人曰：枫岭即小竿南麓之异名，其实止一岭耳枫岭去小竿岭五里，岭势相接也。俗传旧植竿于岭上，故有大竿、小竿之称。小竿盘纡最远，北趋婺州，西达信州，皆可以取途云。自枫岭又南十五里，即梨岭矣。梨岭高峰连云，前横大壑，傍岩飞阁，大类仙霞，其危崖仄径，真足令一夫当关，千人自废。盖梨岭、枫岭由七闽而言，又为仙霞之内险也。由梨岭益南二十余里，是为鱼梁岭，岭不甚高，过鱼梁则原隰匀匀，去险而就平矣。盖六大岭之险，止在七十余里之中，故皆可以仙霞目之也。五关者，一曰安民关，在仙霞东南三十五里，路通处州府遂昌县关属江山县界。一曰二渡关，在仙霞西南八十里，路通江西上饶永丰县关在浦城县西北一百十五里，出关即永丰县界也。一曰木城关，在仙霞西南六十里关在二渡关东北，其地亦属浦城。一曰黄坞关，在仙霞西南五十里，路皆通永丰关属江山县界。一曰六石关，在仙霞西南三十五里以六石岩而名。岩中巨石雄峙，水绕石旁，路出水侧，路通江山县及广信府之玉山县关属永丰县，与江山县接界。此皆江浙往来之间道，与仙霞共为六关，土人有仙霞六关之称。然六关之中，唯二渡关山溪环匝，路容单骑。从江右广信入闽，可以取径于此入关则取途而东，竟出枫岭之南，而仙霞不足恃矣二渡关以枫岭诸山之水绕出关下，关东西二面皆为梁以渡，因有二渡之称。自关而东，历盆亭司、分水关至枫岭桥，凡五十里，合于仙霞南出之道。然其地皆崎岖险仄，自古用兵者，未尝出此。其安民、木城诸关，皆迂僻深险，艰于登涉，非经途所在也又有茅檐岭关，在六石关东南十余里，关属江山县界，路通浦城。限门关在二渡关南三十余里，关属浦城，路通建宁府崇安县。峰阳关在二渡关西二十里，关当永丰、崇安之界，亦为崇安八关之一。岑阳缘山为险，于二渡关又为外卫。其余山径丛杂，因地设隘，各以关名者，随地多有。要以仙霞为南服之雄，地有常险，古今不易矣。

　　独松、

　　独松关在杭州府余杭县西北九十里独松岭上。自天目山而北，重冈结涧，回环数百里，独松岭杰峙其中。岭路险狭，东南则直走临安，西北则道安吉趋广德，为南、浙二境步骑争逐之交。东南有事此亦必争之地也。唐武德四年，时李子通据余杭隋余杭郡治钱塘，非县也，杜伏威将王雄诞击之。子通以精兵守独松岭，雄诞遣别将将千人乘高据险逼之，多设疑兵，子通遁走。宋建炎三年，兀术自广德过独松关，见无戍者，谓其下曰：南朝若以羸兵数百守关，吾岂得渡哉？德元年，以元兵渐迫，遣将列戍要害，命罗琳戍独松关，元将阿剌罕自建康分兵出广德四安镇见湖州府长兴县，犯独松关，遂陷之，临安震惧。其与独松相近者，又有百丈关。在县西北八十里百丈岭上，北与湖州府安吉州分界今其地有百丈镇。又有幽岭关，在安吉州孝丰县东南三十里幽岭上，其东南亦与余杭县分界，谓之独松三关。元至正十二年，徐寿辉将项普略等屡犯杭州，攻蜀松、百丈、幽岭三关，董搏霄击之，以兵先守双溪在余杭县西北三十里，俗本讹为多溪。双溪者，三关要路也。既又分为三军，一军出独松，一军出百丈，一军出幽岭。然后会兵捣贼巢，遂乘胜复安吉，又进克广德，平徽州。盖自昔为险要之地矣。

　　昱岭。

　　昱岭关，在杭州府昌化县西七十里，西去南直徽州府百二十里。岭高七十五丈，地势险阻，右当歙郡之口，东瞰临安之郊，南出建德之背。置关于此，盖三郡之要会也。元至正十二年，徐寿辉遣项普略等掠徽、饶、信诸州，遂陷昱岭关，攻杭州，董搏霄击却之。已而群贼复自昱岭关寇於潜，搏霄复击之。自临安而西，败贼于於潜，复其县。又败贼于昌化，复收昱岭关。十七年，徽州为贼所破，元将李克鲁会军昱岭关。败贼兵于关西，遂复徽州。既而太祖自金陵南下宁国，克徽州，道昱岭，败克鲁之军，取建德路，于是两浙版图，以渐平定。昱岭信为西面之咽喉矣。

　　【按】浙江之地，崇山巨浸，包络四维，而临安实为都会。右峙重山，左连大泽，水陆辏集，居然形胜。嘉兴则接壤苏、松，运道之咽喉也。然而湖州一隅，北逾震泽，则迫毗陵。走阳羡，可以震建康。西出安吉，则道广德，指东坝，亦可以问金陵矣。是用嘉兴不如用湖州之为便利也。温州海澳，可以捷渡福宁。处州山薮，可以疾走建安。然而衢州之壤，自江西以越仙霞，则全闽之要害举。自常山以趣广信，则鄱阳之屏蔽倾。自开化而走婺源，则宣、歙之藩篱坏。以一郡之地，而动三路之权，未可谓三衢之要害，后于吴兴也。若夫严州密迩临安，西连歙郡，诚为控驭之地。而宁、绍、台诸州，皆滨于海ㄛ，风帆一举，上可以问江淮，下可以问闽粤。浙江之形胜，岂浅鲜哉！《防险说》曰：浙江之防，有三说焉：曰海洋，曰江湖，曰矿山。往者倭寇结巢金山、柘林、青南等地俱见南直松江府，贻害浙之昌化、富阳，寇犯乍浦、石墩、鱼浦，各区流突，直抵留都重地，此海洋之患也。沿江多盗，夜劫客船，湖漾盐徒，肆行出没，此江湖之患也。矿寇之扰，路出多岐。若休宁之马金今衢州府开化县有马金岭，歙县之街口今街口巡司，婺源之大庸今婺源县有大镛山，常山之草坪今草坪驿，江山之清湖县南有清湖渡，龙游之灰坪县南有灰坪巡司，通处州府遂昌县，兰溪之太平街在县西，淳安之白马村在县西，通徽州府境，开化之华埠在县西南直达云雾诸山或云即淳安县南之云山，严州之白沙府西有白沙洲直入寿昌诸处，皆贼所必由之路，此矿山之患也。噫！以天下之大，据全盛之时，寄两浙之命者，吾尝见其忧倭夷内犯，拮据定海之舟航矣；忧盐徒奸宄，焦劳黄岩之城郭矣；忧矿盗充斥，纷纭庆元之薮泽矣。谓之明见未然也。岂其然乎？ 
　
 上一页　目录页　下一页
　
读书中文网
钱建文　制作　
读史方舆纪要
　
　

卷九十 

卷九十
　　◎浙江二

　　◇杭州府东南至绍兴府一百三十八里，西南至严州府二百七十里，北至湖州府一百八十里，东北至嘉兴府一百九十五里。自府治至南京九百里，至京师三千三百里。

　　《禹贡》扬州之域。春秋为越国之西境，后属楚。秦汉并属会稽郡。后汉顺帝以后，属吴郡。三国吴分置东安郡治富春，寻罢。晋属吴兴及吴郡。宋、齐、梁因之侯景尝以钱唐为临江郡，富阳为富春郡。陈置钱唐郡。隋平陈，废郡置杭州州初治余杭。开皇十年，移治钱塘。炀帝大业三年，改曰余杭郡。唐复为杭州。天宝初，曰余杭郡。乾元初，复曰杭州《新唐书》：乾元二年，杭州置余杭军。景福元年，赐号武胜军。二年，镇海军自润州徙屯此。又有乌山戍，或曰即吴山也。五代时，吴越都于此谓之西府，谓越州为东府。宋仍为杭州亦曰余杭郡。淳化五年，改军号曰宁海军节度。建炎三年，升为临安府时定行都于此。元曰杭州路。明初改杭州府，领县九。今仍曰杭州府。

　　府山川环错，井邑浩穰，为东南都会。春秋时，吴越争雄之所也。自三国以来，皆恃为赋财渊薮。陈隋始立郡建州，繁衍之渐，基于此矣。唐末置节镇于此，以宠钱。于是拥兵廓地，为东南雄镇。宋建炎三年，高宗至镇江，召从臣问去留。吕颐洁乞驻跸京口，为江北声援。王渊独言：镇江止可捍一面。不如钱塘，有重江之险渊盖虑金人自通州渡江据姑苏，则京口内外俱亟也。于是遂如杭州，即州治为行宫。王阮言：临安蟠幽宅阻，面湖背海，膏腴沃野，足以休养生聚，其地利于休息。陈亮言：吴会者，晋人以为不可都。而钱据之，以抗四邻，盖自毗陵而外毗陵，今江南常州府，不能有也。其地南有浙江，西有崇山峻岭谓天目诸山，独松诸岭，东北则有重湖沮洳谓嘉兴府诸湖泽，而松江、震泽横亘其前自南而北，则松江、震泽为前，虽有戎马百万，安所用之？此钱所恃以为安，国家六十年都之而无外忧者也亮盖言于光宗时。朱子尝言：“建康形势雄壮，然淮破则止隔一水一水谓长江也。欲进取则都建康，欲自守则都临安。”近时言者，亦谓昔人咎宋都临安，遂成偏安之局。不知临安虽偏，前有襟障，左右臂有伸缩，是以晏然者百余年。六朝都建康，虽云控引江淮，而过于浅露。荆、雍、江、鄂荆谓荆州，雍谓襄阳，江谓浔阳，鄂谓武昌，上游跋扈，未有三十年无事者也。然辛幼安幼安，名弃疾，宋人有言，断皋亭之山皋亭，一作牛头。今府东北二十里有牛头堰，路通海门，非山名也，天下无援兵。决西湖之水，满城皆鱼鳖。陈同甫同甫，即亮字亦尝环视钱塘，喟然叹曰：城可灌也。盖以地下于西湖云。而西山真氏则曰：国家南渡，驻跸海隅，何异越栖会稽之日。而秦桧乃以议和移夺上心，粉饰太平，沮铄士气。士大夫豢于钱塘湖山歌舞之娱，无复故都黍离麦秀之叹。此桧之罪，所为上通于天，而不可赎也。今府城，宋行都城也。旧《志》：府城初筑于隋杨素，周三十六里，九十步。唐景福二年，钱新筑罗城。自秦望山，由夹城东亘江干，洎钱塘湖、霍山、范浦，周七十里其城门凡十。南曰朝天，今吴山东麓镇海楼也。宋曰拱北楼。明初复名朝天。北曰北关。其东面之门曰新门。曰南土，曰北土，曰宝德。西面之门曰竹车，曰盐桥，曰西关，曰龙山。宝德则在东面之北，龙山则在西面之南。其形势则南北展而东西缩。乾宁中即在景福后，杨行密将攻杭州，携僧祖肩密来瞰之。祖肩曰：此腰鼓城也，击之终不可得。宋绍兴二十八年，增筑内城及东南之外城，附于旧城。内城亦曰皇城，周九里皇城之门，南曰丽正，北曰和宁，或曰亦吴越牙城故址也。牙城之南门曰通越，北曰双门，其东北隅门亦曰和宁。钱如衣锦军，将还。部将徐绾等作乱，据罗城，攻牙城。至龙泉闻变，使副将建己旌鼓与叛兵战，而微服乘小舟，夜抵牙城东北和宁门，逾城而入，是也。又宋之东苑门曰东华门。元至正十九年，张士诚更筑府城，东自艮山门至候潮门，视旧城拓开三里，而络市河于内。南自候潮门迤西，则缩入二里，而截凤凰山于外城之东西，视旧差广，门十三宋制亦十三门，东有便门保安二门。保安一名小堰，士诚苜之。于北增天宗、北新二门。其天宗一名小北门，仍为十三门。又宋时南门曰嘉会。德末，元兵至，驸马都尉杨镇等奉益王、广王走婺州，不果。既而自嘉会门出，度江而南，元兵追之，镇还临安。杨亮节遂负二王走温州，是也。士诚改嘉会曰和宁。前朝省为十东苜钱湖门。本宋置，张士诚因之。北省士诚所置之天宗、北新二门。东五门，曰候潮盖东南第一门也。宋旧名，曰永昌东南第二门，旧曰新门，俗呼草桥门。与候潮俱近江，多沙地盐舍，曰清泰在城正东，旧名崇新门，俗呼荐桥门，今呼螺蛳门，亦近江，曰庆春东北第二门也。旧名东青门，俗呼太平门。有菜市桥，亦曰菜市门，曰艮山东北第一门也。俗呼坝子门。西三门，曰涌金在城正西。宋建炎末，韩世忠讨苗刘之乱，入北关，贼开涌金门遁走。旧亦名丰豫门，曰清波在涌金之南，宋名也，曰钱塘在涌金之北，亦宋名。南一门曰凤山在城南近江，一名正阳门。北距武林门十里，即张士诚所改和宁门也。又旧有清平门，后塞。北一门曰武林在城正北。旧名余杭门，今仍呼为北关。土人云：南柴北米，东菜西水，四者各由而入。又宋制：水门凡五，曰保安，曰南，曰北，曰天宗，曰余杭。张氏因之。今为水门四，在凤山、候潮、艮山、武林各门之旁。城周三十五里，一百丈。此今城之大略也。

　　钱塘县附郭，在府治西。秦县，属会稽郡。汉为会稽西部都尉治。后汉县省。光和二年，封朱为侯邑，因复置县，属吴郡。晋以后因之。陈置钱唐郡于此。隋废，改为杭州治。本曰钱唐。唐以唐为国号，加土为塘，后因之。《旧唐书》：隋时移州治柳浦西南。贞观六年，自州治南移县而北，去州治十一里。寻又移治于新城戍。开元二十一年，还治州郭下。二十五年，复移州治南。《通志》云：南宋尝徙于钱唐门外，寻还城内，徙今治。今编户百六十一里。

　　仁和县附郭，在府治东。唐钱塘、盐官二县地。五代梁龙德二年，钱氏割置钱江县，治武林门内。宋太平兴国四年，改今名。寻徙府治北。元移今治。今编户三百七十三里

　　○吴山在府治南。《图经》云：春秋时为吴南界，故名。或曰以子胥名，讹伍为吴也。亦名胥山。左带大江，右瞰西湖。宋建炎三年，兀术陷临安，将还，敛兵于吴山。七宝山，焚掠而去。七宝即吴山西南面支峰也。绍兴末，金亮闻其胜概，欲立马吴山，遂南寇。今峰峦相属，以山名者凡数处，而总曰吴山。《胜览》云：在钱塘县南六里，上有伍子胥庙，命曰胥山。有井泉，清而且甘。

　　凤凰山府治西南二里。与吴山冈脉相接。旧在城内，张士诚筑城截之于外。今沿城南十里，陵阜岩壑逶迤而西，左瞰大江，直望海门，如凤凰欲飞。峭壁崔嵬，中通石。宋南渡后，因州治建宫殿，山遂环入禁苑，重檐复阁，凌驾山椒。今山坡平处，曰内教场。山下有洗马池，皆宋时故址也。其东麓为万松岭，旧时夹道多松。又有古渠。宋乾道七年，守臣吴渊请复万松岭旁古渠，严禁侵占，是也。今路出江头，岭去城最近，而地形高耸。论者谓敌先据此，则城中有矢石相及之虞。盖凤凰山屏峙城南，攻守必资之地矣。《胜览》云：在城中，下瞰大江，直望海门，今大内在焉。○龙山，名卧龙山，在城南山之北，即包家山。《胜览》云：在嘉会门外，多植桃。宋绍兴十七年，建玉津园于山北。淳熙十二年，大阅于龙山，后屡阅于此。王应麟曰：孝宗乾道以后，屡幸茅滩大阅。庆元二年，殿帅郭杲言：茅滩在江东岸，潮汐不时。若营教场，徒费修治，不如专阅于龙山，从之。龙山盖即凤凰之支陇矣。山之东有白塔岭，路出江头。

　　宝石山在城西北，负郭挺立。上有石，巍然如甑。北有落星二石，钱氏号寿星宝石山，后改为巨石山。上有保叔塔，本名宝所塔，宋乾道二年，尝大阅于此。山东南麓为昭庆寺，面临西湖。山之北为霍山，山最小，而石骨鳞起，其下为钱氏罗城旧址。○孤山，在城西重湖之间，以独立波心而名。山坦夷，与宝石诸山隔湖相望。《胜览》云：孤山去钱塘旧治四里，湖中独立。绍兴十六年，建四圣延祥观。

　　南屏山府西三里。峰峦耸秀，环立若屏。北有净慈寺。寺前一峰曰雷峰，或以为回峰之讹也。有雷峰塔。其西为九曜山。山石嵯峨，颇为雄峻。山西南为太子湾，以宋庄文、景献二太子攒园而名。益折而南，为烟霞岭。又南为南高峰。盘纡峻耸，东抱西湖，南ぽ浙江，旧有塔在其上。《志》云：南高峰在府西南十二里。

　　灵隐山府西十二里。本名武林山。《胜览》云：在钱塘旧治之北半里，今为钱塘门里太一宫道院上阜。是也。元名虎林，避唐朝讳，改虎为武。相传汉时钱唐县盖治于山麓。晋咸和中改今名。唐天复二年，杭州叛将徐绾等作乱，湖州刺史高彦遣子渭入援，至灵隐，为绾伏兵所杀。宋建炎三年，金人寇临安，游骑入灵隐，至天竺山。亦名灵苑，又名仙居。有灵隐寺，寺外为九里松。山之西北，一峰直上，曰北高峰，为灵隐最高处，顶旧有七级浮图，奇胜与南高峰相埒。其峙于寺前石门涧南者，曰飞来峰，亦名灵鹫峰。又南为天竺峰，三天竺寺列焉。《宋志》：西湖出武林山武林泉，今南北诸泉涧皆汇于西湖。盖湖上群山，灵隐实为雄长矣。又狮子峰，在天竺峰西南。元伯颜入临安，观潮于浙江，登狮子峰，览临安形胜，即此。

　　赤山府西南十二里。《志》云：自太子湾而西，有玉岑山。少北为三台山，于忠肃墓在焉。玉岑山西南即赤山，自西湖出江干，往往取途于此。宋建炎中，金人犯临安，兀术突至赤山，即此。俗名赤山埠。《南征纪》：赤山埠西走富阳，南出江滩。有六和塔，宋初僧永明所建，以镇江潮。亦江滨控扼处也。○五云山，在府西南二十里。沿江自徐村而进，盘曲凡六里，七十二湾。上有二井，大旱不竭。长江三折，正当其前。又有溪水，东流经诸桥以入江。

　　秦望山府西南十里。《舆地志》：秦始皇东游，登山瞻望，欲渡会稽，因名。《吴越史》：唐咸通中，望气者言，东南有王气。命侍御史许浑赍璧瘗此山以厌之。山东南有罗刹石，横截江涛，后改名镇江石。五代梁开平中，为潮沙所涨没。又焦山，在府西南四十里，高千二百丈，周二十里。境中诸山，此为最高云。

　　定山府东南四十里，突出江干。《郡国志》云：江涛至此辄抑，过此复雷吼霆奋，因名。一名狮子山。刘宋泰始初，会稽太守孔等皋兵应晋安王子勋，台军吴喜击之，遣别将沈思仁等破东军于定山。唐光启二年，钱遣将自定山出海门讨薛朗于润州，即此。又有浮山，在定山东南五里。《胜览》云：在钱塘旧治东南四十里。苏轼守杭州，《奏状》云：潮水自海门东来，势如雷霆。而浮山峙于江中，与鱼浦诸山犬牙相错，洄γ激射，其怒百倍，沙碛转移，为至险处。渔浦，今见萧山县。

　　皋亭山府东北二十里，山当往来之冲。宋德二年，元兵从长安镇进次皋亭山。明初命李文忠取杭州，分遣茅成驻皋亭山。盖府境必备之险也。○桐扣山，在府东北五十里。晋武帝时，临平湖岸崩，出石鼓，张华命取蜀中桐木刻鱼形，扣之，声闻数里，山因以名。其西接母山，一名凤凰山。高耸为群山之冠，以张翼左右，如母顾子而名。

　　临平山府东北六十里。山周十八里，平旷逶迤，无崇冈修阜。其巅一名丘山，有龙洞及井，虽旱不涸。梁大宝初，张彪起兵会稽讨侯景，遣将赵棱等围钱塘，与景将赵伯超战，败于临平。唐置临平监于山下，后为临平镇。五代梁开平三年，高沣以湖州附淮南，举兵焚义和、临平镇，吴越讨平之。宋建炎三年，苗傅等作乱，遣其党苗等将重兵扼临平，拒勤王兵。负山阻水，为阵中流，植鹿角以梗行舟。韩世忠舍舟力战，大破之。又镇有明因寺，元兵趋临安，文天祥奉使见伯颜于明因寺，是也。义和镇，即今嘉兴府崇德县。

　　界山府北七十里。一名万松山。其西有凤泉诸山，绵延相接，凡二十五里。东北接武康西界。余杭苕溪绕其南，陡门关峙其东，亦北出之间道也。《志》云：凤泉山一名唐山，山之西有石门岭，岭南有唐家陡门关，蓄苕溪水以溉田。石门东三里有九度岭，西二里有金龙岭，皆北达武康。

　　葛岭在府城西北。自宝石山而西，其相接者曰宝云山，稍西即葛岭也。宋建炎二年，金人犯临安，城陷。尉曹将金胜等保葛岭，编竹覆泥为涂，敌骑至，践之而踣，胜等乘势击之，金人大败。咸淳二年，赐贾似道第于西湖葛岭，即此。又西为栖霞岭，岳武穆墓在焉。一名剑门岭。

　　风篁岭府西十里。林壑极胜，龙井在其上，亦曰龙泉。钱自衣锦军还，至龙泉，闻其部将叛，据罗城，微服兼行，逾城夜入，是也。○慈云岭，在府治西南十里，即凤凰山之后岭。《胜览》：在嘉会门外，上有钱王郊坛。后唐同光二年，钱开慈云岭，建西关城宇，是也。自岭而西出，即南高峰。又仙姥墩，在清波门外。沿城而上，旧有聚景园，宋孝宗筑以奉上皇游幸者。

　　狗头岭府西北五十里。唐上元二年，刘展作乱，据润、常诸州，遣兵攻杭州，败州兵于石夷门。展将孙待封自武康南出，将会兵攻杭州，州将李藏用使其属温晁，自余杭驰据狗头岭，待封至，败还。岭盖当武康南出之道。石夷门，或曰即今石门塘也，见崇德县。

　　○钱塘江在城东三里，即浙江也。自丛州府桐庐县流入富阳县界，经郡西南，而东北接海宁县界，出海门入于海。海潮昼夜再上，奔腾冲击，声撼地轴。沿江之塘，历代修筑。《钱塘记》：三国时，功曹华信以江涛为患，议立塘以捍之。募有能致土石一斛，与千钱。旬月之间，应者云集，因曰钱塘。岁久塘坏，江挟海潮，大为杭患。唐大历八年，大风潮溢，垫溺无算。咸通二年，潮水复冲击，奔逸入城。刺史崔彦曾乃开外沙、中沙、里沙三沙河以决之，曰沙河塘。近南曰坝头，其在城东二里者曰捍海塘。光化三年，浙江又溢，坏民居。五代梁开平四年，钱氏建侯潮通江二门，潮水冲激，版筑不就。因命强弩数百，以射潮头。既而潮水渐向西陵，乃积石植木为塘，而城基始定。今之平陆，昔皆江也。相传吴越王箭所射止处，尝立铁幢，因名铁幢浦。宋大中祥符五年，潮抵郡城，发运使李溥请立木积石以捍之，不就。乃用戚纶议，实薪土以捍潮波，七年功成，环亘可七里。天圣四年，方谨请修江岸二斗门。景四年，转运使张夏置捍江兵，采石修塘，立为石堤十二里，塘始无患。庆历六年，漕臣杜杞复筑钱塘堤，起官浦，至沙泾，以捍风涛。又俞献卿知杭州，凿西岩作堤，长六十里。皇中，漕臣田瑜叠石数万，为龙山堤。政和六年，兵部尚书张阁言：臣昨守杭州，闻钱塘江自元丰六年泛溢后，潮汐浸淫，比年水势稍改，自海门过赭山，即回薄岩门、白石一带北岸，坏民田及盐亭监地。东西三十余里，南北二十余里。江东距仁和监，止及三里。北趣赤岸蘪口二十里。运河正出临平下塘，西入苏秀。若失障御，恐他日数十里膏腴平陆，皆溃于江。下塘田庐，莫能自保。运河中绝，有害漕运。诏亟修筑。七年，知杭州李偃言：汤村岩门、白石等处，并钱塘江通大海，日夜两潮，渐致侵啮。乞依六和寺岸，用石砌叠，从之。绍兴末，以石岸倾毁，诏有司修治。乾道九年，复修筑庙子湾一带石岩。自是屡命有司修戢。淳熙元年，江堤再决。嘉熙二年复决。守臣赵与权乃于近江处所，先筑土塘，于内更筑石塘，水复其故。嘉定十年，江潮大溢，复修治之。前朝洪武十年，江水大溢，特命兴筑。永乐元年及五年、九年，皆经修治。十八年，更修完固。成化八年，沿江堤岸，倾圮特甚，乃命工部侍郎李相度经理。堤岸一新，百年以来，始无大患。万历三年，六和堤岸决，复修治之。嗣后浅沙渐积，江潮稍缓。旧时上自六和塔，下抵艮山门，皆有石塘。胡氏以为即钱氏所筑捍海塘故址，今多堙废。其渡江之处，自草桥门外江西岸渡者，曰浙江渡，对萧山县西兴。自六和塔渡者，曰龙山渡，对萧山渔浦。

　　西湖在城西。周回三十里。三面环山，溪谷缕注，而为湖。汉时金牛见湖中，以为明圣之瑞，曰明圣湖。一名钱塘湖，以介于钱塘也。一名上湖，以委输于下湖也。然其地负郭而西，故其称为西湖。唐大历中，刺史李泌于湖北为石函桥，置水闸以泄湖水，溉田无算。长庆初，刺史白居易复筑堤捍湖，蓄泄其水，溉田千顷。又引入运河以利漕。久之，湖葑蔓合，湖渐堙塞。吴越时，置撩湖兵士千人，芟草浚泉。又引湖水为涌金池，以济运河。宋景德四年，郡守王济增置斗门，以防溃溢。天禧中，王钦若奏以西湖为放生池，自是湖渐堙废。庆历初，郡守郑戬尝开浚之。元五年，苏轼知杭州，以为唐李泌引湖水作六井，然后民足取汲，而生聚日繁。又放水溉田，濒湖千顷，可无凶岁。今虽不及千顷，而下湖数十里间，茭菱谷米，所获不赀。又西湖深阔，则运河可以取足。若湖水不给，则必取藉于江潮，潮水淤河，泛溢，三年一浚，必为市井大患，并六井亦且废矣。今请设法开治，并禁民侵占。从之。轼因取葑泥积湖中，横跨南北两山，径十余里，为长堤以通人行，今称苏公堤。西曰里湖，东曰外湖。绍兴九年，从张澄请，招置撩湖兵二百人。十九年，守臣汤鹏奏请开浚。乾道五年，复严侵占之禁。九年，以临安守臣言，命更加开浚。元时废弃不治。明初益为污莱，民耕业其中。成化弘治中，尝议浚之。正德三年，郡守杨孟瑛又力言之于御史台，疏奏报可，于是大加浚治。凡毁民田荡三千四百余亩，湖始复旧。又益苏堤高二丈，阔五丈三尺。又于里湖西岸为杨公堤。堤各开六桥以通水。自北新路第二桥入灵竺路，谓之赵公堤，以宋淳中京尹赵与所筑也。自断桥至孤山，谓之白公堤，以唐郡守白居易所筑也。湖中有湖心寺，易而为亭。议者谓杭之水利，莫切于西湖云。

　　临平湖在府东北临平山东南五里。吴赤乌二年，获宝鼎于此，因名鼎湖。周回十里，汉末湖已壅塞。晋咸宁二年复开，孙皓以为己瑞，既而吴灭。晋元兴二年，湖水赤，桓玄以为己瑞，俄而玄败。陈桢明初，湖又开，陈主叔宝大恶之，明年陈亦灭。盖此湖常蓁塞，故老相传，湖开则天下平也。唐宋时，湖水皆直至山下。南宋为运道所经。中有白龙潭，风波最险。绍定中，筑塘以捍之，曰永和。自是患渐息，今上塘河所经也。

　　运河在城北十里。其源有三：一自城西北三里西湖坝，上承西湖之水。一自城东北三里德胜坝，上承上塘河之水。俱汇于府北六里之江涨桥。又余杭塘河之水，亦由江涨桥西出，以会于运河。出北新关桥，至塘栖镇，接石门县界，此公私经行之道也。元末，张士诚自塘栖南五里之五林港开河，直至江涨桥，凡阔二十余丈。其最阔处，有三里漾、十二里漾之名，今亦谓之新开运河，亦名北关河。

　　上塘河在城东。自永昌门外北至艮山门，接城内运河及城外沙河诸水，又东北经临平镇东达海宁县之长安坝。南宋运道俱自长安坝入艮山水门，抵东断河而止，此其故道也。

　　官塘河在北新关外，亦曰下塘河。分运河水西北流，经府西北二十五里之板桥关，至府西北四十五里，为奉口河。合苕溪水，入湖州府德清县界。宋乾道十四年，臣僚言奉口至北新桥三十六里，皆为断港绝潢，宜亟开浚，以来商旅，平谷直。淳七年，安抚赵与募民浚广之，民以为便。河西岸有西塘，长十八里，抵安溪，通四安驿路。

　　龙山河在城南。旧有凤山水门直至龙山闸，计十余里，置闸以限潮。宋时滨江纲运，由此入城。后废。元延三年复浚之。明洪武七年，以河道窄狭，拓广一十丈，浚深二丈，仍置闸以限潮，寻以河高江低，改闸为坝，今塞。○旧运河，自候潮水门南历清水、浑水二闸，至跨浦闸，计长七里，一名里河。元延三年浚治。明朝洪武七年，以舟楫难通，浚河广十丈，闸亦高广于旧，遗址犹存。

　　茅山河在府治东。又府治北有盐桥河。宋元四年，苏轼浚苑山、盐桥二河，分受江潮及西湖水。造堰闸，以时启闭。今盐桥河尚存，而茅山河已堙。俗亦谓盐桥河为大河。又有小河，在府治东。本名市河，亦谓之便河。元至大末，江浙行省康里脱脱初下车，问民疾苦，皆言杭城旧有便河通江浒，堙废已久，若疏凿以通舟楫，物价必平。脱脱遂复之，不一月而河成，今堙废。
  </div>
  <div class="pagination">
   <a href="读史方舆纪要_page351.html">
    上一页
   </a>
   <span>
    ...
   </span>
   <a href="读史方舆纪要_page347.html">
    347
   </a>
   <a href="读史方舆纪要_page348.html">
    348
   </a>
   <a href="读史方舆纪要_page349.html">
    349
   </a>
   <a href="读史方舆纪要_page350.html">
    350
   </a>
   <a href="读史方舆纪要_page351.html">
    351
   </a>
   <span class="current-page">
    352
   </span>
   <a href="读史方舆纪要_page353.html">
    353
   </a>
   <a href="读史方舆纪要_page354.html">
    354
   </a>
   <a href="读史方舆纪要_page355.html">
    355
   </a>
   <a href="读史方舆纪要_page356.html">
    356
   </a>
   <a href="读史方舆纪要_page357.html">
    357
   </a>
   <span>
    ...
   </span>
   <a href="读史方舆纪要_page353.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
