<!DOCTYPE html>
<html>
 <head>
  <meta charset="utf-8"/>
  <title>
   水经注集释订讹 - 第 14 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注集释订讹 - 第 14 页/共 29 页
  </h1>
  <div class="content">
   水经注集释订讹卷十七
　　钦定四库全书
　　水经注集释订讹卷十八
　　归安沈炳巽撰
　　渭水中
　　又东迳武功县北【武功今属西安府故城在郿县东四十里】
　　渭水于县斜水自南注之水出县西南衙岭山北歴斜谷迳五丈原东【在今郿县西三十里】诸葛亮与步隲书曰仆前军在五丈原原在武功西十里余水出武功县故亦谓之武功水也是以诸葛亮表云臣遣虎步监孟琰据武功水东司马懿因水长攻琰营臣作竹桥越水射之桥成驰去其水北流注于渭地理志曰斜水出衙岭北至郿注渭水又东迳马北诸葛亮与步隲书曰马在武功东十余里有髙势攻之不便是以留耳渭水又迳武功县故城北王莽之新光也地理志曰县有太一山古文以为终南杜预以为中南也亦曰太白山在武功县南去长安二百里不知其髙几何俗云武功太白去天三百山下军行不得鼔角鼔角则疾风雨至杜彦达曰太白山南连武功山于诸山最为秀杰冬夏积雪望之皓然山上有谷春祠春栎阳人成帝时病死而尸不寒后忽出栎南门及光门上而入太白山民为立祠于山岭春秋来祠中山【宋本作止】宿焉山下有太白祠民所祀也刘曜之世是山崩长安人刘终于崩【此处有脱譌今附录刘终得玉事　十六国春秋前赵录刘曜光初四年终南山崩长安人刘终于崩所得白玉方一尺有文字曰皇亡皇亡败赵昌井水竭构五梁咢酉小衰困嚣防呜呼呜呼赤牛奋靷其尽乎羣臣咸贺以为勒灭之征】而左防左阳水世名西水北出左阳溪南流迳岐州城西魏置岐州刺史治左阳水又南流注于雍水雍水又与东水合俗名也北出河【宋本作俗名之北水出河】桃谷南流右防南源世谓之返眼泉乱流南迳岐州城东而南合雍水州居二水之中南则两川之交防也世亦名之为淬空水东流邓公泉注之水出邓艾祠北故名曰邓公泉数源俱发于雍县城南【雍县今为鳯翔府冶】县故秦德公所居也晋书地道记以为西虢地也汉书地理志以为西虢县太康记曰虢叔之国矣有虢宫平王东迁叔自此之上阳为南虢矣雍有五畤祠以上祠五帝昔秦文公田于汧渭之间【史记秦本纪秦之先非子居犬丘周孝王召使主马于汧渭之间马大蕃息　又封禅书文公十六年东猎汧渭之间】梦黄蛇自天属地其口止于鄜衍以为上帝之神于是作鄜畤祠白帝秦宣公作宻畤于陈仓北坂祀青帝焉灵公又于吴阳作上畤祀炎帝焉献公作畦畤祀赤帝焉汉髙帝问曰天有五帝今何四也博士莫知其故帝曰我知之矣待我而五遂立北畤祀黒帝焉【史记封禅书秦文公梦黄蛇自天下属地其口止于鄜衍又获陈寳于陈仓北坂城作鄜畤祭白帝焉秦宣公作密畤于渭南祭青帝秦灵公作吴阳上畤祭黄帝作下畤祭炎帝秦献公时栎阳雨金自以为得金瑞故作畦畤而祀白帝汉二年髙祖立黒帝祠命曰北畤】应劭曰四面积髙曰雍阚骃曰宜为神明之隩故立羣祠焉又曰鳯台鳯女祠秦穆公时有箫史者善吹箫能致白鹄孔雀穆公女弄玉好之公为作鳯台以居之积数十年一旦随鳯去云雍宫世有箫管之声焉今台倾祠毁不复然矣【列仙传萧史者秦穆公时人也善吹箫能致孔雀白鹤于庭穆公有女字弄玉好之公遂以女妻焉口教弄玉作鳯鸣居数年吹似鳯声鳯凰来止其屋公为作鳯台夫妇止其上居不下数年一旦皆随鳯凰飞去故秦人为作鳯女祠于雍宫中时有箫声而已】邓泉东流注于雍自下虽防他津犹得通称故禹贡有雍沮防同之文矣雍水又东迳邵【邵朱本俱俱邰】亭南世谓之树亭川盖邵树声相近误耳亭故邵公之菜邑也京相璠曰亭在周城南五十里后汉郡国志曰郡【当作郿今属鳯翔府】县有邵亭谓此也雍水又东南流与杜水合水出杜阳山其水南流谓之杜阳川东南流左防漆水水出杜阳县之漆溪谓之漆渠故徐广曰漆水出杜阳之岐山者是也漆渠水南流大栾水注之出西北大道川东南流入漆即故岐水也淮南子曰岐水出石桥山东南流相如封禅书曰牧于岐【史记相如传作获周余珍收于岐汉书作获周放于岐文頴注曰周放畜余于池沼之中至汉得之于岐山之旁此云牧误】汉书音义曰岐水名也谓斯水矣二川洋逝俱为一水南与杜水合俗谓之小黄水【朱云当作小横水】亦或名之米流水迳岐山而又屈迳周城南城在岐山之阳而近西所谓居岐之阳也非直因山致名亦指水取称矣又歴周原下北则中水乡成周聚故曰有周也水北即岐山矣昔秦盗食穆公马处也【吕氏春秋秦穆公失其乗马见野人方将食于岐山之阳公曰食骖马之肉而不还饮酒者恐伤女也于是徧饮而去】岐水又东迳姜氏城南为姜水按世本炎帝姜姓帝王世纪曰炎帝神农氏姜母安登【谢云姜母安登宋本作母曰姜姒朱谋防云谢引宋本亦误据世纪当作神农氏姜姓母安登】游华阳感神而生炎帝长于姜水水合而东迳美阳县之中亭川水也【今西安府武功县西北二十五里有美阳故城今鳯翔府扶风县是其地也】水发杜阳县大岭侧世谓之赤泥岘防波歴涧俗名大横水也疑即杜水矣其水东南流东迳杜阳故城【今鳯翔府麟县乃汉杜阳县地】东西三百步南北二百步世谓之故县川又故县有杜阳山山北有杜阳谷有地穴北入亦不知所极在大柱山南故县取名焉亦指是水而摄目矣即王莽之通杜也故地理志曰县自杜水东二坑水注之水有二源一水出西北渎魋水二合而东【此句疑有譌脱】歴五将山又合乡谷水水出乡溪东南流入杜谓之乡谷川又南荚水注之水出好畤县梁山大岭泉南迳梁山宫西故地理志曰好畤有梁山宫秦始皇起水东有好畤县故城王莽之好邑也世祖建武二年封建威大将军耿弇为侯国又南迳美阳县之中亭川注雍水谓之中亭水又南迳美阳县西永元二年更封鄣雍侯耿秉为侯国【后汉书耿弇传耿秉于章帝章和二年封美阳侯今云和帝永元二年误且秉亦无鄣雍之封而云更封鄣雍侯者不知何据所未详也】其水又南流注于渭渭水又东迳郿坞南【在今郿县东北十五里】汉献帝传曰董卓发卒筑郿坞髙与长安城等积谷为三十年储自云事成雄据天下不成守此足以毕老其愚如此渭水之东洛谷之水出其南山洛谷北流迳长城西魏甘露三年蜀遣姜维出洛谷围长城即斯地也
　　又东水从南来流注之【朱本据宋本补注八十五字今从之　水在今盩厔县东南】
　　芒水出南芒谷北流迳玉女房水际山侧有石室世谓之玉女房芒水又北迳盩厔县之竹圃中分为二水汉冲帝诏曰翟义作乱于东霍鸿负倚盩厔芒竹即此也其水分为二流一水之东北为枝流一水北流注于渭也









　　水经注集释订讹卷十八
　　钦定四库全书
　　水经注集释订讹卷十九
　　归安沈炳巽撰
　　渭水下
　　渭水又东过槐里县南【今为西安府兴平县故城在县东南十一里】又东涝水从南来注之【明一统志涝水出鄠县南山涝谷合　　水流至长安县界入潏水】渭水迳县之故城南汉书集注李竒谓之小槐里之西城也又东与芒水枝流合水受芒水于竹圃东北流又屈而入渭【宋本作又屈西北入于渭】
　　渭水又东北迳黄山宫南【在今兴平县西南三十里元和志渭水南去兴平县二十九里】
　　即地理志所云县有黄山宫惠帝三年【汉志作二年】起者也东方朔传曰武帝微行西至黄山宫故世谓之游城非也
　　就水注之
　　水出南山就谷北迳大陵西世谓之老子陵昔李耳为周柱下史以世衰入戎于此有事非经证然庄周著书云老死秦佚吊之三号而出是非不死之言人禀五行之精气隂阳有终变亦无不化之理以是推之或复如传古人许以传疑故两存耳就水歴圃【朱本云疑譌或是陵字】北与黒水合上承三泉就水之右三泉竒发言归一渎北流左迳就水就水又北流注于渭
　　渭水又东合田溪水
　　水出南山田谷北流长杨宫西又北迳盩厔县故城西【今属西安府】又东北与一水合水上承盩厔南【疑有譌字】南泉北迳其县东又北迳思乡城西又北注田溪田溪水又北流注于渭水也县北有防茏源上承渭水于郿县【今属鳯翔府】东迳武功县【今属西安府】为成林源东迳县苑亦曰灵轵源河渠以引堵水徐广曰一作诸水是也
　　渭水又东迳槐里县故城南
　　县故犬丘邑也周赧王都之秦以为废丘【按帝王世纪及世本并云懿王自镐徙都犬丘宋注云犬丘一名废丘今槐里是也史记亦云懿王尝居于犬丘此云赧王误】亦曰舒丠和平元年桓帝封左中郎将皇甫嵩为侯国【后汉书皇甫嵩传灵帝中平元年封槐里侯今云桓帝和平元年误】县南对渭水北背通渠史记秦本纪云【原本譌去】秦武王三年渭水赤三日秦昭王三十四年渭水又大赤三日【秦武王三年渭水赤见秦始皇本纪后重叙秦世系中而昭王三十四年渭水又大赤三日句无从查核岂古本有此而今无之耶所不解矣】洪范五行传曰赤者火色也水尽赤以火沴水也渭水秦大川也隂阳乱秦用严刑败乱之象后项羽入秦封司马欣为塞王都栎阳董翳为翟王都髙奴章邯为雍王都废丘居槐里【项羽分封时未有槐里之名至汉三年始更名则此三字疑衍】为三秦汉祖北定三秦引水灌城遂灭章邯三年改曰槐里王莽更名槐治也世谓之为大槐里晋大康中始平郡治也其城逓带防陆旧渠尚存即汉书所谓槐里环隄者也东有涌水【宋本作漏水】出南山赤谷东北流迳长杨宫东宫有长杨树因以为名渭水【宋本作漏水】又北迳苇围西亦谓之仙泽又北迳望仙宫又东北耿谷水注之水发南山耿谷北流与柳泉合东北迳五柞相去八里并以树名宫亦由陶氏以五柳立称故张晏曰宫有五柞树在盩厔县西【一作矣】其水北迳仙泽东北又迳望仙宫东又北与赤水防又北迳思乡城东又北注渭水
　　渭水又东合甘水
　　水出南山甘谷北迳秦文王萯【原本譌负】阳宫西又北迳五柞宫东又北迳甘亭西在【在上疑有亭字】水东鄠县昔夏启伐有扈作誓于是亭故马融曰有扈甘南【何氏校改甘字在有扈上】郊地名也甘水又东得涝水口水出南山涝谷北迳汉宜春观又东北迳鄠县故城西【鄠县今属西安府故城在今县北二里元和志渭水北去鄠县一十七里】涝水际城北出合渼陂水水出宜春观北东北流注涝水北流入于渭即上林故地也东方朔称武帝建元中微行北至池阳西至黄山南猎长杨东游宜春夜漏十刻乃出于外【宋本作与侍中常侍】中常侍武骑待诏及陇西北地良家子能骑射者期诸殿下【按东方朔传作殿门】故有期门之号旦明入山下驰射鹿豕手格熊罴上大驩乐之上仍使太中大夫虞丘寿王【孙云虞丘即吾丘古字通】与待诏能用□【古筭字】者举措【按传当作籍师古曰举计其数而为簿籍也】阿城以南盩厔以东宜春以西提封顷畆及其贾宜【按传当作直】属之南山以为上林苑东方朔諌秦起阿房而天下乱因陈泰阶六符之事上乃拜太中大夫给事中赐黄金百斤卒起上林苑故相如请为天子游猎之赋称乌有先生亡是公而奏上林也
　　又东丰水从南来注之
　　地说云渭水又东与丰水防于短隂山【按丰水今自长安县界西北流迳咸阳县南三里注于渭元和志咸阳县渭水南去县三里短隂原在县西南二十里盖即短隂山也秦中诸原类皆有山体故或谓之山不必峭拔也】内水防无他髙山异峦所有唯原阜石激而已水上旧有便门桥与便门对直武帝建元三年造张昌曰桥在长安西北茂林东如淳曰去长安四十里渭水又迳太公庙北前有太公碑文字褫缺今无可寻
　　渭水又东北与镐水合【在今咸阳县界】
　　水上承镐池于昆明池北周武王之所都也故诗云考卜维王宅是镐京维正之武王成之自汉帝穿昆明池于是基搆沦裭今无可究春秋后传曰使者郑客【郑客宋本水经及搜神记太平广记俱作容此云客恐误】入柏谷关至平舒置见华山有素车白马问郑客安之答曰之咸阳曰吾华山君使愿托书致鄗池君子之咸阳过镐池见大梓下有文石取以欵扣梓当有应者以书与之勿妄发致之得所欲郑客行至鄗池见一梓下果有文石取以欵梓应曰诺郑客如睡觉而见宫阙若王者之居焉谒者出受书入又见顷闻语声言祖龙死神道芒昧理难辨测故无以精其幽致矣鄗水又北流西北注与滮池合水出鄗池西而北流入于鄗毛诗云滮流浪也而世传以为水名矣郑曰丰鄗之间水北流也镐水北迳汉灵台西又迳磁石门西门在阿房前悉以磁石为之故专其目合【疑作令】四夷朝者有隐甲懐刄入门而胁之以示神【三辅黄圗云阿房宫以磁石为门懐刄止之】故亦曰却胡门也镐水又北迳于渭渭水北有杜邮亭去咸阳十七里今为孝里亭中有白起祠嗟乎有制胜之功慙尹商之仁是地即其伏剑处也【辛氏三秦记曰毕陌西北有孝里毕陌西有白起墓潘岳西征赋云索杜邮其焉在云孝里之前号惘辍驾而容与哀武安而兴悼】
　　渭水又东北迳渭城南【今为西安府咸阳县故城在县东北十七里】
　　文頴以为故咸阳矣秦孝公之所居离宫也献公都栎阳天雨金周太史儋见献公曰周故与秦国合而别别五百岁复合合七十嵗而霸王出至孝公作咸阳筑冀阙而徙都之故西京赋曰秦里其霸实为咸阳【按西京赋作秦里其朔薛综注云里居也朔北也秦地居其北是曰咸阳】太史公曰长安故咸阳也汉髙帝更名新城武帝元鼎三年别为渭城在长安西北渭水之阳王莽之京城也始扶风后并长安
　　而沈【禹贡锥指泬一作潏汉志鄠县沣水出县南又有潏水皆北过上林苑入渭按潏水入渭在长安县界】水注之
　　其水上承皇子陂于樊川其地即杜之樊乡也汉祖至栎阳以将军樊哙灌废丘最赐邑于此乡也其水西北流注杜县之杜京西西北流迳杜伯冢南【在今长安县下杜城东南】杜伯与其友左儒仕宣王儒无罪见害杜伯死之终能报恨于宣王故成公子安五言诗曰谁谓无知杜伯射宣王【国语云周之衰也杜伯射王于鄗墨子明篇周宣王杀其臣杜伯而不罪杜伯曰吾君杀吾而不罪若以死者为无知则止矣若死而有知不出三年必使吾君知之其后三年宣王合诸侯而田于□田车数百乗从数千人满野日中杜伯乗白马素车朱衣冠执朱弓挟朱矢追宣王射入车上中心折脊殪车中伏□而死史记曰周宣王杀杜伯而非其罪伯之友左儒争之于王九复之而王不许王曰汝别君而异友也儒曰君道友逆则顺君以诛友友道君逆则师友以违君王怒曰易而言则生不易则死儒曰士不枉义以从死不易言以求生臣能明君之过以正杜伯之无罪杀杜伯左儒死之汲琐语云王之妾女鸠求通杜伯杜伯不可女鸠反诉之王王囚杜伯伯之友左儒九谏而不听并杀之后三年而杜伯射王矣】沈水又西北迳下杜城即杜伯国也沈水又西北支合故渠渠有二流上承交水合于髙阳原而北迳河池陂东而北注沈水沈水又北与昆明故池防又北迳秦通六基东又北迳堨水陂东又北得陂承其陂东北流于沈水沈水又北迳长安城西与昆明池水合水上承池于昆明台故王仲都所居也桓谭新论称元帝被病广求方士汉中送道士王仲都诏问所能对曰能忍寒暑乃以昆明池上环水而驰【桓谭新论作乃于盛寒日载以驷马车于昆明池上环氷而驰】御者厚衣狐裘寒战而仲都独无变色卧于池台上晖然自若夏大暑日使曝坐环以十炉火不言热又身不汗池水北迳镐京东秦阿房宫西史记曰秦始皇三十五年以咸阳之人多先王之宫小乃作朝宫于渭南亦曰阿城也始皇先作前殿阿房上可坐万人下可建五丈旂周驰为阁道【三辅黄圗作复道】自殿直抵城南山表山颠为阙为复道自阿房度渭属之咸阳象天【三辅黄圗作太】极阁道【道下朱本作絶汉三辅黄圗无汉字作阁道抵营室也】汉扺营室也关中记曰阿房殿在长安西南二十里殿东西千步南北三百步庭中受十万人其水又屈而迳其北东北流注堨水陂陂水北出迳汉武帝建章宫东于鳯阙南东注沈水又北迳鳯阙东三辅黄圗曰建章宫汉武帝造周二十余里千门万戸其东鳯阙髙七丈五尺【当从三辅黄圗作七十丈五尺】俗言真女楼非也汉武帝故事云阙髙二十丈关中记曰建章宫圎阙临北道有金鳯在阙上髙丈余故号鳯阙也繁钦建章鳯阙赋曰秦汉规模廓然毁泯唯建章鳯阙岿然独存虽非象魏之制亦一代之巨观也沈水又北分为二水一水东北流一水北迳神明台东传子【上下疑有譌脱】宫室曰上于建章中作神明台井干楼咸髙五十余丈皆作悬阁辇道相属焉三辅黄圗曰神明台在建章宫中上有九室今人谓之九子防而实非也沈水又迳渐台东汉武故事曰建章宫北有太液池池中有渐台三十丈渐浸也为池水所渐一说星名也【朱本引晋天文志云渐台四星在织女东南临水之台也】南有璧门三层髙三十余丈中殿十二间阶陛咸以玉为之铸铜鳯五丈饰以黄金栖【宋本作楼】屋上椽首薄以玉璧因曰璧玉门也沈水又北流注渭亦谓是水为潏水也故吕忱曰潏水出杜陵县汉书音义曰潏水声而非水也亦曰髙都水前汉之末王氏五侯大治池沼引它水【当从宋本作引髙都水】入长安城故百姓歌之曰五侯初起曲阳最怒壊决髙都竟连五杜土山渐台像西白虎即是水也
　　又东过长安县北
　　渭水东分为二水广雅曰水自渭出为泶其由【犹由古通】河之有雍也此渎东北流迳魏雍州刺史郭淮碑南又东南合一水迳两石人北秦始皇造桥铁镦重不胜故刻石作力士孟贲等像以祭之镦乃可移动也又东迳阳侯祠北涨輙祠之此神能为大波故配食河伯也后人以为邓艾祠悲哉谗胜道消专忠受害矣渭水又东注此水水上有梁谓之渭桥秦制也亦曰便门桥【元和志云在咸阳西南十里】秦始皇作离宫于渭水南北以象天宫故三辅黄圗曰渭水贯都以象天汉横桥南度以法牵牛桥广六丈南北二百八十步六十八间七百五十柱北冯翊立之有【北下六字宋本无】一百二十二梁桥之南北有隄激立石柱柱南京兆立之柱北冯翊立之有令丞各领徒一千五百人桥之北首垒石水中故谓之石柱桥也旧有忖留神象此神尝与鲁班语班令其人【宋衣作神】出忖留曰我貌狞丑卿善圗物容我不能出班于是拱手与言曰出头见我忖留乃出首班于是以脚画地忖留觉之便还没水故置其象于水唯背以上立水上后董卓入关遂焚此桥魏武帝遂更修之桥三丈六尺忖留之象曹公乗马见之惊又命下之燕丹子曰燕太子丹质于秦秦王遇之无礼乃求归秦王为机发之桥欲以防丹丹过之桥不为发又一说交龙捧轝而机不发但言【上下疑有脱文】今不知其故处矣
　　渭水又东与沈水枝津合
　　水上承沈水东北流迳邓艾祠南又东分为二水一水东入逍遥园注藕池池中有台观莲荷被浦秀实可翫其一水北流于渭
　　渭水又迳长安城北【今西安府西北十三里有长安故城元和志中渭桥在咸阳县东南二十二里本名横桥】
　　汉惠帝元年筑六年成即咸阳也秦离宫无城故城之王莽更名常安十二门东出北头第一门本名宣平门王莽更名春王门正月亭亦曰东城门其郭门亦曰东都门即逄萌挂冠处也第二门本名清明门一曰凯门王莽更曰宣德门布恩亭内有借田仓亦曰借田门第三门本名霸城门王莽更名仁寿门无疆亭民见门色青又名青城门或曰青绮门亦曰青门门外旧出佳昔广陵人邵平为秦东陵侯秦破为布衣种此门美故世谓之东陵是以阮籍咏懐诗曰昔闻东陵近在青门外连畛拒阡陌子母相钩带指谓此门也南出东头第一门本名覆盎门王莽更名永清门长茂亭其南有下杜城应劭曰故杜陵之下聚落也故曰下杜门又曰端门北对长乐宫第二门本名安门亦曰鼎路门王莽更名光礼门显乐亭即西安亭北对未央宫【三辅黄圗长安南出第三门曰西安门北对未央宫云云据此则西安当是门名非亭名也即字亭字皆譌　宋本有第三门三字】本名平门王莽更名信平门城【三辅黄圗作诚城字譌】正亭西出南头第一门本名章门【三辅黄圗作章城门】王莽更名万秋门亿年亭亦曰光毕【三辅黄圗作华】门也又曰便门第二门本名直门【三辅黄圗作直城门】王莽更名直道门端路亭故龙楼门也张晏曰门楼有铜龙三辅黄圗曰长安西出第二门即此门也第三门本名西城门亦曰雍门王莽更名章义门着义亭其水北入有凾【三辅黄圗作亟】里氏名曰凾里门又曰光门亦曰突门【雍录作寔门】北出西头第一门本名横门王莽更名霸都门左幽亭如淳曰横音光故曰光门其外郭有都门有棘门徐广曰棘门在渭北孟康曰在长安北秦时宫门也如淳曰三辅黄图曰棘门在横门外按汉书徐厉军于此备匈奴又有通门亥门也其第二门本名洛门又曰朝门王莽更名建子门广世亭【按三辅黄圗长安城北第二门曰厨城门王莽更名建子门广世亭据此则此二句应在厨门下错简于此】一曰髙门苏林曰髙门长安城北门也【旧本误以郑县注续此今改正】一曰厨门其内有长安厨官在事故城曰厨门也如淳曰今名广门也【按上王莽更名建子门广世亭二句应在此下】第三门本名杜门亦曰利城门王莽更名进和门临水亭其水有客舎故名曰客舎门又曰洛门也凡此诸门通逵九达【疑当作通达九逵】三途洞开隐以金堆【按汉书贾山传论秦作驰道有隐以金椎之句服防曰作壁如甬道隐筑也以铁锥筑之据此则此亦当作金椎若云堆便无解矣】周以林木左右出入为徒之经【按三辅皇圗作为往来之径玩文义徒字似难解盖往字譌作徒字径字譌作经字复脱去来字故难解耳】行者升降有上下之别汉成帝之为太子元帝常急召之太子出龙楼门不敢絶驰道西至直城门方乃得度上恡迟问其故以状对上恱乃着令令太子得絶驰道也渭水东合昆明故渠渠上承昆明池东口东迳河池北亦曰女观陂又东合沈水亦曰漕渠又东迳长安县南东迳明堂南旧引水为辟雍处在县【宋本无县字】鼎路门东南七里其制上圎下方九宫十二室四向五色堂北三百步有灵台是汉平帝永始四年立渠南有汉故圜丘成帝建始二年罢雍五畤始祀皇天上帝于长安南郊应劭曰天郊在长安南即此也故渠之北有白亭博望苑汉武帝为太子立使通賔客从所好也太子巫蛊事发斫杜门东出史良娣死塟于苑北宣帝以为戾园以倡优千人乐思后园庙故亦曰于【宋本作千】乡故渠又东而北屈迳青门外与沈水枝渠防渠上承沈水于章门西飞渠引水入城东为沧池池在未央宫西池中有渐台汉兵起王莽死于此台又东迳未央宫北髙祖在关东令萧何成未央宫何斩龙首山而营之者山长六十余里头于渭【按三辅黄圗作头入渭水】尾达樊川头髙二十丈尾渐下髙五六丈土色赤而坚云昔有黒龙从南山出饮渭水其行道因山成迹不假版筑髙出长安城北有武阙即北阙也东有苍龙阙阙内有阊阖公车诸门【公车古本作正车玉海引作止车】未央殿东有宣室玉堂麒麟含章白虎鳯凰朱雀鹓鸾昭阳诸殿天禄石渠麒麟三阁未央宫北即桂宫也周十余里内有明光殿走狗台柏梁台旧乗复道用相迳通故张衡西京赋曰钩陈之外阁道穹窿属长乐与明光迳北通于桂宫故渠出二宫之间谓之明渠也又东歴武库北旧樗里子名疾秦惠王异母弟也滑稽多智秦人号曰智囊塟于昭王庙西渭南隂乡樗里【按史记樗里子传曰樗里子疾室在于昭王庙西隂乡樗里此云塟恐误况下有塟于渭南章台东句则此处当从史记作室在于为是】故俗谓之樗里子云我百嵗后【史记作后百嵗】是【史记是下有当字】有天子之宫夹我墓穴以昭王七年卒塟于渭南章台东至汉长乐宫在其东未央宫在其西武库直其墓秦人谚曰力则任鄙智则樗里子也【史记无子字】明渠又东迳汉髙祖长乐宫北本秦之长乐宫也【三辅黄圗作兴】周二十里殿前列铜人殿西有长信长秋永寿永昌诸殿殿之东北有池池北有层台俗谓是池为酒池非也故渠北有汉京兆尹司马文预碑故渠又东出城分为二渠即汉书所谓王渠者也苏林曰王宫家渠也犹今御沟矣晋灼曰渠名也在城东霸门外一水迳杨桥下即青门桥也侧城北迳邓艾祠西而北注渭今无水其一渠东迳奉明县广城乡之广明苑南史皇孙及王夫人塟于郭北【下漏宣帝迁于苑南六字】以为悼园益园民千六百家立奉明县以奉二园园在东都门昌邑王贺自霸上御法驾郎中令龚遂参乗至广明东都门是也故渠东北迳汉太尉夏侯婴冡西塟日柩马悲鸣轻车罔进下得石椁铭云佳城郁郁三千年见白吁嗟滕公居此室遂塟焉冡在城东八里饮马桥南四里故时人谓之马冡【按旧本脱误今依禹贡锥指所引依次排录禹贡锥指曰渭水下篇自此以后多错简黄子鸿防他书及州县圗志悉为更定今从之】
　　又东迳霸陵县北霸水合浐水从西北流注之【按霸水入渭在今咸寜县界】
　　霸者水上地名也古曰滋水矣秦缪公覇水【宋本作世潘岳西征赋曰大顺以霸世是也】更名滋水为霸水以显霸功水出蓝田县【今属西安府】蓝田谷所谓多玉者也西北有铜公水次东有轻谷水二水合而西注之又西流入渥水渥水又西迳峣关北歴峣柳城东西有二城魏置清渥军于城内世亦谓之清渥城也秦二世三年汉祖入自武关攻秦赵髙遣将距于峣关者也魏土地记曰蓝田县南有峣关地名峣柳道通荆州晋地道记曰关当上洛县西北渥水又西北流入霸　霸水又北歴蓝田川迳蓝田县也竹书纪年梁惠王三年秦子向命为蓝君盖子向之故邑也川有汉临江王荣冡景帝以罪征之将行祖于江陵北门车轴折父老泣曰吾王不反矣荣至中尉郅都急切责王王年少恐而自杀塟于是川有燕数万衔土置冡上百姓矜之【事见史记五宗世家】霸水又左合浐水歴白鹿原东即霸川之西故芷阳矣史记秦襄王塟芷阳者也是谓之霸上汉文帝塟其上谓之霸陵上有四出道以泻水在长安东南三十里故王仲宣赋诗云南登霸陵防回首望长安汉文帝尝欲从霸西驰下峻坂袁盎揽辔于此处上曰将军怯也盎曰臣闻千金之子坐不垂堂百金之子立不倚衡圣主不乗危今驰不测如马惊车败奈髙庙何上乃止霸水又北长水注之水出杜县白鹿原其水西北流谓之荆溪【宋程大昌雍录云汉城东二十里为霸陵霸陵之西则浐水浐水至此则已合霸霸又北流别有长水者水经所载凡有三派其末皆自白鹿原北入霸后因姚苌防有长安人为苌讳故改此水以为荆溪因此失其本名虽以顔师古之博而亦不能是正故其注释长水校尉则曰长水胡名也长安志曰又以源长为义也皆因旧误不能觉也按史记封禅书曰霸浐长水沣涝泾源皆非大川以近咸阳尽得比山川祠然则长之为名与渭配对则是元有其名非因胡骑及源长立义也　水之因姚苌而改名韦述两京记实尝言之矣宋次道长安志则亦知之其后自出其说乃曰荆溪本名长水后避姚苌讳改名荆溪而两存不立明辨故见者难遽明也】荆溪水又西北【疑脱流字】左合狗枷川水水有二源西川上承磈山之斫槃谷次东有苦谷二水合而东北流迳风凉原西关中圗曰丽山之西川中有阜名曰风凉原在磈山之隂雍州之福地即是原其水傍溪北注原上有汉武帝祠其水右合东川水出南山之石门谷孟谷次东有大谷次东有雀谷东有土门谷五水北谷【疑譌当是合或是会】西北歴风凉原东又北与西川防原为二水之防乱流北迳宣帝许后陵东而北去杜陵十里斯川于是有狗枷之名川东亦曰白鹿原也上有狗枷堡三秦记曰丽山西有白鹿原原上有狗枷堡秦襄公时有大狗来下有贼则狗吠之故一堡无患故川得厥目焉川水又东迳杜陵东元帝初元元年塟宣帝杜陵北去长安五十里陵之西有杜县故城秦武公十一年县之汉宣帝元康元年以杜东原上为初陵更名杜县为杜陵也王莽之饶安也【宋程大昌雍录云杜县与五代都城谨相并附故古事着迹此地者多也语谓城南韦杜去天尺五以其迫近帝都也今循杜县地望从西及东以次言之庶其有伦也县境西抵鄠县东抵蓝田故宣帝微时上下诸陵尤爱鄠杜之间杜即杜县也鄠即鄠县也境之最西抵镐镐之东为东杜即彪池上流也彪池之北即镐也皇览曰文王周公皆塟于毕毕镐东之杜县也镐池之东于唐为长安县南则周杜伯国也秦武公灭杜以杜国为杜县县之东有原名为东原宣帝以为已陵故东原之地遂为杜陵县也既有杜陵县则名称与杜县相混则遂改杜县为下杜以别之或言杜县之东有杜原而此之下杜在其下方故以杜名此全不审也凡世之名地而分上下者以水之上游下流而言之也中国之水万折必东故东地常居西地之下流今杜县正在杜陵之西而反为杜原下流者南山凡水皆碍东地之髙而皆西向丰镐以行故杜陵遂为杜县上流而杜县反名下杜也杜县之北即汉都城之覆盎门矣故此门一名杜门杜门即青门也在汉都城为东面南来第一门即邵平种之地也宣帝既建杜陵又即县南四十里塟许后故其地又号少陵原也凡宜春下苑皆少陵地也其地亦为曲江曲江之北又为乐游原及乐游苑及汉宣帝乐游庙也庙至唐世基迹尚存与唐之曲江芙蓉园芙蓉池皆相并也宇文恺为隋营大兴城以京城东南地髙不便故于城之东南存一坊穿芙蓉池以厌胜之杜甫乐游园诗曰公子华筵地势髙秦川对酒平如掌秦川即樊川也坐中见得秦川则可知其髙矣凡此皆古事之在杜境而推方可圗者也】其水又北注荆溪荆溪又北入霸县【疑当是水】又有温泉入焉水发自原下入荆溪水乱流注于霸俗谓之浐水非也史记音义文帝出长安门注云在霸陵县有故亭即郡国志所谓长门亭也【雍录云郊祀志曰文帝出长安门亭若见五人于道遂立五帝坛如淳曰长门亭名也亭以门为名而非城门之门也或者古来尝有扼塞在此其门道尚在如鸿门之门其斯以为门矣宋次道长安志乃曰按长安城无名长门者此乃误认门名而求之城门也然史记封禅书曰帝出长安门见五人于道则虽司马迁亦误长门亭为长安城门矣故图经误并城门以求而汉都元无长安门也】史记云霸浐长水也【疑衍】虽不在祀典以近咸阳秦汉【疑漏所字】都泾渭长水尽得比大川之礼昔文帝居霸陵北临厠指新丰路示慎夫人曰此走邯郸道也因使慎夫人鼔瑟上自倚瑟而歌凄怆悲懐顾谓羣臣曰以北山石为椁用纻絮斮陈蕠漆其间岂可动哉释之曰使其中有可欲虽锢南山犹有隟【史记作郄】使无可欲虽无石椁又何戚焉文帝曰善拜廷尉韦昭曰髙岸夹水为厠今斯原夹二水矣【二水霸水长水也时浐水已入覇久矣　雍录云霸水行乎白鹿原上其地髙可以眺逺故髙帝资其形势而置军此地至于文帝则生既乐之没亦塟焉皆一地也文帝常临厠而有感于北山之石邯郸之路者面北以言也厠之为义韦昭曰夹二水而言也慎夫人家邯郸邯郸河北也出关而趋河北必自新丰故文帝指之以示夫人曰此走邯郸道也北山者渭北之山如九之类皆是也故此所言皆从霸上北望而言之也文帝又尝欲骑车下覇西峻坂因袁盎致谏而止此之峻阪即白鹿原之西阪也文帝欲乐其地遂即霸上立陵以为霸陵也陵后又置县是为霸陵县也秦之霸城因亦汉之霸陵境而汉在县东南十里不与霸上芷阳同为一地也薄后不□髙陵而塟于文陵东南二十里亦仍霸陵之名故又加南以别之是为南霸陵也　又曰白鹿原者自南山分枝而下行于蓝田县以及汉城之东长安志曰原接南山西北入万年界抵浐水其东西可十五里南北可二十里也长安志霸水在万年县东二十一里自蓝田县来合浐北入渭又文帝霸陵薄太后陵皆在白鹿原上予合此数说而求之则白鹿原者南山之麓陂陁为原自蓝田县东而北入万年县者也浐水源低故行乎此源西北隅之外霸水所从来者髙故能中原为道而行乎原上也文帝之与薄后二陵皆在原上周宣时尝有白鹿焉故原以为名也霸上霸城之类皆在北原之上文帝临厠则在霸长两水之间故曰临厠也此白鹿原川途面势之详也霸水有桥王莽时灾黄圗谓跨水之桥也长安志曰桥隋开皇三年造至唐遂分为南北两桥盖隋唐因旧而增益之耳非剏也唐人语曰诗思在霸桥风雪中盖出都而野此其始也霸有亭亭有尉李广为亭尉所呵正在此广时屏居蓝田南山下此亭即其猎而旋归之路也】霸水又北防两川又北故原左出焉霸水又北迳王莽九庙南王莽地皇元年博征天下工匠壊撤西苑建章诸宫舘十余所取材瓦以起九庙筭及吏民以义入钱谷助成九庙庙殿皆重瓦太初祖庙东西南北各四十丈髙十七丈余庙半之【汉书王莽传九庙一曰黄帝大初祖庙】为铜薄栌饰以金银穷极百工之巧禠【汉书作带】髙増下功费数百钜万卒死者万数霸水又北迳枳道在长安东十三里王莽九庙在其南汉世有白鹙羣飞自东都门过于枳道吕后祓除于霸上还见仓狗防于斯道也【汉书五行志曰髙后八年三月祓霸上还枳道见物如仓狗橶髙后掖忽不见卜之赵王如意为祟遂病掖伤而崩注云橶谓狗持之也雍录枳道亭名也即秦王子婴降沛公处在汉长安东十三里东都门外也长安东面三门此为北来】
　　【第一门也自长安而出东都必由此门故西都之地而有门表于东都也犹汴京东门名曹门而临安余杭门外有湖州市也汉书曰有白蛾飞自东都门经枳道入内苑则东都门名前汉已有之矣东都云者其殆仍周也耶】水上有桥谓之霸桥地皇三年霸桥木灾【木字疑衍汉书莽传亦无木字】自东起卒数千以水泛沃救不灭晨燌多尽【多当是夕】王莽恶之下书曰甲午火桥乙未立春之日也予以神明【按莽予以神明下有圣祖黄虞遗统受命至于地皇四年为十五年正以二十字方接三年终句此节去故不可解】三年终冬絶灭霸駮之桥欲以兴成新室统壹长存之道也其名霸为长存桥【霸下疑脱桥字】霸水之【宋本作又】北左纳漕渠絶霸右出焉东迳霸城北又东迳子楚陵北皇甫谧曰秦庄襄王塟于茫荡之丽山京兆东南霸陵山刘向曰庄王大其名立坟者也战国防曰庄王字异人名子楚故世人犹以子楚名陵又东迳新丰县右防故渠上承霸水东北迳霸县故城南【在今西安府东二十五里】汉文帝之霸陵汉县也王莽更之曰水革【按汉志作水章】魏文帝黄初元年【按魏畧徙铜人乃明帝景初元年今云文帝黄初恐误】徙长安金狄重不可致因留霸城南人有见蓟子训与父老共摩铜人曰正见铸此时计尔曰以近五百年矣【按后汉书方术传子训与一老翁共摩挲铜人相谓曰适见铸此而已近五百嵗矣今所引有譌脱字句处】故渠又北迳刘更始西更始二年为赤眉所杀故谓【疑衍】侍中刘恭夜往取而埋之【按后汉书刘传作刘恭夜往收藏其尸宋本作刘恭夜往收而埋之】光武使司徒邓禹塟于霸陵县【今为西安府咸寜县】更始尚书仆射行大将军事鲍永持节安集河东闻更始死归世祖累迁司校尉行县迳更始墓遂下拜哭尽哀而去帝问公卿大中大夫张湛曰仁不遗旧忠不忘君行之髙者帝乃释之又东北迳新丰县【今西安府临潼县及渭南县】又合漕渠汉大司农郑当时所开也以渭难漕命齐【史记河渠书齐下有人字】水工徐伯【河渠书伯下有表字索隠曰徐伯表水工姓名也小顔云以为表者廵行穿渠之处而表记之若今标表不是名也】乃发卒穿渠引渭今源自昆明池南傍山原东注于河且田且漕大以为便【按史记河渠书郑当时言曰引渭穿渠起长安并南山下至河三百余里径易漕令齐人水工徐伯表悉发卒数万人穿漕渠三嵗而通通以漕大便利其后漕稍多而渠下之民颇得以溉田矣】今霸水又北迳秦虎圈东列士传曰秦昭王防魏王魏王不行使朱亥奉璧一双秦王大怒置朱亥虎圏中亥瞠目视虎眦裂血出溅虎虎不敢动即是处也霸水又北入于渭水渭水又东防成国故渠渠魏尚书左仆射卫臻征蜀所开也号成国渠引以浇故田其渎上承汧水于陈仓东东迳郿及武功槐里县北渠左有安定梁严碑碣尚存迳汉武帝茂陵南故槐里之茂乡也应劭曰武帝与【疑衍】自为陵在长安西北八十余里汉武帝故事曰帝崩后见形谓陵令薛平曰吾虽失势犹为汝君奈何令吏卒上吾陵磨刀剑乎自今已后可禁之平顿首谢因不见推问陵傍果有方石可以为砺吏卒常盗磨刀剑霍光欲斩之张安世曰神道茫昧不宜为法乃止故阮公咏懐诗曰失势在湏臾带剑上吾丘故渠又北分为二渠东迳虎圏南而东入霸一水北合渭今无水故渠又东迳茂陵县故城南武帝建元二年置地理志曰宣帝县焉王莽之宣城也故渠又东迳龙泉北今人谓之温泉非也渠北故坂此即龙渊庙如淳曰三辅皇圗有龙渊宫今长安城西有其处黄盖宫之遗也【朱笺处上有庙字黄字衍】故渠又东迳姜原北【疑衍】渠北有汉昭帝平陵东南去长安七十里又东迳平陵县故城南地理志曰昭帝置王莽之广利也故渠之南有窦氏泉北有裴回庙又东迳汉大将军魏其侯窦婴冡南又【疑脱东迳两字】成帝延陵南陵之东北五里即平帝康陵坂也故渠又东迳渭陵元帝永光四年以寿陵亭原上为初陵诏不立县邑又东迳哀帝义陵南又迳惠帝安陵南陵北有安陵县故城也地理志曰惠帝置王莽之嘉平也渠侧有杜邮亭又东迳渭城北地理志曰县有兰池宫秦始皇微行逢盗于兰池今不知所在也又东迳长陵南亦曰长山也三秦记曰长安城北有平原广数百里民井汲巢居井深五十丈秦名天子冢曰山汉曰陵故通曰山陵矣风俗通曰陵者天生自然者也今王公坟陇称陵春秋左传曰南陵夏后臯之墓也春秋说题辞曰丘者墓也冢者种也种墓也罗倚于山分卑尊之名者也故渠又东迳汉丞相周勃冢南冢北有亚夫冢故渠东南谓之周氏曲又东南迳汉景帝陵南又东南注于渭今无水又东南迳霸县北与髙陵分水【今髙陵县西南二里有髙陵故城东渭桥在县南十里】水南有定陶恭王庙傅太后陵元帝崩傅昭仪随王归国称定陶太后后十年恭王薨子代为王征为太子太子即帝位立恭王寝庙于京师比宣帝父悼王故事元寿元年傅后崩合塟渭陵潘岳关中记汉帝后同茔则为合塟不共陵也诸侯皆如之恭王庙在霸城西北庙西北即傅太后陵不与元帝同茔渭陵非谓元帝陵也盖在渭水之南故曰渭陵也陵与元帝齐者谓同十二丈也王莽奏毁傅太后冢冢崩压杀数百人开棺臭闻数月【按汉书外戚传作臭闻数里】公卿在位皆阿莽指入钱帛遣子弟及诸生四夷凡十余万人操持作具助将作掘傅后冢二旬皆平周棘其处以为世戒今其处积土犹髙世谓之増墀又亦谓之増阜俗亦谓之成帝初陵处所未详也渭水又东迳平阿侯王谭墓北冢次有碑左则泾水注之【汉志泾水东南至阳陵入渭今髙陵县西南三十里有阳陵故城】
　　以今舆地言之渭水自渭源县北又东迳陇西县北【陇西巩昌府治水去县一里】又东迳通渭县北【通渭县在府东北六十里】又东迳宁逺县北【宁逺县在府东九十里】又东南迳伏羗县北【伏羗县在府东一百八十里】又东迳秦安县南【秦安县在秦州西北九十里】又东南迳秦州北【秦州在府东三百里州东五十里有渭水渡】又东南迳清水县西【清水县在州东一百五十里州志云州东五十里有东柯谷桥跨渭水上与清水县界接】又东南迳陇州南【陇州在鳯翔府西一百八十里渭水自清水县界东南流绕龙坂南麓入州境又东迳州南去州一百四十里】又北迳寳鸡县南【宝鸡县在府西南九十里水去县一里有渭河桥跨其上】又东迳岐山县南【岐山县在府东五十里水去县三十五里】又东迳扶风县西南郿县北【扶风在府东南一百十里水去县二十里有湋渠郿县在府东南一百四十里水去县三里】又东迳武功县南盩厔县北【武功在西安府干州西南六十里水去县二十里盩厔在府西南一百六十里水去县五里】又东迳兴平县南【兴平在府西北一百里】又东迳咸阳县南鄠县北【咸阳在府西北五十里水去县一里鄠县在府西南七十里水去县九十里】沣水东北流迳故长安城西又北至咸阳县东南三里而注于渭渭水又东迳长安县北【长安与咸宁并为陜西布政司西安府治咸宁治东偏长安治西偏渭水去城三十里】又东迳咸陵县北髙陵县南【咸宁本唐万年县元和志渭水在县北五十里髙陵在府北八十里水去县二十里】泾水自泾阳县界东南流至髙陵县西南三十里与渭水合
　　渭水又东迳鄣县西盖陇西郡之鄣徒也【朱云徒当作徙　今临潼东北有鄣县故城后魏分万年县置】渭水又东得白渠枝口又东与五丈渠合水出云阳县石门山【云阳县今淳化县】谓之清水东南流迳黄嵚山西又南入祋祤县【今西安府耀及同官县】歴原南出谓之清水口东南流絶郑渠又东南入髙陵县迳黄白城西本曲梁宫也南絶白渠【白渠在泾阳县西北汉白公引泾水溉田有大白中白南白三渠下流入髙陵县界当时民得其利歌曰田于何所池阳谷口郑国在前白公在后举锸成云决渠为雨泾水一石其泥数斗且溉且粪长我禾黍衣食京师亿万之口】屈而东流谓之曲梁水又东南迳髙陵县故城北东南絶白渠渎又东南入万年县谓之五丈渠又迳藕原东东南流注于渭水又迳新丰县故城北【城在临潼县东北十四里】东与鱼池水防水出丽山东也水本导源北流后秦始皇塟于山北水过而曲行东注北转【水过而曲行疑当作水遏按史记正义引关中记云始皇陵在骊山泉本北流障使东西流有土无石取大石于渭北诸山防此则当作遏明矣】始皇造陵取土其地污深水积成池谓之鱼池池在秦皇陵东北五里周围四里池水西北流迳始皇塜北秦始皇大兴厚塟营建冢圹于丽戎之山一名蓝田其隂多金其阳多玉始皇贪其美名因而塟焉斩山凿石下涸三泉以铜为椁旁行周围三十余里上画天文星宿之象下以水银为四渎百川五岳九州具地理之势宫观百官竒器珍寳充满其中令匠作机弩有所穿近輙射之以人膏为灯烛取其不灭者久之后宫无子者皆使殉塟甚众坟髙五丈周围五里余作者七十万人积年方成而周章百万之师已至其下乃使章邯领作者以御难弗能禁项羽入关发之以三十万人三十日运物不能穷关东盗贼销椁为铜牧人寻羊烧之火延九十日不能灭北对鸿门十里池水又西北流水之西南有温泉世以疗疾三秦记曰丽山西北有温水祭则得入不祭则烂人肉俗云始皇与神女【疑漏狎字】唾之生疮始皇谢之神女为出温水后人因以浇洗疮张衡温泉赋序曰余出丽山观温泉浴神井嘉洪泽之普施乃为之赋云此汤也不使灼人形体矣池水又迳鸿门西又迳新丰县故城东故丽戎地也髙祖王关中太上皇思东归故象旧里制兹新邑立城社树枌榆令街庭若一分置丰民以实兹邑故名之为新丰也汉灵帝建宁三年改为都乡封叚颎为侯国后立隂槃城其水际城北出【一作世】谓之隂槃水又北絶漕槃沟注于渭渭水又东迳鸿门北旧大道北下坂下坂名也【临潼县东十七里有鸿门坂】古有鸿宁汉书髙祖将见项羽【下疑有脱文或下文楚汉句属衍】楚汉春秋曰项王在鸿门亚父曰吾使人望沛公其气冲天五色相缪或似龙或似云非人臣之相可诛之汉髙祖防项羽范増目羽羽不应樊哙杖盾撞人入【杖盾史记作拥盾】食豕肩于此羽壮之郡国志曰新丰县东有鸿门亭者也郭縁生或云霸城南门曰鸿门也项羽将因防髙祖【二字疑衍】危髙祖羽仁而弗断范增谋而不纳项伯终防髙祖以获免既抵霸上遂封汉王按汉书注鸿门在新丰东十七里则【疑漏去字】霸上应百里按史记项伯夜驰告张良良与俱见髙祖仍使夜返考其道理不容得尔今父老传在霸城南门数十里于理为得按縁生此记虽歴览史汉述行途迳凡【宋本作述行途经见】可谓学而不思矣今新丰县故城东三里有坂长二里余堑原通道南北洞开有同门状谓之鸿门孟康言在新城东十七里无之盖指县治而言非谓地也自新丰故城西至霸城五十里霸城西十里则霸水西二十里则长安城应劭曰霸水上地名在长安东二十里即霸城是也髙祖旧停军处东去新丰既逺何由项伯夜与张良共见髙祖乎知縁生此纪乖矣渭水又东石川水南注焉【今富平县南有石川堰亦曰石川河】渭水又东戏水注之【在临潼县东三十里】水出丽山冯公谷东北流又北迳丽戎城东春秋晋献公五年伐之获丽姬于是邑丽戎男国也姬姓秦之丽邑矣又北右総三川迳鸿门东又北迳戏亭东应劭曰戏农湖县西界也地隔诸县不得为湖湖西如此一里【此句疑有譌误或当作湖西北一里】即李夫人冢冢形三成世谓之荚陵【一作□陵】夫人兄延年知音尤善歌舞帝爱之每为新声变曲闻者莫不感动常侍上起舞歌曰北方有佳人絶世而独立一顾倾人城再顾倾人国宁不知倾城复倾国佳人再难得上曰世岂有此人乎平阳主曰延年女弟上召见之妖丽善歌舞得幸早卒上怜念之以厚【按汉书外戚当作后】礼塟悲思不已赋诗悼伤渭水又东泠水入焉【泠一作零在临潼县东入渭处谓之零口】水南出肺浮山盖丽山旁麓而异名也北防三川统归三壑歴隂槃新丰两原之间北流注于渭又东首水【元和志作酋水】南【疑譌】倒虎山南【一作西】总五水单流注迳秦步宫髙东【当作步髙宫按三辅黄圗秦有步髙宫在新丰县亦名市邱城则下文立市亦疑作邱市】世名立市城歴新丰原东而北迳步寿宫西【三辅黄圗步寿宫在新丰县步髙宫西】又北入渭渭水又东得西阳水又东得东阳水并南出广乡原北垂俱北入渭【原在今华州西】渭水又东迳下邽县故城南【城在今渭南县北五十里】秦伐邽置邽戎于此有上邽故加下也渭水又东与竹水合南出竹山【山在华州西南一百四十里】北迳郿加谷歴广乡原东俗谓之大赤水北流注于渭渭水又东得白渠口【在今渭南县北】太始二年赵国中大夫白公奏穿渠引泾水口起谷口出于郑渠南名曰白渠民歌之曰田于何所池阳谷口郑国在前白渠在后即水所始也东迳宜春城南又东南迳池阳城北枝渎出焉东南迳藕原下迳鄣县故城北东南入渭今无水白渠又东枝渠出焉东南迳髙陵县故城北地理志曰左辅都尉治王莽之千春也太康地记谓之曰髙陆也车频秦书曰苻坚建元十二年髙陆县民穿井得大二尺六寸背文负八卦古字坚以石为池养之十六年而死取其骨以问吉凶名为客太卜佐髙梦客言我将归江南不遇死于秦曾【宋本作髙】于梦中解曰三万六千嵗而终终必亡国之征也后为谢元破于淮肥自缢新城浮圗中秦祚因即沦矣【十六国春秋苻坚传髙陵民穿井得大三尺六寸背文负八卦古字坚命作池养之食之以粟后死藏其骨于太庙其夜庙丞髙虏梦谓之曰我本出将归江南遭时不遇殒命秦庭即有人梦中谓虏曰三千六百嵗而终终必妖兴亡国之征也】又东迳栎阳城北史记秦献公三年城栎阳自雍徙居之十八年雨金于是处也项羽封司马欣为塞王按汉书髙帝关中始都之王莽之师髙也【按汉志当作师亭】后汉建武二年封骠骑大将军景丹为侯国丹让世祖曰富贵不还故乡如衣锦夜行故以封卿白渠又东迳秦孝公陵北又东南迳居陵城北莲芍城南又东注金氏陂又东南注于渭故汉书沟洫志白渠首起谷口尾入栎阳是也今无水
　　又东过郑县北
　　渭水又东迳峦都城北故蕃邑殷契之所居世本曰契居蕃阚骃曰蕃在郑西然则今峦城是矣俗名之赤城水曰赤水非也苻坚入秦防此城以亢【当作抗十六国春秋前秦苻健传永和六年秋京兆杜洪窃防长安健率众三千逆战于潼关之北进次赤水防其城以抗洪】杜洪小赤水即山海经之灌水也水出石脆之山北迳萧加谷于孤相原西东北流与愚水合出英山【按山海经愚水当作禺水】北流与招【郭音韶】水相得水乱流西北注于灌灌水又北注于渭又迳观愚之山北流入于渭【观愚当作符禺山海经符禺之山符禺之水出焉北流注于渭】渭水又东【锥指引此下有合字】西石桥水水南出马岭山积石防其东丽山距其西源泉上通悬流数十丈与华岳同体其水北迳郑城西水上有桥桥虽崩裭旧迹犹存东去郑城十里故世以桥名水也而北流注于渭阚骃谓之新郑水渭水又东迳郑县故城北【城在华州北】史记秦武公十年县之【按史记是十一年】郑桓公友之故邑也汉书薛瓉注【薛瓉疑当作臣瓉按顔师古注汉书叙例云有臣瓉者莫知其爵里氏族考其时代亦在晋初又云臣瓉不详姓氏及郡县此云薛瓉未详所自】言周自穆王已下都于西郑不得以封桓公也幽王既败虢侩又灭【侩国语作郐】迁居其地国于郑父之丘是为郑桓公无封京兆之文余按迁史记考春秋国语世本言周宣王二十二年封庶弟友于郑又春秋国语并言桓公为周司徒以王室将乱谋于史伯而寄孥与贿于虢侩之间幽王宫于戯【宫于戯疑误按史周本纪犬戎杀幽王于丽山之下或当作卒】郑桓公死之平王东迁郑武公辅王室灭虢侩而兼其土故周桓公言于王曰我周之东迁晋郑是依及【疑作乃】迁封于彼【此五字疑当在而兼其土下】左传隐公十一年郑伯使公孙获曰吾先君新邑于此其能与许争乎是其指新郑为言矣然班固应劭郑皇甫谧裴顾王隐阚骃及诸述作者咸以西郑为友之始封也贤于臣瓉之单说也无宜违正经而从逸录矣赤眉樊崇于郑北设坛祀城阳景王而尊右校卒史【后汉书刘盆子传作卒吏】刘侠卿牧牛儿盆子为帝年十五被发徒跣为具绛单衣半头赤帻直綦履顾见众人拜恐畏欲啼号年建世后月余乗白盖小车与崇及尚书一人相随向郑北渡渭水即此处也城南山北有五部神庙东南向华岳庙前有碑后汉光和四年郑县令河东裴毕字君先立苏林曰戯邑名在新郑东南三十里孟康曰乃水名也今戯亭是也昔周幽王恱褒姒姒不笑王乃击鼓举烽以征诸侯至无冦褒姒乃笑王甚恱之及犬戎至王又举烽以征诸侯诸侯不至遂败幽王于戯水之上身死于郦山之北故国语曰幽灭者也汉成帝建始二年造延陵为初陵以为非霸曲亭南更营之鸿嘉元年以新丰戯乡为昌陵县以奉初陵永始元年诏以昌陵卑下客土踈恶【服防曰取他处土以增髙为客土也】不可为万嵗居其罢陵作令吏民反故徙将作大匠延年【汉书作万年此云延误】炖煌【按汉书成帝纪永始元年诏曰朕执德不固谋不尽下过听将作大匠万年言昌陵三年可成作治五年尚未加功天下虗耗百姓罢劳客土踈恶终不可成朕惟其艰怛然伤心夫过而不改是为过矣其罢昌陵及故陵勿徙吏民令天下毋有动揺之心二年诏曰首将作大匠知昌陵卑下不可为万嵗居奏请营作建置鄣邑妄为巧诈积土增髙多赋敛繇役兴卒暴之作卒徒防率死者连属百姓罢极天下匮竭万年佞邪不忠毒流众庶海内怨望至今不息不宜居京师其徙万年炖煌郡今所引是合两诏为一故不详】关中记曰昌陵在霸城东二十里取土东山与粟同价所费巨万积年无成即此处也戯水又北分为二水并注渭水渭水又东与石桥水防故沈水也水南出马岭山北流迳武平城东按地理志左冯翊有武成县王莽之桓城也石桥水又迳郑城东水有故石梁述征记曰郑城东十四里各有石梁者也又北迳沈城北汉书地理志左冯翊有沈阳县王莽更之曰制昌也盖借水以取称矣渭水又东敷水注之【在今华隂西二十四里】水南出石山之敷谷北迳告平城东耆旧所传言武王伐纣告太平于此故城得厥名【厥原本譌作阙】非所详也敷水又北迳集灵宫西地理志曰华隂县有集灵宫武帝起故张昶华岳碑称汉武慕其灵筑宫在其后而北流注于渭渭水又东余水注之水南出良余山之隂北流入于渭俗谓之宣水也渭水又东合黄酸之水世名之为干渠水水南出升山北流注于渭渭水又东迳平舒城北【城在华隂县西南十里】城侧枕渭滨半破沦水南面通衢昔秦始皇之将亡也江神素车白马道华山下返璧于华隂平舒道曰为我遗镐池君使者致之乃二十八年渡江所沈璧也即江神返璧处也渭水之阳即懐德县界也城在渭水之北沙苑之南即懐德县故城也世谓之髙阳城非矣地理志曰禹贡北条荆山在南山下有荆渠即夏后铸九鼎处也王莽更县曰恶锥【按地理志当作德驩】渭水又东迳长城北长涧水注之水南出太华之山侧长城东而北流注于渭水史记秦孝公元年楚魏与秦接界魏筑长城自郑滨洛者也【正义曰楚北及魏西与秦相接北自梁州汉中郡南有巴渝过江南有黔中巫郡也魏西界与秦相接南自华州郑县西北过渭水滨洛水东岸向北有上郡鄜州之地皆筑长城以界秦境洛即漆沮之水也】
　　又东过华隂县北
　　洛水入焉阚骃以为漆沮之水也【汉志懐德县荆山在南下有彊梁原洛水东南入渭今朝邑县西南有懐德故城】曹瞒传曰操与马超隔渭水每渡渭輙为超骑所冲突地多沙不可筑城娄子伯说公曰今天寒可起沙为城以水灌之一宿而成操乃多作缣囊以湮水【按曹瞒传作连水】夜波【朱作夜汲按作夜渡兵作城】作城立于是水之次也渭水迳县故城北春秋之隂晋也秦惠文王五年改曰宁秦【按史记秦本纪恵文王六年魏纳隂晋更名宁秦汉志作五年】汉髙帝八年更名华隂王莽之华疆也【汉志莽曰华坛今云华疆疑误】县有华山山海经曰其髙五千仭削成而四方逺而望之又若华状西南有小华山也韩子曰秦昭王令工施钩梯上华山以节【一作松】柏之心为博箭长八尺棋长八寸而勒之曰昭王常与天神博于是神仙传曰中山卫叔卿尝乗云车驾白鹿见汉武帝帝将臣之叔卿不言而去武帝悔求得其子度世令追其父度世登华见父与数人博于石上敕度世令还山山层云秀故能懐灵抱异耳山上有二泉东西分流至若山雨滂湃洪津泛洒挂溜腾虚直泻山下有汉魏文帝二庙庙有石阙数碑一碑是建安中立汉镇逺将军叚煨更修祠堂碑文汉给事黄门侍郎张防造防自书之元帝又刋其二十余字二书存【宋本作有】重名传于海内又刋侍中司校尉钟繇农太守毋丘俭姓名广六行郁然循平是太康八年农太守河东卫叔始为华隂令河东裴仲恂役其逸力修立坛庙夹道树柏迄于山隂事见永兴元年华百石所造碑渭水又东沙渠水注之水出南山北流西北入长安城城自华山北迳于河华岳铭曰秦晋争其祠立城建其左者也郭著述征记指证魏之立长城长城在后不得言在【下疑漏此字】斯为非矣渠水又北注入渭渭水又东迳定城北西征记曰城因原土述征记曰定城去潼关三十里夹道各一城渭水又东泥泉水注之水出南山灵谷泉而北流注于渭水也渭水又东合沙沟水水即符禺之水也南出符石
　　东入于河
　　春秋之渭汭也左传闵公三年虢公败犬戎于渭队【按左传是闵公二年闵公无三年此云三年误】服防曰队谓汭也杜预曰水之隈曲曰汭王肃曰汭入也吕忱曰汭者水相入也水防即船司空所在矣地理志曰渭水东至船司空入河服防曰县名都官三辅黄圗有船库官后改为县王莽之船利者也
　　禹贡锥指曰以今舆地言之渭水自髙陵咸宁县界又东迳临潼县北【临潼在西安府东少北六十里水去县十五里】又东迳渭南县北【渭南在府东一百四十里元和志渭水南去渭南县四里】又东迳同州南华州北【同州在府东北二百八十里渭水去州三十五里华州在府东一百九十里渭水南去州十二里】又东北迳华隂县北【华隂在华州东七十里东至潼关卫四十里渭水南去县十五里】又东入于河是为渭口








　　水经注集释订讹卷十九
&lt;史部,地理类,河渠之属,水经注集释订讹&gt;
　　钦定四库全书
　　水经注集释订讹卷二十
　　归安沈炳巽撰
　　漾水　　丹水
　　漾水岀陇西氐道县嶓塜山【在今汉中府沔县西一百二十里】东至武都沮县【今为汉中府畧阳县】为汉水
　　常璩华阳国记曰汉水有二源东源出武都氐道县漾山为漾水禹贡道漾东流为汉是也西源出陇西嶓塜山会泉【华阳国志曰汉有二源西源出陇西嶓冢山会白水经葭萌入汉此作会泉譌以白水二字合作泉字】迳葭萌【葭萌秦县】入汉始源曰沔【汉属广汉郡今为广元县属保宁府】按沔水出东狼谷迳沮县入汉汉中记曰嶓塜以东水皆东流嶓塜以西水皆西流即其地势源流所归故俗以嶓塜为分水岭即此推沔水无西入之理刘澄之云有水従沔阳县南至梓潼【今属四川保宁府】汉夀【今为广元县属保宁府】入大穴暗通罡山郭景纯亦言是矣罡山穴小本不容水水成大泽而流与汉合庾仲邕又言汉水自武遂川南入蔓葛谷越野牛迳至开城合西汉水故诸言汉者多言西汉水至葭萌入汉又曰始源曰沔是以经云漾水出氐道县东至沮县为汉水东南至广魏【何氏云道元以广汉为广魏者元魏故也】白水【汉书地理志广汉郡有白水县应劭曰出徼外北入汉后汉郡国志广汉郡白水县注引山海经曰白水出蜀而东南入江郭注曰今在县东元和志利州景谷县本汉白水县属广汉郡宋为平兴县隋改曰景谷今四川保宁府昭化县之白水镇是也镇在县西百里白水在县北二十里至县三里合嘉陵江汉巴郡治江州县其故城在今重庆府巴县西大江在县东南嘉陵江至此入大江】诊其防注似与三说相符而未极西汉之源矣然东西两川俱受沔汉之名者议【当作义】或在兹矣班固地理志司马彪袁崧郡国志并言汉有二源东出氐道西出西县之嶓塜山【地理志陇西郡有西县禹贡嶓塜山西汉所出南入广汉白水东南至江州入江】阚骃云汉或为漾漾水出昆崘西北隅至氐道重源显发而为漾水又言陇西【陇西下当更有西字】县嶓塜山在西西汉水所出南入广魏白水又云漾水出獂道东至武都入汉许慎吕忱并言漾水出陇西獂道东至武都为汉水不言氐道然獂道在冀之西北又隔诸川无水南入疑出獂道之为谬矣【汉志獂道属天水郡应劭曰獂戎邑也音完其故城在今巩昌府东二十五里】又云汉漾也东为沧浪水山海经曰嶓冡之山汉水出焉而东南流注于江【按山海经作东南流注于沔注江夏安陆县江即沔水】然东西两川俱出嶓冡而同为汉水者也孔安国曰泉始出为漾其犹蒙耳而常璩专为漾山漾水当是作者附而为山水之目矣余按山海经漾水出昆崘西北隅而南流注于配【山海经作丑】涂之水穆天子传曰天子自舂山西征至于赤乌氐己卯北征庚辰济于洋水辛巳入于曹奴之【原本漏之字】人戏【郭注云戏国人名也】觞天子于洋水之上【当云辛巳入于曹奴曹奴之人戏觞天子于洋水之上今世所行穆天子传亦漏此二字遂不可句】乃献良马九百牛羊七千天子使逄固受之天子乃赐之黄金之鹿戏乃膜拜而受余以大和中従髙祖北廵狄人犹有此献虽古今世殊而所贡不异然川流隠伏卒难详照地理潜閟变通无方复不可全言阚氏之非也虽津流派别枝渠势悬原始要终潜流或一故俱受汉漾之名纳方土之称是其有汉川汉阳广汉汉夀之号或因其始或据其终縦异名互见犹为汉漾矣川共目殊或亦在斯今西县嶓冡山西汉水所导也然微涓细注若通羃歴津注而已西流与马池水合【寰宇记马池源出嶓冡山又名龙渊水昔人尝于此得马头骨长三尺】水出上邽西南六十余里谓之龙渊水言神马出水事同徐吾来渊之异【按汉书武帝纪元狩二年马生余吾水中元鼎四年马生渥洼水中应劭曰余吾在朔方此云徐吾误】故因名焉开山图曰陇西神马山有渊池龙马所生即是水也其水西流谓之马池川又西流入西汉水西汉水又西南流左得兰渠溪水次西有山黎谷水次西有鉄谷水次西有石躭谷水次西有南谷水并出南山湍北注右得高望谷水次西得西溪水次西得黄花谷水咸出北山飞波南入西汉水又西南资水注之水北出资川导源四壑南至资峡总为一水出峡西南流注西汉水西汉水又西南得峡石水口水出苑亭曰草里谷【宋本作苑亭西艸黒谷】三溪西南至峡石口合为一渎东南流屈而南注西汉水西汉水又西南合杨亷川水水出西谷众川防流合成一川东南流迳西县故城北秦庄公伐西戎破之周宣王与其大略大丘之地为西垂大夫亦西垂官也【大畧大丘误当作大骆犬丘史记秦本纪大骆生非子以造父之宠皆防赵城姓赵氏非子居犬丘为周孝王主马于汧渭之间马大蕃息孝王封为附庸邑之秦为秦侯周厉王无道西戎反王室灭犬丘大骆之族周宣王即位乃以秦仲为大夫诛西戎西戎杀秦仲有子五人其长曰荘公王乃与兵五千人使伐西戎破之于是复予大骆地犬丘并有之为西垂大夫】王莽之西治矣建武八年世祖至阳河窦融等悉防天水震动隗嚣将妻子奔西城従杨广广死嚣愁【一作孤】穷城守时颍川贼起车驾东归防呉汉岑彭围嚣岑等壅西谷水以缣幔盛土爲堤灌城城未没丈余水穿壅不行地中数丈涌出故城不壊请蜀救至汉等退还上邽但广亷字相状后人因以人名名之故习譌为杨亷也置杨亷县焉【后魏地形志汉阳郡有杨亷县言本以杨广名县因广字与亷字相似故譌广为亷遂习其譌而不改也】又东南流右防茅川水水【水下疑有出字】西南戎溪东北流迳戎丘城南吴汉之围西城王防登城向汉军曰为隗王城守者皆必死无二心愿诸将亟罢【原本譌罚宋本譌还今従后汉书改正】请自杀以明之遂刎颈而死又东北流注西谷水乱流东南入于西汉水西汉水又西南迳始昌峡始昌县故城西【在今巩昌府西河县北】晋书地道记曰天水始昌县故城西也亦曰清崖峡西汉水又西南迳岩【宋本作宕下同】备戍南【戍在西河县东北】左则岩备水自东南西北注之右则盐官水南入焉【塩官水在西河县北自秦州旧天水县界流入】水有盐官在嶓冡西五十许里相承营煮不辍味与海盐同故地理志云西县有盐官是也其水东南迳岩备戍西东南入汉水汉水又西南合左谷水水出南山穷溪北注汉水又西南兰军【朱本引谢兆申云兰军譌宋本作兰单而下文又有兰坑疑作兰坑】水出于西北至交谷【宋本作五交谷】东南歴祁山军东南入汉水汉水又西南迳祁山军南【祁山在嶓冡之西七十里今在西河县北七十里】鸡水南出【一作出南】鸡谷北迳水南县西北流注于汉汉水又西建安川水入焉其水导源建威西北山白石戍东南二源水合注东迳建成【一作威】城南又东与兰坑水会水出西南近溪东北迳兰坑城西【禹贡锥指作兰仓城今巩昌府礼县东南有兰昌故城】东北流注建安水建安水又东迳兰坑城北建安城南其地故西县之歴城也杨定自陇右徙治歴城即此处也去仇池一百二十里后改为建安城其水又东合错水水出错水戍东南而东北入建安水建安水又东北有雉尾谷水又东北有太谷水又北有小祁山水并出东溪扬波西注又北左会胡谷水水西出胡谷东迳金盘歴城二军北军在水南层山上其水又东注建安水建安水又东北迳塞峡元嘉十九年宋太祖遣龙骧将军裴方明伐杨难当将妻子北奔安西参将鲁尚期追出塞峡即是峡矣左山侧有石穴洞人言潜通下辨所未详也其水出峡西北流注汉水汉水北连山秀举罗峰兢峙祁山在嶓冢之西七十里罡【宋本无罡字】山上有城极为岩固昔诸葛亮攻祁山即斯城也汉水迳其南城南三里有亮故垒垒之左右犹丰茂宿草盖亮所植也在上邽西南二百四十里开山图曰汉阳西南有祁山蹊径委迤山高岩崄九州之名岨天下之竒峻今此山于众阜之中亦非为杰矣汉水又西南与申【宋本作甲】谷水合水出西南申谷东北流注汉水汉水又西迳南岸【宋本作岈下同二岈今在西河县】北中防之上下有二城相对左右坟垅低昂亘山被阜古语云南岈北岈万有余家诸葛亮表言祁山县去沮五百【朱本作出租五百亦作去沮五百里】有民万户瞩其丘墟信为矣汉水西南迳武植戍南武植戍水发北山二源竒发合于安民戍南又南迳武植戍西而西南流注汉水汉水又西南迳平戍南又西南水注之水出北山南迳其戍西南入汉水汉水又西迳兰仓城南又南右会两溪俱出西山东流注于汉水张华博物志云温水出鸟鼠山下注汉水疑是此水而非所详也汉水又南入嘉陵道而为嘉陵水【禹贡锥指今巩昌府礼县本汉嘉陵道地属武都郡西汉水至此为嘉陵水傅同叔云嘉陵口出鳯州大散关西南嘉陵谷至兴州北境当防东汉水而东行安得越东汉而为西汉乎宋人以故道水为嘉陵江大非近志皆承其谬故道水合浊水至槃头郡入西汉水至今犹然何言防东汉而不为西汉耶】然世俗名之为阶陵水非也汉水又东南名【疑衍】得北谷水东南得城阶水【疑作武阶】又东南得仓谷水右三水并出西溪东流注汉水汉水又东南迳瞿堆西又屈迳瞿堆南【瞿堆即仇池山在今成县西北百里】絶壁峭峙孤崄云高望之形若覆壶其高二十余里羊肠蟠道三十六廻开山图谓之仇夷所谓积石嵯峨嵚岑隠阿者也上有平田百顷煮土成盐因以百顷为号山上丰水泉所谓清泉涌沸润气上流者也汉武帝元鼎六年开以为武都郡天池大泽在西故都为目矣【汉志武都郡武都县东汉水受氐道水一名沔过江夏谓之夏水入江天池大泽在西县师古曰以有天池大泽故谓之都】王莾更名乐平郡县曰循虏县常璩范晔云郡居河池一名仇池池方百顷即指此也左右悉白马氐矣汉献帝建安中有大水氐【疑当作天水氐】杨腾者世居陇右为氐大帅子驹勇徤多计略徙居仇池魏拜为百顷氐王【魏书氐氐者西夷之别种三代之际自有君长秦汉以来世居岐陇以南汉川以西自立豪帅汉武帝遣帅灭之以其地为武都郡自汧渭抵于巴蜀种类寔繁各有侯王受中国封拜汉建安中有杨腾者为部落大帅腾勇健多计畧始徙居仇池腾后有名千万者魏拜为百顷氐王】汉水又东合洛谷【疑漏水字】水有二源合同注一壑于神蛇戍西左右山溪多五色蛇性驯良不为物毒洛谷水又南迳虎馗戍东又南迳仇池郡西瞿堆东西南入汉水汉水又东合洛汉水【宋本云当作洛溪下同】水北发洛谷南迳威武戍南又西南与龙门水合水出西北龙门谷东流与横水会东北穷溪即水源也又南迳龙门戍东又东南入洛汉水又东南迳上禄县故城西【在今成县西一百二十里】脩源濬导迳引北溪南总两川单流纳汉汉水又东南迳浊水城南【亦曰浊水戍在成县西】又东南会平乐水水出武阶【朱云宋本作水出武源但下文数举武街则武阶当作武街宋本自误十六国春秋亦作武街】东北四十五里更驰南溪导东北源流【宋本作道源东北流】山侧有甘泉涌波飞流下注平洛水又迳甘泉戍南又东迳平洛戍南又东入汉谓之防口汉水东南迳脩城道南【今略阳县西北有脩城废县汉志作循城属武都郡】与脩水合水总二源东北合汉汉水又东南于槃头郡南【今畧阳县西北一百里有长举废县后魏于此置槃头郡】与浊水合【浊水在今巩昌府西和县境従长道县界穿入大潭旧镇合清水入阶州】水出浊城北【今成县有浊水戍亦曰浊水城胡三省云在上禄县东南武街城西北】东流与丁令溪水防其水北出丁令谷南迳武街城西东南入浊水浊水又东迳武街城南故下辨县治也李含李稚以氐王杨敌坚【疑衍】妻死葬隂平袭武街为氐所杀于此矣【华阳国志永嘉初天水氐傁杨茂搜率种人为防保据其郡贡献长安愍帝以胡防方盛欲懐来戎翟拜骠骑将军刘曜破长安拜荗搜长子难敌征南将军少子坚头龙骧将军种众强盛茂搜死敌坚代为主数嵗曜自攻武都敌坚南奔李雄至晋夀厚赂防兄晋夀守将稚曜不获敌坚引还武都恃崄骄慢攻走雄隂平太守罗演演稚舅也稚因忿恚白兄含与雄求征之雄使含将稚数千人攻时敌妻死于隂平含稚征至下辨入武街城以深入无継尽为氐傁所破煞据此则李仓当作李含杨敌坚妻死当作杨敌妻死】今广业【宋本作广汉故城在今成县西三十里】郡治浊水又东宏体【衍字】休水注之水北出溪南迳武阶城东而南流注于浊水浊水又东迳白石县南【今西和县有白石镇城疑即汉县也胡云今为成县治】续汉书曰虞诩为武都太守下辨东三十余里有峡峡中白【一作当】水生大石障塞水流春夏辄濆溢败壊城郭诩使烧石以水灌之石皆淬【一作碎】裂因镌去焉遂无泛溢之害浊水即白水之异名也浊水又东南渥阳水北出渥谷南迳白石县东而南入浊水浊水又东南与仇鸠水合水发鸠溪南迳河池县故城西【今巩昌府徽州有河池废县】王莾之乐平亭也其水西南流注浊水浊水又东南与河池水合水出河池北谷南迳河池戍东西南入浊水浊水东南两当水注之水出陈仓县之大岭西南流入故道川谓之故道水西南迳故道城东魏征仇池筑以置戍与马鞍山水合水东出马鞍山历谷西流至故道城东西入故道水西南流北川水注之水出北洛□山南南流迳唐仓城下南至困冡川入故道水故道水又西南历广香交合广香川水水出南田县利乔山【一作穆乔山下同】南流至广香川谓之广香川水又南注故道水谓之广香交故道水又西南入秦冈山尚婆水注之山高入云逺望増状若岭纡曦轩驻月驾矣悬崕之侧列壁之上有神象若图指状妇人之容其形上赤下白世名之曰圣女神至于福应愆违方俗是祈水源北出利乔山南迳尚婆川谓之尚婆水历两当县之尚婆城南魏故道郡【两当县本汉故县魏置两当县】道治也西南至山入故道水故道水右又合黄卢山水水出西北天水郡黄卢山腹歴谷南流交注故道水故道水南入东益州之广业【朱本云宋本作广汉按后魏地形志东益州有广业郡无广汉郡宋本自误】郡界与沮水枝津合谓之两当溪【明一统志两当水在巩昌府两当县境流入故道川又名故道水】水上承武都沮县之沮水渎【沮县今略阳沮水在县东】西南流注于两当溪虞诩为郡漕谷布在沮従沮县至下辨【后汉书虞诩传注沮及下辨皆县名沮今兴州下辨今成州】山道崄絶水中多石舟车不通驴马负运僦五致一诩乃于沮受僦直约自致之即将吏民按行皆烧石□木开舩道水运通利嵗省万计以其僦廪与吏士年四十余万也【后汉书虞诩传羌防武都以诩有将帅才迁武都太守先是运道艰险舟车不通驴马负载僦五致一诩乃自将吏士案行川谷由沮至下辨数十里皆烧石□木开漕船道以人僦直雇借佣者于是水运通利嵗省四十余万】又西南注于浊水浊水南迳槃头郡东而南合鳯溪水水上承浊水于广业郡南迳鳯溪中有二石防高其形若阙汉世有鳯凰至【一作止今従宋本改至】故谓之鳯凰防【在今成县鳯凰山唐杜甫有诗亭亭鳯凰台北对西康州西伯今寂寞鳯声亦悠悠即此台也】北去郡三里水出台下东南流右注浊水浊水又南注汉水汉水又东南歴汉曲迳挟崕与挟崕水合水西出檐潭交东流入汉水汉水又东迳武兴城南又东南与北谷水合水出武兴东北而西南迳武兴城北【今汉中府略阳县治即武兴故城唐为兴州顺政县元和志嘉陵江经顺政县南去县百步】谓之北谷水南转迳其城东而南与一水合水出东溪西流注北谷水又南流注汉水汉水又西南迳关城北【関城即今阳平関在寕羌州西北八十里东至沔县一百七十里】除水出西北除汉【疑作溪】东南流入于汉汉水又西南迳通谷【唐武德二年分绵谷县之通谷镇置金牛县在今寕羌州金牛驿西三十里庾仲邕曰汉水自武遂川南入蔓葛谷越野牛迳至関城合西汉盖即此通谷水也通溪上承漾水曰献水口】通谷水出东北通溪上承漾水西南流为西汉水汉水又西南寒水注之【寰宇记大寒水在三泉故县南十五里西流至龙门山入大石穴龙门山在故三泉县西七十里今在广元县东北八十二里其水即禹贡之潜郭璞所谓従沔阳南流至汉夀入大穴中通峒山西南潜出者也】水东出寒川西流入汉汉水又西迳石亭戍广平水西出百顷川东南流注汉又有平水出东山西流注汉水汉水又迳晋夀城西而南合汉夀水【在今广元县南】水源出东山西迳东晋夀故城南而西南入于汉水也
　　又东南至广魏【即广汉説见前】白水县西又东南至葭萌县东北与羌水合【葭萌县今为四川保寕府昭化巴县等地】
　　白水西北出于临洮县西南西倾山【西倾山一名嵹防山洮水出其东桓水出其南桓水一名白水】水色白浊东南流与黒水合【水出今巩昌府文县素岭山】水出羌中西南迳黒水城西又西南入白水白水又东迳洛和城南洛和水西南出和溪东北流迳南黒水城西而北注白水白水又东南迳邓至城南【城在今文县西邓至者羌之别种也】又东南与大祝水合水出祝城西南而穷溪北注夷水又东北合羊洪水出东南羊溪西北迳夷祝城东又西北流屈而东北注于夷水夷水又东北入白水白水又东与安昌水会水源发衞大西溪东南迳邓至安昌郡南又东南合无累水无累水出东北近溪西南入安昌水安昌水又东南入白水白水又东南入隂平得东维水水出西北维谷东南迳维城西东南入白水白水又东南迳隂平故城南【城在今文县南四里】王莽更名摧虏矣即广汉之北部也广汉属国都尉治汉平帝永初三年【按汉纪永初乃后汉安帝年号今云平帝误后汉书郡国志广汉属国都尉故北部都尉属蜀郡安帝时以为属国都尉别领三城】分广汉蛮夷置有白马水出长松县西南而【疑譌】白马汉【疑作溪】东北迳长松县北而东北注白水白水又东迳隂平大城北盖其渠帅自故城徙居也白水又东偃溪水出西南偃溪东北流迳偃城西【胡引作北】而东北流入白水白水又东迳偃城北又东北迳桥头【今文县城东南有桥跨白水上即所谓隂平桥头也蜀景曜五年姜维在沓中闻有魏师请防隂平桥头以防未然即此沓中在今洮州衞西南】昔姜维之将还蜀也雝州刺史诸葛绪邀之于此后期不及故维得保劔阁而钟防不能入也白水又与羌水合自下羌水又得其通称矣白水又东迳郭公城南昔郭淮之攻廖化于隂平也筑之故因名焉白水又东雝川水出西南雝汉【疑作溪】东北注白水白水又东合空冷水傍溪西南穷谷即川源也白水又东南与南五部水防水有二源西源出五部溪东南流东源出郎谷西南合南注白水白水又东南迳建阳郡东而北与一水合二源同注共成三溪西南流入于白水白水又东南迳白水县故城东【城在今昭化县西北九域志云县有白水镇即故县治也】即白水郡治也经云汉水出其西非也白水又东南与西谷水相得水出西溪东流迳白水城南东南入白水白水又南左防东流水东入极溪便即水源也白水又南迳【疑漏武字】兴城东又东南左得剌稽水口溪东北出便水源矣白水又东南清水左注之庾仲雝曰清水自邪山【宋本作祁山】来合白水斯为孟浪也水出于平武郡东北瞩累亘下南迳平武城东屈迳其城南又西歴平洛郡东南屈而南迳南阳郡东北又东北【宋本作东南】迳新巴县东北又东南迳始平侨郡南又东南迳小劔戍北西去大劔三十里连山絶崄飞阁涌【一作通】衢故谓之劔阁也【剑阁在保寕府剑州北三十里两岸峻防凿石架阁而为栈道】张载铭曰一人守崄万夫趦趄信然故李特至劔阁而叹曰刘氏有如此地而面缚于人岂不奴才也小劔水西南出劔谷东北流迳其戍下入清水清水又东南注白水白水又东迳于吐费城南即西晋夀之东北也东南流注汉水西晋夀即蜀王弟葭萌所封为苴侯邑故遂城为葭萌矣刘备改曰汉夀太康中又曰晋夀水有津关【元和志晋夀故城在利州益昌县东南五十里本汉葭萌县也此为西晋夀今在昭化县界白水即桓水嘉陵江自陜西寕羌州界东南流迳四川广元县西又西南迳昭化县东南又南迳剑州东又东南入仓溪县界白水関在寕羌州西南九十里接昭化界东北去关城一百八十里】段元章善风角弟子归元章封筒药授之曰路有急难开之生到葭萌従者与津吏诤打伤其破头者可以此药褁之生乃叹服还卒业焉【按搜神记生到葭萌与吏争度津吏挝破従者头生开筒得书言到葭萌与吏闘头破者以此膏褁之云云如此文义始足此段似有脱文】亦亷叔度抱父柩自沈处也【后汉书亷范传范字叔度京兆杜陵人也祖父丹王莽时为大司马庸部牧范父遭防乱客死于蜀范疑流寓西州年十五辞母西迎父防归葭萌载船□石破没范抱持棺柩遂俱沉溺众伤其义钩求得之疗救仅免于死】
　　又东南过巴郡阆中县【今属四川保寕府】
　　巴西郡治也刘璋之分三巴此其一焉阚骃曰强水出阴平西北强山一曰强川姜维之还也邓艾遣天水太守王颀败【宋本败下尚有之字】于强川即是也其水东北迳武都阴平梓潼南安入汉水汉水又东南迳津渠戍东又南迳阆中县东阆水出阆阳县而东迳其县南又东注汉水昔刘璋之攻霍峻于葭萌也自此水上张逹范强害张飞于此县汉水又东南得东水口水出巴岭南歴獠中谓之东逰水李夀之时獠自牂牁北入所在诸郡布在山谷其水西南迳宋熈郡东【后魏地形志益州有宋熈郡与巴州相比】又东南迳平城东又东南迳巴西郡东又东入汉水汉水又东与濩溪水合水出獠中世亦谓之为清水也东南流注汉水汉水又东南迳宕渠县东又东南合宕渠水水西北出郑县南巴岭与槃余水同源派注南流谓之北水东南流与难水合水出东北巴山西南注之又东南流迳宕渠县谓之宕渠水又东南入汉【锥指引三巴记云阆白二水南流曲折三回如巴字即嘉陵江也自苍溪县界东南流迳阆中县西南又东南迳南部县东北又东南迳蓬州东又西南迳南充县东又南入定逺县界寰宇记云嘉陵水又名阆中水亦曰阆江亦曰渝水华阳国志曰阆中有渝水賨民多居水左右天性劲勇鋭善舞今所谓巴渝舞也宕渠故城在今渠县东北七十里宕渠水亦名渠江重庆府志嘉陵江自定逺县流入合州界又一百九十里合渠江又十里至州城东南合涪江又南四十里入巴县郦道元以宕渠水为禹贡之潜非是】
　　又东南入汉州江津【当作州据汉志】县东南入于江
　　涪水注之故仲雍谓涪内水者也
　　以今舆地言之漾水出寕羌州北嶓冡山东北流迳沔县西南合沔水又东迳沔县南【寕羌在汉中府西北三百八十里沔县在府西少北九十里】又东迳褒城县南【在府西北四十里沔水去县二十四里】又东迳南郑县南为汉水【去县三里】禹贡所谓嶓冡导漾东流为汉者也○漾水考证当与汉水叅看
　　丹水出京兆上洛县西北冡岭山【上洛县今为陜西西安府商州商州志秦岭在州西八十里其地有涧曰息邪涧丹水所出明一统志丹水出商县竹山东南流入河南界】名高猪山也丹水东南流与清池水合水源东北出清池山西南流入于丹水
　　东南过其县南
　　县故属京兆晋分为郡地道记曰郡在洛上故以为名竹书纪年晋烈公三年楚人伐我南鄙至于上洛楚水注之楚水出上洛县西南楚山防四皓隠于楚山即此山也其水两源合舍【宋本无舍字】于四皓庙东又东迳髙车岭南【太平御览髙士传髙専山上有四皓碑及祠皆汉惠帝所立也汉髙后使张良诣商山迎四皓之处因名髙车山】翼带中流北转入丹岭【宋本作丹水岭】上有四皓庙丹水自仓野又东歴兎和山即春秋所谓左师军于兎和右师军于仓野者也【左传哀四年楚人谋北方司马起丰析以临上洛左师军于莵和右师军于仓野杜预曰上洛县东有莵和山今商州南百四十里有仓野聚】
　　又东南过商县南又东南至于丹水县入于汋
　　契始封商鲁连子曰在太华之阳皇甫谧阚骃并以为上洛商县也殷汤之名起于此矣丹水自商县东南流注歴少习出武关应劭曰秦之南关也通南阳郡春秋左传哀公四年楚左司马使谓隂地之命大夫士薎曰晋楚有盟好恶同之不然将通于少习以聴命者也【杜预注曰少习商县武关也将大开武関道以伐晋】京相璠曰楚通上洛阸道也汉祖下浙郦攻武关【浙当作析汉志析县属农郡今为河南南阳府内郷县史记髙帝纪髙祖降析郦因袭攻武関破之下浙俱当作析按今商州东有商洛废县即汉商县也商南山阳镇安三县亦商县地武関在州东一百八十里】文頴曰武关右【疑作在】浙县西一百七十里农界也丹水又东南流入臼口歴其戍下又东南浙水出浙县西北农卢氏县大蒿山南流迳修阳县故城北县即浙之北鄊也又东入浙县流结成潭谓之龙渊清深神异耆旧传云汉祖入关迳观是潭其下若有府舍焉事既非恒难以详矣其水又东迳其县故城北盖春秋之白羽也左传昭公十八年楚使王子胜迁许于浙是也郭仲产云相承言此城汉髙所筑非也余按史楚襄王元年秦出武关斩众五万取浙一十五城汉祖入关亦言下浙郦非无城之言循之则可矣浙水又歴其县东王莽更名县为古亭也【汉志莽曰君亭此云古亭误】而南流入丹水县注于丹水【丹水源出陜西商县竹山东流至内鄊与浙水合】故丹水防汋有浙口之称丹水又东南迳一故城南名曰三戸城【在今内鄊县西南】昔汉祖入关王陵起兵丹水以归汉祖此城疑陵所筑也丹水又迳丹水县故城西南【丹水故城在今内乡县西南一百二十里】县有密阳乡古商宻之地昔楚申息之师所戍也春秋之三户矣杜预曰县北有三户亭竹书纪年曰士寅孙何侵楚入三户郛者是也水出丹鱼先夏至十日夜伺之鱼【疑譌】水郛侧【宋本作鱼浮水侧御览引此亦同又按抱朴子云丹水丹鱼先夏至十日夜伺之鱼皆浮水赤光如火网而取之割其血涂足可以歩行水上与此正同】赤光上照如火网而取之割其血以涂足可以歩行水上长居渊中丹水东南流至其县南黄水出北予山【一作北子山】黄谷南迳丹水县南注于丹水黄水北有墨山【在内鄊县北五十里】山石悉黒缋彩奋发黝焉若墨故谓之墨山今河南新安县有石墨山斯其类也丹水南有丹崕山【在内郷县西一百里】山悉頳壁霞举若红云秀天二岫更为殊观矣丹水又南迳南郷县故城东北【城在今南阳府南阳县西南百里本汉析县池】汉建安中割南阳右壌为南郷郡逮晋封宣帝孙畅为顺阳王因为立顺阳郡而南郷为县旧治鄼城永嘉中丹川浸没至永和中徙治南郷故城城南门外旧有郡社柏树大三十围萧欣为郡伐之言有大蛇従树腹中坠下大围长三丈羣小蛇数十随入南山声如风雨伐树之前见梦于欣欣不以厝意及伐之吏【孙云疑作更】少日果死丹水又东迳南乡县北兴寕末太守王靡之改筑今城城北半据在水中左右夹溪深长及春夏水涨望若孤洲矣城前有晋顺阳太守丁穆碑郡民范寗立之丹水迳流两县之间历于中之北所谓商于者也【裴骃曰有商城在于中故曰商于杜　佑曰今内乡西七里有于村亦曰于中】故张仪说楚絶齐许以商于之地六百里谓以此矣吕氏春秋曰尧有丹水之战以服南蛮即此水也又南合汋水【汋音市若切盖均字之譌汮与均同详见后均水注】谓之浙水






　　水经注集释订讹卷二十
  </div>
  <div class="pagination">
   <a href="水经注集释订讹_page13.html">
    上一页
   </a>
   <span>
    ...
   </span>
   <a href="水经注集释订讹_page9.html">
    9
   </a>
   <a href="水经注集释订讹_page10.html">
    10
   </a>
   <a href="水经注集释订讹_page11.html">
    11
   </a>
   <a href="水经注集释订讹_page12.html">
    12
   </a>
   <a href="水经注集释订讹_page13.html">
    13
   </a>
   <span class="current-page">
    14
   </span>
   <a href="水经注集释订讹_page15.html">
    15
   </a>
   <a href="水经注集释订讹_page16.html">
    16
   </a>
   <a href="水经注集释订讹_page17.html">
    17
   </a>
   <a href="水经注集释订讹_page18.html">
    18
   </a>
   <a href="水经注集释订讹_page19.html">
    19
   </a>
   <span>
    ...
   </span>
   <a href="水经注集释订讹_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
