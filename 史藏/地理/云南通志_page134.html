<!DOCTYPE html>
<html>
<head>
    <meta charset="UTF-8">
    <title>云南通志 - 第 134 页/共 164 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云南通志 - 第 134 页/共 164 页</h1>
    <div class="content">　　陈溥妻赵氏　易源鼎妻龙氏　李达妻席氏【俱保山人夫早卒守节抚孤为乡里所重】
　　陈谟妻田氏【保山人年二十三夫卒二子俱幼族人逼之嫁不从坚志苦节寿九十余终】刘遇晓妻张氏【保山人年二十八夫卒氏守节不二抚子成立寿九十三终】周士玉妻杨氏【保山人年二十夫卒剪发自誓其家甚贫昼夜纺绩苦节三十九年】尹先哲妻戚氏【保山人年二十四夫卒家贫誓死守节抚子成人寿八十终子元媳张氏孝养诚笃时称一门节孝巡按御史旌其门】
　　朱广运妻戚氏【保山人流冦之乱为贼所执氏绐曰吾有私蓄请入取之贼信其言氏入舍即投井死】
　　邱世第妻陆氏【保山人流冦之乱氏年少同夫负子避兵为贼所执氏绐之曰待我解子与夫惟命是从贼信其言即自刎死】
　　周运泰妻吴氏【保山人为流防所掳义不受汚夺刀自刎死】
　　朱弦妻闪氏【保山人遭流防之乱自缢死其妹适丁长祐亦同时尽节】
　　石应岷妾徐氏　田氏【俱保山人夫中万厯乙夘举人厯官贵州威清道流冦至永昌与威清不相闻正室丁氏谓徐田曰事已不测尔等将若何皆曰惟有死耳遂同自缢】
　　王圣修妻水氏【保山人年二十一夫卒誓死守节时舅已七旬孝养备至子在襁褓纺绩教读以至成立苦节二十年流冦兵乱母子皆被掳氏恐被汚乗间诱其子出即触柱而死】
　　王啓龙妻吴氏【保山人夫任总兵流冦之乱氏与妾周氏将自缢人见而救之氏正色曰君与吾夫厚宜速我死今反相救岂欲我等为蛮妇乎遂与周同缢死】
　　姜成徳妻杨氏【保山人流冦之乱缢死其幼子亦自缢】
　　张世彦妻邓氏【保山人年二十三夫中崇祯己夘举人计偕卒于京子烈方二嵗氏坚志守节贫困不移抚子成立寿八十三终郡守旌其门】
　　谷天生妻杨氏【腾冲衞人正统三年思任冦边举家出避金齿夫从征中岚瘴死氏痛哭遂自缢于柩旁诏旌其门复其家】
　　张榜妻顿氏【腾冲衞人夫为诸生病剧氏年二十五涕泣不食豫置衣装以俟一女甫七嵗贮一篑以畀之夫卒遂饮毒母以他药救解夜分复自缢死正统间旌表】
　　黄桂妻梁氏【腾冲衞人夫为诸生氏年二十四夫卒不御簪珥养姑教子姑殁殡葬荐祭皆如礼年七十余贞操如一日正统间旌表】
　　华松妻林氏【腾冲衞人夫任后所千戸早卒氏年十七矢节养姑抚遗腹子复春袭职未几亦卒再抚孤孙以存华氏】
　　林鳯妻阎氏【腾冲衞人年二十夫疾割股以进弗愈谓曰吾度不免汝少奈何氏泣曰所不能从夫者以二子在襁褓耳敢有他志夫卒杜门深居孝事舅姑及相继殁勉勷葬事天顺间旌表】
　　吴玺妻张氏【腾冲衞人年十八夫卒氏执节不二教子有成天顺间旌表】
　　张晟妻郑氏【腾冲衞人夫为诸生氏年二十一夫卒矢志守节抚子邦教举于乡寿八十终】常应学妻梁氏【腾冲衞人年十八嫁甫六月夫卒氏抚膺痛哭随自缢死乡人哀之】陆绪妻王氏【腾冲衞人夫为诸生早卒氏守节不渝厯三十余年】
　　赵万善妻陈氏【腾越人夫为诸生病革时氏多方调治不愈及卒自缢家人救之得不死遂割耳以见志督学使屡奬之】
　　岳松妻陈氏【腾越人早寡矢志不移养姑教子嘉靖间台使旌之】
　　陈大道妻汪氏【腾越人年二十二夫卒抚孤守节终始一致】
　　杨启陞妻李氏【腾越人年二十一夫卒氏守节教子二十余年】
　　邓文妻黄氏【腾冲衞人夫任千戸氏嫁年余而夫卒守节不二妇姑相依为命者五十余年】谭惟光妻沈氏【腾冲衞人夫任千戸氏年二十八夫卒父母欲夺其志氏誓死守节抚孤崇本袭世职巡按嘉奬之寿八十终】
　　吴宗尧妾原氏　刘氏【俱腾越人夫任延平府同知卒二氏抱尸号痛俱服毒其姑救之三日后原自缢刘殓原毕入卧内亦自缢啓视笥中殓物无不豫备事闻建坊旌表】
　　林某聘妻段氏【腾越人年十七许聘未嫁而夫卒女守节不字寿八十二终事闻旌表】刘秉璧聘妻陈氏【腾冲衞人年十五未嫁而夫卒矢志守贞誓不再字纺绩自赡寿六十终】
　　张本妻胡氏【永平御人年二十八夫卒氏与妾陈氏同志守节厯六十余年巡按奬其双节】杨廷诏妻谢氏【永平人年二十夫卒无子矢志守节养姑尽孝寿七十终】
　　丁烈妻张氏【永平人年十八夫卒遗腹三月家贫守节教子成立奉防旌其门寿至八十终】吴氏【永平人夫姓名及氏行实俱失传与张氏同时旌表贞节】
　　吴承祚妻缪氏【永平人夫卒无子守节不二以女红自给厯五十五年】
　　廖惟熹妻吴氏【永平人事舅姑以孝闻夫卒守节终身】
　　邹天涯妻董氏【永平人流冦至氏被掳至玉皇阁下投井死】
　　李炜妻董氏【永平人王自奇兵乱被掳不从投井死】
　　本朝
　　张鳯翺妻童氏【保山人年二十九夫亡孝养舅姑丧葬尽礼抚遗腹子成诸生守节四十四年】
　　厐徳俊妻王氏【保山人年二十八夫卒夫叔欲夺其志氏以死拒之抚孤子成立旋殁媳改适氏复抚孙备尝辛苦守节厯四十五年】
　　范绍文妻黄氏【保山人年二十八夫亡甘贫守志孝养孀姑苦节厯三十九年】
　　鹤庆府
　　明
　　许乔迁妻樊氏【郡人年十八夫以乡举卒于京舅姑欲夺其志剜目割鼻愤恨成疾寿六十终郡守以诗挽之】
　　李丑妻里氏【郡人年二十三夫卒一子懐抱一子遗腹后皆卒氏不易其操守节五十余年当事旌之】
　　厐大治妻陶氏【郡人夫中嘉靖乙夘举人氏年二十二夫卒无子有姑在堂家贫甚氏躬绩养姑有令其他适者矢死不从姑年八十殁丧葬如礼郡守表其门】
　　刘旌妻张氏【郡人夫为诸生氏年二十三夫卒有遗腹防发誓志守节四十余年】杨从宜妻李氏【郡人夫为诸生疾笃以父母幼子嘱之氏遵遗命防发守贞当道表】奚賔妻彭氏【郡人年十八夫卒子甫二嵗有欲夺其志者泣血自誓守节多年人鲜见其面子女婚嫁辛苦拮据贫而且贤当事旌之】
　　李时若妻李氏【郡人年二十一夫卒子富春甫二嵗氏矢志守贞纺绩教子春有不率辄齧其臂泣曰尔父偃蹇以殁尔若此我何面目见尔父于地下春悔泣遂肆力于学氏病笃春尝粪龥天衣不解带氏病寻痊当事旌曰节孝】
　　李廷璋妻邵氏【郡人年二十二夫卒子鳯鸣尚在襁褓中氏冰霜自矢割耳守节鳯鸣后为大使孙男数人氏口授经书俱成名当事旌之】
　　杨嗣光妻阮氏【郡人明末随夫任阳宗学官因兵乱回鹤至洱海乱兵四至避石洞中为兵所获氏激烈不受辱夺刀自刎死】
　　段廷实妻尹氏【剑川人夫中嘉靖乙酉举人氏年二十六夫计偕卒于京无子氏以死自誓守节三十余年直指旌之】
　　罗云鳯妻段氏【剑川人夫中嘉靖庚子举人氏年二十六夫卒无子守节终身】张周聘妻张氏【剑川人夫苦学早夭时尚未归欲往殉父母严守之氏伺稍懈诣夫冢自缢因合葬】
　　徐文宗妻张氏【剑川人夫为诸生氏年二十二夫卒遗腹生一子抚之成立寿七十四终】李乐道妻杨氏【剑川人夫为诸生事继母孝氏事继姑如其夫夫疾笃氏呼龥求代及卒自缢以从】
　　杨桂生妻李氏【剑川人年少夫卒矢死靡他孝事翁姑抚子成立抚按建坊表之】
　　顺宁府
　　明
　　猛绁妻易朶　猛朋妻易乔【俱郡人洪武间以相夫成名西平侯上其事皆赠恭人】
　　奉禄妻猛氏【郡人土司猛雍女夫任大侯土官嘉靖间父惑于后妻欲使改嫁土舍奉诰防氏归宁诰以木邦兵攻大侯掠其夫氏素衣独居一楼父讽其服饰之陋女曰夫存亡未可知欲与俱死何心改服乎父约奉诰将逼之氏佩刀自防数月父乃饵以毒氏恨不见夫留缅书一纸词气甚悲巡抚王啓遣官奠且为之赞曰牝鸡悍儿女怨猛虎乱夫家散嗟嗟何日见夫面君不见祭家姬雍家先血溅又不见刘家母王家翻受禅吁嗟女兮岂不欲效双飞燕破镜难成片一纸缅书流血撰黄泉路上见夫面】
　　夜梅【郡人僰妇也万厯间木邦侵境兵势甚劲郡中男子与之敌者皆北妇手持尺剑败其党百十余骑自是木邦兵不敢犯】
　　猛卿妻陶氏【云州人年二十六夫卒哀毁欲絶救而获免教子成立节操凛然】朱锡命妻罗氏【云州人万厯间氏年二十八夫以杀贼阵亡氏誓死靡他抚孤就学辟纑饮血以励其志子朝英由选贡作牧新兴闾里荣之】
　　永北府
　　明
　　谭本仁妻姚氏【澜沧衞人年二十九夫卒守节训子台司旌其门】
　　李乔妻范氏【澜沧衞人夫任本衞指挥氏年十九夫卒抚育孤子守节终身巡抚旌其门】李钟元妻蔡氏【澜沧衞人夫为廪生氏年十八夫卒守节万厯间建坊旌表寿八十四终】卢蕙妻甯氏【澜沧衞人夫任思州府经厯铜苗作乱氏被掳投河而死建坊旌表】
　　本朝
　　袁佩环妻阮氏【郡人年二十九夫卒絶粒不食者数日戚长以姑老子幼劝止之遂纺绩针黹以养孀姑必诚必敬抚子为诸生康熙五十七年具　题旌表】
　　宋振麟妻赵氏【郡人夫卒氏年少茹苦守节养孀姑育孤厯三十一年雍正九年具　题旌表】
　　杨大□妻马氏【郡人年二十六夫亡茹蘗自甘养亲教子竭尽心力守节厯二十七年】
　　丽江府
　　明
　　高长妻木氏【郡人名药师能土知府木森女夫任通安州土州同氏年二十夫卒抚孤成立五十四年节操之坚一洗夷习】
　　木青妻罗氏【郡人夫任土知府氏嫁十年夫卧病竭力调治卒不起方在闵凶适有蕃冦慨然曰彼以我新遭丧子在襁褓妇人无能为耳乃亲擐甲跃马先士卒一鼓克敌边鄙以宁事姑尽孝教子以忠勤称诰封恭人年五十一终叅藩谢肇淛纪其事】
　　化府
　　明
　　董朝仪妻罗氏【郡人年二十七夫卒遗子应元纺绩教子成名正统间郡倅旌其门】赵奴宣妻杨氏【郡人夫早卒氏守节不以贫家妇缺菽水于舅姑抚子成立景泰六年旌表】
　　左纲妻张氏【郡人夫任土知府生子琳瑛夫旋卒氏肃清内政潜弭外侮励志冰霜始终如一二子相继承袭成化三年旌表】
　　唐龄妻胡氏【郡人夫任百戸氏年二十夫卒遗腹七月生子政抚育承袭成化间有司旌之】左明理妻张氏【郡人夫为诸生早卒氏守节抚孤三十余年成化间有司旌之】刘崇学妻陈氏【郡人夫卒氏年少孝姑育子操履端严治六年有司旌之】冯士杰妻詹氏【郡人治间夫卒氏年少家贫守节终身乡党称之】
　　官愍妻雷氏【郡人夫中正徳庚午举人早卒氏年少守节抚子庆倪鞠育教诲后任训导】杨谦妻薛氏【郡人夫卒守节教子刚成名嘉靖间巡抚提学交相旌奬】
　　饶允泰妻廖氏【郡人夫任荣昌令万厯间氏年二十九夫卒抚育三子成立闺范严肃有司旌奬】
　　杨仁海妻左氏【郡人沙贼破城被执不屈骂贼自投于井贼复出之犹骂不絶口贼碎其面钉杀之】
　　王维汉妻张氏【旧定边县人年二十三遇流冦溃兵至被执不辱遂被杀】
　　周国辅妻陈氏【旧定边县人猓贼屠城氏被执不受辱贼剖其腹而死】
　　本朝
　　芮翊周妻杨氏【郡人家贫如洗氏竭力相夫以奉翁姑翁姑相继殁夫以哀毁卒一子尚在襁褓氏日祷于天冀保孤儿以存夫后果获成立苦节三十二年】
　　杨之藩妻袁氏【郡人年二十八夫病刲股以救不愈氏坚志守节三十七年　以上二人雍正九年具题旌表】
　　续编
　　徐奋翼妻陈氏【郡人夫为廪生氏年二十九夫卒不食数日以二子幼忍死抚孤纺绩度日子稍长昼则令出就外傅夜则篝灯课读学业不进辄痛哭责之曰尔如不才何以见先人于地下长子敬学为诸生苦节三十八年】
　　王肇兴妻姚氏【郡人许聘未嫁夫病沈绵两姓父母皆欲另议婚氏誓不他适夫病寻愈遂成婚生三子氏年二十九夫卒奉事翁姑甚谨教子柄为诸生寿六十九终】
　　孙某聘妻徐氏【郡人夫名失年十四许聘以翁父俱殁不能嫁娶康熙十三年伪弁孙龙韬征粮于蒙闻其美遗以金帛遣悍卒登门逼娶母兄无计女自度不免因绐曰少待梳妆遂扃戸取孙姓聘物洱海红布纒身自缢死合郡惊视顔色如生各捐金殡葬康熙二十九年同知陈文成复以礼改葬竖碑纪烈】
　　景东府
　　明
　　阿曩【郡人土知府陶瓒祖母正统间麓川叛冦压境阿曩谕瓒率众御之斩馘无算贼悉遁总兵上其绩封淑人褒赐甚厚】
　　刘藻妻陈氏【郡人夫卒氏年少守节终身誓死不二】
　　本朝
　　续编
　　王应天聘妻毛氏【名正莹郡人许聘未嫁雍正五年镇沅夷贼之叛其夫从征至谷麻染瘴而卒氏闻赴井死】








　　云南通志卷二十二
<史部,地理类,都会郡县之属,云南通志>
</div>
    <div class="pagination">
<a href="云南通志_page133.html">上一页</a><span>...</span><a href="云南通志_page129.html">129</a><a href="云南通志_page130.html">130</a><a href="云南通志_page131.html">131</a><a href="云南通志_page132.html">132</a><a href="云南通志_page133.html">133</a><span class="current-page">134</span><a href="云南通志_page135.html">135</a><a href="云南通志_page136.html">136</a><a href="云南通志_page137.html">137</a><a href="云南通志_page138.html">138</a><a href="云南通志_page139.html">139</a><span>...</span><a href="云南通志_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
