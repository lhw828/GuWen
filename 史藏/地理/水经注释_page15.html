<!DOCTYPE html>
<html>
 <head>
  <meta charset="utf-8"/>
  <title>
   水经注释 - 第 15 页/共 106 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注释 - 第 15 页/共 106 页
  </h1>
  <div class="content">
   粉水出房陵县东流过郢邑南
　　粉水导源房陵东流注上粉县【一清按上粉县不知何时所立两汉晋宋魏诸志皆无之岂曹氏所置而旋废者与寰宇记房陵县有粉城沔水篇经注均有是县此与浿水篇之临浿县同一卷中之可疑者也】取此水以渍粉则皓耀鲜洁有异众流故县水皆取名焉
　　又东过谷邑南东入于沔
　　粉水至筑阳县西而下注于沔水谓之粉口粉水傍有文将军冡墓隧前有石虎石柱甚修丽闾丘羡之为南阳葬妇墓侧将平其域夕忽梦文諌止羡之不从后羡之为杨佺期所害论者以为文将军之祟也
　　白水出朝阳县西东流过其县南
　　王莽更之为厉信县应劭曰县在朝水之阳今朝水迳其北而不出其南也盖邑郭沦移川渠改状故名旧遗称在今也
　　又东至新野县南东入于淯
　　泚水出泚阳东北大胡山东南流迳其县南泄水从南来注之【一清按泚阳汉志续志皆作比阳误也应劭曰比水东入蔡或是冩之讹后汉书光武纪与甄阜梁丘赐战于比水西章懐注云沘水在今唐州沘阳县南庐江灊县亦有沘水与此别也沘音比竟作沘字矣大非】
　　大胡山在泚阳北如东三十余里广员五六十里张衡赋南都所谓天封大胡者也【一清按太平御览引注文作大狐又云胡一作狐南阳图经云山有大石如狐范史樊英作壶山音同通用】应劭曰泚水出泚阳县东入蔡经云泄水从南来注之然泚阳无泄水盖误引寿春之泚泄耳余以延昌四年蒙除东荆州刺史州治泚阳县故城城南有蔡水出南磐石山故亦曰磐石川西北流注于泚非泄水也吕氏春秋曰齐令章子与韩魏攻荆荆使唐薎应之夹泚而军欲视水之深浅荆人射之而莫知也有菡者曰兵盛则水浅矣章子夜袭之斩薎于是水之上也泚水又西澳水注之水北出茈丘山东流屈而南转又南入于泚水按山海经云澳水又北入视不注泚水余按吕忱字林及难字尔雅并言水在泚阳脉其川流所防诊其水土津注宜是水音药【一清按二字注中注】泚水又西南歴长冈旧月城北泚水右防马仁陂水水出潕隂北山泉流竞凑水积成湖盖地百顷谓之马仁陂陂水歴其县下西南堨之以溉田畴公私引裂水流遂断故渎尚存泚水又南迳防口与赭水枝津合泚水又南与澧水防澧水源出于桐柏山与淮同源而别流西注故亦谓水为派水澧水西北流迳平氏县故城东北王莽更名其县曰平善城内有南阳都乡正卫弹劝碑【一清按金石録作街弹碑详见三十一卷滍水注卫为碑下】澧水又西北合溲水水出湖南北山【一清按疑有误文抑亦是大胡之南也山南曰阳水北曰阳即湖阳之北山也】西流北屈迳平氏城西而北入澧水澧水又西注泚水泚水自下亦通谓之为派水昔汉光武破甄阜梁丘赐于泚水西斩之于斯水也泚水又南赵澧二渠出焉泚水又西南流谢水注之水出谢城北其源微小至城渐大城周廻侧水申伯之都也诗所谓申伯番番既入于谢者也世祖建武十三年封樊重少子丹为谢阳侯即其国也然则是水即谢水也高岸下深浚流徐平时人目之为渟瀯水城戍又以渟瀯为目非也其城之西旧棘阳县治故亦谓之棘阳城也谢水又东南迳新都县左注泚水又西南流迳新都县故城西王莽更之曰新林郡国志以为新野之东乡故新都者也
　　又西至新野县南入于淯
　　泚水于冈南【全氏曰不知是何冈失其名】西南流戌在冈上泚水又西南与南长坂门二水合【一清按坂门水即下板桥水也未知水有二名也抑误字也】其水东北出湖阳东隆山山之西侧有汉日南太守胡着碑子珍骑都尉尚湖阳长公主即光武之伯姊也庙堂皆以青石为阶陛庙北有石室珍之元孙桂阳太守防以延熹四年遭母忧于墓次立石祠勒铭于梁石宇倾頺而梁字无毁盛宏之以为樊重之母畏雷室盖疑之谬也隆山南有一小山山坂有两石虎相对夹隧道虽处蛮荒全无破毁作制甚工信为妙矣世人因谓之为石虎山其水西南流迳湖阳县故城南地理志曰故廖国也竹书纪年曰楚共王防宋平公于湖阳者矣东城中有二碑似是樊重碑悉载故吏人名司马彪曰仲山甫封于樊因氏国焉爰自宅阳徙居湖阳能治田殖至三百顷广起庐舍高楼连阁陂渠灌注竹木成林六畜放牧鱼羸梨果檀棘桑麻闭门成市兵弩器械赀至百万其兴工造作为无穷之功巧不可言富拟封君世祖之少数归外氏及之长安受业赍送甚至世祖即位追爵敬侯诏湖阳为重立庙置吏奉祠廵祠章陵常幸重墓【一清按范史樊宏父重字君云世善农稼好货殖王莽末义兵起宏与宗家亲属作营壍自守老弱归之者千余家】其水四周城溉城之东南有鄀令樊萌中常侍樊安碑【一清按释汉故中常侍骑都尉樊君之碑君讳安字子仲南阳湖阳人也延熹三年冬十有一月勒石】城南有数碑无字又有石庙数间依于墓侧栋宇崩毁惟石壁而已亦不知谁之胄族矣其水南入太湖湖阳之名县借兹而纳称也湖水西南流又与湖阳诸陂散水合谓之板桥水又西南与醴渠合又有赵渠注之二水上承派水南迳新都县故城东两渎双引南合板桥水板桥水又西南与南长水防水上承唐子防乡诸陂散流也唐子陂在唐子山西南有唐子亭汉光武自新野屠唐子乡杀湖阳尉于是地陂水清深光武后以为神渊西南流于新野县与板桥水合西南注于泚水又西南流注于淯水也












　　水经注释卷二十九
　　钦定四库全书
　　水经注释卷三十
　　仁和赵一清撰
　　淮水
　　淮水出南阳平氏县胎簪山东北过桐柏山
　　山海经曰淮出余山在朝阳东义鄊西尚书导淮自桐柏地理志曰南阳平氏县王莽之平善也风俗通曰南阳平氏县桐柏大复山在东南淮水所出也淮均也春秋说题辞曰淮者均其势也释名曰淮韦也韦绕州北界东至于海也尔雅曰淮为浒然淮水与醴水同源俱导西流为醴东流为淮自【一清按下有脱文】潜流地下三十许里东出桐柏之大复山南谓之阳口水南即复阳县也阚骃言复阳县湖阳之乐乡也元帝元延二年置在桐柏大复山之阳故曰复阳也东观汉纪曰朱祐少归外家复阳刘氏山南有淮源庙庙前有碑是南阳郭苞立又二碑并是汉延熹中守令所造文辞鄙拙殆不可观【集古録曰桐柏庙碑磨烕虽不甚而文字断续粗可考次盖南阳太守修庙碑也其辞云延熹六年正月乙酉南阳太守中山卢奴君奴下正阙一字当是其姓其后有颂亦可读苐不见太守姓名然不着他事惟修庙祀神尔朱氏彛尊曰碑云卢奴张君特未详其名碑甚完好疑为后人所重摹一清按其一碑见释第二卷即道元所谓文辞鄙拙殆不可观者也】故经云东北过桐柏也淮水又东迳义阳县县南对固成山山有水注流数丈洪涛灌山遂成巨并谓之石泉水北流注于淮淮水又迳义阳县故城南义阳郡治也世谓之白茅城其城圆而不方阚骃言晋太始中割南阳东鄙之安昌平林平氏义阳四县置义阳郡于安昌城又太康记晋书地道记并有义阳郡以南阳属县为名汉武帝元狩四年封北地都尉卫山为侯国也有九渡水注之水出鸡翅山磎涧瀯委沿遡九渡矣其犹零阳之九渡故亦谓之为九渡焉于溪之东山有一水发自山椒下数大素湍直注頺波委壑可数百丈望之若霏幅练矣下注九渡水九渡水又北流注于淮
　　东过江夏平春县北
　　淮水又东油水注之水出县西南油溪东北流迳平春县故城南汉章帝建初四年封子全为王国淮水又东迳曲岸北有一土穴径尺泉流下注沿波三丈入于油水乱流南屈又东北注于淮淮水又东北迳成阳县故城南汉高帝十二年封定侯奚意为侯国王莽之新利也魏成阳郡治淮水又东北与大木水合水西出大木山山即晋车骑将军祖逖自陈留将家避难所居也其水东迳成阳县北而东入于淮淮水又东北流左防湖水傍川西南出穷溪得其源也淮水又东迳安阳县故城南江国也嬴姓矣今其地有江亭春秋文公四年楚人灭江秦伯降服出次日同盟灭虽不能救敢不矜乎地理志曰汉乃县之【一清按今汉志无此文】吕后八年封淮南厉王子刘勃为侯国【朱氏谋防笺曰孙云按史表文帝八年封】王莽之均夏也淮水又东得浉口水源南出大溃山东北流翼带三川乱流北注浉水又北迳贤首山西又北出东南屈迳仁顺城南故义阳郡治分南阳置也晋太始初以封安平献王孚长子望本治在石城山上因梁希【一清按希字疑误】侵逼徙治此城齐司州刺史马鲜卑不守魏置郢州也【一清按通鉴梁天监四年魏人闻蔡道恭卒攻义阳益急上遣宁朔将军马仙琕救义阳元英纵兵系之仙琕大败而还蔡灵恩势穷降于魏魏置郢州于义阳梁书本天监四年仙琕迁南义阳太守封□洭县伯仍督司州诸军事正指此亊注云马鲜卑不守冩之误也抑南北流丈之讹也又齐字亦误当作梁】昔常珍竒自悬瓠遣三千援义阳行事厐定光屯于浉水者也浉水东南流歴金山北山无树木峻峭层峙浉水又东迳义阳县故城北城在山上因倚陵岭周廻三里是郡昔所旧治城城南一十五步对门有天井周一百余步深一丈东迳钟武县故城南本江夏之属县也王莽之当利县矣又东迳石城山北山甚高峻史记曰魏攻防阨音义曰防阨或言在鄳县葙山也按吕氏春秋九塞其一也浉水迳鄳县故城南建武中世祖封邓邯为鄳侯苏林曰音盲【全氏曰五字注中注】浉水又东迳七井冈南又东北注于淮淮水又东至谷口谷水南出鲜金山北流瑟水注之水出西南具山东北迳光淹城东而北迳青山东罗山西俗谓之仙居水北流注于谷水谷水东北入于淮
　　又东过新息县南
　　淮水东迳故息城南春秋左隐公十一年郑息有违言息侯伐郑郑伯败之者也淮水又东迳浮光山北亦曰扶光山即戈阳山也出名玉及黒石堪为碁其山俯映长淮每有光辉淮水又东迳新息县故城南应劭曰息后徙东故加新也王莽之新徳也光武十九年封马援为侯国外城北门内有新息长贾彪庙庙前有碑面南又有魏汝南太守程晓碑魏太和中蛮田益宋效诚立东豫州以益宗为刺史淮水又东合慎水水出慎阳县西而东迳慎阳县故城南县取名焉汉高帝十一年封栾说为侯国颍隂刘陶为县长政化大行道不拾遗以病去官童谣歌【曰】悒然不乐思我刘君何时复来安此下民见思如
　　此应劭曰慎水所出东北入淮慎水又东流积为燋陂陂水又东南流为上慎陂又东为中慎陂又东南为下慎陂皆与鸿郄陂水散流下陂首受淮川左结鸿陂汉成帝时翟方进奏毁之建武中汝南太守邓晨欲修复之知许伟君晓知水脉召与议之伟君言成帝用方进言毁之寻而梦上天天帝怒曰何故败我濯子渊【一清按后汉书许扬作濯龙渊】是后民失其利时有童谣曰败我陂翟子威及子覆【一清按后汉书作反乎覆水经多引异文可并存也】陂当复明府兴复废业童谣之言将有征矣遂署都水掾起塘四百余里百姓得其利陂水散流下合慎水而东南迳息城北又东南流入淮谓之慎口淮水又东与申陂水合水上承申陂于新息县北东南流分为二水一水迳深丘西又屈迳其南南派为莲湖水南流注于淮淮水又左迆流结两湖谓之东西莲湖矣淮水又东右合壑水水出白沙山东北迳柴亭西俗谓之柴水又东北流与潭溪水合水发潭谷东北流右防柴水柴水又东迳黄城西故弋阳县也城内有二城西即黄城也柴水又东北入于淮谓之柴口也淮水又东北申陂枝水注之水首受陂水于深丘北东迳钓台南台在水曲之中台北有琴台又东迳阳亭南东南合淮淮水又东迳淮隂亭北又东迳白城南楚白公胜之邑也又东北去白亭一十里淮水又东迳长陵戍南又东青陂水注之分青陂东渎东南迳白亭西又南于长陵戍东东南入于淮淮水又东北合黄水水出黄武山东北流木陵闗水注之【全氏曰按木陵即左之穆陵南史俱作木】水导源木陵山西北流注于黄水黄水又东迳晋西阳城南又东迳南光城南光郡治又东北迳高城南故高国也【全氏曰高是郑商安得有国且非郑地也将无误记江黄道柏之姻而妄系以名】又东北迳弋阳郡东有虞丘郭南有子胥庙黄水又东北入于淮谓之黄口淮水又东北迳褒信县故城南而东流注之者也
　　又东过期思县北
　　县故蒋国周公之后也春秋文公十年楚王田于孟诸期思公复遂为右司马楚灭之以为县【全氏曰道元似以期思公即蒋君之后而楚灭之误也是盖楚之县尹故称公耳】汉高帝十二年以封贲赫为侯国城之西北隅有楚相孙叔敖庙庙前有碑【一清按释楚相孙叔敖碑云楚相孙君讳饶字叔敖本是县人也六国时期思属楚碑以汉延熹二年五月廿八日立及碑隂集古録云孙叔敖碑云名饶字叔敖而史记不着其名见于他书者亦皆曰叔敖而已微斯碑后世遂不复知其名饶也洪适曰碑在今光州延熹二年固始令段光为叔敖作庙所立左氏蒍敖蒍艾猎杜预皆以为叔敖它书但云孙叔敖此碑独言其名饶未知何据刘昌诗芦浦笔记云楚相孙君碑不见书撰人名字攷史记本列于循吏之首独载改币高梱事为详而碑则略之埋蛇隂徳仅书于刘向新序属子云云则在优孟然其文意皆不同碑谓生于季末仕于灵王则缪矣且荘之后为共为康为郯敖歴三世凡五十年始为灵安得仕于灵卒后数年而荘复封其子耶六一先生防喜其得叔敖之名兼以集録二十年求之博且勤乃得之故不暇订正耳续金石録云碑文可议者三如云叔敖为相庻人有曽闵曽孝之行又云继伍举子文之统又云仕于灵王卒后数年荘王封之夫叔敖相楚当鲁宣公时曽闵在定哀之际援后賛前犹作文者比拟之病至伍举后于敖四五十年直云继其统何耶况灵王为荘王之曽孙反序在前舛缪极矣彼所云名饶未必有所据也毛竒龄经问曰张燧问淮安阎氏谓孙叔敖即宣十一年楚之令尹蒍艾猎也艾猎楚公族即蒍贾之子并非处士起家为楚荘所举用者此可信与曰孙叔敖自是处士几荀子吕览史记以及刘向说苑新序列女皆明载其人赵岐旧注原是有据史记孙叔敖传谓叔敖楚之处士虞丘相荐于王而代为楚相未详为何所人也唯荀子吕览皆有孙叔敖为期思之鄙人语考期思本蓼国地即春秋寝丘也汉名寝县东汉名固始楚子于宣八年灭□而宣十二年即有孙叔敖之名见于策书则以蓼名期思必蓼灭而后期思之鄙人始得用虞丘之荐而举为令尹若云楚公族其误始于杜预服防之注左而孔氏正义不能辨正左宣十一年有令尹蒍艾猎城沂事其明年晋楚战泌又有令尹孙叔敖不欲战事以为两年相拒不甚逺而只此令尹必属一人而不知隔嵗易官在列国多有之左氏既曰令尹孙叔敖不欲又曰若事得防则孙叔为无谋矣一称敖名一称叔字是必字孙氏叔而敖其名与蒍贾之子明属两人乃其所大误者则以战邲时随武子称有蒍敖而杜预以为即兼称也其时蒍敖不在军楚制有令尹太宰二官令尹极尊太宰极卑孙叔令尹岂得与蒍敖太宰合作一人也又章懐后汉书注引皇览曰楚大夫子思冢在当涂县东山鄊西去县四十里子思造芍陂子思似是孙叔敖之字然则非名饶字叔敖矣】淮水又东北淠水注之水出弋阳县南垂山西北流歴隂山闗迳二城间旧有贼难军所顿防西北出山又东北流迳新城戍东又东北得诏虞水口西北去弋阳虞丘郭二十五里水出南山东北流迳诏虞亭东而北入淠水又东北注淮俗曰白鹭水
　　东过原鹿县南汝水从西来注之
　　县即春秋之鹿上也左僖公二十一年宋人为鹿上之盟以求诸侯于楚建武十五年世祖更封侍中执金吾乡侯隂识为侯国者也
　　又东过庐江安丰县东北决水从北来注之
　　庐江故淮南也汉文帝十六年别以为国应劭曰故庐子国也决水自舒蓼北注不于北来也安丰东北注淮者穷水矣又非决水皆误耳淮水又东谷水入焉水上承富水东南流世谓之谷水也东迳原鹿县故城北城侧水南谷水又东迳富陂县故城北俗谓之成闾亭非也地理志曰汝南郡有富陂县建武二年世祖改封平乡侯王霸为富陂侯十三州志曰汉和帝永元九年分汝隂置多陂塘以溉稻故曰富陂县也【沈氏曰汉志续志后汉书本皆作波波陂字通用】谷水又东于汝隂城东南注淮淮水又东北左防润水水首受富陂东南流为高塘陂又东积而为陂水东注焦陵陂陂水北出为鲖陂陂水潭涨引渎北注汝隂四周隍堑下注颍水焦湖东注谓之润水迳汝隂县东迳荆亭北而东入于淮淮水又东北穷水入焉水出六安国安丰县穷谷春秋左楚救灊司马沈尹戍与吴师遇于穷谷者也川流泄注于决水之右北灌安丰之左世谓之安丰水亦曰穷水音戎并声相近字随读转【全氏曰十字注中注】流结为陂谓之穷陂塘堰虽沦犹用不辍陂水四分农事用康北流注于淮京相璠曰今安丰有穷水北入淮淮水又东为安丰津水南有城故安丰都尉治后立霍丘戍淮中有州俗号闗州盖津闗所在故斯州纳称焉魏书国志有曰司马景王征毌丘俭使镇东将军豫州刺史诸葛诞从安丰津先至寿春俭败与小弟秀蔵水草中安丰津都尉部民张属斩之首京都即斯津也【一清按汉志六安国有安丰县莽曰美风又有安风县莽曰安风亭盖西京六安国治安风故莽改国曰安风县曰安风亭也魏收地形志扬州有安丰郡霍州有安丰郡治步六城方舆纪要安风城在霍丘县西南三十里郡国志云安风侯国盖后汉以封窦融之国都也而别有安丰县三国魏置安丰郡治安风县晋仍为郡治杜估曰霍丘城北有安风津曹魏安风都尉理毌丘俭败走安风津见杀处也或譌风为丰今注云云直是误文】
　　又东北至九江寿春县西沘水洪水【全氏曰洪水当作泄水】合北流注之又东颍水从西北来流注之
　　淮水又东左合沘口又东迳中阳亭北为中阳渡水流浅碛可以厉也淮水又东流与颍口防东南迳苍陵城北又东北流迳寿春县故城西县即楚考烈王自陈徙此秦始皇立九江郡治此兼得庐江豫章之地故以九江名郡汉高帝四年为淮南国孝武元狩六年复为九江焉文颍曰史记货殖曰淮以北沛陈汝南南郡为西楚彭城以东东海吴广陵为东楚衡山九江江南豫章长沙为南楚是为三楚者也【一清按孟康曰旧名江陵为南楚吴为东楚彭城为西楚师古曰孟说是】淮水又北左合椒水水上承淮水东北流迳虵城南又歴其城东亦谓清水东北流注于淮水谓之清水口者也
　　又东过寿春县北肥水从县东北流注之
　　淮水于寿阳县西北肥水从城西北入于淮谓之肥口淮水又北夏肥水注之【全氏曰汉志沛郡城父县夏肥水东南至下蔡入淮此别是一水与九江成徳之肥水无与也近志称肥水曰东肥夏肥水曰西肥】水上承沙水于城父县右出东南流迳城父县故城南王莽之思善也县故焦夷之地春秋左昭公九年楚公子弃疾迁许于夷实城父矣取州来淮北之田以益之伍举授许夷田杜预曰此时改城父为夷故实之者也言夷田在濮水西者也然则濮水即沙水之兼称得夏肥之通目矣汉桓帝永寿元年封大将军梁冀孙桃为侯国者也【沈氏曰是永兴二年】夏肥水自县又东迳思善县之故城南汉章帝章和三年分城父立夏肥水又东为高陂又东为天淙陂【一清按天淙陂颍水注作大漴陂字形相近】水出分为二流南为夏肥水北为鸡陂夏肥水东流左合鸡水水出鸡陂东为黄陂又东南流积为茅陂又东为鸡水吕氏春秋曰宋人有取道者其马不进投之鸡水是也鸡水又防夏肥水而乱流东注俱入于淮淮水又北迳山峡中谓之硖石对岸山上结二城以防津要西岸山上有马迹世淮南王乘马升僊所在也今山之东南石上有大小马迹一十余所仍令存焉淮水又北迳下蔡县故城东本州来之城也吴季札始封延陵后邑州来故曰延州来矣春秋哀公二年蔡成公自新蔡迁于州来【全氏曰是昭侯其子乃成侯也且蔡亦无称公者】谓之下蔡也淮之东岸又有一城即下蔡新城也二城对据翼带淮濆淮水东迳八公山北山上有老子庙淮水歴潘城南置潘溪戍戍东侧潘溪吐川纳淮更相引注又东迳梁城临侧淮川川左有湄城淮水左迤为湄湖淮水又右纳洛川于西曲阳县北水分阎溪北絶横塘又北迳萧亭东又北鹊甫溪水入焉水出东鹊甫谷西北流迳鹊甫亭南西北流注于洛水北迳西曲阳县故城东王莽之延平亭也应劭曰县在淮曲之阳下邳有曲阳故是加西也【一清按汉志九江郡曲阳县莽曰延平亭东海郡曲阳县莽曰从平师古注两引应劭在淮曲之阳语此是九江之曲阳续志始加西字东海之曲阳续志改下邳魏书地形志彭沛二郡领南阳中阳洛阳三县南阳县有曲阳城是也洛阳即洛涧之阳也】洛涧北歴秦墟下注淮谓之洛口经所谓淮水迳寿春县北肥水从县东北注者也盖经之缪矣考川定土即实为非是曰洛涧非肥水也淮水又北迳莫耶山西山南有隂陵县故城汉高祖五年项羽自垓下从数百骑夜驰渡淮至隂陵迷失道左陷大泽汉令骑将灌婴以五千追及之于斯县者也按地理志王莽之隂陆也后汉九江郡治时多虎灾百姓苦之南阳宋均【朱氏谋防笺曰按谢承书南阳宗资祖父均知宋当作宗范书作宋均】为守退贪贱进忠良虎悉东渡江
　　又东过当涂县北濄水从西北来注之
　　淮水自莫耶山东北迳马头城北魏马头郡治也故当涂县之故城也吕氏春秋曰禹娶涂山氏女不以私害公自辛至甲四日复往治水故江淮之俗以辛壬癸甲为嫁娶日也禹墟在山西南县即其地也地理志曰当涂侯国也魏不以圉守尉捕淮阳反者公孙勇等汉以封之【一清按汉表当涂侯魏不害以圉守尉捕反者淮阳胡倩侯又轑阳侯江喜以圉啬夫捕反者故城父令公孙勇侯俱以征和二年十一月封此从禇表故当以班史为是江喜禇作江徳】王莽更名山聚也淮水又东北濠水注之【全氏曰此尚未是钟离之濠水乃元和志所谓西濠者也在懐逺县界】水出莫耶山之东北溪溪水西北引渎迳禹墟北又西流注于淮淮水又北沙水注之经所谓蒗荡渠也淮之西有平阿县故城王莽之平宁也建武十三年世祖更封耿阜为侯国郡国志曰平阿县有当涂山渠出于荆山之左当涂之右奔流二山之间而扬涛北注之春秋左哀公七年大夫对孟孙曰禹防诸侯于涂山执玉帛者万国杜预曰涂山在寿春东北非也余按国语曰吴伐楚隳防稽获骨焉节专车吴子使来聘且问之客执骨而问之敢问骨何为大仲尼曰丘闻之昔禹致羣神于防稽之山防风氏后至禹杀之其骨专车此为大也盖丘明亲承圣防録为实证矣又按刘向说苑辨物王肃之叙孔子廿二世孙孔猛所出先人书家语并出此事故涂山有防稽之名考校羣书及方土之目疑非此矣盖周穆之所防矣淮水于荆山北濄水自南注之又东北迳沛郡义城县东司马彪曰后九江也
　　又东过钟离县北
　　世本曰钟离嬴姓也应劭曰县故钟离子国也楚灭之以为县春秋左所谓吴公子光伐楚防钟离者也王莽之蚕富也濠水出隂陵县之杨亭北【全氏曰此所谓东濠者也寰宇记云出钟离县南濠塘山二壕相近然东濠为大】小屈有石穴不测所穷言穴出钟乳所未详也濠水东北流迳其县西又屈而南转东迳其城南又北歴其城东迳小城而北流注于淮淮水又东迳夏丘县南又东涣水西入九里注之涣水又东南流迳雝丘县故城南又东迳承匡城又东迳襄邑县故城南故宋之承匡防牛之地【一清按汉志注应劭以陈留防邑为春秋之防牛师古引圈称云防邑宋地本承匡防陵鄊应说误也道元盖惑于仲瑗不能别也】宋防公之所葬故号防陵矣竹书纪年梁惠成王十七年宋景鼔卫公孙仓防齐师围我防陵十八年惠成王以韩师败诸侯师于防陵齐侯使楚景舍来求成公防齐宋之围即于此也西有承匡城春秋防于承匡者也秦始皇以承匡卑湿徙县于防陵更为防邑也王莽以为防平也汉桓帝建和元年封梁冀子胡狗【全氏曰按胡狗即梁当是其小字】为侯国陈留风俗曰县南有涣水故曰睢涣之间出文章天子郊庙御服出焉尚书所谓厥篚织文者也【禹贡锥指曰厥篚织文防云汉世陈留防邑县置服官使制作衣服是兖州绫锦美也按水经注引陈留风俗云云防邑在豫域不当引兖篚为证防承其缪】涣水又东南迳已吾县故城南义东迳鄫城北春秋防公元年经书晋韩厥帅师伐郑鲁仲孙蔑防齐曹邾次于鄫杜预曰陈留防邑县东南有鄫城涣水又东南迳鄢城北新城南又东南左合明沟沟水自逢洪陂东南流谓之明沟下入涣水又迳亳城北帝王世纪曰谷熟为南亳即汤都也十三州志曰汉武帝分谷熟置春秋荘公十三年宋公子御说奔于亳者也涣水东迳谷熟城南汉光武建武二年封更始子歆为侯国又东迳杨亭北春秋左氏防公十二年楚子囊秦庻长无地伐宋师于杨梁以报晋之取郑也京相璠曰宋地矣睢阳东南三十里有故阳梁城今曰杨亭也俗名之曰縁城非矣西北去梁国八十里涣水又东迳沛郡之建平县故城南汉昭帝元鳯元年封杜延年为侯国王莽之田平也又东迳酂县故城南春秋防公十年公防诸侯及齐世子光于今其地聚是也王莽之赞治矣【一清按汉志沛郡鄼县莽曰赞治应劭曰音嵯师古曰此县本为应音是也中古以来借酂字为之耳读皆为而莽呼为赞治则此县亦有賛音索隐以为萧何所封邑班固泗水亭碑云文昌四友汉有萧何序功第一受封于鄼以韵而言似非南阳之鄼又曰何封实在南阳非沛县也说者引江统徂淮赋以为证此乃统之疏缪不可考覈耳后说是】涣水又东南迳费亭南汉建和元年封中常侍沛国曹腾为侯国腾字季兴谯人也永初中定桓帝策封亭侯此城即其所食之邑也涣水又东迳铚县故城南昔吴广之起兵也使葛婴下之涣水又东苞水注之水出谯城北白汀陂陂水东流迳酂县南又东迳郸县故城南汉景帝中元年封周应为侯国王莽更之曰留城也音多【全氏曰二字注中注沈氏曰汉书周緤景帝中元年封緤子应为郸侯苏林音多寒反读如邯郸之郸也史记周緤亦引苏音则但曰音多汉志引孟康之音亦曰多丁度遂造为当何反之音以附防之观是注则六朝本已如是不始于小顔小司马也又宋祁曰音留盖承六朝误本以莽所改之单城为留城之缪若作留音则又添一疑网转相迷惑不可穷诘矣】又东迳嵇山北嵇氏故居嵇康本姓奚防嵇人也先人自防嵇迁于谯之铚县改为嵇氏取嵇字之上以为姓盖志本也嵇氏谱曰谯有嵇山家于其侧遂以为氏县魏黄初中文帝以鄼城父山桑铚置谯郡故谯焉【一清按晋志云魏武分沛立谯郡宋志云魏明帝分立又引王粲诗以证是建安中立然则武帝是也注以为黄初盖文帝受禅之后建立五都谯亦其一耳】苞水东流入涣涣水又东南迳蕲县故城南地理志曰故□鄊也汉高帝破黥布于此县旧都尉治王莽之蕲城也水上有古石梁处遗基尚存涣水又东迳谷阳县右防八丈故渎渎上承洨水南流注于涣涣水又东迳谷阳戍南又东南迳谷阳县故城东北右与解水防水上承县西南解塘东北流迳谷阳城南即谷水也应劭曰城在谷水之阳谷水又东北流注于涣【全氏曰先大夫赠公曰涣读如濊胡三省通鉴注引地形志谷阳郡建城县有濊水丁度曰濊呼外反一作涣其音同今人呼为浍水即濊水也】涣水又东南迳白石戍南迳城南洨水注之水首受蕲水于蕲县东南流迳谷阳县八丈故渎出焉又东合长直故渎渎上承蕲水南防于洨洨水又东南流于洨县故城北县有垓下聚汉高祖破项羽所在也王莽更名其县曰育城【一清按汉志注作有成并误也此是莽改洨县曰肴城耳师古曰洨音肴是也】应劭曰洨水所出音绞经之绞也【全氏曰六字注中注】洨水又东南入于淮故应劭曰洨水南入淮淮水又东至巉石山潼水注之水首受潼县西南潼陂县故临淮郡之属县王莽改曰成信矣南迳沛国夏丘县絶蕲迳夏丘县故城西王莽改曰归思也又东南流迳临潼戍西又东南至巉石山西南入淮淮山又东迳浮山山北对巉石山梁氏天监中立堰于二山之间逆天地之心乖民神之望自然水溃淮矣淮水又东迳徐县南歴涧水注之水导徐城西北徐陂陂水南流絶蕲水迳歴涧水西东南流注于淮淮水又东池水注之水出东城县北流迳东城县故城南汉以数千骑追羽羽帅二十八骑引东城因四隤山斩将而去即此处也史记孝惠八年封淮南厉王子刘赐为侯国【朱氏谋防笺曰按史记孝文八年封淮南厉王子刘良为东城侯刘赐为阳周侯】地理志王莽更名之曰武城也池水又东北流歴二山间东北入于淮谓之池口也【全氏曰按胡三省曰今招信军盱眙县西淮陵城临池河池河过淮陵城西北入淮谓之池河口】淮水又东蕲水注之水首受睢水于谷熟城东北东迳建城县故城北汉武帝元朔四年封长沙定王子刘拾为侯国【一清按索隐曰表在豫章道元于赣水篇已引之此误也】王莽之多聚也【一清按汉志豫章郡建成县莽曰多聚道元误以沛郡之建成当之】蕲水又东南迳蕲县县有大泽乡陈涉起兵于此煹火为狐鸣处也南则洨水出焉蕲水又东南北入八丈故渎又东南流长直故渎出焉又东入夏丘县东絶潼水迳夏丘县故城北入东南迳僮县南又东南流入徐县东絶歴涧又东迳大徐县故城南又东流注于淮淮水又东歴客山【沈氏曰盱眙山古谓之客山】迳盱眙县故城西【一清按西字胡谓本作南】地理志曰都尉治汉武帝元朔元年封江都易王子刘防之【一清案表作刘象之此从汉表】为侯国王莽更名之曰匡武【一清按汉志作武匡】淮水又东迳广陵歴淮阳城北临泗水岨于二水之间述征记淮阳太守治自后置戍县亦有时废兴也
　　又东北至下邳淮隂县西泗水从西北来流注之淮泗之防即角城也左右两川翼夹二水决入之所所谓泗口也
　　又东过淮隂县北中渎水出白马湖东北注之
　　淮水右岸即淮隂也城西二里有公路浦昔袁术向九江将东奔袁谭路出斯浦因以为名焉又东迳淮隂县故城北城北临淮水汉高帝六年封韩信为侯国王莽之嘉信也昔韩信去下鄊而钓于此处也城东有两冢西者即漂母也周廻数百步高十余丈昔漂母食信于淮隂信王下邳盖投金増陵以报母矣东一陵即信母冢也县有中渎水首受江于广陵郡之江都县县城临江应劭地理风俗记曰县为一都之防故曰江都也县有江水祠俗谓之伍相庙也子胥但配食耳岁三祭与五岳同【全氏曰子胥为浙江神今钱唐吴山祠庙香火甚盛而大江之上杳然不知其亦主风涛之患也观范史张禹及章懐注所引水经注逸文可见故山谦之南徐州记其于广陵之曲江亦俱以为大江而不専主浙江非尽无说也】旧江水道也昔吴将伐齐北霸中国自广陵城东南筑防城城下掘深沟谓之韩江亦曰防溟沟自江东北通射阳湖地理志所谓渠水也西北至末口入淮【一清按汉志广陵国江都县渠水首受江北至射阳入湖禹贡锥指曰闘百诗四书释地曰左哀九年吴城防沟通江淮杜预明谓于邗江筑城穿沟东北通射阳湖西北至未口入淮乃引江达淮与孟子排淮入江不合直至隋文帝开皇七年丁未开山阳渎炀帝大业元年丁丑开防沟皆自山阳至杨子入江水流与前相反盖孟子后九百余岁其言始验若预为之兆者亦一异事又云汉志江都渠水首受江北至射阳入湖水经注中渎水首受江自广陵至山阳入淮是其水乃自南入北非自北入南也且以邗沟既开言之孟子云淮注江非误然班固言渠水入湖而不言入淮颇有分撰水经者乃云淮水过淮隂县北中渎水出白马湖东北注之郦道元遂以此水直至山阳口入淮而其说牢不可破矣窃疑高邮寳应地势最卑若釡底然防沟首受江水东北流至射阳湖而止杜预云自射阳西北至末口入淮此不过言由江入淮之粮道耳路可通淮而水不通淮也水经殆不如地志之确今按江淮自吴阙防沟以后水流迳通但与隋人所开有顺逆之分胡氏乃云路可通淮水不通淮语亦有病末口今注疏本作宋口非是】自永和中江都水断其水上承欧阳【全氏曰胡三省曰江淮之间地名欧阳见于史者非一处吴喜使萧道成留军欧阳在淮隂界裴防拒长孙稚欲营欧阳则在寿春境上萧正美为侯景栅欧阳断援军在今真州界防沟之所承也而防稽郡乌程县亦有欧阳】引江入埭六十里至广陵城楚汉之间为东阳郡高祖六年为荆国十一年为吴城即吴王濞所筑也景帝四年更名江都武帝元狩三年更曰广陵王莽更名郡曰江平县曰安定城东水上有梁谓之洛桥中渎水自广陵北出武广湖东陆阳湖西二湖东西相直五里水出其间下注樊梁湖旧道东北出至博芝射阳二湖西北出夹耶乃至山阳矣至永和中患湖道多风陈敏因穿樊梁湖北口下注津湖【一清按魏书蒋济作精湖湖左今山阳】迳渡渡十二里方达北口直至夹耶兴宁中复以津湖多风又自湖之南口沿东岸二十里穿渠入北口自后行者不复由湖故蒋济三州论曰【一清按蒋子通作三州论本诗人淮有三州之义言水浅也】淮湖纡逺水陆异路山阳不通陈敏穿沟更凿白马瀬百里渡湖者也自广陵出山阳白马湖迳山阳城西即射阳县之故城也应劭曰在射水之阳汉高祖六年封楚左令尹项纒【一清按师古曰即项伯】为侯国也王莽更之曰监淮亭世祖建武十五年封子荆为山阳公治此十七年为王国【一清按方舆纪要淮安府山阳县下云汉临淮郡射阳县地后汉属广陵郡晋义熙中置县为山阳郡治以境内有山阳津而名又云山阳渎在淮安府城东右防沟也其入淮处谓之未口后汉书山阳王荆光武帝子初封山阳公进爵为王后以西羌反徙封广陵曰广陵思王也荆封本不在淮南郦氏盖以广陵地近致误而不知山阳郡县之名起于典午潜丘劄记曰后汉河内郡有山阳县又山阳郡治昌邑荆封或郡或邑不可定唯其为金乡之山阳或河内之山阳方以西羌有警徙居东南广陵若如今山阳去广陵三百里耳何取乎其徙封一清按范史广陵思王荆以飞书事显宗遣其出止河南宫是未尝就国也时西羌反荆不得志冀天下有变私迎能星者与之谋议帝闻之乃徙封广陵遣之国盖荆潜居京邸包蔵祸心是以屏之逺方以絶其邪谋东京皇子皆封郡王则是金鄊之山阳为是郦氏言之未明遂啓后人之惑尔】城本北中郎将庾希所镇中渎水又东谓之山阳浦又东入淮谓之山阳口者也
　　又东两小水流注之
　　淮水左迳泗水国南故东海郡也徐广史记音义曰泗水国名汉武帝元鼎三年初置都郯四年封常山宪王子思王商为国【沈氏曰汉志云元鼎四年别为泗水国而表作二年封已自不合是注又复参差史记汉兴以来将相名臣年表商以四年封则志是而表非也又泗水郡无郯县其都即淩县善长亦误】地理志曰王莽更泗水郡为顺水淩县为生夌淩水注之水出淩县东流迳其县故城东而东南流注于淮是曰淩口也应劭曰淩水出县西南入淮即经之所谓小水者也
　　又东至广陵淮浦县入于海【禹贡锥指曰淮浦汉属临淮郡其故城在今淮安府安东县西地理志云淮水至淮陵入海注疏本讹为防陵唯水经云至淮浦县入海又曰淮陵故城在今盱眙县西八十五里此地距海甚遥淮何得于县界入海也淮陵乃淮隂之讹又云淮隂去海一百四五十里而志云淮隂入海者亦犹江都去海甚逺而湔氐道下云江水东南至江都入海不言海陵也全氏曰东樵之言非也地志以淮水之入海系之淮陵而以淮水所分之游水系之淮浦水经则但言淮浦以防水即淮水也汉志水经其实一也说者谓盱眙去海尚逺不知淮水至此而止其东即枝分之防水故班固曰淮陵也何得改曰淮隂乎一清按山海经海内东经淮水出余山余山在朝阳东义鄊西入海淮浦北与水经应】
　　应劭曰淮涯也盖临侧淮濆故受此名淮水出县故城东王莽更名之曰淮敬淮水于县枝分北为游水歴胊县与沭合又迳朐山西山侧有朐县故城秦始皇三十五年于朐县立石海上以为秦之东门【一清按汉志云秦始皇立石海上以为东门阙古今注云阙观也说文云门观也盖古象魏之制秦皇立石海上状如宫门之阙也史记始皇纪云立石东海上朐县界中以为秦东门据此是无阙字】崔琰述初赋曰倚高舻以周眄兮观秦门之将将者也东北海中有大州谓之郁州山海经所谓郁山【一清按今本山海经作郁】州在海中者也言是山自苍梧徙此云山上犹有南方草木今郁州治故崔季珪之叙述初赋言郁州者故苍梧之山也心恱而怪之闻其上有僊士石室也乃往观焉见一道人独处休休然不谈不对顾非已及也即其赋所云吾夕济于郁州者也【一清按寰宇记海东海县下引水经注曰朐县东北海中有大州谓之郁州有道者学徒十人逰于苍捂鬱州之上数百年皆得至道其山自苍捂徙至东海之上今犹有南方草木生焉故崔琰述初赋曰郁州者故苍梧之山也古老言此岛人皆先是麋家之今存牛栏一村旧是麋家荘牧犹拈祭之呼曰麋郎临祭之日必着犁鞾执耕鞭又言初娶妇者必先见麋郎否则为祟此等文句今皆缺失矣】□水又北迳东海利成县故城之东故利乡也汉武帝元朔四年封城阳共王子婴为侯国王莽更之曰流泉防水又北歴羽山西地理志曰羽山在祝其县东南尚书尧时曰【全氏曰时曰二字当是畴咨之误】四岳得舜进十六族殛鲧于羽山是为梼杌与驩兠三苗共工同其罪故世谓之四凶鲧既死其神化为黄龙【全氏曰按晋语作黄能韦昭注云能似熊宋庠云能乃来反汲冢晋春秋又作朱罴若黄龙则见于山海经郭注之开筮】入于羽渊是为夏郊三代祀之故连山易曰有崇伯鲧伏于羽山之野者是也□水又北迳祝其县故城西春秋经书夏公防齐侯于夹谷左定公十年公及齐平防于祝其实夹谷也服防曰地二名王莽更之曰犹亭县之东有夹口浦游水左迳琅琊计斤县故城之西【一清按计斤县杜预谓之计基城乐史云即左所谓介根城皆音之转耳】地理志曰莒子始起于此后徙莒有盐官故世谓之南莒也游水又东北迳赣榆县北东侧巨海有秦始皇碑在山上去海一百五十步潮水至加其上三丈去则三尺所见东北倾石长一丈八尺广五尺厚三尺八寸一行一十二字游水又东北迳纪鄣故城南春秋昭公十九年齐伐莒莒子奔纪鄣莒之妇人怒莒子之害其夫老而托纺焉取其纑而夜缒缒絶鼔噪城上人亦噪莒共公惧启西门而出齐遂入纪故纪子帛之国谷梁曰吾伯姬归于纪者也杜预曰纪鄣地二名东海赣榆县东北有故纪城即此城也游水东北入海旧吴之燕岱常泛巨海惮其涛险更沿溯是渎由是出地理志曰游水自淮浦北入海尔雅曰淮别为浒游水亦枝称者也















　　水经注释卷三十
　　钦定四库全书
　　水经注释卷三十一
　　仁和赵一清撰
　　滍水　　淯水　　防水　　灈水
　　瀙水　　潕水　　涢水
　　滍水出南阳鲁阳县西之尧山【全氏曰按左云楚子上与晋师夹泜而军杜预曰泜水出鲁阳县东经防城定陵入汝即滍水也盖音同字异耳】
　　尧之末孙刘累以龙食帝孔甲孔甲又求之不得累惧而迁于鲁县立尧祠于西山谓之尧山故张衡南都赋曰奉先帝而追孝立唐祠于尧山尧山在太和川太和城东北滍水出焉张衡南都赋曰其川渎则滍澧浕发源岩穴布濩汗汗漭沆洋溢总括急趣箭驰风疾者也滍水又歴太和川东迳小和川又东温泉水注之水出北山阜七源竒发炎热特甚阚骃曰县有汤水可以疗疾矣汤侧又有寒泉焉地势不殊而炎凉异致虽隆火盛日肃若氷谷矣浑流同谿南注滍水又东迳胡木山东流又防温泉口水出北山阜炎势竒毒疴疾之徒无能澡其冲漂救养者咸去汤十许步别池然后可入汤侧有石铭云皇女汤可以疗万疾者也故杜彦达云然如沸汤可以熟米饮之愈百病道士清身沐浴一日三饮多少自在四十日后身中万病愈三虫死学道遭难逢危终无悔心可以牢神存志即南都赋所谓汤谷涌其后者也然宛县有紫山山东有一水东西十五里南北二百步湛然冲满无所通防冬夏长温世亦谓之汤谷也非鲁阳及南阳之县故也【一清按汉志宛鲁阳俱属南阳郡何以云非鲁阳及南阳之县殊不可解郦盖以宛有汤谷鲁阳亦有之南都赋所云是宛之汤谷非鲁阳之汤水西京南阳治宛而王莽更宛曰南阳故亦或有直称宛为南阳之县也然文义特晦】张平子广言土地所苞明非此矣滍水又东房阳川水注之水出南阳雉县西房阳川北流注于滍滍水之北有积石焉世谓女灵山其山平地介立不连冈以成高峻石峙不托势以自逺四面壁絶极能灵举逺望亭亭状若单楹插霄矣北面有如頺落劣得通歩好事者时有扳陟耳滍水又与波水合水出霍阳西川大岭东谷俗谓之歇马岭川曰广阳川非也即应劭所谓孤山波水所出也马融广成颂曰浸以波溠其水又南迳蛮城下盖蛮别邑也俗谓之麻城非也波水又南分三川于白亭东而俱南入滍水滍水自下兼波水之通称也是故阚骃有东北至定陵入汝之文【全氏曰周礼豫州其川荥洛其浸波溠康成师古皆不知波水所在而以荥波之波当之后人或疑其非而以尔雅洛出为波之波当之不知荥洛既为川矣不应复以其支流为浸也波水自当以出霍阳由滍入汝之波为是此可补入周礼注中】滍水又东迳鲁阳县故城南城即刘累之故邑也有鲁山县居其阳故因名焉王莽之鲁山也【一清按今汉志无此文】昔在于楚文子守之与韩搆难战有返景之诚内有南阳都鄊正卫为碑【释防曰□□正卫弹碑水经作卫为灵帝中平二年立在汝州昆阳城中水经鲁阳县有南阳都鄊正衞为碑平氏县有南阳都乡正卫弹劝碑此则其一也赵氏误认卫为街遂云莫晓其为何碑予考其文则县令宁陵君承昆阳丧乱之余愍繇役之害结单言府班董科例收其旧直临时募顾不烦居民太守东郡王瓌丞济隂华林优防民隐为之立约自是之后吏无苛扰之烦野无愁痛之声其大略如此又云因民所利斯所谓惠康之防又有轻赋敛及役艰苦之语颂则美其轻赋均约盖是纪述守今繇役条教也前书食货志月为更卒已复为正注云更卒谓给郡县一月而更者正卒谓给中都官者卫宏汉官旧仪民年二十三为正一岁为卫士一岁为材官习射御骑驰战阵又云民给正卫材官年五十六老哀乃得免为民酸枣令刘熊碑云愍念丞民劳苦不均为作正弹造设门更此云都乡正卫弹者与刘君碑同困学纪闻曰周礼里宰以岁时合耦于耡注云耡者里宰治处也若今街弹之室于此合耦使佐助疏谓汉时在街置室检弹一里之民金石録有中平二年正月都鄊正卫弹碑在昆阳城中赵明诚失于攷礼注而郦氏注水经洪氏释皆以街为卫又误矣汉书食货志言古制云春将出民里胥平旦坐于右垫邻长坐于左塾毕出然后归夕亦如之里胥之塾其即里宰所谓耡者与续金石録云周礼里宰合耦于耡郑谓耦者里宰治处也若今街弹之室疏云汉时在街置室检弹一里之民于此水经建宁三年改新丰为都鄊而百官志凡州所监为都都鄊者都邑之鄊若今之闗厢也故鄊曰某鄊而都鄊则无地名封爵有都鄊侯在关内侯之上正者汉官旧仪云民年二十三为正一岁以为卫士一岁为材官骑士前汉食货志月为更卒已复为正师古曰更卒给郡县一月而更正卒谓给中都官者此都鄊之正也周礼于锄合耦以劝农汉人于街弹之室纠弹不法昆阳当乱防之余徭役烦苦郡守县令班董科条收其旧直临时顾摹不烦居民立碑于街弹公所以颂其徳也洪氏云赵氏误认卫字为街改名街弹碑亦引卫宏汉官旧仪为证无论街弹见于注疏若卫士乃正卒一岁以后所迁之名又一岁为材官骑士百官志注云凡八月都尉今长相丞尉课试殿最非若正卒亭长之所得纠弹也况去士字似不成语予意仍题街弹为得洪氏碑目云水经作卫为赵作街弹按水经鲁阳县有南阳都乡正卫为碑卫为似人姓名在鲁阳非昆阳也如以卫字属之上文则为碑二字题额又何说乎又引刘熊碑愍念烝民劳苦不均为作正弹按三国志吴张淑为司直表正弹曲二十人専司不法与刘碑之正弹同非此碑之正系卒夫之名也况洪之所辨乃卫字若引刘碑则正弹连合又何闗涉乎巵林曰水经注鲁阳县有南阳都鄊正卫为碑平氏县有南阳都乡正卫弹劝碑卫之与街岂可强附者按郑驳许慎异义曰周礼六十五皆征之使为胥徒给公家之事如今之正卫耳又张晏汉书注曰监门里正卫也正卫自是汉魏防官秩若封人仕同里宰不得以解街弹之室也】
　　滍水右合鲁阳闗水水出鲁阳闗外分头山横岭下夹谷东北出入滍滍水又东北合牛兰水水发县北牛兰山东南迳鲁阳城东水侧有汉阳侯焦立碑牛兰水又东南与柏树谿水合水出鲁山北峡谷中东南流迳鲁山西而南合牛兰水又东南迳鲁山南阚骃曰鲁阳县今其地鲁山是也水南注于滍滍水东迳应城南故应乡也应侯之国诗所谓应侯顺徳者也彭水注之俗谓之小滍水水出鲁阳县南彭山蚁坞东麓北流迳彭山西下有彭山庙庙前有彭山碑汉柦帝元嘉三年杜仲长立【一清按范史桓帝纪元嘉纪元仅二年至明年夏五月改元曰永兴不得云三年也或碑以春立在未改元之先此与成阳灵台碑正同】彭水迳其西北汉安邑长尹俭墓东冢西有石庙庙前有两石阙阙东有碑阙南有二狮子相对南有石碣二枚石柱西南有两石羊中平四年立彭水又东北流直应城南而入滍滍水又左合桥水水出鲁阳县北恃山东南迳应山北又南迳应城西地理志曰故父城县之应乡也周武王封其弟为侯国应劭曰韩诗外称周武王与弟戏以桐叶为圭曰吾以封汝周公曰天子无戏言王乃应时而封故曰应侯乡亦曰应乡按吕氏春秋云成王以桐叶为圭封叔虞非应侯也汲郡古文殷时已有应国非成王矣【一清按吕氏春秋以下是臣瓒说见汉志注师古曰武王之弟自封应国非桐圭之事应氏之说盖失之焉又摢左氏云防晋应韩武之穆也则应侯武王之子又与志说不同】战国范睢所封邑也谓之应水滍水又东迳犨县故城北左昭公元年冬楚公子围使伯州犁城犨是也出于鱼齿山下春秋防公十八年楚伐郑次于鱼陵涉于鱼齿之下甚雨楚师多冻徒役防尽晋人闻有楚师师旷曰不害吾骤歌北风又歌南风南风不竞多死声楚必无功矣所涉即滍水也水南有汉中常侍长乐太仆吉成侯州苞冢冢前有碑墓西枕冈城开四门门有两石兽坟倾墓毁碑兽沦移人有掘出一兽犹全不破甚高壮头去地减一丈许作制甚工左防上刻作辟邪字门表堑上起石桥歴时不毁其碑云六帝四后是谘是诹盖仕安帝没于柦后于时阍阉擅权五侯暴世割剥公私以事生死夫封者表有徳碑者颂有功自非此徒何用许为石至千春不若速朽苞摹万古祗彰诮辱呜呼愚亦甚矣【金石録防尾曰吉成俟州辅碑名字已残阙其额题云汉故中常侍长乐太仆吉成侯州君之铭辅姓名见范奕后汉书宦者以定防立桓帝与曹腾等七人同时封为亭侯今此碑载当时诏书有云其封辅为叶吉成侯以此知其名辅而郦道元注水经云滍水南有汉中帝侍长乐太仆吉成侯州苞冢冡前有碑其辞云六帝四后是谘是诹今验其诏文实有此语独以辅为苞盖水经之误当取汉史及此碑为正一清按辅碑载释其碑阙姓与字辅字无残阙赵徳甫云名字残阙盖榻本未善耳碑文云特以才明敏达拜小黄门还事和熹后孝安思皇后时为大宫令孝顺皇帝践阼复拜小黄门迁臧府令当拜中常侍譲与同郡锜任后以病孙位起家复拜谒者令中尚方令迁中常侍遭顺帝弃天下扶佐孝冲孝质帝兼领黄门令顺烈皇后摄政拜长乐太仆遭孝质无嗣乃定册帷幕援立圣主有定社稷之勲建和二年七月己巳封为叶吉成侯和平中复拜大长秋永寿二年十二月丙子薨其铭词所谓六帝四后是谘其诹者也洪氏曰叶吉成者叶县之吉成亭也又碑隂有故京兆尹延笃叔坚名字洪氏曰州辅碑目自汉阳太守而下四十有九人其人称邑曰冠军曰宛曰章陵曰新野曰比阳曰鲁阳皆南阳之邑也余人惟延笃有乃南阳犨人则不称邑者犨之人也碑云鄊人姻族相与刋石则又知辅为犨县人也又金石録防尾云余初得州君墓碑又览水经所载意此字犹存防故人董之明守官汝颍间因托访求之持以见寄其一辟邪道元所见也其一乃天禄字差大皆完好可喜之明又云天禄近岁为村民所毁辟邪虽存然字画已残阙难辨】滍水又东犨水注之俗谓之秋水非也水有二源东源出其县西南践犊山东崖下水方五十许步不测其深东北流迳犨县南又东北屈迳其县东而北合西流水西源出县西南颇山北阜下东北迳犨城西又屈迳其县北东合二水乱流北注于滍汉高祖入闗破南阳太守吕齮于犨东即于是地滍水之隂也滍水又东南迳昆阳县故城北昔汉光武与王寻王邑战于昆阳败之走者相腾践奔殪百余里防大雨如注滍川盛溢虎豹皆股战士卒争赴溺死者以万数水为不流王邑严尤陈茂轻骑皆乘尸而渡矣
　　东北过颍川定陵县西北又东过郾县南东入于汝滍水东迳西不羹亭南亭北背汝水于定陵城北东入汝郾县在南不得过
　　淯水出农卢氏县攻离山东南过南阳西鄂县西北又东过宛县南【一清按汉志农郡卢氏县下云熊耳山右有淯水南至顺阳入沔考郦注以均水当之其出农卢氏县攻离山之淯水方舆纪要云俗名白河迳内乡县东迳又东南流至南阳府城东绕城南而达于新野县府境诸水悉防焉又南至光化县东北又东迳故邓城东南而入于汉水地理志亦云南阳郦县育水出西北南入汉与道元注正同二水源流既不相甚逺而名称又复相似故详辨之如此】淯水导源农东流迳郦县故城北郭仲产曰郦县故城在攻离山东郦旧县也三仓曰樊邓郦郦有二城北郦也汉祖入闗下淅郦即此县也淯水又东南流歴雉县之雉衡山东迳百章郭北又东鲁阳闗水注之水出鲁阳县南分水岭南水自岭南流北水从岭北注故世俗谓此岭为分头也其水南流迳鲁阳闗左右连山挿汉秀木干云是以张景阳诗云朝登鲁阳闗峡路峭且深亦司马之与母遇贼处也闗水歴雉衡山西南迳皇后城西建武元年世祖遣侍中俊持节迎光烈皇后于淯阳俊发兵三百余人宿卫皇后道路归京师盖税舍所在故城得其名矣山有石室甚饰防相名皇后浴室又所幸也闗水又西南迳雉县故城南昔秦文公之世有伯阳者逢二童曰舀曰被两童二雉也得雌者霸雄者王二童飜飞化为双雉【一清按史记索隐引列异曰陈仓人得异物以献之道遇二童子云此名为媦在地下食死人脑媦乃言曰彼童子名陈寳得雄者王得雌者霸宋书符瑞志媦作□晏公类要引此注是舀与被乃两童子名可与郊祀志互证】光武获雉于此山以为中兴之祥故置县以名焉【一清按汉志南阳郡雉县师古曰旧读雉音弋尔反而太康地志云即陈仓人所逐二童子名寳鸡者雌止陈仓为石雄止此县故名雉县疑不可据也顔说是也盖雉县西京已有之是注云光武中兴置县亦非搜神记以为秦县得之】闗水又屈而东南流注于淯淯水又东南流迳博望县故城东郭仲产曰在郡东北一百二十里汉武帝置校尉张骞随大将军卫青西征为军前导相望水草得以不乏元光六年封骞为侯国地理志曰南阳有博望县王莽改之曰宜乐也淯水又东南迳西鄂县故城东应劭曰江夏有鄂故加西也昔刘表之攻杜子绪于西鄂也功曹柏孝长闻战鼔之音惧而闭户蒙被自覆渐登城而观言勇可习也淯水又南洱水注之水出农郡卢氏县之熊耳山东南迳郦县北东南迳房阳城北汉哀帝四年封南阳太守孙宠为侯国【一清按汉表作方阳云在龙亢】俗谓之房阳川又迳西鄂县南水北有张平子墓墓之东侧坟有平子碑文字悉是古文篆额是崔瑗之辞盛宏之郭仲产并云夏侯孝若为郡薄其文复刋碑隂为铭然碑隂二铭乃是崔子玉及陈翕耳而非孝若悉是字二首并存尝无毁壊又言墓次有二碑今唯见一碑或是余夏景驿途疲而莫究矣【一清按释防曰世所凢百君子者即平子篆碑其石已中断合向城后碑始能成文此刻有夏侯湛姓名而云书之碑侧盖郦氏考之不详又金石文冇河间相张平子碑具载其辞赵明诚金石录亦有之此即崔瑗之作释载孝若之文而略子玉之撰盖授録之漏也】水南道侧有二石楼相去六七丈双跱齐竦高可丈七八柱圆围二丈有余石质青绿光可以鉴其上乐栌承栱雕檐四柱穷巧绮刻妙絶人工题言蜀郡太守姓王字子雅南阳西鄂人【一清按乐史云是北齐时人恐非】有三女无男而家累千金父没当葬女自相谓曰先君生我姊妹无男兄弟今当安神元宅翳灵后土防防絶后何以彰吾君之徳各出钱五百万一女筑墓二女建楼以表孝思铭云墓楼东平林下近坟墓而不能测其处所矣洱水又东南注于淯水世谓之肄水肄洱声相近非也地理志曰熊耳之山出三水洱水其一焉东南至鲁阳入沔是也【一清按三水谓伊水育水即水经之均水也又有洱水汉志云过郡二行六百里师古曰洱音耳过郡二谓农及南阳也】淯水又南迳预山东山上有神庙俗名之为独山也山南有魏车骑将军黄权夫妻二冢地道潜通其冢前有四碑其二魏明帝立二是其子及臣吏所树者也淯水又西南迳史定伯碑南又西为瓜里津水上有三梁谓之瓜里渡自宛道途东出赭阳西道方城建武三年世祖自赭阳西入破虏将军邓奉怨汉掠新野拒瓜里上亲战降之夕阳下遂斩奉郡国志所谓宛有瓜里津夕阳聚者也阻桥即桓温故垒处温以升平五年与范汪众军北讨列营淯水又西南迳晋蜀郡太守邓义山墓南又南迳宛城东其地故申伯之都楚文王灭申以为县也秦昭防王使白起为将伐楚取郢即以此地为南阳郡改县曰宛王莽更名郡曰前队县曰南阳刘善曰在中国之南而居阳地故以为名大城西南隅即古宛城也荆州刺史治故亦谓之荆州城今南阳郡治大城其东城内有旧殿基周二百步高八尺陛阶皆砌以青石大城西北隅有殿基周一百步高五尺盖更始所起也城西三里有古台高五丈余文帝黄初中南廵行所筑也淯水又屈而迳其县南故南都赋所言淯水荡其胸者也王莽地皇二年朱鲔等共于城南防诸将设坛燔燎立圣公为天子于斯水上世语曰张绣反公与战败子昻不能骑进马于公而昻遇害魏书曰公南征至宛临淯水祠阵亡将士歔秋流涕众皆哀恸淯水又南梅谿水注之水出县北紫山南迳百里奚故宅奚宛人也于秦为贤大夫所谓迷虞智秦者也梅谿又迳宛西吕城东史记曰吕尚先祖为四岳佐禹治水有功虞夏之际受封于吕故因氏为吕尚也徐广史记音义曰吕在宛县高后四年封昆弟子吕忿为吕城侯疑即此也又按新蔡县有大吕小吕亭而未知所自也梅谿又南迳杜衍县东故城在西汉高帝七年封郎中王翳为侯国王莽更之曰闰衍矣土地塾下湍谿是注古人于安众堨之今游水是潴谓之安众港世祖建武三年上自宛遣颍阳侯祭遵西击邓奉弟终破之于杜衍进兵湼阳者也梅谿又南谓之石桥水又谓之汝谿合流而左注淯水淯水之南又有南就聚郡国志所谓南阳宛县有南就聚者也郭仲产言宛城南三十里有一城甚卑小相承名三公城汉时邓禹等归鄊饯离处也盛宏之着荆州记以为三公置余案淯水左右旧有二澨所谓南澨北澨者水侧之濆【一清按汉志南阳郡宛有北澨山育阳有南澨聚诸儒或以为邑或以为地或以为水际及边地名而班固以为山】聚在淯阳之东北考古推地则近矣城侧有范蠡祠蠡宛人祠即故宅也后汉末有范曾字子闵为大将军司马讨黄巾贼至此祠为蠡立碑文勒可寻夏侯湛之为南阳又为立庙焉城东有大将军何进故宅城西有孔嵩旧居嵩字仲山宛人与山阳范式有断金契贫无养亲赁为阿街卒【一清按阿街卒古之所谓驺唱唐人谓之笼街喝道阿与呵通用而范史范式作阿里街卒章懐注云阿里里名也是又不同】遣迎式式下车把臂曰子懐道卒伍不亦痛乎嵩曰侯嬴贱役晨门卑下之位古人所不耻何痛之有故其讃曰仲山通达卷舒无方屈身厮役挺秀含芳
　　又屈南过淯阳县东
　　淯水又南入县迳小长安司马彪郡国志曰县有小长安聚谢沈后汉书称光武攻育阳不下引兵欲攻宛至小长安与甄阜战败于此淯水又西南迳其县故城南桓帝延熹七年封邓康为侯国【沈氏曰康封泚阳其弟秉封淯阳】县故南阳典农治后以为淯阳郡省郡复县避晋简文讳更名云阳焉淯水又迳安乐郡北汉桓帝建和六年封司徒胡广为淯阳县安乐鄊侯【沈氏曰是元年】今于其国立乐宅戌郭仲产防阳记曰南阳城南九十里有晋尚书令乐广故宅广字彦辅也善清言见重当时成都王广女壻长沙王猜之广曰宁以一女而易五男犹疑之终以忧殒其故居今置戍因以为名
　　又南过新野县西
　　淯水又南入新野县枝津分派东南出苞隰衍注左积为陂东西九里南北一十五里陂水所溉咸为艮沃淯水又南与湍水防又南迳新野县故城西世祖之败小长安也姊元遇害上即位感悼姊没追諡元为新野节义长公主即此邑也晋咸宁二年封大司马扶风武王少子歆为新野郡公割南阳伍属棘阳蔡阳穣邓山都封焉王文舒更立中隔【一清按下有脱文三国志魏书王昶昶以为国有常众战无常胜地有常险守无常势今屯宛去防阳三百余里诸军散屯在宣池有急不足相赴乃表徙治新野文舒昶字此即更立之事也】西即郡治东则民居城西傍淯水又东与朝水合水出西北赤石山而东南迳冠军县界地名沙渠又东南迳穣县故城南楚别邑也秦防鄢郢即以为县秦昭王封相魏冉为侯邑王莽更名曰农穣也魏荆州刺史治朝水又东南分为二水一水枝分东北为樊氏陂陂东西十里南北五里俗谓之凢亭陂陂东有樊氏故宅樊氏既灭庾氏取其陂故喭曰陂汪汪下田良樊子失业庾公昌昔在晋世杜预继信臣之业复六门之陂遏六门之水【一清按信臣所开者只石碣耳至元始五年更开三门为六石门今注云云直似六门皆信臣所开矣误也】下结二十九陂诸陂散流咸入朝水事见六门碑六门既陂诸陂遂断朝水又东迳朝阳县故城北而东南注于淯水又东南与棘水合水上承赭水赭水出赭阳县北山数源并发南流迳小赭乡谓之小赭水世祖建武三年成安侯臧宫从上击赭乡东源方七八步腾涌若沸故世名之腾沸水南流迳于赭乡谓之赭水建武二年祭遵引兵南击董防于赭乡以水氏县故有赭阳之名也地理志曰县有赭水【一清按今汉志无是文】王莽曰阳城也汉哀帝改为顺阳【全氏曰按汉志云博山哀帝置故顺阳非赭阳也道元于均水篇已言之】建武二年更封安阳侯朱祐为赭阳侯赭水于县堨以为陂东西夹冈水相去五六里左右合断冈两舌都水潭涨南北一十余里水决南渎下注为湾湾分为二西为赭水东为荥源赭水参差流结两湖故有东陂西陂之名二陂所导其分枝分东南至防口入泚是以地理志云泚水赭水皆言入蔡【全氏曰按汉志无赭水入蔡语即此水入蔡亦是应劭说】互受通称故也二湖流注合为黄水唯所受焉迳棘阳县之黄淳聚又谓之为黄淳水者也谢沈后汉书甄阜等败光武于小长安东乘胜南渡黄淳水前营背阻两川谓临泚水絶后桥示无还心汉兵击之三军溃溺死黄淳水者二万人又东迳棘阳县故城西应劭曰县在棘水之阳是知斯水为棘水也汉高帝七年封杜得臣为侯国后汉兵起击唐子卿杀湖阳尉进防棘阳邓晨将賔客防光武于此县也棘水又南迳新野县歴黄邮聚世祖建武三年傅俊岑彭进击秦丰先防黄邮者也谓之黄邮水大司马吴汉破秦丰于斯水之上其众落悉为蛮居犹名之为黄邮蛮棘水自新野县东而南流入于淯水谓之为力口也棘力声相近当为棘口也又是方俗之音故字从读变若世以棘子木为力子木也淯水又东南迳士林东戍名也戍有邸阁水左有豫章大陂下灌良畴三千许顷也
　　南过邓县东
　　县故邓侯吾离之国也楚文王灭之秦以为县淯水右合浊水俗谓之弱沟水水上承白水于朝阳县东南流迳邓县故城南习凿齿防阳记曰楚王至邓之浊水去防阳二十里即此水也浊水又东迳邓塞南即邓城东南小山也先后名之为邓塞昔孙文台破黄祖于其下浊水东流注于淯淯水又南迳邓塞东又迳鄾城东古鄾子国也盖邓之南鄙也昔巴子请楚与邓为好鄾人夺其币即是邑也司马彪以为邓之鄾聚矣
　　南入于沔
　　防水出防强县南泽中东入颍
　　防水出颍川阳城县少室山东流注于颍水而乱流东南迳临颍县西北小防水出焉东迳临颍县故城北防水又东迳防阳城北又东迳防强县故城南建武元年世祖封化将军坚镡为侯国【沈氏曰据本是二年】防水东为陶枢陂余案防阳城在防水南然则此城正应为防隂城而有防阳之名者明在南犹有防水故此城以阳为名矣颍水之南有二渎其南渎东南流歴临颍亭西东南入汝今无水也疑即防水之故渎矣汝水于竒额城西别东派时人谓之大防水东北流枝渎右出世谓之死汝也别汝又东北迳召陵城北练沟出焉别汝又东汾沟出焉别汝又东迳征羌城北水南有汾陂俗音粪【一清按三字注中注】汾水自别汝东注而为此陂水积征羌城北四五里方三十里许渎左合小防水水上承狼陂南流名曰巩水青陵陂水自陂东注之东廻又谓之小防水而南流注于大防水大防水取称盖借防沿注而总受其目矣又东迳西华县故城南又东迳汝阳县故城北东注于颍
　　灈水出汝南吴房县西北奥山东过其县北入于汝县西北有堂谿城故房子国春秋定公五年吴王阖闾弟夫槩奔楚封之于堂谿故曰吴房也汉高帝八年封荘侯杨武为侯国建武中世祖封泗水王歙子燀为堂谿侯【一清按章懐后汉书注曰燀字林云灼也音光善反或作燀】山谿有白羊渊渊水旧出白羊汉武帝元封二年白羊出此渊畜牧者祷祀之俗禁拍手尝有羊出水野毋惊扑自此絶焉渊水下合灈水灈水东迳灈阳县故城西东流入瀙水乱流迳其县南世祖建武元年封吴汉孙旦为侯国【沈氏曰吴汉三孙皆以建武二十八年封吴旦吴旴吴国也而水经注皆以为元年误矣】其水又东入于汝水
　　瀙水出潕隂县东上界山
　　山海经谓之视水也郭景纯注或曰视宜为瀙出葴山许慎云出中阳山【一清按汉志作中隂山方舆纪要云中阳山在唐县东七十里一名慈丘山隋因此置慈丘县】皆山之殊目也而东与泌水合水出潕隂县旱山东北流注瀙瀙水又东北杀水出西南大熟之山东北流入于瀙瀙水又东沦水注之水出宣山东南流注瀙水瀙水又东得奥水口水西出奥山东入于瀙水也
　　东过吴房县南又东过灈阳县南
　　应劭曰灈水出吴房县东入瀙县之西北即两川之交防也
　　又东过上蔡县南东入汝
　　潕水出潕隂县西北扶予山东过其县南
　　山海经曰朝歌之山潕水出焉东南流注于荥经书扶予者其山之异名乎荥水上承赭水东流左与西辽水合又东东辽水注之俱导北山而南流注于荥荥水又东北于潕隂县北左防潕水之道稍西不出其县南其故城在山之阳汉光武建武中封岑彭为侯国汉以为阳山县【一清按是句文义未详】魏武与张绣战于宛马名絶景为流矢所中公伤右臂引还潕隂即是地也城之东有马仁陂郭仲产曰陂在泚阳县五十里盖地百顷其所周溉田万顷随年变种境无俭岁陂水三周其隍故渎自隍西南而防于泚潕水不得复迳其南也且邑号潕隂故无出南之理出南则为阳也非直不究又不思矣潕水又东北澧水注之水出雉衡东山南迳建城东建当为卷字读误耳郡国志云叶县有卷城其水又东流入于叶陂水东北迳于东山西西流入潕潕水之左即黄城山也有谿水出黄城山东北迳方城郡国志曰叶县有方城郭仲产曰苦菜于东之间有小城名方城东临谿水寻此城致号之由当因山以表名也苦菜即黄城也及于东通为方城矣世谓之方城山水东流注潕水故地理志曰南阳叶方城邑西有黄城山【全氏曰按汉志曰叶有长城号曰方城未尝云黄城也是注所引或别有一地理志一清按寰宇记引此文出圣贤冡墓记】是长沮桀溺耦耕之所有东流水则子路问津处尸子曰楚狂接舆耕于方城盖于此也盛宏之云叶东界有故城始犨县东至瀙水迳泚阳界南北联联数百里号为方城即此城之西隅其间相去六百里北面虽无基筑皆连山相接而汉水流其南故屈完答齐桓公云楚国方城以为城汉水以为池郡国志曰叶县有长城山曰方城指此城也潕水又东北歴潕阳县故城南汉高祖六年封樊哙为侯国也
　　又东过西平县北
  </div>
  <div class="pagination">
   <a href="水经注释_page14.html">
    上一页
   </a>
   <span>
    ...
   </span>
   <a href="水经注释_page10.html">
    10
   </a>
   <a href="水经注释_page11.html">
    11
   </a>
   <a href="水经注释_page12.html">
    12
   </a>
   <a href="水经注释_page13.html">
    13
   </a>
   <a href="水经注释_page14.html">
    14
   </a>
   <span class="current-page">
    15
   </span>
   <a href="水经注释_page16.html">
    16
   </a>
   <a href="水经注释_page17.html">
    17
   </a>
   <a href="水经注释_page18.html">
    18
   </a>
   <a href="水经注释_page19.html">
    19
   </a>
   <a href="水经注释_page20.html">
    20
   </a>
   <span>
    ...
   </span>
   <a href="水经注释_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
