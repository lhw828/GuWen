<!DOCTYPE html>
<html>
<head>
    <meta charset="UTF-8">
    <title>山西通志 - 第 400 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 400 页/共 700 页</h1>
    <div class="content">　　李仙品高陵人万厯间以进士知长治县导扬风化不事鞭扑务为教养之实陞州府同知官至偏沅巡抚
　　耿鸣世新城人万厯间以进士官御史左迁潞安推官性耿介见有不可即正色纠列上官咸虚怀受之陞主事
　　张泰阶上海人天启间以进士知潞安府敷政寛和然能自守不为不义屈有中官乗传于上党气焰甚炽监司以下俱郊迎泰阶惟遣人投刺而已中官虽甚怒卒不能加害
　　茍好善陜西醴泉人天启间以进士知长治县英毅明敏政声最着寻以忧去后官至济南知府死于难
　　楚瑁徐州人知屯留县创县治庙学及驿逓铺舍规制备具
　　焦浴号警盘陜西宁夏人崇祯间以贡任潞安府同知刚果有胆力能当大事协道臣王肇生平贼督帅臣曹文诏流贼王加印俱身先士卒所向有功题授本府知府时沈王侧有怙势作威福者浴廉得之立置于法又以盗贼蜂起奸宄易生建街巷栅栏修城头垜口寻加副使衔仍管府事后调汾州府迁本省粮储副使
　　艾徴泰米脂人崇祯间以举人知屯留县申蠲荒粮民赖以苏陞偏闗同知
　　饶九卿四川资县人崇祯间由恩贡知平顺县锄强去蠧崇儒重道以丁艰囘籍
　　文运衡三水人以举人知黎城县严毅公正事皆得体尤能转移风气陞昌平知州终卫辉府知府至今称廉明者必曰文公
　　徐明扬浮梁人崇祯中以贡知平顺县六年四月流寇来犯或以城小无备乞避之明扬不可设策守御城破不屈死
　　靳圣居字淑孔长垣人崇祯元年进士由照磨擢潞安推官再被谪后迁庆扬府推官十六年十月殉城
　　国朝
　　高复兴直成安人顺治二年以贡知平顺县平顺介万山尤易潜青羊之孽复兴广招募勤训练约束严明奸骩慴伏不敢动躬课农桑土辟氓聚山砦孽胥革面后擢绍兴府同知
　　李云起昌黎人顺治三年以进士知黎城县姜逆之变大兵南下贼崩溃而土寇赵联芳胡尚文煽乱云
　　起死焉
　　薛引隆韩城人顺治四年以进士任壶闗知县飞蝗入境斋肃以祷雨降蝗不为害后补星子卒于官
　　佟学诗辽阳卫人顺治五年以贡生知襄垣县姜逆之乱闻沈贼陷郡城亟趋救中途为贼执不屈死之
　　杨致祥辽东人顺治五年任潞安府知府勇敢有为姜逆之乱誓众死守防叛丁张国威等阴通贼遂遇害
　　赠太仆寺卿祀忠烈祠
　　靳秉璋宁晋人顺治五年以进士知长治县姜逆之乱沈贼陷长治诱降不屈死之
　　司九韶直内黄人顺治六年以拔贡生任潞安府推官克举其职姜逆之乱与知府杨同日被害
　　赠按察司佥事祀忠烈祠
　　李允升满洲人顺治六年以贡生知长子县姜逆之乱其党沈夜半冒官军入城允升为所执抗节不屈死之
　　陈思忠辽阳人顺治六年以生员知屯留县姜逆之乱为沈贼所杀
　　王奕叶五台县人顺治间以贡生任襄垣县训导姜逆之乱沈贼陷潞安抗节而死
　　崔珩绛县人顺治间以举人任壶闗县教谕姜逆之乱城破死之
　　薛起凤韩城人举人顺治十一年任黎城县知县有干济才尝造耕织具教民请豁勘荒粮后改筠连卒于官
　　孙光耀屯留知县孙奎之父也姜逆之乱慨然以灭为己任寻殁于阵有専祠
　　金光昊字侣樵全椒人康熙五年以举人知长子县性严正不妄接人僮仆裁给扫除胥吏作奸痛惩之不少贷豪猾皆闻风远遁劝农巡阡陌间进野老尔汝相狎俾得各言疾苦歳旱修雩祀膝行者数十里涕涔涔如雨甫一年卒邑人修劝农坊以志遗爱
　　梁凤翔咸宁人康熙癸丑进士累官潞安知府厘中饱禁私泒以足疾乞归潞人怀之
　　唐大陶四川成都人康熙十年以举人知长子县雅擅文学尤长于言兵涖任以经术饰吏事
　　曹有光江南绩溪人康熙十二年以进士知壶闗县卒于官有光性澹泊食不兼味或以苞苴竿牍进直斥之政以严济寛雅符国侨武侯遗指椎埋胠箧胥敛迹卒之日图书数卷几无以为敛邑童叟胥为流涕
　　于泽长山东人康熙二十年知长治县性慈厚有吏才时买解草豆有赋额一两费至八九钱者下令民间令自买自解官吏胥无得与李太守白川无后仆李国明发冢取甎石立寘于法而治其墓
　　李时谦淮安籍大兴人康熙年以进士知潞城县性抗直而有吏材尝给牛种督力作制纺织具令嫺习女工复为清积年逋赋勤课诸生治行推潞城第一后以御史巡盐河东入潞城名宦祠
　　程大夏湖广人康熙年以进士知黎城县性平易儿童妇女胥得陈疾苦清洁不妄取一钱又勤其官治文书不少辍加意学校以文艺请者抉摘是非不少隐涖任五年士习民风一变行取邑人送者如云后闻其卒复设位祭之
　　山西通志卷九十一
<史部,地理类,都会郡县之属,山西通志>
　　钦定四库全书
　　山西通志卷九十二
　　名宦【十】
　　汾州府
　　周
　　虞子羔尝与咎犯有隙文公问咎犯曰谁可使为西河守者对曰虞子羔可公曰非汝之讐耶对曰君问可为守者非问臣之讐也羔见咎犯谢之咎犯曰荐子者公也怨子者私也吾不以私事害公义子其去矣顾吾射子也
　　汉
　　常惠西河太守元狩四年大将军青出定襄撃匈奴还吏卒无封者唯云中太守遂成及惠受赏惠爵闗内侯
　　杜延年字幼公南阳人周子明法律封建平侯宣帝即位益户二千三百为西河太守治甚有名五凤中徴入为御史大夫卒諡曰敬侯
　　周举字宣光汝南汝阳人博学洽闻京师为之语曰五经从横周宣光举茂才稍迁并州刺史太原一郡旧俗以介子推焚骸有龙忌之禁至其亡月咸言神灵不乐举火由是士民每冬中辄一月寒食莫敢烟防老小不堪岁多死者举既到州乃作吊书以置子推之庙言盛冬去火残损民命非贤者之意以宣示愚民使还温食于是众惑稍解风俗颇革后徴拜尚书与仆射黄琼同心辅政名重朝廷卒于光禄大夫诏令将大夫以下丧发日会吊加赐钱十万以旌委蛇素丝之节焉
　　张奂字然明敦煌酒泉人举贤良对策第一永夀元年迁安定属国都尉时南部左薁鞬台耆且渠伯徳等七千余人寇美稷东羌复应之奂屯长城因据龟兹县东羌遂受盟撃薁鞬破之伯德降迁使匈奴中郎将时休屠各及朔方乌桓烧度辽将军门引屯赤阬烟火相望众兵大恐奂安坐帷中与弟子讲诵自若军士稍安乃潜诱乌桓阴与和通遂使斩屠各渠帅袭破其众诸部悉降延熹元年鲜卑寇边奂率南部撃之斩首数百级后迁度辽将军数载间幽并清静九年春徴拜大司农鲜卑闻奂去其夏遂招结南部乌桓数道入塞复拜奂为防匈奴中郎将以九卿秩督幽并凉三州及度辽乌桓二营兼察刺史二千石能否赏赐甚厚南部乌桓闻奂至因相率还降凡二十万口奂但诛其首恶余皆慰纳之唯鲜卑出塞去建宁元年封侯奂深病为曹节所卖上书固让后以党锢归田里卒
　　来歙新野人建武初拜大中大夫忧国忘家忠孝彰著尝领兵于平遥县筑城御寇后人名为来城卒諡节侯
　　马襄为西河长史永平五年冬北部六七千骑入于五原塞遂寇云中至原阳南部击却之西河长史马襄赴救寇乃引去
　　冯立西河守善立条教吏民恱服
　　梁慬字伯威北地弋居人拜西域副校尉定龟兹永初三年冬南部与乌桓畔诏慬行度辽将军事寇围中郎将耿种于美稷连战数月攻之转急种移檄求救四年正月慬将八千余人驰往赴之至属国故城与南部左将军乌桓大人战破斩其渠帅杀三千余人虏其妻子获财物甚众寇后将七八千骑迎攻围慬慬被甲奔撃所向皆破寇遂引还虎泽三月行车骑将军事何熙军到五原曼栢暴疾不能进遣中郎将厐雄与慬种步骑万六千人攻虎泽连营稍前寇乞降慬大陈兵受之防熙卒于师即拜慬度辽将军明年以擅授南部优孤涂奴羌侯印徴下狱校书郎马融讼其功后起拜谒者撃羌卒
　　崔钧博陵安平人烈子少交结英豪有名称为西河太守献帝初与袁绍俱起兵山东讨董卓
　　晋
　　贾浑太安中为介休令刘元海遣将乔晞攻陷之浑抗节不降曰吾为晋守不能全之岂茍求生以事贼何面目以视息世间哉晞怒执将杀之晞将尹崧曰将军舍之以劝事君晞不听遂害之
　　王雅新门人太宁初除汾州刺史励精为政人庶恱附自逺至者七百余家后拜少傅孝武将擢王恭殷仲堪雅曰仲堪谨于细行干略不长四海无事必能守职若道不常隆必为乱阶矣帝不听识者称其知人
　　北魏
　　穆罴崇四世孙袭宜都王尚新平长公主除征东将军吐京镇将罴赏善罚恶深自克励时西河叛罴欲讨之而离石都将郭洛头拒违不从罴遂上表自劾以威不摄下请就刑戮髙祖乃免洛头官山贼刘什婆寇掠郡县罴讨灭之自是部内肃然莫不敬惮后改吐京镇为汾州仍以罴为刺史前吐京太守刘升在郡甚有威惠限满还都民八百余人诣罴请之前定阳令吴平仁亦有恩信户增数倍罴以吏民怀之并为表请髙祖皆从焉罴既频荐升等所部守令咸自砥砺威化大行百姓安之州民李轨郭及祖等七百余人诣阙颂罴恩德髙祖以罴政和民恱增级延限后除中书监以穆泰故削封卒于家赠镇北将军恒州刺史
　　王庆祁县人少敏悟有才略以战功赐爵始安县男歴丹中二州刺史转汾州为政严明人莫敢犯
　　房豹武城人任西河守为政清浄甚着竒绩
　　隋
　　侯莫陈颖字遵道崇子赐爵广平侯累迁开府仪同三司武帝时从滕王逌撃龙泉文城与柱国豆卢勣分路而进颖悬军五百余里破其三栅先是稽胡乱辄略边人为奴婢至是诏诸部有厌匿良人者诛籍没其妻子有人言为胡村所隠匿者勣将诛之颖曰将在外君命有所不行诸部固非悉反但相迫脇为乱今慰抚自可不战而定如即诛之转相惊恐为难不细未若召其渠帅以隠匿者付之令自归首则众可安勣从之诸部争降附北土以安后入隋累歴州郡以清德惠政称开皇未检校汾州事卒諡定
　　虞庆则京兆栎阳人周宣政初袭爵沁源县公除并州长史时稽胡数叛越王盛内史下大夫髙颎讨平之将班师谋须文武干略者镇遏表请庆则于是即拜石州总管甚有威惠境内清肃慕义来归者八千余户隋开皇元年迁内史监后以勳授上柱国封鲁国公
　　杨子崇髙祖族弟少好学有风仪恒典宿卫从幸汾阳宫屡请早还不纳寻有雁门之役出为离石郡太守治有能名捕获羣盗数千人太原兵至城陷为雠家所杀
　　李德饶赵郡柏乡人大业末为离石郡司法书佐太守杨子崇特礼之及子崇遇害弃尸城下德饶赴哭尽哀收瘗之至介休诣太原师请葬子崇唐公嘉之因赠子崇官令德饶为使者往离石礼葬焉
　　唐
　　王俭武德初石州刺史二年宋金刚破石州俭被杀薛大鼎蒲州汾阴人父粹隋介州刺史大鼎武德初谒见龙门以功累拜浩州刺史徙沧州里民歌其美政卒諡恭
　　温大有字彦将太原祁县人义旗初举髙祖引为太原令从秦王徇西河将行髙祖曰士马单少须要经畧以君参军事事之济否卜是行也西河下摄大将军府记室武德元年累转中书侍郎卒諡敬
　　萧顗武德二年为汾州刺史引文水县文谷水入汾州漑田颉利入寇总管李神符败之于汾东顗邀撃之献俘五千
　　杜正伦相州洹水人隋时举秀才唐贞观中歴中书侍郎兼太子左庶子坐贬久之授石州刺史显庆元年累擢同三品迁中书令李义府构之贬横州刺史卒
　　杨越农仙掌人太宗初定天下网罗遗逸越曰天下有道可以出而见矣以角巾褐衣应命陈谟太宗曰石州边方未沾王化汝往辑御以息边患任石州方山令见陈伯文集
　　房龄字乔齐州临淄人年十八登进士大业末补隰城尉坐汉王谅徙义旗入关杖策谒太宗于军门署记室参军贞观中累拜司空知门下省事封梁国公卒赠并州都督諡文昭
　　李元名髙祖第十八子封舒王贞观二十三年为石州刺史性髙洁不问家人产业朝夕矜庄门庭清肃常诫其子曰藩王所乏者不虑无钱财官职但勉行善事忠孝持身此吾志也在石州二十年赏翫林泉有尘外之意武后时迁利州遇害
　　薛季昶绛州龙门人武后时自御史左迁平遥尉复拜御史预诛张易之进戸部侍郎寻贬儋州司马仰药卒景云初赠左御史大夫
　　李道坚灵防孙嗣鲁王景龙中汾州刺史歴授河南采访使以清毅称卒赠礼部尚书
　　杨隆礼炀帝曾孙景云中汾州刺史性清严能检察人吏欺隠殆絶开元中封农郡公授户部尚书卒
　　杜审言襄州襄阳人第进士为隰城尉歴修文馆直学士卒赠著作郎
　　崔隠甫贝州武城人隋散骑侍郎儦之曾孙解褐左玉钤衞兵曹参军迁殿中侍御史内供奉浮图惠范倚太平公主脇人之女隠甫劾状反为所挤贬卭州司马宗立擢汾州长史兼河东道支度营田使累迁刑部尚书东都留守封清河郡公諡忠所至介洁自守明吏治以强正称
　　薛元暧隰城丞卒于官祀名宦妻林氏丹阳太守洋之妹善属文训子彦辅等举进士
　　杨仲昌字蔓虢州閺乡人元琰之子开元中对策第一授蒲州法曹参军判入异等迁监察御史坐累左迁孝义令抚字百姓耕桑树艺莫不躬教一日方视事鸾降庭树太守萧恕表其政徙下邽令终吏部郎中仲昌资长于吏御身以约
　　陆璪字仲采苏州吴人举明经累除洛阳令中书令萧嵩器之嵩罢他宰相出之为太原少尹天宝间徙西河太守封平恩县男属邑多虎前守设槛穽璪至彻之而虎不为暴
　　薛从字顺之龙门人平子以荫累迁汾州刺史隄文谷滤河二水引漑公私田汾人利之徙濮州终左领军衞上将军赠工部尚书
　　崔圆字有裕贝州武城人举钤谋甲科至德二载以成都储供功拜中书令封赵国公乾元元年削除累改汾州刺史以治行称卒諡昭襄
　　李勉字元卿郑惠王元懿曾孙至德初拜监察御史累为河东王思礼朔方河东都统李国贞行军司马累擢太常卿李辅国讽使下已勉不肯乃出为汾州刺史不威而治卓然有声歴拜检校司徒平章事封汧国公卒諡曰贞简
　　裴遵庆绛州闻喜人世称吏事第一上元中同平章事仆固怀恩阻兵汾上代宗以遵庆忠纯特遣往汾州宣慰见怀恩具陈朝防怀恩引过听命将随入朝旋为范志诚所惑以惧死为辞及乘舆幸陜遵庆自汾州奔行在
　　刘暹南华人晏兄德宗时汾州刺史天资疾恶为观察使所畏上徴之将用为御史大夫卢沮之终潮州刺史
　　崔礼博陵人磊磊有大志通兵略及进士第署东都留守元和中天子讨蔡李师道谋袭洛脇阻朝廷以释蔡危礼为箝揣贼情部分设张东都无恐迁留守判官擢汾州刺史官至刑部尚书赠司空
　　李汉陇西人雍王六世孙少事韩愈通古学属词雄蔚刚烈类愈愈爱重之妻以女擢进士第迁右拾遗以直谏坐婞讦出佐兴元幕府文宗召为屯田员外郎史馆修撰论次宪宗实録书宰相李吉甫事不假借子德裕恶之会李宗闵当国擢知制诰进御史中丞吏部侍郎初德裕贬袁州汉助为排挤后德裕复辅政汉坐宗闵党出为汾州刺史有美政宗闵再逐改为司马崇祀
　　贾耽字敦诗其先长乐人天宝十载举明经累迁汾州刺史凡七年有异绩建中时迁义成节度使淄青李纳虽削伪号而阴蓄奸谋其兵数千自行营还道出滑或请馆于外耽曰与我隣道奈何疑之弛柝罢禁门闼洞开命馆城中宴庑下士皆心服耽每猎从数百骑入纳境纳大喜畏其德不敢发异谋凡更四镇践履如一官至尚书右仆射同平章事
　　武昭陈留人果敢而辩尝从裴度讨淮西入蔡州说吴元济度镇太原奏授石州刺史罢郡归长安以气侠自许李逢吉欲沮度复相被诬死
　　魏謩字申之钜鹿人文贞公徴五世孙太和进士累拜谏议大夫以直谏称武宗初坐杨李党出为汾州刺史再贬信州长史大中五年累拜同平章事十年出卒赠司徒宣宗尝曰謩名臣孙有祖风然以刚正为令狐绹所忌谗罢之
　　宋
　　袁继忠并州人廕补右班殿直平泽潞讨并汾悉预攻战开宝中以供奉官防隰州白壁关屯兵破河东三砦俘获万计迨戍将至惧无功受谴以所获分与之遂与郭进略地忻代太宗初巡遏边部于唐龙镇征太原预破鹰军先登陷阵辽人入代境撃走之雍熙三年以西上閤门使取飞狐下灵邱平蔚州师还为殿行列甚整迁引进使卒继忠长厚忠谨家无余财人多称之
　　李谦溥并州盂县人性慷慨通左氏春秋后周时尝摄隰州事濬城隍严兵备并敌至谦溥登城徐步敌不敢动夜缒敢死士百余薄敌营大破之开宝元年李继勳征太原溥为汾州路都监在州十年敌不敢犯百姓乂安迁齐州团练后边将失律使为晋隰沿边巡检边民喜之崇祀
　　孙冲字升伯赵州平棘人真宗时举明经又举进士歴通判晋州绛州至河东转运使会南郊赏赐军士而汾州广勇军所得帛不逮他军一军大噪捽守佐堂下刼之约与善帛乃免城中戒备遣兵围广勇营冲适至命解围弛备置酒张乐推首恶十六人斩之遂定初守佐以乱军所约者上闻诏给善帛使者至潞冲促之还曰以乱而得所欲是愈诱之乱也卒留不与后以直史馆知河中府徙潞州复为河东转运使以谏议大夫知潞州迁翰林学士官至给事中卒
　　杜衍知平遥县谨宻清整决讼明允
　　王益柔字胜之曙子伉直喜论事用荫入官杜衍丁度宣抚河东寓书言河外兵饟无法非易帅臣转运使不可因条其可任者衍度使还以学术政事荐知介休县范仲淹未识而以馆阁荐之除集贤校理仕至知制诰兼直学士院卒
　　赵瞻亳州永城人父刚太子宾客徙凤翔之盩厔瞻举进士第英宗治平初自都官员外郎除侍御史以濮议持诏晓天下及使还闻吕诲等谏濮议皆罢去乞与同贬遂通判汾州政以爱民为本神宗朝迁司封员外郎知商州累官太常少卿户部侍郎枢宻直学士以中大夫同知院事卒车驾亲临辍视朝二日赠银青光禄大夫諡曰懿简有著述行世崇祀
　　田昼字承君阳翟人以从父况任入官知西河县有善政民甚德之
　　张克戬字德祥开封人耆曾孙第进士宣和七年知汾州十二月金围太原遣宁珠贝勒来攻克戬毕力扞御出不意焚其栅敌引去加直秘阁靖康元年六月金兵复逼城宣抚使李纲表其守城劳连进直龙图阁右文殿修撰太原不守张思正张灏李宗奔慈隰麻世坚夜斩关出通判韩琥相继亡克戬召令兵民曰太原既陷吾固知亡矣然义不忍负国家辱父祖愿与此城终始以明吾节诸君其自为谋皆泣不能仰视同辞对曰公父母也愿尽死听命乃益厉兵儆守而援师讫不至平遥破介休孝义诸县降金两遣使持书谕克戬焚不启且述危苦状募士间道言之朝不报十月朔有十人唱为降语斩以徇度不得免手草遗表及与妻子遗书缒州兵持抵汴明日金兵入犹帅众巷战金人募生致之克戬归索朝服焚香南向拜舞自引决一家死者八人金将礼葬于后园为立庙事闻诏赠延康殿学士赐银三百两绢五百匹表掲门闾绍兴中諡忠确
</div>
    <div class="pagination">
<a href="山西通志_page399.html">上一页</a><span>...</span><a href="山西通志_page395.html">395</a><a href="山西通志_page396.html">396</a><a href="山西通志_page397.html">397</a><a href="山西通志_page398.html">398</a><a href="山西通志_page399.html">399</a><span class="current-page">400</span><a href="山西通志_page401.html">401</a><a href="山西通志_page402.html">402</a><a href="山西通志_page403.html">403</a><a href="山西通志_page404.html">404</a><a href="山西通志_page405.html">405</a><span>...</span><a href="山西通志_page401.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
