<!DOCTYPE html>
<html>
 <head>
  <meta charset="utf-8"/>
  <title>
   榕城考古略 - 第 4 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   榕城考古略 - 第 4 页/共 7 页
  </h1>
  <div class="content">
   康山灵树庙　在易俗里，俗称泰山庙。神赵姓，名时畴，宋金紫光禄大夫宾之孙也。元泰定间卒，郡人立庙祀之。里有乔木甚著灵，近为巫觋之徒，创立牛头犬头愿名目，祷解者踵接，庙遂为淫祀之所，官虽禁之，不止也。按山有罗泰墓，泰字宗让，著有《觉非文集》，见郡志隐逸传。
　　长乐山　在易俗里，距城东二里。闽越时，山间居民梦神人乘白马至此，因名白马山。后唐长兴中，闽王鏻改闽为长乐，更今名。唐武宗时建，白马庙其上。山之阴有温泉，稍南曰三昧山、宝月山，又南为东岳岭。逾岭而东曰竹屿，邓氏居之；曰前屿，黄氏居之；曰后屿，叶氏居之。又有小山茶园。
　　小兰亭　在白马山，宋郡守禊饮处。
　　东禅寺　在白马山。《三山志》：郡人郑昭勇舍宅为之。旧名净土，唐武宗时废为庙。咸通十年，僧惠箴居之，及夜禅定，有戎服若拜而辞者；是夕，或见白驷乘之。观察使李景温因撤祠为寺，号东禅净土寺，钱号东禅应圣。大中祥符八年，赐号东禅寺。崇宁二年，因进藏经，加号崇宁万岁。绍兴十年，改报恩广孝，为徽宗焚修，张丞相浚为清，仍移漏泽园有生祠；十七年改“广”为“光”，有大藏，米芾书额；有《大藏经》版，侍郎陈赐劝造；有画像，额为徽宗御书。明成化三年重建，改名东禅宝峰禅寺，寺有放生池、芙蓉阁、清阴亭、东野亭，郡守蔡襄书额。嘉靖中，中允陈节之废为墓。寺之南，有马尚书森祖茔。其旁有海印庵，元僧云溪建梅边小隐、竹林幽居二处，与客弹棋赋诗。唐周朴《东禅寺》诗：“瓯闽此郊外，师院号东禅。物得居来正，人经论后贤。爬槽柳塞马，盖地月支綖。鹳鹊尚巢顶，惟堪举世传。”宋程师孟《上已游东禅寺》诗：“出城林径起苍烟，白马遗踪俗尚传。第一僧居兰若处，几番身醉荔枝前。百年骚客来闲寺，三月游人作乐天。更爱堂前迎太守，路头先坠碧云鞭。”
　　耕隐堂　在竹屿。明布衣邓定结庐其上，足迹不入城市，与王恭、陈亮等唱和，著有《耕隐堂集》。又竹林草堂亦在竹屿，明副使邓原岳读书处。徐《宿竹林山庄》诗：“精庐遥结翠微间，借得云窗一日闲。流水断桥通古路，斜阳残磬下空山。犬声似豹闻茅舍，萤火随人入竹关。桑柘满村堪寄隐，与君吟卧却忘还。”
　　东岳庙　在易俗里，即五代闽所建东华宫之泰山庙。宣判大中祥符间，寝广其制。明崇祯间重修。其东有元妙凤，即闽东华宫址也。宋祥符中，称天庆观，元贞间改今名。西有能仁寺，明万历间建，后即东岳岭。
　　朝天桥　跨涧为桥，有亭祀观音。
　　金鸡山　在孝羲里，去场三里而遥。相传秦时望气者，谓有金义之瑞，遂其脊，今为丛冢。旧处为径路，号鸡公弄。其北势渐高，曰青鹅山，桑溪之水出焉，又名曲水。又北为龙窟。旧记云：山穴有蟒，额有“王”字，人以为龙，故名。有岭曰猎岭，西连旗山，多怪石，诸小山曰峭谷、曰东湖，宋林夙、林观过居之。明王恭《鸡公弄》诗：“荒岗古墓鸡垄边，蔓草离离生野烟。狐狸养子隐荆棘，乌鸢作巢衔纸钱。石磷埋沉土花湿，雕砖剥落樵人拾。天阴燐火暗复明，月下精灵语还泣。此坟未必无子孙，夙昔传闻皆宦门。浮荣一去不复盛，空余古木啼清猿。谁家新冢高数尺，又买西家坟上石。忆昔秦中北邙路，丧车辚辚冢无数。黄金买山葬死灰，昨日官军斫坟树。断茔崩圹襟苔痕，骷髅无声眠草根。生前意气动山岳，身后凄凉邈九原。君不见，羊公岘首石已泐，季子延陵碑尚存。锦袍醉倒长安市，谁招采石江心魂。岂知百年后，身世两具没。贵贱终同草上尘，升沈且进杯中物。笑矣乎，悲矣乎！眼中之人今有无？”林鸿《晓登金鸡》诗：“剑客无所欢，登高眺清曙。于时值摇落，况乃朋游阻。关河一千里，飞雁杳难度。积水明秋空，苍山落寒楚。荒凉谁问俗，慷慨即杯古。长啸归去来，余意在兰杜。”
　　金鸡寺　在金鸡山麓。唐景龙中建文殊般若寺，中有多宝塔，今悉废为邱墓。寺后向产金沙，人呼“金沙墓”。
　　曲　水　在金鸡山桑溪上流登云路下。相传闽越王流觞处。宋郡守有禊游亭。明时都人士多修禊于此。徐熥、谢肇淛皆有《桑溪禊饮序》，见《艺文》。徐熥《桑溪禊饮》诗：“春风载柔，遵彼长林”云云。曹学佺、徐、陈荐夫皆有诗，详见郡志。
　　荔枝林　在桑溪东。宋时荔树极盛，今皆摧折。
　　三友墓　在荔枝林白碧山。明弘治中，有徐振声、吴叔厚、林世和三人交莫逆。徐、林先殁，叔厚鸩金买山，共营宅兆，同穴而葬，人呼“三友墓”。《闽都记》：子孙至今祭扫不绝。董应举诗：“生为三益死三良，蜕骨同归地下藏。宿草总成连理树，夜台原是缔心堂。”
　　栖云庵　在金鸡山巅，寂静可憩。嘉靖间，郡人王应锺建，今圯。
　　凤邱山　在遂胜里。距城东五里，北连蒲岭，南迤逦际江。宋初彭耜修真于此。耜号鹤林，朱子尝书“凤邱鹤林”四大字刻于岩壁。耜师事白玉蟾，与妻潘芷珠修炼俱尸解，诏封鹤林真人。陈孔硕书“蛰仙”二字于石。《闽都记》：又有刘智远篆书“龙虎”二大字。明邓定《登凤邱》诗：“一壑烟霞远市尘，半空楼阁俯城闉。白云满地不成雨，好鸟数声啼破春。老衲有时分席坐，野人无事过门频。东山猿鹤迟归隐，何日携书共卜邻。”邓原岳《游凤邱》诗：“乌石峰前鸦乱飞，天风吹冷薜萝衣。烟迷岛屿浮青霭，日出溪山净翠微。石壁草荒残刻隐，丹炉药化昔人非。白云满袖芒鞋湿，身在瑶台顶上归。”徐《登鹤林绝顶》诗：“云际高邱接太虚，争传此地有仙居。水榕干老供樵斧，墓棘丛深曳客裾。云冷石坛丹灶火，雨昏岩壁擘窠书。去家尚叫千年鹤，拾得林间紫毳余。”又郡志：元福建廉访使韩准墓在凤邱山下。准官福州，明兵入，准藉稿堂下，以丧礼自处，终不屈而死。国朝郑磊《谒韩墓》诗：“韩公死瘗凤邱滨，迎接蓝光在北邻。莫说元朝鲜节义，步丁柏吕更何人！”自注：“获独步丁、吕复、柏帖穆尔。”
　　东　山　在遂胜里，距城十里而近。有狮子峰、榴花洞，东为古岭，下有铁鼎潭，龙居之。按《闽中实录》：唐代宗永泰中，樵者蓝超遇白鹿逐之，渡水入石垌，始极窄，忽然有鸡犬、人家。主者曰：“吾避秦人也，留卿可乎！”超曰：“欲与亲旧诀，乃来。”遂与榴花一枝而出，恍若梦中；既而寻之，杳不可得。宋李弥逊《游东山》诗：“游云本无心，时为晴山留。我曹等云闲，亦作寻山游。驾言出城阙，古寺聊相投。摩娑铸金像，不知几春秋。行行及佳境，真成上扬州。追随况高人，华胄皆通侯。高名迈姚宋，余事卑刘曹。向来金銮御，一一亲垂旒。如何邱壑中，乃与猿鹤俦。寒威靳山秀，幽处不可求。清溪访鹿迹，古涧窥龙头。枯藤络断磴，未上愁吴牛。人言昔仙去，疑是竹务猷。云昏看山眼，欲展还复收。伊予岩穴走，南山万里遒。烟霞入膏肓，暝眩不可瘳。群公上界侣，解后天南陬。敢言同心臭，长抱躐等羞。心知造物戏，驽骀间骅骝。鹤书偶未下，爱日尚可偷。花风起群萌，枝上春俗流。更催小槽红，一笑非人谋。”李纲《游东山》诗：“衰病年来百事阑，禅居环绕尽青山。登高选胜从君乐，隐几忘言输我闲。一枕清风消永日，三杯浊酒发酡颜。雀罗可设人来事，东阁常关不是悭。”明邓定《游东山》诗：“古寺依山不计年，兴来登眺更悠然。题诗遍扫苍苔石，隐几遥听瀑布泉。山径草香春麝过，水塘沙暖白鸥眠。红尘隔断人间世，肯信桃源别有天。”林世吉《游东山》诗：“鸿响气已肃，鸟归景云竟。敞度瞩回湲，搴林缘曲径。岩屯云气深，石翳霜华净。梧冷叶微脱，篁孤箨犹迸。溜溜谷飚发，亭亭溪月映。幽深展极娱，周览惬遐兴。奇胜不可忘，濡翰著新咏。”
　　大乘爱同寺　在东山。《闽都记》：梁大同六年置大乘寺，十二年置爱同寺。唐大中十一年合二寺为一，因名。宋元祐间，许将请为功德院。中有夜光台、神僧室、鉴净轩、放生池，山辉堂诸胜。嘉靖间，倭变，颓废。国朝康熙八年重修。宋曾巩《游大乘寺》诗：“行春门外是东山，览胜宁辞数往还。溪上鹿随人去远，洞中花照水长闲。楼台势出尘埃外，钟磬声来缥缈间。自笑守官偷暇日，暂携妻子一开颜。”李纲《访许子大于大乘寺》诗：“物外仙家长自春，隐沦何必为逃秦。只因榴洞赠花者，便是桃源种树人。丹荔枝头星灿烂，白云峰顶玉璘珣。主人留客非无意，端为出山多世尘。”
　　圣泉寺　在东山，旧名法华。唐景龙初，僧怀一始卜居于爱同寺之西，苦乏水。忽一日，二禽斗噪于地，异之，因卓锡其所，有泉如缕，俄而绫纹波涌，乃环石而分之，南注为池，东注供汲澣。先天二年立额，易今名，刘轲为记。寺有唐李邕《怀道塔碑》、皇甫政《怀一塔碑》。又有文殊岩、多宝塔、天台井、放生池、神移泉、芝坞、蛰龙轩、涵虚沼、御书堂诸胜，今多颓废。万历间，僧善灿重建佛堂。俗云：寺有六奇：道一二师碑、天降舍利、松不栖禽、梁不巢燕、池不生蛙、庭不生凡草，是也。宋蔡襄《圣泉》诗：“源流出何山，涌注知有异。”自注：“俗传泉涌则民安，是泉涸十余年，今始涌也。”宋曾巩《游圣泉》诗：“笑问并儿一举鞭，亦逢佳景暂留连。清暝日抱山腰阁，碧野云含石眼泉。蹑屐路通林北寺，落帆门系海东船。闽王旧事今何在？惟有前村供佛田。”明谢肇淛《圣泉寺》诗：“东山开宝刹，传是景龙年。野径缘溪远，层峰绕郭偏。锡飞初得地，禽戏忽成泉。竹老阴常复，松枯脉暗穿。鹿分甘露水，龙出讲经筵。香阙诸天近，霜钟万壑传。沈灰原有劫，沧海已为田。云锁门双塔，林围屋数椽。哀涛惊鹤梦，败叶拥僧眠。霜落祗林树，苔深法座莲。稀闻来杖屦，谁复布金钱。废洞迷灵迹，残碑失古镌。六时荒院磬，一炷断炉烟。铁像他寮寄，珠幡尽日悬。樵人寻旧址，行客吊新阡。跌籍蒲团隐，登知蜡屐便。悲风初广莫，残照且虞渊。碧殿猿啼里，元岩鸟道边。城阴浮薄霭，烧影引归鞭。回首兴亡地，空林咽暮蝉。”徐《游圣泉寺》诗：“东峰晴翠尽阴阴，旧是闽王施宝林。古路斜通松坞远，冷泉流注树根深。钟移别院销追蠡，锡卓空山绝戏禽。寺额尚存唐代迹，更谁重布给孤金。”
　　松　坞　在东山。《三山志》：松径极高大，国初已有之。木上有钱昱留题云：“景致逼神仙，心幽道亦玄。僧闲来出世，松老不知年。放马眠岩草，移杯酌涧泉。浮名如脱得，终住此云边。”
　　虞公庵　在东山之麓。梁虞奇隐处。寄，会稽人，侯景之乱，避地入闽。陈宝应据闽，有异志，寄数谏不听，遁迹东山。宝应怒，使人焚其舍，寄安卧不动，纵火者为灭其炬乃已。宝应败，宾客皆伏法，惟寄独免，闽人重之。
　　龙首涧　在东山之麓，一名龙首洞。宋右丞许将读书处。将，闽县人，仁宗嘉祐进士，官兵部侍郎，改翰林学士，拜平章事。蔡京、章惇诛灭元祐诸臣，又欲废司马墓，将皆极谏。后以蔡京门下人诬奏，出知河南府。又有碧岩亭，亦将读书处。有《自题碧岩亭》诗：“旧室僧留古岸边，欣予同赏碧岩前。日生狮子峰头树，烟伴榴花洞口泉。黄叶入秋山出地，白云临晓海垂天。飘然踪迹今何在，别去江湖又一年。”(案：《闽都记》作“别去江山又一年”。)
　　狮子亭　在东山狮子峰之西涧。宋熙宁中，程师孟建。建炎三年，嗣濮王仲湜书。又有东山别墅、浮亭，皆明膳部林鸿别业，今皆圯废。
　　善　溪　初名鳝溪，在桑溪里，鼓山之北、大乘寺之南。山峡有二潭，下潭广六尺，深不可测，距上潭五里。相传闽越王郢时，有大鳝长三丈，为闽害。郢第三子号白马三郎者，以勇力闻，射中之，鳝缠以尾，三郎人马与鳝俱死，害遂绝，邑人立庙祀之。唐贞元十年，观察使王翃祷雨有应，新其庙。咸通六年，观察使李瓒奏封龙骧侯。五代闽王审知奏封宏润王。宋庆历六年旱，郡守蔡襄自为文祷之，读毕，大雨，修葺其庙。熙宁八年，敕封冲济广应王。绍兴十七年秋，大雨，中夜水暴出，声闻数十里，诘朝，有石高广二丈，峙庙后如堵，水左右注，庭除无恙，人以为异。绍定五年，加封孚佑王。淳祐八年，郡守陈垲以祷雨至，谓神亲杀鳝，其灵在神不在鳝，为易今名。
　　文殊般若寺　在遂胜里。唐景龙四年建，咸通中赐额。成化七年重建。嘉靖中，郡人倪祖废为墓，寺后有山，旧产金沙。明徐《文殊废寺》诗：“宝刹庄严盛故唐，给孤园路变坟庄。炉抛前垅荒祠座，钟徙他山别院梁。供佛有田豪主得，挂瓢无地老僧亡。村南村北累累冢，几个孙曾哭白杨！”谢肇淛《过文殊废寺》诗：“千年灵塔委金沙，憔悴前朝古柏斜。石础尚留青藓篆，墓门空锁白杨花。佛销宝相埋秋草，僧散斋堂馁暮鸦。石马玉鱼零落尽，行人犹说梵王家。”
　　华严寺　在埔头，宋太平兴国八年建，即地藏塔院也。本唐翁承赞故宅，有昼锦堂。
　　由善溪迤东为鼓山，在城东三十里，屹立江滨，高可十五里，延袤数十里，郡镇山也。郭璞《迁城记》云：“右旗左鼓，全闽二绝。”盖以形类鼓，且对旗山为名也。《名胜志》：山巅有巨石如鼓，或云每风雨大作，其中簸荡有声，故名。最高者曰大顶峰，一名屴崱。先是不通人迹，咸平中，丁谓始披榛，以登其巅。常有云气，必天朗气清，始可登眺。西望郡城，远近村落，若聚沙布棋，东睨大海，螺髻数点，隐见烟波中，相传为大小流求云。峰侧有神泉，大旱祷雨于此。石刻陈烈《鼓山铭》、徐鹿卿《请雨记》、朱子“天风海涛”四字。旧有亭，宋淳熙间建，今圯。下为小顶峰，一名白云，距大顶峰二里许，有忘归岩、石鼓岩、双髻石诸迹。下为：
　　涌泉寺　唐建中四年，有龙见于山之灵源洞，从事裴胄曰：“神物所蟠，宜寺以镇之。”后有僧灵峤诛茅为屋，诵《华严经》，龙不为害，因号曰华严台，亦以名其寺。会昌中，汰僧徒，鞠为榛莽。梁开平二年，闽王审知复迎僧神晏居焉，号为国师，馆徒千百，倾国资给之。乾化五年，改为鼓山白云峰涌泉院。宣和间，有僧体淳访经台遗址，创阁曰妙峰楼、曰频伸斋、曰陈际庵、曰一多，又痴坐崇石无寄轩、网珠镜台、芥瓶憨睡室，门曰无尽，总名曰华严。永乐五年，改为寺。嘉靖壬寅毁。万历、天启间，相继修复。国朝顺治初，僧元贤重修。康熙间，御书涌泉寺额以赐。
　　灵源洞　在寺之左，大顶峰之左支也。岸窦嵌怪，下石磴六十余级，中忽开朗。两旁皆石壁，中裂一涧，深可三丈，有似于洞，故名。跨以石桥曰蹴鳌，桥下无水。相传僧神晏安禅于此，恶水声喧聒，喝之，水遂逆流右转，是为喝水岩，五代梁徐寅有十二咏并记。其下为国师岩，深广寻丈，在涧底有朱子书“寿”字，甚巨。东壁有忘归石，蔡襄书。有苏才翁隶书“才翁”二字，径尺余。又有将军石、仙迹石、鸡头石，名人题咏殆遍。缘岩小径而东，有龙头泉，水喷石壁中。或云即喝水岩之水右转者，引以石龙，注于石池，伏流而下出于前涧。中有亭，祀大士。
　　又东为白猿峡，峡之左有石门，即临沧亭故址。原名元公亭。宋嘉祐间，郡守元绛建，因名。后绍兴僧本才重建，更名临沧，有诗。详见于郡志。又东为水云亭，在凤尾坡上，亦呼凤尾亭。宋淳熙间建，元统间重建。以朱子“天风海涛”四字揭于楣间，亭石柱镌“蔗境”二字，不题史氏。宋淳熙中，四明赵蔗境见之，惘然有感，题曰：“诗题蔗境不题名，墨迹悬岩碧藓平。游宦来看心忽悟，前身应是赵先生。”
　　甘露松　相传为神晏手植。
　　狮子峰　为小顶右支，以形似名。山径险仄，怪石棋布，上有达摩洞，有泉甚甘。后有古亭址，望州城甚迩，疑即古州亭也。按望州亭，宋熙宁中陈烈与郡守丁竦、提刑沈绅同游，刻《鼓山铭》于峰头之盘石，而亭其上，后圯。
　　又东为香炉峰，舍利窟，一名茶园，俗讹为笊篱窟，在香炉峰前。自山腰分径而入，别为一区，倚岩架屋，居人二十余家。相传闽王创寺时，人有罪，谪居于此，使之种茶，以供香积，后子孙仅存一二，逃散他方，常住为赎其地。
　　凤池山　在大顶峰北，有浴凤池，广可十亩。唐末樵者见有五色雀浴此，故名。
　　海音洞　在凤池右。历数峰始达洞口，可坐四人，其中深不可测。相传有羽流居此，时闻海涛之音。
　　其下为白云洞，险巇峻峭，巨石棋列。万历中，僧悟宗始辟。《名胜志》：自黄坑而登，磴级崭然如升梯。峭壁悬岩，两石对峙如门者三，下二门稍宽，最上第一天门，仅容侧肩而入。自此又历石磴七百二十级，至一坪，又百武始至洞。奇崖划开，深丈许，广逾五尺，倚崖为屋，石天为盖，白云混入，咫尺莫辨。当霁时，郡城烟火，近若眉睫。洞旁有泉，味最清冽，溜水悬注，名吼雷湫。有潭曰印月潭，前有云屏石、叫佛岭，在一天门下。龙脊道在二天门下。金刚石在印月潭上。其下为积翠庵，亦僧悟宗建。又有桃岩洞，在山西南麓。以上俱详见郡志中，其有未备者，今考《鼓山志》备录于后。
　　狮眠冈　在山南廨院之左。有小溪环其前，为半月冈。
　　牛眠冈　在廨院之右。全体皆石凿，数百级而登，两旁皆古树根盘石上。上有黄石公庙，前有溪名子房，有桥曰圯桥，皆缘黄石而附会之也。
　　南　园　内有普贤殿。
　　白云廨院　在山南麓，本寺积谷处，与寺同建。历朝屡圯，复建。嘉靖壬寅，涌泉寺灾，僧众迁居于此，后渐废。国朝康熙间重建，乾隆间重修。
　　东际桥　在廨院左。宋绍兴间建。明崇祯戊寅，郡人曹学佺修。前有闽山第一坊。
　　乘云亭　在乘云岭。上山大路，由东际桥至岭一里许，有山泉弥漫石面。又半里，有泉曰灵泉。又一里，有二石合立如珪，曰合珪石，有亭曰合珪亭。其上即东峰山，路经其旁。
　　圆通庵　在东峰。宋绍圣二年，僧潜洞建茶亭于此。庆元间，改为庵。元大德己卯于前建过路亭。明万历间，郡人徐熥重修。乾隆间火，重建，并盖路亭。
　　钵盂峰　在狮子峰前，顶微凹若覆盂，故名。下有石卓立，镌“高山仰止”四字。有石方广三丈，名罗汉台，即古松关。东为香炉峰，为寺前案。
　　更衣亭　在狮子峰上，山门右一里。相传闽王入山，更衣于此，故名。元大德间重建。
　　般若庵　在保老洋。明崇祯间建，以居僧众。
　　天镜岩　在般若庵前。岩中有洞，深八丈，广二丈，上通一窍，其圆如镜，天光下瞩，故名。旧有楼倚洞以居，今废。　宋蔡襄《鼓山》诗：“郡楼瞻东方，岚光莹入目。乘舟逐早潮，十里登南麓。云深翳前路，树暗迷幽谷。朝鸡乱木鱼，晏日明金屋。灵泉注石窦，清吹出篁竹。飞毫划峭壁，势力勿惊触。扪萝跻上峰，大空延眺瞩。孤青浮海山，长白挂天瀑。况逢肥遁人，性尚自幽独。西景复向城，淹留未云足。”李纲《游鼓山灵源洞》诗：“碧海吸长江，清波逾练净。我为鼓山游，潮落初放艇。连峰翠崔嵬，倒影涵玉镜。舍舟访招提，木末缭危磴。凌云开宝阁，震谷韵幽磬。乃知大丛林，栖托必深夐。灵源更环奇，岩壑相隐映。森罗尽尤物，勿乃太兼并。伟哉造化力！至巧于此罄。烟云互卷舒，变态初不定。岂惟冠一方，实最东南胜。周行洞峡中，泉石若奔兢。飘萧毛发清，涤濯肺肝莹。当年喝水人，端恐溷观听。是心如空虚，动寂岂妨并。兵戈正联绵，幽讨亦云幸。相携得佳侣，散策谢轩乘。偷安朝夕间，未可笑赵孟。淹留遂忘归，怅望云海暝。不负惠询期，更起沧州兴。”又《冬日观鼓山新阁》诗：“寻盟访鼓山，风物宛如昨。山中有开士，弹指成杰阁。应真飞锡来。一一有所托。晕飞骞栋甍，绚烂丽丹雘。峨峨大顶峰，孤影入檐角。乃知象教力，建立必卓荦。却为灵源游，林木互参错。岩深松桂香，石鼓苔藓剥。冬温日清美，景短气萧索。天然资野逸，安用遮翠幕。快哉缅登临，及此小摇落。乘高望瀛海，南极露垠堮。蓬壶在跬步，谁谓仙山邈。苍茫杳霭中，万象瓷磅薄。回头睇中原，郡国半沙漠。犬羊污宫殿，蛇豕穴城郭。畴能挽天河，一洗氛祲恶。我生多艰虞，久矣衰病作。君恩听言归，养拙侣猿鹤。忽忽岁将尽，平子殊不乐。幸同二三子，杖履遍邱壑。跻攀力尚健，谈笑心无怍。野鹿饱丰草，冥鸿在寥廊。翻思轩冕间，何异遭束缚。斯游信清绝，妙赏寄寂寞。晚来凄以风，远色秀增岳。冷冷钟磬声，随月度林薄。惄然感时心，未免如陨箨。倘能驾云，岂复忧世瘼。会当期若士，相与踞龟壳。”黄榦《登鼓山寺》诗：“登山如学道，可进不可已。悬岩更千仞，壮志须万里。平生石鼓怀，独酌灵源水。峨峨大顶峰，欲往辄中止。今朝复如何，击楫渡清泚。好风从西来，缥缈吹游子。褰裳涉遥巅，万象能俯视。东南际大海，日月旋磨蚁。烟云隔州渚，历历犹可指。域中十万家，嚣喧不到耳。郊原与市廛，琐碎如聚米。同来皆良畴，酌酒共欢喜。深林更叫啸，盘石恣徙倚。摩娑《陈公碑》，岁月为我纪。更持末后句，归以铭石几。”元萨天锡《望鼓山》诗：“鼓山起千仞，乃是东海垠。蛟龙穴其下，霹雳翻海门。砥柱俨不动，日夜雪浪奔。何当临绝顶，俯视浴日盆。”李弥逊《游鼓山灵源洞》诗：“啼莺唤起清昼眠，涧松岩竹谈幽禅。秋曦忽随壮士臂，暮景已入诗人肩。尘缘咄咄鱼吞饵，胜事堂堂驹著鞭。屐齿欲回还小立，隔烟明灭见江船。”黄镇成《登屴崱峰》诗：“屴崱峰高万丈梯，上方高与白云齐。青山尽处海门阔，红日上来天宇低。喝水无人空晏坐，摩崖有客漫留题。飘然欲御长风去，一笑何烦过虎溪。”明王恭《鼓山寺》诗：“灵源飞鸟外，屴崱翠蒙茸。雪漫经春叶，云残度壑钟。逢僧留半偈，习静爱中峰。自笑红尘里，谁能寄远踪。”“夜宿白云半，风泉双籁鸣。厨花香外度，灯影竹间明。水月心方静，江湖梦转清。谈诗犹未已，东阁曙钟声。”徐熥《宿鼓山寺方丈》诗：“维摩丈室绝尘氛，坐对珠龛衍梵文。松际窥人孤嶂月，山中留客半床云。疏钟出寺过林隐，怪鸟啼春彻夜闻。真性由来爱空寂，名香亲向殿前焚。”“孤峰天半削芙蓉，入夜遥看紫翠重。一片禅心千涧水，五更残梦数声钟。云生净土龙归钵，露冷空台鹤唳松。借宿僧厨经几度，苍苔埋却旧游踪。”马欻《宿鼓山禅房》诗：“禅房深闭绝嚣氛，宝篆烟销正夜分。深树猿啼初落月，小楼僧定忽归云。飘摇幡引灯前见，滴沥泉声枕上闻。尘梦不关心似水，独余花雨散氤氲。”叶向高《登鼓山》诗：“屴崱峰高俯十洲，白萍寒渚海天秋。潮声近向岩前落，蜃气遥从岛外浮。平野苍烟迷故垒，夕阳红树带残流。摩岩读遍前朝字，乘兴还登最上头。”谢肇淛《宿鼓山禅院》诗：“上方寂寂锁苍藤，门掩双峰最上层。半岭松涛千嶂雨，数行香篆一龛灯。寒潮应月喧残寺，独鹤眠云伴老僧。尘梦欲醒钟磬动，冷然心地证三乘。”宋赵汝愚《游鼓山》诗：“几年奔走厌尘埃，此日登临亦快哉！江月不随流水去，天风直送海涛来。故人契阔情何厚，禅客飘零事已灰。堪叹世人只如此，危栏独倚更徘徊。”国朝潘耒《涌泉寺》诗：“山行不见山，青松覆如幄。滴翠沾人衣，晴云时满掬。修磴延清风，危亭肆遐瞩。忽闻钟鱼声，招提在岩腹。规制特崇宏，威仪殊肃穆。客至浩如归，旋汲新泉沐。院主法腊尊，道风闻九牧。软语接凡夫，剑锋不可触。山空月华朗，夜静天香馥。自然生道心，无劳遣尘俗。高斋凉如秋，一榻清寐足。可叹市朝人，纷纭梦蕉鹿。”朱彝尊《游鼓山题灵源洞壁》南乡子词：“披露晓同游，竹杖蓝舆各自由。翠磴红亭三十里，淹留，行到松门路转幽。僧饭雨初收，风末钟声树杪楼。多事山僧曾喝水，桥头，只少飞泉一道流。”
　　自鼓山折而南，曰鼓岐，在屴崱之南，下临大江，有石如鼓，故名。
　　蓬　岐　在鼓山里。有石重叠屈曲，曰蛇洞。空蒙屈曲，莫知所止，有石如剑，曰剑山。
　　魁　岐　在鼓山里。有石圆五十余丈，刻籀文其上。相传唐末黄巢驻兵于此。
　　君　山　在永北里。由鼓山折而南，距城六十里，上有昆仑石室，下临潭，曰马面仙潭。东为朏山，有石上广下锐，若仙芝焉。又有三生石、九眼泉、十八胜。
　　玉顶山　在永北里。二派落平洋，曰龟屿，俗谓神龟出洞，树木苍翠，为一方之胜。
　　磕泉山　在永北里，一名磕下。城中伐木者多集于此。
　　马头江　在江右里，亦称马江。居郡之极南，东西北众流悉入焉。风涛不测，中有巨石，形如马首，随潮隐见，为行舟患。东下为罗星塔，其南为营前，又东为洋屿，出闽安镇，中流为琅琦江入于海。其浦溆东南，有投桃州，以形似名，上有田数千亩。明林世璧《渡马江》诗：“横江渡头云水东，波回白马撼秋风。连山喷雪何如此，好似钱塘八月中。”“一水横流沧海东，千峰倒映玉芙蓉。猿声两岸秋风起，无数江花带雨浓。”“日落风清江水涟，片帆遥下月明边。君听满棹歌声起，何似江南竞采莲。”“山色西来若画屏，长江一带抱沙汀。扁舟日暮东流下，疑是秋风过洞庭。”谢肇淛《夜渡马江》诗：“新宁过不远，大江若天划。盈盈百余里，待潮复待汐。孤舟出海门，豁然乾坤白。石马不可见，浪花三千尺。时闻欵乃歌，中流泛空碧。晨鸡喔喔鸣，依稀辨城陌。风波愁人心，安能久为客。”又《渡马江》诗：“秋水净于拭，扁舟镜里行。月当山罅出，云近海门生。龙睡空江冷，潮归野渡横。棹歌中夜远，鱼火不分明。”
　　罗星塔　在马江中，当省会要冲，砥障奔流，以入海者也。晋严高将迁城，作图以咨郭璞，璞以马江水泻为病，乃更图见此，遂定议。相传宋时有柳七娘者，岭南人，从夫谪戍来闽。夫亡，竭资造塔，以资冥福。闽中文运，由是益兴。岁久而毁，天启中重建。俗呼磨星塔，北岸有山名罗星山。明叶向高《登罗星塔》诗：“冶城东望海天遥，谁遣中流一柱标。地拟瞿塘看滟滪，江同扬子见金焦。空山积雨无人到，画舫清樽有客招。宝塔销沉何处问，漫将遗迹说前朝。”
　　洋　屿　在江左里。有猴屿，有城，三江口水师旗营驻此。对江有圆山水寨在中流。
　　凤洋山　在江右里，距郡东七十里。两峰相应，势如搏凤。相传有仙人王进才于此上升，有仙亭遗迹、石床、棋枰，几案犹存。峭壁刻“登龙”二字。地名龙门。
　　婴台山　在江右里。旁有铜斗山天马峰，下有石桥，龙溪之水出焉。又有鹫峰山，上有马面潭，岁旱祷雨于此。
　　磐石山　在江右里凤洋南。山巅有石，高数十寻。又一石叠其上，方如棋磐。每天欲雨，则去出，迥港绕其下。水出于衡山之龙溪，曲折三十六湾，合流而注于江。港口有石桥，又名石门。山南接湖林，北连濂山。山之巅，万仞壁立，不能容足，二石凌空，夹峙如门，故名。
　　双髻山　在合北里。从香炉峰逶迤而来，重峦叠嶂。上有龙潭，悬岩夹立，飞流七十丈。潭前石屏高丈许，东有锦屏、兜鍪，有笏石、动石。溪曰岊溪、浩溪、龙迳溪。《名胜志》：从浩溪涉上，有半练。又上，有石梁，水帘喷注其中，有白气如虹，随人叫呼而出，声止亦灭。自此而上，峭壁夹天，西有龙门水注下，可二十丈，广杀十之六，为第三龙潭，无径可上。就东石壁二百余步，至第二龙潭。两壁愈高，几及千尺，瀑正向西，日光射之，白练如带，飞下四五十丈，下注潭口，可二丈，深不可测。潭前旧有石屏，龙怒而碎之，自此峭壁直上如削。欲上第一潭，不可得。明董应举有《龙潭游记》。
　　百洞山　即八仙苦，在合北里。明万历间，里人董侍郎应举始开得之。《名胜志》：洞穴玲珑，明暗相授，旁通曲转，高下辅承。去仙岩左三百步，得洞十余，置青芝寺其上。以洞为门，纡曲千余步，下为半湫，四曲至藤阿，又四曲至受人岩。有门，一立一蹲，曰宛宛门；折而下，为翠帘洞。南为金刚石，东三曲为星窠，北为悬石洞，二石悬两崖间。历数级至石，大可一室，群岩四立，中若天规，傍有石半覆半垂。石转而上，凡五曲，又名十曲洞，乃至寺。寺前乃石前岩宛猿公也。左有狮子岩，三石夹立如永巷，上有三鱼石。又左有古蝙蝠洞，洞有五色蝙蝠，大者如斗。又左有虎馆，甚奇。又有十余洞，其他藏于榛莽者，不可胜数。《闽书》：此山五峰叠下，中为莲花峰，又有石鲸、仙桃、石室、石蜍、仙掌、日轮、石鼎、一线天、阆风台、莲花藏诸胜。明叶向高《游八仙岩》诗：“菡萏峰高俯碧流，孟溪环绕近沧洲。天开灵境留仙住，海涌神山壮客游。古洞云深藏蝙蝠，悬岩石出象猕猴。千年胜迹今方辟，好对青樽共拍浮。”
　　云门山　在江左里，洋屿城南七十里。多松竹泉石之胜。《闽都记》：宋嘉定间建寺，明永乐间重建。有弥陀岩、观音岩、泗洲岩、狮子岩、坐禅石、五里泉、望拜石、吸江亭、楞伽室、妙善庵、石门箑。宋孝宗书额。江中又有琴屿、双鱼屿，号“云门十五奇”。宋黄裳《云门山》诗：“不须扶我自登山，脚力能胜十八盘。一字雁低头上过，两城人细掌中看。谁知比户缘犹在，却爱南柯梦未阑。忽见归云应是信，满襟先得洞天寒。”明林鸿《云门山》诗：“龙宫临水国，鸟道入烟萝。海旷知天尽，山空见月多。鹤归僧自老，松偃客重过。便欲依禅寂，尘缨可奈何。”
　　九龙山　在至德里，距城南七十里。高插天表，有狂牛岭，南有毗济潭，其深莫测。潭下有穴通马江，祷雨辄应。成化旱，乡人车水溉田，见有毗济潭石刻。
　　浮峰山　在光俗里。俗传潮盈则山浮，故名。其西曰筹岐，有乌石岩。东为玉壶山，上有三台石，相传自武夷飞来，宋提刑王益祥自义乌居此。山之别支曰文笔山，大江绕其下，明状元陈谨居之。明王恭《浮峰歌》：“海门迢递江水东，江心绝巘青芙蓉。横空积霭几千丈，绿萝嫋嫋花蒙蒙。深沉玉镜浮仙岛，黛色苍苍不堪扫。芳草矶头望欲深，夕阳渡口看还好。翠壁红泉高际天，闲云古木相连延。岚烟瀑雨猿声里，僧舍人家鸟道边。仙舟江上何潇洒，此地那能驻君马。思尔青云得志时，莫忘幽期绿萝下。“按：地即今营前。
　　上洞江　在至德里。马江之左次港也。舟候潮集此。
　　下洞江　在江右里，马江之左一港也。中有狮子右，与方山对峙，巨浸不没。俗谓”水浸方山鼻，不到狮子耳。”
　　棠　屿　在东右里，林氏居之。
　　塘头土堡　在合北里。明嘉靖间，里人御倭所筑。
　　闽安镇　在江右，距城八十里，为省会咽喉，海口第一门户。明初，置巡检司；嘉靖中数被倭乱。国初，海寇窃据于此，今设副将两营驻守。西有崇新寨，东有登高寨，两岸各设炮台。洋中为琅琦山，山麓为金牌寨，亦设炮台，俱国初造。
　　五虎礁　在大海中，亦称五虎门，为海口冲险要地。
　　郡东南水部门外，即旧南夹城水步门。《三山志》：名利津。
　　镇海桥　即门外木梁，俗称板桥。
　　劈岩庵　今名碧石庵，九仙之支也。隔在城外，林塘颇幽。明嘉靖间，有神像飘泊河边，遂建此。
　　象　桥　在高惠里。民居鳞次，为河口要冲。
　　柔远驿　明曰怀远，以为琉球诸藩国馆寓之所。内有控海楼，明正德间建，俗名琉球馆。
　　路通桥　在河口尾，宋建。古谶云：“南台沙合，河口路通。先出状元，后出相公。”
　　古龙塘后浦　在高惠里一图。《闽都记》：长三百丈。宋郡守蔡襄疏通水利，附郡城处，溉田至三千余顷，今犹赖之。府志：五龙塘，疑即古五塘。旧志云：今迹湮没，无考。
　　直渎新港　在河口尾。《闽都记》：初郡城水关四：一在西门，引西禅浦江潮，凡三十六曲至柳桥；一在水部门之东，引南台江潮，自河口直渎亦三十六曲，由水关入城。东西环合，以萃风气。直渎又北通东湖，受东北诸山之水，其流甚迅。明弘治间，督舶邓内监始凿新港，以通大江，便夷船往来。土人因而为市，东际三十六湾，遂废，形家以为不利。嘉靖初，谢给事蕡疏请塞新港，郡守江文盛踵成之，未几复溃。戊午、己未间，岛夷入寇，顺流至河口，焚杀殆尽。万历十五年，郡守汪铎筑堤坝。天启三年，溃于巨浸，水利道葛寅亮复塞之；浚旧沙合河，以通水利。国朝康熙初，复开。乾隆十年，巡抚周学健疏请填塞；开旧河，自路通桥起，闽安门止，长八百二十六丈。乾隆十三年，亢旱八阅月，东关外村民以新港塞不便，环请疏凿，巡抚潘思渠从之，今如故。
　　郡南门外，即夹城之宁越门九仙桥。即门外木梁。按《三山志》：景德四年，林洪范《合沙新石桥记》：南城之濠，实要津焉。先濠梁造，以官籍之木，岁理日葺，军什即役者，相顾共咨。郡守袁公逢吉召缁流、士人、好善者示以石梁之议，人乐其便，逾时告成。或曰梁开平二年，闽王作，名“合沙”。案：开平四年，翁承赞册封闽王有《登水阁》诗：“轧轧朱轮下九霄，登庸门内驻星轺。他时若问今时事，只看南边是旧桥。”注：桥名沙合，然则二年盖修之也。元符二年，道士颜象环建亭其上，更今名。《正德府志》：元季毁，今仍为木梁。
　　由九仙桥南折而西，为先农坛，在西营。雍正五年敕建。为守土官耕籍之所。坛制高二丈一尺，宽二丈五尺。籍田制四亩九分八，蜡不别为坛。雍正十一年，诏有司以十二月上戊日致祭，先啬、司啬居正位东上，余六神稍后，分列祀之。
　　宿猿洞　即乌石山之截于外者。怪石森耸，藤萝阴翳。昔有隐者畜一猿于此，故名。景福三年，大筑城，遂隔城外。湛郎中、俞解官栖隐于此，有二十五咏。是时程师孟为郡守，重其高尚，往返无间，倡和诸诗，皆勒之石。石三面俱有题咏，南面程师孟篆“宿猿洞”三字，径尺许。北面刻二绝句，亦程笔，字势飞动。《闽都记》：洞中有荔枝，名洞中红，见蔡《谱》。宋林迥诗：“荔枝影里安吟榻，菡萏香中系钓舟。”指此也。今废为聚冢，俗名豹头山。
　　自九仙桥直南，为教场，广四里。嘉靖中，召客兵居此。万历初，东西建兵房，其外有旧教场。
　　闽越王祖庙　创建未详何时。自唐大中间立庙钓龙台，祠祭悉移于彼。于是祖庙渐圯，田园悉为居民所侵。弘治间，有司核正旧业，籍为粢盛，重建殿寝；旋复圯。万历间，乡人募资别建。庙旁一邱，或云即无诸冢，或曰王郢冢。《汉书》载：郢伐东瓯，其弟余善纵杀之，仓卒变起投甲。城南父老穿冢旁，往往拾其残甲遗镞，遂疑祖庙旁小阜，非无诸冢，乃逞郢冢。未详。
　　洗马桥　城外南濠也，以木为梁。《三山志》：合沙门外，时洗官马于此。桥之东，别分一支，南通韭菜桥；又东西分为两支，而南名玉筋、水南，又有小桥曰虎策。
　　南　园　在洗马桥东。明状元陈谨别业，有冈阜三石，今废。
　　茶　亭　昔有僧，以暑月醵金饮行者，故名。有乐善好施坊，为里人何长浩立。
　　横山铺　旧在郡南十里。明嘉靖间移今所，有吉祥寺。
　　安民崎　微有冈阜，郡城初案也。东有武胜庙，神陈姓，名无考。晋天福二年，闽启封，后加武胜王。宋时庙屡新，左右二侯祠。明永乐、成化间重修，有文昌祠。
　　沙合桥　今名小桥，在安民崎南。明成化六年，知府周钝重建。《挥尘前录》：初，闽人谣曰：“南台沙合出宰相。”章得象相时，沙涌可涉。政和六年，沙复涌，已而，余深复大拜；方务得帅福唐，南台沙忽再涌，已而朱汉章、叶子昂相继登庸。
　　万寿桥　一名大桥，横跨台江。旧为浮梁。《三山志》：南台有江广三里。元祐间，江沙颇合，港疏为二，中成楞岩洲，郡人王秘监祖道为守时，造舟为梁，板其上翼以扶栏，中穹为门二，以便行舟，左右维以大藤缆，植石柱十有八而系之，以备痴风涨水之患，糜金钱千万，绍圣元年申戌十月成。以其余钱三千九百缗，分给负郭三县僧寺，俾岁取息，以待缺敝修建，自为文记之。寻又为屋以覆缆柱，架亭于其侧，以憩行人。中亭之北，又有泗州亭一所，命僧守之，而守桥军房亦在焉。南亭之南，复即山为亭，以济川名之，创庵其西。崇宁二年，公复守是邦，乃于桥南建天宁寺，以庵之田产并归之，命天宁主僧为三十院都管。是时港已分为三矣：北港舟十有六，中港七十有三，南港十有三，凡一百二只。《闽都记》：元时田入头陀万岁寺。大德七年，头陀王法助奉旨募造石桥，酾水为二十九道，上翼以石栏，长一百七十丈有奇，南北构亭二。至治二年落成，学士马祖常为记。明天顺间重修，编修杜宁记。万历十六年，巡抚庞尚鹏重砌石栏。案：今桥之东有头陀寺及中亭街、泗州铺之名，皆因之。
　　江南桥　在盐仓前。一名中洲桥，又名小桥，与万寿桥接，其长减万寿之半。国朝乾隆间圯，邑人何际逑兄弟重修。巡抚潘思榘记，略云：度万寿而南，有桥相接，曰江南桥。王应山《闽都记》：又名小桥，民间谓之中洲桥者也。当时之异名，或以其亘江之南，或以其小于万寿，或以其夹洲而中居，今则群呼为仓前桥矣。仓前者，以前直大有仓而市人，因以名之，非故也。顾万寿，详载诸志；而兹桥之兴建修复无考。王氏网罗旧闻，亦仅列其名而已，将踵万寿而成者，抑筑之者别有人？今考：酾水为九道，梁空而行，石五而木四，以是屡坏。今尽易以石，其长四百四十七尺，趾广三十八丈，上缩于趾之二，糜白金万一千五百有奇。
　　由吉祥山折而西达于惠泽山，曰洋中亭，中有亭，以憩行者，故名。吉祥山即横山，地皆聚冢。惠泽山，今名大庙山。其南曰面岭，有塘讯。
　　彰义祠　明嘉靖四十年建，祀御倭阵亡将士。初，倭寇县城。把总童子明等力战殁，有司并先后死士，合祀之。
　　龚用卿墓　其地即独山神庙也。龚：明嘉靖丙戌进士第一，官祭酒。
　　潭尾街　有宋米芾书“全闽第一江山”六字，赵汝愚隶书“古南台”三字，皆勒于石。
　　新　街　即古新市堤。唐翁承赞册封闽王，还朝饯别于此。承赞有《南台路书事》诗，韩偓和之。承赞诗：“登庸楼上方停乐，新市堤边又举杯。正是离情伤远别，忽闻台旨许重来。此时暂与交亲好，今日还将简册回。争得长房犹在世，缩教地近钓龙台。”
　　霞　浦　南唐攻闽，兵由白虾浦登岸，即此。“虾”讹作“霞”。按南台为郡之贾区，其坊巷多随俗命名，故有五保、七社及上下航等名。兹列三街之名，考其略有依据者载之，余不赘。
　　越王台　在惠泽山之南。《闽书》：台上可坐百余人。旧记：越王余善钓白龙处，又名钓龙台。汉遣使封无诸孙丑为繇王，授册于此。《闽都记》：西为镇闽王庙，俗呼大庙。汉高帝五年，无诸王受册封闽于此，后立庙。武帝时，粤国亡，祀废。唐大中十年，复建。五代唐长兴元年，闽复追封为闽越王。宋因之，号显圣武勇王。左右二王，牙将也。熙宁中，民兵出戍熙河，二将现云端，战遂克捷。政和间，复戍桂管征蛮之际，二将复现，降大雹，飞黄蜂，以退蛮兵。宣和二年，浙寇窃发，连陷数郡，将及境，提刑俞向自建康领兵南下，黄蜂以数万随舟蔽江，居民咸谓神助，乃大新祠宇。建楹日，有青、红二小蛇，蜿蜒香几间；暨升梁，又见举首北向，移时乃隐。庙成，神复见。有司以闻，赐庙号武济，俞自为记。六年，追封闽越王为镇闽王。二将：左封灵应侯，右封显应侯。建炎四年，王加封武烈，左侯加封广惠，右侯加封嘉泽。绍兴三十年，胶西之役，舟师祷于神，战克捷，王加封英护，左侯加协威，右侯加协忠。元更封真君。明洪武十年，布政使叶茂祷雨有应，以闻礼部，奏从神故号，封汉闽粤王之神，左参政瞿庄为记。隆庆四年，巡抚涂泽民会剿广寇，祷告于神，战之日，空中闻战马声，战克捷，修祠以答神庥，魏文掖为记。庙有田，明初为守者乾没。成化十六年，知府唐珣核清之，郡人唐澞为记。庙故有井，通江潮，其深叵测，有龙居之，祷雨屡应，年久湮为眢井。万历十七年，知府江铎以旱祷，命工浚之，甘冽如初。按越王台与钓龙台本二，越王台以无诸受汉封于此，后立庙。闽人每岁为“瓜莲会”，以尽祭报之典。钓龙台则余善钓白龙处，因筑台以表瑞也，即今之山川坛。向皆混为一，今仍之，而附辨于此。　宋蔡襄《钓龙台》诗：“龙在固神物，动与风云会。胡为脱渊泉，辄触钩纶害。无乃护明珠，睡目方瞢昧。而或嗅香饵，贪涎适沾霈。不尔腾角牙，自衔鳞虫最。来应山岳摇，去等蝉蛇蜕。传闻旷百世，兹事久暧暧。空余古台石，硉矹尘沙外。湍流卷白日，岩壑动清籁。乾坤终苍茫，物理有否泰。”元雅琥诗：“自古瓯闽国富雄，南琛不与职方通。江流禹画纵横外，山入秦封苍茫中。逐鹿师还神器定，屠龙人去钓台空。海门日落潮头急，何处繁华是故宫？”明林鸿《登钓龙台》诗：“逐鹿屠龙事渺茫，空台依旧枕崇冈。衣冠神禹传苗裔，封壤宗周列职方。南粤云来螺渚白，东瓯天接虎门苍。登临送别兼怀古，不惜狂吟倒玉觞。”王偁诗：“高台近枕大江流，江上云屏宿霭收。才子挥毫春作赋，商人载酒晚移舟。空潭龙去山河改，古殿云寒剑戟愁。莫向此中多感慨，汉家陵树已先秋。”王恭《题无诸庙》诗：“野庙大江干，萧萧树色寒。断碑荒草没，画壁古苔乾。龙去春潮在，猿鸣海月残。英雄那可问，东逝正漫漫。”林瀚《越王台怀古》诗：“乘闲独上越王台，满目兴亡事可哀。宋主行宫惟绿草，考亭旧业半苍苔。楼船东去家何在？云谷春深花自开。山色不知风景别，还从江上送青来。”徐熥诗：“山河如故霸图休，台下空江水自流。岁久莓苔生庙壁，日斜葭菼满汀州。旌旗影灭秋风冷，剑戟声沉暮雨愁。莫道钓龙人已远，精灵还向夜深游。”徐诗：“寂寞高台翠色重，居人千载吊遗踪。殿前烟雨迷铜兽，江上风雷起白龙。城郭万家犹禹贡，河山八郡旧奏封。昔时霸业萧条尽，空有寒潮送暮钟。”许豸诗：“雄图消歇暮潮西，烟浸长桥柳叶齐。废井草生龙已去，荒台花落鸟空啼。江喧钓碣闽关险，雨暗穹碑汉篆迷。千载登临遥极目，海天空阔雁行低。”
　　山川坛　即钓龙台故址。宋、元时皆附社稷坛。明初亦在惠泽山，洪武六年移今所。中祀风云雷雨之神，左山川、古城隍。西附祀琉球、日本、渤泥山川之神。
　　达观亭　碧光亭　二亭并在钓龙台侧，皆宋时建。蔡襄《达观亭》诗：“峭峻钓龙石，飞亭压其端。扩彻四无际，因之名达观。”程之邵《碧光亭》诗：“寺压高台最上头，一亭新就得清游”，指此也。久圮，近重建，非旧也。
　　天妃宫　旧在水部门城下，建自前代。雍正十一年，总督郝玉麟、巡抚赵国麟重建今所。御赐“锡福安澜”扁额。
　　白龙江　又名台江。与闽江同源，至洪塘歧为二，北行者经钓龙台为台江，纳北上众流，过鼓山，复与南行者合流，汇于马头江，以达于海。南台万寿桥东，有洲田数十顷。成化间，溪流海潮日夕冲决，台下旧港日为流沙所壅，潮小舟胶。
  </div>
  <div class="pagination">
   <a href="榕城考古略_page3.html">
    上一页
   </a>
   <a href="榕城考古略.html">
    1
   </a>
   <a href="榕城考古略_page2.html">
    2
   </a>
   <a href="榕城考古略_page3.html">
    3
   </a>
   <span class="current-page">
    4
   </span>
   <a href="榕城考古略_page5.html">
    5
   </a>
   <a href="榕城考古略_page6.html">
    6
   </a>
   <a href="榕城考古略_page7.html">
    7
   </a>
   <a href="榕城考古略_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
