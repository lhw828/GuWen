<!DOCTYPE html>
<html>
<head>
    <meta charset="UTF-8">
    <title>苗栗县志 - 第 13 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>苗栗县志 - 第 13 页/共 22 页</h1>
    <div class="content">　　卓戈文：番女所织之毡。
　　达戈纹：「淡水厅志」云：『番女所织之布，以狗毛、苎麻为线，染以茜草；错杂成文，朱殷夺目』。
　　磺案（附）
　　磺油出猫里溪头内山。油浮水面，其味臭。每日申、酉二时，方可捞取；煎炼之，为用甚广。有番割邱苟者，勾引生番杀人，犯案累累；据此溪为己有。同治三年，初贌与吴姓，每年百余圆；四年，复改贌宝顺洋行，每年千余圆，遂至互控。吴姓复纠众与宝顺互争，几酿巨案。邱苟屡拿未获。同治九年二月，差役购拿到案，一讯具伏；详请委员覆讯，就地正法。此地照旧封禁（节旧「厅志」）。
　　●苗栗县志卷六
　　古蹟考（寺观、园亭附）
　　古蹟无关轻重之条，释家有左圣贤之道；似君子之搜罗记载，无妨从略焉。虽然，古今地志有所不废。兼之胜境名区，足资游览；晨钟暮鼓，常谱讴吟：是亦雅士、词人所不能阙者也。于是，考古蹟。
　　五星墩在县治北二里许，罗列猫里溪口。旧时墩数有七，人呼七星；居水口。今尚存五墩。
　　笔架山在县治东五里许。三峰挺峙，人以形名。其山又一名尖山。
　　墨砚山由笔架山北行一里许，突起一坪，荡平方正，有小池；人亦以形势名其山。
　　火焰山在三叉河界，南临伯公坑。尖起如火焰；春时常北出浓烟，至是山辄止。
　　印斗山在苑里东南三里。遥望之，如印斗；人称为苑里界之名山。
　　仙人岛在县治西二里许。山如掌形，故名。
　　雷公崁在县治西南七里。悬崖历乱，未尝崩颓。
　　合干榕在县治西四里仙人凸上。有榕两株并生，高至五、六尺，其干相合为一。观者咸称为奇云。
　　泉水洞在吞霄堡南势湖界内。其泉或从峭壁悬流，或自地涌出合流；灌溉田园，计三十余甲。俗呼为泉水窝。
　　土地公坑在一堡界。常见坑南雨而坑北晴，坑北雨而坑南晴。
　　火穴在苗栗溪头山尖。牧童常因而炊饭。
　　天池在三叉河西南五里。天然一池颇深广，居民沟通灌田，计榖有二百余石。
　　鲤鱼潭在一堡内。多产鲤鱼；俗传旧有一头重数十筋者。
　　磺油窟在铜锣湾东十余里牛斗山下。油夹水而出，其色黄；以木瓢盛之，挹注不竭。
　　滚水在北坑东南三里许。水流中有如釜里沸腾，因以「滚水」名其地。
　　咸泉在县治东二十余里八角林界。泉从半壁涌出，可煮为盐；但味稍苦。常有青鸠百十为群，饮此水焉。
　　山顶泉在苑里东南五里。有高尖山矗起三十余丈，极际有泉，四时不涸。
　　响泉在磺油窟之山麓。从石罅涌出，时作椎凿声。
　　石井在县城内城隍庙右畔。
　　下沟井在猫里街和善寺前。
　　甘泉井一在县治南七里大平顶山脚，一在吞霄堡北势庄。味俱甘美，冬温、夏冷。
　　水井在铜锣湾双峰山下。
　　蟹目井在樟树林庄内。两井相对，约离百余步。
　　国姓井在铁砧山巅。相传郑成功屯兵大甲，以水多瘴毒，乃拔剑斫地得泉。味清洌；旁有小碣镌此三字（节「厅志」）。
　　蟾蜍石在县治东十里北河界内。有石高广，俱丈余；以形似蟾蜍得名。
　　寺观
　　善德寺在县治北门外嘉盛庄。道光二十八年，刘盛与其弟贵舍地倡建；复施田为香灯费。光绪十七年，猫里街江台兴重修。
　　和善寺在猫里街。咸丰三年，刘玉石倡建。
　　行修寺在县治东十里许大坑庄。同治九年，张进生自己建造及施祀田。
　　清修寺在县治南十三里铜锣湾街。同治七年，例贡生陈嘉乐倡建。
　　养真寺在吞霄街虎头山下。同治六年，张农佑倡建。农佑持长斋遍游乡里，收拾字纸贮积寺之廊庑间；多则与绅士协理虔送。今年八十余，其身所能到处，犹杖行收拾不倦；敬圣蹟之诚，乡人咸称焉。
　　观音寺在县治东十余里观音凸上。凸高数十丈，极际有石室一间，坐东朝西，可容数十人。昔时，有生成观音石像；就近居民，每至其处焚香祝祷。后被人窃去，别雕石成像，依原位置之。
　　园亭
　　迎风亭在县治南七里许大坪顶。光绪八年，黄南球与徐立盛同建。
　　焕藜园在县治南八里许芎蕉湾庄。刘氏别业。
　　●苗栗县志卷七
　　风俗考（番俗附）
　　风俗关乎人心，人心关乎治化；此輶轩之史，故殷殷采风而问俗也。苗地系由新竹画分，人文蔚起数十年、农商安业百余载，则风俗既蒸蒸日上矣。但大醇不无小疵，是在父母斯民者或沿而袭之、或移而易之也。至于番俗，察其嗜欲、习尚有可施之教化者，亦不得漫然忽之也！爰考风俗。
　　曰士习：士冠四民之首，士习端，然后齐民有所钦式。苗属自道光以来，人文辈起；闾阎市井竞行设塾延师，其束修较各属为尤厚。各庄生童咸结「文昌社」，冬月会课之；分别既、未冠题，越日封送各属宿学绅士评编甲乙榜之，赏赉有差。若夫敬惜字纸，不让堑城。或五六年、或七八年，士庶齐集，奉苍颉神牌祀之；护送字灰，放之大海。衣冠整肃、锣鼓喧天，极一时之大观云。
　　曰农事：教稼，然后明伦；古来力田重矣。苗土肥沃，一年二获；圳陂之利，歉少丰多。其勤树艺也，虽荆棘草莱，必锄而夷之。其筹灌溉也，虽迂回阻隔，必梘而通之。岁时祈报，里中鸠钱祭社；祭毕饮，谓之食福。有佃户焉，向田主贌田耕种，立约限年。凡田器、牛种，皆佃备。田主先收无利银两，曰「碛地」；多寡不等。每年收所供租谷，曰「小租」。向来多纳早冬；其晚冬，悉归佃户。遇旱涝，则减租有差。立约限年满，则他贌；田主以原银还之。其或荒地初垦、近溪浮复，经佃开垦或五、六年、或七、八年，田主方勘界定租。垦费系佃户自备；必须塘圳之利者，田主津贴垦费有差。近数十年以来，荒地垦辟几尽，人民生齿日繁；「碛地」、「小租」，视前数十年俱多为增益。又有复向佃支借银两者，将租抵利，曰「有利碛地」；其租增益，往往尽早冬收获不足供纳。因多分为早租、晚租；大约早冬七成、晚冬三成。若夫佃户于田中葺室曰寮，以莿竹为墙；各庄皆然。俗呼谷熟为「冬」，有早冬、有晚冬两熟曰「双」；犹言有秋也。自吞霄、大甲两堡运谷，多用牛车；猫里堡少之。
　　曰女红：虽蚕桑不事、纺绩无闻，而刺绣之工，一花、一卉精致如绘。所善者，打草粉。至衣裳鍼绽，不假外人；甚有刀尺精良，为裁缝家所不及者。贫者不为婢。或纺绵为线、或织草为席，后垄、大甲等处皆同；而席，则大甲为尤着。
　　曰工役：民雇曰工，官募曰役。苗地役少而工多。自内山多产木，而栋梁、器具、雕镂、荡磨，其工日精，而价实倍之。外此，肩挑、背负，计日百钱，率趑趄不应。盖工各有主；初既召之，后欲更换，每轇轕焉。其杂脚，由渡头起货，一挑往返，各议定价。别有游手无赖，闲散街衢，曰「罗汉脚」；亦有为人佣雇者。
　　曰商贾：估客辏集，以苗为台中第一。货之大者，莫如油、米，次麻、豆，次糖、菁、茶叶；至樟栳、茄藤、薯榔、通草、藤、苎之属，内山又多出焉。商人择地所宜，雇船装贩；近则福州、漳、泉、厦门，远则宁波、上海、乍浦、天津以及广东，凡港路可通，争相贸易。所售之值，或易他货而还。帐目，则每月十日一收。有郊户焉，或贌船、或自置船，赴福州、江、浙者，曰北郊；赴泉州者，曰泉郊，亦称顶郊；赴厦门者，曰厦郊：统称为三郊。共设鑪主，有总、有分，按年轮流以办郊事。其船往天津、锦州、盖州，又曰大北；上海、宁波，曰小北。船中有名「出海」者，司帐及收揽货物；复有「押载」，所以监视「出海」也。至所谓「青」者，乃未熟先粜、未收先售也；有粟青、有油青、有糖青。于新谷未熟、新油新糖未收时给银先定价值，俟熟收而还之。菁靛，则先给佃银令种，一年两收。苎则四季收之，曰「头水」、「二水」、「三水」、「四水」。其米船，遇岁歉防饥，有禁港焉；或官禁、或商自禁，既禁则米不得他贩。有传帮焉，乃商自传；视船先后到，限以若干日满以次出口也。
　　谨按：苗地银番，向来专用佛番；轻与各种不用，故不须设秤。惟大甲近彰化地界，有用鹰番及各色轻银。渐至苑里、吞霄，亦用以七钱为准。若猫里及后垄、铜锣湾等处，仍不失前规。迨设苗县以后，通行七兑银；大小铺户俱设秤，银番始杂出其类。最可恶者，间有贪民引藏外来奸民造作假洋，流毒市井；申禁不可不先、驱除不可不严也。
　　曰饮食：苗俗俭朴，爱惜物力；力田既多，斯饿殍少矣。日用多三餐，以日出、日入为度。酒则蒸米、拌曲自酿之，其色红而味浓。有粉团焉，俗呼曰「龟」；遇庆吊事，例相分馈。茶味薄，不如武夷，与福宁埒；然茶树有数十年不萎者。其地方复别，槟榔最甚；嗜者齿尽黑，谓可辟瘴。每诣人，多献之为敬；遇小诟谇，一盘呼来，彼此释憾矣（节「厅志」）。
　　曰衣服：苗俗，蚕桑未兴，其丝罗皆取之江、浙、粤，洋布则转贩而来，余布多购于同安。所自染者有曰「毛乌」者，色胜内地，澣之不退。女子喜着红衣。男着短衣，每过膝不及胫；制襟多直下者，曰「苏裾」；夏衣之领多上圆而下尖，半露其胸，曰「瓜子领」，不论颈之肥瘦也。爱施兜肚，下垂方布，有花纹，以护下体。
　　曰岁时：风土既纪，月令亦在所必书；亦王政之一端也。苗俗，值正月元旦，早起焚香、衣冠、祀祖、谒神，向吉方出；拜亲长师友曰「贺正」。四日，备牲醴、焚纸马，曰「接神」。九日，相传为玉皇诞。自元旦至上元设席款客，曰「设春酒」，互相酬答。十五日上元节，张灯、演剧、放烟火。二月二日，农工商贾皆祀福神，曰「头牙」。三月三日暨清明日，士女持纸钱、备牲醴以祭先茔，曰「扫墓」；或结伴郊游，犹古之踏青也。二十有三日为天后诞，鸠赀演剧。有积款为妈祖会者，设值年头家、炉主轮掌之。五月五日，悬蒲艾、柳枝，黄纸朱书贴之，曰「午时联」；釆苦草浴儿和雄黄酒饮以辟邪。先期以竹叶裹糯米，曰「粽」；投遗所亲，曰「送节」。家制绣囊，实以香屑，令儿女佩之。七月七日，士子以魁星是日生，剧饮曰魁星会。十五日曰中元。市中俗传七月〔初一日为开地狱、三十日为闭地狱〕，延僧登坛施食，以祭无祀之魂；寺庙亦各建醮两、三日不等。惟先一夜燃放水灯，各结小灯编姓为队，弦歌喧腾，烛光如昼，陈设相耀；演剧殆无虚夕。例集一所，牲醴馔具积如山陵。以富铺轮董其事，名曰「三坛四调」。凡一月之间，居民竞祭无祀之魂，月尽乃止。八月中秋节，则月饼相遗；各演剧以祀福神。冬至日，则作米丸祀先。十二月十六日，郊户以牲醴祀福神，曰「尾牙」。二十有四日，备酒、果、纸马祀神；前一、二日，扫舍宇。二十有五日，斋戒焚香，曰「天神降」。除夕，煮芥菜一盂置几上，曰「隔年菜」；饭一碗，插以红草花置案头，曰「过年饭」；蒸糕，曰「年糕」。是夕，张灯、祀事、饮酒、放爆竹，曰「辞年」。先期，以物相馈，曰「送年」。
　　曰气候：台处闽东南隅，地势最下，极暑少寒；花卉常开，木叶少落，瓜蒲蔬茹虽穷冬亦秀：盖与内地悬殊也。然苗处近北，其气候略同彰化而异于南路。彰南每多春旱、秋潦；苗则春多阴雨，闻雷即■〈雨上脉下〉霂连旬；偶有晴霁，顷刻复雨。俗谓未惊蛰先闻雷，当阴雨四十九天；占之屡验。五、六月间，盛暑郁积，东南云蒸，雷声震厉，滂沱立至，谓之「西北雨」；盖以东西风一送，雨仍归西北也。此雨不久便晴，多连发三午。八、九月，复雨少风多，其威愈烈；扫叶卷箨、尘沙蔽天，常经旬不止。此苗地风雨与南路不同也。苗地天气略同淡水。彰南三月辄着轻纱，苗则二、三月间乍寒乍燠，不离薄裘；否则，成疾。谚云：『未食端午粽，破裘不肯放』；良然。九月，北风发，渐冷；十一、二月，风愈甚，则寒愈烈。间有不甚寒者，是必风过后夜有陨霜，见晛即消，虽寒尚不透体。谚云：『三日风、三日霜，三日大日光』；盖其寒在风也。此苗地寒暑又与南路不同也。至若播种，彰化在立春前，四月新谷既成；苗则在清明前后，新谷成于六月。惟早稻，间有五月成者。地势既殊，天气亦因之而异耳。
　　曰占验：综台郡言之，于苗亦弗可略。凡海上无时无云，但有云脚可见，必不雨。有脚者，如画家横染一笔为水石之界；无脚者，如画远山，但见山头、不见所止。凡日色被体如灼，三日内必雨。凡日出时有云蔽之、辰刻后云渐散，必大晴。日初出即开朗，是日必不晴；久晴则不拘。凡日落时，西方有云气横亘天上或作数十缕各不相属，日从云隙度过，是谓「日穿经纬」；来日大晴。或云色一片相连、其中但有一、二点空窦得献红色者，是谓「金乌点睛」；亦主晴。又日落时，西方云色黯淡、一片如墨、全无罅隙、又不见脚者，主来日雨；若云色浓厚，当夜雨。又日落时，西北方云起如层峦重叠数千层、各各矗起，主大风雨；山崩水溢之征也，应在七日内。处近山及江水浒涯，宜防之。凡昧爽时雨，俗呼「开门雨」；是日主晴。凡初雨如雾，虽沉晦，至午必晴。凡久雨后暂辍，犹见细雨如雾，纵令开朗，旋即雨至；谚云：『雨前蒙蒙终不雨，雨后蒙蒙终不晴』。又久雨夜忽开雾，星月朗洁，主来日大雨。若近暮经见红光、然后见月，则晴。又久雨后近暮遍天红色，来日必晴；谚云：『火烧薄暮天』。凡虹霓朝见西方，辰、巳必雨；申、酉见东方，必晴。又断虹两头不连者，俗呼「破篷」；虽见东方，来日仍风雨。亦名半帆；主台。凡海吼，俗叫「海叫」。小吼如催花羯鼓，点点作撒豆声，乍远乍近、若断若连；大吼如万马奔驰，钲鼓响震，风雨旋至。若冬月吼，常不雨，多主风。凡内山终岁不离云，或幂于顶、或横于腰；侵晨望之如洗，须臾云合。若日中云收、峰峦可数，必不日而雨。凡夏、秋红日当空、片云乍起，倾盆立至；一日之内，阴晴屡变。凡诸山烟霭苍茫，若山光透露，便为风雨之征。又饥鸢高唳、海鸟惊飞，踰日必风。春日晚观西、冬日晚观东，有黑云起，主雨；谚云：『冬山头、春海口』。凡久雨地微动，翌日晴；久晴而震，翌日雨。凡白日当天，忽雨忽止，曰「雨白」，主台；即至。但夏天闻雷，则台不起；秋天即雷，而台风亦至；谚云：『夏来一雷止九台，秋来一雷起九台』是也。
　　曰杂俗：苗地遇四时神诞，赛愿生辰，搬演杂剧，耗财无既。又信鬼、尚巫，蛮貊之习犹存：有曰「菜堂」，吃斋拜佛，男女杂居。有为「客师」，遇病禳祷，曰「进钱补运」；金鼓喧腾，昼夜不已。有为乩童，扶辇跳跃，妄示方药；手持刀剑，披发剖额，以示神灵。有为「红姨」，托名女佛，采人隐事。类皆乘间取利，信之者牢不可破。又间有符咒杀人者：或幻术而恣淫、或刼财而陨命，以符灰杂于烟茗、槟榔间食之，罔迷弗觉，颠倒至死。有心人，莫不为之太息而痛恨也。
　　番俗
　　其居处也：先竖木为墙，用草结盖；稍卑隘，合家一室。惟娶妇、赘婿则别居之。至社近汉人街庄者，其营屋高广雅致，无异汉人。
　　其饮食也；少播粳稻，多种黍、芝麻。每饭黍。又以黍蒸熟置罂缶中，俟发变，晒干舂为麴拌之，复藏数日投以水，再蒸其液为酒。以鱼虾为鲑、鹿麂为脯，皆腌之；余物鲜食。淡北不事耕作，米粟甚少；日三餐俱薯芋。余则捕鱼虾、鹿麂，采紫菜、通草、水藤交易为日用输饷。亦用黍嚼碎为酒。南北均不艺圃，无葱韭生菜之属。鸡最繁，客至杀以代蔬。俗尚冬瓜，官长来，抱瓜以献，佐以粉粢；鸡则以犒从者。鸟兽之肉，燔炙带血而食。麋鹿刺其喉，血至尽，乃剥其皮；腹草将化者绿如苔，置盐少许即食之。
　　其衣饰也：剪发至额，戴竹节帽。竹取其里白反而用之，高寸许；缠以红丝，缚以乌丝。以白螺壳为方块，可寸许，名曰「蛤达」；围于顶。又用玛瑙珠串束于手。其善走者曰「雄麻达」；编五色篾束腹至胸，以便奔驰。穿耳每实以竹圈，圈渐舒则耳渐大，垂至肩，乃实以木板或嵌以螺钱；娶妇则去其束箍、摘其耳实。衣曰「几辘」，长至腰；以布及「达戈纹」为之。下体围布二幅，曰「遮阴」。间有衣鹿皮者。会饮，土官多用优衣蟒服皂靴、汉人绒帽。番妇衣「几辘」、围「遮阴」；耳穿五孔，饰以米珠，曰「鹤老卜」；颈挂玛瑙珠，曰「玺忽因耶那」；数十人连手、顿足歌唱为舞。淡北番妇，头无粧饰；以乌布五尺蒙之，曰「老锅」；项上挂玛瑙珠、螺钱、草珠，曰「真好赞」；耳钻八、九孔，带汉人耳环。每年更新衣，曰「换年」；会众饮酒。
　　其婚嫁也：嫁娶，曰「谙猫麻哈呢」。娶妇先以海蛤数升为聘，间有用生鹿肉为定。蛤大如牳指，壳有青文，生海边石壁间；尽日采取不过数升，甚珍之。又嫁娶时，用海蛤一撘记（撘记者，用竹篾编成；大口小腰，高尺余，可容数斗），又杀牛饮酒，欢会竟日。父母视所娶之妇孝否，或一二年、三五年分居；无一世同居。一女则赘婿，一男则娶妇。男多者，听人招赘；惟幼男则娶妇终养。女多者，听人聘娶；惟幼女则招赘为嗣。夫妇服，必逾年而后。嫁娶后不和或因奸，则离。夫未娶、妇不敢先嫁，嫁则罚妇及后夫并妇之父母各玛瑙珠一串或牛一只以归；后夫不受罚，则纠集亲众负弓矢、持镖刀至后夫之家，拆毁房屋仓囷，土官、通事不能禁止。私通亦然；强者将其妇及奸夫立杀死。或与麻达通，祗罚妇酒一瓮，麻达不问；女与麻达通，亦不问。其凡娶妇或招赘，届期约诸亲宰割牛豕，以黍为粿如婴儿状。夫妇相娶，白首不易。妇与人私，则将奸夫父母房屋拆毁，倍罚珠粒分社番，以示家教不严；未嫁娶者不禁。
　　其丧祭也：内山番死，男女老幼皆裸体，用鹿皮包裹；亲属四人舁至山上，用鹿皮展铺如席，以平生衣服覆之，用土掩埋。服尚曰。既葬，家人及舁丧者三日不出户，不舂、不歌，所亲供给饭食；一月后，赴园耕种。通社亦三日不赴园，以社有不吉事也。凡居丧，父母兄弟半月、夫妇一月，一月后，妇不带耳珠、着敝服；他适，方如常。若番与居民杂处者，其治父母丧，衣服、衾、棺木均如汉人；间有能终三年之丧者。
　　其器用也：耕种诸器，均如汉人；食器，亦有铁铛、瓷碗。
　　统观民、番风俗，衣食、器用与同治年间不甚相远。惟顽梗之习日除、礼乐之风日振，则有加焉。兹就「厅志」所载略为损益之，皆足见其大概也。若内山未经归化之生番，与熟番迥异；访问难周，惟择「厅志」所援引者附录如左：
　　郑成功时，上淡水通事李沧愿取金自效，希受一职；伪监纪陈福偕行，率宣毅镇兵并附近土着。未至卑南觅社，土番伏莽以待曰：『吾侪以此为活；唐人来取，必决死战』！福不敢进。同至半途，遇彼地土番泛舟别贩；福率兵攻之，获金二百余。并系其魁，令引路；刀锯临之，终不从。按出金，乃台湾山后；其地土番皆傀儡种类，未入声教，人迹稀到。自上淡水乘蟒甲从西徂东、返而自北而南；溯溪而进，匝月方到。其出金之水，流从山后之东海，与此溪无异。其地山枯水冷，巉岩拔峭，泄水下溪；直至返流之处，聚有金沙。土番善泅者，从水底取之，如小豆粒钜细；藏之竹簏或秘之甊瓿，间出交易。人虽能到，不服水土；生还者无几（「海上事略」）。
　　哆罗满产金，淘沙出之，与瓜子金相似。番人熔成条，藏巨甓中；客至，每开甓自炫；然不知所用。近岁，始有携至鸡笼、淡水易布者（「番境补遗」）。
　　斗尾龙岸番，皆伟岸多力；文身，而状同魔鬼。出则焚掠杀人。土番闻其出，皆呼哭走避。阿兰番，近斗尾龙岸，状貌相似。鸡距番，足趾楂■〈木丫〉如鸡距。性善缘木，树上往来跳踯，捷同猴狖；食息皆在树间，非种植不下平地。其巢，与鸡笼山相近。常深夜独出，至海滨取水。遇土番，往往窃其首去；土番亦追杀不遗余力。盖其足趾楂■〈木丫〉，不利平地，多为土番追及；既登树，则穿枝、度棘不可复制矣（「番境补遗」）。
　　沿山一带，有学习番语、贸易番地者，曰「番割」；贩铁锅、盐、布诸货，入市易鹿茸、鹿筋、鹿脯、鹿角出售，其利倍蓰。生番引重，以女妻之。番不知书，结绳计数；日久失帐，即思杀之。番割惧，嫁其祸于近庄民，指为实某所欠；引出恣杀，取其头颅去，即解结勿索。汉人或占垦其地，议年供谷若干；负约，亦出杀之。番嗜酒；汉人或与为仇，嘱通番割引醉番出而杀人。番不出痘；偶出痘，热狂；亦出而杀人。其假粧生番，披发涂面、入夜仇杀、截头颅而去者尚少（「噶玛兰厅志」）。
　　生番杀人，台中常事。此辈虽有人形、全无人理，穿林飞菁如鸟兽猿猴。抚之不能、剿之不忍，则亦末如之何矣。惟有于出入要隘必经之途，游巡设伏，大张炮火，虚示军威，使彼畏惧而不敢出耳。然此皆由于地广人稀、不辟不聚之故，不尽由侵扰而然。盖生番所行之处，必林木丛茂、荆榛芜秽可以藏身；遇田园平埔，则缩首而退，不敢过。其杀人，割截首级，烹剥去皮肉，饰髑髅以金，夸耀其众；众遂推为雄长。野性固然，设法防闲或可稍为敛戢，究未有长策也！然则将何以治之？曰：以杀止杀、以番和番，征之使畏、抚之使顺；辟其土而聚我民焉，害将自息。久之，生番化熟；又久之，为户口贡赋之区矣（「东征集」）。
　　归化土番，散处村落；或数十家为一社、或百十家为一社。社各有通事，可听指使。惟性好勇尚力，所习强弩、铁镖、短刀，别无长刃、利戟、藤牌、鸟枪之具。或以邻社相恶，称兵率众，群然哄斗而已，固未尝有步伐止齐之规也。总而论之，不论生、熟各番，其战争长于埋伏掩袭之谋，利于巉岩草树之区、便于风雨暝晦之候；若驱之于平埔旷野，则其技立穷。且可以制其死命者有二：其地依山，并无产盐；断绝其盐，彼将摇尾求食矣：一也。春、夏之际，其地雨多而露浓，故一望蓊翳；至隆冬之日，则一炬可尽，彼将各鸟兽散矣：二也。夫生之、杀之，其权在我；土番岂能为患乎？若利其有而资之以盐，任番割剥克而不之禁，令雕题凿齿之伦铤而走险，乃复不察地势、审利害，苟且动众，而曰「土番能战也」，岂不谬哉！大凡土番虽号殊悍，而颇近信；倘招之以义、抚之以恩，明赏罚、善驾驭以导之，吾见耕者猎者安于社、敬事赴公者服于途，其风可近古也（节「理台末议」）。
　　后垄社思子歌
　　曳底高毛白（怪鸟飞去），■〈口夭〉目■〈口夭〉甘宰我描仑（飞倦了宿在树上）。末力希吕■〈口夭〉（见景心闷），毛嗄■〈口夭〉嗼幽耶林唠（想起我儿子）；目歇吠越耶（回家去看），仔者么饮吕■〈口夭〉（请诸亲饮酒释闷）。
　　苗栗各社祭祀歌
　　迟晚目居留什（虔请祖公）、迟晚眉（虔请祖母），街乃密乃浓（尔来请尔酒）、街乃密乃司买单闷（尔来请尔饭共菜）；打梢打梢■〈口迦〉朴萨噜塞嗼（庇佑年年好禾稼），朴迦萨噜朱马喈嚼喈（自东自西好收成），麻查吱斯麻老麻萨拉（捕鹿亦速擒获）！
　　●苗栗县志卷八
　　祥异考（人瑞、兵燹附）
　　史家志五行以验禨祥，地志则第纪其事。虽大小、广狭有体例不同，而寓劝惩之意无不同也。台地与内地有别者，地震最多；苗地与台属各县有差者，兵燹较少。官斯士者，惩前毖后，乌可不慎审也！考祥异。
　　康熙四十有四年冬，饥。
　　四十有六年冬，饥。
　　四十有九年冬，饥。
　　五十年秋九月，地震。
　　五十有四年秋九月，大风，地震。
　　五十有六年冬，饥。
　　五十有九年冬十月，地大震。
　　六十年春三月，大雨如注。
　　雍正三年秋七月，大风。
　　八年秋八月，地震。
　　乾隆九年冬十二月，白沙墩雷击巨鱼死。鱼豕首，目生颔下，口阔、腹宽；尾如虾，长三丈许；黑色。牛声，随潮而来，若隐雷然。凡二十二尾排列，背流黄水。肉羶难食，油可熬灯。居民谓海翁鱼。
　　十有五年秋八月，大风。
　　十有九年夏四月，地震。
　　二十有四年秋八月，大水。
　　五十有一年秋，星陨。斗大，有火光；其声如雷。
　　五十有三年春二月，大雨雪，饥。斗米千钱。
　　六十年秋七月，大水。
　　嘉庆十有五年冬十一月，地震。
　　二十年秋九月，地震。倾损民居。复小震，匝月止。冬十二月，雨雪，冰坚寸余。
　　二十有五年夏，大旱。秋疫。
　　道光元年夏六月，大风，早禾损。
　　二年秋七月，大水。
</div>
    <div class="pagination">
<a href="苗栗县志_page12.html">上一页</a><span>...</span><a href="苗栗县志_page8.html">8</a><a href="苗栗县志_page9.html">9</a><a href="苗栗县志_page10.html">10</a><a href="苗栗县志_page11.html">11</a><a href="苗栗县志_page12.html">12</a><span class="current-page">13</span><a href="苗栗县志_page14.html">14</a><a href="苗栗县志_page15.html">15</a><a href="苗栗县志_page16.html">16</a><a href="苗栗县志_page17.html">17</a><a href="苗栗县志_page18.html">18</a><span>...</span><a href="苗栗县志_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
