<!DOCTYPE html>
<html>
<head>
    <meta charset="UTF-8">
    <title>福建通志 - 第 88 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 88 页/共 239 页</h1>
    <div class="content">　　王显谟【字裕如慈谿人隷籍天津由拔贡授河南归徳理刑谳防精明陞福建漳州府同知顺治九年郑寇窃发督臣以显谟威望素着率军御之与贼鬭力尽赴水死事　闻赠福建按察司副使　赐祭葬子元翰以廕授武清县丞】
　　欧阳明宪【字章卿宿州人贡生顺治十年知诏安时军兴旁午郡议増筑八旗营房解运防饷明宪每事为民折减甲辰岁荒邻境饶平闭籴明宪力请开禁继之以泣得米数千石军民赖焉先是环沙寇猖獗明宪移檄饶镇合兵捣之冦酋授首邑多窃盗潜通诸寇者尽置之法自是盗失内应余党以平守将刘进忠据潮州以叛会方用兵度不可与抗乃厚结其父以制之进忠亦稍戢其济变之才此又筑县城葺　文庙考课诸生兵火中仍闻弦诵诏人立碑铭徳至今称贤令者必曰犹见欧阳也】
　　陈洪图【字白书晋江人顺治十年以举人署诏安教谕忠信力学所论率本濓洛关闽诸生春秋丁祀捐俸备物时防海兵兴督劝城工安军措饷洪圗多所賛益子迁鹤进士官翰林】
　　蒋鈖【会稽人随父任江西中顺治丁酉科武举授腾骧卫千总陞福建海澄镇中营守备会耿郑二逆之变阵亡　赠都司佥书赐祭葬廕一子之济】
　　吴执中【字匪公山隂人正红旗籍贡生顺治十二年以佥事分守漳南时漳初附　大兵云集而飞挽不至海寇逼郡民多遁去执中握算持筹还定安集师无饥焉滨海民许茂等首鼠两端提督马得功将尽屠之执中曰小民逼于冦患各自保其身家耳抚之皆吾民也且海澄厦门犹将谕其来降况近郊赤子乎得功大悟诸陷贼者闻之接踵未几海澄纳欵以功陞山西副使祀名宦子兴祚巡抚福建有父风而平海之功尤伟云】
　　钱光泰【顺天人顺治十二年知漳州时郡城燬民皆野处光泰集流亡措兵饷日无宁晷漳平道多依山尝有虎患避虎者复病涉光泰经其地为捐金建桥焚林驱兽民称曰驯暴桥】
　　王玉□【字楚珩仁和人武乡试第一顺治壬辰武会试复第一殿试第一甲第一名授福建都督佥事时海寇屯漳攻泉州兴化属邑惠安同安告失而漳之南靖长泰漳浦诏安四县先陷于贼玉□复惠安同安解泉州围随从提督恢复漳城并四县玉□以诸邑沦陷势不得已且漳城兵燹之余倾废已尽请免诸邑罪民以筑城海寇突陷闽安镇直逼省城巡抚宜永贵命玉□偕抚标分头堵御带兵不满三百出竒苦战用大炮打开贼木城于西城龙腰斩夺云梯生擒贼首杨炯韩泰等贼遁去而城获全陞陜西延绥定边都督同知后调天津卫总兵致仕家居三十年年九十卒】
　　洪明钟【字万贞休宁人壬午举人顺治十五年知海澄时澄帅张甚暴卒日索饷而哗明钟曰饷非缓也吾将按籍而给如虚卒倒马则柰何帅为少戢寇盗不敢犯曰洪公惠人也竟以军兴积劳而卒邑人如丧父母与前令甘体垣同祀】
　　王三荐【湖广人康熙二年以进士授漳司理性寛厚不事击防臬司责以举劾三荐曰民困于下官疲于上推官不忍为察察之行防卒于官士民惜之】
　　陈啓泰【字大来镶红旗贡生康熙三年任巡海道击暴扶良奸宄屏息甲寅耿逆变起伪檄南下啓泰密与海澄公黄梧谋拒守之防会梧病泰知事不可支阅五日语其妻刘氏及女皆自缢妾婢二十余口先后继之尸纵横枕藉啓泰次其尊卑从容引僚属入视皆相顾失色汗下莫敢出声啓泰慨然曰儿女子好义过于我公等勉之乃朝服望北再拜系帛以死事闻　赠资政大夫工部右侍郎谥忠毅廕其子汝器】
　　白拱薇【沔阳人顺治壬辰进士康熙六年知南靖邑值水患诸村落多漂没漫漶及学宫县治拱悉心弭患増葺赈济皆出已橐卒成西河坝之功时征役繁重民辄以田贱售豪弁而粮仍旧主或鬻男女以偿拱薇为除旧户就田输赋择豪弁之桀黠者首折辱之徭赋始均康熙五十二年祀名宦】
　　黄道【淮安海州人镶红旗廕生康熙七年知诏安邑滨海依山俗多顽梗道至任即修建申明旌善二亭鼓厉其民并设义学择师训谕又以粤潮接壤奸宄易滋多方设法以抚辑之民为卖刀买犊各安本业歳旱祷雨立应防悍狱片词折服时称神明康熙十一年迁临江府同知】
　　赵象干【山西高平人康熙八年以举人知长泰首厘奸胥匿赋之弊除飞诡米数百石逋累以清会有大役郡奉宪檄立取民夫二千迟以军法从事専差督促象干不应差促之迫象干捧檄哭曰弹丸泰邑安得立办二千夫乎乃拉郡差赴东津同死百姓号呼赴援当事闻之为罢役又尝修紫阳祠设义学严月课歌以兴以疽发背卒士民建祠于紫阳祠右祀之】
　　黄芳度【平和人袭爵海澄公康熙十三年逆耿伪郑变乱芳度宻条机宜七疏俱为关吏所阻后以蜡丸得达自明忍死图存谋间耿郑二贼事状　密防褒奬乃倾家募兵为缮守计明年伪郑悉众围漳城芳度使兄黄芳泰黄赖突围入粤求援调遣将士分守四门屡出竒兵斩获无数既而外援未至贼众益聚芳度谓家人曰脱有不利当举火自焚无为贼辱于是积火药室中示将士以必死凡六阅月叛将吴淑等密降贼乗芳度登城巡北门乃开东门延贼入趣夺公府芳度入开元寺仰天哭拜曰叛将负臣臣谨以死报国遂投井死贼出尸脔解之妻李氏亦自缢将士皆骂贼不屈无一降者事闻得　防追封王爵谥忠勇　谕祭二坛李氏　封王夫人遣官葢造坟院牌坊世袭公爵同时殉难者黄枢黄芳名母汪氏妻李氏黄芳声及其弟芳祐母赵氏禆将蔡隆朱武陈张琼陈猷戴璘黄香吴友俱奉　诏赠防廕子有差】
　　黄翼【平和人海澄公标左镇都督佥事康熙十四年守漳海寇陷城血战被执不屈死子廷珏胞兄端侄明扬侄孙啓周暨女子婢妾四十八口同时殉难十六年　大师克复漳州　予褒赠遣官致祭　赐葬金三百两廕长子衞千总】
　　杨定国【山东人漳州守备康熙十四年海寇陷漳逼降不从支解之事闻　诏予赠防】
　　吴延贵【字子良奉天廕生康熙十六年任漳州同知十八年擢知本府时兵马云屯日需粮糗延贵首请制府设立站运以给民食复出已橐安集难民先是海道陈啓泰殉难子汝器陷贼中延贵不惜重赀购归以军功加一品顶带陞本省运使】
　　傅基【金华人漳州城守游击分防长泰县康熙十七年海寇围县城基婴城固守援絶城陷被执不屈死之事闻　诏优防廕一子】
　　魏明徳【镶蓝旗排牙拉康熙十六年知龙溪旋调军前十八年再任性寛简遇事敢为时军需夫役顷刻难稽明徳按籍均应豪右无所瞻徇军士占民房者请诸大帅立责退还士民赖之惜两任县事皆不及期其施为未竟云】
　　张翼鹏【镶白旗笔帖式康熙十七年任巡海佥事当逆藩变后闽疆新复兵民杂处翼鹏请命督抚协理定防会同郡县运济粮糈复请给兵房亲为调度安置民得安堵汀属永定全邑陷贼男妇离散翼鹏力为安集复难民五千余家而龙岩民苦转输谋且为变翼鹏单骑晓谕反侧立消公余与诸生考课经义风气日上迁广东分巡副使】
　　蒋龙光【宜兴人顺治乙未进士康熙十九年任巡海佥事值海寇沸腾龙光设法固御令井里自守官兵驻集米价骤昂乃请总制姚啓圣檄江西运米协济兵民交赖之啓圣平定金门厦门十七岛龙光抚绥难民使复故业请弛海禁资民采捕徃来驾驶楼船于定海间操练水师规取台湾之计多所区画寻迁浙江防议兵民请留不可勒石于福州南台以志遗爱】
　　陈汝咸【字莘学鄞县人康熙辛未进士三十五年以庶吉士出知漳浦邑赋役不均汝咸设法厘定奸胥巨猾侧目也而衰户徳之设义学四门朔朢日防讲五经性理纲日诸书新　大成殿建铜山南溟书院云霄朱文公祠丁亥六月大水暴至病中闻报急披裘倚杖登南城募船结篾分拯溺者全活以千数在浦十三年如一日改调南靖民环拥不得行夜半单骑为逻者服啓北门而去旋行取刑部主事陞大理少卿】
　　阿琳【字玉山镶蓝旗廕生康熙四十年以副使任巡海汀漳道严重有威漳俗苦奸豪或恃强族或充练总约正或为乡长种种借名并兼琳曰此亦所谓狼当道也吾治之乃择其尤黠者置之法次者榜其过恶于门使之愧悔奸豪敛戢寻陞贵州按察使累官太仆寺卿卒之日民思其泽康熙六十一年祀名宦】
　　毛殿飏【字石亭博罗人康熙甲戌进士四十年知诏安时豪强恣横盗贼公行殿飏一绳以法四境肃然聴狱令自投审至则立判善催科不事鞭朴宿逋一清有部使者至吏白当盛供帐殿飏曰吾闻部使者甚贤骚动只获罪耳无为也除馆舍戒仆夫以待足矣寻调诸罗以劳卒诏安人至今思之】













　　福建通志卷三十
<史部,地理类,都会郡县之属,福建通志>
　　钦定四库全书
　　福建通志卷三十一
　　名宦【三】
　　延平府
　　晋
　　廖文明【字世辉倜傥不羣多膂力从刘裕讨贼授北镇右副将军】
　　唐
　　曹朋【字仲益固始人中和中以汀州司録摄沙县干符初与崇安镇将邓光布协谋徙县治于沙坡子孙遂附籍沙邑后光布以御黄巢中流矢死】
　　廖汾【字元清有膂力多谋畧授九江团练使讨黄林儿贼有功拜金吾卫大将军】
　　五代
　　陈诲【建安人为南唐制置使判延平镇闻周师入淮南遣子徳诚率师赴难拜和州刺史】
　　郭显忠【固始人仕闽为镛州刺史政尚清简以徳化民凡丧不能举者捐俸赙之岁歉尝发廪以赈卒民祠之】
　　董枢【元氏人为周殿中侍御史剑州判官时李师之党攻剑州枢引兵击败之招降数百人宋干徳初迁主客员外郎判御史台】
　　宋
　　刘滋【崇安人天圣中知南剑州剑溪上流黯淡滩湍猛多覆舟滋于旁凿港以杀其势自是舟行无患详建宁人物】
　　宋咸【建安人庆厯初知尤溪县剖决无滞事重建学庙以教育诸生多士翕从详建宁人物】葛宫【字公雅江隂人皇祐间知南剑州时延溪山多产铜鑛吏挟奸罔利岁课不登宫一变法岁羡余六百万三司使上于朝论赏宫曰天地所产吾可盗之以为功乎卒不受】
　　上官基【字子固光泽人嘉祐二年进士知将乐县时寇吴恂起基鸠集民兵募邑人廖恩廖伦兄弟殱之邑頼以全】
　　黎靖德【永嘉人嘉祐间沙县主簿清谨自持善理冗剧博学能文词】
　　林深之【莆田人熙宁间为南剑州録事叅军时侍御张汝贤亷访闽部出按剑州及建安讼牒堆积闻深之才悉委之乃一一条具莫不孚允】
　　王汝舟【元祐间知南剑州亷明无阿曲兴学造士赈恤孤寡有治声】
　　萧伯仪【元祐间知南剑州民来讼者晓以义理各自屏息僚属有过则反覆善谕之俾得自新】王廷彦【字英臣庐陵人元祐间知尤溪县县人王象为郡都吏不输官税呼至示以断案杖之监司有疑狱悉委决漕使陈宗过境不入留诗拏洋驿云畬田髙下趋春耕野水涓涓照眼明孰道深山最深处人人解说长官清】
　　俞伟【字仲寛四明人元祐初知顺昌县邑人生子多不举乃作戒杀子文召父老为人所信服者列坐庑下为置醴亲酌而侑之出其文使归劝乡人无得杀岁活千计所举子多以俞为小字者尝被差他郡还邑有小儿数百迎于郊转运判官曹辅上其事朝廷嘉之就改一官仍令再任复为立法推行一路在任两考木生连枝禾茎十二穗民歌颂焉】
　　张溥【字道济开封人绍圣间知尤溪县通达吏事善剖决公余惟亲书史尝作孝敬慈爱谦逊忠信勤俭五善文以谕俗】
　　上官恢【字闳中邵武人崇宁中进士知南剑州政尚寛和有时名】
　　许安仁【字仲山少从苏轼学诗有声政和间授顺昌县尉甚得士民心】
　　李纲【字伯纪邵武人宣和间累疏忤防谪监沙县税居兴国寺名曰寓轩不以迁谪为意吟咏自若详见邵武人物】
　　谢如意【邵武人政和进士宣和间南剑州司録叅军时福州兵叛杀其帅拥众数千道过南剑如意以太守林遹命往治其渠魁二十余人斩之众帖然】
　　朱松【字乔年婺源人文公熹之父也先为政和尉丁父艰服除改尉尤溪筑一室聚书其中自知卞急害道名斋曰韦建炎四年九月十五日生文公于县之郑氏馆舍后累官至吏部员外郎兼史馆校勘卒累赠通政大夫谥献靖明嘉靖九年崇祀啓圣祠】
　　许抗【南城人宣和中沙县尉时草寇彭孙啸集亡命阻山为固抗挺身入贼垒说而降之】
　　吴逵【字公路崇安人宣和间进士知顺昌县以御寇功通判南剑州时三溪有九滩最险逵白其事于部庀工开凿平之】
　　张觷【字柔直怀安人举进士建炎初摄南剑州事郡卒丘虞等为变捕杀之后守本州防建寇范汝为遣叶彻来寇觷率州兵分数队更迭决战彻中矢死其二子复来乃与统制官任士安夹攻大破之城頼以全民立庙祀焉详见福州人物】
　　刘正【字道醇侯官人建炎间知尤溪县亷明不阿绍兴初建剑寇起训练民兵纪律肃然奸民林悌郑郁等欲为乱执而戮之民頼以安】
　　傅汶【仙游人初尉清流以捕盗功改知将乐县时朝廷为军兴鬻僧牒而责之县他邑视产均敷汶独遣吏赍往三山减直而售官出余直以足数不劳而办】
　　刘子翼【崇安人绍兴间知南剑州政尚清简摘发如神时州学兵燬乃卜西偏以龙津馆贡院基改营焉功成而民不劳详建宁人物】
　　曹枢【绍兴间知南剑州有善政修学宫増置学田以赡士】
　　李文渊【绍兴间知南剑州治尚简易民有讼者晓以大义使归自思狱无滞囚】
　　朱倬【字汉章闽县人绍兴间通判南剑州时建寇阿魏拥众数千倬悬重赏募兵擒获之境内底平】陈师孟【绍兴间敎授南剑州尝曰官以敎名不敎则负名也敎不本身犹不敎也励行帅士郡称贤师】丘之立【字斯行建阳人绍兴初知顺昌县时邑遭寇乱民多困惫之立力抚之尤加意农桑田荒者给种与牛且寛其租限讼息刑简】
　　谢濬【邵武人绍兴间以通直郎知沙县敏防有吏才扶善抑强凡政有不便者辄易之尝捐俸剏平津桥】张敦颐【绍兴间教授南剑州性不妄言笑读书务明义理时学田窜入僧寺力请当路复之】严有翼【绍兴间南剑州教授理学精邃尝讲授生徒听者戸外屦满】
　　彭亿【字宋延福州人绍兴间知尤溪县时邻封盗起募精兵固守贼不敢犯又徙建学宫县治置学田焉】赵公岘【字唐卿绍兴间知顺昌县有惠声岁歉发赈民有停柩者谕之葬贫不能举为助其费】万锷【字叔康饶州人绍兴间知沙县粤寇犯境锷率巡检吴铸县尉陈以忠领乡兵千余迎拒贼遁追摄逾日履险坠空舁还治卒民为立祠】
　　林行可【福州人绍兴间知尤溪县时县政蠧敝已极铨曹求胜任者诸司以行可荐至则寛徭赋修政事凡所区画皆可遵守】
　　陈摅【字君益鄞县人元祐进士绍兴间知将乐县邑俗只举一子富室不过二子余悉弃之摅谕以天性申以令甲周以官钱犯者穷治自是民无不举者男以陈名女以陈氏】
　　熊遹【字述之建阳人绍兴初顺昌县丞与令邱之立同里相友善事事协济不嫌偏私当兵乱后政无不举人称循吏】
　　赵善佐【字佐卿宋宗室尝学于朱熹究心易理试有司中科绍兴间任将乐丞奉法爱民不妄费公家一钱来干谒者谢絶之】
　　翟绂【乾道初知南剑州兴利除害奬劝士以善政称】
　　石【字子重防稽人乾道间知尤溪时学校久废延古田林用中掌教事而増其弟子员亲率佐吏宾客往临之因为陈説义理又广学宫置田市书考古制举行乡饮酒礼士始知学】
　　董居安【字子安松溪人乾道间知顺昌时鹾法更变帑藏空虚吏请仍旧令计民产赁钱谓之纲本居安以为赋外之敛不听】
　　王纲【乾道间知南剑州政洽民安寇盗屏迹公余尝亲诣州学讲经説义】
　　李庚【乾道间知南剑州亷勤有为尝剏义冢分男女为左右识以两墖焉】
　　林栗【福清人淳熙间知南剑州时州罢于银坑之役为疏其不便诏免之详福州人物】
　　黄揆【字端甫三山人淳熙间知尤溪邑承弊政困匮不支揆悉力抚字家给人足田里晏然】濮垣【淳熙间知尤溪亷明有吏才时凋敝之后凡所振刷井井可纪】
　　宋南强【字子居山东人淳熙间知沙县尚德化劝农桑兴学校缮修桥梁道路几一考解官去民立甘棠碑于县东初南强学于朱熹熹贻以书曰跧伏山间听于道途具知政绩之美窃谓今之为吏者救过目前不得一意抚摩之政久矣廼知有执事出乎其间民不告劳官无废事是可尚也】
　　黄【漳州人绍熙中教授南剑州笃意引导尝以杨时之学勉诸生所着有诗解及中庸语孟解】真德秀【字景元浦城人庆元间进士授南剑州判官有惠政防汀寇起特荐陈韡有文武才命知南剑州兼招捕使讨平之人以为知人详建宁人物】
　　连三益【字叔友安溪人庆元间知沙县为政明简庭无留讼】
　　叶筠【嘉防间知南剑州性慈惠州俗家贫生子多不举为立举子仓以给之】
　　赵希侒【字安道开禧初授沙县丞以亷称崇学礼贤为时推重】
　　余嵘【字景瞻嘉定初知南剑州郡儒杨时后嗣寖微至鬻其宅防郡有例劵钱百余万嵘谢不取赎其宅以归葺缺漏立门巷肖时像于霤并藏其书岁遣官致祭】
　　陈宓【字师复俊卿子嘉定间知南剑州州大旱疫宓请蠲逋负数十万且弛新输三之一又率属按戸给以钱粟药饵剏延平书院置田以赡生徒详兴化人物】
　　蔡念成【九江人嘉定初长延平书院学行精粹学者倚为斯文桢干真德秀授长沙帅未任亦来预讲冠履趋跄诵之声彻于朝夕】
　　方大琮【字德润莆田人开禧进士嘉定间敎授南剑州雅重先贤封罗从彦墓上官以所昵士入学坚拒不纳后改知将乐县式杨时庐偕其孙曽谒松楸又祀八贤于学】
　　赵崇祉【嘉定间知南剑州兴学造士亲为讲解经义儒风丕振】
　　刘允济【嘉定间知南剑州州民家贫多溺女严戒之举者给粟赈贷俗为一变得罗从彦所撰遵尧録八卷疏上之文辞斐然诏褒之】
</div>
    <div class="pagination">
<a href="福建通志_page87.html">上一页</a><span>...</span><a href="福建通志_page83.html">83</a><a href="福建通志_page84.html">84</a><a href="福建通志_page85.html">85</a><a href="福建通志_page86.html">86</a><a href="福建通志_page87.html">87</a><span class="current-page">88</span><a href="福建通志_page89.html">89</a><a href="福建通志_page90.html">90</a><a href="福建通志_page91.html">91</a><a href="福建通志_page92.html">92</a><a href="福建通志_page93.html">93</a><span>...</span><a href="福建通志_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
