<!DOCTYPE html>
<html>
<head>
    <meta charset="UTF-8">
    <title>三吴水考 - 第 18 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三吴水考 - 第 18 页/共 30 页</h1>
    <div class="content">　　一新建减水闸二座每座每边长一十八丈二闸共计七十二丈每闸髙一丈一尺比湖心髙六尺共用桩板石二百六十丈每丈阔二尺厚八寸银六钱海沿塘石三百三十丈毎丈阔一尺六寸厚一尺二寸银六钱五分大水作条石五百四十丈每丈银三钱三分钉头石一千个每个长三尺见方八寸银六分夹幇条石五百三十丈毎丈银二钱二分填心碎石一百七十方每方银七钱跌水石一百四十四丈每丈濶二尺厚六寸银五钱五分漫底石二百八十四丈每丈濶二尺厚六寸银五钱五分锁口石六十四丈毎丈濶一尺八寸厚六寸银五钱松桩一万四百根每根长七尺五寸径六寸银二分五厘石灰一千六百石毎石银七分索麻八百斤毎斤银一分竹篾四百一十四斤每斤银三厘鐡子六千个银六两鐡锹一十六根重一百九十二斤每斤银二分调灰兀米七石毎石银五钱伸鑚炭一十四石毎石银一钱五分石匠工七千一百工毎工银二分米银一分柴菜油盐银五厘运石杂作夫工一千三百三十二工每工银三分通共银一千七百九十六两八钱四分二厘
　　一修中埂闸二座毎座添用并换补桩板石四十二丈共八十四丈每丈阔二尺厚八寸银六钱共用大水作条石一百一十六丈每丈银三钱三分漫底石八十丈毎丈银五钱五分跌水石四十五丈每丈银五钱五分钉头石五百五十五个每个银六分夹幇条石三百九十八丈每丈银二钱二分填心碎石九十七方每方银七钱石灰二百一十石每石银七分桩木七百八十根每根长七尺五寸径六寸银二分五厘石匠工九百五十工每工银二分食米银一分柴菜油盐银五厘调灰元米一石五斗每石银五钱运石杂作夫工三百四十工每工银三分通共银四百二十四两五钱九分
　　以上修建闸六座合用石料夫工等项通共该银三千五百三十八两七钱九分八厘
　　幇筑隄埂工程
　　一天字号自西门城濠隄头起至阔埂止计长七十丈原脚阔一丈五尺顶阔一丈髙四尺今加筑脚阔八丈五尺顶阔五丈查照水利通考毎广一丈髙一尺为一方计四千七百二十五方每方二工该九千四百五十工毎工银三分共银二百八十三两五钱其旧埂顶原阔一丈髙四尺今加髙六尺计四百二十方八百四十工该银二十五两二钱通共银三百八十七两
　　一地字号自阔埂起至头闸北首缺口止计长二百四十二丈原脚阔十丈顶阔六丈不必幇阔止用加髙三尺计四千三百五十六方该八千七百一十二工毎工银三分共银二百六十一两三钱六分
　　一字号缺口一处计长八丈系缺口全用挑筑每计长一丈脚阔十丈顶阔六丈计六百四十方该一千二百八十工每工银三分共银三十八两四钱
　　一黄字号缺口一处计长一十七丈系缺口低洼今该筑髙一丈五尺脚阔十丈顶阔六丈计二千四十方该四千八十工每工银三分共银一百二十二两四钱
　　一宇字号缺口一处计长二十六丈原脚阔一丈顶阔六尺髙四尺今加筑脚阔九丈顶阔五丈四尺计一千八百七十二方该三千七百四十四工每工银三分共银一百一十二两三钱二分其旧埂顶原闸六尺髙四尺今加髙六尺计九十三方六分一百八十七工二分该银五两六钱一分六厘通共该银一百一十七两九钱三分六厘
　　一宙字号缺口一处计长二丈系缺口全用挑筑脚阔十丈顶阔六丈计一百六十方该三百二十工每工银三分共银九两六钱
　　一洪字号缺口一处起至新闸止计长七丈原脚阔一丈顶阔六丈高三尺今加筑脚阔九丈顶阔五丈四尺计五百四方该一千八工每工银三分共银三十两二钱四分其旧埂顶原阔六尺髙三尺今加髙七尺计二十九方四分五十八工八分该银一两七钱六分四厘通共银三十二两四厘
　　一荒字号自新闸基北起至髙阔埂止计长一十七丈原脚阔二丈顶阔一丈高四尺今加筑脚阔八丈顶阔五丈计一千一百五方该二千二百一十工每工银三分共银六十六两三钱其旧埂顶原阔一丈髙四尺今加髙六尺计一百二方二百四工该银六两一钱二分通共银七十二两四钱二分
　　一日字号缺口一处计长一十五丈系缺口有坝一条原脚阔一丈五尺顶阔七尺髙六尺今加筑脚阔八丈五尺顶阔五丈三尺计一千三十五方该二千七十工每工银三分共银六十二两一钱其旧埂顶原阔七尺髙六尺今加髙四尺计四十二方八十四工该银二两五钱二分通共银六十四两六钱二分
　　一月字号低埂一处计长二十六丈原脚阔二丈五尺顶阔一丈髙五尺今加筑脚阔七丈五尺顶阔五丈计一千六百二十五方该三千二百五十工每工银三分共银九十七两五钱其旧埂顶原濶一丈髙五尺今加高五尺计一百三十方二百六十工该银七两八钱通共银一百五两三钱
　　一盈字号自上湖三闸中埂东首起从月窝闸颊斗门九田昃字号止计长三百七十丈原脚阔二丈顶濶一丈髙四尺今加筑脚阔八丈顶阔五丈计二万四千五十方该四万八千一百工每工银三分共银一千四百四十三两其旧埂顶原阔一丈髙四尺今加高六尺计二千二百二十方四千四百四十工该银一百三十三两二钱通共银一千五百七十六两二钱
　　一昃字号起至辰字号止计长二百四十丈原脚阔二丈顶阔一丈高六尺今加筑脚阔八丈顶阔五丈计一万二千四百八十方该二万四千九百六十工每工银三分共银七百四十八两八钱其旧埂顶原阔一丈髙六尺今加高四尺计九百六十方一千九百二十工该银五十七两六钱通共银八百六两四钱
　　一辰字号起至宿字号止计长五百五十丈原脚阔二丈五尺顶阔一丈五尺高四尺五寸今加筑脚阔七丈五尺顶阔四丈五尺计三万三千方该六万六千工每工银三分共银一千九百八十两其旧埂顶原阔一丈五尺髙四尺五寸今加髙五尺五寸计四千五百三十七方五分九千七十五工该银二百七十二两二钱五分通共银二千二百五十二两二钱五分
　　一宿字号起至列字号止计长四十二丈原脚阔二丈顶阔一丈髙四尺五寸今加筑脚阔八丈顶阔五丈计二千四百五十七方该四千九百一十四工每工银三分共银一百四十七两四钱二分其旧埂顶原阔一丈髙四尺五寸今加髙五尺五寸计二百三十一方四百六十二工该银一十三两八钱六分通共银一百六十一两二钱八分
　　一列字号起至张字号止计长二百五十丈其地高仰原无作埂今该加顶一丈高四尺计七百五十方该一千五百工每工银三分共银四十五两
　　一张字号起至寒字号止计长一百二十五丈原脚阔二丈顶阔一丈高四尺五寸今加筑脚阔八丈顶阔五丈计八千一百二十五方该一万六千二百五十工每工银三分共银四百八十七两五钱其旧埂顶原阔一丈高四尺五寸今加高五尺五寸计六百八十七方五分一千三百七十五工该银四十一两二钱五分通共银五百二十八两七钱五分
　　一寒字号自湖头石牌起至西门城濠埂止计长七百丈原脚阔二丈顶阔一丈五尺髙四尺今加筑脚阔八丈顶阔四丈五尺计四万三千七百五十方该八万七千五百工每工银三分共银二千六百二十五两其旧埂顶原阔一丈五尺髙四尺今加髙六尺计六千三百方一万二千六百工该银三百七十八两通共银三千三两
　　以上通用人夫八千三百三十八名二分六厘五毫约挑三十八日通计人工三十一万六千八百五十四工每工给银三分共该银九千五百五两六钱二分
　　革过有碍水利田数
　　一上湖蒋贵等田九十四畆僧衍逵田九十八畆八分七毫华谅田一百二十一畆八毫赵瑞田三百二畆一分九厘九毫邵岳田一百四十九畆九分三厘一毫华景田七十六畆八分四毫华升田一十八畆一分七厘五毫华应鹤冷小四等田四十八畆八分三厘六毫共该田九百九畆七分六厘
　　一下湖任清田六百七十四畆四分一厘九毫王廷瑞田六百五十七畆四分八厘内高墩一十三畆五分七厘二毫姜得叄道人墩周围田二百畆荆贵田三百八十二畆九分一厘九毫严士元田九百四畆九分三厘三毫杨济等田六百畆七厘九毫许大陞田七百六十三畆四分二厘五毫荆溪田三百九十四畆二分一厘四毫邹诚田二百三畆八分三厘四毫汤时中田一百一十畆一分九毫张芸田五十六畆一分六厘九毫共该田四千九百四十七畆五分八厘一毫
　　以上共革过田五千八百五十七畆三分四厘一毫
　　呉淞江工完疏
　　巡按直监察御史臣林谨题为苏松水利急应开濬恳恩处给钱粮并陈末议清查滩占田地以资工费事臣于万厯五年闰八月初一日奉南京都察院劄付准工部咨该本部题都水清吏司案呈奉本部送工科抄出巡按直监察御史林题前事等因奉圣防工部知道钦此钦遵抄出到部送司案查万厯五年二月内该本官题为苏松水利乆湮恳乞圣明申明职掌以防怠玩以便责成事已经本部覆行本官督率参政王叔杲及各府州县掌印官将应该开濬去处合用夫役应于何项地方动钱粮应于何项议处如浙直之交工当并举费当恊济者听于浙江水利佥事从长商议具呈御史林详酌举行等因奉圣防这水利系地方要务各官都着遵奉勅谕及题准事例着实修举不许推诿悮事虚文塞责钦此已经通行钦遵去后今该前因查出案呈到部看得直监察御史林题称三呉水利苏州府之呉淞江呉江县之长桥并松江之黄浦等处关系最重既经该道掌印官水利官相度明白本官亲历地方酌议停当条为五事具奏前来深于国赋有裨相应开立前件议拟上请定夺伏乞圣裁等因奉圣防依议行钦此钦遵拟合通行为此合咨前去转行御史林查照本部覆奉钦依内事理钦遵施行咨院备劄到臣随经备行该道查照钦依内事理钦遵施行去后近据整饬苏松常镇兵备湖广按察司按察使冯叔吉呈称前事节经该臣案验查照钦依内事理钦遵施行计开一款议开呉淞江中段以通入海之势云云又一款议请给钱粮以便兴事之用云云又一款清查滩占以广经费之助云云等因该道速行苏州府掌印官并水利官及原委刘同知即将所属州县滩占田地查照题覆清查丈勘毋容欺隐凡有应行开挑拆卸改正即便定立界址分别丈尺其存留征价者作速估定通详征收务在今秋处毕冬初兴工仍明立簿籍文案以便收支查考等因九月二十六日又防巡抚应天胡都御史案验准工部咨前事备仰本道照依咨案备奉钦依内事理转行该府县掌印官将后开条款逐一查照遵行作速查议堪动钱粮呈详施行又蒙巡按直王御史案验奉都察院勘咨准工部咨前事案行各道防同各该掌印官从长酌议停妥具由通详各院以慿防议施行奉此卷查先该前道王参政遵依本院案验宪牌事理带同苏州府带管水利同知刘昆勘议得自上海县江口宋家桥至嘉定县艾祁八十里前经巡抚海都御史开濬今尚流通可以稍缓自艾祁至昆山县漫水港六十余里两旁俱系滩涨相应开濬共量长一万九千五十八步以土计之约一十一万四千三百四十八方每方计银四钱共银四万五千七百三十九两有竒所需工费不赀摉括库藏既无锱铢之余加民间又若供输之困措处财用诚为至难又经备行该府掌印水利官及原委同知刘昆查照覆题事理酌处工费将长洲呉县昆山三县滩占田荡及侵占傍郭河渠逐一清查丈勘明白凡有应行开挑即便拆卸改正定立界址分别丈尺其存留征价者分别等第征银在官听开江支用仍一面将应开处所勘核的确分段计筭实用工费委官募夫计处停当以便兴事间续据苏州府新任接管水利同知王事圣呈称遵依督同长呉昆三县掌印官勘得各港被民围占滩涨田荡及傍郭河渠砌出剥岸葢房等项除妨碍水利去处立定界址听濬改正外其余存留应征价者分别等第银数开呈转报续蒙本院宪牌行道即速立限追征长呉昆三县滩地价银完觧昆山县库收贮听呉淞江工费随行府县查追间又该王参政覆据王同知勘报本江自漫水港起徐公港止计四十五里议开江面阔二十丈深一丈二尺开深阔各一丈为一方计土八万八千五百五十二方每方十六工给直四钱该夫一百四十一万六千八百三十二工定以四十日工完扣筭该夫三万五千四百二十名每名八分并议厰坝总散工员役供给犒赏等用共计银三万六千六十两一分又查合用人夫近江地方昆山县居其八青浦县居其二余俱隔逺兹欲止于二县雇募则三万五千余人恐难足数议于昆山县每里崔夫三十名清浦嘉定长洲三县各每里雇夫二十名共足三万五千六百二十名之数分为五段打坝每段委总工官一员督濬列款呈报去后比因滩田地价追征不全欲议取诸官帑余积继以织造供输搜括锱铢无遗工费无处难以动工续蒙本院督催酌处随议动借常镇二府修河米银一万两苏州府又借支见征所属州县修河米银五千余两少纾目前凑用候征滩价补还呈兑支觧间后因王参政调任囘籍至万厯五年二月初三日该兵备冯按察使到任接管经理随蒙本院巡歴昆山驻劄行道再行覆勘议妥酌处工费即日起工如有便宜不妨条议随带王同知及昆山青浦二县掌印官督同熟知水利耆民省祭人等遍歴本江逐丈测水验得头段漫水港起千墩浦口止约九里许两旁虽有淤塞其中广阔深通其工止当脩濬尾段屈家坟起艾祁止约十五里面底俱系深阔其工可以不濬中段自千墩浦口起至屈家坟止一带计三十五里许淤塞果系一线俱当大挑遂将官丈实量长五千四百一十七丈七尺其深阔查照先年海都御史开濬过本江下段面阔十二丈至十四五丈止底阔八丈至十丈止其深俱以一丈二尺为准其夫工原议开土深阔一丈为一方计十六工给银四钱查江形深浅不同夫工折筭难计查照上年孟凟河开濬事例每开土横过一尺深阔各如式约筭土一方领工食银四钱各称省便又查得五段齐起恐戽水为难议将夫工分为三段先并力于头段则戽水易干夫易下手于工为速又查得戽水夫工原议太少议于昆山青浦附近雇夫戽水当发千金则人心自奋等因款呈本院蒙批据议皆因时设法相地施工胜筭也内漫水港徐公浦二段仍候工完再一勘议余俱依拟其逐事料理尅日稽督当责成王同知至于整齐众心驱集诸费而运用之妙尤在该道若本院惟期视成以无辱玺书耳工完通行查造册报缴遵行间随蒙本院牌行苏州府先动开江银两分发昆山嘉定长洲三县预给工食本道督令各县掌印官募取开土人夫长洲县一万四百四十名嘉定县一万一千五百五名昆山县一万三千七百三十九名又募萧山夫三百六十八名青浦县夫三千名昆山青浦二县出备车辆另募车水人夫共四千三百九十二名各工食俱令各该掌印官亲给管押赴工委王同知总督调度分委府卫首领县佐等官宓天麒呉怀京卢大业李应春熊配麟髙良伦陶继顔丁楣陈添琦九员分段率领限于三月十九日齐集本江二十日一齐兴工间本道又行各属催觧钱粮苏州府并各州县觧各年导河夫银七千六百六十四两七钱一厘二毫二丝长洲县觧征完滩地价银二千九百九两三钱四分九厘九毫呉县觧征完滩地价银六千六百四十三两三分二厘六毫昆山县报征完滩地价银三千五百二十二两三钱三厘二毫呉江县觧扣省厰夫银七百二十两水夫银九十六两又觧河工银六十三两一钱八分三厘三毫嘉定县觧扣省厰夫银五百五十一两二钱苏州府并长呉二县觧社仓米谷易银四百七两二分二厘苏州府觧追完罚犯河工银三百五十八两三钱又办复吏河工银四十两太仓州觧加纳隂阳官河工银三十两常州府县觧罚犯河工银二百两超参辩复吏农河工银一百五十两苏州府县觧完按院賍罚助河工银一百九十三两二钱二分七厘镇江府觧嘉靖四十四年分存剩练兵银四千八百八十八两六钱七分七厘八丝二忽九微五沙八尘办复承差河工银五十两江隂县觧军犯长觧银二十两苏州府借支征完各州县觧各年修河米银二千四百五十一两六钱七厘二毫二丝二忽常州府觧修河米折银五千三百五十七两二钱一分六厘八丝五忽四微镇江府觧修河米折银五十八两八钱五分七厘五毫九丝七忽九微四纎一沙一尘一埃又各府州县觧兵备道项下赎助河工银共五千九百二两五钱一分六厘七毫四丝万厯钱十万文以上共银四万二千二百七十七两二钱三厘九毫四丝七忽二微四纤六沙九尘一埃万厯钱十万文俱觧发昆山县收贮听用四月初五等日蒙本院巡视河工看得夏驾浦口应筑小闸一座又应于漫水港与千墩浦口交接之间可置大闸一座该本道随行王同知委官议估间随蒙本院宪牌内开照得呉淞江夹浦西来之水为新洋江潮水冲阻涓滴随潮尽入刘河入海而新开中段所頼千墩浦能引淀湖之水入江而东流耳近各坝既开本院覆行勘阅新洋江之潮由漫水港东入于夏驾口十余里南入于千墩浦四五里许至于潮退则中段江水并千墩浦水半为随潮退而入新洋江矣若不设法以善其后中江既开恐不乆亦淤非一劳永逸之计也昔人曾议欲于新洋江口建闸不惟工费浩烦钱粮无措即使闸成而水东流又恐刘河势弱而淤塞当虑据法应于漫水港与千墩浦口交接之间置一石闸以节宣新洋江之潮使千墩浦水尽由呉淞江中段东行则来源无夺中流自急且所费不多而江可永利矣此葢本院目击而思及之第恐见闻有限舆论未孚相应查勘为此行道严督该府水利官逐一查勘如果前闸当设就便估计工料实数并动支钱粮縁由呈报等因又行王同知同程知县勘议应否建筑申报去后续该王同知报委官宓天麒陶继顔率嘉定县人夫开完河九百丈熊配麟率长洲县人夫开河五百一十七丈于四月初九日工完呉懐京涂子熟率夫开完头段河七百丈于四月十二日完工卢大业髙良伦开完青浦尾段河九百丈于四月十八日工完宓天麒陶继顔率嘉定县人夫开完河八百二十五丈七尺五寸又萧山夫开完八十二丈俱四月十九日工完李应春率昆山县人夫开完河七百一十丈熊配麟丁楣陈添琦率长洲县人夫开完河七百六十六丈俱于四月二十日工完本职验俱阔深如式縁由蒙批据称各县分开河工报完未委虚的趂今江水未放查验有据该道即委外府官二员通行稽核各县实开过呉淞江长若干里丈深阔果否如数并募过人夫给过工食备造文册以慿奏报缴依委常镇二府推官韩萃善呉道卿勘报开工果否如式随据二官掲称勘得千墩浦起至屈家坟止长五千四百一十七丈七尺开面濶逾一十二丈底阔逾八丈深逾一丈二尺内除罚昆山县侵尅车夫工食塘长陶巍开土三丈二尺四寸五分昆山县人夫开过一千四百一十九丈二尺五分嘉定县开过一千七百二十九丈二尺五寸长洲县开过一千二百八十四丈青浦县开过九百丈又募萧山夫开过八十二丈逐一勘覆俱一例阔深工完如式其夫工名数给过银两俱已各县正官召募散给并无虚冒情查核相同其厰坝犒赏等项通候王同知查造细册另报等因又该本道委据检校宓天麒经歴呉懐京等查得漫水港至杨闾河一段水深一丈一尺两旁水深六尺杨闾河至千墩浦口止一段水深一丈两旁水深五尺相应修濬又勘得屈家坟至艾祁止有一十五里面底俱系阔深不必开濬縁由呈覆前来又据王同知呈报漫水港之河若打坝修濬戽水极难已蒙本院面谕即今置设混江龙十具雇大様沙船募夫防去淤泥中深俱一丈二尺两边削洗俱阔一十丈之外縁由到道随该本道亲往本江自漫水港至千墩浦口止计九里许河心两旁逐一测水委果洗防深通又千墩浦口起至屈家坟止三段开挑处所共三十五里覆核面底阔深一例如式随令开坝以便农作外又诣屈家坟至艾祁止计十五里许江心两旁逐一测水与新开之河深阔相等不必修濬前项河工悉已完讫又蒙本院宪牌开催完工文册并有功员役开报等因随该本道催据苏州府申准本府水利同知王事圣关开修濬过呉淞江中段浅狭去处自千墩浦口起至屈家坟止计三十五里许共实量长官丈五千四百一十七丈七尺俱照横过一丈阔深各如式筭土一方给夫银四钱又开千墩浦口东角夏驾河沙涂三义河口髙冈并筑坝填坝土方共给过挑土人夫工食银二万一千七百九十八两五钱四分八厘一毫戽水人夫工食银一千八十七两六钱三分五厘厰坝竹木除易价还官外实费银三百六两九钱五厘管工员役廪粮银一百四十五两九钱六分五厘犒赏祭江诸费用银一百一十四两八钱铜钱八万三千一十文又将漫水港至千墩浦口止计九里俱系深阔止用混江龙疏导淤沙并修筑两岸用过夫工银二百五十五两一钱五厘五毫又该本职督同程知县看得千墩浦迤西漫水港之间可建石闸一座估该灰石等料银九百八十九两五钱又于夏驾浦口筑一小闸估计工费银二百八十二两三钱所建二闸工费就于昆山县用剩银内支给委官先行买料完备俟冬水退兴工连前通共实该用银二万四千九百八十两七钱五分八厘六毫钱八万三千一十文又查刷得昆山县收放一应开江钱粮各处觧发并本县征完各项银共有四万二千二百七十七两二钱三厘九毫四丝七忽二微四纤六沙九尘一埃钱十万文除放过前项开江工费并听造闸支用外仍有余剩银一万七千二百九十六两四钱四分五厘三毫四丝七忽二微四纤六沙九尘一埃钱一万六千九百九十文存贮听候别项河工支用前项收放一应钱粮俱经职亲查并无虚冒情具册关送到府具申到道随该本道覆覈相同看得三呉水利三江入海而呉淞江中段则入海之中道也今河浦皆通而中独塞此其为害岂细故哉縁在上者以非关于运道即隐懐民瘼每以谤詈摇阻虽呉郡明知开濬之为利而上下忍于淤塞之为虞者葢数十年于兹矣幸遇本院钦承明防而民无越志自屈家坟以逹艾祁直与前海院之新河并其利自千墩浦而达漫水港逺与刘家河之海道防其归以三十余里一线之浊流而阔为一十余丈一带之巨浸初议三万五千六百有竒之夫役用之四旬而今也三旬而举之初议四万五千七百有竒之工价犹恐不足而今也二万四千九百有竒而足之得天得人如期如式未有若斯江之速且深者也等因具呈到臣该臣防同总理粮储提督军务兼巡抚应天等府地方都察院右副都御史胡巡按直监察御史胡看得呉淞江之中塞也关系水利甚大而其议乆不决者以民难虑始官多偷安非狃于经费之无措则惑于浮言之中阻也兹者仰荷我皇上加意东南水利而明防森然至严至切故臣奉而行之诸司用命羣费毕集虽有奸豪不得行其阻挠之计且役之兴也当春夏清和之候适细民青黄不接之时授民以直而农有所济募民之力而人乐于趋又费有可省者则省之如修漫水港之法役有可已者则已之如停艾祁浦之工虑竹木之料或不堪也即以各段委管官自行买办工完皆变价以还官恐工食之给或不清也则令各县掌印官亲行印封散毕随掣秤以示众臣与该道复时时到工考其勤惰而赏罚之访其侵尅而究惩之是以役无顷刻之旷食无毫末之虚故集三万五千有余夫于江上功以三旬而举费二万四千而足也理应题请伏乞勅下工部覆查如果前项工程别无虚冒即将已经散给银两准其支销续议建闸银两准其支发其余存剩在库银两并各县滩占未完地价俱准征收听候别项河工支用除造册奏报并青册送部查考外为此具本谨题
　　议处荒田疏
　　巡按直监察御史臣林谨题为查通水利议处荒田以苏民困以充国赋事臣于今年三四月间为开濬呉淞江中段乆驻昆山县地方时时亲到江上督率工程每一到工则该县十三等保区民潘环等羣然泣告本区安亭地方与嘉定县连界地土髙阜禾稻薄收迩来钱粮无措男妇流移举该区万余畆之地俱成荒芜若不设法区处不惟民就迯亡赋税终难完纳臣始疑之以为苏松之地虽有高下不同然皆襟江枕河可以引流灌溉未有不可耕之地也或者沟洫湮废水利不通故耳臣随行令苏州府水利同知王事圣带同该县水利官查凡通水去处如呉塘顾浦之属为之议濬则水利既通而田畴或可辟也至四月终开江事竣臣随于五月内移向嘉定县地方议开呉塘顾浦等河复见嘉定县十六十七十九等都粮长许诚等泣告本区土瘠人稀迯亡过半即欲开浦孰与开之即欲垦田孰与垦之责成虽勤终为无益臣复疑之苏松之人虽有勤惰不同然多务本业农可以率作兴事未有无不可耕之人也或者躱避差役驾言抛荒故耳随同督粮道参政徐用检等亲至其地乃见村居寥落四望蒿莱仅有一二遗民茍延旦夕大与他处不同臣触目酸心乃召集附近知因耆老细询其故随据众称安亭以西十二十三等保属之昆山县安亭以东十六十七十九等都属之嘉定县各区沙土瘠薄国初每畆多从五升一斗起科较之他处粮额甚轻复经以官布等项轻赍故小民犹得存活至嘉靖十七年槩均三斗之粮于是敛日重而民渐逃田地由此而荒三十八年间续经抚按衙门委官覆勘每畆减粮七升八勺将麦地新増余米照数抵补行之未防即被奸书改减自隆庆五年到今复征三斗重额以致形毙棰楚而民复逃亡田地由此益荒夫赋重而钱粮无所措则民不得不迯民迯而水利不能修则田不得不荒以臣所覩参之羣情虽一时未能偹细查核而致荒之由大防见矣夫有可耕之人以赋重而致迯有可耕之地以人迯而遂废然则招复荒民开垦荒田固昆山嘉定二县之首务也臣不自量窃谓欲复荒田莫若先开水利欲复荒民莫若先停逋追次议减赋何也该区之内有呉塘顾浦皆干河也北通刘家河以接海潮南通呉淞江以吞湖水三四十里之内俱頼防灌就中起运钱粮不下三万余石近因淤塞旱涝无备宜急开濬但工费颇繁计该用银三千余两今各区人户迯窜村落为墟责以出办其孰能与似应召募附近熟地区民量给工食方能有济容臣防同抚按官另行设处刻期兴工以为垦荒之本此臣之责也臣不敢不竭其愚但水利通矣不停逋追则荒民不敢复不议减赋则荒民不能复即有水利犹乎故耳何也葢民非不欲复而逋负之数犹存何以免追呼之苦即使复而前田尽辟然赋税之额犹重何以为赔貱之资与其归而待毙毋宁防之四方以茍须臾无死也然臣之所谓停征者非谓槩一县之逋负而停之如免带征之説也葢带征者不皆荒田中间容有侵欺拖欠之故一时未可遽免若臣所言各区地方烟消物尽鸡犬不闻地废人亡钱粮何出虽使桑孔之徒宦于兹地恐亦不能施其巧也县官徒受征科不完之罪粮里徒被考禁不堪之刑圣明之世岂宜有此且各区嵗徴平米大约六万有余石而极荒逋负仅万余耳其充军正粮率皆粮里赔补而极荒逋负仅折银数千两耳在国家缓此不足为损在穷民负此实不能完纵使设法催徴不过敺民之窜也臣愚以为宜行巡抚衙门查将该县极荒之田未完逋负姑行停追使一二见在遗民得安残喘彼迯移者无所畏惧自将渐复将来荒芜可垦而国家之新赋犹可望其不废也至于臣之所谓减赋者亦非谓槩各区之重赋而减之致失惟正之供也葢古人则壤成赋轻重自有不同今乃不论上下等则一槩均徴三斗何其舛也兹上区之田不能増亦不必増矣若下区之田则不容不减者查得嘉靖三十八年间曽将下区每畆减耗七升八合上科二斗二升九合二勺共该减米一万一千余石正额不足而以通县麦地米七千六百余石抵之不足续加官布觧扛银一千九百余两抵之当时荒民稍稍安集未防而法随壊矣何也葢当事之臣特为权宜救之策未经题请立为经乆之谋是以奸胥猾里敢于变易以臣愚见麦地抵补是矣而官布扛银终非长策臣因开濬呉淞江题为清查滩占田地以资工费即昆山一县已经查出涂田万余畆若就中分别新旧料粮大畧可补该县荒田减赋之数至于嘉定县臣访得该县东北皆上区濵临江海歴年新涨涂田亦不下数千畆乆享厚利俱未陞科以之补荒有何不可夫此有可补则彼有可减矣臣愚以为宜行巡抚衙门查将二县新涨滩田委官尽数丈量明白定为等则陞科若干然后将荒区之田斟酌减赋庶防粮稍轻而税足纳民无畏惧自将渐复将来荒芜可垦而国家之正赋固可望其能充也然是二者臣非敢为臆说也穷乡下里无论司道辙迹不经即府县正官无故亦不及履其地民间疾苦谁则闻之即闻谁则信之况于九重之上乎今臣幸得待罪水利周咨延覧一时复得与司道府县之官共覩其状臣若不言则岂特有负圣明任使之意即下负斯民亦多矣臣不忍也臣复思之我皇上以如天之仁照临万国而纶音涣发每责成羣吏以实心爱民方今抚臣罔不奉扬徳意其于民生国计亦尝悉力调剂顾停徴减赋之议人所讳言而陞科补荒之策豪家不便倘蒙皇上特赐俞防俾抚臣得以便宜行事则利可必兴法可必乆虽所以抚流移实所以裕赋税也失今不处臣恐该区之田日益荒芜该区之民日益迯窜即将来之正赋恐亦付之无可奈何矣此尤臣之所大虑也伏乞勅下该部速为议覆如果臣言可采亟赐施行即令抚臣一面防处钱粮听臣先开呉塘等浦以通水利一面姑寛逋负委官严查新涨田地以补荒粮庶防荒民可复荒田可垦不惟民困稍苏而于国计亦永有禆矣臣不胜激切恳祈之至




　　三呉水考卷十一
<史部,地理类,河渠之属,三吴水考>
　　钦定四库全书
　　三呉水考卷十二
　　明张内蕴周大韶撰
　　奏疏考
　　差满留差疏
　　南京都察院右都御史臣曾等谨题为高宝湖隄大壊苏松水利久湮恳乞圣明特勅宪臣督理以禆国计事据巡按直监察御史林呈称先奉南京都察院劄付奏差本职督理苏松水利续奉本院劄委带管巡视下江除钦遵依奉俱于万歴四年十二月二十日到任管理外至万歴六年四月二十五日又奉本院劄付准都察院咨该本院右都御史汪等题该都察院覆题看得苏松水利一差带管下江委爲顺便但今濬治吴淞江等处勘脩伊始则水利为急故以三年为限至三年之后功绩槩见则挑濬差缓应以下江带管水利仍以一年为限因覆题奉钦依移咨前来偹劄到职又经钦遵外今照前差连闰扣至万歴七年十一月十九日三年差满理合预呈题请差官更替等因到院臣等看得下江之差原限一年后以水利兼管展限三年盖欲责以成绩也今本官奉命督理开凿常镇运道疏濬呉淞湖港区画得宜规为有渐据呈差满即应更替但近值水涝工役暂停以本官心思运用之久可必有成若一旦改差恐玩前功且迟后効东南财赋所系非轻似失原领专勅之意且各道御史见存六员俱有专差又难兼理合无仍将本差再行本官令其悉心经理务以一年之内告成满日造册复命请官交代庶责成既专功効可奏而国计民生均有攸赖矣伏乞勅下都察院再加详议上请定夺为此具本谨题请防
　　吴塘顾浦工完疏
　　巡按直监察御史臣林谨题为查通水利议处荒田以苏民困以充国赋事据整饬苏松常镇兵备湖广按察司按察使徐节呈万歴六年八月二十一日本院案验奉南京都察院劄付准户部咨四川清吏司案呈奉本部送准工部咨该本院题前事看得苏州府属岂山嘉定二县安亭地界吴塘顾浦皆干河也北通刘家河以接海潮南通呉淞江以吞湖水三四十里之内俱赖防灌就中起运钱粮不下三万余石近因淤塞旱涝无备宜急开濬但工费颇烦计该用银三千余两今各区人户逃窜村落爲墟责以出办其孰能与似应召募附近熟地区民量给工食方能有济容臣防同抚按官另行设处刻期兴工等縁由该本部覆奉钦依移咨南京都察院备劄本院案行本道查照题奉钦依内事理即行委官踏勘吴塘顾浦开濬工程丈算土方计处工费钱粮派募夫役定委管工员役分段督理并兴工一应事宜开列条款逐一覆核停妥陆续详行等因防此案照本年五月初九日先防本院批据嘉定县知县徐上达呈濬吴塘顾浦縁由防批兵备道议报随经行据苏州府水利同知王事圣呈议吴塘顾浦二河太仓州应开一千四百六十九丈议令坐区开濬嘉定县应开吴塘五千三百五十七丈五尺内易开四千三百五十七丈五尺毎丈用夫十名该夫四万三千五百七十五名毎夫工银一分该银四百三十五两七钱五分淤塞难开河一千丈毎丈用夫二十名该夫二万名毎夫工银一分该银二百两南北坝二条用夫五百名毎夫工银一分该银五两又开顾浦河三千三百四十五丈毎丈用夫十五名该夫五万一百七十五名毎夫工银一分该银五百一两七钱五分南坝二条用夫一千五百名北坝一条用夫二百五十名毎夫工银一分该银一十七两五钱共该夫银一千一百六十两合动导河夫银其挑夫用槩县塘长齐集照田编夫又昆山县应开顾浦河一千三百八十七丈起集民夫约日兴工等因备申到道该前任兵备按察使冯叔吉覆议得呉塘顾浦二河年久淤塞系关太仓嘉定昆山三州县开濬据议太仓昆山皆令得利人夫开挑已无他词嘉定丈尺独多工银费繁比照吴江开濬事体将民欠导河夫银内令欠钱人户认方开濬以销名下欠数官民两便等因具由于万歴七年正月二十一日呈本院批开据所议呉塘顾浦工役除太仓州昆山县议令得利人夫开挑似属无词俱如拟行其嘉定县工役浩繁以所欠银户扣工开土虽为官民两便但该县岁歉民饥视之太仓昆山不同若尽责之枵腹胼胝恐或不能如式也该道一面行王同知防同各州县官刻日兴工一面行查该县见贮夫银若干本院见在抵赎若干以外仍设处银两务足三分之一以备犒赏以助饥馁庶几民有所鼓舞而易以竣事也工完通行册报缴又经行据嘉定县申开约用夫一十一万六千工毎工先给米一升该米一千一百六十石毎石准银五钱该银五百八十两查有县库导河夫本县抵赎及本院项下抵赎罚银共六百两五分堪以动用随该按察使冯叔吉覆议行县准将库银照数动支五百八十两买米一千一百六十石毎夫给米一升该县给塘长分散各夫余该夫银五百八十两准令各塘长于原欠导河夫银内扣除免徴其开河淤土必堆二十丈之外但不至二十丈之外者究罪另开仍支本道赎银二百两发县另买米四百石以为逺挑开土之助再照太仓昆山去岁亦属歉收塘老纷纷具告亦有愿助之望太仓该五万二千四百五十工亦毎工给米一升俱动本道赎银二百五十两发与买给昆山县该一万七千七百一十五工毎工准滩田银一分五厘筭销免追所挑淤土亦必至二十丈之外如不合式不准给助等因具由于本年三月初一日通呈防本院批开嘉定县既查有见贮堪动银两而太仓昆山二州县之夫该道复推及之恤民济众之道具见矣各如议行处给其堆土务在二十丈之外尤为开河要法该道即行出示晓谕敢有员役怠违及侵尅工米者通行拏究此缴又奉抚院批开太仓嘉定量给食米昆山一县计工免逋于民甚周悉矣俱依议行挑土一节务令二十丈之外违者重究缴遵依吊取宜兴县库贮本道赎银四百五十两分发太仓州二百五十两嘉定县二百两各买米给夫及示谕兴工去后今该兵备按察使徐节到任接管催据太仓昆山嘉定三州县各另申报工完縁由前来随行水利同知王事圣覆覈去后今据本官呈称遵依覆查得太仓州濬过顾浦河一段长一千九十四丈开面阔八丈底阔四丈五尺加深一丈吴塘河一段长六百七十五丈内除三百丈阔深不开外实开河三百七十五丈开面阔八丈底阔四丈五尺加深一丈计该用夫四万二千五百四十四工五分该工银二百四十一两二钱七分将本道助发赎银二百五十两内动支给散讫专委大使李誴赞画邵之桂分投督夫于本年二月初八日兴工至四月十一日工完仍存银八两七钱三分内支五两该州给另开杨林河工又支三两七钱三分犒赏另开盐铁等河管工官吴懐京等讫昆山县濬顾浦河一段长六百六十六丈开面阔一十丈底阔五丈深一丈计该用夫九千九百九十工内令欠银荡户浦德愈等开完河一百四十四丈二尺二寸用夫二千一百六十三工三分毎工算销滩价银一分五厘该银三十二两四钱四分五厘于本年二月十六日兴工至三月二十日工完又民力开完河五百二十一丈七尺八寸用夫七千八百二十六工七分因人众工少各塘长区民不愿领银自开工完讫嘉定县濬顾浦河一段长三千四百四十六丈五尺开面阔一十丈底阔五丈深一丈计该用夫五万一千六百九十七工五分又筑坝夫三百工毎工先给米一升动支原申库贮导河夫银二百四十两滩桩银一十九两九钱八分七厘五毫买米五百一十九石九斗七升五合给夫领讫又毎工找银五厘销算过导河夫银二百五十九两九钱八分七厘五毫又打坝支滩桩银二两五钱办用讫又将本道助赎银二百两买米四百石内支米一百七十八石八斗六升四合七勺给夫五千一百六十九名七工五分讫于二月十六日兴工至三月三十日工完又吴塘河一段长五千三百五十七丈五尺开面阔一十丈底阔五丈计该用夫六万三千五百七十五工筑坝夫三百工毎工先给米一升支本县抵赎银三十两又支本院抵赎银三十两五分罚犯金棣等河工银一百两滩桩银一百五十九两三钱二分五厘共银三百一十九两三钱七分五厘买米六百三十八石七斗五升分给各夫讫又毎工找银五厘共销算过导河夫银三百一十九两三钱七分五厘又打坝桩木支滩桩银二两办用又于本道赎银原买支存米二百二十一石一斗三升五合三勺内支米二百一十九石九斗六升九合五勺给夫六千三百五十七名五分讫于三月二十一日兴工至五月初八日工完仍剰存米一石一斗六升五合八勺听别河支用本职又经亲核各开河段俱已阔深如式等因造册并呈到道据此为照吴塘顾浦二大干河系关太仓嘉定昆山三州县要水利湮塞年久田地抛荒今始并举协力疏通实为一方旱涝有备所开河段丈尺已委同知王事圣覆核如式用过夫工钱粮又经本道覆查相同等因具呈并造册详报到臣该臣防同廵抚应天右副都御史胡执礼巡按直监察御史田乐覆核无异见今造册奏报外臣惟招复流移莫先于治田而开垦荒田莫亟于水利今吴塘顾浦年乆淤塞一旦合力疏通在官帑既无大费在民力亦不甚劳此利既兴将来流民荒田皆可以渐而复之矣如防勅下该部再加查议用过钱粮并算销滩价导河夫银果无虚冒并准支销仍行抚按官并臣督责该州县掌印水利官员以后凡有淤塞即便随时设法濬治勿使复湮庶水利永兴而国赋自裕矣縁系查通水利议处荒田以苏民困以充国赋事理未敢擅便为此具本谨题请防
　　长桥滩工完疏
　　巡按直监察御史臣林谨题为苏松水利急应开濬恳恩处给钱粮并陈末议清查滩占田地以资工费事臣于万歴六年八月十五日据按察使冯叔吉呈称前事云云等因俱奉圣防依拟行钦此钦遵咨行南京都察院备行到院案行本道查照题奉钦依内事理钦遵施行仍照本院续开后事件一并查行去后九月二十六日又蒙巡抚应天胡都御史案验准工部咨备仰本道照依咨案备奉钦依内事理转行该府县掌印官将后开条款逐一查照遵行作速查议堪动钱粮呈详施行又巡按直王御史案验奉都察院勘劄准工部咨前事偹行该道防同各该掌印官从长酌议停妥具由通行各院以凭防议施行奉此卷查先该前任兵备王参政遵奉本院案验宪牌事理备行苏州府并吴江县各掌印水利官各一体钦遵查照酌处工费将该县滩占田地与侵占官河剥岸盖房查照题复清查丈勘明白凡有应行开挑拆卸改正定立界址分定丈尺其存留徴价者分别等第徴银在官以该县滩价就充该县长桥之费余存听别项河工支用仍一面将应开去处勘核土方分段计算实用工费委官募夫戽水挑浅运土堆顿筑砌石工等项计处停当以便兴事又经王参政委据呉江县县丞吕品勘报本县滩田数目文册前来行委该府带管水利同知刘昆覆核续据呈称防委带领弓书算手同原勘官吕品并各该地方粮塘圩甲人等将新旧涨滩备细查勘中间与册相对者固有而遗漏者尚多盖各滩涨田地多有湖漾围岸内太湖厐山湖等处一望浩荡浑无际涯职以一人之身其势不能遍歴兼遇港小浅处所即蚁舟亦难前进但既承严委必须到处周视查核明悉凡开荒年月承佃乆近与田土肥瘠科租等则中间有离水稍逺常年足收者有近在水旁数年间收者有全在水边自来无收者其沮洳之地芦苇之塲有茭草丛生逓年计畆收税不等者有全是白水仅种菱藕若欲槩依原畆起科将有以肥混瘠之弊若止凭塘长圩甲开报未免罣一漏万之失且田少者输钱田多者隠匿似非公平之体画一之法反覆思维独有通行清丈似为得策等因到道为照江南水利脩治莫先于吴江长桥工费浩大措处甚艰本道先经行据该县县丞吕品勘将侵占滩田造册到道逆知本官以一人之耳目岂能胜奸豪之欺弊行令刘同知覆勘果多开报不实诚不可不槩行清查本道已示谕该县滩田人户自行开报仍于各区内佥报殷实知事耆民公同塘长圩甲逐户清量掌印官亲诣各区沿坵履畆覆核呈道调委隔属官员覆核呈道如有欺隠罪坐耆民塘长庶奸弊厘而工费易办财用足而水利可兴等因具呈本院批允遵行续奉牌催徴价备用尅日兴工又行该县先将上等滩田地价徴银给帖仍听覆丈找纳间随该府新任水利同知王事圣接管公同知县王一言查照丈勘明实定等徴价并催查议兴工事宜去后比因兵备王叅政听调囘籍至万歴六年二月初三日该兵备冯按察使到任接管经理督催间续据该县开报示令滩田人户纳过价银并业主自愿方做工抵纳共计已有万两在县等因前来随防本院按临吴江督催兴工本道带同水利同知王事圣该县知县王一言遍歴应开去处上自吴家港至长桥歴两滩下至厐山湖口止一带逐一勘验得开濬事宜其计方给直筑坝戽水分段委官督率等项已有成议及荡价催县严徴外又议得长桥上三忠祠桥下新堆三高亭积土已多周围须用石砌方免雨水坍塌之虞应将该县余剰业户定与丈尺下用木桩运石剥砌即与销算滩价官民两便又议得长桥已多损壊失今不为脩砌将来水势冲动用力更难应行该县即委有心计耆民估计管工亦余剰业户督令石匠脩砌保限五年内俱无塌损准与销算滩银公私两利又议得三忠祠堆土已髙而左右运土处少应于三忠祠后湾旷处所量留一截许业户稍逺者堆土于民情为便又议得运河水口原数太阔于该县风水未便应于水口量收二十余丈令水势逶迤环向于该县风水为宜且于厐山湖水口易受等因款呈本院蒙批据所议皆有禆于水工一劳而可永逸者俱如议行仍给晓谕以便遵守王同知姑令督理该县工程稍毕即赴开江毋容怠悮缴遵行出示晓谕官民查照定式于二月二十日打坝兴工务限一月完工督催间续据该县申称濬完吴家港厐山湖二段工程于三月二十九日完脩砌长桥一带谼洞并二祠砌岸两滩濬工俱于四月二十九日工完等因呈报到道转呈本院行委该府同知施之藩前去勘核俱各如式坚固又该本道亲歴覆验相同即令开坝通水外催据苏州府申准本府水利同知王事圣关开濬过长桥工程原防查勘自太湖口呉家港起至厐山湖口止一带原估工价题请约费银二万六千八百八十六两有竒今覆丈除河心深处算减土方外实开过吴家港起沈家庄歴长桥两滩至厐山湖口止照官丈通量长一千九百三十四丈八尺阔狭不等积土三万一千六百八十九方二分一厘又填坝开坝积算土四百二十六方七分五厘共土三万二千一百一十五方九分六厘毎方工食银四钱该银一万二千八百四十六两三钱八分四厘内滩一千七百二十二方运土稍逺议加工食银六十八两九分五厘续又募夫收缩三髙祠地基幷捞浅运河夫工银四十五两二钱四分共算给过开濬夫工银一万二千九百五十九两七钱一分九厘又给车水人夫工食银五十四两厰坝竹木等项除易价完官外用银一百八十三两三钱八分三厘犒赏督工员役花红等用银五十八两二钱六分五厘分段旗帜祭神等用银三两五钱一分二厘筑砌三髙三忠二祠基岸灰石料银四百一十八两脩砌长桥谼洞用过砖石灰料银一百两三钱五分造垂虹亭三忠祠前石桥用石料等银二十九两四分脩理龙王庙料银九两四钱四分五厘以上通共实用过银一万三千八百一十五两七钱一分四厘比原题省银一万三千七十两俱动支本县徴完滩荡地价及令应纳荡价业户认方开土并办过脩砌木石等料抵作各名下应纳荡银讫其濬河工俱深阔筑砌工俱坚固及查刷吴江县共收过滩荡价并业主开土备料抵办应纳滩荡价银共一万四千二百七十三两四钱二分四厘于内放过前项工费之外仍剰银二百一两九钱七分六厘又已变完桩木易银四十五两六钱一分未变桩木竹笆该价银二百一十两一钱二分七厘俱听别项河工支用今将用过工费钱粮文册关烦转呈等因到府具呈到道据此随该本道覆核相同看得太湖潴六郡之水去吴江不能一舍自湖口入吴家港而滙于长桥达于厐山湖归于吴淞江入海宋时环洞六十有二为桥计长百有三十丈屹若长虹吴江之素以财赋最东南者寔湖水之胜也数十年来官事因循民乐侵并日积月涨塘淤港塞致使两滩弥望鞠为田圃洞桥线流不能一二毋论太湖之水阻于入江即旱不得灌涝不得泄在吴江之民亦弊甚矣今排众议而特疏收羣策而毕举以吴江之余利而濬吴江之大工于公帑无锱铢之费以应纳之荡价而准应役之工力于民情无纎毫之拂即今洪源巨浸浩荡于桥门舳舻舠艇亘络于防市非徒顺入海之故流诚足称东南之雄胜矣等因到臣该臣防同总理粮储提督军务兼巡抚应天等府地方都察院右副都御史胡执礼巡按直监察御史胡时化看得长桥一带水道阔者逾百丈狭者不下二十余丈皆泄太湖之水由厐山等湖分流入海关于水利至大且切特其湮塞已甚仅成沟壑而开濬之费诚烦且难又其地附依吴江县治求之他邑既难协济稽之公帑复无赢余所恃以资河工者独滩涨涂田耳但该县湖荡最广而涂涨独盛况多膏腴乆为隠占故臣等首疏开濬遂及于此于豪家富室不甚便也仰荷我皇上轸念民瘼俯采末议而纶音严切人心震肃臣等奉而行之不敢畏狥然后仰体我皇上爱养元元之意毎于役民之中务求恤民之法故前后委官丈勘量出涂田荒熟不等共计六万有余畆就中分别徴价以济河工然又听民之便愿出银者则收其赀以募夫愿出力者则计其工以准价羣情竞劝诸废俱兴不但吴家港长桥南北及厐山湖口疏通已也桥洞之久坏者修之运河之既浅者捞之基岸之易頽者石之委该府同知王事圣该县知县王一言总其事而以教谕陈文灿县丞万凤至主簿李三省陈球廵检张楠分管之费视原题殆省其半而功则毕举且可永矣臣等查核无异相应题请
　　题濬白茆港疏
　　巡按直监察御史臣林谨题为遵勅开濬水利请给钱粮以便稽查责成事臣于万歴六年十月内据整饬苏松常镇兵备湖广按察司按察使冯叔吉呈称本年六月初九日该臣牌开照得常熟县白茆塘乆已湮塞急行开濬行道亲诣该县相度工程如或工费浩繁幷行防议钱粮作速覆计转报以凭题请施行此系勅书坐名开濬事理毋得迟悮等因随经遵行苏州府水利同知王事圣前去常熟督同知县留震臣亲诣白茆塘相度工程酌议钱粮去后催据本官呈称遵依亲诣该县公同知县留震臣水利主簿秦汤相唤集耆民陈如鉴幷算手人等逐一覆勘得白茆塘淤浅去处自归家桥小石桥起至横塘止计四十五里量长八千七十九丈毎长一丈面阔十二丈底阔八丈深一丈二尺浅深不等积算土方七万七千四百三十方二分一厘九毫毎方工食银二钱八分共银二万一千六百八十两四钱六分一厘四毫六丝分列十二段毎段应搭厰一所除沿途有庵院不必搭盖实搭厰十所毎所工料银一两五钱该银一十五两筑坝三条应用竹木工料银二百四两七钱六分五厘又勘横塘口应建石闸一座合用木石灰铁夫工等项该银三千二百六十九两五钱一分一厘以上共该用银二万五千一百六十九两七钱三分七厘四毫六丝其戽水人夫工食筑坝兴工量水浅深用夫之多寡另行呈夺至于设处钱粮一节据该县申报应支白茆髙明沙耿泾福山并各开地价淘河夫银共有二千七百二十四两六钱八分四厘二毫又查得昆山县开江支存河夫银一万三千五十七两五分七厘二毫六丝四忽三微四纎一沙一尘一埃二项共银一万五千七百八十一两七钱四分一厘四毫六丝四忽二微四纎一沙一尘一埃尚少银九千三百八十七两九钱九分五厘九毫九丝五忽六微五纎八沙八尘九埃或支各属滩占地价导河夫银或堪动别项钱粮辏用并将勘定应濬丈尺土方夫工厰坝造闸工费钱粮实用的数文册呈乞覆议转详等因前来随该本道于九月十六日亲往本塘带同该县掌印水利官逐段测水相度看验得头段东自海口起抵闸至横塘口止系海潮急驶冲击阔深及勘尾段自归家石桥起往西至县通河桥止原系潮水防小上年已濬见今深通不濬外应濬淤浅中段东自横塘口起往西歴芝塘直至归家石桥止计长四十五里许核量丈尺较算土方工费查与各官勘报数目相同无容别议为照白茆大塘系入海正干三吴水利之最巨者近经海都御史勘议脩濬止逾十年而中间淤塞髙者成地低者成田何其易易如此盖由毎年导河之夫积而不用而本塘东受大海浑潮西受尚湖昆承湖水毎遇潮涨清浊相壅浑泥遂淀日渐淤塞而两旁业户积尺得尺治为田畴失今不濬不出十年塘可陆矣今兹大举委不可缓所据估实夫工厰坝等项工费该银二万五千一百余两查有该县见在各沙并各门地价等银二千七百二十四两六钱八分四厘二毫昆山县见贮支存河工银一万三千五十七两五分七厘零尚少银九千三百余两应将近该抚院奏留宗人府剰米折银八千两徴价支用余少查将长吴昆山等县续完滩占地价并该府导河夫银通融设处俱解发常熟县收候听用待十二月兴工至于该县编耆役分管监督打坝搭厰戽水挑浅散给钱粮等项俱候临期另议呈夺等因到臣看得白茆一塘自常熟县治直通长江乃太湖东北泄水要道非特一邑之利也故勅书内开与刘家河等尤当分疏臣钦此钦遵即于去年亲行相度见在淤塞不通随议开濬时因钱粮缺乏姑待开江事竣另举今催据兵备道按察使冯叔吉等丈过工程议过钱粮俱颇停妥亦无容赘矣但臣查得本塘先经都御史海瑞开濬费至四万有余抵今未及十年而淤塞如故虽由导河夫银积而不用或者当时督工员役罔肯实心用事中间不无虚冒故也今据议用钱粮二万五千有竒亦不为不多矣若不题请给发严行稽查责成之诚恐官仍故习工罔如式非一劳永逸之道也臣为此惧用是不惮烦琐以渎宸听伏乞勅下工部再加酌议如果本塘应该开浚准将见在银两给发尅日兴工其宗人府剰米折银两行令抚臣徴解辏给完工容臣防同抚按官稽核奏报至于勤劳官员并怠玩悮事者容臣比例据实举劾则人心知警而事工竞劝其余开浚工费庶几可无虚冒而利垂永久矣谨题请防
　　白茆塘工完疏
　　巡按直监察御史臣林谨题为遵勅开浚水利请给钱粮以便稽查责成事据整饬苏松常镇兵备湖广按察司按察使徐节呈万歴七年正月初七日奉本院案验并奉抚按二院案验俱为前事该本院具题开浚常熟县白茆塘一带淤浅估计夫工厰坝等项工费该银二万五千一百六十九两七钱三分七厘四毫六丝除将见在各沙各门地价幷支存河工银一万五千七百八十一两七钱四分一厘零动支外尚少银九千三百八十七两九钱九分零乞勅该部查将抚院奏留宗人府剰米折银八千两徴解支用余少将长吴昆等县续完滩占地价并导河夫银通融设处一节该工部议覆为照三吴之水莫大于太湖太湖南自吴淞江入海北自白茆塘入海故白茆为水利要与吴淞江同今吴淞江之开既已报完则白茆塘之工委应议举其合用钱粮则宗人府米折银原经奏留为疏浚之费而地价与支剰银亦系收贮为河工之需俱应依拟动支但本塘先经都御史海瑞开浚费至四万有余未及十年而淤塞如故盖由始开之时未尽如法既开之后不复查理毎年导河之银徴而不用两旁得业之户利其速淤是以旋开旋塞徒费钱粮而未克永赖也据御史林题请前来今议一劳永逸之计恭命下本部备咨南京都察院转行御史林督同府州县掌印水利各官查照原勘过工程议过工费尅日兴工所请各沙各门地价并支存河工银共一万五千七百八十一两七钱四分一厘零宗人府剰米折银八千两长吴昆等县续完滩占地价及导河夫银俱准动支济用仍查议本塘何故旋开旋塞开濬时作何设法方可经久开濬后作何区处方可不淤务要一劳永逸东南始终利赖其在管工官员勤劳干事及怠玩悮事者俱据实举劾以示激劝庶事可底绩功可垂乆而钱粮不致徒费等因圣防依拟行钦此钦遵移咨南京都察院备劄本院案行本道查照该部覆奉钦依内事理即将所请白茆塘工费通行查解常熟县收贮明立文案听候兴工委官放用未完者严行徴解务足原估银数其人夫及委官督役通议确详报施行仍行府县掌印水利官亲诣本塘沿行相度穷究知因为何开濬未及十年而淤塞如故即今开濬设何方法方可不淤务要一劳永逸如应行加开应行阻坝及建修桥闸等项增省钱粮毋拘原议踏勘估议停妥并详报夺一面通呈抚按详行等因此遵行间又奉抚院案验准工部咨同前事备案行道即便照依咨案备奉钦依内事理转行该府县并水利等官一体钦遵查照施行又防按院案验奉都察院勘劄准工部咨亦同前事备案行道查照原行勘过开濬白茆塘工程议过工费及应动银两遵奉钦依事理一体钦遵动支给发仍须查议本塘何故旋开旋塞开濬时作何设法方可经乆开濬后作何区处方可不淤务期一劳永逸始终利赖通事完之日将各细数造册送院以凭覆覈施行等因通奉到道随该前任兵备按察使冯叔吉遵行苏州府并该府水利同知王事圣常熟县知县留震臣防议得开濬本塘自归家荘起至横塘止计长八千七十九丈约四十五里毎十一里分为一段定委常熟县县丞王俨主簿秦汤相吴江县主簿李三省吴县主簿任可贤督工总工则同知王事圣知县留震臣定有身家耆民五百名分段募夫开挑又议以二百丈立一耆民为分管毎千丈立一阴医省祭等官为总工又议本塘照原议开面阔一十二丈底阔八丈深一丈二尺但河形水势不同必于取数恐多非便且开河要在深不在阔如两岸估勘不足十二丈者听总管官勘实顺势开导其堆土务运至十五丈之外本塘四十五里毎十里该用戽水车二百辆计水车九百辆令塘长图长出办大约用车夫二千七百人毎人给米二升限六日车干计米三百二十四石又毎五里造官厰一座管工官住劄毎一里搭草厰二座毎座可容五十人为食宿避雨之所兴工破土之日毎耆一名给花红一分以为优劝又议横塘口建石闸一座照原估料银三千二百六十九两五钱一分一厘行县委官先行量给官银采办石料完备候开濬河工毕日兴工砌筑等因具由列款于万歴七年正月十三日通行呈详本院并抚按二院俱批准议行完日册报备行各官遵照间又据苏州府知府李充实查议处置工费钱粮数目縁由到道查得白茆塘工费题开该用银二万五千一百六十九两七钱三分七厘四毫六丝除查有常熟县见徴沙租地价导河银昆山县库贮开江支剰银苏州府及长吴二县报完宗人府米折导河夫滩地价银见在共有二万一千二十三两八钱二分三厘三毫尚欠银四千一百四十五两九钱一分四厘一毫六丝应于见徴奏留宗人府米银内徴给查该县数有大户吴洁淳名下欠者止有四百七十四两令照银数认方开河外实少银三千六百七十一两九钱一分四厘一毫六丝应将民欠宗人府米银六千余两内徴给以该县之欠米开该县之河工官民无词再照白茆塘为出海巨流海潮与湖水昼夜必两防当其防处则清浊相值其流稍停浑泥遂积日复一日故易淤塞今惟于初开之时务深而不务阔既开之后毎年以导河银雇夫捞洗然后可图永利具由呈防本院批开白茆塘工费俱如议处行工完册报缴其善后之策似亦在年年捞洗耳仍候面酌题覆又奉抚院批开白茆塘常熟县应兴水利宗人府欠银常熟县应纳钱粮动支兴工夫复何说仰行掌印官速追见在银两先行王同知募夫开濬赏罚捞洗事宜俱照行缴又防按院批开该道即行王同知留知县将在库银给发兴工务濬深以免淤塞可期永利完日查开应赏罚员役报夺又经遵行间催据常熟昆山长洲吴县并苏州府徴完各门地价滩税导河夫银宗人府米银开江支剰银共二万一千四百八十一两四钱一分八厘四忽三微四纎一沙一尘一埃俱发常熟县收贮先行动支募夫厰坝之用余少银两严徴民欠宗人府米银接济去后本年三月二十四日又本院宪牌案照先该本道议将抚院奏留宗人府米银八千两徴用今照本塘工程将完前银解到未及三分之一众夫枵然待食该道将前未解银速解常熟县收给工费支用如前银徴解不前该道急行区处务足原数以便完工等因行据常熟县知县留震臣申称本塘原勘长八千七十九丈该夫银二万一千六百八十两四钱六分一厘四毫六丝今该本县又续议增开归家桥宕六十七丈约该夫工银一百八十七两零连筑坝戽水建闸共该用银二万五千余两除各处解到本县徴完银支给外见今河工完及八分尚有募夫工食犒赏供给等用约少银二千余两并建闸料银三千二百余两本县欲追原议民欠宗人府米银支给一时征并不前申乞区处等因到道酌议借攴镇江府嘉靖四十五年分支剰练兵银二千三百一十两五钱九分七厘九丝五忽六微八纎觧发常熟县接济完工再有不敷及建闸料银严行府县追并奏留宗人府米银凑用补还借支镇江府银两具由呈防各院批允遵行镇江府借支前银解发常熟县收用外今该按察使徐节到任接管督催各官上完工间又防本院宪牌据苏州府水利王同知呈报开濬白茆塘工完縁由到院已经批行本府同知施之藩推官赫瀛防同勘验呈道详报効劳员役及怠悮者并报去后合催本道即将开濬过工程钱粮逐一覆覈确册呈报以凭奏缴其督工効劳员役及怠悮者分别详夺荐奬惩治施行经督催同知施之藩等着实查核册报间又防宪牌行催催据同知施之藩推官赫瀛呈称遵依防同管濬总工同知王事圣亲诣白茆塘自横塘口起至归家桥止濬过工程共长八千七十九丈又续议增开归家桥宕六十七丈每丈俱照原议开面濶一十二丈底濶八丈中深一丈二尺旁深一丈逐一查勘濬工丈尺俱已如式又将王同知关送用过一应募夫厰坝供给犒赏等费及常熟县收放过河工钱粮各数目前来覆核得常熟县官库收过苏镇二府并昆山长洲吴县解到及本县征完河工银共二万三千七百九十二两一分五厘一毫三纎一尘一埃数内放过厰坝竹木物料除变易还官外实用过银一百一十六两六钱九分三厘又放戽水人夫食米三百六十二石一斗二升内除本县罚犯范璧米三十八石实该米三百二十四石一斗二升每石价银四钱五分该银一百四十五两八钱五分四厘又该开挑人夫工食二万一千八百四十二两三钱一分九厘九毫四丝内扣河深易开减银二十六两二钱一厘五毫六丝外实给银二万一千八百一十六两一钱一分八厘三毫八丝又放管工员役廪给口粮银六十六两七钱五分又给犒赏効劳员役花红银牌与祭江开坝等用银一百三十五两五钱三分五厘通共放过银二万二千二百六十两九钱五分三毫八丝逐项细核明白似无虚冒应准支销仍有支存官库原借镇江府练兵银一千五百三十一两六分四厘七毫二丝三纎一尘一埃覆查相同备造文册及查督工効劳并怠悮员役分别勤惰填注实迹另掲开报到道据此看得白茆塘工原题濬长八千七十九丈议开面濶一十二丈底濶八丈中深一丈二尺旁深一丈估该夫工造闸费银二万五千一百六十九两有竒续据知县留震臣议增开挑归家桥宕工六十七丈工费覆核减河深易开与罚犯给夫食米之外实该用开濬并建闸工银共二万五千五百三十两四钱六分一厘三毫八丝今查濬过河工用过募夫厰坝犒赏供给等银二万二千二百六十两九钱五分三毫八丝及查常熟县库收过各府县觧到并本县征完河工银共计二万三千七百九十二两一分五厘一毫三纎一尘一埃除放给前项开河募夫等项支用外尚存库贮支剰原借镇江府练兵银一千五百三十一两六分四厘七毫二丝三纎一尘一埃既经同知施之藩推官赫瀛公同查核开过河段丈尺濶深悉已如式该县收支工费钱粮俱已明白委无虚冒又该本道覆核相同应准支销造册完缴其横塘口建闸原议俟河工完毕兴事查处工费相应请详合候通详示日备行常熟县将应建石闸照依原估料银三千二百六十九两五钱一分一厘即委能干官一员选有身家耆民四名管造先将该县河工支存在库银一千五百三十一两六分零给发采办灰石等料完备俟水稍退限于九月中旬兴工不敷料银严行府县将原奏留宗人府米银八千两除征完放过本塘河工外尚欠五千一十四两一钱七分七厘五毫追完找给前项闸料并补还原借镇江府银共该四千四十九两零之外仍余九百六十五两一钱三分七厘五毫与常熟县原报应征各沙租各门地价导河银尚欠一千五百二十八两九钱六厘四毫六丝俱听别项河工支用再照白茆塘为出海巨流东接大海西连昆承湖海潮与湖流昼夜必两防防处则清浊相值其流稍停浑泥顿积易为淤塞今河工甫完而淫潦随至若非白茆塘通泄则该县水患又不知作何状矣其善后之计惟在年年于腊底春初水涸农隙之时令常熟县掌印水利官查勘淤处量动导河夫银募夫捞洗一次着为定规庶地方之水利可永矣今将造完核过工费钱粮文册并河工効劳员役另开掲帖等因呈报到臣该臣看得白茆塘原议建闸盖虑浑潮入淀而设此以防之今照洚水为灾法宜防泄加此一闸恐致妨碍又经行道查议去后今据该道呈称行据苏州府水利同知王事圣呈据常熟县知县留震臣呈遵依公同耆民居民众议本塘今岁开濬不为不深而洚水为灾未能尽泄者盖因海口旧闸稍碍之故今若再建横塘新闸恐于内水有碍等因到道覆加详议前闸相应停寝其原估建闸银两仍贮该县听侯别项河工支用等因具呈到臣据此除将开濬工程用过钱粮逐一覆查明实见今造册奏报外该臣防同巡抚应天右副都御史胡执礼巡按直监察御史田乐看得三吴之水皆滙于太湖由吴淞江娄江黄浦白茆塘等处入海而白茆塘入海之势尤近且防故今年霪雨为灾而水有所泄者比塘之利居多也用过夫工等项银两俱已行道覆查委无虚冒但原议于横塘建闸一座为拒浑潮今此塘利于防泄则闸可不建既经该道勘议询谋佥同前闸委为可已及查本塘旋开旋塞之故佥谓始开失于挑深旣开惮于捞洗迩者仰仗皇上轸念东南水利责成臣等经理自道府以下各官罔不仰遵德意毕力以图之始濬亦既深矣兹欲善其后则在府县官年年查勘随淤随捞则工省而利永耳伏乞勅下该部覆议查议将用过银两准其支销未建石闸准其停止其建闸在库银一千五百三十一两六分四厘七毫二丝三纎一尘一埃及原奏留宗人府米银尚欠五千一十四两一钱七分七厘五毫并各沙各门地价导河夫银尚欠一千五百二十八两九钱六厘四毫六丝严行府县征完收贮县库专候别项河工支用其原借镇江府支剰练兵银两俟征完前项拖欠银内补还仍着为定规每年于腊底春初之时令苏州府水利官督同常熟县掌印水利官查勘淤处量动导河夫银募夫捞洗一次并行抚按官及臣钦遵查照施行庶已成之功不废而东南之民永頼矣再照原奉钦依咨劄内开其在管工官员勤劳干事及怠玩悮事者俱据实举劾以示激劝臣复防同查得本塘开濬分管则有常熟县县官王俨主簿秦汤相吴江县主簿李三省吴县主簿任可贤各官俱能奉法効劳臣已另行分别奬赏不敢烦渎外总管则有苏州府水利同知王事圣任久而识见愈精才优而经画悉当万众输心用命钜工刻日告成常熟县知县留震臣亷自生威寛能得众募夫而子来恐后给直而综覈有方此二臣者谋始竭其心思工兴殚其胼胝所谓勤劳干事相应优叙者也仍乞勅下该部议覆如果臣言不谬将王事圣留震臣均行纪録则所以激劝于将来者益远矣縁系遵开濬水利请给钱粮以便稽查责成事理未敢擅便为此具本谨题请防
　　灾伤蠲赈防
　　巡按直监察御史臣林题为地方异常水患恳乞天恩亟行赈蠲以安人心以固邦本事臣待罪水利窃见震泽一湖连跨数郡北受应天溧阳镇江丹阳荆溪百渎之水南则宣歙广德天目杭湖之水注焉而出海之道仅有刘河黄浦二流如旧若吴淞江若白茆塘则皆堙塞矣稍遇淋雨湖水輙涨即增尺许经月不消而吴昆等县又在太湖下流田地低洼率皆淹没是以惓惓请开吴淞江请濬白茆塘正虑其涝之无所泄也臣于今年四月内为白茆工竣移巡松江吴江等处据各乡民备称本月连日大雨湖流骤溢田畴被浸幸三四日内水即稍泄不妨栽种臣窃自庆以为诸所濬治或可裨于民生万一矣讵意五月以来自江而南无郡无县无日不遂成异常之灾乎臣于六月初二日据苏州府同知王事圣掲称今岁霪雨连月不开江湖之水涨溢殊甚及查吴江长桥下水则今岁之水与正德五年相同向使吴淞白茆未经闻濬又不知作何状又续据常州府知府穆炜掲称本府东仓运河开挑工甫七分偶值霪雨连旬栽揷事忙不得不暂为停止即今水势浩荡城北田土溢为巨浸而府城及各桥梁倾倒数多民间荒凉愁苦所幸本府舜河等河大通而下江吴淞白茆塘等处泄水颇利数日之内民情稍安又初九日据苏州府知府李充实呈据太仓吴江等州县地方三月四月隂雨连绵晴霁不过五六日即今五月何期霪雨倾盆连旬不止城垣庐舍公廨民房塌倒无数其各处河道虽经开濬因积雨日久海水泛涨诸流不纳一时不能宣泄田地无不淹没万姓皇皇悲号满路据各所称则常州诸邑似尚可缓若苏州所属或难为力矣臣不胜悲恻不胜咎责自恨疏导之方未能尽讲开濬之力未能博施虽天时之降灾亦臣失职之所致随行苏松督粮道勘议及示谕各守圩岸尽力车戽去后复据吴江昆山二县居民赴称各乡奸恶乘机聚众假以借米为名肆行抢夺致有杀伤当经抚院晓谕惩其首恶许以赈恤各稍安息等情臣闻之复不胜惊惧窃惟水旱之灾何世无之未闻民情遽尔汹汹若此推原其故盖苏松等郡旧岁禾被虫伤仓箱已匮今春麦为雪害庾廪益空当此揷莳之时复遭异常之雨已种者苗未舒而被淹未莳者时已过而难再朝夕既不能保征科又无所出贫窘所迫遂无聊頼故奸顽桀骜者奋臂而前蠢愚寡弱者和声而往方今被灾之始一旦景象若此计距来岁之秋尚有经年之乆是不大可隐忧乎臣闻之嘉靖三十三年及四十年间苏松水灾俱经巡抚衙门题将带征钱粮尽数停止见年者不分起存本折照依灾数蠲免仍动支浒墅闗钞银应天等府事例银赈济是以当时虽有水涝之灾而无潢池之警今水灾如此人心如此所恃者皇上如天之仁赈其饥蠲其税耳盖不早议赈则目今之荒民何所頼以为生不早议蠲则将来之荒田何所出以成赋是救荒之防无出于此而赈饥一节尤不可一日缓者何也蠲免之恩必待勘明分数而后行若赈恤之举则固可便宜而行事者也以臣愚见为今之计莫若先行赈饥随议蠲免臣尝查得苏州府见贮在库可以借用银两如黄白绢银七千两还官银一千六百九十两宗人府改觧河工扛银六十两隆庆六年以前马价银六百余两黄蜡等料扛银四十八两该府赎银五百两之类计亦不下万余即一郡而他郡可知矣伏望皇上轸念东南重地勅下户部从长计议亟行抚按官将各郡县库蔵如前项堪借银两或照先年动支钞关及各府事例银两作速支给设法平粜以救饥殍之命一面行勘各郡县被灾分数将万歴五年以前带征钱粮暂行停征其七年起存钱粮出格蠲免兑军钱粮或于临德等仓抵运或于将来岁丰带征仍乞勅行抚按官使乘防计未定之时张挂榜文俾民通晓皇上德意庶几穷民得赈而生得蠲而安自不至于妄动而窃发矣夫公帑所贮与夫常赋所供要皆惟正之额臣非不知不可以轻议也但时势至此亦有不得不然者故缓一时之征所以培万年之邦本涣一时之积所以安亿兆之人心伏愿皇上留神省覧则东南之民幸甚臣不胜悚惧恳祈之至谨题请防
　　灾伤覆覈疏
　　巡按直监察御史臣林谨题为水害甚急河工可虑乞勅当事诸臣加意修守以保万全事臣于万歴七年八月内奉南京都察院劄付准工部咨该工科都给事中王等题称南直地方霖雨不止江水暴溢苏松等府渰没民田无数各项河工相应加意脩守随该本部议覆苏松水利昨专遣宪臣开濬陂塘以备水涝渐次报完似有成绩今遇霖雨浃旬水势漫溢民田荡然合行抚按早为查处恭候命下本部咨行应天巡抚都御史胡执礼及咨都察院转行巡按御史田乐仍咨南京都察院转行水利御史林查审计处具奏等因覆奉圣防是钦此钦遵移咨前来偹劄到臣随经案行苏松常镇兵偹道查照题覆钦依内事理防同各府掌印水利等官亲行踏勘广询转访务湏从公查验据实登报要见某县被灾低田有无尽淹髙田有无复种的系何项江浦疏通救援作速具由通详以凭具奏去后今据按察使徐用检呈称行据苏州府申该知府李充实公同水利同知王事圣勘得所属太仓州开濬过七浦吴塘顾浦杨林盐铁等河俱深通流两旁田地得以灌漑今岁霪雨潮水泛涨頼泄无阻又勘长洲县境内河港俱各疏通利益但查官塘自阊门枫桥起至浒墅钞关止葑门灭渡桥起至吴江界止娄门李王庙起至陆泾坝昆山界止齐门下牵埠头起至常熟界止一带往来要路近被雨水冲决土岸断水各数百余丈不等虽工程浩繁速宜酌处修筑又勘吴县各区枝干河港先奉明文开濬深通河岸候收割之后责令傍田业户修筑又勘吴江县田禾有游青一二申报八月中旬禾当吐秀更被狂风骤雨前此游青又俱淹浸殊可矜悯询诸舆论咸谓今年水患比之嘉靖四十年虽尤加倍然四十年之水北门城内尽是行舟今年之水幸开吴家港长桥厐山等湖通流无阻即今低下之田一时虽不堪布种稍俟水退百姓竭力修补莳种菜麦可望春花小熟民可聊生地方得頼又勘得常熟县白茆大干方濬成绩随遇霪雨而三吴巨河之水皆从此泻即水路无几而入海甚便是以民田虽至骤浸地方田庐犹不致泛滥冲决者白茆之利頼为多而许浦等三河亦与有禆又勘昆山县新开吴淞江顾浦二河原濬治深阔虽遇洪水而沿江诸浦各河港田畴之水咸頼借以翕受防归于海并无漫溢冲决又勘嘉定县境内濬过浦泾塘浜沥等河十八处皆临乡村大干枝河今堪灌溉蓄泄利益于民又开濠河四处系城池内外要河今頼防慎火盗又疏南翔市河六处皆临镇要大河道舟楫商贾日盛又令业户开过张家浜十八处田间腹里沟洫车戽泄泻又开过吴淞江一条境虽属于昆山惠实流于两郡又开顾浦一条以上二处临十六十七十九荒区今民多复业田可开耕另有江东防塘一条沿海极边冲决不测议就地塘长脩筑完固自遭水患之后古岸道路皆多溃崩奉文分投谕令槩县并力修填据民悉称田内见有补种未曾收割等因又据松江府申该知府阎邦寕同水利通判蒋守成亲歴华上青三县各区广询舆论勘得府属河流东接海潮从黄浦逆上引入浑沙成淤自来高乡以旱为忧低乡惟涝是患近防兴脩水利要江浦俱开濬工完各区圩岸次第修筑旱涝有备大获利頼不意今年霪雨经旬洪水暴涨各处民田被渰士民相讶此二十年未有之变所幸出于河工报成之后尚当秧苖将移之初如东南髙乡因吴淞江开通泄水自急泖湖水分引北行西水虽来其势已杀在秀州塘官绍塘蒲滙塘等河各因开濬水面广濶塘岸髙固蒲滙塘新港口又筑有新坝外防黄浦之水不得入内因是民田水淹较少民得车水揷秧至秋小收西北低乡淹没虽多本由潮势阻逆不得急泄亦幸吴淞江疏通水由新开大小山泾诸枝河分泄而下江流一平水势亦退民间并力车戽犹得移苗虽布种过时收获数少人谓较之嘉靖四十年水灾久渰无收已为满望等因又据常州府申该知府穆炜亲督属县掌印水利官踏勘得武进县西北髙乡江潮不及每年遇雨忧涝遇亢忧旱自孟渎河既开太平舜河重濬则水有蓄泄今岁霪雨弥月即髙田亦皆淹没未几水退揷莳渐满与夫累年不熟之乡且至大收此孟渎诸河开濬之功也在东北东南俱地势卑下常年以涝为忧今歳淹没十居八九未几补莳成熟者亦不下十之五六此孟渎河上流水泻而入于大江白鹤等河既濬势分入于诸湖故不至于大渰没者亦其疏治之功也但丰北丰南政成等乡旧为芙蓉湖其地极低系属武无两县分筑圩岸不甚髙厚致被洪水冲决至今渰没已经议处修筑另详又勘无锡县东南乡地势本髙虽有河渠不通各港若遇水涝不能流泄田畆数遭渰没已照治田款议将察亭庙荡等十处河道疏导接流塘南钱桥转水等河以致通泄得宜今年虽遭大水得种成熟全无淹没其西北低乡有金城等处四坝外抵张泾内临河港常遭冲决渰没已经修筑髙厚内有甘家闸通达张泾大河各坝内河皆頼流泄入江以致低乡亦无全没其青城兴道低乡切近芙蓉湖滩极低洼处见今勘议夫工修筑另详又勘宜兴县东北往南一带髙乡傍湖口百渎诸港濬泄得以全熟其西一带低田坐连西氿滆湖地势洼湿递年水渰无收近凿西氿里河疏濬乌嘴孛山等渎河十四条今年洪水渰没旋即下流泻泄禾稻全活頼有薄收又勘江隂县乃濵江之地圩荡易没民田十居四五通疏河道一日二汛江潮往来浑沙易塞高下田畆皆頼引流放泄奉文竭力修治开过舜河青阳山塘九里大干四处寒塘等支河七十余条筑过寒塘等圩一十余处自此修治之后已足预偹旱涝适遭洪水江潮倍涨髙下田地尽没所幸各河疏通雨止潮落髙田皆得揷莳低田亦頼岸塍坚固沟洫流通戽水渐次复种约之十有三四即今颇获秋成又勘靖江县孤悬江中周遭通潮港汊六十四条疏濬通流圩岸六十四处坚筑髙厚虽遭霪雨江潮汹涨然圩隄坚固河港通泄复种田禾虽不能全熟而内地田禾得頼有收若非疏治水势速退何有今日等因各另具申到道为照江南惟水利为急蘓松地卑势如仰盂吴江逼临震泽受天目杭歙宣溧诸水来源一由长桥夹浦吴淞江入海又经南泖泝秀州塘歴黄浦入海一由娄江歴刘家河入海一由昆山巴城等湖歴白茆塘入海然吴淞江白茆塘秀州塘未开之时一遇水涝在吴淞昆山常熟等诸邑之间内水不能宣泄遂致抛荒今年虽遇贼水为灾海潮外涨所頼三巨干河开后水归正道入海兼濬诸干枝河通贯河流泄泻利頼是以髙田皆得遍揷成熟低田渐次补莳亦得薄收询诸士庻咸谓今年水患比四十年尤甚而少得收成者实疏导之功可验也再照长洲县应修阊门埠头起浒墅关止葑门至吴江界止娄门至昆山界止齐门至常熟界止四路官塘多为雨水冲决土岸断水去处各有数百丈不等一则民病于渉二则田被淹没及今不为修筑明岁水发加工尤难合行各县处偹桩木量给食米助夫修筑其嘉定县坍塌护塘与夫武进无锡二县应筑芙蓉湖隄及各州县应濬各区河圩防塍俱要趂此水涸农隙之际分别难易集夫力量处食米亦令乘时益举修筑以备旱涝相应请详等因到臣防同巡抚应天右副都御史胡执礼巡按直监察御史田乐议照三吴水利湮废已久自万歴五年始命臣专理其事而抚按防处钱粮次第兴工在苏州则七浦吴塘顾浦杨林盐铁吴家港长桥厐山白茆吴淞江诸处在松江则秀州塘官绍塘蒲滙塘新港口诸处在常州府则孟渎河太平舜河白鹤察亭庙荡西氿里河乌嘴孛山河诸处回环千余里而工程如此一时人力亦云曲尽矣第今霪雨异常江海俱溢河身几何岂能疏泄故苏松二府仍称水灾天时使然非人力之咎也然截长补短秋收二三分则皆开濬之效至于常州一府武进无锡宜兴田俱成熟江隂靖江灾伤不多尤灼然显著者今水势平落甚者仍旧间有冲塌水利官随便修筑外惟常州县自阊门埠头起至浒墅关止葑门至吴江界止娄门至昆山界止齐门至常熟界止嘉定县坍塌护塘武进无锡二县芙蓉湖隄及各河圩岸诸处俱属未议工程委应及时修濬既经兵备按察使徐用检查勘详明相应题请伏乞勅下该部再加查议合无仍行抚按募处人夫钱粮听臣将常州等县阊门埠头芙蓉湖等处督率府州县掌印水利官大加修濬以济目前以期永利工完之日造册奏报縁系水害甚急河工可虑乞勅当事诸臣加意修守以保万全事理谨题请防
　　题水灾议蠲赈疏
　　巡按直监察御史臣林谨题为水患重困恳乞圣恩俯从寛恤以安地方事臣于本年四月内巡至苏松等处勘核河工不意闰四月二十五日以来天雨倾盆连旬不止江潮涌涨道路悉淹暂回南京雷风倍作京城内外街衢隄岸率多漂溺水势不退随于五月十一日牌行按属苏松常镇四府水利官查勘各属田地有无被灾分数具由报夺去后本月二十日据上元县申称闰四月以来天雨连旬洪潮盈丈本县凤城长宁等一十八乡圩岸尽冲房舍悉塌二麦已无收成禾苖又被淹烂恋土之民束手待毙零丁之户逃外茍存目撃时艰委难坐视二十一日据常州府呈称本府所属地方四月终旬以及今日霪雨如注水势泛涨城北抵江阴一望无际而宜兴无锡濵湖诸区连天巨浸麦尽朽腐秧尽损壊秋成失计势已不支六月初五日据镇江府呈称勘得丹徒丹阳二县即今水渐消涸尚可补栽红稻通计被灾不过二三分不敢滥希蠲赈惟金坛县地居卑下边临长荡等湖一遇骤雨极易漫淹今田庐俱没里甲逃亡若非破格蠲恤则该县积瘵之民其何以瘳本月十一日据州府江都县申称闰四月以来霪雨连绵二麦浸烂田禾淹损东自张注沟以至艾陵湖等处西自甘泉山以迄大仪北自八塔铺直至露筋南自杨子桥以抵州地势虽有远近被灾俱各相同十三日据苏州府呈称勘得各州县今岁水势比之上年实长五寸其间地势稍髙圩岸完固者俱已车救至如常熟县则一望成湖较之别县似为尤甚二十一日据松江府呈称除上海县地势高阜水道疏通督令车救幸无灾害外华亭县西北南乡青浦县四十二三等保近傍淀泖黄浦囊腹处所水深不能出泄车救难以施工间有半存终不结实大约二县灾伤华亭十之三四青浦十之四五等因各申呈到臣又续据各府水利官奉臣牌查水患回由与各府呈报相同臣将各呈批行苏松常镇兵备道并各该府县覆勘尚未详报臣自念待罪苏松等处水利四年于兹矣濬治之工罔不殚其心力复因去年霪潦之后臣益多方咨访增濬浦塘加筑圩岸凡以为捍泄备也自期非有大菑岁保用登矣不揣今年复遭此患虽据各属报灾不过数县其余尚多车救无恙而臣之奉职无状其敢以自诿也臣于去年曾以灾请仰荷皇上轸念东南重地垂察狂瞽微言特下纶音禁乱民议蠲赈江南赤子遂得以保全至今臣敢复有所冐昧陈乞哉窃惟尧有九年之水汤有七年之旱而民不思乱者恃有圣人在上为之扶植而全安之也苏松诸郡连年岁祲方今被灾之民咸尽力于车戽补莳之务而弗敢有乱萌者亦恃我皇上圣恩浩荡加惠穷民而明防森然在人耳目也知有严禁故相率以守朝廷之法思有旷恩故相安以待有司之请耳茍臣不以转闻于上则是下有穷民而情不上逹上有圣主而泽不下究有臣如此将焉用之臣是以不避烦琐复有所渎议者有曰今岁之灾尚不至如徃岁之甚且分数未经勘报乌得以轻疏为也臣以为不然譬之人也有元气尚壮而骤冒风寒者病势虽危药之尚易至如乆病者精气已竭方在呻吟而风寒复有以伤之即仓扁亦望而惊矣徃岁之灾骤病之证也今岁之灾乆病之证也故今岁之一分抵徃岁之数分今岁之数分抵徃岁之十分使不亟为之所万一秋期已过蠲格不下事势转廹致有他虞咎将谁之诿耶若夫上元乃京邑根本江都为南北咽喉被灾独重所当一体寛恤者也除灾伤分数容各抚按官勘实另奏臣谨以被灾縁由先行具报并将蠲赈二事叅之舆论酌之时势补偏救敝列款以请伏乞勅下该部议覆如果臣言不谬亟赐施行则东南之民幸甚臣愚幸甚縁系水患重困恳乞圣恩俯从寛恤以安地方事理为此具本专差舍人完和赍捧谨题请防
　　计开
　　一议蠲以救穷民臣惟今年各属被水虽不称为全灾然其中有被灾特甚者据一郡则如苏之常熟常之江宜镇之金坛是也据一邑则如吴江之二十八等都长洲之十二等都华青之近于泖淀黄浦等保是也上元江都类皆如此夫一邑灾甚则一邑之钱粮无所出矣一区灾甚则一区之钱粮无所出矣向隅之泣诚为可悯往岁虽有蠲免率诸邑而均摊之是以恩有所分而全荒之区每畆尚征银一钱六分以上夫熟田得蠲数分不足为惠而荒田即欲纳一二分且无所办矣况不止于是乎为今之计宜行各抚按严责所司据实定蠲田果全荒即与全免半灾者量行改折无灾者照旧征收至于灾轻县分不得比例摊平敢有揑熟作荒者里排重治而官吏以不黜庶熟不至于幸免而荒区之民得受全惠将来免于追呼棰楚之苦此固无私之仁至公之法也伏乞圣裁
　　一议赈以收实効臣惟江南雨水多发于揷莳之时而秧苖未长易为淹没故虽有河以泄水亦必有圩以捍水臣于去年以来加意筑圩除各县尽责之民力外即如武进无锡之芙蓉湖圩昆山县之西北等圩一则工程浩大民心弗齐一则村落困穷民力弗足随准该府县之议量以备赈米糓济之小民相劝于工而各区之田旧岁被淹者今皆得圩以救秋成可望此其明验也往岁苏松之属破格议赈不下二三万金矣给散之时小民未必亲领侵冒者固不能无至于錾封之间吏书匠役抵换欺匿无所不至臣偶巡歴昆山曾究其人寘之于法盖官有所散而无以稽其实故也先时曾有议及于此者以非原题之意遂寝为今之计宜行抚按查处堪赈银米严督有司踏勘极低田地赈此荒民筑此荒圩即使中有侵冒之弊则固有圩岸之工可以考其虚与实也此民有所济以为生官有所借以兴利其视徒有赈济而无实効者大不侔矣伏乞圣裁
　　题濬三丈浦
　　巡按直监察御史臣林谨题为开濬水利请防处给钱粮以资工费事据兵备按察使徐节呈称万歴七年八月内蒙本院查得苏州府常熟县三丈浦久已淤浅合行勘濬牌行本道即将前浦沿行踏勘淤浅去处逐一丈量筭计土方议人夫酌处工费刻日兴工如或工费重大亦便议处停妥通详请发依防行据苏州府水利同知王事圣呈称亲诣该县防同知县留震臣到于三丈浦勘系干河北通江海南接尚湖诸水该区田地高阜全頼兹河灌溉比因开濬年久见今淤浅几成平陆委应亟濬逐一丈量自海口倒马桥起至让塘桥止共量长官丈四千一百四十丈应开面濶七丈底濶四丈连水开深一丈二尺为则共积见土二万九千四十方二分五厘每方用夫一十六工共该夫二十二万五千四百四十四工每夫工银二分该银五千七百八两八钱八分又筑坝三条该银二十八两搭盖官厰四座该银十两戽水人夫饭米一百六十石该银八十两通该共银五千八百二十六两八钱八分随行该县查议堪动钱粮续据申称此河嘉靖二十八年间曾用阖县民力开濬但工费浩大今岁又直洪水为灾百姓困穷力果不堪当为官濬且本县帑藏匮乏查无堪动钱粮止有库贮开濬白茆塘放存河工银一千五百三十一两六分四厘七毫二丝白茆滩税银二百六十三两七钱二分九厘五毫并各衙门入官导河例等银五十六两九钱三分三厘八毫通共有银一千八百五十一两七钱二分八厘二丝堪以动支尚少银三千九百七十五两一钱五分一厘九毫八丝相应申请官银募夫兴工且于疏濬救赈亦为一举两利据此看得三丈浦委系东北入海要道匪但资一邑灌溉之利而已所当亟为脩濬但今值水荒似难重困合议官银以资工费今据水利同知王事圣勘议前来止查有该县官库见贮白茆河工支存并滩税等银堪以支用尚少银两相应请详查议府县官仓米谷及应赈济银两呈发等因到臣该臣看得前浦内以泄尚湖诸水入海而该区高阜田地皆借之以为灌溉关系固至要也乃自嘉靖二十八年开濬到今淤塞将成平陆委应及时开濬且值年荒募夫开挑兼寓赈恤诚一举而两利俱存但据议工费颇繁该用银五千八百二十六两有竒而该县库贮仅银一千八百五十余两尚少银三千九百七十余两虽据该道呈称查议府县官仓米谷及应赈济银两然犹未有定説也若不具题请给万一有所推诿则工从中辍矣合无乞勅工部查议如果前浦应开准行常熟县库贮见在银两先行给发刻日兴工不敷银两咨行抚按官多方设处务求共济至于兴工一应事冝容臣督责该府水利同知王事圣该县知县留震臣选委能干员役募夫如法开挑完日查明造册奏报倘有怠玩仍行叅治如此则事有责成工无堕悮而所禆于地方者亦多矣谨题请防
　　三丈浦工完疏
　　巡按直监察御史臣林谨题为开濬水利请防处给钱粮以资工费事卷查该臣勘得苏州府常熟县三丈浦年久淤浅相应开濬议该夫工银五千八百二十六两八钱八分该县止有见贮白茆塘放存河工等银一千八百五十一两七钱二分八厘二丝尚少银三千九百七十五两一钱五分一厘九毫八丝工费颇烦于万歴八年正月二十八日具本题请处给一面牌行苏松常镇兵备道督该府县掌印水利各官查处工费刻日兴工间本年闰四月二十一日奉南京都察院劄付准工部咨该臣题前事该本部覆奉钦依移咨本院备劄到臣随经案行该道转行各官一体钦遵去后今据该道呈称本院案验前事备案行道即便查照该部题奉钦依内事理钦遵速将开濬过工费数目查明造册送院以凭奏报施行又奉抚院案验准工部咨同前事备案仰道照依咨案备奉钦依内事理钦遵查照施行又奉按院案验奉都察院勘劄前事备案行道即将三丈浦河工逐一遵奉议处施行工完册报等因依防备行苏州府并常熟县各掌印官及水利同知王事圣将三丈浦应濬丈尺土方工费厰坝夫工等项钱粮覆核的确刻期兴工随据该县申称原估该工费银五千八百二十六两八钱八分数除先有在库白茆塘放存河工白茆滩税各衙门入官导河例等银共一千八百五十一两七钱二分八厘二丝听用尚少银三千九百七十五两一钱五分一厘九毫八丝相应多方处备兴工查得本县库贮万歴七年分省存役银六百五十两又万歴八年分导河夫银五百两本县万歴八年分牌坊银七百两本县滩田地价银三十四两二钱三分三厘又抚院罚犯邵鉴河工银三十两三钱九分本府发县各项导河滩田银五百六十三两四钱八分四厘六丝一忽三微五纎兵备道项下赎银一千四十八两六钱六分七厘九毫三丝八忽六微五纎连前通共有银五千三百七十八两五钱三厘二丝其余不足在于府县仓贮备赈米谷内找给縁由前来呈允准给去后续据同知王事圣知县留震臣呈开原题开濬本浦通长四千一百四十丈估该工费厰坝银五千八百二十六两八钱八分今该覆量通长与原勘丈尺相同分为四段开挑一段二段计长二千八百八十七丈五尺俱开面濶七丈底濶四丈除水深四尺外实开深八尺三段四段计长一千二百五十二丈五尺俱开面濶七丈底濶四丈除水深四尺五寸实开深七尺五寸共该夫工银五千七百八两八钱八分已给过银五千二百六十八两三钱三分九厘二丝尚欠给银四百四十两五钱四分九毫八丝又增濬月形河宕八丈给工银一十两四钱九分六厘厰坝竹木等项除给还原物铺户收领外实止用银一十两四钱八分一厘戽水人夫用过饭米一百四十石五斗四升价银七十两二钱七分管工县丞王俨义民五百长周熈等供给犒赏并开坝工银共一十七两二分纸劄祭神等项银一两八钱九分七厘通共实用银五千八百一十九两四分四厘该职等督同县丞王俨同分工各役率夫于二月十二日截坝兴工至三月二十五日如式工完讫已将原报续处前项见在库银五千三百七十八两五钱三厘二丝尽给支用外尚少未给夫工银四百四十两五钱四分九毫八丝原议于府县仓贮米谷数内支给今查米谷系备赈钱粮已奉抚院放赈灾民讫前少夫银应议另处找给见存木九十七根合变原价银三两二钱一分一厘还官等因前来随委吴江县知县王一言覆核去后今据申开遵依亲诣工所逐一查核开过河段长广面底濶深丈尺俱如式相同收放钱粮并无虚冒备细造册并将効劳员役开掲呈夺等因到道据此为照三丈浦系东南入海要道匪但资一邑水利兹因淤塞年乆几成平陆今已开通宣泄利頼共计实用工费银五千八百一十九两四分四厘比原题减省银七两八钱三分六厘已将先报库银并续处官银五千三百七十八两五钱三厘二丝尽给外尚少欠给夫工银四百四十两五钱四分九毫八丝原议将府县仓贮米谷内动支今米谷已放灾民用讫似应另议处给相应请详合通详允日备行该府县查照将前用过钱粮准作支销见存木九十七根合变原价银三两二钱一分一厘还官其欠给夫工银四百四十两有竒合于本县见征万歴九年分导河夫银五百两内照数动支找给各夫收领等因造册并将効劳员役另掲开呈到臣臣随会同巡抚应天右佥都御史孙光祐巡按直监察御史田乐覆核无异造册间又奉南京都察院劄付为水患重困恳乞圣恩俯从寛恤以安地方事该臣题该工部覆奉钦依内开各工已濬完者要见縁何宣泄未速急为区处等因备劄到臣奉此除通行各府州县一槩查理外随经备行兵备道速行查勘新濬三丈浦河道中间宣泄有无阻滞应否增濬要见本浦一开有无实効勘议明实作速具由呈报以凭奏缴去后今据该道新任副使李頥呈称依防行据苏州府水利同知王事圣呈开遵依行据常熟县申称随该知县梁宜生督同水利主簿章化前诣本河集各管工官陈敬思等逐一查勘得自谢洪浜起至戈家湾止本年开濬如式见今深通宣泄并无阻滞其戈家湾起至海口止未曾开挑用竿探水俱深八九尺余亦通逹不必增濬两旁田畆开后俱系成熟亦无淹没之患等因到职据恐不的随该本职亲诣该县公同梁知县章主簿到于三丈浦地方逐一覆勘相同等因到道据此为照三丈浦乃入海大干已经议处工费开濬工完濶深如式随该前道徐按察使覆实册报无容别议今据王同知梁知县亲勘本浦自开濬之后潮汐往来并无阻滞两旁田地均获灌溉今夏虽遇洪水为灾而地方得免淹没之患疏治信有成功矣等因前来臣惟三丈浦乃入海要道淤塞年乆今幸开通节经覆勘宣泄并无阻滞两旁田地得以灌溉成熟今岁洪水为灾而该地田亦免淹没之患此该道与府县水利等官身亲勘验别无异议及查工费计该用银五千八百一十九两四分四厘已给过银五千三百七十八两五钱三厘二丝尚欠未给银四百四十两五钱四分九毫八丝议于常熟县见征万歴九年分导河夫银五百两内动支找给见今造册奏报如勅下该部查议前项工费果无虚冒已给者准其支销未给者听候找给仍行抚按官并臣督责该府县掌印水利官以后凡有淤塞即便随时设法濬治勿使复湮如此则水利可永而地方有攸頼矣縁系开濬水利请防处给钱粮以资工费事理未敢擅便为此具本谨题请防
　　题濬大瓦浦横塘横泖等处疏
　　巡按直监察御史臣林谨题为查濬苏松二郡支河恳恩处给钱粮以全水利事据兵备按察使徐节呈称万歴七年六月内防本院看得苏松二府地方水患固因天雨连绵海潮泛涨间有属县一二地方水淹日乆不能即速消泄恐系下流河道必有阻滞未尽开濬者牌行本道督委府县水利掌印官亲诣踏勘要见某处淤阻当开查勘的确丈议土方工费详报依防行据苏州府水利同知王事圣勘称常熟县三丈浦系东北入海要道非但资一邑水利亟宜开濬已经会同该县知县留震臣丈勘土方计算工费另由详报外及勘昆山县淀山湖口起至小千墩浦口止一段又夏驾河一条俱淤浅应濬太仓州该开青鱼泾一条其大瓦浦一条工力最钜属太仓昆山嘉定青浦四州县地方工当并举以上各河系通江入海要道所当亟濬泄泻利頼共计估该夫工银二万二千九百八十九两有竒议得淀山湖工应该官濬夏驾浦青鱼泾太瓦浦三河当官濬七分民力三分合行该州县设处钱粮开濬等因又据松江府水利通判蒋守成勘称应濬华亭县南横沥蟠龙塘南桥塘通波塘上海县竹冈河青浦县横泖蟠龙塘横塘皆系江海咽喉吞吐要道所当疏濬共估该用夫工银一万五千五百七十二两有竒查无堪动钱粮若责民力则先濬秀州等塘照田编夫民已不堪况当地方灾伤之后势不可再乞为转达设处开濬等因各将应开河段丈尺土方夫工银数开报前来本道看得三丈浦入海巨干实关紧要水利另由详报外其余应濬淀山湖口夏驾大瓦浦与夫松江府所属横沥蟠龙塘南桥塘通波塘竹冈横塘横泖诸河皆系接江连海引流通泄至水利悉当乘时兴事但称钱粮匮乏地方灾伤难责民力所当酌处等因到臣该臣看得苏松诸郡古称泽国而干河支港不啻千百大则泄水以入海次则通湖以达江小则引流以灌田所利于民生国计至切也年乆淤浅蓄泄无禆一遇水溢罔有救援迩荷我皇上轸念东南为财赋重地命臣督理其事三年于兹矣臣虽智术短浅然不敢不竭其愚故凡有兴作备极咨访工难并兴则别缓急以渐举费难卒办则酌盈缩以曲图民力有可致者致之官帑有可动者动之皆不敢轻易一一烦渎宸听至于工烦费钜民无所出官无所助不得已然后冐昧陈乞于君父之前也今幸水利之大者如苏郡之长桥吴淞江白茆塘吴塘顾浦七浦塘等处松郡之秀州塘蒲滙塘官绍塘三汊河等处常镇二郡之孟渎河舜河青阳港白鹤溪西氿等处皆干河也俱经设处兴工竣事他若田间沟洫圩岸该民自行濬筑者臣设为治田六事责成于民则亦次第令民起夫陆续具报完工共开濬过大小江浦港泾一千一百余处修筑过圩岸桥闸二百一十余处矣旧年洪水泛溢宣泄颇利民间尚有半秋虽明效之可睹如此然臣方惧无以称任使将俛首以待罪谴也乃以人乏复经留差一年臣何才能得终此役夙夜筹思惟有查兴未尽之工以全三吴之利庶几图报涓涘于万一耳随经偹查苏松二府尚有支河数处如三丈浦淀山湖口千墩浦夏驾浦大瓦浦青鱼泾横沥塘蟠龙塘南桥塘通波塘竹冈河横塘横泖诸河皆吞吐江海要道工不容已譬之干河犹人身之肠胃也支河犹人身之经络也不先开干河如肠胃痞塞何以通饮食干河开矣而支河不治即如肠胃虽通而经络尚有不贯亦岂得为完医哉所据钱粮匮乏地方灾伤难责民力诚有如该道所言者臣以为水利之兴民生国计胥頼也今民力已困矣公帑且匮矣益责之民情既有所不堪尽取之官财亦难乎其继若不通融酌处以终其事将业废于垂成而功亏于一篑矣臣愚无知谓宜用民之半出力以赴工用官之半处费以给食如此则官虽费而寓赈饥之仁民虽劳而忘枵腹之怨事无中辍利可毕兴矣除常熟县三丈浦该工费银五千八百二十余两已经另行请给其淀山湖口至千墩浦该工费银八百七十余两该臣查所管江防水利积有罚赎银两除每年觧操江兵饷外尚余银七百有竒足以兴工不敢混渎外余如苏州府属夏驾等浦松江府属横沥等塘工费烦钜计共该银三万六千余两别无措处相应具题伏乞勅下工部备行查议如果臣言不谬即咨劄抚按官督行该道作速处给官银一半容臣相兼民力刻期兴工以全二府之水利完日通将处过官银用过民力开过工程数目造册奏缴东南之民幸甚为此具本谨题请防











　　三吴水考卷十二
<史部,地理类,河渠之属,三吴水考>
　　钦定四库全书
　　三吴水考卷十三
　　明张内蕴周大韶撰
　　水移考上【小序】
　　按农田便宜国有令甲而兴除委折首借规图匪繇查勘覈实每致擘画乖方盖计功者先其事防事者申其约此古重三令五申而汉庭守画一之法也不然者询谋不详晓示不设则耳目不一施为必紊矣洵经理根本之计在公移云
　　宋
　　知县赵必棣修复练湖议曰练湖原有斗门三石防六函口一十三多被风水冲坍上湖则褰裳可涉下湖则如履平地矣夫去弊以渐而不可急处事以时而不可缓今水道乆已湮塞似宜急于开通也然上湖李编修家所侵可以理谕而下湖流民所据未可卒复须有道以处之使之隂销潜弭可也函管正以偹蓄泄似宜急于修理也然湖中水满则须资函以泄今既水浅乃区区从事于无用之物则非徒无益也此所谓去弊以渐而不可急也今嵗八九月间遇旱湖水方涸加以京仓取运甚急本府不得已放水以济运河湖愈浅涸寕不恣流民之奸计乎不特流民而乡民之顽者又寕不垂涎乎旧年倾頽处止是下湖西堤四百余丈今上湖横埂三百六十丈上金斗门三十五丈南石防基七丈皆先后坍壊官府若复悠悠不恤则东倾西頽非惟水无所蓄而流民顽民仿效侵耕方来未艾也今霜降水涸正宜用工百姓乐于应募官司易于収功傥日复一日年复一年则民疲而怨生劳大而效寡此所谓处事以时而不可缓也乞量支钱米募夫及今水涸运土补筑壊埂然后植松揷柳措置桩石陆续钉砌若失此时后悔无及宪司上其説遂支拨安邉太平库十八界防支二万二千五百余贯及平江府新収义米内支拨九百石差官修筑湖水复为民利
　　明
　　佥事吴防牒畧云据苏州府类缴吴江嘉定昆山三县勘到开江图説前来将吴昆二县各处浅狭区分河道另行外后按视嘉定县将吴淞江踏勘丈量内地名大盈浦起至艾祁浦其深止五六尺过东及自蟠龙江起至北溜浜其深至六七尺随问彼处乡民皆言浅塞嵗乆相应疏浚今照昆山原开本江自夏驾口起至顾浦止二十余里浅狭应疏及大盈浦起至北溜浜止深亦不过五六余尺縁系通连太湖要泄水大江潮汐淤塞以致上源之水急不能泄旱潦均为民患理该昆山嘉定上海三县出夫开浚縁系起人夫动支钱粮未敢擅便合行具呈等因到院叅照呈称勘量过大盈浦起至艾祁浦等处又蟠龙江起至北溜浜止俱各浅狭要起昆山嘉定上海三县人夫冬农隙之时择日开挑工程浩大其夫给粮食用一节合准相应拟合就行为此除行苏松二府各委官一员前去将前项该挑河道再行踏量眀白农隙之时起倩附近得利人夫督工开挑外合行劄仰本职再行催督委官防勘眀白开报施行此牒本府着落当该官吏即行委官督同上海县委官及防彼府县委官各粮耆塘长人等亲诣本江将浅狭应挑去处丈量筭计要见共该丈尺若干合用人夫若干某县分该某处至某处止若干丈尺共该用夫若干每夫日给粮米若干期在某月某日兴工其开挑濶狭视两岸旧额为则仍须斟酌某处颇髙某处稍卑各该挑深丈尺若干务要处置停当趂农隙之时起倩相应人夫编立总小甲名目选平昔曽经管挑河道公勤耆老粮长人等每三百余步一名分投管督约日兴工倂力开挑将完之日府县委官同沿岸騐看有无浅窄遗缺方许开坝散工毋得妄将未完朦胧报称先完以致彼深此浅徒劳工力事发定治以罪
　　郎中朱衮禁处海塘奸弊其畧云看得东南一帯海塘日被洪潮冲齧嵗责各县修理今该县官吏只守分丈尺而余尽诿之他人附塘居民嵗取修葺之利而不思自保田庐大坍小缺任其自坏既不早为关白又不及时完修故新塘之工未毕旧塘之壊已继前工之价未偿后修之料复估嵗耗钱粮展转欺餙盖非一朝一夕之故矣本部巡歴因事究弊若不立法禁处何以防患将来仰该府严督各县掌印水利官将原海塘见今坍坏去处责令原经包工人役限修筑完固自正徳十三年为始除嘉兴秀水崇徳桐乡嘉善五县每嵗塘夫照旧徴银觧府贮库遇塘大坍支买桩石顾倩人夫支用不许别项动支其海盐夫价一千两不必徴银每年编夫五百名每名定银二两聴令近塘居民承募给帖每十名为一甲每十甲为一总不分本县各县塘界尽数均每甲地界立木标名令各看守凡遇大汛风潮侵损塘基初易为力取土埴补若遇坍坏深濶工力多寡即集各总人夫倂力恊济俱要杵筑坚固锤騐虚实不许似前虚应故事该县水利官每五日一次巡视毋容废缺每嵗农隙不分有坏无坏督令槩塘加土一层如有塘脚虚斜防石将坍即便早为申禀委官覈騐应该重修就便估计申详支银发县买料兴工府官提督合用粗大桩松长八尺围二尺者离沙就土深钉宻排然后用六尺长石濶尺八厚尺五四面方正横直间防以次渐缩状如阶级乱石填内共髙三丈塘面一层鐡锭相啣所用桩石召商运纳验中给价其沿塘一帯原设墩防分军备委旧多盗石决塘今应照地恊守若有坍坏亦要助力仍行该卫备委官互相巡督毋得坐视纵奸其平湖相近乍浦海塘亦照此规于原编银内以三百两夫一百五十名许令承募分管余银七百两徴収县库庻几事无推托官有责成御患成经久之规用财免浪费之患矣
　　郎中顔如环开濬吴淞江工完掲本职奉巡抚工部尚书兼副都御史李劄付分管松江杭州嘉兴湖州四府及苏州府嘉定一县其太仓州昆山吴江县与郎中林文沛共管依奉亲诣吴淞江督同苏州府掌府事河南左参政徐瓉松江府知府孔辅等相度得吴淞江上流自吴江县长桥起至昆山县夏驾口止下流自嘉定县旧江口起至上海县黄浦口止俱各通流无碍惟夏驾口起至龙王庙旧江口止共长六千三百三十六丈计二十九里俱已淤塞议该开濶一十八丈深一丈二尺该用人夫工食犒赏等项逐一议处防本院行委同知冷宗元等分投督工于嘉靖元年正月初七日兴工至本年二月二十二日工完又看得夏驾口新洋口乃吴淞江交防去处横引江水斜趋娄江以致吴淞江水势小弱不能冲泄潮泥且二河通引浑潮倒流入江与本江下流正潮日相抵撞易于淀积遂致淤浅合于二河交防去处置造石闸节制江流使不斜趋阻遏浑潮使不倒流庻几此江永无复塞之患备呈本院行令苏州府估计物料委官见今夏驾口兴工造闸其新洋江口闸姑冬月再议外又防三江之水悉由太湖其上源西北自宜兴荆溪百渎以入西南自湖州苕霅二溪分流七十二溇港以入而其下流则吴江长桥淀山昆承阳城等处以入三江而淀山湖则分赵屯大盈道褐大石等浦以入吴淞并泄于海顷因水政不举前项溇港湖泊渎浦俱久湮塞而吴淞之塞实因上流不快所致又经督率开濬节据原委湖州府同知徐鸾等报开濬过大钱小梅等河幷七十二溇港苏州府通判孔贤呈报开濬过赵屯大盈道褐等浦俱吴淞江上流已尽开通及据杭嘉湖苏州等府及所属太仓等州县各申呈疏濬修筑过各支河港浦泾浜河道幷圩岸等项俱照本院眀文就令各得利人戸自备工食修筑于嘉靖元年正月俱已完工本职又躬亲廵歴勘騐相同到今造册径自缴报今照本职该管苏杭嘉湖幷苏州府嘉定一县及太仓昆山吴江等州县督修过河道圩岸用过人夫钱粮总数拟合开具囘报吴淞江夏驾口起至龙王庙旧江口止开濬过六千三百三十六丈二尺濶一十八丈深一丈二尺用过人夫四万三千七十八名官给工食银米柴薪等项共支过银一万三千三百九十五两九钱米二万五千三百三十二石二斗夏驾造闸估计物料工食共该银一千五百两俱苏州府支用
　　佥事蔡干计处导河夫银呈掲据直苏松二府太仓武进等州县各申缴正徳十五年起至嘉靖五年止导河夫银册掲到道中间已完者少未完者多支销者漫无凭据侵欠者不行监追积习之弊不可枚举为照前项夫银专为水利急缺应用而设故每年于均徭内编佥収银贮库以备不时之需系是屡经议处停当奏准永为定例况遇工程浩大之际仍许动支别项官银应用近年以来各该掌印官员徃徃视水利为末务空为立一骗局编佥之后不肯如法趁时追纳致纵奸徒展转囊括以归私室及至上司查理揑补花名文册妄称小民拖欠况官吏之更代无常弊源之防穴难考以致起防词讼之徒动輙以前项夫银讦告一人之事乃至连逮百十人之众一年之事甚至蔓延十余年之逺是本为利民之计而反为殃民之祸矣因循至此愚民何罪乃有司不肯设徴収之良法以图经久可行耳为今之计合无别选委廉干官员亲诣各州县从公查审要见已完者见贮支觧那移未完者侵欠停徴务究下落申呈详示而于导河之策必且受实用而不徒负虚名矣
　　苏州府学教授林智奉廵抚都御史牟委廵水利呈文其畧云苏州地形卑下其西南有太湖上受杭嘉湖天目诸山之水下流吴淞江刘家港等处东至于海又一由白茆福山等港北泄于杨子江前代设撩浅夫专为导河筑隄以防水患近年以来白茆福山许浦七浦塘等处潮泥壅浅久不疏濬及被豪右将尤泾口拦作斜堰向东有新村下射去处汊港湮塞又被直塘人家占出半河其阳城湖东河港汊港坝断以致上流不通稍遇霪雨水无分泄田尽渰没为今之计莫若委官亲诣许浦白茆七浦塘等处相度起夫开挑深濶及将斜堰尤泾口幷新村直塘阳城湖坝断等处照旧开通分杀水势今浦河水道旧迹尚有存者可令寻究开决亦疏通水患之一助也又于河浦去处仍旧设撩浅夫时常开濬免其差役冬月遣官廵视遇浅即濬如此则水有所泄庻不为患不然纵脩围岸随修随坏徒费无益矣
　　工部侍郎徐贯相视水利晓谕其畧云国家财赋仰给于东南而直之苏松常浙江之杭嘉湖六府实居其大半数年以来六府屡被水灾围田渰没庐舎漂溺民既无以聊生财赋何自而出近者吏科给事中叶绅巡按御史刘廷瓉各奏其地众水入湖入海之处堰坝港渎年久湮塞故一遇水潦无从宣泄泛滥为灾乞差官相视通行修濬为此今将合行事宜开坐通行
　　一仰府县委官督同水利官各要亲歴地方将一应河港泾渎等处务要寻访故迹某处湮塞某处坍塌或沙泥壅塞或被人侵占某处当挑濬某处当修筑约有防里该用人夫若干物料若干先行申报以凭区处
　　一仰府县速将地里志书幷前代治河事迹可考者一一呈送以凭参用其仓库収贮钱粮等项亦要查出数目先具年册申报以凭支用
　　一仰府县晓谕军民之家有先因水道壅塞请佃纳粮者有因他人填塞用价置为业者有将湖泖渎口沙涨去处霸占栽种茭芦养鱼利者又有因而造成房屋居住者以致水道不通致渰没田禾皆是官司不能常加视修治积久成患文书到日许令陈首聴其改正
　　一府县有殷实之人愿出钱粮以助工役者具名开报以凭奬励
　　吴佥事开挑吴淞江禁约
　　一吴淞江浅处应挑地方西自夏驾口起东至徐公港止通长一万七千六十一丈共该用夫六万八千二百四十五名
　　一昆山县西第一段该五千三百五十三丈七尺用夫若干嘉定县中二段幷加多一千丈共该六千三百五十三丈七尺用夫若干上海县东第三段该五千三百五十三丈七尺用夫若干
　　一面濶须用一十四丈五尺底濶八丈五尺深一丈二尺五寸
</div>
    <div class="pagination">
<a href="三吴水考_page17.html">上一页</a><span>...</span><a href="三吴水考_page13.html">13</a><a href="三吴水考_page14.html">14</a><a href="三吴水考_page15.html">15</a><a href="三吴水考_page16.html">16</a><a href="三吴水考_page17.html">17</a><span class="current-page">18</span><a href="三吴水考_page19.html">19</a><a href="三吴水考_page20.html">20</a><a href="三吴水考_page21.html">21</a><a href="三吴水考_page22.html">22</a><a href="三吴水考_page23.html">23</a><span>...</span><a href="三吴水考_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
