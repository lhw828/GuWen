<!DOCTYPE html>
<html>
<head>
    <meta charset="UTF-8">
    <title>甘肃通志 - 第 117 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘肃通志 - 第 117 页/共 159 页</h1>
    <div class="content">　　靳桂香灵州防将明季无为教称居士作乱夜入城杀河东道曹孟吉时桂香已谢事乃率众守城门使贼不得出尽攻杀之
　　刘谨身河南人明末任西路同知督修渠工剔除奸弊招选义勇保障城池
　　皇清黎士字愧曽长汀人时吴逆煽乱西秦震动擢洮岷道副使署甘山道事王辅臣叛诸镇防及复兰州摄臬篆分别失守官吏罪号为平允防宁夏营弁谋逆杀提帅改授寜夏道佐提督张勇赞画军机申严守御绥靖反侧又宻请免卫所逋粮七万五千石冦平叙功陞右防政
　　丹达礼满州人康熙二十七年任寜夏道时大兵驻防在城民心惶惑逹礼多方慰谕更详督抚割城中一隅安置大兵勿与民间杂处严立教条以免滋累其后大兵驻寜者六悉如旧制兵民相安皆逹礼之力也当兵马云集时需草甚多逹礼亲督人夫采于湖滩不事科敛调度有方亦省公费军马亦给又督濬渠工修理庙学皆着善政去二十年后士民犹思之
　　西寜府
　　汉任尚安帝元初间任中郎将屡破西羌先零狼莫零昌又降西河防人种羌万余口平陇右
　　晋马隆字孝兴东平平陆人太康初朝廷以西平荒毁除隆为太守时南虏成奚为边患隆至虏据险拒守隆令军士皆负农器若将田者虏备稍怠因进兵击破之毕隆之政不敢为冦积十余年威信振于陇右
　　隋梁毗字景和安定乌氏人文帝仁夀元年为西寜州刺史先是蛮夷旧俗酋长皆服金冠以金多者为豪儁递相陵夺略无寜嵗毗患之后因诸酋长相率以金遗毗毗置金坐侧而谓之曰此物饥不可食寒不可衣汝等以此相灭不可胜数今将此来欲杀我耶一无所纳于是蛮夷感悟遂不相攻在州十一年帝闻而喜之徴为大理寺卿
　　唐黒齿常之百济西部人髙宗仪鳯时以功擢河源军副使调露中吐蕃使賛婆等入冦屯良非川李敬之败常之引精骑三千夜袭其军賛婆等单骑遁即拜经畧大使常之因建言河源当贼冲宜増兵镇守而运饟须广乃斥地置烽七十所开田五千顷嵗收粟斛百余万由是食衍士精戍逻有备凡莅军十年吐蕃惮畏不敢窥边
　　杜希望万年人开元间拜鄯州都督破乌莽城镇西威震吐蕃时军屡兴府库虚寡希望居数嵗刍粟金帛丰裕
　　皇清杨宗仁字天爵奉天正白旗人由湖广蓝山知县卓异擢知阶州州近生羌出没昼刼行旅宗仁抵任连堡塞谨斥堠严缉捕羌夷敛迹商贾安行迁同知临洮府事监收兰州镇逺桥商税时值嵗歉请发仓廪以赈饥民减税额恤商贾招流亡实户口循良之誉着于逺近上官有疑狱辄委治发奸摘伏民颂神明雍梁多盗老隂贼尤为民害因谳他狱发案百余皆为穷治又虑有司失察被谴取百余事彚为十案悉置诸法盗风顿息而有司亦全迁知临洮府率属安民政绩尤着寻擢西寜道寜古湟中地西陲要冲
　　振頺剔弊贤声着闻陞浙江按察使歴仕至湖广总督晋太子少傅卒　赠少保諡清端
　　直秦州
　　汉马成南阳人世祖封平舒侯从世祖征破隗嚣以成为天水太守明年代来歙守中郎将率刘尚等下河池遂平武都
　　陈立临卭人为天水太守劝民农桑为天下最赐金四十斤入为左曹卫将军防军都尉
　　晋陈安陇上人懐帝永嘉五年为中军都尉守上邽有膂力左挥八尺大刀右挥丈八蛇矛后与将军平先战大雨泥深三尺夺其刀矛被执于涧曲杀之安善抚将士与同甘苦及死陇上思之为作壮士歌以悼之
　　胡烈字武元临泾人泰始中为秦州刺史初邓艾纳鲜卑降者数万杂居雍梁间傅上疏言艾不虑后患使散居山谷此必为害胡烈素有恩信于西方令往必且消弭然兽心难保不可必久安若东入安定西赴武威此二郡非烈所制宜幷属秦州令烈得専御边之宜及凉州叛烈屯于万斛堆为虏所围无援遇害
　　杜预字元凯京兆杜陵人时虏冦陇右除预秦州刺史领东羌校尉轻车将军假节属虏兵强盛安西将军石鉴使预出兵击之预以虏乘胜马肥而官军悬乏宜并力大运须春进讨陈五不可四不须鉴怒劾奏徴诣廷尉论赎其后陇右之事卒如预防
　　南北朝王子直字孝正杜陵人正光中为秦州总管司马以徳政化人西土悦附
　　刘藻字彦光广平易阳人魏太和中为秦州刺史秦人率恃险拒课输或害长吏前守宰皆依州遥领不入郡县藻开示恩信诛锄豪横羌氐惮之守宰于是始得居旧治车驾南伐以藻为东道都督秦人纷扰诏藻还州人情乃定
　　裴防字深明河东人为秦州刺史大开屯田数千顷仓廪盈实省息边运人吏获安乃相率遗防绢千余匹防从容曰汝等不应尔吾又不可逆止纳其二匹张彛字庆宾清河人宣武中除安西将军秦州刺史羌人惮其威一方肃静号为良牧
　　邢峦字洪宾河间人有文才干畧拜持节梁秦二州刺史拓地定境东西七百里南北千里获郡十四及诸县戍
　　北齐韩轨字伯年太安人齐神武时为秦州刺史甚得民神武巡秦州欲轨还京师赐秦州城户人绢布二疋州人皆辞不受惟乞留轨神武嘉叹许防
　　南齐王邈字彦逺太原祁人升明中为秦州刺史齐建元初李乌奴作乱袭州城邈率兵破之髙帝闻之曰邈果不负吾
　　周独孤信云中人大统中除陇右大都督秦州刺史先是守宰闇弱政令乖方人有寃讼歴年不能断决及信在州事无壅滞示以礼教劝以耕桑数年中公私富实流人愿附者数万家周文以其信着遐迩赐名为信岷州刺史梁企定反及凉州刺史宇文仲和据州不受代信皆破平之以功增封
　　宇文导颢仲子独孤信东下令导代信为秦州刺史导性寛明善抚御文帝每出征导恒居守深为吏人所附朝廷重之薨于上邽朝议以导抚和西土威恩显著欲令世镇陇右以彰厥徳乃葬上邽城西中外防葬者万余人
　　唐萧瑀后梁明帝子徙长安为河池郡守有钞贼万人吏不能制瑀募勇敢士击降之又击走薛举众数万髙祖授光禄大夫封宋国公
　　姜謩上邽人武徳初擢秦州刺史帝曰昔人称衣锦还故乡今以本州相授所以赏功凉州荒梗宜有以靖之謩至抚边俗以恩信盗贼衰息人喜曰不意复见太平官府
　　郝廷玉李光弼将累为秦州刺史善训练羌人不敢犯
　　五代崔继勲字成绩长社人后晋天福中为秦州观察使推恩信设方畧以招诱诸部羌人相率奉牛酒请盟边境以安
　　宋刘熙古字义淳寜陵人干徳中知秦州州境与羌接熙古至谕以朝廷恩信取蕃部酋豪子弟为质边鄙以寜
　　宋珰字寳臣华州人太宗时知秦州有善政就拜监察御史充陜西转运使以韦亶代之珰去州未百日亶坐事系狱上念珰治绩命再知州事安集诸羌部内清肃
　　冯伉雍熙中州推官州民李益饶于财恣横不法赂权贵为庇防长吏而下皆畏之独伉不从益遣仆数辈毁辱伉伉屡表其事为邸吏所匿后因市马驿者附表以闻帝怒诏知州吴元载逮捕具得其状诛之温仲舒字秉阳河南人淳化四年知秦州州杂羌戎有两马家朶藏枭波等部唐末以来居于渭河南大洛门小洛门砦多产良木为其所据嵗调卒采伐给京师必以赀假道于羌户犹不免攘夺甚至杀掠为平民患仲舒至部兵歴按诸砦谕其酋以威信诸部献地内属既而悉徙其部落于渭北立堡砦以限之民感其恵为画像祠之
　　曹玮彬之子知秦州有徳泽于民秦人立碑纪功曹琮字寳章彬之子知秦州度羡材为仓廪大积谷于渭冀城以恩信懐生羌多请内属寳元中元昊反复知秦州上攻守御三防
　　马知节字子元蓟人咸平初知秦州州尝质羌酋支属二十余人逾二纪矣知节曰羌亦人耳岂不懐归悉遣之羌怀其徳讫任更不犯塞时州有银坑嵗久鑛竭课额弗除主吏破产偿之不足知节请蠲之章三上得允
　　文彦博汾州介休人知秦州有威名夏人不敢犯王随字子正河南人干兴中知秦州秦卒有负罪逃入蕃部者戎人辄奴畜之小不如意复执出求赏前此坐法多死随下教能自归者免死听复军籍由是来归者众又建请增蕃落卒给废陷马地募民耕种
　　梁适字仲贤东平人知秦州古渭初建砦间为属羌所抄益兵拒守羌复惊疑适召谕其种人且罢所益兵羌人不为患
　　吕公绰字仲祐夀州人知秦州安逺砦古渭州诸羌来献地公绰顾其属曰天下之大岂利区落尺寸地耶时弓箭手马多阙公绰谕诸寨户凡十丁为社秋成募出金帛市马马少则先后给之
　　唐肃字叔元钱塘人秦州司理防军有商人遇逆旅而同宿者杀人亡去商人夜闻人声往视之血溅其衣捕吏执赴州狱已具肃为伸其寃后数月果得杀人者韩琦安阳人知秦州兼秦鳯路经略招讨使增广州城招集属户厉兵讨贼讫琦去贼不敢犯
　　王拱辰字君贶咸平人帅秦州威恩并用羌人信服尹洙字师鲁河南人韩琦知秦州辟洙通判州事荐其才可用加直集贤院上奏命令数更恩宠过滥赐与不节三事仁宗嘉纳
　　余靖字安道曲江人知秦州教条分明以治最闻薛奎绛州人知秦州州宿重兵经费常不足奎务为俭约教民水耕嵗中得刍粟数十万徙知益州秦民与夷落数千人列奎治状请留玺书褒谕不许李参字清臣郓州须城人以枢密直学士知秦州药家族作乱讨平之得良田五百顷以募弓箭手居镇阅嵗未尝以边事闻英宗遣使问故对曰将在边期于无事而已不敢妄以寇贻主忧参刚果严毅事至即决虽簿书纎悉不遗称才能吏
　　孙永字曼叔长社人知秦州王韶以布衣入募府建取熙河防永折之曰边陲方安静无故骚动恐变生不测会新筑刘家堡失利众请戮偏禆以塞责永曰居敌必争之地军孤援絶兵法所谓不得已而守者也尤人以自免于我安乎
　　李及字幼防郑州人知秦州议者以及谨厚非守边才及至州州将吏亦颇易之会有禁卒白昼攫妇人金钗于市吏执以来及方坐观书召前诘问其人服罪及亟命斩之观书如故将士惊服
　　王令图太原人至和中以殿中丞为河池令时值开河防议河去县四十余里部属陜西移文令图通干其事自秋七月至八月路已通功告讫下诏旌之李周字纯之冯翊人嘉祐五年知河池公正严毅沉晦自匿未尝私谒执政
　　李师中字诚之楚丘人知秦州以持重总大体自处前此多屯重兵于境冦至则战而内无以遏其入师中简善守者列塞上而使善战者居中令冦至坚壁固守须其去出战士尾袭之约束既熟常以取胜张诜字枢言建州浦城人知秦州号令严肃前此将吏贪功多从羌地射猎因起边患诜至申令毋得犯得一犯者斩诸境上羣羌感悦
　　吕大忠字进伯蓝田人元祐初知秦州时郡籴民粟豪家因之制操纵之柄大忠选寮寀自旦入仓虽升斗亦受不使有所壅阏民喜争运粟于仓负钱而去得百余万斛马涓以进士举首入幕府自称状元大忠谓曰状元云者及第未除官之称也既为判官则不可今科举之习既无用修身为已之学不可不勉又教以临政治民之要涓自以为得师焉
　　谢良佐上蔡人秦州教授州守吕大忠毎过之听讲论语必正襟敛容曰圣人言行在焉不敢不肃何常字徳固京兆人知秦州谍告夏人多筑堡栅朝议欲出兵牵制常言羌人生长射猎今困于版筑违其所长而用其所短可拱手以待其敝也从之罗拯知秦州筑东西二城
　　姚祐字伯受长兴人知秦州或请调熙河弓箭士徙边以省更戍祐谓人情懐土重迁丐以二年为更发之期满嵗乐业而愿留者乃听且请择熙秦富民分丁授地蠲役借粮以劝耕植益广秦之东西川建城壁严保障以控熙河泾原皆从之
　　叶康直字景温建州人元祐中知秦州时筑谷城成夏人侵之康直戒诸将设伏以待殱其二酋自是不敢犯境
　　张浚广汉人绍兴初以川陜宣抚使置幕府于秦州至即出行关陜访问风俗罢斥奸赃以捜揽豪杰为先务
　　刘韐字仲偃崇安人知陇城以亷称后使金死节子子羽参议张浚军事驻秦州有方畧
　　狄訷元祐间知陇城寨绰有声绩
　　赵鼎闻喜人徽宗时为两当尉自筮仕时立志逺大后为中兴贤相
　　陈佃简州人绍兴二十二年自朝奉大夫知河池不为烦苛有古循良风常盛暑遣囚归各感恩如期而至
　　董彦威绍兴中河池尉恺悌爱民一日盗至邑人大震彦威不恐慑徐遣兵尽捕之
　　元田守璋大徳二年徽州管军元帅副使以骁勇见称洞悉民艰军民依赖
　　张仲文大徳中徽州管军参议元帅善骑射务广恩信劝民农桑建仓备荒军民怀徳
　　明邵毅河南中牟人洪武中知清水刚果无私吏畏民服擢御史祀名宦
　　刘徳直人知清水重修城池创建县治学校庙宇公署铺舍正经界编里甲
　　廖森两当主簿元末县内衙舍废弛洪武七年森于旧基创建县治公署始备又同训导蒋庆于县治东创建儒学诸生肄业始得其所士民称颂
　　傅鼐字天和直新河人成化间秦州知州严以涖政平以近民除滛祀戒逰食重农申教祛灾弭盗凡学校馆舍坛壝桥梁以次修葺常上疏言救荒弭乱二十事言皆剀切得防如议行秦人便之
　　宋珍字廷瑶深州人成化间知秦安性最孝母尝怒杖珍珍跪而受邑人感叹一日有风过堂下不去珍谓曰若有事白我盍我前风前就席至夜方寐如有前声寃者于是遍境内体之果得杀人者寘于理人以为亷明所致学校堂斋多所修建任五载曾不受嘱人或有所赠遗畧不省视却之后卒于官
　　荆琨猗氏人嘉靖间清水县训导凡五载教士禔躬如出一日虽雨雪晏晦未尝不整襟危坐捐所得俸补葺庙学治爼豆爵罍始倡明道之学萃诸生于官舍讲习之清士始彬彬可观天旱琨出米数十石赒贫士之不给者
　　王忠显山西泽州人万厯十七年知清水甘淡薄注意民瘼兴利除害尝以息讼谕民两造庭质唯决是非而已百姓戴如父母陞南京户部主事
　　朱廷彰晋藩宗室明末巩昌判官署秦州事亷介刚直颇有声政李贼至被执拥见贼帅叱之跪廷彰正色曰我天朝宗室可拜贼乎头可断膝不可屈贼犹欲生之大呼曰今日此来只须一死正襟危坐神色自若遂见杀
　　朱呈瓘宗室明末知秦安邑处边冲城守无具贼陷城絷至伏羌胁令赚城呈瓘呼告伏羌令曰诸君宜坚守勿降吾忍辱至此盖欲知死所耳言讫骂贼连呼速杀我贼遂杀之伏羌卒严守不得下
　　向永鳯礼店所副千户嘉靖甲午阶州铁甲山贼肆刼永鳯与战追至麒麟山贼曰我贻若金帛盍两生之永鳯叱曰何物贼敢以金帛饵我殱贼我分也因奋击之射二贼死将复射弓忽弛军曰可少却永鳯曰战而却畏死耶复与力战死之事闻擢其子元吉为正千户元吉忠勇有父风
　　直阶州
　　汉孔奋字君鱼茂陵人建武中以守姑臧清亷仁贤召除武都郡丞时陇西余贼隗茂等夜攻府舍残杀郡守畏奋追击执奋妻子欲以为质奋惟有一子终不顾遂穷力讨之吏民感义用命又率厉氐豪齐钟留等共相遮击贼窘惧逼急乃推奋妻子置军前冀奋退却奋击之愈厉遂擒灭茂等奋妻子亦为其所杀世祖下诏褒美拜武都大守为政明断甄善疾非见有美徳爱之如亲其无行者忿之如讐郡中称为清平
　　虞诩字升卿陈国武平人永初间羌冦武都邓太后以诩有将帅畧自怀令迁武都太守羌众遮诩于崤谷诩宣言请兵须到当发羌闻之乃分抄旁县诩因日夜兼行令吏士各作两灶日增之羌不敢逼或问之诩曰孙膑昔示弱吾今示彊势固不同既到郡兵不满三千羌众万余攻围赤亭诩乃令军中使彊弩勿发而潜发小弩羌以为矢弱并兵急攻诩于是使强弩迸射发无不中羌退诩因奋击之明日陈兵令出东郭入北郭易衣数周羌恐动乃潜伏兵于浅水其走因揜击大破之诩乃筑营壁招流亡假贷贫乏郡遂以安先是运道艰险诩案行川谷由沮至下辩数十里烧石翦木开漕船道于是水运通利嵗省四千余万诩始到郡户裁盈万二年遂增至四万余户
　　赵冲顺帝永和六年以冲为武都太守时唐羌内侵冲破之领西河四郡兵
　　李翕字伯都汉阳阿阳人灵帝时仕武都太守屡致嘉瑞建寜四年开天井道西狭石路民为磨崖刋颂于鱼窍峡
　　三国魏杨阜字义山天水冀人建安中迁武都太守阜威信素着徙郡小槐里百姓襁负随之为政举大纲而已下不忍欺也在郡十余年徴拜城门校尉
　　南北朝魏髙允渤海人为中书侍郎从征杨难当禁暴止杀秦人更生
　　隋杨文思字温才华隂人周天和初行武都太守歴平十姓党项羌及东山獠并破之
　　五代郭琼平州卢龙人后唐清泰初刺史阶州城垒未葺蜀人屡冦琼徙城保险民乃无患受诏攻文州拔二十余砦生擒数百人晋天福中为朔方部署将兵平羌浑
　　王贽太原人后唐时阶州刺史到任增户二千余复请置将利福津二邑诏褒之
　　宋牛逄源淳化初知同谷简靖自持治民敦尚礼教李公璹祥符中知阶州州东北峪河水为患公璹命工凿卧龙冈回河势使东南流导水入江
　　宇文之邵字公南绵竹人为文州曲水令嵗饥转运使以布绢髙其价使鬻于民之邵言地狭民贫耕者亡防况嵗方俭羌数入冦不可重困之以求利因忤运使遂乞致仕神宗即位求言上疏不报遂致仕司马光曰志不行顾禄仕如锱铢道不同视富贵如草芥于之邵见之
　　家愿字处厚眉山人崇寜初以元祐党人谪监华州西岳庙禁锢十年大观间禁解通判文州郡守郑行纯凴内侍势自恣罢互市启边衅愿争之不从径下令复其旧守怒交章互奏俱报罢
　　蒲卣字君锡阆州人通判文州有献议者欲开文州径路达陜西卣言洮岷积石至文为甚迩自文出江油邓艾取蜀故道也异时鬼章欲从此窥蜀为其阻隘而止夏人觇此久矣可为之通道乎议遂塞苏宷字公佐阳人为利路转运使文州嵗市羌马羌转买蜀货猾驵上下物价肆为奸渔寀议置折博务平货值以易马宿弊顿絶
　　刘鋭知文州嘉熙元年元兵来攻鋭与通判赵汝向乘城固守率军民昼夜搏战杀伤甚多拒守两月余援兵不至城中无水取汲于江敌知虚实遂增兵攻城甚急一夕移江流数里外鋭度不免乃尽饮家人以药幼子同哥才六嵗饮药时犹下拜受之鋭聚尸及吿命焚之鋭及二子登文王台自刎死军民死者数万
　　赵汝向宣城人通判文州北兵围城与刘鋭相誓死守更迭出战及被围旬有六日汲道絶兵民水不入口者半月至吮妻子之血卒无叛志城垂陷汝向犹提双刀入阵中十六矢被执汝向善射敌先断其两臂而后脔杀之
　　明陆洪武初为阶县令时兵燹后创建之绩居多凡公署坛宇桥梁铺舍焕然改观
　　简原辅四川人洪武十年任阶州建砖城招抚流亡审徭编户无不均平大有造于阶
　　张竒河南商水人自望江县迁知阶州亷介正直政事聿修阶有巨豪数人悉绳之以法及归囊橐萧然惟图书数巻而已
　　崔尚义直长垣人嘉靖十六年知阶州雅尚俭素取予不茍尤娴刑名凡有勘断援笔立就未尝假手于人陞临洮同知复摄州事
　　鲍徳字子慎雁门人嘉靖二十七年知阶州边警方殷嵗复大旱调兵食起饿莩全活者众龙江暴涨捐俸修桥民免垫溺
　　田辅西安卫人嘉靖二十九年守备文县创立堡寨谨烽火严边禁申军法募勇敢时训练在任二年番人不敢犯边
　　蔡思和湖广攸县人万厯间知阶州通水利开山壕凡强弁豪猾必置以法孤寒贫弱则抚翼之惟恐不尽力陞叙州府同知州人立祠竖碑
　　谢镛字禹铭顺天良乡人崇祯九年知成县值兵燹之余官无宅舍民多流亡残垣危堞整顿无资镛设法防御率民人上城缮城池建廨宇抚残复业督耕劝垦暇则训士习射有警即佩剑巡缉更募壮丁以习战储火器以设防戊寅巳夘间万贼压境率民固守贼不敢犯又仓卒定计以解徽危而徽亦无虞两署徽州皆绥戢得所
　　皇清毛洪麟山西夏县人吴逆之变以军功授秦州知州改授阶州康熙十五年阶州复陷退守阶西之冈旗寨征缮扞圉不惮劳苦十八年冬大兵入境粮草甚亟居民逺窜多方措处供应不匮招流移通商贾旋以夫驴之役约费万金力请豁免又请蠲免荒粮三千八百余石民屯亡丁一千有余胥幸更生有颂徳碑
　　直肃州
　　汉辛武贤狄道人宣帝神爵中为酒泉太守时先零羌杨玉等反赵充国至金城欲俟虏疲极乃击之武贤
　　奏言郡兵皆屯备南山北边虚空势不可久可益马食以七月上旬分兵并出张掖酒泉合击防开在鲜水上者天子下其书公卿议以为是上乃拜武贤为破羌将军赐玺书嘉纳其防子庆忌亦徙酒泉太守戴宏字元襄济北刚县人吴祐迁胶东侯相时宏父为县丞宏从在舍祐每行园尝闻讽诵之音竒而厚之遂与为友卒成儒宗知名东夏官至酒泉太守翟酺字子超广汉雒县人延光三年出为酒泉太守叛羌千余骑徙敦煌来抄郡界酺赴击斩首九百级羌众防尽威名大震后迁京兆尹
　　三国苏则字文师扶风人少以学行闻举孝亷茂才起家为酒泉太守转安定武都所在有威名
　　唐公孙武逹京兆栎阳人贞观初为肃州刺史突厥入冦谋南趋吐谷浑武逹以精兵二千人与战敌稍却复殊死鬭薄之张掖河潜命上流渡兵俟半渡乃两岸夹击斩溺畧尽玺书劳之迁左监门将军
　　明曹赟任肃州卫千户本卫城旱地千余顷赟于洪武二十七年创开沟渠逺引河水灌溉居人咸获其利至今赖之
　　钟振任肃州指挥使正统二年北兵犯边赴敌而死
　　西域
</div>
    <div class="pagination">
<a href="甘肃通志_page116.html">上一页</a><span>...</span><a href="甘肃通志_page112.html">112</a><a href="甘肃通志_page113.html">113</a><a href="甘肃通志_page114.html">114</a><a href="甘肃通志_page115.html">115</a><a href="甘肃通志_page116.html">116</a><span class="current-page">117</span><a href="甘肃通志_page118.html">118</a><a href="甘肃通志_page119.html">119</a><a href="甘肃通志_page120.html">120</a><a href="甘肃通志_page121.html">121</a><a href="甘肃通志_page122.html">122</a><span>...</span><a href="甘肃通志_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
