<!DOCTYPE html>
<html>
 <head>
  <meta charset="utf-8"/>
  <title>
   景定建康志 - 第 26 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   景定建康志 - 第 26 页/共 60 页
  </h1>
  <div class="content">
   考证实录晋义熙八年扵石头城南起高楼加累入于云霄连堞带于积水名曰入汉楼
　　观稼楼在城东二十五里梁武帝造
　　望逺楼在江宁县西南八里
　　考证舆地志云新亭垄上有望逺楼宋元嘉中改名临沧观今名劳劳亭是也
　　落星楼在上元县东北临沂县前
　　考证呉大帝时山置三层楼楼高故为此名　呉都赋云飨戎旅乎落星之楼是也今石步相去一里半有落星墩里俗相传即当时建楼处今去城四十里
　　烽火楼在石头城西南最髙处呉时举烽火处也考证宋元嘉中魏太武至步声言欲渡江始议北侵朝士多有不同至是文帝登烽火楼极望不悦谓江湛曰北伐之计同议者少今日贻大夫之忧在予过矣又齐武帝登烽火楼诏羣臣赋诗　苏峻之乱陶侃温峤入讨舟师直指石头峻登烽火楼望见士众之盛有惧色谓左右曰吾本知温峤能得众也【详见烽燧】
　　李白酒楼在城西
　　考证李白翫月城西孙楚酒楼达晓歌吹日晚乗醉着紫绮裘乌纱巾与酒客数人棹歌秦淮徃石头访崔四侍御　白有诗朝沽金陵酒歌吹孙楚楼又金陵西楼月下吟云金陵夜寂南风发独上髙楼望呉越又猛虎行云溧阳酒楼三月春杨花茫茫愁杀人此楼又在溧阳县　陈轩金陵集载杨文公亿忆江南诗云江南堤栁拂人头李白题诗徧酒楼
　　冶城楼在天庆观西偏呉冶城旧基卞将军墓侧考证晋谢安王羲之同登冶城楼悠然遐想有高世之志　苏峻之乱卞壸巷战而死二子亦死皆冶城　嘉定四年黄公度重建楼于忠孝堂上详见冶城及卞壸墓【任希夷诗翠舆西驻石头城只手扶危义夺情富贵浮云俱歇灭死生大节独分明衣冠埋玉千年恨简册流香万古声莫笑元规能误晋误元规者是虚名　又诗翛然独上冶城楼楼外江山只旧游谢傅不生支遁在懒能骑马过西州　黄度诗果然当国擅功名著屐闲来上冶城久欲乗风还海道江山佳处尚关情又春秋将絶书刘子汉史虽终述武侯旧国不知遗烈在我来偶作冶城楼　曾极诗袅袅疎林集晚鸦钟山云气入檐牙何人乗月吹长笛夜看云陵百万家　刘克庄诗断镞遗鎗不可求西风占竟满原头孙刘数子如春梦王谢千年有旧游高塔不知何代作暮笳似説昔人愁神州只在阑干北度度来时怕上楼　刘元高诗俯仰明知尽可悲西风还此立多时偶然唤醒东山客便有淮淝一局碁】
　　百尺楼南唐宫中有百尺楼绮霞阁
　　考证类説云唐主于宫中作高楼召羣臣观之众皆叹美萧俨曰恨楼下无井耳唐主问其故对曰恨不及景阳楼耳唐主怒贬于舒州
　　忠勤楼在府治锦绣堂淳祐十年吴大资渊建宸翰赐今名详见锦绣堂
　　钟山楼在府治东北镇青堂呉大资渊重建楼北正对钟山故名【阙　　　相公亲建钟山阁轮奂丹青相间错碧流堂下水湾湾红绽栏边葵灼灼面对皇居帝阙开平分佳气何雄哉时时羣饮神仙辈一片笙歌天外来金陵陪都景佳丽边陲帖息无他事运筹竒佐苏黄贤行乐传杯朝暮醉何如改作筹边楼寛君北顾分君忧何如改作太平楼乐民西成销民愁风光平逺帘髙卷月台掩映君王殿倚空猎猎翠幙飞清爽自无尘一防青惜遥遥何处峯登临凝盼景无穷只应诗句能模写不信人间有画工水桥曲曲危华表宻叶深深防芳沼半垂含箨竹萧踈合抱护堦草横绕何如改作戱彩堂祝君之母夀无疆何如改作清白堂愿君之子学余芳泽润生民多恩德啸却残防不战力也应铭石纪勲劳请面钟山阁前立　松洲阙　　题钟山楼词麦场桑陇道都是六代宫城遗迹梦里江山经几觉还似堠旁征驿燕去燕来花开花谢那个成端的人烟牢落晚风何处羗笛　堪叹挥泪新亭筹兴亡莫补万分之一到我凭阑休更向酒畔是今非昔击楫誓清闻鸡起舞毕竟英雄得伤心残照塔尖遥露秋碧】
　　东南佳丽楼在银行街旧为赏心楼基楼久废景定元年马大使光祖建规模宏壮増倍旧楼改立今名【李衢记畧云资政殿大学士裕斋先生马公再镇金陵之明年被防兼董西饷公对敭休命布宣上恩梳蠧剔害除利兴不严而治不令而行于时边氛扫荡江淮肃清雨旸时若百谷用成貔貅均挟纩之温鸿鴈同春台之登公于是凭高懐古慨然谓客曰自六飞驻跸东南兹地实为陪京三国之英雄虽逺六朝之形势犹存顾未能选竒占胜以发山川之美非阙欤饷台故有赏心楼适据一郡之中壤地褊小屋老弗支公命撤而新之培高辟广度材鸠工因作杰阁三层而名之曰东南佳丽经始于仲秋落成于孟冬不三月而大备巨栋横空重檐挿云于市防阛阓之中而覩此突兀杰特之胜过其下者皆翘首企足窈窈焉如隔弱水而望蓬莱登其上者皆洞心骇目飘飘焉欲餐沆瀣而拍洪崖云云北望中原一目万里得无兴禾黍高低之叹者乎俯视长江一碧万顷得无懐击楫誓清之志者乎云云衢被命将指西淮道由建业谒公于玉麟堂因获一登斯楼以快赏心目公不鄙其固陋俾为文以记颠末云云斯役也縻指五十万米一千五百斛皆有竒职其事者公之客朱君幼学赵君与鎏呉君畴是嵗景定改元仲冬既望门生朝请郎直宝章阁淮南西路转运判官兼提举淮南西路常平义仓茶盐公事李衢记　朱幼学上梁文金陵帝王州有锦绣两坊之胜朱楼霄汉道现绮罗万井之间髙百尺而摘星辰虚四檐而纳风月神仙地位城郭画图窃惟青天白鹭擅山水之竒紫盖黄旗应东南之运六朝盛事千古流风金汤防府之崇严景物陪都之佳丽英雄萃聚骚墨淋漓或指鳯台而咏秋空万丈之诗或望赤壁而赋雪浪千堆之句石城钟阜乌巷雨华方舆皆可览之秀竒眼力有无穷之疆界欲其适兴必也凭髙虽十二勾一半帘如挿在青之表然千门灯九街月宜莫如阛阓之中旧有层栏惜居委巷板槛腐烂而半成毁折地步狭隘而不足改为谁驱花下之车来曳云端之履我大制使抚使判府留守总领大资相公万间厦广方寸地存官鼎鼐无楼台处身甚约已分事即宇宙用世尤厪顾以书殿之尊兼领饷台之职天下之重其自任公家之事无不为兴念是邦实重阃驻兵之地可无絶景为筹边料敌之谋乃求要区乃求巨木灵鼇驾海气横牛斗之秋翘鳯飞空天立翠微之壁朱阑缥缈防雾飞淩栋梁撑住于乾坤窻牖照临于世界衣冠碧落杯酌银潢合三军万姓以同懽与诸道九流而共赏翠眉环坐醉扶花影之阑干十指弹丝香透春风之帷幙于是乐甚岂不快哉相国之政如饮醇所以见经纶之妙醉翁之意不在酒聊舒展拓之懐欲举修梁敬陈鄙防抛梁东仙盘出海驾金龙遥望咸池金涌跃满天瑞彩照帘栊抛梁南明堂八柱与天参若把长干来比并长干应作小阑干抛梁西楼阁三层天下希赏心白鹭相辉映渌水中间栋宇飞抛梁北钟山倚坐如盘石松柏庭前老更恭虬枝直干三千尺抛梁上管半天分队仗楼高得似政声高四海苍生齐仰望抛梁下御前车马纷如也银髪貂蝉脸晕红宣麻道是相司马伏愿上梁之后玉垣天耸金钥地严满不溢高不危着工夫于柱石闳其中肆其外公指视于道涂朝廷好而门舘无私风云防而君臣际遇庶社稷等山河之长久而勲名与楼阁以峥嵘】
　　伏楼在府城上东南隅景定元年马大使光祖増创硬楼八十八间【杨万里诗周遭故国是山围对景方知此句竒偶上伏楼上望一环碧玉缺城西　阙　　菰蒲深处拓重城城上立楼唤名应卜南唐不多歳何妨俯首纳天兵】
　　层楼在府城右南厢中界花行街楼跨街东西乐府有独自上层楼之句即此是也
　　南楼在府城右南厢中界寛征坊与旧佳丽楼相对旧佳丽楼在旧米市西曹家巷口
　　安逺楼在府城右北厢太平桥西南
　　有年楼在榷货务巷口总领吴濳建并书扁
　　丰裕楼在南门外西街
　　和熙楼在府城右北厢太平桥西南
　　嘉防楼在府城右南厢北界大木头街
　　嘉瑞楼在镇淮桥北本名镇淮楼宝祐六年燬重建楼改今名
　　临春结绮望仙三阁陈后主至德二年起
　　考证宫苑记在华林园天泉池东光昭殿前高数十丈并数十间其牕牖户壁栏槛之类皆以沈檀为之又饰以金玉间以珠翠外施珠帘内设宝帐其服玩瑰丽近古所未有其下积石为山引水为池植以竒树杂以花药后主自居临春阁张丽华居结绮阁龚孔二贵妃居望仙阁并道交相徃来使女学士与狎客赋诗采其尤艶丽者以为词被以新声其曲有玉树后庭花临春乐等丽华聪慧有神采尝于阁上靓妆临轩槛宫中遥望飘若神仙　陈轩金陵集载王涣惆怅吟云陈宫兴废事难期三阁空余緑草基【刘禹钖诗贵人三阁上日晏未梳头不应有恨事娇盛却成愁又珠箔曲琼钩子细见杨州北兵那得渡浪语声悠悠又沈香帖阁柱金缕画门楣回首绛幡下己见黍离离又三人出眢井一身登槛车朱门谩临水不得见鲈鱼】
　　升元阁旧在升元寺即瓦棺寺也在城西南隅
　　考证京师寺记瓦棺寺有瓦棺阁乃梁朝所建高二百四十尺　李白横江词云人言横江好我道横江恶一风三日吹倒山白浪髙于瓦棺阁　龚頴运厯图云开元九年江宁县瓦棺寺阁西南久倾因风自正　伪呉顺义中改寺为吴兴寺阁为呉兴阁南唐升元初改寺为升元寺阁为升元阁　江南野史唐仁杰为溧阳主簿羣公休沐宴升元阁仁杰即席和登阁诗有云散便凝千里望日斜常占半城隂之句座客皆惊　南唐书云升元阁因山为基高可十丈平旦阁影半江　开宝中王师收复士大夫暨豪民富商之家美女少妇避难于其上迨数千人越兵举火焚之哭声动天一旦而烬　今崇胜戒坛院近升元阁故基建卢舍那佛阁亦髙七丈里俗犹呼为升元阁【李白诗晨登瓦棺阁极眺金陵城钟山对北户淮水入南荣漫漫雨花落嘈嘈天乐鸣两廊振法鼓四角吹风筝杳出霄汉上仰攀日月行山空覇气灭地古寒隂生寥廓云海晚苍茫宫观平门余阊阖字楼识鳯凰名雷作百山动神扶万拱倾灵光何足贵长此镇呉京　罗隐诗下盘云迹上云浮偶逐僧行步步愁暂憩已知须用意渐来争忍不回头烟钟树老重江晚林铎风轻四境秋懒指台城更东望鹊飞龙鬭尽荒丘　李丞相诗登高始觉太虚寛白雪须知唱和难云度金榜湿月笼珠箔水晶寒九天星宿帘前见六代城池直下观惟有上层人未到金乌展翅拂阑干　曽极题升元阁铎石柱摩挲石柱藓防斑七国如鸿去不还无复切云三百尺祗传风铎在人间　刘过诗脚力倦矣盍少休侵晨更上升元逰眼中已不见二百四十尺之髙楼但见炊烟万灶宿貔貅上有啼鸦噪鹊如泣诉下有老树根据枝相纠想其结缔初匠石巧与造物侔桷榱枅栱不知几大木一木牵挽回万牛山川退听左右受约束日月乌兎早暮东西流阿房之旗矗立矮如防临春结绮望仙三阁俱下头太行孟门培塿而已矣蹄涔洞庭芥为舟拄撑霄汉弹压大千界下歴梁唐晋汉周一朝世故有反覆祸结祝融回禄与鬰攸灰飞障天烟焰炽一火二月烂不收遂使觚棱化草莽丹雘成墟丘吾闻至人侈俭初何心有茅一把盖头便可留何必穷极土木事妖怪朘削赤子膏血敛以裒是故子刘子不仙不佛亦不侯视鸾台鳯阁为蘧庐百万贺宅亦梦幻泡影沤江西岂无家白沙翠竹泉石幽茅檐曝日搔背痒篱缺墙破手葺修争如以天地为室庐日月行住坐卧得自由不为朱门走不作白屋羞有时千里骑鲸游汗漫有时蛤蜊踞食殻秋彼升元阁者亟成而复壊膓亦不能为之断心亦不能为之忧造物何足云此身自赘疣誉尧毁桀未必公是非丘跖两害蚁与蝼日斜请公急下山我有斗酒归去来兮相与劝醻】
　　青溪阁在府治东北青溪上本梁江总故宅至国朝为段约之宅有亭曰割青取荆公诗割我钟山一半青之句乾道五年秋因移放生池于青溪之曲即割青故基建阁焉【张椿记云天下山川胜处古今相承徃徃随人废兴得其人者虽云烟草木皆有凭恃德名髙自标致亘万古而不可泯没之也如其不然亦复憔悴凄怆风悲雨暝过者为之黯然而山川因人而兴者亦不多有孟城北垞本宋延清之别业香山履道之坊盖杨虚受之故宅王白二公乃发其名而传后世使其地灵气英而无人杰以当之亦将碌碌防昧不复传矣金陵古帝都也青谿数曲近在城中晋则为郄僧陁之所领览陈则为江总持之所据依二人者虽号为声名震耀胷次坵壑一时游従见于歌咏然擘牋赋诗之时君臣狎眤沈酣昏蔽竟不能免艶妃桥上之戮至今使人羞之则青溪殆为江令所污而不可洗也异时段氏结庐其上王半山诗之而割青之名遂振兵火后走鼪鼯埋荆棘独取给于渔师老圃之用钟山之秀无复照映此溪之上今大帅史公繇甘泉法従宅牧留京政脩戸庭而人自得于一路十州之外凡地之胜与景之殊者悉表出之六朝以来人物事迹捜访具备觉山川益竒登览益多而闻见益广至是青溪数曲之地足歴而心营之回栁堤之旧筑层阁之新忽若飘浮上临云气环城之山毕出轩露朝漪夕岚烟顔雨态尽得于指顾之内公听讼之余风清月白兰桡画舫时徃来其间无红旗穿市之劳有延緑混碧之观鱼禽鸟攸荣飞跃鸣声上下而自喜得所遇焉是可为青谿贺也一日公顾谓客曰夫岂以游乐故而为此哉予之意殆非也尝迹建康志顔平原为升州日据石擘窠大书竒字以纪乾元放生池者盖自江宁秦淮连太平桥并江带郭皆禁网捕所以宣皇明而广慈爱也今青溪之地延袤数里蒲莲葭苇暎蔓葱蒨潜深伏奥依戱藻荇不知其几千万亿皆欲使之遂性咸若圉圉洋洋游泳恩波以祈两宫万年之夀此予之理是溪创层阁而以时徃来其间者述平原之志举乾元之实而效蕃臣之精恳者也客闻而叹乃酌而请曰以公修名雅望特橐偃藩深为圣天子器重四方之士知公推毂后进桃李满门愿一见公者日有其人而公寓意幽讨寄兴沧洲岘山南楼比迹羊庾又能展拓是溪涵濡品类使鳬鹥休哺鸥狎不惊而尽所以乡慕古人尊君爱上之意则是溪之遇宁有既乎谿之遇公固得其所公方且以宏逺之摹经畧中原勒功鼎公则有时而去也公去而位愈尊而谿之名愈大矣可不记欤椿于公为门下士乃摭其实而书之公名正志字志道南徐人乾道已丑中秋日右朝奉郎权发遣和州军州主管学士兼营内劝农营田屯甲事借紫龙舒张椿记　徐照诗叶脱林梢处处秋壮懐易感更登楼日斜钟阜烟凝碧霜落秦淮水慢流人似仲宣思故国诗如杜老到夔州十年前作金陵梦重抚阑干説旧游　刘过诗琼树枝新梅藻迸与君擕手清溪问旧时狎客歌舞塲何似诗人风雪迳谿边杰阁髙崚左右华屋连飞甍依稀王谢鸣珂里髣髴秦筝云母屏古来繁华各衰歇只有不磨惟嵗月小船何处载愁来哀怨一声吹笛裂　黄度诗江家旧宅枕溪头谁向溪湾着小楼无奈当年亡国恨潮生潮落几时休】
　　涵虚阁南唐后湖东宫园内见徐集
　　堂馆
　　清心堂在府治设防后即经武堂旧基绍兴十二年叶公梦得建
　　玉麟堂在府治绍兴十五年晁公谦之建钱塘呉説书扁
　　锦绣堂在府治忠勤楼下淳祐十年吴公渊建皇帝御书堂名渊自为记【文见二十三巻】
　　忠实不欺之堂即府治中堂宝祐五年马公光祖建皇帝御书堂名陆景思为记【文见二十二巻】
　　静得堂即府宅后堂宝祐五年马公光祖建自书扁镇青堂在府治东北隅钟山楼下淳祐十年吴公渊建弟潜书扁
　　芙蓉堂在安抚司佥防之后绍兴十一年叶公梦得建景定元年马公光祖重修
　　筹胜堂在制置司佥防之中景定元年马公光祖建【详见佥防记】
　　君子堂在筹胜堂东南临水景定元年马公光祖建清如堂在青溪渌波桥北马公光祖建取宸奎中一清如水之语以名之梁椅为记【上改元开庆之二月进京湖制置大使马公资政殿学士再镇秣陵到之日其父老相擕持以慰其乡邻其部伍激昂以愿致其身呕喻翔佯如儿夺乳而忽复襁于其母也公为一切镇以寛静人用和肃幕府事益省乃作堂于青溪之泜扁曰清如盖公之在京湖也出私财募善战士奉命城黄平人迹不到处转输繦属秋毫不以累县官北去少府当具槖中装公悉郤不赍一钱上闻亲御翰墨以赐有曰卿一清如水公将同民之乐而荣上之防也遂取以名堂嵗八月溃成四面尼涵万象一镜向之荒烟野草重昔贤踌躇凄怆之慨者今使人融怡自得泳游忘归焉梁椅适自维扬来省公公命舟觞椅堂上酒三行椅离席再拜执爵言曰水本清泥滓之性本清欲蔽之先生无耳目玩好之娯无口体甘逸之奉传舍其家而家国事虚舟其身而身民隠先生岂有他哉人污其清我清其清而已耳虽然椅也窃尝闻之道满天地间而最可见道者莫如水源泉混混不舍昼夜君子以自强不息焉水先万物而以飬万物水流而不舍是以物生而不穷先生忧勤王室俛焉日孳方寸之天无顷刻不运也故其流行为长江大河润泽为时雨甘露社稷生灵实嘉赖之此则先生之清而圣上所为褒表也若止于濯吾缨以洁其身而已矣不几于伯夷之隘乎故曰伯夷之清清而隘裕翁之清清而裕公笑曰嘻是吾志也釂子爵遂退而次第其语为堂记门生宣教郎前淮东安抚使司参议官梁椅撰门生朝奉郎新除宗正寺簿陈淳祖书门生文林郎滁州军事推官兼沿江制置大使司干办公事章应雷篆葢】
　　思政堂在通判西防乾道六年潘恕建好谿章谦为记【天下之理不有废何以兴不有毁何以成水之涸也适为汹涌澎湃资也木之落也适为条畅硕茂基也斯轩之建其殆是欤嵗在着雍摄提格夏六月晦西倅防事之旁忽有回禄之灾帅守临视人皆効力旋即扑灭而贰车燕处之室已为煨烬于是鸠工聚财戒期以鼎新一毫之用悉出公帑不以厉民工兴于中元节而毕于阅鼔之辰越翼日设觞豆集僚友以落成仆实与焉酒酣贰车属仆为记且谓斯轩旧名治中思有以易之仆固辞不获因念贰车左右郡政精力扵职今建斯轩端为坐卧思索之地必不专事宴乐也闻诸子产曰政如农功日夜思之朝夕而行之行无越思如农之有畔其过鲜矣继自今贰车处游此或为南郭之隐几或为茅容之危坐终夜不寝师仲尼之训坐以待旦以周公为法则郡政庻其尽善古所谓同流王化不为虚语矣请以思政名庶来者知营建之意云贰车潘其姓恕其名端行其字九江人也好谿章谦记】
　　筹思堂在转运司圃内本筹思亭之旧王荆公范忠宣公皆有诗【王荆公诗昔人何计亦何思许国忧民适此时寓兴中园为逺趣托名华榜有新诗数株碧栁苍苔地一丈红蕖渌水池坐听楚謡知嵗美想衔杯酒问花期　范忠宣公诗亭为筹思设公将称此名致诚通造化审虑敌权衡境寂居无倦心虚照自明讵同防宴事休戚系羣生】绍兴十七年郑公侨年即亭基建堂边惇德为记【绍兴丁夘秋华原郑公以浙东仓司移总外计扵大江之左行且纷更留司以应办军需无扰而济闻于上爰下纶言俾仍旧服于是军民官吏欢呼而乐公之留及是年之冬以暇日步于公圃视西北隅得隙地焉欲经度之询之属吏咸曰漕台旧尝有筹思亭者兵火之后其废日久独大丞相王文公范忠宣公所咏二诗刋石尚存公叹曰岂可使前人之迹埋没而不举二公之雅什殆为虚设乎乃度余材成之赋功属役不扰于民用财不取于诸邑阅月而就得丰俭之中而少加壮焉易之为堂而名仍其旧乃立王范诗碣于堂中匪为观游特以继前人之志也惇德谓天下之事戒在乐因循而惮改作苟临事例若此视陋不支忽倾不持毛举缕数嵗月之间浸浸而废者不知几条良可悯笑也盖常人用心每以玩时愒日为事故较论短长将有所兴作必曰此有利于已乎有利于吾子孙乎力非不足势非不便畏首畏尾将发复已率皆滞常而难合惟公之志乃大不然视事虽久一日必葺一如其始至于是弊者必新蛊者以饬军储充盈民不告病故能以余财余力求前人之志而成之其用心固自不同矣闻之郑子产曰政如农功日夜以思之思其始而图其终行无越思如农之有畔其过鲜矣方吏退无事时优游此堂坐而思之若何而可以享上若何而可以足食民之利思所以兴民之瘼思所以去则筹思之设殆非苟然者在我后之人凡到公之堂能求公之用心而复思公之所为则天下之事何患于骫骳而不振也哉故书此以序事之始末云绍兴二十年嵗次庚午三月十一日记左従事郎新充秀州州学教授王谊书石儒林郎新监通州监仓边惇德撰】
　　忠宣堂在转运司西防本双槐堂之旧真文忠公改建刘漫堂宰为记【建安真侯将漕江东之明年夷考前人名氏曰惟忠宣范公实获我心乃为堂以祠复更命故双槐堂曰忠宣朝夕游焉以致其思谓大司成袁公其文宏雅宜为祠记以光昭忠宣之令德谓漫堂叟刘宰少戅宜述堂之所以名以砭吾私叟不侫窃惟国家仿右部刺史置转运使江东以地大赋殷委寄特重异时驾四牡而来多巨公有显迹而忠宣无可书之事后忠宣百五十余年其间绩用之湮晦何可胜计而忠宣之名与日月悬岂忠宣之所存与真侯之所思固不可迹寻欤夫好善恶恶人心公理一失其平则是非易位故爱君子必知其善之所不及则君子勉而进于善疾小人必原其恶之所不至则小人不狃于为恶君子进于善而小人服小人不狃于为恶而君子安斯民也三代所以直道而行而家而国所用平康也而季世君子不然其爱同已太深而疾小人已甚爱同已太深则以一人而信其类以甚得于彼意其必不失于此言出而和不矫其非事举而随不要其幸其中而不倚止而非激也则可否则激而偏尝试而误而君子之道始屈疾小人已甚则屏之去恐不速丽之法恐不重抉摘其隠微不俟其着掇拾其既徃不问其新幸其恶之稔辞之屈也则可否则有疑而甚之者矣疑之则是否莫辨甚之则曲直有归而君子之祸激矣忠宣公其知之方其在江东赋筹思堂诗有曰审虑敌权衡又曰心虚照自明夫虚则无我平则称物其后日规橅率肇乎此故在当时曰欧曰韩曰富曰司马世所谓君子公所借以进者而意向稍愆公皆指其非曰章曰蔡曰邓世所谓小人公所坐以退者而文致稍深公皆以为过其持平此心真不愧于权衡而其识虑之逺则非浅鲜者可及故后之论者谓使公之言行于熙丰必无元祐之纷更使公之言尽信于元祐必无绍圣之反覆叟亦谓使公之生先于汉唐之季必无朋党之祸使公之死后于建中靖国则崇观憸人亦无所容喙矣人之云亡邦国殄瘁尚忍言之真侯以道事君以义正国盖庶乎忠宣之为者其升堂而思夫岂徒哉其名字不书盖儿童走卒知而诵之老夫以忠宣所以事韩富司马诸公者事侯他日将有人焉仆老矣嘉定丙子腊日记丁丑十月望朝散大夫直宝谟阁权江南东路计度转运副使俞建书并立石】
　　防堂在转运司正堂后嘉定八年真文忠公将母出使葺而名之马公光祖王公埜皆公门下士宝祐初适同持节于此新其堂而大其扁且刻石识之【嘉定八年春西山先生真文忠公繇右螭持江东漕节时公方盛年将母出使退食之暇日以娯亲为乐即官廨之后堂葺而扁之曰戱防今四十年矣公忠于君孝于亲仁于民盛名钜德四海仰之不特江东父老也然公之德政实自江东始故思公者久而不忘既绘公像与忠宣范公并祠矣登斯堂者又慨想其承顔飬志之孝而兴起焉埜事先生甚久而马公光祖受先生之学亦深皆门下士也适以台阃同寅于此马公命埜作戱防堂三大字而更扁之于以见尊慕先贤之心而传示来世之意且述其梗槩刻诸壁宝祐二年孟秋朔门人王埜谨识】
　　使华堂在总领所圃内绍定三年戴公桷建自为记【记云余于景萧之南敞政足园矣防事西偏旧有圃焉一水萦环若檐之钩若佩之璜古栁参天夹峙着行余欣然乐焉挟书过之亭老而欹地窄而硗灌莽蒙茸水失其性无以发余天趣之灵也沿水为堤编木防之彻壅而通去滓而清而水之性复矣于水之隂辟地一区移分钟堂于上易名使华左植脩竹亭曰碧鲜右植寒梅亭曰春信循堂之后复缔三亭曰种花以牡丹名曰金粟界以丹桂名曰云锦乡以桃花名此水北之佳趣也使华之南隔水着亭曰芳洲曰映波曰栁风栁风而东飞梁通之曰玉水曰静观曰蔗境映波而西复跨飞梁极水置亭名曰水云此又水南之嘉趣也方其霁影初开天光相磨璧月当空金波动揺其或风止澜息一尘不生草木轩如镜中观余游于斯吟于斯见宾于斯而不能去也客或请曰水哉水哉何取于水也余应之曰夫散于两间者五具道体之妙立一性之真者惟水焉耳而四者不豫焉今夫水生于天一根固有也含蓄羣象该万善也润泽百物恻隠仁也不舍昼夜纯不已也盈科后进毋自欺也入纎芥之隙巽也干鼇极之运健也余因之以翫此性之理岂独恣心目之娯哉且古者卿士奉命而出竣事则旋故谓之奉使未有列职于外而以使名者也若观察节度转运之类唐以来失之矣独今饟师必王人为之故名园曰使华而又扁诸堂也然金谷萦之尘埃蒙焉比诸使为冗且剧矣必防瀹此心若水之清讲切利病若水之明称物赋予若水之平始足以称礼乐之选尽谘诹之责不然予扵水有愧焉耳奚光华云哉子今与予临是水也不独鉴形于以鉴心不独观物以之观性反稽中省久焉有得则异日游是园也波光水色无一非性矣客诧曰异哉吾问水得知性绍定三年端午日记朝请郎守太府少卿总理淮西江东军马钱粮专一报发御前军马文字兼提领措置屯田戴桷撰承议郎监建康府榷货务都茶场何处信书従事郎辟差充总领淮南江东军马钱粮所凖备差遣李自牧篆额】堂后为桥跨溪榜曰寻春桥之北为看榜曰书舫皆马公光祖所作
　　仁本堂在总领所东防马公光祖建自题其柱云斯堂经始于宝祐甲寅仲秋朔旦落成于良月既望扁曰仁本取君子治财以仁为本之义
　　誓清堂在府治东亲兵教场内绍熙元年留守章公森建淳祐七年都督赵公葵改建指授堂
　　有美堂旧在府治今堂基在行宫内
　　考证梅尧臣宛陵集载金陵有美堂诗【李白爱山如洛阳三杯为歌白日长废基台殿不可识玉燕旧栖王谢堂公来碧瓦起栋宇罗列图书牙作牀池头古月城下江照见万里氷雪光江流不尽月不死寒浪素影东西翔愿公乐此殊未央慎勿区区思故乡】
　　仪贤堂一名听讼堂今废
　　考证呉建中堂在都城宣阳门内路西每嵗防孝廉秀士考学士学业嵗暮习元防仪于此梁改曰仪贤梁武帝谦恭待士大通中有四人来年七十余鹑
　　衣蹑履行丐经年无人知者帝召入仪贤堂给汤沐解御衣赐之帝问三教九流及汉旧事了如目前帝心异之四人与昭明太子如旧交【杨备诗云两两鹑衣鹤髪翁讲筵谈柄坐生风向縁太子欢相得应与商山四皓同　马野亭诗鹤髪厐眉四老人鹑衣蹑履一何贫堂中论事君心喜寺里谭经众説新杰仉□皆古字甪黄园绮定前身胡为朝士无人识惟有昭明极见亲】
　　乐贤堂旧在台城内晋肃宗为太子时所作苏峻之乱宫室皆焚惟此堂独存【旧志】
　　考证宫城西南角外有清游池通城中乐贤堂　晋咸和七年彭城王纮上言乐贤堂有先帝手画佛像屡经冦难而此堂独存宜敇作颂帝下其议蔡谟曰佛者夷狄之俗非经典之制先帝量同天地多才多艺聊因临时而画此像至于雅好佛道此未闻也于是遂寝
　　武帐堂元嘉中建于武帐冈上故名在城北三十里幕府山南今废
　　考证宋文帝元嘉二十一年宴于武帐堂将行敕诸子且勿食至防所赐馔日旰食不至有饥色上曰汝曹少长丰逸不见百姓艰难今使汝曹识有饥苦知以节俭用物
　　郑介公读书堂在清凉寺
　　考证郑侠字介夫其先光州固始人四世祖俖唐末随王氏入闽遂为福清人侠既冠遭妣黄氏忧念家贫亲老弟妹众多慨然自誓当访学以成名治平二年初举下第随父翚赴江宁府监税得清凉寺一小间闭戸读书唯冬至元日归省时王荆公以中书舎人持服寓江宁声迹相闻公未尝徃见有杨骥者鄱阳人来就学于荆公公语之曰郑监税一子在清凉读书闻其人好学可与相就骥如其言嵗正月忽一夕大雪寒甚通直以酒食饷公公读书至夜艾呼骥共饮酒酣登寺之瑞像阁题诗曰浓雪暴寒斋寒斋岂怕哉漏随书巻尽春逐酒瓶开一酌招孔孟再斟留赐回醺酣入诗句同上玉楼台已而杨君雪后为荆公诵此诗公叹赏不已屡讽其漏随书巻尽春逐酒瓶开之句曰真好学也是嵗公还乡应举通直敕公以舍人累相问须一徃见乃擕所业谒公公益称奨期以髙第明年治平四年擢进士甲科荆公得榜喜甚公时年二十四调光州司法以归荆公服除起知江宁相见愈厚及公赴浮光荆公入参大政公数具书谏荆公极言新法之为民害不听后公监在京安上门数上书言新法被谪【详见一拂祠下】
　　韩熙载读书堂在溧水无想寺中
　　考证熙载集有赠寺僧诗【无想景幽逺山屏四面开凭师领鹤去待我挂冠来药为依时采松宜绕舍栽林泉自多兴不是效刘雷元祐间邑尉周沔尝题诗有萤火不知人已去夜深犹傍竹牕明之句】
　　蚕堂旧在县北七里耆阇寺前沙市中六朝皇后亲蚕之所也【杨虞部诗摘茧抽丝女在机茅檐苇箔旧堂扉年年桑柘如云緑翻织谁家锦地衣　马野亭诗桑林倒影媚晴川中有蚕堂半燠寒翟茀先期移过此鞠衣拂晓定来看未眠曲簿心方急已洗缲盆事始寛瞻彼北宫犹若此田家妇子可偷安】
　　四老堂在转运司韩元吉为记【乾道二年秋予自公府椽得请补外上不忍其穷而犹以为可用也俾漕于江东予平生喜交游其在中朝所与游多天下知名士遇退食之隙及日之休暇则亦持酒赋诗细绎文史讲论古今以为乐既骤膺使者之寄矣宾客之至者动以礼法相拘絷猝猝不得欵虽强之亦徃徃不肯尽其语輙去而漕之治颇有轩亭之敞花竹之茂职事稍闲可以周游闲放而无前日交逰之盛与共此者予方以为恨也嵗十二月予兄子云自京口罢官始得奉太夫人以就养弟兄晤语颇已自适而友人厐祐父乃自呉中来过得之益欢明年春鄱阳章冠之复従仪真来馆于一室四人者昼夜语不休间以吟讽论难而谈辩锋起笑呼之声闻于外向来索居之叹若醉而醒病而愈也盖留连累月其为欢且甚矣于是尽取所谓轩亭之名相与易之不易更书之而二友之所舍因名之曰四老堂吾四人者实以自况也夫古之君子少而学壮而倦老而传皆礼之常也年未七十不可谓之老又老者非人子所宜称今吾兄弟之有亲也而与祐父年仅五十冠之复少于予十余嵗皆不得谓之老而遽以老自名者盖皆生于羇旅而长于贫贱容貎薾然以衰鬓髪苍然以华虽未老而老态已具故辞其名而不可得耳又四人者志尚之侔而臭味之相似不特相従于此盖将相期老于山林之下此堂之所以识也然祐父牵于文章仕而未达冠之以诗自鸣不肯用以求仕而予与子云乃侥幸为郎以防上之任使子云既投劾以归予之庸且懦毎惧其不获免也使吾四人者幸而至于老既老而果得自逸于山林回视今日所以名吾堂而为之先者岂不信而无所愧哉则斯堂虽陋或以吾党之故而传后之来者固贤于予亦足以知老之可慕而人生防合之可乐也夫二月已夘颍川韩元吉记】
　　尚友堂在青溪先贤祠后马公光祖建
　　飞泳堂在江东运管防绍定四年建陆德舆书扁嘉定九年重建杨蓬为记
　　来燕堂在乌衣园王公埜书扁
　　存心堂在上元县廨西偏景定三年知县事临卭杨应善剏建取程纯公语为扁帅垣姚公希得为记漕使陆公景思书丹朔斋刘公震孙铁庵杨公应已斛峰李公伯玉皆为铭之【记云令古子男国宅生百里位虽未公卿心苟存焉譬之水流斯为川恶知其不泽物耶上元为建业赤县近市不嚣治所西偏旧有堂扁曰存爱盖取纯公程子存心爱物之语嵗久屋老凛焉将压景定三年临卭杨君应善涖事未朞月栉纷涤垢撤故以新易名存心其义一也广庭辟其前方沼疏其后生香乐意可玩可适斋心燕兴与神明对景前修之法言俨函丈其如立昔纯公主是簿且摄是邑均田塞隄脯龙折竿载诸传记皆仁者之为异时尝于令宰坐处书视民如伤四字其言爱物济人谓一命之士皆当以此存心漙哉仁言乎杨君希贤志可尚已堂成属记于予予曰虚灵之府万善皆具寂然不动之时与天地万物为一苟能扩而充之其仁不可胜用仁人心也心主是则仁不主是则欲去仁存欲富贵所充诎也嗜好所哜啜也夜气不梏亡者几何圣贤论存与不存惟于多欲寡欲上秤定分数盖欲寡则虚虚则明明则油然而生者皆仁矣今夫百里之官夫岂念不及民而常苦于簿书期会之不给由是状邑曰滩畏邑曰债敝精神竭智力济斯斯已矣偿斯斯已矣终更而去之无虑皆褒城驿厥或告之曰民胞物与也徒有蹙然而已呜虖圣门仕学毎于令宰乎观千室之邑民社之寄蒲之三善武城之学爱随试輙效壹是心法县虽剧顾所存之何若纯公圣贤者流岂欺我哉后之登斯堂者所贵乎体公名言充我实践其毋曰力不足也通议大夫试刑部尚书沿江制置使知建康府江东安抚使行宫留守兼权淮西总领姚希得撰朝议大夫集英殿修撰江南东路计度转运副使陆景思书丹并题葢通直郎特差知建康府上元县主管劝农营田公事兼弓手寨兵军正赐绯鱼袋杨应善立石　铭云士自一命以上茍存心爱物于人必有所济此明道先生程纯公语也先生尝以上元簿正摄令后人因摘存爱二字以名堂嵗久頺圮临卭杨君应善来为邑始撤而新之小易其名为存心属刘震孙书之且述先生之防以为铭铭曰孰为人心心兮即仁其端则爱其德曰生圣人以此守位君子以此长人士自一命皆可及民惟今之职于民尤亲苟存心于爱物知分殊而理均疾痛痒疴举切吾身赋敛必薄徭役必轻刑罚必省出枉必伸蟊贼必去困穷必矜皆此念之流布贯四时而常春一息间断私欲外乗已与物隔如越视秦野有饿殍里有呻吟覩之不见听之不闻作于其政毒流害深剥牀至肤戕叶至根虎豹不为猛蝮虺不足惊彼同胞且弗防而况于洿池之罔罟山林之斧斤此仁与不仁之异而存与不存之分今登斯堂其绎嘉名纯公在前毋贰尔心　又铭云泰禧间论者谓令宰受地百里古公侯之国今受辱于郡若部不得与判司小吏比凡郡若部之府史胥徒皆得辱县令宰士大夫百方巧计争避于令宰国家百方立法迫必为令宰有不为令宰或为之而逋其嵗月大吏得反劾之必使为令宰乃巳盖数十年前已如此今眂之殆无以异而加难焉吾弟应善志元以大帅尚书姚公之辟出宰上元公聪明惠爱视郡邑如家待僚属如子弟凡令宰所难不以为病县治旧有堂曰存爱实用程纯公语嵗久頺圮撤而新之更扁存心公为之记予语志元是心所以能存不存者抑有繇也为之铭曰方寸之运虚明公漙六合可弥操之而存举斯加彼善推所为古之従仕志于行已位无崇卑吾心所及吾力未逮惟勿忘之有恻于中尔病予恫禹稷溺饥须臾不存痒痛莫关杞鲁瘠肥彼夸毗子夷言蹻行谓心可欺而狼疾人自谓勿能则亦勿思河南夫子乐顔之乐自任则伊与物为春视民如伤内恕所推仁义之言式谷多士为百世师季也学制肇新斯堂景行前规嗟惟宰邑展布之难莫甚今时星符羽檄茧丝保障心劳力疲簿书眯目敲榜犯虑所存几希不遇其长弗获乎上民不可治堂堂橘翁威风大体忠信惠慈季也何幸只若教条二人我私翁非尔私絜矩之学百辟表仪季吾语汝勿替此心朝斯夕斯燕兴一堂无愧此顔是答已知　又铭云邑令杨应善摘纯公语名斯堂番人李伯玉为之铭体天地塞其名曰人性天地帅其心曰仁心体本仁其端恻隠能扩而充可放而准庶人失之禽兽几希安得君子终食无违格言夫训繄孟程子先后发明异辞同防君子以仁是举其全命士爱济则有后先民胞物与理一分异由仁而爱匪爱曷济思昔先生摄令上元见之政事先行其言画法均税贮粟给卒视民如伤推以及物杨君作宰慨想仪刑有揭其扁式新斯亭是心苟存举斯加彼有逾斯言其颡有泚】
　　德星馆在西门外七里倪总领垕建
　　通江馆在赏心亭东即月亭旧基后为回易库马公光祖改立通江馆以待四方之宾客【马公光祖自书壁记云懋迁有无商贾事也官自为之则其害着矣盖商贾之术逶迤万状身履目击旁通曲遂左右望而罔焉始得倍称之息今掌之以吏制之以县官之令其情逆其分格势已难矣就使综理得人出纳以道而利未一二害且百千矧耳目之弗周而端之纷错乎金陵中兴驻跸之地为古东西都其井邑当殷阜人民当富殖物货当辐辏今皆不然市无蔵贾民以寠告盖其俗多游惰习末作耻苦心力业务本一值连阛阓萧条徃徃菜色狼顾长民者率多大吏养威望不屑细微有隠弗达民已病矣旦视暮抚犹惧弗蔇顾乃聚驵僧竞刀锥通衢焉以为之垄断取之于素贫争之于无赢刮之毛刲鹭之股是民已病而又益之疾也予所至恶言利开庆已未春自荆间被防复还旧镇下车见吏民有为言回易库之害者无智愚贵贱蹙额不忍道始而行之不过贸易以逐什一之利禆经费所不及未为甚害然日引月长不特守长未尝预闻僚佐亦未尝经目其与百姓商贾相尔汝量较者皆狞卒悍胥犹出柙之虎兕当道之蝮蛇也既欲自肥而家又欲借是迎合徼冦恨不掩其目搤其吭而豪夺之有司方幸其术之售余不暇问于是商贾方望望而去之逮嵗久物蠧官视元祐大半责羡又画防尽邀之列肆复于其中高下其手而官又不暇问市井贩夫无不束手失业此金陵之民不能自声之痛也郡本无土物仅产红花自库之兴而种艺者反受害焉予两守是邦愧无以及人知其害为甚深决意罢之以其庐为通江馆不独欲舍过客盖又欲泯其迹云】
　　横江馆在水西门内赏心亭侧马公光祖鼎创以待四方之宾客【名取山谷诗出门一笑大江横之句】
　　高斋旧在江宁府治今在行宫内康定中叶公清臣建胡公宿作记【南中江山类多记赏之美金陵故都绪余六代华人夏士盛栖此土虽一坵一壑之细皆经高贤名辈尝所留连茅许世外之风王谢江表之德山林壤号为名胜于城东北趋钟山为近南唐李氏尝因城作台台上望月人相呼为月台下临濬濠正面覆舟南对长干西望冶城榛烟渔火泉华谷气川禽山鸟翔嬉其间林木嘘唫之声云霞起灭之状须臾眺听万态逓出此名胜之内特又名胜者也台倾地荒介在人外一境之秀未有盼者康定辛已之夏龙阁南阳公自三司拜符安辑江介政尚凝简日多休暇寄意琴酒之适留好风泉之赏他日因行后圃遂登故城适废台留壤址踌躇四眄爱叹形胜指言佳丽之观此最妙处日裒材瓦之羡调兵干之使搴芜秽养华薄开迳自下立斋其上环植百柱通敞四轩高侔谯楼广容宴豆檐宇飞竦势将干云旁瞩郊坰俯见庐井句曲之地肺华阳之洞墟三峯参差仿佛在目虽进深之士迫之人蹔游其籓一践兹境其心翛然犹以谓已登昆仑涉阆风澹乎忘归有脱离昏俗之意又况真粹之流平日隠几反照正性保御太和人境相得其乐如何哉公既用钟鼓落其成复须金石记其始比辱来教见命纪事曰我作是斋姑欲榜之佳名而絶境难摹了不可得今采谢宣城宴坐之意直题曰高斋夫斋戒洁之称休舍之所君子根本于道德极挚于性命利用于安身有余于治人不役志以营巳常虚心以待物其有为也精义致用以经世务之韫及其无事也恬智相养以济天地之和故道用不勤而气守自若庖丁之奏刀老扁之斵轮顔生之坐忘伊公之强德神机之王繇此物也公抱道混成栖神高映初总机剧未尝荣华比辞禁奥亦亡欣戚方舍山水之所以穆仁智之性高情逺尚焉可跂耶人之登是斋者当领防公意不止邀乐壶觞取悦林岫而已足使轧者忘其名夸者辞其权长留清风以遗永年庆厯二年四月十九日记　王荆公和王微之登髙斋二首寒云沈屯白日埋河汉荡坼天如簁衡门兼旬限泥潦卧听窽木鸣相挨萧晨忽扫纎翳尽北岭初出青崔嵬微之新诗动我目烂若火齐金盘堆想擕诸彦眺平野高论歴诋秦以来舩淋浪始快意怱忆归去胡为哉念君少壮辍游衍发挥春秋名玉杯书成不得断国论但此空语传八垓登临兴罢因感触更欲逺引追宗雷君知富贵亦何有谄誉未足偿讥排风豪雨横费调燮坐使髪背为黄台留宾徃徃夜参半虽有樽爼无由开江南佳丽非一日况乃故国名池台能招过客饮文字山水又足供欢咍剰留官屋贮酒母取醉不竭当如淮　干戈六代战血埋双阙尚指山崔嵬当时君臣但儿戱把酒空劝长星杯临春美女闭黄壤玉枝白蘂繁如堆后庭新声叹樵牧兴废倐忽何其哀咸阳龙移九州坼遗种变化呼风雷萧条中原砀无水崛强又欲凭江淮广陵衣冠扫地去穿筑陇畆为池台呉侬倾家助经始尺土不借秦人簁珠犀磊落万艘入金璧照耀千门开建隆天飞跨两海南发交广东温台中间嶪嶪地无几欲久割据诚难哉灵旗指麾尽貔虎谈笑力可南山排楼船蔽川莫敢动扶伏但有谋臣来百年沧洲自潮汐事徃不与波争逥黄云荒城失苑路白草废时空坛垓使君新篇韵险絶登眺感悼随嘲咍嗟予愁气已竭对垒毎欲相劘挨挥毫更想能一战数窘乃见诗人才】
　　学斋在今府治玉麟堂侧【详见府治】
　　昭文斋在钟山定林庵王安石尝读书于此米芾榜曰昭文李伯时画安石像于壁【王荆公诗我自山中客何縁有此名当縁琴不鼓人不见亏成又定林斋后鸣禽散只有提壶绕屋檐苦劝道人沽美酒不应无意引陶潜】
　　式敬斋在左司理防邢庚立傅公行简铭【邢君典狱金陵扁其斋曰式敬求铭于予予观古人论刑狱之道曰明刑曰祥刑曰哀矜庶狱曰庶狱庶慎虽不止于一端而所以本之者敬也盖敬则心体常存动合于理推是心以典狱岂惟匹休苏公殆将迈德陶矣因叙用式敬尔由狱韵作之铭曰敬以直内刑属五极我思古人苏公是式大祭大宾心罔不敬何敬非刑咸中有庆惟敬惟一纯一不已斯须或忘薄乎云尔片言折狱其惟仲由由何敢望匪敬奚求明慎哀矜敬无不足皋陶垂休亦惟典狱开禧改元仲夏旦日四明传行简钦父铭金华邢庚应辰立河阳李大节德操书】
　　防书斋在府治东北钟山楼下绍兴初叶公梦得尝于府治建书阁榜曰防书后燬于火阁不复建景定二年马公光祖命周应合修纂建康图志乃置书局于钟山楼下聚书数万巻以备讨证故取叶公书阁之旧名以名此斋公自书扁
　　制使姚公希得任内重建江宁馆本府旧有是馆嵗久弗葺将就頽圯景定五年二月七日兴工至四月初七日毕重建防堂廊宇门楼小大咸具总费钱一十三万六千余缗米三百一十二石有竒
　　大使马公光祖任内创建誓清舘即客亭旧址在龙湾江浒凡舟之泝岷江达淮海上下去来者经焉北对滁山中原可拱挹也故宇卑陋名存实亡咸淳丁夘三月始尽撤其旧创屋五十二间治事有防燕息有堂幕属有舍庖湢有次高明轩敞快人心目大夫士之馆于斯者宁不动中流击楫之思更名誓清盖取此意糜钱二万二千有竒
　　大使马公光祖任内创仪宾馆前志旧名也今废咸淳丁夘因没入之屋改为之门庑皆新创堂奥庖湢尚仍旧以为车马小驻之地
　　大使马公光祖任内创需舘咸淳二年即没入之屋为之在小木头街
　　呉别馆在句容县
　　考证述异记云呉王夫差立春宵宫爲长夜之饮造千石酒钟又作天池池中造青龙舟日与西施为水嬉又有别舘在句容楸梧成林古乐府云梧宫秋呉王愁是也
　　呉客馆在城南十三里
　　考证丹阳记曰呉时客舘在蔡洲上以舎逺使晋陶侃尝屯兵于此
　　宋儒学馆在今覆舟山北钟山乡去城五里
　　考证南史宋文帝元嘉十五年立儒学馆于北郊命雷次宗居之
　　宋招隐馆今草堂隆报寺是其旧址
　　考证宋雷次宗传召诣京邑为筑室于钟山西岩谓之招隐馆
　　宋四方馆今不详其所
　　考证宋初置南北客舘主四方宾客后为四方馆
　　宋商飚馆在蒋庙西南即九日台是
　　考证齐武帝永明五年四月立商飚馆于孙陵冈世呼为九日台　沈约郊居赋云望商飚而永叹【详见九日台下】
　　齐梁士林馆
　　考证齐竟陵王子良开西邸延才俊以为士林舘【西邸在鸡笼山】　梁大同六年于台城西立士林馆延集学者
　　梁集雅舘天监六年置今不详其所
　　陈别馆亦名婚第
　　考证陈书云六门之外有别馆以为诸王冠婚之所名为婚第
　　凉馆在旧江宁府治元符中吕公升卿建今在行宫内【修凉馆记金陆开府因李氏故都舍馆之雄为江左第一而东园阅武亭规制宏伟尤金陵之最歴载既久芜秽不治将就倾败直秘阁吕公自河东漕移镇于此公初下车以民事为不可缓先设教约十余条以令于民民大化服至不敢犯曽不浃旬境内无事姑与宾客僚佐宴游圃中顾瞻斯亭惜其将隳乃命营葺目其故材授以新矩未几而功就大厦既成规摹增壮弗华弗质厥度惟中面辟广庭架松为廕背开虚室以来清风回环疏明无有蔽障虽三伏蕴隆而暑气不到至者豁然烦襟顿释故公更以凉舘名之昭其寔也呜呼兹亭之废久矣上漏下湿柱折栋挠鸟鼠栖伏风雨不除游者畏厌踧踖而去今革故之陋轮奂一新宜侈其名以矜于后而公意独不然贵寔不贵华取其便事者以名之而巳观公为政斥去边幅崇尚诚信事悉躬决而庭无留讼老奸滑吏拱手禁黙不能为奸盗贼逾境嚣顽革面市无忿争内外嘉靖故报政之速易如反掌兹非贵寔之効欤初公以问学政事被遇神考厯位华显元祐之际解组自髙一旦起闲左奉使诸路丰功美利及物多矣其间民之被泽尤深者如二折之越京东之郓河朔之瀛公以使者皆扰其府事施设先后如出一律民吏驯畏相戒不挠法皆席未及暖而囹圄虚休誉洋溢流布四方今金陵之政复卓越显著如此且将去而大用于朝矣则斯舘之存殆为甘棠之遗思耶元符二年闰月旦武林元时敏记】
  </div>
  <div class="pagination">
   <a href="景定建康志_page25.html">
    上一页
   </a>
   <span>
    ...
   </span>
   <a href="景定建康志_page21.html">
    21
   </a>
   <a href="景定建康志_page22.html">
    22
   </a>
   <a href="景定建康志_page23.html">
    23
   </a>
   <a href="景定建康志_page24.html">
    24
   </a>
   <a href="景定建康志_page25.html">
    25
   </a>
   <span class="current-page">
    26
   </span>
   <a href="景定建康志_page27.html">
    27
   </a>
   <a href="景定建康志_page28.html">
    28
   </a>
   <a href="景定建康志_page29.html">
    29
   </a>
   <a href="景定建康志_page30.html">
    30
   </a>
   <a href="景定建康志_page31.html">
    31
   </a>
   <span>
    ...
   </span>
   <a href="景定建康志_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
