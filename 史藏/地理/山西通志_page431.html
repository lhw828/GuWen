<!DOCTYPE html>
<html>
<head>
    <meta charset="UTF-8">
    <title>山西通志 - 第 431 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 431 页/共 700 页</h1>
    <div class="content">　　连肇襄垣人博学有文章至元间举进士厯潞城陵川汾州教官为阿都敦太尉府参军又为山东道考试贡举官殁赠集贤院学士以文章名
　　杨仁风襄垣人父润元末同知沁南节度守铜鞮令城陷死之仁风幼聪敏能文至元进士第为刑部郎中累官辽阳参知政事以中书左丞致仕
　　王梅字鼎臣潞州人守忠从孙仕元由端本堂说书除宁绍宣抚照磨转行台御史中书左司郎中礼部侍郎改河东宣抚同知守太行隘口保乡士还为枢密副使
　　李维馨字庭芳潞州人质敏好学有经济才江淮兵起托克托请为幕扼要锄强止杀遂平祸乱丁父忧値曹濮盗横行乡民奔窜惟馨率众凭险伺便生数十百人贼不敢入后应察罕特穆尔聘说以据上党翼京师屯磁邢以次剪灭羣盗皆如其策明洪武中考正礼乐惟馨在召中事竣辞归复召以老病辞许之守其先世雄山书院建万松亭知非斋可已堂一时耆宿如宋濓陶凯辈嘉其髙尚连章赠别海门瞿庄亦有诗赠之着有知非斋稿一卷及宋辽金正统论今亦不存孙通仕明为夏津主簿曾孙诚义民素贡士授嵩县知县八世孙策任宝丰主簿能诗有睡庵集十一世孙日章举人
　　章诚字友道潞州人授兵部主事累官戸部尚书以公严称出为山东行省参政晋右丞致仕归与尚书李惟馨解元杜斆结社唱和人称雄山三老其子孙衣冠鼎盛一时
　　张和潞州人由儒士除青州路经厯陞陕西行省左司郎中在官亷能
　　李公弼潞州人沉毅多大略以武功累官定逺将军同知沁州节度使
　　王周平顺人先任平山县主簿迁潞城县宰再迁潞州录事
　　张时髦壶关人进士授吉州判官陞本县尹充河南江北等处行中书省儒学提举官至秘书监丞资性深纯文章赡雅
　　马绳武壶关人祖以吏业显名及绳武儒吏兼通累陞吏部郎中以临事明敏拜监察御史厯官江南浙江道亷访副使同知上都留守司事
　　王汝砺字荩臣由陇右亷访掾有政声加授江西湖广道亷访知事
　　权秉中翰林待制兼国史院编修迁监察御史
　　靳继昌奉议大夫扬州路滁州知州终朝散大夫晋宁路同知致仕有政声
　　明
　　杜斆字致道壶关人举元乡试第一除高平教谕迁台州学正归家教授通易诗书三经自号拙庵老人洪武十三年罢中书省其职掌于六部十四年诏举贤才戸部尚书范敏举斆及杜佑等召至告之太庙以为四辅官斆主夏官摄秋冬官无太子宾客位公侯伯都督之次屡赐敇谕隆以坐论之礼命协赞政事均调四时又赐敇嘉勉斆荐宋讷任国子助教讷后卒为名臣斆致仕归卒着有四辅集行世
　　郭翀字子翔壶关人洪武庚戌举乡试第八明年会试赐榜眼及第官吏部考功主事翀博学治春秋有名每与友人贾敏李约谈论辄以第一人自许廷试传胪果第一髙皇帝在烛影下见其貎颇寝因以吴伯宗易之而寘翀第二翀与伯宗等相唱和有句曰凤凰城阙紫霄间厯数丕承王气还敏与约亦同登辛亥进士
　　栗恕长子人洪武七年以才猷学术应辟召累官吏部尚书恕幼负异质有学识当元季闭戸深居常有澄清志晋掌铨衡甄拔士类拯济时艰海内翕然以公辅推之后徙居会宁通显累世
　　连楹字子聪襄垣人肇孙幼孤性极孝奉母训读书山中日炊米一杓刻厉进修举洪武甲子乡试授翰林检讨转春坊改御史纠弹无所避因专其任厯六七考不调靖难兵起与同列姚镛相誓纠察大小臣工有怀二心者露章弹之及金川门不守犹以大义抗谏遂就死当时死节诸臣多遭夷族其亲族皆变姓名隐匿去逮禁弛稍稍复业敛衣冠而葬之及查录其后始明着其事入乡贤树碑道左
　　任毅长子人洪武二十七年以贡署苏州知府厯重庆开封二府入为工部左侍郎谪本部主事迁员外郎中致仕归毅风姿俊伟学问赡博三守大郡俱着伟绩及入为卿贰声望益峻降谪后日夜勤其职告归优游林泉识者尤推服焉
　　王士潞州人洪武庚午举人知浙江宁海县时方氏初平籍温台明三郡兵黠者窜平人其中士曰奈何诬民为兵抗疏言其状辞甚切事得寝寻迁南雄府通判卒于官三郡民至今思之事载宪章录
　　曹鹤字九臯潞州人元总管玑子刑部郎中伯坚后洪武间举贤良方正拜右副都御史转左晋左都御史以才品为时重弟九龄亦以荐官四辅至武英殿大学士
　　赵泰字熙和潞城人永乐中由举人入监厯事都察院授常州府同知有亷惠声濬孟渎得胜二河作魏村闸诸所兴筑民无言劳者周忱与况钟议减重粮泰亦检常州官田租请并减之迁工部郎中命塞东昌决河忱荐为协同都运益勤其职寻卒
　　刘昭字克明号约礼居士上党人宣德丙午经魁丁未进士正统辛酉擢南给事中纠举秉公不避权要除宦官监收仓粮之害奏严皇城门禁戊辰以大臣荐知临洮修学宫辟荒芜捐俸赈饥平反寃狱临洮人士作歌颂之
　　李昱字文昭潞州人性刚烈赴义慷慨宣德乙卯举人授光禄寺署丞正统己巳也先入寇逆振强驾亲征陷于土木昱为也先所得欲大用之昱曰主辱臣死斯吾致命秋也卒不屈以殉事闻进阶征仕郎赠父母如制录子淳为国子生
　　赵伟字士竒潞州人正统戊午举人授开封府同知巡抚于谦荐卫辉府知府未任艰归补莱州府同知二年迁青州府知府値旱荒飞蝗蔽天祷于神大雨如注蝗尽毙民一家三人悉坐死择其稍轻者活之使得有后涖政八年坛壝庙学以次修举后以朝会入都抗疏致仕优游里巷中厯十余年卒子汝璋贡士任教授
　　刘洁字清之襄垣人举人端子景泰庚午举人任广东道监察御史数上疏言事从征荆襄间运筹决胜功最着迁浙江副使老成持重洞达机宜雪狱救荒清盐理漕悉井井有条理寻卒于官以孙龙贵赠南京吏部尚书所着有一庵集子凤仪进士凤鸣举人孙龙防进士
　　阮勤字必成长子人父河自交趾归附调长子典史因占籍焉勤清愼自好景泰甲戌进士授大理寺左评事补右评事迁寺副出为台州府知府建乡贤祠修上蔡书院在台九年迁山东参政民立祠祀之厯山东左右布政使擢右副都御史巡抚陜西召为刑部右侍郎转左未几调南京屡以老疾乞休未允考满晋正二品复乞归晋阶致仕寻有诏起用卒不赴勤敭厯中外二十余年刚毅方正始终如一解组后十年卒讣闻赐祭葬如例
　　杨能壶关人姿仪瓌秀有才识天顺己卯举人授东昌府同知在任亷明誉彻上下时有妖言连逮千余人皆抵死能力辩得释陞本府知府以干济称子竒另有传
　　亷政字养民潞州人天顺己卯举人任安邱知县仁惠着声调渑池値嵗祲饿莩枕藉悉心拯救复以状闻得蠲防全活万计时司马徐戚属官洛阳贪虐大着监司属政按讯遂律其罪或危之曰吾宁坐免殃民蠧政所不敢为事上竟以获罪归民咸思之
　　李纪字朝振潞州人成化乙酉举人授故城知县迁锦衣卫经厯厯临洮府知府降长芦盐运司同知迁福建盐运司运使甫一年致仕纪严毅沉黙为文词滔滔如江河故城俗婚姻论财为立中正法不率辄痛治之有官田为豪家侵据按籍责之悉吐实薄其租税给民之无依者在临洮以严明为治谓番汉杂处非操法无以逺恶巡抚有故旧贩绵葛纪曰某不能为贵人侩而渔民也将执之其人惧而走在长芦福建益峻洁自厉尝以事入都诸商人供具道旁策马亟趋过不少顾垂殁会亲戚子弟出箧笥示之惟图书衣帻而已生平雅好吟咏所着有黙庵集孙敏德进士累官陕西左布政使
　　杨奇字秀夫壶关人能之子成化辛丑进士授戸部主事治改元上裕国安民疏极言足食足兵之法在端本澄源进陕西司郎中时甘肃弗靖奇奉敇整督军饷将行上疏言备边七事上嘉纳之寻陞嘉兴知府改防州有惠政民饮江水逺汲为难凿井得美泉以姓名之防人感慕为作生祠
　　王驯襄垣人成化中以例贡官渭南县丞果敢有才力渭南为孔道诸达官贵人往来如织其仆役恃势凌灼驯抗言与争据律例折之诸人咸相戒无犯此彊项吏尝兼摄驿务传逓者胥敛迹驿传为之稍苏
　　侯玺长子人治己酉举人任白水知县严明能断案无留牍先是邑多逋赋玺督催有法民皆乐输寻调澄城县白水民思之祀名宦累官河南佥事致仕归
　　刘凤仪字天瑞襄垣人洁长子治庚戌进士授髙密知县兴学校广储蓄弥盗贼招抚逃亡二千余家旱蝗为文自责蝗入海死陞戸部主事迁刑部员外郎
　　刘龙字舜卿号紫岩襄垣人治乙卯乡试第二己未进士廷对探花及第授翰林院编修充经筵讲官修孝宗实录改授兵部职方主事陞吏部考功员外郎寻陞左春坊左中允兼翰林院修撰侍讲学士两典顺天乡试掌院事嘉靖初开筵进讲简畅明切扈跸南郊修武宗实录陞礼部右侍郎寻转左日讲如故陞南京吏部尚书考察京职去留允当改南兵部尙书裁中贵人以法虽魏国永康抚宁亦鲜假借时宣大有警条上机宜六事济川诸卫船工料请敇印差官经理俾以时给锦衣衞沙州湖塘之利奏遣其属偕督屯使者勾稽如法补四营军丁盈万伍遂充编黄船军往返以三月为限归坞还营有定期不得影匿空耗月粮江北飞熊等衞屯所盐徒肆行钞暴奏选三衞屯军舎余列营操备以都指挥领之盗乃息考选军政禁絶请托汰黜莫敢哗厯尚书六年召还京屡疏乞休特允驰驿归卒年七十八赠太子太保諡文安
　　刘防字舜弼号黄岩襄垣人员外凤仪子尚书龙弟正德庚午辛未联隽选翰林院庶吉士改兵科给事中同考丁丑会试转刑戸科给事中世庙入继诏起太监萧公敬疏谓非所以令天下不报京东民田为权幸侵据悉斥以还民改翰林院检讨艰归补原官与修武庙实录出为河南佥事以抗直忤防谪大名府通判葺元城书院进诸生商经史擢南京都察院经厯厯戸部郎中出为江西副使河南提学贵州学政所至声绩懋着转山东按察使平反寃狱号明允晋右佥都御史巡抚保定缓赋驱蝗拯济有法値边警饬兵屯守要害军政克举三年以病乞归又六年卒所着有黄岩集金陵稿恒阳集处州录大名吟并奏议七卷
　　栗铭字警之潞州人治己未进士知信阳丹徒二县刚正有风力不屈权势征拜给事中以宗亲改南直徐州知州
　　王佐字汝弼潞州人举于乡正德中为西平知县六年流贼攻城佐手杀贼数十人矢毙其贼帅贼忿急攻三日佐力屈被执骂不絶口贼悬诸竿杀而支解之赠官赐祭予廕立祠如典制
　　张美长子人嘉靖戊子举人授镇原知县値嵗歉殚力赈济多所全活再补公安条议兴革四事会邑灾拜祷大雨灭火调蠡县以病归所至有去后思
　　李延康字允吉长治人进士延馨弟嘉靖壬辰进士授汝宁府推官有刚直声擢监察御史按陕西再按顺天发奸摘伏称亷平出为河南佥事陕西参议治汝宁豪狱及商雒矿徒皆不肯滥及无辜后以湖广参政告归卒延康祖安定知县翥父雒南县丞玹皆有遗爱在秦中延康两涖其地秦人感叹益追慕其祖父不置子如松举人衡州府知府
　　赵希防字一潞州人父秉中陕州同知博雅有时名希防嘉靖乙未进士任安州知州厯官河南左布政使以藩亲不得为京官加食正一品俸且开散官廕子之例方为州时仅弱冠尝督堤工水大至众皆惊散乃独立冲所众还竞筑堤得不坏时世庙南巡所经多获罪安肃知县逃当道以希防摄之设黄布为行宫供亿无异物上喜欲以为巡抚地方官不拜时値献后梓宫南下中人防丧郡县苦之临清知州亦逃当道又以摄州据理应酬中人悦服铜仁小平茶苗叛官军征之不服希防时在贵州以他道署事抚按以兵事属焉贼退入深箐兵不得进乃为炮驳望烟飞击贼逾深遁遂伐木开道入其穴授苗豪安天朝以方略使立功赎罪苗遂平拓地二百里防赏金币为藩臬长以和驭下有赵佛之称致仕归絶请谒劝化乡人随分归善寿八十七而终子三于实仪宾于敏官至知府于朴贡士
　　周钦字克敬长治人嘉靖十八年以贡知陕西咸阳县迁归德府通判性俭朴政以仁恕为先官秦中七年城郭廨学桥梁圩堤无不毕举而均田一事尤惬舆论尝摄篆邻邑亦必筹久逺在豫惠安伯以椒房亲占民田七百顷悉勒归本业以积劳乞休不允钦径去诸大吏请诸朝令致仕子一梧进士累官陕西副使
　　栗永禄字士学潞州人嘉靖庚子解元甲辰进士以宗亲外授寿州知州州故有古芍陂塘久废力为开濬迁苏州府同知厯陕西佥事副使浙江参政调河南参议迁直隶副使备兵昌平获谍者得入寇奸谋预为备及至督将士力战大创之以功受上赏调陕西叅议分守河西兼理灵州盐课下车问民疾苦不数月庶政一新征为光禄卿转顺天府府尹穆庙叹其有边才越数日昌平警至遂以副都御史出镇其地威望所震咸逡巡引去改河南巡抚入为兵部侍郎督南京粮储罢归复起兵部侍郎巡抚甘肃寻致仕归卒赐祭葬如例赠廕有加兄永爵同登庚子榜累官磁州知州
　　李之茂字汝培号七泉屯留人嘉靖庚子举人为山东滋阳令尝夕按圜扉有童子而桁杨泣者则其祖负官金而三世逮者也之茂恻然以百金代偿释之河决徐沛间之茂督治夏村隄有功加俸一级寻拜南台监察御史巡视凤阳仓魏国子争爵事连勲贵命南台议法之茂挺身断曲直袭乃定因以骨鲠忤势要且抗疏论相国摄铨宪非髙皇帝法遂出补陕西按察司佥事丁内艰免丧起补河南分巡汝洛间按贪暴以法卢氏矿盗倡乱设方略擒之忌者以蜚语上闻下所司考验事白补四川治兵溆泸时都蛮新平之茂招反侧修戒备将吏偷安者严罸之有诏省官以溆泸事兼领川南当徙职会妻丧遂归不复起
　　陈吉字守正潞州人嘉靖辛丑进士知湖广钧州性刚毅严于嫉恶藩邸徽庶人横肆吉裁以法因与恶搆飞语中之安置海南凡七年闭戸读书略无迁谪意庶人既诛诬始白有诏复其官归卒于家子兆玉贡士宝鸡县教谕
　　任环字应干长治人嘉靖二十三年进士厯知黄平沙河滑县并有能名迁苏州同知倭患起独以身任之三十一年闰三月御贼宝山洋小校张治战死环奋前贼相持数日贼遁寻犯太仓环驰赴之短兵接身被三创宰夫捍环出死之贼亦引去已而复至裹疮出海击之涛怒作意气弥厉竟败贼俘斩百余复连战阴沙保山南沙皆捷擢按察佥事整饬苏松兵备倭归惟南沙三百人舟坏不能去与总兵汤克寛列兵守之数月贼大至逾年犯苏州城闭乡民绕城号环尽纳之全活数万计率副将解明道击退贼论前后功进右参政贼掠常熟率知县王鈇破其巢焚舟二十七贼寻掠陆泾坝都督周于德败环偕总兵俞大猷击败之焚舟三十余贼犯吴江人击败莺脰湖顷贼于三板沙夺舟出海袭败之马迹山别部屯嘉定火爇之尽死论功廕一子副千戸母忧夺哀贼屯新塲环与都司李经率永顺保靖兵攻之土舎彭翅死停俸贼平乞终制许之逾二年卒年四十给事中徐师会颂其功赠光禄卿再廕一子副千戸建祠苏州春秋致祭环尝与士卒同寝食所得赐予悉分给事急终夜露宿或数日絶餐书姓名于体曰战死分也先人遗体他日或收葬将士皆感激故所向有功
　　张邦彦字德崇潞州人安贫嗜学言动以礼嘉靖甲辰进士任汶上知县以抗激归其贫无异诸生时弟邦立子正防皆贡士邦立任厯城主簿以礼自持不随众趋巡抚孙鑛重其为人欲荐之众以簿为傲吏无推者终县丞
　　李尚智字子愚屯留人嘉靖甲辰进士知直隶清苑县擢监察御史转山东青州知府直隶密云副使补四川参政山东按察使晋右佥都御史巡抚延绥调保定尚智蕴经世略居官以亷洁为先而出以公愼自郡县至开府所至皆有惠政在延绥控制五路詟伏诸番尤称一时屛翰致政后家无长物布衣蔬食称贷自给怡如也当道数十荐皆不起世以清望推之
　　杨世卿长子人嘉靖丙午举人授沙河知县厯知州同知陞南京戸部贠外郎中致仕所至有政绩以理学名一时科贡多出其门
　　李尚实潞州人嘉靖壬子举人知河南辉县补淇县秩满迁裕州知州淇人走阙下乞复任诏以知州留知淇县寻为直指使者所挤劾归尚实有异才词赋文章胥自出机轴有奇气性狷介众谓恃才轧人故为所忌既归贫益甚一日求妻凤钗易米共晨爨妻曰君以贪挂御史白简乃无米炊耶尚实曰谋米及妇使一钗不保吾不贪谁贪者闻者哑然子梦熊举人沧州知州孙专业举人柏乡知县三世胥称清白吏
　　鲍承廕字子传长治人嘉靖丙辰进士授中书舎人有声改监察御史时西山僧徒作佛事特疏禁止三巡直省俱着风裁出为河南副使山东参政转河南按察使厯左右布政使卒承廕父龙戊戌进士知昆山县御倭寇有功曾孙奇顺治辛卯举人
　　郜光先字子孝长治人嘉靖己未进士初知上海县征为监察御史迁大理寺丞晋少卿擢右佥都御史厯右副都御史巡抚延绥改左副都御史协理院事甫一年复出抚蓟辽保定兼理边务晋兵部右侍郎转左总督三边军务艰归补原官总督如故晋兵部尚书加太子少保光先严重有威官御史时发宪长奸赃及诸豪宗横肆状风采凛然在兵部边人求内附众莫敢决光先谓外示羁縻内修武备斯可以制其死命议定朝野倚赖之襟度冲穆无城府生平服官半在戎马中闻父病革一恸而絶讣闻赠太子太保予祭四坛命行人董葬事视常典有加
　　马宜春长子人亷介博学中辛酉乡试时新中举人里甲派百金为贺宜春固辞不受遂革其弊至今遵之后授县知县不乐仕进遂归
　　暴孟奇字玉溪屯留人嘉靖乙丑进士任戸部主事改御史厯衞辉府知府陕西临巩兵备副使性直戅练达刚果兰大猾十许人冐饷金钜万比事发耗荡无寸丝孟奇以首恶正宪典代偿赎锾二千金凡属牵引俱为谳释往者实粟塞下粟贵而贱入商戒不来孟奇言于督抚平其入商不受困而仓廪充盈北城临河易圯大为甃砌州民赖之
　　王济美平顺人嘉靖间贡金乡县丞陞德州判官卒于任朱侍郎疏奏居家孝友厯任清勤督修河工有效出纳钱粮无侵云祀金乡名宦
　　王璃长子人嘉靖中贡任祁县训导陞无极教谕推诚训诲诸生立碑识之再陞湖州教授湖人与安定幷祀有王苏湖之称
　　栗永馨字子明长治人万厯丙子举人幼孤事母孝年二十二举于乡授南通州知州洁巳爱民正直不阿时织造宦监势张甚永馨抗礼不屈遂归里与唐珪数人诗文唱和
　　周一梧字唐珪长治人通判钦子幼聪敏留心经济尝着十六策筹时事万厯壬午以易魁于乡越十年壬辰成进士授戸部主事厯员外郎中会征岛寇关白等一梧以督饷从运粮八十万石出为归德知府未至调常州知府以税阉激变改苏州知府既至持以镇定反侧者胥自安明年变复作擒首恶数人遣戍之寻以疾请归家居闭门修郡志秉笔直书迄今称信史起陕西河西副使时贼方炽一梧至修战守具威声逺播贼遁事闻朝廷方议晋秩遽卒秦人为树碑子再勲举人累官金华府知府
　　王基洪襄垣人万厯辛丑进士选翰林庶吉士授监察御史出按陕西抗疏列税珰罪状得防撤囘再按浙江值水旱民饥又疏请易折色并得赈银十万出为应天督学校士称公明会淮抚被论以持正议与同官忤引疾归
　　吉人字国贞长治人性至孝万厯甲辰进士授获鹿知县选江西道御史出按甘肃兼理学政剔弊兴学有风节陞东昌副使时漕涸舟胶疏濬牵挽凡两阅月万艘抵通
　　李一爵昱裔孙万厯丙午举人知狄道涞水胥有惠政陞通州知州通为逋赋剧郡蠧胥盘据出入防混三载五易其守一爵严为清覈诸事节省年余赋课悉完又代征压次一千五百有奇蠧胥衔之中以匿揭郡人叩阍昭雪以原官补用不赴
　　程尚勤字必励应登子博学有才思尝预纂修郡志以明经授平阳训导陞醴泉知县保定府通判分署易州军士有脱巾者尚勤单骑往谕归伍后致仕祀醴泉名宦
　　程正已字道先号澂原长治人万厯丁未进士初授行人司行人官九年后先三持节皆以亷介着擢吏部主事厯员外郎迁郎中掌癸亥察典佐尚书赵南星澄清流品称前后考功第一晋太仆寺少卿以都察院佥都御史巡抚保定逆珰魏忠贤以部民交讙拒弗许思乘间中伤之及副都杨涟佥都左光斗难发遂遭削夺谪配平陶怀宗登极起兵部右侍郎转左时国家多事调兵食日不暇给以劳悴遘疾致仕归后叙延宁功赐金币有差既殁叙四川功赐如前子之璿以防请赠兵部尚书祭葬廕子如懿典
　　程正家尚勤之子万厯壬子举于乡初授南阳府推官厯谳大狱多所平反时众兵充斥诸帅跋扈当道重其才识题为监纪驱驰米邓左三帅间有灵阌襄东方城诸捷擒土寇刘中湖于裕州殱巨憝杨四于舞阳及恢复邓浙二城一嵗三膺褒锡唐庶人假入衞谋不轨道出裕州正家适摄州事尼其行及怀宗震怒有废锢之命使者虑变属正家擒之陞戸部王事厯员外郎中召买草束樽节为多督大官粮储毫无所染国变卒于京
　　暴谦贞字襟漳屯留人参政孟奇孙也学博才髙刚直有祖烈万厯癸丑进士选翰林庶吉士厯吏刑工三科给事中焚草掖垣得昔人批勅遗意典浙江辛酉乡试称得士迁太常寺少卿提督四译馆于八馆六辞益勤无怠擢河南巡抚与魏珰忤未任卒
　　刘大武襄垣人自许州判陞灵台知县性明敏发奸摘伏人不敢欺破啰哩贼于横渠盗贼屏息夜闻绩纺读书者晨即赏劳课士励俗着有循声
　　张克俭字禹型屯留人崇祯四年进士授辉县知县六年春贼犯辉县乘城固守贼不能下久之迁兵部主事被荐召对称防十二年擢湖广佥事监郧襄诸军杨嗣昌鎭襄阳命为守御备深倚仗之明年春命安辑降盗克俭上书嗣昌言襄阳自古要区今筦钥献陵视昔尤重近两河饥民云集新旧降丁逼处其间一夫呌呼即足致乱况秦兵以长武之变西归勋房军府初立降营棊置奚啻放虎自衞紫汉西兴初无重门之备何恃而不恐嗣昌不以为意报曰昔髙仁厚六日降贼百万迄擒阡能监军何怯耶及嗣昌入蜀委以留务录破贼功加右参议监军如故未几以本官移守下川南道郧阳巡抚袁继咸奏留之十四年二月擢右佥都御史巡抚河南未闻命献忠假督府军符诳入襄阳城克俭仓皇奔救襄府为贼所执大骂死
　　朱珵壦长治人崇祯间以宗贡知陕西秦安县拊恤穷民以循声着委摄伏羌县未任値寇至督士民守御城破为所执絷至伏羌令招守陴者珵壦遥谓旧令曰幸固守无降我忍辱至此盖欲得死所耳言讫囘首谓寇何不速杀我遂死伏羌城下伏羌人感其忠相率坚守寇迄不能下
　　朱逈溙潞安人崇祯间以宗贡知山东邹平县遇变殉难沈藩在当时雅称守礼其以宗贡应者率皆穷经史无声色狗马之习及绾绶膺民社如桂阳知州珵埚临朐知县逈□胥称循良而逈溙尤以节显云
　　申周辅屯留人崇祯间以贡授临淄县训导倜傥有气节居官日进诸生迪德训行讲论经史尤以器识为先后遇寇难死之
　　冯调鸾平顺人崇祯间贡任石城知县时流氛横炽调鸾修增城垣团练乡勇守御有方地方乂安陞怀庆通判民为建祠立碑
　　朱逈滼沈府宗室崇祯末宗贡任白水知县文雅能诗明吏事人不敢欺会贼潜入城城陷犹力战射贼遂遇害
　　冯世选长治人有才力闯将刘忠既遁城中不设备忽数骑阑入西门选以道标材官与子当急引弓射退之比闭门登陴贼已拥百余骑抵城下矣阖郡生命赖其保全云
　　靳圣居长治人崇祯末授庆阳府推官性亷洁负气好义见当时臣贼者嚼齿奋骂不少止比闯贼陷关中至庆阳城破死之
　　国朝
　　王鼐字允调长治人顺治丙戌进士授江西南安府推官摄丰城瑞金宁都三县篆所至有循声艰归补袁州府推官治行最入为江西道监察御史巡视西城疏请裁道标以节浮费变藩产以助军需设海防屯田以安土著胥侃侃中名实补福建道监察御史首疏请开经筵旋掌山东道巡视东城以年例转广东岭西参议道未几裁缺归里闭门谢客厯三十余年以卒鼐立朝敢言而抗疏辨潞焚机罢市事夙弊遂除邑人赖之
　　季还春长治人戊子己丑联隽进士授溆浦知县以辰沅道梗摄慈利县事甫防任贼党猝至慈利无城可守遂以身殉还春读书得体要通籍益肆力经济之学而遽罹凶锋以死君子惜之
　　马之迅字敏仲长治人顺治乙未武进士充一等侍卫授福建提标旗鼓守备擒海寇张贵连志韬等有功迁广东广川水师营都司佥书再以平海寇杨三王占三等功调海安左营都司康熙九年迁湖广彛陵鎭标中营游击十三年吴逆至湖湘土寇窃发鎭帅徐悉精锐南下独留之迅及老弱数百人城守未几川寇集城下之迅乘城拒守间出奇兵击走之八月围复合城中将内溃之迅示以整暇众始定一日亭午度寇已懈濳师出城免胄奋击追杀数十里寇多死之迅亦被创以归寇愤甚复纠党来攻之迅力疾固守左右请归署斥之曰吾守臣与城共存亡何归为久之以前创卒语子声曰我死汝必赴军前尽杀贼不尔我目且不瞑事闻
　　赐祭葬赠昭勇将军
　　陈复新字焕然潞城人少喜观史传忠烈事以吏除任邱典史知县徐事胥委之具有条理甲寅改庐陵或尼其行复新慨然曰业已捧檄复见难而避谓忠义何驱车径进涖任解民夫三千役军前甫回署而贼兵遽至官民胥骇散遂为所执伪将军韩委以官复新不受羁民舎以兵守之复新乘间令仆亡去自经死贼党哀其忠敛以棺事平其子始迎衬归葬祀庐陵名宦
　　崔珩举人官壶关教谕土寇陷城守节死
　　马声字正希长治人康熙丙午武举吴逆之变声家居以父之迅佐鎭彛陵遂率家丁驰至镇分守南城父追贼被创声割股以进父创重讫不起制府蔡以金革义授援勦右路游击声誓杀贼报父讐将部下二千人转战楚粤间功最迁督标副将署总兵事遂率师直抵昆明贼帅郭壮图开门突出声佐诸将力御之贼死亡略尽降其卒数万滇平调云南副将制府范令赍边图入奏
　　圣祖仁皇帝知为忠勲裔顾问移时擢云南左都督总兵官驻永北镇永北孤悬金沙江外番羌杂处声缮城隍谨烽燧修器械明赏罸凡十有五年兵民安堵蒗蕖
　　诸土司胥奉约束唯谨为一时干城选焉
　　汾州府
　　周
　　尹吉甫周卿士也宣王即位命吉甫帅师伐玁狁有功而归诗人作歌以序其事曰薄伐玁狁至于太原文武吉甫万邦为宪郑樵通志曰汾州故尹地也周为尹氏采其地有吉甫墓
　　子然晋介山人称介山子然大戴礼曰观于四方不忘其亲茍思其亲不尽其乐盖介山子然之行也
　　汉
　　宋昌楚上将军义子居西河介休为代王中尉丞相陈平太尉周勃朱虚侯刘章等共诛诸吕谋立代王使人迎之郎中令张武等议皆曰汉大臣皆故髙帝时将习兵事多谋诈其属意非止此也特畏髙帝吕太后威耳今已诛诸吕以迎大王为名实不可信愿称疾无往以观其变昌进曰羣臣之议皆非也夫秦失其政豪杰并起人人自以为得之者以万数然卒践天子位者刘氏也天下絶望一矣髙帝王子弟地犬牙相制所谓磐石之宗也天下服其强二矣汉兴除秦烦苛均法令施德惠人人自安难动摇三矣夫以吕太后之严立诸吕为三王擅权专制然而太尉以一节入北军一呼士皆袒左为刘氏畔诸吕卒以灭之此乃天授非人力也今大臣虽欲为变百姓弗为使其党宁能专一耶内有朱虚东牟之亲外畏吴楚淮南琅琊齐代之强方今髙帝子独淮南王与大王大王又长贤圣仁孝闻于天下故大臣因天下之心而欲迎立大王大王勿疑也代王报太后计犹豫未定遣太后弟薄昭见太尉勃勃等具言所以迎立王者昭还报曰信矣无可疑者代王笑谓昌曰果如公言乃令昌骖乘张武等六人乘六乘传诣长安至髙陵止而使昌先至长安观变昌至渭桥丞相以下皆迎昌还报代王乃进至渭桥羣臣拜谒称臣代王下拜太尉勃进曰愿请间宋昌曰所言公公言之所言私王者无私太尉勃乃跪上天子玺闰七月己酉入代邸即日夕入未央宫夜拜昌为衞将军领南北军张武为郎中令行殿中元年六月诏曰方大臣诛诸吕迎朕朕狐疑皆止朕唯中尉宋昌劝朕朕已得保宗庙已尊昌为卫将军其封昌为壮武侯诸从朕六人官皆至九卿
　　漕仲叔西河人任侠名闻州郡而有谦退之风
　　郭翁中西河人与太原鲁翁孺虽为任侠而恂恂有退让君子之风
　　孙会宗西河人有智略为安定太守尝与华阴杨恽书谏戒之为言大臣废退当阖门惶惧为可怜之意不当治产业通宾客有称誉恽不能改后遇祸防宗以与恽厚善免官
　　魏
　　孙资字彦龙太原中都人博覧传纪讲业太学同郡王允见而奇之厯县令魏武为司空辟之会兄为乡人所害资手刃报讐乃将家属避地河东寻复为本郡所命以疾辞友人河东贾逵劝应命乃往应之署功曹举计吏尚书令荀彧叹曰北州承丧乱已久谓其贤智零落今日乃复见孙计君乎表留为尚书郎辞还寻参丞相军事魏初转右丞特命为中书令加给事中赐爵关中侯与刘放并掌机密晋关内侯明帝初尤见宠任加散骑常侍晋乐阳亭侯汉诸葛亮出南郑时议大发兵资曰昔武帝征南郑取张鲁阳平之役危而后济又自往拔出夏侯渊军数言南郑直为天狱中斜谷道为五百里石穴耳言其深险喜出渊军之辞也又武帝圣于用兵察蜀贼栖于山岩视吴虏窜于江湖皆挠而避之不责将士之力不争一朝之忿诚所谓见胜而战知难而退也今若进军就南郑讨亮道既险阻计用精兵又转运镇守南方四州遏御水贼凡用十五六万人必当复更有所发兴天下骚动费力广大此诚宜深虑夫守战之力力役参倍但以今日见兵分命大将据诸要险威足以震慑彊寇鎭静疆塲将士虎睡百姓无事数年之间中国日盛吴蜀二虏必自罢弊乃止时闻吴彭绮举兵议因此伐之资曰鄱阳宗人前后数有举义者众弱谋浅旋辄乖散昔文皇尝密论贼形势言洞浦杀万人得舡千万数日间舡人复会江陵被围厯月权裁以千数百兵住东门而其土地无解散者是有法禁上下相奉持之明验也以此推绮惧未能为权腹心大疾也绮果败太和末吴遣周贺浮海招诱公孙渊上欲邀讨之朝议多以为不可惟资决行策果大败之晋左乡侯乌丸校尉田豫至马邑故城比能帅三万骑围之上问资对曰上谷太守阎志柔弟也为比能素所归信令驰诏使说比能可不劳师而自解矣从之比能果释豫而还加侍中光禄大夫时内图御寇外规庙胜资皆管之然自以受腹心常让事于上朝臣会议择其善者推成之众人有谴过辄为请解征东将军满宠凉州刺史徐邈并被谮资皆盛陈素行卒使得保其功名者资力也初资乡人司空掾田豫梁相宗艳皆妬害资而扬丰党豫搆造谤端资终无恨意豫等遂结为婚姻资曰吾无憾心不知所释此为卿自薄之卿自厚之耳乃为长子宏取其女及田豫老疾文致其子于本郡以为孝亷扬丰子后为尚方吏将致法资请活之其不念旧恶如比景初二年封中都侯荐武衞将军曹爽代燕王宇辅政请速召太尉司马宣王齐王初增邑三百并前千戸封爱子一人亭侯次子骑都尉余子皆郎中正始元年加右光禄大夫金章紫绶仪同三司六年转衞将军领令如故七年复封子一人亭侯年老逊位以列侯朝朔朢位特进曹爽遇害复为侍中领中书令嘉平二年复逊位就拜骠骑将军转侍中特进如故三年卒諡贞子宏嗣资涖官勤愼自修优于放然皆多将顺抑辛毘而助王思至密陈损益亦多裨焉咸熙中以资着勲前朝改封宏离石子
　　晋
　　王殷家于祁覇之后也为云中太守以春秋周易训乡里为子孙资元孙述着春秋义统公府辟不就述五代孙防遭永嘉之难遂东迁焉
　　孙康盛曾孙少贫常映雪读书褆躬清介交游不杂起部郎官至御史大夫
　　王延西河人九嵗母丧泣血三年几至灭性每至忌月则悲涕三旬继母卜氏遇之无道常以蒲穰及败麻头与延贮衣其姑闻而问之延知而不言事母弥谨卜氏尝盛冬思生鱼叱延不获杖之流血延寻汾叩凌而哭忽有一鱼长五尺跃出水上延取以进母卜氏食之积日不尽于是心悟抚延如己生延事亲色养夏则扇枕冬则身温被隆冬盛寒体无全衣而亲极滋味后母终服丧居于墓侧非其蚕不衣非其耕不食属天下丧乱随刘元海迁于平阳农桑之暇训诱宗族侃侃不倦家牛生一犊他人认之延牵而授之其人后自知妄认送犊还延叩头谢罪延仍以与之不复取也年六十方仕于刘聪稍迁尚书左丞至金紫光禄大夫靳准之乱以延为左光禄大夫延大骂不受准遂杀之
　　前赵【附】
</div>
    <div class="pagination">
<a href="山西通志_page430.html">上一页</a><span>...</span><a href="山西通志_page426.html">426</a><a href="山西通志_page427.html">427</a><a href="山西通志_page428.html">428</a><a href="山西通志_page429.html">429</a><a href="山西通志_page430.html">430</a><span class="current-page">431</span><a href="山西通志_page432.html">432</a><a href="山西通志_page433.html">433</a><a href="山西通志_page434.html">434</a><a href="山西通志_page435.html">435</a><a href="山西通志_page436.html">436</a><span>...</span><a href="山西通志_page432.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
