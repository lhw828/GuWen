<!DOCTYPE html>
<html>
<head>
    <meta charset="UTF-8">
    <title>甘肃通志 - 第 133 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘肃通志 - 第 133 页/共 159 页</h1>
    <div class="content">　　钦定四库全书
　　甘肃通志巻三十五
　　人物
　　平凉府
　　汉梁统字仲宁安定乌氏人晋大夫梁益耳之后性刚毅而好法律更始召拜酒泉太守防更始败赤眉入长安统与窦融及诸郡起兵保境众推统为武威太守为政严猛威行邻郡建武五年遣使诣阙奉贡诏加统为宣徳将军八年光武自征隗嚣统将兵防车驾封统为成义侯后诣京师更封髙山侯拜大中大夫统在朝廷数陈便宜以为宜重刑罚以遵旧典后出为九江太守封陵乡侯统在郡有治迹吏人畏爱之子松嗣
　　梁松字伯孙为虎贲中郎将博通经书明习故事与诸儒脩明堂辟雍郊祀封禅礼仪永平元年迁太仆子扈亦敦诗书为长乐少府
　　梁竦字叔敬少习孟氏易尝坐事南徙济沅湘感悼子胥屈原乃作悼骚赋系石而沉之后还本郡闭门自养以经籍为娯著书数篇名曰七序班固称之性好施不事产业尝叹曰大丈夫生当封侯死当庙食如其不然闲居可以养志诗书足以自娯州郡之职徒劳人耳后辟命交至并无所就章帝纳其二女皆为贵人小贵人生和帝永元九年追尊恭懐皇后追封諡竦襃亲愍侯封子棠为乐平侯棠弟雍乘氏侯雍弟翟单父侯雍子商
　　梁商字伯夏竦之孙以外戚拜郎中阳嘉元年女立为皇后以商为大将军商自以戚属居大位每存谦柔虚己进贤京师翕然称为良辅每有饥馑輙载租谷赈与贫馁不宣己惠检御门族未尝以权盛干法中常侍张逵等谮商帝怒收逵等悉伏诛辞所连染及在位大臣商上疏请罪止首恶帝纳之病笃勅子曰气絶之后敛以时服无更裁制祭食如存无用三牲及薨诸子欲从其诲朝廷不听諡忠侯
　　李恂字叔英安定临泾人少习韩诗教授诸生尝数百人太守颍川李鸿请署功曹未及到而州辟为从事会鸿卒恂不应州命而送鸿丧还乡里既葬持丧三年后拜侍御史持节使幽州宣布恩泽所过图写山川屯田聚落封奏章帝嘉之拜兖州刺史以清约率下常席羊皮服布被迁张掖太守有威重名时大将军窦宪兵屯武威天下州郡莫不修礼遗恂奉公不阿为宪所奏免后征拜谒者使持节领西域副校尉西域数遗恂奴婢宛马金银香罽之属一无所受道路夷清威恩并行迁武威太守后坐事免步归乡里与诸生织席自给会西羌反畔恂到田舍为所执获羌素闻其名放遣之恂因诣洛阳谢时嵗荒司空张敏司徒鲁恭等各遣子馈粮悉无所受居新安关下拾橡实以自给年九十六卒
　　皇甫规字威明安定朝那人祖棱度辽将军父旗扶风都尉永和六年西羌侵安定郡将知规有兵畧乃命为功曹使将甲士八百与羌交战有功梁太后临朝规举贤良方正对策梁冀忿其刺已下第免归州郡承冀防几陷于死遂以诗易教授门徒积十四年后梁冀诛旬月之间礼命五至皆不就泰山贼侵乱郡县征拜泰山太守到官广设方畧寇虏悉平延熹四年秋叛羌寇关中规请自効三公举规为中郎将讨破之诸羌慕规威信相劝降者十余万东羌乞降凉州复通论功当封而中常侍徐璜左琯欲从求货规终不答遂排陷坐系廷尉论输左校诸公及太学生张凤等三百余人诣阙讼之会赦归家征拜度辽将军上书荐中郎将张奂以自代规自以连在大位欲退避数上病不见听会友人王旻丧还规越界迎之因令客宻告幷州刺史胡芳使举奏芳曰威明欲避第仕途吾当为朝廷爱才遂无所问及党事大起规自以西州豪杰耻不得与乃先自上言臣前荐故大司农张奂是附党也又臣昔论输左校时太学生张凤等上书讼臣是为党人所附也臣宜坐之朝廷知而不问在事数载北边威服迁农太守封夀成亭侯不受转防羌校尉所著书二十七篇
　　皇甫嵩字义真规兄子父节鴈门太守嵩少有文武志介好诗书习弓马举孝防茂才俱不起灵帝征为议郎迁北地太守黄巾贼起召羣臣防议嵩以为宜觧党禁帝从之以嵩为左中郎将讨黄巾波才于阳翟击彭脱于西华并破之禽卜己又讨张角弟梁寳悉破斩之先后生擒斩首降服三十余万人角死剖棺戮尸传首京师封槐里侯领冀州牧奏请冀州一年田租以赡饥民帝从之民歌其徳信都令阎忠説嵩建不赏之功北面庸主无以自安后悔莫及嵩守节不屈忠亡去中常侍赵忠张让憾嵩奏收印绶更封都乡侯五年梁州贼王国围陈仓复拜左将军督兵击大破之斩首万余级国走死董卓故怨嵩及秉政乃征嵩为城门校尉有司承旨奏嵩下吏将遂诛之嵩子坚夀泣捄得免及卓诛复拜征西将军迁车骑将军又拜太尉为光禄大夫嵩为人爱慎尽勤前后上表陈谏五百余事皆有补益皆手书毁草不宣于外又折节下士门无留客人皆称而附之
　　魏胡遵安定临泾人才兼文武累居藩镇至车骑将军封阴密侯
　　晋胡奋字威安定临泾人魏车骑将军遵子性开朗有筹略少好武事司马懿伐辽东以白衣侍从左右甚见接待骁骑路蕃讨刘猛奋为监军击破之以功迁征南将军都督荆州加散骑常侍奋家世将门晚乃好学所在有声绩居边特着威惠女为武帝贵人甚见宠待加镇东大将军开府仪同三司时杨骏以后父骄傲奋曰卿恃女更益豪耶歴观前代与天家婚未有不灭门者但早晚事耳骏衔之而不能害后卒于官赠车骑将军諡曰壮
　　皇甫谧字士安安定朝那人汉太尉嵩曽孙出后叔父年二十不学所后叔母任氏责其不学对之流涕谧乃感激居贫躬自稼穑带经而农遂博综典籍百家之言沉静寡欲始有髙尚之志以著述为务自号晏先生遂不仕耽翫典籍忘寝与食时人谓之书淫举辟皆不行或劝应命谧为释劝论以通志武帝屡诏敦廹谧辞切言至遂见听许自表就帝借书帝送书一车与之所着诗赋诔诵又撰帝王世纪年厯髙士逸士列女等传晏春秋并重于世
　　皇甫方回安定朝那人谧子少遵父操兼有文才永嘉初征博士不起避乱荆州闭戸闲居未尝入城府而后衣耕而后食先人后已尊贤爱物南土人士咸崇敬之刺史陶侃礼之甚厚每造之着素士服望门輙下而进
　　张轨字士彦安定乌氏人少明敏好学有器望与同郡皇甫谧善隐于宜阳女几山张华与轨论经义及政事损益甚器之除太子舍人累迁散骑常侍公卿举轨才堪御远永宁初出为凉州刺史鲜卑反轨到官即讨破之威着西州化行河右立学校行乡射之礼及河间成都二王之难遣兵三千东赴京师永兴中鲜卑若罗拔能为宼轨击斩之俘十余万口威名大震惠帝遣加安西将军大城姑臧永嘉初东羌校尉韩稚杀秦州刺史张辅轨讨之稚降王弥寇洛阳轨击破之又败刘聪于河东帝嘉其忠进封西平郡公不受遣使贡献嵗时不絶朝廷嘉之京师饥匮轨即遣参军杜勲献马五百匹防布三万疋帝遣使拜镇西将军都督陇右诸军事刘聪逼洛阳轨遣兵入卫及京师陷轨驰檄闗中翼戴帝室秦王为皇太子遣使拜为骠骑大将军仪同三司固辞在州十三年寝疾遗令将佐尽忠报国务安百姓諡曰武子寔
　　梁席阐文安定临泾人少孤贫渉猎书史齐初为雍州刺史梁武帝受禅除都官尚书出为东阳太守在郡有能名冬至悉放狱中囚依期而至改封湘西侯卒官諡曰威
　　魏胡国珍字世玉安定临泾人魏灵太后父也国珍少好学雅尚清俭太和中袭父爵为武始侯以女选入掖庭生孝明及即位灵太后临朝加侍中封安定郡公进位中书监仪同三司同厘庶政与侍中崔光俱授帝经侍直禁中国珍上表陈刑政之宜诏皆施行灵太后以国珍年老加持节都督雍州刺史不欲令其在外就宅拜之灵太后孝明率百僚幸其第宴会极欢国珍年虽笃老而雅敬佛法时事斋洁自彊礼拜至于出入侍从犹能跨马据鞍薨年八十追崇太师号太上秦公加九锡諡文宣
　　席法友安定泾州人祖父南奔梁法友仕齐以膂力自効迁安丰新蔡二郡太守后归魏拜豫州刺史恬静自安不竞势利武宣末除济州刺史以廉和著称卒諡襄侯
　　皇甫和字长谐安定朝那人祖澄秦梁二州刺史父徽安定畧阳二郡太守和年十一而孤母夏侯氏才明有礼则授以经及长深沉有雅量尤明礼仪宗亲凶吉多相咨访终济隂太守
　　皇甫亮字君翼和弟神武命为大行台郎中亮率性任真不乐剧职除司徒东阁祭酒后降梁以母兄在北求还梁帝不夺至邺无复宦情入白鹿山恣泉石之赏赋诗超然自乐性纯朴无片言矫饰后除任城太守病不之官终于邺
　　胡方回安定临泾人父义周姚侍郎方回仕赫连屈丐为中书侍郎博史籍善文辞太武破赫连昌获之为北镇司马为镇修表帝善之召为中书博士赐爵临泾子迁侍郎改定律制司徒崔浩与一时朝贤并爱重之清贫守道以寿终
　　邓彦海安定人祖羌为苻坚车骑将军父翼为河间相彦海性真素言行可复博览羣书长于易筮道武定中原擢为著作郎彦海明解制度多识故事与尚书崔宏参定朝仪律令音乐及军国文记诏策谨于朝事未尝忤旨
　　韩茂字元兴安定安武人茂年十七膂力过人尤善骑射魏明元征丁零茂为中军执幢时大风诸旌旗皆偃仆茂于马上持幢初不倾倒帝异之擢为武贲郎将从太武讨赫连昌大破之赐爵蒲阴子又从征统万大破之平平凉当茂所冲莫不应而殪进爵九门侯又征蠕蠕频战大防进爵安定公太武南征茂出青州降者相继还拜仆射文成践祚拜尚书令加侍中征南大将军茂沉毅笃实议论合理善于抚众勇冠当时卒赠安定王諡曰桓
　　胡叟字伦许安定临泾人少聪敏年十三辨疑释理知名乡国学不师受披读羣籍再阅于目皆诵于口好属文入长安时京兆韦祖思多蔑时彦待叟不足叟拂衣而出祖思固留之叟曰论天人者其亡乆矣与君相知何夸言若是遂去时年十八归魏以其识机赐爵始复男家于密云寻归家不事产业饥贫不以为耻见荣华者视之蔑如也尚书李敷遗以财不取少孤每言及父母则泪下密云左右皆祗仰其徳
　　齐金祚字神敬安定泾州人性骁雄尚气侠魏末以军功至大中大夫讨平邢杲歴泾岐二州刺史贺拔岳表授东雍州刺史令讨仇池氐杨绍先于百顷岳为侯莫陈悦所杀祚克仇池还莫知所归神武遣行台侯景谕祚遂解甲而还封安定县公卒赠司空彭乐安定人骁勇善骑射随齐神武韩陵之役乐先登陷阵贼众大溃封乐城县公除肆州刺史天平四年从神武西讨与周文相拒乐请决战因醉入深被刺肠出内之不尽截去复战芒山之役乐以数千精骑为右甄冲西军所向奔退遂驰入周文营俄告防诸军乘胜斩首三万余西军退神武使乐追之周文大窘而走获周文金带一束以归神武虽喜其胜且怒其失周文令伏诸地亲按其头连顿之取绢二千疋压乐因赐之累迁司徒封陈留王
　　周梁昕字元明安定乌氏人祖重耳漳县令父劝儒中散大夫昕少温恭见称州里周文帝迎魏孝武昕以三辅望族上谒周文见昕容貌瓌伟即授右府参军累迁东荆州刺史有仁惠声后进开府仪同三司明帝进爵胡城县伯出为陜州总管府长史性温裕有干能歴官咸着声称卒諡曰贞
　　席固字子坚安定人少有逺志梁大同中为齐兴郡守士多附之迁兴州刺史大统中归魏周文甚礼遇之拜丰州刺史累封静安郡公昌州刺史固居家孝友涖官颇有声绩卒于州諡曰肃子雅少以孝闻位大将军
　　隋皇甫绩字功明安定朝那人祖穆魏陇东太守父道周湖州刺史绩三嵗而孤外祖韦孝寛愍其孤幼不加严训绩叹曰我无庭训何以自立遂感激好学畧渉经史周武帝时引为侍读转宫尹中士武帝避暑云阳宫卫刺王作乱百僚多遯绩闻难赴之遇太子于元武门太子执绩手悲喜交集帝闻而嘉之开皇初拜都官尚书出为晋州刺史言陈有三可灭上嘉劳而遣之及陈平拜苏州刺史髙智慧等作乱破之拜信州总管征还京师卒諡曰安
　　牛字里仁安定鹑觚人父允魏侍中临泾公性寛裕好学博闻仕周为记室内史掌文翰袭父封临泾公隋开皇初授散骑常侍秘书监以典籍遗逸上表请开献书之路上纳之诏献书一巻赉缣一疋一二年间经籍畧备进爵奇章公后拜礼部尚书敇脩撰五礼勒成百巻行世请依古制脩立明堂上以时事草创未遑制作竟寝不行六年除太常卿九年诏定雅乐又作乐府歌词撰定圜丘五帝凯乐幷议乐事上善其议诏与姚察等正定新乐是后议置明堂诏条上故事上甚敬重之时杨素恃才矜贵轻侮朝臣唯见未尝不改容自肃素将击突厥诣言别送素至中门而止素曰大将出征故来叙别何相送之近也遂揖而退素笑曰竒章公可谓其愚不可及也寻拜吏部尚书诏与杨素苏威薛道衡许善心虞世基崔子发等幷召诸儒论新礼隆杀轻重所立议众咸推服献皇后丧杨素谓今日之事决在于公斯须之间仪注悉备皆有故实素叹曰衣冠礼乐尽在此矣非吾所及也在吏部其选举先徳行而后文才务在审慎用多称职隋之选举于斯为最时论弥服大业二年进位上大将军六年从幸江都卒赠文安侯諡曰宪有文集十三巻行世
　　梁睿字恃徳安定乌氏人父御西魏太尉睿少沉敏有行检周太祖时袭爵广平郡公进蒋国公歴凉安二州总管俱有惠政后益州总管王谦反命睿为行军元帅率兵讨谦斩之剑南悉平威震西川进位上柱国睿威惠兼着民夷悦服声望逾重隋髙祖受禅眷待弥隆睿复上平陈之策上善之时突厥方彊复陈镇守之策十余事上嘉叹乆之睿自以周代旧臣久居重镇威名太盛内不自安遂谢病阖门不交当代卒諡曰襄
　　梁毗字景和安定乌氏人祖越魏泾豫洛三州刺史郃阳县公父茂周沧兖二州刺史毗性刚謇颇有学涉隋初拜治书侍御史迁雍州赞务直道而行无所回避颇失权贵心出为西宁州刺史先是蛮夷酋长以金多者为豪儁每寻干戈畧无宁嵗毗患之后因诸酋长相率以金遗之毗置金座侧对之恸哭谓曰此饥不可食寒不可衣汝等以此相灭今将此来欲杀我耶一无所纳悉以还之于是蛮夷感悟遂不相攻征为大理卿持法平允进位上开府因上封事抗言杨素擅权宠作威福利国家有事帝重其不屈素任寄隆重多所折挫朝士慴伏莫敢与相是非词气不挠者独毗与柳彧李纲而已大业初迁刑部尚书摄御史大夫事劾宇文述私役部兵固争之
　　梁彦光字脩之安定乌氏人祖茂魏秦华二州刺史父显周荆州刺史彦光少有至性七嵗时父遇笃疾药求紫石英不得彦光忧瘁忽于园中见一物不识怪而持归即紫石英也人咸异之谓至孝所感隋髙祖受禅为岐州刺史甚有惠政嘉禾连理出于州境开皇二年上幸岐州悦其能下诏褒美岐州俗淳以静镇之合境大化课最第一转相州刺史相俗多诈为之作歌称其不能理化坐免嵗余拜赵州刺史彦光请复为相州上从之豪猾闻而嗤笑彦光下车发擿奸隐有若神明合境大骇狡猾潜窜乃招致大儒每乡立学教授策试人皆尅厉风俗大改吏民感悦畧无争讼卒諡曰襄子文谦雅有父风迁鄱阳太守治称天下最征拜戸部侍郎
　　田徳懋平凉人观国公仁恭子少以孝友著名开皇初以父军功爵平原郡公授太子千牛备身丁父艰哀毁骨立庐于墓侧负土成坟上闻而嘉之遣侍郎元志就吊仍降玺书褒美赐缣二百米百石诏表其门闾歴太子舍人义州司马尚书驾部郎
　　唐吕向字子回泾州人工草学通古今开元十年召入翰林兼集贤院校理侍太子友诸王时嵗采天下姝好因奏美人赋以讽帝善之擢左拾遗帝好校猎向又献诗规谏进左补阙从帝东巡帝令蕃夷酋长入仗内射禽向谏诏蕃夷出仗乆之迁主客郎中始向之生父岌客逺方不还存亡莫知音信访索累年不获它日自朝还道见一老人物色问之果父也向下马抱父足号恸帝闻咨叹官岌朝散大夫赐锦防乐工娱怿其心向官至工部侍郎
　　牛仙客泾州鹑觚人初为县小史令陇西营田使傅文静器之积功迁洮州司马河西节度使萧嵩委以军政清勤不懈及嵩执政荐迁太仆少卿开元末为朔方总管啬事省用仓库积实器械锋鋭迁工部尚书同中书门下三品为相谨身无他与百司咨决无所处可惟曰如令式而已卒赠贞简
　　牛僧孺字思黯隋竒章公后工属文第进士元和初以贤良方正对策条指失政宰相怒调伊阙尉改河南迁监察御史穆宗时为御史中丞宿州刺史李直臣坐赇当死帝惜其才僧孺曰法以制有才者安禄山朱泚以才故乱天下帝从之赐金紫服以戸部侍郎同平章事韩卒帝遣使者收其家赀簿得朝臣受贿者皆在惟僧孺注某月日送钱千万不纳帝善之迁中书侍郎敬宗立进封竒章郡公时宦官擅权僧孺数表去位授武昌节度使鄂城土恶亟圯嵗増筑扰民僧孺陶甓以城鄂城无复嵗费又废州以省冗官文宗立复为平章事寻进文馆大学士他日帝召宰相问以致太平之道僧孺曰太平无象今四方不内扰百姓安生业虽未及至盛亦足为治矣更求太平非臣所及退固请罢出为淮南节度副大使三年召为尚书左仆射防庄恪太子薨为陈父子君臣大伦以悟帝帝流涕以足疾乞出为山南东道节度使赐彞尊龙勺诏曰精金古器以比君子卿宜少留固请乃行卒赠太尉諡文简
　　牛蔚字大章僧孺子第进士由监察御史为右补阙大中初屡条时政宣宗嘉之累迁吏部郎中失权幸意贬国子博士咸通中进至戸部侍郎袭竒章侯乆之为山南西道节度使治梁三年受代黄巢陷京师遁山南故吏民喜蔚至争迎候后以尚书右仆射致仕
　　牛徽蔚子蔚避地于梁道病徽扶篮舆歴阁路遇盗击其首血流面持舆不息盗迫之徽拜曰亲老而疾幸无惊骇盗感之曰此真孝子也共举舆舍之家进帛裹创以饘奉蔚留信宿去擢吏部员外郎时选滥吏多奸嵗调四千员徽治以刚明抑杜干请法度复振后召为给事中李茂贞请假节讨杨复恭昭宗怒徽劝帝许之果有功后终刑部尚书
　　皇甫镛字龢卿临泾人第进士兄镈为相时任河南少尹见权宠太盛每极言之镈不悦乃求分司为太子右庶子镈败朝廷贤之授国子祭酒开成初以太子少保卒镛能属文工诗为人寡言正色衣冠甚伟所交皆知名士著书数十篇
　　宋胡顺之字孝先原州临泾人登进士试秘书省校书郎知休宁县有县民汪姓者豪横县不能制嵗租赋常不入逮捕不肯出顺之置诸法为青州从事髙丽入贡中贵人挟以为重使州官旅拜于邸顺之独不拜大姓麻士瑶阴结贵侍匿兵械服用拟尚方州县被凌蔑莫敢发其奸又杀其兄子其母诉于州众相视曰孰敢徃捕者顺之尽得其党有诏鞫问士瑶论死子弟流放者百余人改知常熟县迁太常博士明道间再上宰相书乞太后还政仁宗嘉其忠迁尚书屯田员外郎其后数论朝廷事范仲淹爱其才州里皆敬之
　　曲珍字君玉陇干世族寳元康定间夏人屡入寇珍诸父纠族党御之敌不敢犯于是曲氏遂以材武长雄边闗珍善骑击劒尝与诸父出塞游猎猝遇夏兵围之奋击大呼夏人披靡得出顾叔未出复持短兵还决鬬遂俱脱元祐初为环庆副总管夏师数十万寇泾原珍驰三百里袭破之曲律山俘斩千八百人进东上阁门使忠州防御使
　　向寳镇戎军人善骑射年十四遇敌战斩首二级及壮以勇闻有虎踞五原东西百里断人迹寳一矢殪之道过潼关巨盗郭邈山多载关中金帛子女寳射走之尽得其所掠尝至太原梁适射弩再中的授寳矢射之四发三中适曰今之飞将也神宗称其勇比薛仁贵歴官至嘉州团练使
　　姚兕字武之宋史五原人一统志隆徳人父寳战死定川兕补右班殿直为环庆巡检与夏人战一矢毙其酋众溃因乘之遂破兰浪敌大举入边有悍酋临阵甚武兕射中其目斩首还明日来攻益急兕射杀数百人裂指流血又遣子雄引壮骑驰掩其后敌退攻大顺城兕复往救转鬬三日斩级数千卒全二城后庆军叛兕守西关盗不得入而奔兕追及与语皆感泣罗拜誓不复为乱神宗闻其名召入觐赐银鎗袍带迁都监从攻河州飞矢贯耳战益力河州既得又为鬼章所围兕曰解围之法当攻其所必救乃击陇宗围遂解从攻交趾有功领雅州刺史徙熙河与种谊合兵讨鬼章于洮州擒之拜通州团练使兕以父战死凡图画器用皆刻仇讐未报字事母尽孝力学兵法老不废书尤喜顔真卿翰墨曰吾慕其人耳弟麟亦有威名关中号二姚
　　姚麟字君瑞兄兕攻河州时俱在兵间中矢透骨以强弩出镞笑语自若积功至皇城使从李宪讨生羌擒冷鸡朴再转英州刺史元丰西讨从刘昌祚出战胜之督诸军讨堪哥平经畧使卢秉上其功状赐金帛六百元祐初擢威州团练使歴殿前都虞候绍圣三年拜武康军节度使王赡取青唐麟以为朝廷讨伐方息肩奈何复生此大患已而赡果败徽宗立进检校司徒卒赠开府仪同三司麟为将沉毅持重不少纵舍宿衞将常犯法诏释之麟杖之于庭而后请拒诏之罪故所至肃然
　　姚雄字毅夫兕子少勇鸷有谋年十八即佐父讨金汤以百骑先登夺隘又成荔原之功歴泾原秦凤将累佐骐骥使绍圣中渭帅章楶城平夏夏人倾国来争雄与鏖鬬流矢注肩战愈厉敌引却追蹑大破之斩首三千级徙知会州王赡畧地青唐羌人攻湟鄯雄与苗履援之羌惊溃履谓无虞雄严备以待俄而贼至雄整众迎击破之献馘二千哲宗遣中使劳问徙河州种朴战没王赡军陷敌中雄自鄯至湟四战皆捷拔出之遂筑安乡关夹河立堡以防浮梁通湟水漕运商旅负贩入湟者始络绎于道复加防御使建中靖国初议弃湟州雄以为可弃蔡京用王厚复河湟治弃地罪停雄官光州居住后窜金州及西宁诸戍阻絶乃起雄权经畧熙河使召诣阙为中太乙宫使引疾纳节改左金吾衞上将军寻以检校司空致仕卒赠开府仪同三司諡武宪
　　郭成字信之徳顺中安堡人从军得供奉官王师趋灵武成将泾原兵击破夏人于漫隘有羌驰突阵前大将刘昌祚曰谁能取此者成跃马斩其首以献朝廷筑平夏城置将戍之问可守者诸将皆曰非郭成不可遂使往守夏人恚失地倾国入争连营百里飞石激火昼夜不息成与折可适以万骑异道并进遂俘阿埋都逋二大酋捷闻进雄州防御使泾原钤辖徽宗诏筑绥戎懐戎二堡成独当其役暴露雪中感疾卒帝悼之甚赙以金帛官其子成轻财好施名震西鄙防访使王孝竭白于朝帝手书报曰郭成尽忠报国有功于民宜载祀典榜其庙曰仁勇
　　郭浩字充道成子徽宗时充环庆路第五将部将尝率百骑至灵州城下夏人以千骑追之浩手斩二将首以还擢渭州兵马都监寻陞鄜延路安抚使时二敌交侵浩守保安一军对垒一年敌不能犯后为秦凤路经畧使知秦州金人侵和尚原浩与吴玠随方捍御蜀赖以全迁防御使金人以步骑十余万窥川口抵杀金坪浩与呉玠大破之迁彰武军承宣使徙知金州金州残敝特甚浩招集流亡开营田以其规置颁示诸路朝廷嘉之凡有奏请得以直达金人还河南地以浩充陜西宣谕使知金州后拜检校少保卒赠少师諡恭懿
　　杨政字直夫原州临泾人崇宁初父忠与夏人战殁政甫七嵗哀号如成人母曰此儿孝于亲必忠于君其大吾门乎建炎间从吴玠击金人九战九防绍兴元年金人趋和尚原政引兵大破之拜恭州刺史四年金精兵十万欲道仙人关入蜀政説玠曰此地为蜀阸塞当坚守玠遂筑垒关外敌帅督战益急政以神臂弓射之又出不意夜斫其营敌遁去授环庆路安抚使政母留敌境遣人省母母惟勉以忠义后和议成始迎母归诏封感义郡夫人以政为熙河路经畧安抚使知熙州又败金人于凤翔又败金人于寳鸡擒万戸通检凡大战七斩获甚多拜武当军节度使和议成召还军民诣部使者借留加少保乆之拜太尉卒赠开府仪同三司諡襄毅政守汉中六堰乆壊失灌溉之利政为脩复汉江水决为害政筑长堤捍之凡利于民者不敢以军旅废政为呉璘禆将及与璘分道建帅执门下之礼益恭世颇贤之
　　呉玠字晋卿徳顺军陇干人少沉毅知兵善骑射读书能通大义以良家子泾原军政和中为队将从讨方腊破之夏人攻懐徳军玠追击斩级多擢第二副将建炎初金人畧秦雍玠逆击大破之追奔三十里金人攻延安府玠攻华州拔之张浚巡关陜授玠统制升泾原路副总管寻为秦凤副总管时兵火之余玠劳来安集民赖以生转忠州防御使张浚合五路兵欲与金人决战玠言宜守要害须其敝而乘之不听遂大溃玠收散卒保和尚原积粟缮兵为死守计凤翔民感其惠相与夜输刍粟助之玠偿以银帛民益喜金人怒邀杀之民输如故败金将乌噜舍赫拜明州观察使兼陜西都统制乌珠防诸道兵十余万攻和尚原玠命分番迭射号驻队矢连发如雨注大败之乌珠中流矢走以玠为镇西军节度使萨里哈长驱趋洋汉玠自河池日夜驰三百里以黄柑遗敌撒离喝大惊大战饶风岭六昼夜死者山积未几金人北归玠令邀击之死者以千计尽弃辎重去进玠少保阶成凤州制置使敌复攻仙人关与弟璘合击败之金人宵遁复秦凤陇三州拜少师保定军节度使玠与敌对垒十年常苦逺饷劳民益治屯田嵗收至十万斛治废堰民知灌溉可恃愿归业者数万家进四川宣抚使卒于仙人关諡武安玠善读史用兵本孙呉务逺畧不求小近利故能必胜御下严而有恩故士乐为之死用将佐视劳能为髙下先后方金人一意睨蜀微玠身当其冲无蜀乆矣故西人至今思之立庙于仙人关号忠烈淳熙中追封涪王子拱亦握兵
　　吴璘字唐卿玠弟也从玠攻战积功至宣赞舍人绍兴初箭筈关之战璘功居多守和尚原乌珠大入玠兄弟死守分合三十余阵璘随机而应乌珠中流矢遁陞副都总管玠命别营仙人关金帅萨里哈以兵十万至璘血战七昼夜金兵大败自是不敢窥蜀者数年除知秦州金兵大入璘守河池屡败之乂以叠阵法更休迭战士殊死鬬金将和珍希卜苏大败降者万人和珠走保腊家城璘围而攻之城垂破诏班师秦桧主之世将浩叹而已后入觐拜少保三十一年金主败盟拜四川宣抚使兼陜西河东招讨使遣将屡败敌兵乾道初入朝拜太傅封新安郡王改判兴元府及还镇两宫宴饯甚宠入辞徳寿宫髙宗解佩刀赐之璘至汉中脩复褒城古堰溉田数千顷民甚便之卒赠太师追封信王璘守蜀余二十年隐然为方面之重威名亚于玠
　　呉挺字仲烈璘子累迁利州东路统制绍兴三十一年金人渝盟挺愿自力军前以为中军统制既复秦州金人以兵来争挺破其治平砦已而战南市城挺率背嵬骑尽易黄旗绕出敌后敌遂惊败擢荣州刺史以瓦亭功授郢州防御使隆兴初除陜西河东路宣抚使寻加熙河路经畧安抚使时年二十五会议和旋军淳熙十年加检校少保成州西和嵗大祲挺力为赈恤分军储以佐之全活数十万绍熙四年以疾乞致仕诏加太尉卒赠少师挺少起勲阀弗居其贵礼贤下士虽遇小官贱吏不敢怠忽拊循将士人人有恩璘故部曲拜于庭下輙降答之即失律诛治无少贷璘尝对孝宗言诸子中惟挺可任
　　金张中孚字信甫安定镇戎人父达仕宋至大师封庆国公金围太原战殁于军中孚涕泣率部曲十余人入大军中竟得父尸以还后降金睿宗以为镇洮军节度使知渭州刘豫括民田籍丁壮为军中孚竟执不从泾原独免掊克之患后拜参知政事迁尚书左丞相封南阳郡王卒中孚天性孝友刚毅与弟中彦居未尝有间言喜读书驭士卒严而有恩西人尤畏爱之
　　张中彦字才甫中孚弟歴官至临洮尹兼熙秦路都总管巩州贼刘海构乱中彦惟论为首者戮之西羌恃险不服朝廷使御史就论方畧中彦曰此羌服叛不常若非中彦自行势必不可即至积石豪长四十来约降事遂定加仪同三司
　　明杨思道字梦辅为元巩昌总管善易学时明兵北伐思道乃弃官遁华亭西山大将军知其贤命署县事遭兵乱余民止八戸思道乃招谕民戸凡千一百有奇遂葺县治脩学校乆之思道退占籍为武村里人藩臣荐为本学训导陞山西襄陵教谕九年致仕刘偲灵台人辟经明行脩授福建道监察御史乆居风宪有声名
　　张谅字子贞华亭人聪明过人有膂力善骑射居家孝友严肃轻财好义永乐中以贡生歴官贵州参议诸苗反英宗知谅严明可用诏至暖阁亲谕赐白金及剑俾専征遂讨平之陞参政
　　黄种隆徳人永乐中贡生除戸科给事中鲠介不茍乆居清要及归行李萧然
　　杨谌字伯维华亭人举永乐十五年乡试有谋畧善骑射初任工部主事陞湖广司郎中正统间宁徳等县矿贼反官军讨之失利英宗谕谌讨之谌承命不归私第既至宣布朝廷恩意招来王孟光等一千一百四十九戸给粮存恤诸县遂安独崇悦不降谌率众直抵其寨悉擒之阅贼穴妇女财货不可胜计令曰敢私者斩俾妇女各归其家余悉籍奏诏嘉之陞本部侍郎兼抚治宁夏
　　王珏泾州人登永乐十九年进士为监察御史骨鲠敢言朝野望其风采时人呼为铁面御史
　　余俊平凉人宣徳正统间歴任介休闻喜二县教谕俱教有成效陞成都府教授
　　王政字裕民华亭人天性孝友有学行善骑射正统中以监生授工部主事歴任员外郎中成化初擢浙江参政时有叛贼王好已作乱政率兵平之
　　齐礼字克敏隆徳人正统间贡性刚介居家以孝友称授陜州知州有异政先是州多虎患礼至虎悉逺去又池生瑞莲人以为徳政所致九载考最陞贵州黎平知府拊循苗夷兴学校设科条以表正风俗为务卒于官黎人思之为立祠
　　郭坚字屏翰静宁州人正统十四年贡慷慨好义负有大志勤苦力学卓为时望歴知密云顺义束鹿三县陞涿州知州政绩甚着
　　石辂字君舆华亭人膂力善射举景泰七年乡试成化会试塲灾士争逾墙辂援之悉生授南城兵马指挥有盗百余人聚劫东城富民辂驰救射杀数人获其魁余皆遁走宪宗闻之诏赐纻丝白金补东城兵马继擢髙唐知州路当要冲清约却馈大变奢风民贫者为置牛租母彘以为业逋逃者招归凡有利可兴者悉举之髙唐民戴如父母及去民刻碑颂遗爱焉
　　林廷玉字粹夫平凉人本福建侯官籍以父芝教授平凉遂家焉成化二十年进士授吏科给事中劾僧维晓弃市中外快之陞工科都给事中学士程敏政主会试给事中华敞劾其卖题下狱廷玉言谏官下狱被劾官顾朝参非法请同敏政入狱以昭公道谪廷玉海州判官稍迁茶陵知州歴右通政佥都御史巡抚保定劾太仆丞索赂暴民者丞恃中助反诬讼玉罢之嘉靖初吏部侍郎胡世宁荐玉骨鲠有风裁宜引助新政不果用
　　史书字献忠灵台人成化十一年进士授山西阳城知县年尚少大猾路省祭轻之置诸法民皆惊服省里甲贳小罪徭赋如期百务咸集再知平山县民习朴治以无事歴吏部员外郎擢守保宁多善政视事九年以清介称
　　郭遡静宁人涿州刺史坚子工骑射成化四年从总督项忠讨石城贼战輙当先生擒伪招督王满四授秦州衞镇抚十三年从都御史余子俊讨洮岷叛番有功陞百戸累官指挥佥事尝将精兵摧锋陷阵屡有斩获寻陞都指挥佥事
　　张琡字文璧镇原人少頴悟有干局成化八年进士授工部主事查定魏二公勅赐芦滩额外地奏属有司以供官厰薪费陞真定知府兴脩学舍积粟赈饥滹沱河泛溢没民田庐琡疏新河泄水又筑长堤百余里民赖以安内官李广夺民田奏檄踏勘归田于民陞河南参政督饷革弊歴官中外有名所至輙集事云
　　张伦平凉衞人成化十四年进士清直自励学以经济为先任南京戸部主事郎中俸悉给官费无遗留丙午河陜大饥伦请发江淮运米数十万往赈旱甚河漕运阻伦百方经画济以陆挽致米二十余万不能至者粜之河南以估金赈陜活数十万人竟以劳卒于河南人为立祠
　　赵斌字时宪平凉人治十三年进士温厚寡言有胆畧为举人时路遇盗数十人斌下马持弓盗问何人斌从容曰吾平凉赵斌矢不空发盗驰去以行人擢监察御史凡十余年掌京畿道陞应天府丞歴任为政咸有方畧
　　仇字廷威镇原人袭宁夏前衞指挥同知世职正徳二年总制杨一清荐擢宁夏游击将军五年安化王寘鐇及指挥何锦周昂丁广反时驻城外闻变引兵入城解甲觐寘鐇即归卧家称病以所将兵分贼营锦等信之时就问计阴结壮士遣人令报官军旦夕至绐锦广出兵守渡口遏东岸兵勿使渡河锦广果倾营出昂独守城寘鐇以祃牙召钺称病亟昂来视方坚卧伏卒猝起捶杀昻钺乃被甲横刀提其首跃马大呼壮士皆集驰诣寘鐇第缚之谕其部曲众遂大溃论功封咸宁伯进署都督佥事充宁夏总兵官七年刘惠赵鐩等乱河南拜平贼将军偕都御史彭泽讨之连战皆防俘斩不可胜计盗首先后被擒出师四月河南贼悉平论功进世侯十年称疾解营务世宗立再起掌前府事未上卒諡武襄
　　周鉴字子明平凉人举嘉靖三十一年乡试第一三十二年进士授刑部主事考最陞佥事督学四川山东其所品鉴一时得士最盛名士多出其门陞河南左布政使迁右副都御史鉴有政才所至多风力持法严人不敢犯虽藩府每事必裁抑妖贼曹伦起仪封鉴擒斩之所司具状上闻为忌者所沮抑竟未叙功张居正当国威詟朝野以葬亲归道过河南卿大夫迎谒礼甚卑鉴独守常仪居正不悦语人曰周子明殊无东道意鉴遂抗章自劾求去凡五上未允部议拟调俄有中旨准致仕归家
　　何宗贤泾州人成化间进士官佥事弟宗礼亦官副使兄弟讲学有文名
　　姚爵字汝脩静宁人正徳六年进士初授刑部主事歴陞湖广司郎中公明果断防正自持嵗戊寅武宗巡游爵抗疏累谏廷杖几毙辛巳春奉命勘事大名府称平允恤刑四川理冤伸枉尤多平反陞河南开封知府未赴任道卒
　　董希曾隆徳人举正徳十一年乡试初授保安知州矿盗可洪等众二十余连结鼔煽伺衅将发时承平日乆郡县无备希曾结以恩信开诚布公贼感悦相率敛辑卒不为乱寻陞东昌府同知亦着政绩赵时春字景仁平凉人为人严毅介特与士大夫处意有所不可议论有所不合必引绳按矩诘责之不少贷人服其正年十四举于乡逾四年为嘉靖五年会试第一授庶吉士改戸部主事寻调兵部九年疏请禁谀佞正士风又疏请崇治本信号令广延访励廉耻惜人才固疆圉正治教七事下诏狱黜为民既起编脩兼司经局校书帝有疾疏请东宫御殿受正旦朝贺复黜为民防京师被寇世宗用荐召为兵部职方主事仇鸾恃宠倡马市损国扰边时春抗议不合又以能兵为鸾所忌几得罪稍迁山东佥事转副使三十二年擢巡抚山西佥都御史提督鴈门诸关武备甚脩其为政斥贪墨省征徭抑请托絶馈遗宗藩贵宦相戒不敢犯法其年九月寇入神池利民诸堡时春率兵往御擐甲策马至大虫岭遇伏兵败绩被论解官时春少喜谈兵读书善强记凡天文地理戸口钱谷多寡之数能歴歴诵之所为文章豪肆与唐顺之王慎中齐名唐顺之尝曰宋有欧苏明有王赵其推重如此着有浚谷集行世
　　许理字伯温镇原人正徳六年进士授丹阳知县羣奸横征苦诛求邑当要路理省费十之三豪右欺隐公帑各数千金累请谒县令莫能治理置之法而括财归官会水灾租不入悉以前金代输陞任兵科将行民垂涕赆金送者千余人理悉却之及给谏弹劾不避权贵大吏贪墨幷时政之弊者輙上封事论皆得体中外惮之
　　刘时中字大本华亭人国学生正徳十四年授大名府检校干敏疏通太守任君中深赏之数任以疑事事皆办开州豪吏韩甲为伯所讼州使徒往捕甲甲击杀徒藏其衣壁中而尸于伯氏之门州收其伯掠治承服时中覆讯尽得枉状部徒捜甲获其衣刀阖府惊异大名县丧尹吏民败乱时中摄行数月即治剡懐徳隆徳人贡生授永川丞摄县事嘉靖间值白莲贼反势甚张旬日陷七县转寇永川吏民震恐懐徳以忠义激劝婴城固守贼悉众薄城攻甚力懐徳应变俱有方畧引弓射中贼帅众乘势百弩齐发贼败遁率众驰逐俘斩数百人
　　杨文奎隆德人以赀补国子生授灵丘知县有干才持正不阿县故有虎为民害文奎斋沐祷祀三日虎竟死太白山有矿迹中官欲奏闻之文奎以为扰民坚执不可事得已近山多盗时出寇掠文奎谍知选壮士二百人躬擐甲胄率二子往讨之斩首五十余级贼遂平陞衢州府同知
　　李迪隆徳贡生除房县主簿居官务以善导人不喜刑名时县以争田讼者七十余家迪叹息曰是闗风化非刑狱所能止也乃期日引诸讼者集列庭中为之陈逊让敦睦之义往反开晓辞气恻于是讼者感愧各愿罢去无复以田为言者迪治理率多类此及去民思其徳为立祠
　　张世爵崇信人嘉靖间贡士任四川安居县簿为政寛平廉静不尚苛刻故事司粮务者嵗有例金里甲循例以献世爵曰若辈以吾为何等乃以赤蹏相汚耶挥之去宥过奬善以诲谕代鞭朴安人感徳立祠祀之居乡睦婣尚义里党矜式
　　靳贤字子哲静宁州人举隆庆元年乡试性至孝万厯中知沁源县俗多逋租率由田土未清贤履畆勘丈絶其兼幷自是沁源无傕科之累又捐俸置机房以教民织县城土筑贤至始甃以砖沁人感戴为之立祠寻擢潞安府通判署事泽州皆称明决时值嵗歉捐资赈济全活尤多贤丰姿挺秀自律甚严而待人和蔼尚义好施亲族赖之
　　江渤字汉海静宁州人性鲠介慎名节恬退自矢万厯二十一年选贡除知山西芮城县时县有陋规新令赴任送途费三百金渤挥去曰此民脂膏耳何玷吾官箴为解组日囊槖萧然归里杜门手不释巻居衣冠危坐闻官司过门輙起立古冥行君子也董三秦隆徳人万厯十年选贡歴官河南真阳知县为人廉正难干以私其治真阳诛锄强豪拊循柔善深得寛猛之宜时白莲教寇乱势甚剧三秦往招之贼素服其威信胥受抚
　　连捷字金门平凉人工举子业试輙冠侪辈乆著名诸生间举天啓元年乡试为人寛和尤敦友让与弟芳同居终身无间言素恬静不与人竞未尝见有睚眦之怨乡曲皆称之
　　杨可教灵台人万厯间贡生任城武训导其先仲记以贡尹丰润长厚多善政以理学传家可教博闻强记穷极经史时与弟可立互订理学耄年不衰
　　董三策隆徳人万厯间贡士授黄州府通判性廉介持正不阿其佐郡治以薄赋税寛民力为急在官数年政化大行逺人归慕去官黄州人思之为立祠万厯四十五年隆徳饥时三策居家出所积俸籴粟收养宗族计口授食举宗无有饥者
　　王琪字公甫静宁州人少頴达好古博学家世藏书数万巻为文有体诗亦入格善书法与弟瓆齐名而行谊素孚于人以副榜入贡所着有韈线集
　　王瓆字蓝璧静宁州人明末进士授山西孝义知县迁黄梅令除其锢害梅民立碑志徳歴陞湖广武昌佥事道时闯献猖獗江汉震惊瓆调兵驻防分守冲要设伏诱击擒杀颇多而贼众益集攻陷楚城瓆扣左良玉军门号泣请师瓆擐甲督阵直抵鄂渚斩贼万计不旬日而武黄汉三郡州县皆复如故寻陞参政卒年七十七
　　皇清杨可立字止止灵台县人淹贯羣书少工文艺究心周程张朱之学体认求放心工夫乐教人为善建塾训乡里子弟逺近从之以明经授蓝田训导陞镇安教谕优恤贫生致仕归设义田周穷乏晚尤好学笃行著述甚多学者称为淡斋先生值嵗荒有百余人采食苜蓿可立悯之各给米数斗去有羣盗攻掠居民谓其众曰杨某名贤众毋扰其为小人敬服如此慕天顔字拱极静宁州人顺治十二年进士初任浙江钱塘县令陞福建兴化知府审理军需案费关百万事连府州县官数百人屡年不决天顔得其要领库帑以清寻摄太常卿招抚台湾授兴泉道陞江苏布政使入
　　觐条奏八事其一黄淮全局情形其二淮扬涸田寛征其三请除荒坍田粮其四请减浮粮额数其五永行均田均役其六选用守令能员其七恤给罪囚口粮其八闽海寨游设防而治河闽防二事荒坍浮粮之弊
　　尤为确切康熙十五年陞江苏巡抚十六年捐造鸟船四十只火药二十万斤炮手一千二百名解送岳州军前加兵部尚书江南屡荒皆由水道不治复奏大兴水利请濬常熟白茆港武进孟渎河诸处葢呉淞刘河白茅孟渎为苏松常镇之四大干河不可不急治也疏入报可又苏松常太长等十州县有歴乆版荒之田有江湖冲塌之坍江有地入公家粮存编戸谓之公占三者歴年里甲包赔官司那垫至是因地震陈言请豁勘实坍荒田地共二千三百六顷歴年缺额银二百三万零而版荒坍江公占诸虚租遂得永豁以覈京口驻防事去官二十三年起复湖北巡抚旋调贵州陞总督漕运因条列漕政复嵗造船只之例剙渡江先后之法请江北红白兼收以便土宜又严斛卒盘验之法于过淮倡合帮互挽之条于上闸所着有抚呉封事楚黔封事督漕封事辑瑞陈言刻行后卒于苏州葬于呉
　　庆阳府
　　汉李息郁郅人事景帝至武帝立八嵗为材官将军军马邑后六嵗为将军出代后三嵗为将军从大将军青出朔方凡三为将军后常为大行浑邪王谋欲降汉是时大行李息将城河上得浑邪王使即驰传以闻上乃令去病将兵往迎之元鼎间西域既通置河西郡后先零羌合兵十余万围枹防息与郎中令徐自为将兵十万人击平之始置防羌校尉持节统领焉
　　公孙敖义渠人以郎事景帝至武帝立为骑将军出代后五嵗以校尉从大将军青封合骑侯后一嵗以中将军从大将军再出定襄后二嵗以将军出北地后十四嵗以因杅将军筑受降城凡四为将军公孙贺字子叔北地义渠人祖昆邪景帝时为陇西太守以将军击吴楚有功封平曲侯著书十余篇贺少为骑士从军数有功武帝即位迁至太仆贺夫人衞皇后姊也贺由是有宠元光中为车骑将军从大将军青出有功封南窌侯坐酧金失侯后八嵗遂代石庆为丞相封葛绎侯时朝廷多事督责大臣贺引拜为丞相不受印绶顿首涕泣曰臣本边鄙以鞍马骑射为官材诚不任宰相上与左右见贺悲哀感动下泣曰扶起丞相贺不肯起上乃起去贺不得已拜出左右问其故贺曰主上贤明臣不足以称恐负重责从是殆矣贺子敬声代贺为太仆父子并居公卿位敬声骄奢不奉法坐事死
　　傅介子北地人以从军为官先是龟兹楼兰皆尝杀汉使者元凤中介子以骏马监求使大宛因诏令责楼兰龟兹国介子至责其王各谢服因率其吏士共斩匈奴使者还奏诏拜为中郎迁平乐监复遣介子赍金币扬言赐外国至楼兰王贪汉财物来见使者介子与坐饮壮士二人刺之立死遂持王首还诣阙公卿议者咸嘉其功诏封为义阳侯食邑七百戸甘延寿字君况北地郁郅人少以良家子善骑射为羽林投石拔距絶于等伦尝超逾羽林亭楼由是迁为郎试弁为期门以材力爱幸稍迁至辽东太守车骑将军许嘉荐为郎中谏大夫使西域都防骑都尉与副校尉陈汤共诛斩郅支单于封义成侯薨諡曰壮
　　梁慬字伯威北地弋居人也慬有勇气慷慨好功名延平元年为西域副校尉都防段禧长史赵博守它干城城小慬以为不可固乃説龟兹王欲入共保其城慬既入遣将急迎禧博合军八九千人龟兹吏人并叛其王反共围城慬出战大破之二年春敦煌众羌叛朝廷发兵西击诏慬留援慬进兵击破之追至昭武及至姑臧降其大豪三百余人河西复安受诏屯金城闻羌犯三辅即引兵赴击转战武功美阳关连破走之尽得所掠生口羌遂奔散朝廷嘉之赐书劳勉委以西方事三年行度辽将军事救耿种于美稷破匈奴乌桓即拜度辽将军
　　王围郁郅人为强弩将军以勇武显闻有射法五巻傅育北地人显宗初与将军马武等击羌功冠诸军后为武威太守屡有战功详凉州名宦
　　魏傅嘏字兰石北地人介子之后弱冠知名司空陈羣辟为掾时刘邵作考课法嘏以殿最之课未尽人才作论难以箴其失后为河南尹迁尚书时议征呉嘏言非便时不从出师果为诸葛恪所败正元二年平母邱俭文钦之乱嘏谋居多进封阳乡侯
　　晋傅祗字子庄魏太常嘏子性至孝以才识明练称武帝时起家太子舍人累迁散骑黄门郎为荥阳太守时河济泛溢乃造沉莱堰以时蓄泄兖豫无水患后以讨杨骏功封灵州县公氐人齐万年反祗率夏侯骏讨平之及赵王伦辅政祗辞疾伦强之使就职惠帝还宫请退不许懐帝即位加右仆射中书监祗明达国体朝廷制度多所经综着文章驳论十余万言傅宣字世祗子年六嵗丧继母哭泣如成人长好学赵王伦以为相国掾尚书郎懐帝即位转吏部郎御史中丞宣弟畅少有重名以选入侍讲东宫为秘书丞没于石勒
　　傅字休奕北地泥阳人爕之孙少孤贫博学善属文解钟律举秀才除郎中选入著作撰集魏书歴官农太守典农校尉所居称职太始四年有水旱之灾上便宜五事诏称善迁司校尉天性峻急不能有所容每有奏劾或值日暮捧白简整簪带坐而待旦于是贵游慑伏台阁生风元虽贵显而著述不废撰论经国及三史故事评断得失名傅子内外中篇凡四部六録幷文集百余巻行于世其后追封清泉侯子咸
　　傅咸字长虞刚简有大节风格峻整疾恶如讐推贤乐善好属文咸宁初袭父爵拜太子洗马累迁司徒左长史在位多所执正以世俗奢侈上书极谏朝廷从之迁尚书左丞惠帝即位杨骏辅政咸规谏讽切骏渐不平骏诛咸转太子中庶子迁御史中丞汝南王亮辅政専权咸又切谏亮不纳仆射王戎兼吏部咸奏戎备位台辅兼掌选举不能谧静风俗人心倾动开张浮竞咸累自上称引故事条理灼然呉郡顾荣尝曰傅长虞为司劲直忠果按劾惊人虽非周才偏亮可贵也卒赠司校尉諡曰贞
</div>
    <div class="pagination">
<a href="甘肃通志_page132.html">上一页</a><span>...</span><a href="甘肃通志_page128.html">128</a><a href="甘肃通志_page129.html">129</a><a href="甘肃通志_page130.html">130</a><a href="甘肃通志_page131.html">131</a><a href="甘肃通志_page132.html">132</a><span class="current-page">133</span><a href="甘肃通志_page134.html">134</a><a href="甘肃通志_page135.html">135</a><a href="甘肃通志_page136.html">136</a><a href="甘肃通志_page137.html">137</a><a href="甘肃通志_page138.html">138</a><span>...</span><a href="甘肃通志_page134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
