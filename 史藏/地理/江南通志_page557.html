<!DOCTYPE html>
<html>
<head>
    <meta charset="UTF-8">
    <title>江南通志 - 第 557 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 557 页/共 731 页</h1>
    <div class="content">　　桂伸侧室周氏江都人伸公车道防上纳之留两月氏有姙伸入都购疾而殒柩囘氏长恸迎于舟次因扶归石邑生子托于嫡不食数日卒
　　毕天培妻沈氏石埭人一日夫出有强暴突入室犯之引刀自刎死
　　林嶷女贵池人防竒慧三歳能诵诗通大义事父母尤考谨许字桐城儒士汪士椽未婚士椽死女闻键户梳妆服汪纳币衣自刎端坐而逝死之前一日隣里见屋有火光即之不见咸以为义烈所感云






　　江南通志卷一百七十九
<史部,地理类,都会郡县之属,江南通志>
　　钦定四库全书
　　江南通志卷一百八十
　　人物志
　　列女【义烈四　太庐凤三府】
　　太平府
　　三国吴李衡妻习氏衡守丹阳诸葛恪徙琅邪王休于郡衡过绳之习谏不聴孙琳迎休立之衡惧谋奔魏习劝其诣狱自陈休勅还郡进威武将军加棨防
　　唐李白二孙女一归陈云一归刘劝皆农夫观察范传正改瘗白于青山之阳欲令二女改适士族二女不从范竒之复其家
　　宋焦洧妻洪氏黄鲁直甥宣和间遇盗于江欲逼之氏不汚自溺侍婢宜恩均奴亦死之
　　元葛通甫妻月娥西域人军职马禄丁女沔冦至城失守娥恐见辱抱所生女赴水死侍婢相率争溺者九人大暑七日得其尸面皆如生邑人合葬黄池里为十女墓立祠以祀
　　明花云妻郜氏侍儿孙氏俱繁昌人陈友谅犯太平花云死之郜以三嵗儿炜付孙遂自溺孙瘗郜毕抱炜逃为友谅所执得脱复逃渡江为败军捽入水附断木至芦渚摘莲实啗儿得不死炜年十二授虎贲卫千户奉郜骸骨归束草为云躯合葬于上元县
　　陈谏妻李氏广东人随谏之太平任两月夫死氏曰吾少嫠岂可与叔万里同归遂不食而死陶安继妻陈氏当涂人夫病殁子昱孙卯儿坐法徙军陈以前子从戎叩阍泣奏帝然悯念时卯儿已死立即赦出昱归养封氏姑孰郡夫人张氏女名仙贞繁昌人张玘女正徳中流贼剽掠仙贞年方十七防母病不忍走被执至江口抱树泣骂不受汚贼遂杀之
　　缪釡妻张氏芜湖人釡以母丧哀毁成疾将死语氏曰汝芳年宜善自托氏哀泣自缢死越二日釡亦死遂合葬
　　杨文俊妻李氏当涂人名妙清年十七适杨未期夫病笃遂告氏曰早嫁勿自困氏哀痛先自经死王徳成妻萧氏芜湖人夫死守节有谋娶者舅姑潜受聘礼氏佯许届嫁期自缢死
　　庠生方名蛟妻洪氏繁昌人蛟死氏触棺哀恸七日不食自经而死
　　凌守丞女繁昌人许郑未嫁而夫殇凌七日不食死
　　柯昌茂妻萧氏繁昌人崇祯辛巳流贼至萧被执不受汚乱刀剖腹而死
　　谢智妻柯氏繁昌人闻流贼至投水死
　　周氏女繁昌人许字庠生李模未嫁崇祯癸未左兵至挟女不从临之以刃女坚拒被杀剖尸为四从氏女繁昌人许字姚之基未嫁闻左兵将至自溺死
　　宣壁妻王氏繁昌人左兵至氏携幼女逃兵杀其女而胁氏氏趋赴水兵追杀之裂其尸
　　章其闇妻陈氏繁昌人左兵入闇携氏逃匿乱兵渐逼氏恐被辱遂自经死
　　胡之寜妻戴氏当涂人黄兵屠城之寜被杀驱氏行氏绐之曰家内有金镯可取去见婢亦被缚更绐之曰愿偕婢从汝婢得释经市河牵婢跃水死贡生吴昌祚妻谢氏当涂人黄兵屠城得谢于苎田掖之行谢以两手抱树大骂兵断其指氏以指掷兵面兵磔之夫幸免得袭氏指归殓终身不再娶
　　孙士毅妻陶氏当涂人夫死守节黄兵掠城执之氏坚拒不从兵忿怒剜其胸钩其脏腑寸磔之其母奔防亦被杀
　　庠生陈韫妻张氏当涂人有孝名乱兵掠及氏没深渊兵出之氏夺刀斫兵不中遂自刭兵怒脔其尸
　　张元喆妻倪氏当涂人黄兵屠城夫死无子氏遂自溺其婢方十二嵗亦从之死
　　周金章妻程氏当涂人明季残兵掠于乡程遇之赴水死其子周正体亦从之溺
　　某氏当涂人黄兵屠城有妇数人匿城楼撤其梯氏至欲上众恐黄兵至却之兵随至执之讯及楼上氏曰无人兵以刃置氏颈慑之无异辞遂被杀众妇获免羣拜而瘗之惜其姓氏无可考
　　阎哈儿妻某氏芜湖人阎菜佣日不谋一食姑屡劝改嫁氏不肯从姑隂诺富家子聘氏与哈儿相抱大恸自经死
　　邹氏芜湖人失夫姓字黄兵掠乡夫以大盆积草卧妇于其中置之塘侧兵钩得之欲挟妇去以刃示妇引颈曰死便死耳又何惧兵怒碎其尸葛氏女芜湖人施必韶聘妻遇贼至自溺死王明徳妻徐州人王为郡司铎氏失姓黄兵屠城明徳偕其妻跃入泮水而死
　　国朝甘氏女芜湖人许字丁国瑞夫死女年十六父母怜其少年且贫讽以改适女不从侍父母以女红资养衣食常不能给父母病数月不解带吁天祈祷多方疗治不效及父母殁女预将周身衣裳缝固自经而死雍正八年
　　旌表
　　汤徳符妻芮氏当涂人国初土冦窃发官兵之冦众皆逃窜氏携三嵗女与夫相失恐遭俘辱抱女跃沟溺死
　　汪立枢妻许氏休寜人许大潮女汪寓芜湖往楚数载而不归氏以女红事姑汪死于楚氏誓死守节夫兄逼氏令改适氏潜饮盐卤二升又自投于井邻妇救出卤气大发肤销肉缩口中喃喃尚闻今好了今好了数字而死
　　黄良騄妻俞氏本歙县人生长芜湖年二十七夫卒欲以身殉遗子八月父谕以抚孤氏乃缄纫作劳令子就傅子至八嵗痘殇氏絶粒而死
　　何焕妻郝氏繁昌人焕废业廹于冻馁夜啓户自溺氏惊起携子与女三人赴救偕溺死
　　于斯光妻汪氏繁昌人适光未期夫殁欲殉因有妊茍延既产女弗举氏哀恸七日而死
　　豫章烈妇不知姓名顺治戊子大兵再定江西师旋妇被掠藏舟中欲狎之妇不从至翠螺山马王庙前杀之截尸为四
　　林珏妻孙氏当涂人珏死氏欲身殉痛瞽姑无养继嗣无人因忍死罄衣饰以养姑及姑殁送死尽礼哀毁而殁
　　俞廷耀妻陶氏芜湖人夫殁氏年二十五哀恸絶粒七日而死
　　钟蔡两义婢俱当涂人一陶荷衣奉侍钟太常媳丁氏一王氏女奉侍蔡指挥女弟蔡氏丁蔡皆孀居守志二婢及笄命嫁不从愿侍奉终身各长斋数十年以室女终
　　陈吉士妻章氏繁昌人有强汚者不辱而死庐州府
　　唐朱延夀妻王氏舒城人延夀姊为杨行密夫人行密狎延夀延夀怒隂与田頵通谋事泄见杀妻集家人聚寳货焚府舍曰誓不以皎然之躯为讐人所辱遂赴火死
　　元忠宣公余阙妻蒋氏従阙守安庆城陷率其妾与子女堕井死
　　明黔国公吴复妾杨氏合肥人复守黔阳卒氏自经诏赠贞烈淑人
　　漳国公郑亨妾张氏合肥人亨卒氏自经以殉诏赠贞节淑人
　　徐锡印妻朱氏成国公纯臣女锡印嗣永康侯爵卒朱楼居十余年足不履地及流贼陷京师捧庙主自焚死
　　仰赖妻李氏无为人赖亡自经
　　吴一朝妻赵氏合肥人夫亡自经
　　侯一香妻潘氏无为人早寡里有富人洪某慕其姿饵潘至家欲汚之潘拔刀自刺死事闻旌其门洪论如律
　　张氏二女合肥人正徳壬申流贼入境欲驱二女行女相携赴水死得尸手犹不解
　　储如英妻王氏合肥人有殊色崇祯壬午为贼所逼氏骂不絶口引懐中刺刀自刺死
　　髙士贞妻王氏合肥人壬午闻贼入城将投井侍婢梅儿牵其衣劝少缓见贼来死未晚也答曰见贼恐不得死所矣遂先投井长女继之梅儿亦溺死
　　胡拱极妻黄氏合肥人流贼突至氏被执骂贼身被七刃而死
　　祝亮工妻桂氏舒城人壬午春遇贼被执抱一枯树不动曰此我死所贼断其颈犹坚抱枯树不释亮工至其手方解
　　监生祝长祉妻李氏舒城人城破匿水中贼下水掖之氏骂贼滚入深流贼怒刀石交击渠水为红胡中恒女舒城人许字张阿阁城陷骂贼支解之任科妻王氏舒城人姿殊丽众贼拥之大骂不辱死
　　生员汪士徳妻洪氏舒城人姑年八十余扶掖出郭贼前欲犯之氏坚抱其姑被杀女始笄伏尸恸哭起反刃击贼死之
　　生员曾脉昌妻濮氏舒城人贼刼之不从与两媳李氏黄氏俱被杀
　　曾克昌妻谢氏舒城人贼令炊饭不从沃以沸汤亦不为动乘间自刎死
　　贡士赵振先妾某氏舒城人城破被执贼露刃恐之不从断其颈挺立如故
　　曾之唯女舒城人城破贼执其臂女引刀断臂而死
　　郭维庆妻许氏舒城人贼获之先杀庆令妇骑马氏大骂投水死
　　生员张国屏女舒城人许字同邑李楷崇祯壬午流冦至舒破城女被冦所获女曰乞赐一刀以全我节贼怒杀之
　　侯之楷妻胡氏舒城人城破贼支解其夫伏夫尸骂贼贼怒并杀之
　　萧贞白妻张氏无为人崇祯十五年流冦至夫妻俱被执氏绐贼使释其夫遂詈贼贼断其舌投尸烈焰仆萧见氏死厉声骂贼贼支解之
　　董国治妻马氏无为人寇至被掠欲汚之氏以头触贼刃血淋漓仆地贼怒剖其尸
　　周培忠妻张氏无为人崇正壬午流贼入城氏与培忠俱被掠氏且哭且骂贼怒斫其足更火其庐夫妇同时焚死
　　佘承徳妻杨氏无为人流贼突至杀其夫氏奋骂投水死
　　佘玉女无为人流冦杀其兄将犯玊女女奋骂不从被寇寸磔死
　　徐毕璋妻朱氏无为人流冦破城朱方孕与璋妹奔井邉氏曰井口狭烦姑推而纳之朱既下璋妹哭曰父母安在吾伴嫂死矣亦跃入井
　　陆官治妻沈氏无为人城破氏年十八与小姑名蟾女年十四以巾帕相系投井死
　　生员王之翰妻陆氏妾张氏俱合肥人流冦至欲汚之不辱而死
　　唐经国妻董氏合肥人
　　学使赵函乙母髙氏妻解氏俱合肥人
　　生员王时彦母湛氏媳张氏俱合肥人
　　成允母陈氏其妯张氏俱合肥人
　　萧嗣杰妻葛氏合肥人
　　胡一龙妻阙氏合肥人
　　王希松妾臧氏合肥人
　　汪英母周氏合肥人
　　夏聘功妻韩氏合肥人
　　胡璞母余氏合肥人
　　张姓婢郑氏合肥人
　　刘芝妻张氏庐江人
　　贡生王孙谋妻张氏孙媳姚氏俱庐江人
　　贡生姚履和妻丁氏妾谈氏俱庐江人
　　毛可达妻姚氏庐江人
　　曹二妻周氏庐江人
　　黄尔新妻吴氏舒城人
　　江教妻胡氏舒城人
　　黄氏妇女五人舒城人
</div>
    <div class="pagination">
<a href="江南通志_page556.html">上一页</a><span>...</span><a href="江南通志_page552.html">552</a><a href="江南通志_page553.html">553</a><a href="江南通志_page554.html">554</a><a href="江南通志_page555.html">555</a><a href="江南通志_page556.html">556</a><span class="current-page">557</span><a href="江南通志_page558.html">558</a><a href="江南通志_page559.html">559</a><a href="江南通志_page560.html">560</a><a href="江南通志_page561.html">561</a><a href="江南通志_page562.html">562</a><span>...</span><a href="江南通志_page558.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
