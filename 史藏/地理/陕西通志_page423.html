<!DOCTYPE html>
<html>
<head>
    <meta charset="UTF-8">
    <title>陕西通志 - 第 423 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 423 页/共 490 页</h1>
    <div class="content">　　帝如周氏陂
　　丙午如周氏陂乙卯至自周氏陂【唐书髙祖纪】
　　秋八月突厥入冦帝帅六师次于渭突厥受盟而还七月颉利自将十万骑袭武功京师戒严攻髙陵尉迟敬德与战泾阳获俟斤乌没啜斩首千余级颉利遣谋臣执失思力入朝以觇我因夸説曰二可汗兵百万今至矣太宗曰我与可汗当面约和尔则背之且义师之初尔父子身从我赐遗玉帛多至不可计何妄以兵入我都畿自夸盛彊耶今我当先戮尔矣思力惧请命萧瑀封德彛谏帝不如礼遣之帝不许系于门下省乃与侍中髙士亷中书令房龄将军周范驰六骑幸渭上与可汗隔水语且责其负约其众见帝皆惊下马罗拜俄而众军至旗铠光明部队静严因大骇帝与颉利按辔即麾军却而阵焉萧瑀以帝轻敌叩马谏帝曰我思熟矣非尔所知也夫突厥扫地入境以我新有内难谓不能师我若阖城彼且大掠吾境故我独出示无所畏又盛兵使知必战不意我能沮其始谋彼入吾地既深惧不能返故与战则克和则固制贼之命在此举矣是日颉利果请和许之翌日刑白马与颉利盟便桥上突厥引还萧瑀曰颉利之来诸将多请与战陛下不听既而果自退其防奈何帝曰突厥众而不整君臣唯利是视可汗在水西而酋帅皆来谒我我醉而缚之其势易甚又我勅长孙无忌李靖潜师幽州以须若大军蹑其后伏邀诸前取之反覆掌尔然我新即位为国者要在安静一与彼校杀伤必多彼败未及亡惧而修德与我为怨其可当耶今卧械巻铠啗以玉帛彼志必骄骄则亡之端也故曰将欲取之必固与之瑀再拜曰非臣愚所逮也【唐书突厥传】武德末年突厥至渭水桥控四十万太宗初亲庶政驿召卫公问防时发诸州军未到长安居人胜兵不过数万敌人精骑腾突挑战日数十合帝怒欲击之靖请倾府库赂以求和潜军邀其归路帝从其言敌兵遂退于是据险邀之乃弃老弱而遁获马数万匹玉帛无遗焉【隋唐嘉话】
　　太宗贞观元年春正月燕郡王李艺冦豳州统军杨岌讨斩之
　　正月辛丑李艺据泾州反艺之初入朝也恃功骄倨秦王左右至其营艺无故殴之上即位艺内不自安诈称奉宻勅勒兵入朝引兵至豳州豳州治中赵慈皓驰出谒之艺入据豳州诏长孙无忌为行军总管讨之慈皓闻官军将至密与统军杨岌图之事泄囚慈皓岌在城外觉变勒兵攻之艺众溃将奔突厥左右斩之传首长安【通鉴】
　　二年夏四月遣兵讨梁师都朔方人杀之以降
　　太宗以师都寖危乃谕以书使归不从诏夏州长史刘旻司马刘兰经畧之有得其生口者輙纵遣令为反间离其君臣之计频选轻骑践其禾稼有李正寳辛獠儿者皆其名将谋执师都事泄来降太宗遣右卫大将军柴绍殿中少监薛万均击之又使刘旻刘兰率劲卒直据朔方东城以逼之颉利可汗遣兵来援师都绍逆击破之进屯城下师都兵势日蹙其从父弟洛仁斩师都诣绍降以其地为夏州【旧唐书梁师都传】
　　四年春正月李靖破突厥颉利于铁山走之
　　四年正月靖屯恶阳岭夜袭颉利颉利窘走保铁山兵犹数万令执失思力来阳为哀言谢罪请内属帝诏鸿胪卿唐俭将军安修仁等持节慰抚靖知俭在敌所敌必安乃袭击之尽获其众颉利得千里马独奔沙鉢罗【唐书突厥传　按铁山今榆林府河套内】
　　二月帝如温汤秋九月如陇州冬十二月如鹿苑二月己亥幸温汤赐从官帛有差丙午至自温汤九月己卯如陇州十月辛丑校猎于贵泉谷赐将士帛有差甲辰校猎于鱼龙川亲自射鹿献获于太安宫十一月甲子至自陇州十二月甲辰猎狩于鹿苑见野人多蓝缕遣侍中王珪赈赐贫人焉乙巳至自鹿苑【册府元　按武德元年分京兆之髙陵置鹿苑县】
　　五年春正月帝如昆明池冬十二月如温汤
　　贞观五年正月癸酉大搜于昆明池蕃夷君长咸从帝谓髙昌王麴文泰曰丈夫在世乐事有三耳天下太平家给人足一乐也草浅兽肥以礼田狩弓不虚发箭不妄中二乐也六合大同万方咸寜张乐髙宴上下欢洽三乐也今日王可从禽明当欢防耳丙子至自昆明池亲献禽于太安宫【册府元】十二月壬寅幸温汤癸卯猎骊山赐新丰髙年帛戊申至自温汤【唐书太宗纪】
　　六年春三月帝如九成宫
　　贞观六年三月戊辰幸九成宫发使存问髙年鳏寡【旧唐书太宗本纪】马周上疏曰臣窃惟太上皇春秋已髙陛下宜朝夕视膳今所幸宫去京三百余里太上皇情或思感而欲即见陛下何以赴之今行本为避暑然则太上皇尚留热所而陛下自逐凉处温凊之道臣窃未安然勅书既出愿示速返之期以开众惑【马周传按九成宫即隋仁夀宫髙祖更名万年宫在今麟游县】
　　秋闰八月帝如岐州九月如庆善宫
　　贞观六年闰八月帝在岐州皇太子来朝丙申宴东宫官属赐帛各有差乙巳宴岐州父老赐帛各有差【册府元】九月己酉幸庆善宫十月乙卯至自庆善宫【唐书太宗纪】庆善宫上生时故宅也因宴赋诗被之管弦命曰功成庆善乐使童子八佾为九功之舞大宴会与破阵舞偕奏于庭同州刺史尉迟敬德预宴有班在其上者敬德怒曰汝何功坐我上任城王道宗谕解之敬德拳殴道宗目几眇上不怿而罢谓敬德曰朕欲与卿等共保富贵然卿居官数犯法乃知韩彭葅醢非髙祖之罪也敬德由是始惧而自戢【通鉴　按庆善在今武功县南】
　　七年夏五月帝如九成宫冬十二月如芙蓉园
　　五月癸未如九成宫十月庚申至自九成宫十二月甲寅幸芙蓉园丙辰猎于少陵原【少陵原在长安城南】戊午至自少陵原【唐书太宗纪】
　　帝从太上皇幸未央宫
　　戊午从上皇置酒故汉未央宫上皇命突厥颉利可汗起舞又命南蛮豪长冯智戴咏诗既而笑曰一家自古未有也帝奉觞上夀曰今四方入臣皆陛下教诲非臣智力所及昔汉髙祖亦从太上皇置酒此宫妄自矜大臣所不取也上皇大悦殿上皆呼万歳【通鉴】
　　八年春三月帝如九成宫
　　三月庚辰如九成宫十月甲子至自九成官【唐书太宗纪】
　　冬十月作永安宫
　　上屡请上皇避暑九成宫上皇以隋文帝终于彼恶之十月营永安宫为上皇清暑之所未成而上皇寝疾不果居【通鉴　按永安宫在西安府治东北五里初名永安改曰蓬莱又改曰大明】
　　十二月治兵
　　十二月丁卯从太上皇阅武于城西【唐书太宗纪】
　　十二年春二月帝如长春宫冬十月如始平
　　二月甲戍如长春宫乙亥猎于河濵闰二月丙戍至自长春宫十月己卯猎于始平乙未至自始平【唐书太宗纪】
　　十三年春正月帝如三原谒献陵夏四月如九成宫正月乙巳拜献陵赐宿卫陵邑郎将三原令爵一级丁未至自献陵四月戊寅如九成宫十月甲申至自九成宫【唐书太宗纪】
　　突厥结社率反伏诛
　　初突利可汗之弟结社率入朝为中郎将久不进秩隂结故部落四十余人作乱夜袭御营折冲孙武开等率众奋击久之乃退驰入御廏盗马北走追获斩之【纲目】
　　冬十二月帝如咸阳校猎
　　十二月壬辰猎于咸阳癸巳至自咸阳【唐书太宗纪】
　　十四年春二月帝如温汤冬闰十月如同州
　　二月壬午幸温汤辛卯至自温汤【唐书太宗纪】闰十月乙未幸同州甲辰狩于尧山庚戌舆驾还宫【册府元】刘仁轨为栎阳丞上将幸同州校猎仁轨上言今秋大稔民收获者十才一二使之共承猎事治道葺桥动费一二万功实妨农事愿少留銮舆旬日俟其毕务则公私俱济上赐玺书嘉纳之【通鉴】
　　十二月帝如樊川校猎
　　十二月壬辰腊校猎于樊川遇大雪其夜解围乙巳舆驾还宫【册府元】
　　十六年冬十一月帝如武功岐阳十二月如温汤十一月丙辰上猎于武功壬戌猎于岐山之阳遂幸庆善宫庚午至自庆善宫【唐书太宗纪】十二月癸卯幸温汤甲辰猎于骊山上登山见围有断处顾谓左右曰吾见其不整而不刑则堕军法刑之则是吾登髙临下以求人之过也乃托以道险引辔入谷以避之乙巳还宫【通鉴】
　　十七年冬十二月如温汤
　　十二月庚申幸温汤庚午至自温汤【唐书太宗纪】
　　十八年春正月帝如钟官城夏四月如九成宫
　　贞观十八年正月乙未幸钟官城庚子幸鄠县壬寅幸温汤二月己酉幸灵口村落偪侧问其受田丁三十亩遂夜分而寝忧其不给诏雍州録尤少田者并给复移之于寛乡乙卯还宫【册府元】四月辛亥幸九成宫壬子至太平宫【在今鄠县东南三十里】乙未至显仁宫【在今郿县】八月甲子还京师【通鉴】
　　十九年冬十二月薛延陀入冦大败之遣兵戍胜州帝诏思力屯金州道领突厥扞薛延陀延陀兵十万冦河南【鉴注北河之南即朔方新秦之地】思力示羸不与确贼深入至夏州乃整阵击败之追蹑六百里会毗伽可汗死耀威碛北而归【唐书执失思力传】多弥可汗冦邉帝遣江夏王道宗都督薛万彻与左骁卫大将军阿史那社尒屯胜州执失思力与突厥掎捔塞下敌知有备乃去【回鹘传】
　　二十年秋八月帝如泾阳遂逾陇
　　庚午车驾至泾阳回纥等十一姓各遣使入贡乞置官司上大喜壬申幸汉甘泉宫丙戌逾陇山九月丙戌车驾还京师【通鉴】
　　二十一年夏四月作翠防宫五月帝如翠防宫
　　夏四月乙丑营太和宫于钟南之上改为翠防宫五月戊子幸翠防宫【旧唐书太宗本纪】上幸翠防宫冀州进士张昌龄献翠防宫颂上爱其文命于通事舍人里供奉【通鉴】
　　秋七月作玉华宫
　　七月庚子建玉华宫于宜君县之鳯凰谷庚戌至自翠防宫【旧唐书太宗本纪】
　　二十二年春正月帝如温汤二月如玉华宫
　　正月戊戌幸温汤癸卯御制温汤碑以示羣臣戊申还宫二月乙亥行幸玉华宫三月丙戍至自玉华宫【册府元】贞观末稍治宫室百姓劳怨惠上疏极谏言翠防玉华等宫虽因山借水无筑搆之苦而工力和僦不谓无烦帝善其言优赐之【唐书太宗贤妃徐惠传】
　　二十三年夏四月帝如翠防宫
　　四月乙亥幸翠防宫【唐书太宗纪】
　　髙宗永徽四年冬十月帝如温汤
　　十月庚子幸温汤乙巳至自温汤【唐书髙宗纪】
　　五年春二月帝如万年宫遂如鳯泉
　　二月戊午幸万年宫乙丑次鳯泉汤九月丁酉至自万年宫【唐书髙宗纪】髙宗幸万年宫山水暴至夜突武门宿卫皆散走仁贵曰当天子缓急安可惧死遂登门大呼以警宫内帝遽出乘髙俄而水入帝寝帝曰赖卿以免始知有忠臣也赐以御马【唐书薛仁贵传按括地志鳯泉温汤在岐州郿县】
　　冬十月筑长安郭城
　　十月癸卯筑京师罗郭起观于九门【唐书髙宗纪】
　　六年春正月帝如醴泉谒昭陵
　　正月壬申拜昭陵陵所宿卫进爵一级癸酉以少牢祭陪葬者甲戌至自昭陵【唐书髙宗纪】
　　龙朔二年春三月帝如同州
　　三月癸丑如同州四月庚申至自同州【唐书髙宗纪】
　　夏四月作蓬莱宫
　　四月辛巳作蓬莱宫【通鉴】
　　冬十月帝如温汤
　　十月丁酉幸温汤皇太子监国丁未至自温汤【唐书髙宗纪】
　　麟德元年春二月帝如万年宫
　　二月戊子发京师幸福阳宫癸卯至万年宫八月丙子至自万年宫便幸旧宅停七日壬午还蓬莱宫【册府元】
　　总章元年春二月帝如九成宫
　　二月戊寅幸九成宫八月癸酉至自九成宫【唐书髙宗纪】
　　二年夏四月帝如九成宫
　　四月己酉如九成宫九月壬寅如岐州十月丁巳至自岐州【唐书髙宗纪】上幸九成宫冬十月车驾还京仍西廵校猎自麟游西北绕岐梁歴普润【隋志普润县名大业初置属扶风郡】丁巳还长安【文献通考】
　　咸亨元年帝如九成宫
　　四月庚午幸九成宫八月丁巳至自九成宫【唐书髙宗纪】
　　四年夏四月帝如九成宫
　　咸亨四年四月丙子发京师幸九成宫十月庚子发九成宫乙巳至京师【册府元】
　　上元元年冬十一月帝如华山校猎
　　咸亨五年十一月丙午朔车驾发京师己酉畋于华山之曲武原【册府元】
　　仪鳯元年四月帝如九成宫
　　四月戊午幸九成宫冬十月乙未至自九成宫【唐书髙宗纪】
　　二年春正月帝如司竹园
　　正月庚辰幸司竹园即日还宫【册府元】
　　三年夏五月帝如九成宫
　　五月壬戌如九成宫九月辛酉至自九成宫【唐书髙宗纪】
　　道元年夏四月绥州步落稽作乱讨平之
　　绥州步落稽白铁余埋铜佛于地中乆之草生其上绐乡人曰吾于此数见佛光集众掘地果得之因曰得见圣佛者百疾皆愈逺近附之数年归信者众遂谋作乱据城平县【故扯在延安府宜君县西北】称皇帝置百官攻绥德大斌二县杀官吏焚民居遣右武卫将军程务挺与王方翼讨之擒铁余余党悉平【通鉴】
　　武后神功元年春正月突厥冦胜州邉兵击破之正月癸亥突厥黙啜冦胜州平狄军副使安道买败之【唐书武后纪】
　　中宗景龙二年春三月筑三受降城
　　初朔方军与突厥以河为境时黙啜悉众西击突骑施仁愿请乘虚取漠南地于河北筑三受降城首尾相应絶其南冦路六旬而三城就相距各四百余里皆据津要自是突厥不敢逾山牧马朔方益无冦嵗捐费亿计减镇兵数万初建三成也不置壅门曲敌战格或曰边城无守备可乎仁愿曰兵贵攻取贱退守冦至当并力出拒敢囘望城者斩何事守备退忸其心哉【唐书张仁愿传】
　　三年冬十二月帝如温汤
　　景龙三年十二月甲午幸新丰之温汤庚子幸兵部韦嗣立庄舍宴赐甚厚特奉谷为幽栖谷是月幸骊山乙巳至自温汤【册府元】兵部尚书韦嗣立景龙中中宗与韦后幸其庄封嗣立为逍遥公又改其居鳯凰原为清虚原鹦鹉谷为幽栖谷【隋唐嘉话】
　　四年夏四月帝如隆庆池【六月睿宗即位改元景云】
　　初武后之世长安城东民家井溢浸成大池数十顷号隆庆池相王子五王列第于其北望气者言常鬰鬰有帝王气比日尤盛上幸池宴侍臣以厌之【通鉴】
　　宗先天元年冬十月帝如新丰校猎
　　先天元年十月癸卯从太上皇幸新丰猎于骊山之下命从官宴设摴蒲焉赐帛各有差十二月癸卯帝幸新丰之温汤便猎于渭川【册府元】
　　开元元年帝如骊山治兵
　　先天二年十月癸卯亲讲武于骊山之下徴兵二十万旌旗连亘五十余里戈鋋金甲照耀天地列大阵于长川坐作进退以金鼓之声节之三军出入号令如一帝亲擐戎服持沉香大鎗立于阵前威振宇宙长安士庶奔走纵观填塞道路【册府元】
　　二年秋七月作兴庆宫
　　九月庚寅作兴庆宫【唐书宗纪　按兴庆宫在西安府治东南五里】
</div>
    <div class="pagination">
<a href="陕西通志_page422.html">上一页</a><span>...</span><a href="陕西通志_page418.html">418</a><a href="陕西通志_page419.html">419</a><a href="陕西通志_page420.html">420</a><a href="陕西通志_page421.html">421</a><a href="陕西通志_page422.html">422</a><span class="current-page">423</span><a href="陕西通志_page424.html">424</a><a href="陕西通志_page425.html">425</a><a href="陕西通志_page426.html">426</a><a href="陕西通志_page427.html">427</a><a href="陕西通志_page428.html">428</a><span>...</span><a href="陕西通志_page424.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
