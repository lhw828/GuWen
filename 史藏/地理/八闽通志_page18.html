<!DOCTYPE html>
<html>
<head>
    <meta charset="UTF-8">
    <title>八闽通志 - 第 18 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 18 页/共 184 页</h1>
    <div class="content">　　32　嘉靖《延平府志 地理》作“视为常然”。
　　33　嘉靖《延平府志 地理》作“右峙沙洲”。
　　34　乾隆《尤溪县志 山川》作“在九都”。
　　35　嘉靖《延平府志 地理》作“飞升岩”。
　　36　嘉靖《延平府志 地理》作“云开并蒂莲”，“间”当为“开”之误。
　　37　嘉靖《延平府志 地理》作“雨随注”。
　　38　嘉靖《延平府志 地理》作“自北而来”。
　　39　嘉靖《延平府志 地理》作“在长安里”。
　　40　嘉靖《延平府志 地理》作“在七都”。
　　41　嘉靖《延平府志 地理》作“青印溪一源发于此”。
　　42　乾隆《尤溪县志 山川》作“在九都木溪桥侧，一名马蹄岭”。
　　43　嘉靖《延平府志 地理》作“在县东南长安里”。
　　44　嘉靖《延平府志 地理》作“在县东进溪里”。
　　45　嘉靖《延平府志 地理》、乾隆《尤溪县志 山川》均作“僧智将寓岩中”。
　　46　嘉靖《延平府志 地理》作“在十五都”。
　　47　据乾隆《尤溪县志 山川》所载原诗于删节处加删节号。
　　48　乾隆《尤溪县志 山川》作“形家以为县山应龙，故名”。
　　49　乾隆《尤溪县志 山川》作“在九都。两岩巉岩怪石，绿波泓渟”。本志作“在十都”，存疑。“缘波”宜改为“绿波”。
　　50　嘉靖《延平府志 地理》所述与此同。乾隆《尤溪县志 山川》“逶迤会山坑溪、皇会溪、牛皮溪、郭坑溪、渡源溪、胡鳖溪、飞溪、湆头溪、松坑溪、岭后溪、小溪、七尺溪，凡十有三溪，经县前入湖头溪。”与此稍异。
　　51　乾隆《尤溪县志 山川》作“凡二十一溪”，水流稍异，有仙丰溪、尤亭溪，无黑藤溪，并附议其溪源：“何乔远谓一出德化，一出龙岩。邓志仍之。刘志谓一出大田，一出本县一、二都。各就所见，彼此不一。”
　　52　嘉靖《延平府志 地理》作“山氓放木筏至此”，乾隆《尤溪县志 山川》作“山民放木筏至此”。
　　53　乾隆《尤溪县志 山川》无“连乾”二字。
　　54　乾隆《尤溪县志 山川》作“绘”。

卷之十

　　地理
　　　　山川
　　　　　　延平府

 沙县
　　凤冈山县治镇山也。　屏风山形类屏障。　鸡笼山以形似名。(上二山在九都。)　马笠山在十都。高出群山，苍翠可掬。　吴早山在十三都。宋给事中张致远居其下，自号吴早山人。　佐仙山在十五都。　将军山在十七都。山势高峻。宋绍定三年，山寇聚其中，招捕使陈1祷破之，故名。　何家山在十九都。(已上八山俱县北。)　罗公山与罗滩对，故名。　凤凰山山形如凤，多产梧桐。　虎丘山在凤凰山之侧，形如虎踞。(上三山在县治溪南。)　太平山界南平县太平里。　天湖山其巅有泉，遇旱不竭。(上三山在一都。)　勒马山在县东隅，山势如揽辔然。　玉山在五都。下有玉山寺。　铁钵山与玉山寺对峙，状如钵盂。(上二山在五都。)　越王山相传越王尝屯兵于此。山侧有寨，俗呼越王寨。山之下有漈峡。　武仙山山势高峻，其顶夷旷，可容千余人。山揖县治，俗呼报衙山。(上二山在八都。)　插笏山在十都。形如插笏。(已上八山俱县东。)　补陀山下有观音寺。　马鞍山状如马鞍。(上二山在二十一都。)　虎头山在二十二都。一名虎峰，状如虎蹲。下有瑞云院。　普贤山在二十四都。山形如人骑象，故名。(已上四山俱县西。)　赤珠山在县东北隅。其山土石皆赤。　淘金山在洞天岩之下。昔尝有人淘金其下，故名。又昔人尝屯军于此，故亦名屯军山。山顶巨石，可坐百余人。俯瞰井邑，俱在目睫。有泉自山顶飞下，清澈如鉴。胜国时，遍山树桃，春花盛开，游人壶觞无虚。　獬豸山昔邓将军光布云，百年后县当出忠义之士，为国触邪。后邑人为台官者相踵，摧击奸究，谓此山之应。　幼山《寰宇记》云：“孤峰上耸，约三十里，周回三百里。山中山魅形似人，生毛黑色，身长丈余，逢人而笑，乡人谓之‘山大人’。”又云：“山魈，或野人也。”《尔雅》云：“狒狒如人，被发迅走食人”，即此。山之上有普照寺、宴坐峰、铁砧石、聚星石、忘忧石、降魔石、天威石、藏云坞，归云洞又。有风洞，广径尺余，风生洞中，清爽可爱。山之下有龙峡。狒，父沸切。　笼山2与幼山并峙。自下而望，似高于幼山，及上幼山，则俯视之矣。(上二山在十都。已上四山俱县西北。)　白鹤山在四都。山形如鹤，故名。　横山在七都。山势横截尤溪县界。　大章山在八都。(上三山俱县东南。)　聚峰山在九都。峰峦高耸，众山聚其下，故名。　吕峰山在二十一都。峰之巅有吕七塘。(二山俱县西南。)　文笔峰在十都。一峰秀拔如卓笔然。　大灵峰峰顶有庵。　小灵峰(上二峰在九都。)　五谷峰在十五都。(已上四峰俱县北。)　七峰在溪滨。《寰宇记》谓之“七朵山”。皆石壁峭立水底，峻嶒而出其上，竹木蓊然如屏障间。宋李纲谪官于此，名其最东一峰曰朝阳，最西一峰曰碧云；朝阳之西一峰曰妙高，妙高之西一峰曰真隐；碧云之东一峰曰桂花，桂花之东两峰相属曰凝翠东峰、凝翠西峰。各赋诗识之。　双髻峰在九都。两峰并耸如丫髻然。(上二峰在县溪南。)　祥云峰在县东□□都3。有祥云庵。　莲花峰在县西二十三都。宋经略使郑祚居其下，因自号莲花居士。莲花三峰在县东北十都。遥望三峰若莲花然。　尖峰在县西北二十都。其峰尖削，上有真济庵。　龙泉峰其山自尤溪县界分三支陇蜿蜒而来，至此崛起三峰，中有龙泉寺。　蒸饼峰以形似名。上有马仙祠。(上二峰在县东南八都。)　茶盘岭岭极高远。　蕉坑岭(上二岭在十都。)　黄岩岭在十一都。　官岭在十四都。　磨石岭在十五都。　三崎岭在十八都。岭峻而远。路通将乐岭之下坑。中石岩陡绝，下一潭水极深，相传有龙居焉。(已上六岭俱县北。)　佛子岭在县南九都。旧有泗洲亭。　蒋公岭在五都。有蒋道者庵，今废。　黄泥岭　倒油岭(上二岭在八都。)　灵应岭在十都。(已上四岭俱县东。)　栖云岭在九都。上有栖云亭。　上城头岭　碗米岭(上二岭在二十都。)　禅山岭下有禅山关。　板岭(上二岭在二十一都。已上五岭俱县西。)　栖霞岭　东衙岭(上二岭在十都。)　筼筜岭　茅岭　苦藤岭　齐岭(上四岭在十四都。已上六岭俱县东北。)　罗岩岭在七都。半岭有蛇岳神祠。　章坑岭曲折十余里。　桐冈岭古有桐冈驿并铺。(上三岭在县东南八都。)　殊胜岩在十六都。　雷震岩　隆兴岩(上二岩俱有佛庵，在十八都。)　龙须岩在县南九都。　龙湖岩下有龙湖。　铁砧岩以形似名，又名羊蹄岩。　黄岩下有玉山寺。　虎头岩耸立如虎。(上四岩在五都。)　龙龟岩旧有佛庵。　高岩上有佛庵。　龙喷石屹立大溪之中。相传昔尝有龙蟠其上，至今凫鹜无敢集者。岁旱，则于沙碛中筑坛斩鹅祭之，辄雨。(上三岩在九都。)　罗岩在七都，极险绝。(已上八岩俱县东。)　洞天岩在和仁坊。石壁峭立，依险架佛阁。宋罗荐可居其下，因自号岩阿老人。岩之上有小天池。邑人邓右文因葬母得泉一脉，甘冷可给数百人。岩之下有幞头石。又有漈，飞瀑下注数十丈。其下旧有漱玉亭。　三姑岩三石差肩而立。　豪峰岩岩石峭拔，其上可容千余人。(上二岩在二十一都。)　黄龙岩在二十六都。(已上四岩俱县西。)　陈震岩在县东北十三都。　蕉皮岩在县东南七都。下有蕉皮洞，深广可一里。清泉怪石，树木阴翳，四时如春。　涵清洞在县西琼山亭之下。俯临溪水，于中可容十余人。　梯云洞　灵龟洞(上二洞在县东南七都。)　台峡在县西二十二都。　谢峡在县东北十一都。　善峡在县西北二十都。　试剑石长约三丈。相传昔仙人尝试剑于此，故石截为两段，后凿为迎仙桥，至今桥石有肝胆痕。　虎迹石俗呼蒋公石。宋绍圣中蒋道者栖禅于此。(上二石在五都。)　虾蟆石在高山岩之下，以形似名。(已上三石俱县东。)　琼台石在县西琼台山之下。　长洲在县南太史溪。洲长约三十余丈。宋殿撰罗畸《灵卫庙碑》云：“长洲亘其左，有潜虬出水之势。”　山洲在县东门对岸，一名仙舟，一名崇安洲。溪旁三面皆阻水，唐时崇安镇在焉。　乐滩沙洲在乐滩之旁。其上多乐姓者居之。　圆洲在龙湖岸。　潩洲一名伊洲。　古县尾沙洲在旧县治下。(上五洲俱县东。)　大洲在县西和仁坊，上多民居。　荆山沙墩在县西二十三都荆村之下。积沙成墩。　沙源在县东九都旧县治之滨。按旧志云，以县有沙源，故名沙县；又云沙溪之源，县人今指旧县滨为沙源。而《大明一统志》则谓源出汀之宁化，水险巇如龙门。过县东，合建溪，下福州，盖指沙溪也。未知孰是。　黄沙在县北十五都。旧为黄氏别业，故名。今为墟市。　高沙在县东五都九曲水之旁，即高沙市。多民居，宋枢使曹辅故宅在焉。　白沙在县西二十一都大溪之滨。　下龙湖在二都延福寺之右。　上龙湖四面皆石壁，其中积水为湖，相传有龙居之。　蛟湖相传昔有蛟潜其中。(上二湖在五都。已上三湖俱县东。)　碧湖在县西南二十都。其水湛然澄碧。　太史溪在县治前七峰下，十里澄碧。宋李纲初以太史谪官居此，因名。纲尝赋诗，有“七峰倒影蘸晴碧，十里平津流向东”之句。溪发源自汀之宁化、连城及漳之龙岩，皆会于吉溪。自是合三溪为一，东流会梅溪、左板溪、郁溪、固发溪、黄沙溪、荆山溪、馆前溪、碧湖、龟溪、洋乡溪，至县治东朝阳峰下，会北乡溪，自是又合二溪为一，经县南门，会洛溪、洛阳溪、高沙溪、九曲水、玉溪、杨溪、丹溪、渔溪、下涌溪、筼筜溪，至沙溪口，与顺昌、将乐溪合流，直抵延平城下。郡人谓之西溪。　郁溪源出徭田。　固发溪源起自获村。　黄沙溪源出自汀之清流县。　洛溪源出尤溪县界，北流在小洛溪会，又会双溪尘程溪入大溪。　洛阳溪源出尤溪县浊水，西流过漕溪，出漈峡，绕洛阳溪入大溪。　玉溪源出大竹下太源。经百丈漈，南流入大溪。　杨溪源出窟溪潭，出梅花漈，入大溪。　丹溪源出洛阳里。　渔溪源出南平县太源里，流入大溪。　下涌溪源出自天湖之南，流入大溪。　筼筜溪源出南平县界，出湖光桥入太溪。　北乡溪发源将乐县界。南流会涌溪、庇口溪、幼溪、杰溪，至县治东入太史溪。　涌溪源出将乐县界。　庇口溪源出顺昌县界。自涌溪而下，与赤溪、黄沙溪会。　赤溪。源出化剑里龙兴寺山，流十里，会庇口溪。　黄沙溪。源出顺昌县界，流三十里，会庇口溪。　幼溪源出幼山。　杰溪源发杰村。　柳坑　张坑　归坑(上三坑在县北。)　前坑　长坑　黄坑　高坑　罗坑(上五坑俱县东。)　北津在县北。地名官塘。　南津在县南翔凤桥头。今税课局。　东津在县东登瀛桥侧。　西津在县城西坊之侧。　湖源潭在四都小坑中。石潭深碧，土人传为龙窟。岁旱，祷雨辄应。　高山岩潭在九都。水光澄碧，一巨石屹立潭心。相传尝有龙潜其底。(上二潭俱县东。)　柳源漈在县北十一都。　灵应漈在灵应寺前。高十余丈。　玉溪漈在玉山寺之右。飞流约三十丈余。漈上有石桥，中有石窟如井，名黄金井。(上二漈在县东五都。)　陈公漈在二十一都。瀑流数十丈，下有陈氏居焉。　莘口银河漈在县西二十三都。飞流百余丈，如银河下注。下有石桥，跨两山之间。　梅花漈瀑流飞注岩石数十丈，石激散沫如梅花然。漈之下石洼为潭，名窟溪潭，极深而清。相传有龙居焉，岁旱祷雨辄应。　百丈漈飞流约百余丈。(上二漈在县东北五都。)　小洛漈在县东南八都。两山崇峙，泉飞其间。　西溪上流诸滩牛角滩。　上黄石滩。　张司空滩。　荆冲滩。　斑竹尖滩。　三姑岩滩。　弦濑滩。　樵峡滩。此滩最险，遇暴雨浊涨，舟不可行。　三花滩。　牛济滩。　黄石滩。一名黄龙。一巨石横亘中流，隐于水底，轰涛掣浪，最能覆舟。　火劫滩。　歌月滩。　水磨滩。此下至县治前七峰下接太史溪。　西溪下流诸滩　穷滩。在太史溪下。　腾龟滩。　湓滩。　大矶滩。一名大姨。　小矶滩。一名小姨。(上四滩两旁皆巨石，水势奋激，舟行甚艰。)　池仓滩。雷霹雳滩。　张婆滩。　排港滩。　石鹤滩。　青龙滩。　将军滩。龙港滩。鸬鹚滩。　张判官滩。　雷溅滩。俗呼螺纹滩。滩港弯环若螺旋然，巨石亘于中流，舟行返折，多覆溺之患。　玉山滩。　胡师曲滩。　白苎冲滩。　弦冲滩。　玉陂滩。　牛穴滩。滩之下石壁夹峙，潭汇其中，石渔溪潭。　佛子滩。一名囝仔滩。中流一巨石，状如蟾蜍。相传每遇暴涨，有二小囝格斗石上，篙师见之，舟往往溺于回洑。后有异人经此，绘金仙象于石，其怪遂灭。上书“佛子滩”三字，行舟以见金佛为候。谚云：“水没佛肩，不敢行船；水浸佛足，舟行宜速”。　乐滩。　烘角滩。　三涉滩。　伊周滩。　水喷头滩。　刀擘石滩。　金沙滩。此下出沙溪口，接南平县界。　瑶池在县溪南，俗呼月池。水清澈，四时不竭。　龙池一在县东二十里温泉，相传尝有龙潜其中；一在县前，水九曲，名“九曲池”。　热水池在洛阳。其水夏冷冬温。　王母池在东岳行祠内。(上二池俱县东。)　放生池在县治西，宋名“祝圣池”。　石井泉在县西□□都4。　琅溪泉在八都琅口兴明堂前，砌以石栏，其泉甘美可爱。　浆溪泉在九都浆溪。　圣泉在七都。其泉有三青胆瓶：一在基口岩中，一在大基头岩穴中，一在八都泡坞山岩中。乡人岁旱祷雨，必斋戒登山，启视瓶中，有小红蛇即雨。相传昔有何姓者，为处州龙泉尹，夜梦三美妇人入县厅。及旦，县民祷雨于马仙飞升处，得三瓶泉，争取之不得，讼于官。尹知为神物，悉收之。官满携归藏山岩中。泡坞一瓶，为乡人它鬻，失其所在，基口、大基头二瓶，遇旱祷之，其汹涌5盈山涧，或喷起一，二丈6，见青蛇即雨。(已上三泉俱县东南。)　澄清井　圣泽井在兴国寺侧。　甘泉井井底为石窟。　龙德井夏月泉愈冷。　善政井俗呼梅子岭井。　时清井俗呼辅头井。　节义井许懿节夫人祠前。(上七井在县治东兴义坊，旧名七星井。)　官需井在谯楼前左偏。　耿星井在县治西江家巷。

 顺昌县
　　华阳山在仙源都。三峰并列。山半有石门，高广数丈，虽盛夏，寒气凛然。中峰顶有仙水坛，石常润，岁旱祷雨多应。一名仙水岩。　九龙山在松溪都。其山九垄，蜿蜒若游龙然。(上二山俱县北。)　五马山五山跃起，如五马然。　龙山　宋黄裳云“南望一峰若游龙者”，即此山也。余良弼尝创庵山下，为游息之所，自号“龙山居士”。今遗址尚存。(上二山在石豆都。)　贵人山在水南都。堪舆家谓宅基面此山者，必生贵子。因名。(已上三山俱县南。)　板山相传尝有得道者于此上升。山之巅，故庵遗址存焉。　鱼袋山以形似名。(上二山在县东石豆都。)　大明山孤特峭立，旭日初升，先被其光，故名。山之左，有岩名“白鹤”。山之巅，有石高丈余，如马状，名“石马”。　岩山山巅石岩岩然。故名。　金笼山与大明山相属。山巅夷旷，旧有坛，岁旱祷雨辄应。茹荤者不敢至其处。(上三山在西峰都。)　凤山五峰迭翠，高数百仞，势如翔凤然。　景灵山与凤山对峙。时有云雾蒙其顶，岁旱祷雨辄应，盖神物栖焉。山之左有耳殊岩，多生异草。相传唐耳珠先生尝采药于此。山之下有黄家洞，宋建炎中兵乱，邑人黄氏族数百指避其中。　圆山形如覆釜。(上三山在靖安都。)　寨山在宁安都口昔有伪常侍游姓者，尝于此立寨。　幹山在大幹都。周回二十里。　山之巅有石洞，可容数百人。中有泉清澈可鉴。晋太康中，道士陈紫幹炼丹于此，因名。　芹山在莒口都。泉甘木茂。山多产香芹，故名。里人以为定光佛第二道场。(已上九山俱县西。)　超华山在白水都。周围甚广，西北入邵武境。山顶有庵。下有泉出石罅中，分为五涧：东出者一、北出者二，俱入顺昌溪；西北二涧，亦入邵武境。山之幽旷处有田园，居民数十家，鸡犬之声在烟霞竹树间，有超出纷华之意，故名。山有岭，名宝岭，旧时出光焰，人以为宝气，故名。　梅仙山在兴贤都，界瓯宁、顺昌二县之间。相传梅福尝炼丹于此。有细石，圆如药粒；又有累为塔，危若累卵而未尝坠者。　七台山高峰峭壁，几至千丈。山有微云即雨，土人以为候。唐会昌中，有惠应大师于此山乘虎出入。师刘姓，今山有刘圣者庵。　钵盂山与七台山相望，如钵盂然。(上二山在慈悲都。)　西岩山在寿荣都。山之巅，石岩礧砢，故名。鱼山在大幹都。二水夹流，山形如鱼。　吴地山在驿砧都。旧有邑大家吴姓者墓此山，故名。　鼓山在仁寿都。　屏风山在桂溪都。(上二山俱以形似名。)　洪山在杉溪都。山势宏壮，故名。(上十山俱县西北。)　宝山在县西南娄山都7。峭拔秀丽。绝顶一庵，梁柱椽瓦之类皆斲石为之。　狮子峰在石豆都。以形似名。　七宝峰在长寿都。七峰奇峭可玩。(上二峰俱县南。)　祥云峰宋绍圣中，里人余君锡率乡民抵七台山，奉刘圣者象，祷雨于此。寻有祥云来覆，雨随注，乃创庵祀之。今废址尚存。　丫峰两峰并峙，故名。(上二峰在县东石豆都。)　旗峰以形似名。　君子峰高特端重，故名。或云，堪舆家谓宅墓面此峰者，必生贤达子。(上二峰在县西驿砧都。)　吴道峰在县西北仁寿都。相传吴道者修道其上，因名。　高峰在县西南靖安都。一峰拔出群山。宋廖刚九世祖镇自将乐徙家其下，自号“高峰居士”。　松林岭在县治之北。甃石为道，夹道松荫郁然。　石湖岭在石湖都。　佛岭在仙源都。岭上旧有佛庵。(上二岭俱县北。)徘徊岭岭旁竹树阴翳，鸟声在苍翠间，行者徘徊不忍去。一名亨龙岭。　范家岭岭下居民多范姓。　泗洲岭与范家岭相望。(上三岭在县南水南都。)　蜚沙岭在县东石溪都。上有草庵。　赤岭在县治西北。山之土赤色。　交槎岭在县西南靖安都。以其近交槎8，故名。　吉岩在吉舟都。相传尝有神珠见，人逐之莫能得。　龙兴岩在驿砧都。旧名豸角山。有泉出岩罅间。洪武中，知县张缙开渠引水至县，民享其利。　乌石岩在仙源都。上有水一泓，不以旱潦盈涸。一名仙水坛，乡民祷雨辄应。(上三岩俱县北。)　龙头岩在县南石豆都。山巅怪石礧砢，泉出石罅中，清冽可饮。　柏木岩在县东石豆都。旧多产柏。　白鹤岩在西峰都。陡绝摩云。　饶公岩在靖安都。相传饶公尝祷雨于此。岩顶烟霞起辄雨。　合掌岩两石如掌相合。岩前旧有小庵，庵侧一泉极甘美。　凌云岩旧有小庵，今废。(上二岩在驿砧都。已上四岩俱县西。)　寒岩在县西北兴贤都。烟雾蒙罩，虽盛夏犹凛凛焉。　赤松洞在县西驿砧都。乔木阴郁，一石室可容十数人。旁有花石，如人物鸟兽之状。　洋沽洞在县南长寿都。　白岩洞在县西北寿荣都。　灵龟洞在县东南石溪都。洞有灵龟石，紫色如金。又有石如钟磬鱼鼓状，叩之，其声清越。旁有通天、藏云、莲花三洞。　龟石在县北仙源都。初隐于沙中。宋崇宁间，有术士云：“石龟见，朱紫满。”大观初，洪水推积沙而石龟见，自是邑人登科出仕者寝盛。今沙壅石又隐矣。又县西有石龟捍于水口，首尾皆见。　幞头石在县南水南都亨龙庵之侧。　虎跳石在石豆都溪中，一石窦通水道，舟楫往来其间。　郎官石在石溪都兴国寺，石上有“郎官”二字，不知所自。(上二石俱县东。)　试心石在七台山。石高数丈，其下空虚，相传茹荤者不敢入。　庄濠石在县治前溪南水滨。石上有“庄濠”二字，大径数尺，旧隐于沙。　仙字石秋江澄净，则字形隐隐如篆书，世以为仙书云。　盘石　浮玉石与仙字石对，有“浮玉”二字。秋水澄净，则字见焉。(上三石在县西南安靖都。)　蒙谷在县南长寿都。四面山高，日影不照，常如将雨之状。　龟屿在县西门外，形如龟。　洑洲在县东□□都。　上下垄在县西驿砧都。其地上下高起二凸，故名。　西南溪一名大溪。源出将乐县，至县治，与灌砧溪合流至南平县建兴里。又六十里会沙县溪，东流至剑津。　竹步溪在县东石豆都。源出瓯宁县境。　棋溪　石溪二溪在县东石溪都。源皆出沙县桃源洞。　沙溪在县西安富都。源出邵武县境，至沙口与顺阳溪会。　富屯溪在县西富屯都。源出邵武县境。　娄杉溪在县西娄杉都。源出邵武县境。　大幹溪在县西大幹都。源出幹山下。　洄村溪在县南水南部。源出沙县境，至亨龙岭为瀑布，倾泻而下。　水南溪在县南。源出长寿都明源，流与苏源小溪合。　交溪在县西南。源出沙县交槎岭，流与衢村小溪合。　顺阳溪在县西北。源出建阳县境，至白芒畲，始通小舟，流会沙溪，又会密溪。　密溪在县西北仙源都。源至瓯宁县境，流与顺阳溪会。(已上一十二溪，皆流会西南溪。)　明溪在县南长寿都。　鳀溪在县治南山下。相传其水产鳀鱼，味甘美。　溪水潭在县东石溪都济川桥南。　谾水潭在县西西峰都。潭有洑洲，岁荒则涌出，人以为异。　钓潭在祥云峰上。宋咸平中，里人余起以隐德自高，常扁舟渔钓其中。后人高其风，因以名潭。　蜚人潭在县东南石溪都。相传旧有蜚蜚，故名。按《山海经》：“蜚，兽如牛，白首一目蛇尾。”又有，亦音蜚，蠹鸟名9，如枭，人面一足，冬见夏蜇。此云“蜚蜚”，未知孰是？　李将军漈在县南沙县界。李将军提兵陷于此。遇风雨晦冥，辄闻金鼓之声。　西溪三滩牛轭滩。溪自光泽来，迤逦至县吉舟都，一滩屈曲如牛轭，故名。　相公滩。自牛轭滩下流至驿砧都，一滩水急难于牵挽，虽公相亦须下舟，故名。　水磨滩。相公滩之下一滩，弯环如帽旋”，故名(已上三滩，虽皆险峻，然少石崖冲激，舟上下视它滩为安流。)　西南溪五滩　娄杉滩。在娄杉都。　幕坂滩。　交溪滩。　桂岭滩。(此三滩联属，俱在靖安都，飞湍激石，或能败舟。　下此，会西溪水磨，流经县治之前，东注。)　石柱滩。在石豆都。　下此三十余里，则接南平扛猪滩矣。虽滩势陡峻，而峡东滩石冲激而涛吼，然而舟楫往来持慎，则可免破溺之患焉。放生池即县前大溪。宋时以上下五里为池，禁渔捕。旧在正识院前。　灵泉在县北兴贤都梅福炼丹坛边。　瀑布泉在县南水南都两山之间。　冰壶泉在县西北寿荣都再升院方丈之右。　古龙井在县南水南都瀑布泉下。　刘氏井在县治西旧吏隐坊。宋时，每天欲雨，其井辄生云气。后有道士曰：“此孽龙也。”投以铁符，有片云飞出，井泉遂枯。　鳜鱼井在县西北莒口都。

 永安县
　　栟榈山在县治北二十七都。多产栟榈木，故名。宋邓肃居其下，自号栟榈居士。旧传尝有神仙往来其间。峰峦岩岫，不可胜数。神刓鬼划，高下相属，烟云出没无时，草木蒙茸，四时一色。宋李纲尝目为小武夷。　天柱峰。与狮子岩并耸，百余丈如削。　射垛峰。　旧传仙人尝射于降仙台，以此峰为垛。宋明道中，耕者尝得数十箭于台侧。　观音岩。在野云洞侧，石壁万仞。　集仙岩。　头陀岩。相传唐有裴头陀者，铁履渡江，来居此山。披荆榛，创小庵，坐侧石罅日涌米二升以赡之，客至则随增。后人大其窍，米遂绝。野云洞。其中日夕云雾吐吞。　降仙台。在山之上，一石高大，平如台然。旧传仙人时降其上，足迹尚存。台下一石室，棋局界划分明，有黑白数子。左右苍石可坐，名爛柯石。　步云台。　走马埒山。绝顶宽广而砥平，相传仙人走马其上，蹄迹尚存。　铜盘涧。流十余里，潴而为潭，泓渟涵碧。　接仙桥。　天池。在山之上，广一里许，水澄澈不涸。　金刚石。　宝盖石。　试剑石。(已上俱为栟榈山之奇胜也。)　东山去县一里许。　三台山三峰并列，故名。(上二山俱县治东。)　庄山　大庄山　龙会山山极高峻，其巅群峰簇聚如龙会然。(上三山在二十四都。)　大宝　小宝二山在十四都。产铁矿最佳，因名。　雪山在四十一都通天岩侧，与狮子峰对峙。(已上六山俱县东。)　金星山在县治西门之外。　大秀山在县东北□□都11。巍然秀拔于群山之表。　斗山一名天斗山。其山高峻，自顶凹下，广可五里，状如斗。山阴一石穴，名风穴。一洞名云洞，每云生即雨。石窦中有一石龙，介风穴、云洞之间，石磴险巇，人迹罕到，惟樵者攀缘而上，得睹其头角鳞介之异。上有白云庵。　文笔山形如卓笔。(上二山在县东南崇仁里。)　吉山在吉溪之旁。　天台山(上二山在县西南二十九都。)　卓笔双峰去县五里，双峰并耸如卓笔然。　羊角峰在二十四都。遥望如羊角然。　狮子峰在四十一都，以形似名。(上三峰俱县东。)　翠竹峰在县东北二十六都。宋秘书少监陈世卿筑室读书其下。　合掌峰在斗山。　黄田岭在县南二十八都，抵漳州龙岩县界。　牛岭　九龙岭(上二岭在二十四都。)　陈平岭在四十都。元至正中，平章陈友定开此岭通尤溪县。　铁山岭在四十二都，产铁矿。(已上四岭俱县东。)　大望岭在县西二十七都。　新岭在县东北二十五都。上有小庵。　梨子岭在三十一都。　根隔岭汀州旧志作“艰隔岭”。在三十二都。(上二岭俱县西南。)　黄杨岩在二十五都，界永安、归化二县间。岩上多产小黄杨木，故名。又名万寿岩，又名鳞峰岩12。岩四壁如削，周回可十里，角出群山之上。上有三洞相连属：一在岩下淳化寺旁。洞户空阔，秉炬而入，萦纡二里许，路狭风驶，炬随灭，不能进。旧传有龙居其中，土人尝得齿牙骨角之类。每云气氤氲，洞户外辄雨。有龙井，又有石龙，鳞瓜皆具。一在岩半，名“碧云”，怪石仿佛如狮子。洞极幽邃而路险，人迹罕至。有穴名“虚白”，上通天光。有僧庐其外。一在绝顶，有石井，下透两洞，深不可测。又一穴名“天窗”，或投以石，震响久之，其深莫测。岩之南有梅斋，东有石门。岩顶数峰突起，奇怪万状。宋清流县尉郑域诗：“高山如逸民，不肯近人迹。孤峭尺五天。空洞容数百。不招龙自来，其下为窟宅，天下待霖雨，胡乃耽睡癖。我今唤飞廉，驾汝上空碧。吾鞭不妄施，慎勿惮劳瘠。”　侍郎岩在黄杨岩北二里许，亦界永安、归化二县间。旧名翠云岩。宋熙、丰间，侍郎张驾、祭酒杨时、司谏陈瓘读书于此。相传三君子肄业时，不置卧榻，歠粥饮水，终岁不到岩下。其旁有观音洞，深可里许。内悬石多仿佛观音、罗汉之象。又有石室，广可六、七丈。前数十峰如卓笔。下有石鼓及试剑石。绝顶怪石罗列。好事者多采以供清玩。　黄龙岩在二十六都。(上三岩俱县北。)　甘乳岩在县南二十九都。下有甘乳洞，广袤约五十余丈。洞口怪石森列。洞之中，一石突出如莲花，泉自石中迸出，滴巨石上如甘乳。人或以秽器承之，泉脉即断。旁一石穴，风自穴出。昔尝有人秉烛入，越三日乃返，至深处闻溪声澎湃可怖。既出，因以石窒之。洞右一石罅，深不可测。出洞过石桥，缘小径至山巅，有小亭名“看经”。亭之后有小庵。由庵前行，转数十步，一小洞如覆鼎，石光璀璨。洞后又有一洞，名“透天”，相传神仙窟宅。游者必斋戒，否则辄遇怪物云。　百丈岩在二十五都。高约百丈，周围三里。四面削壁，中有一径，陡绝难跻。其巅常冒云气。　莲花岩去县五里，状如莲花。　瑞龙岩在二十四都。　通天岩崖壁峭绝，山半一巨石，横跨如梁。由石梁仔过13，仅容一人闯首而入14。其中夷旷，泉石幽洁。石梁后阻高山，因以为门。其上如窦，仰见天光。　苏岩岩直起千余尺。土人郭氏依岩架层楼　遥望如神仙居。岩中有石龙头吐水注石穴中，名滴乳井。近岩一池，方广可一亩。鳞类虽夥，惟鲫差大。每三岁，水遽红，而鱼辄死。(上二岩在四十一都。已上五岩俱县东。)　官寨岩在县东北二十七都。旧为官寨。岩石峻绝，幽花异草，四时芬馥。　赫灵洞在县北二十五都。　曹岩洞在县西崇仁里。空旷可容千余人。　安沙在县西南三十都。聚沙成岸，溪水舂激15，其岸不崩，因名。　大湖在县西二十七都小坑之中，积水成湖。　燕水溪在县治西。其源凡三派16；一派出汀之宁化县境，流至吉溪；一派出汀之连城县境，经吉山下龙湾，历鸬鹚溪，会吉溪；一派出漳之龙岩县境，入扫溪口，过俞皇，历张坡，出车坂，至县治西，与吉溪合，是为燕水。东北流，会梅溪、郁溪、固发口溪17、黄沙溪，下流经沙县，直入剑溪。　吉溪在县西南一里许。　九龙溪18在县西。源出汀州清流县，有九龙滩。其流下接燕水溪。　大淘口潭在县南大淘口石岩之下，深不可测。　石壁潭在县西一里。岩石如壁，下为潭。　九龙滩即九龙溪之滩，曰长龙，曰安龙，曰阳龙，曰马龙，曰三十吴龙，曰五白龙，曰兴龙，曰暮龙，曰下长龙，乃溪水最险处，过者必遵山径空舟而行。内六龙属清流县。下此，又历三十九滩至沙县，曰牛皮，曰狗濑，曰茅镰，曰郁平，曰铜盘滩，曰雷霹雳，曰锤峰，曰大陂墙，曰五港，曰紫阳，曰牛栏角。凡十有一滩在县境，余属沙县。湍石悍利，舟师畏焉。　汤池一在热水口，一在苫竹村，一在上村，池水尤热，俱县南二十九都。　仕洋汤池在四十都。注为三池，创屋覆之。泉涌如沸，患疥癣者浴之辄愈。　清水池在黄假山前。池水极清，桡之不浊。或有兵火之灾，池底水辄先变红，水草皆赤色，池面之水不改。灾平，则池仍清澈底，水草还绿矣。　温汤池(上二池在四十一都。)　龙峰汤池在四十三都。(已上四池俱县东。)　澄清井在县治前。　大义井　贡川井(上二井在县北崇仁里。)

　　　　　　邵武府

 邵武县
　　象山与熙春山对峙，状如伏象。　万峰山其山据诸峰之会，故名。　苍山与万峰山相属，旧名米仓山。　石鼓山下有石，状如鼓。　金山状如金字。或曰，昔有人得金于此，因名。旧名中山，亦以其状名。宋饶方诗：“地将云气吐林峦，至宝曾淘瓦砾间。若把图经重校定，此山宜唤作金山。”上有大漈。　丫头山其顶两起若角然。(上二山在五十二都。)　旗山在五十一都漠口。又月山之右及青云溪边，亦各有旗山，俱以形似名。　麻姑山在四十都。俗传麻姑尝寓此修道。(已上八山俱府城北。)　鹅峰山在二十五都。以形似名。　祥云山在二十九都。上常有云气。　南午山山有三峰，俱当午位，与郡治相对。一名华寮山19。　高嶓山上有风洞，深不可测，时有风自洞出。又有岭路通泰宁，以达汀、广。(上二山在三十一都。)　道峰山又名“道人峰”，在三十二都。负长溪，面樵水，跨将乐、泰宁二县界，广八十余里，高出群山之上。郡人每即其上云气验晴雨。宋黄希旦诗：“雨欲泽人间，云霞先掩映。”上有池，冬夏不涸。又有棋盘，香炉诸石。软池冈龙井。井如螺壳，旋转而下。时有云气其上，深不可测。山之测，有罗汉岩，深数丈，俯视诸山，皆出其下。岁旱，祷雨多应。昔有道人号龚圣者结庵于此，颇有异迹。岩前有试心石，长可三丈许，迥出岩外。下视空谷，巇险不测。旧志云：“释氏之徒，巧造此名以诬世，或从而试之，一失脚则骨肉齑粉矣。”　凉伞山以形似名。　殊山双峰笔耸，高插霄汉，亦号“文笔山”。宋上官均诗：“高标秀色掩群峦，尘境纷纷意独闲。欲识旱天时雨候，孤云一片起山间。”　小殊山在殊山之侧，视殊山小而尤奇。宋上官愔诗云：“双岫西南耸，东山小更殊。”又云：“气清秋色早，地迥夕阳闲。”(上三山在三十五都。)　翠云山在三十八都。上有石泉。　五马山在四十八都。五峰环拱县治，状如马。　伏虎山状如伏虎。　丹台山旧名灵台山。上有炼丹台。世传隋卢真人、唐樊真人、宋支离子、黄希旦皆炼丹于此。元黄镇成同御史郑彦昭登丹台诗：“晨登炼丹台，云磴互盘曲。遥峰明晚翠，近濑漱寒玉。联镳得聪骑，杖策偶驰逐。坐久独归迟，鸣驺出空谷。”下有灵台坳，今为市廛。(已上十二山俱府城南。)　文笔山以形似名。　泉山山之麓，有宋黄中游息之所曰蒙谷。　旱山上有田数顷，旱则少收。(上三山在一都。)　幞石山上有石，状如幞头。　仙亭山诸峰环列，挺然特秀。山岩深邃，中有龙湫，岁旱，乡人祷焉。(上二山在二都。)　白鹿山俗传唐樊东师筑坛炼丹于此，后乘白鹤20而去，故名。　青云山其土白腻堪陶器。(上二山在四都。)　鸡笼山以形似名，上有龚、颜二师祠，水旱祷之，有飞蜂至则应。　鸡鸣山宋开宝间贼卢绛入闽，居民不知也。忽中夜鸡鸣山顶，人皆起，而贼适至，遂得免于害，因名。《一统志》作“山”，《郡志》作“峰”。　壶山与鸡鸣山对峙。(上三山在五都。)　三台山又名杨源山，界建阳、邵武二县间。自武夷盘礴而来，形有三级，如台状。旧有广福庵，祀杨圣者。　四角山四望皆有角。(上二山在六都。)　五台山在九都。　龙山在十都。山大而高，抵建阳县书坊界。　龙须山在十二都，当顺昌、建阳二县界，周围三十余里。冬有燕子聚其上以万数。多产药品。　白水山在十五都。山势高耸，上有瀑布泉飞流数十丈，如素练然。　九台山与白水山相对。上亦有瀑布泉。　莲花山群峰层出如莲花状。(上二山在十六都。)　宝山旧产铁矿。　东山与宝山相属，高百余丈。上有瀑布泉。(上二山在十七都。)　龟山其状如龟。　观音山(上二山在十八都。)　天池山山高大而顶宽平，有池方广数亩，冬夏不涸。　北崖山　清凉山(上三山在二十二都。)　云岩山在二十六都。高出群岫，俯瞰长川。上有岩，吞吐云气。宋严羽常游咏其间。　纱笼山在二十九都。群峰攒抱，中一峰独高而直，号“通天蜡烛”，故名。又号“三千贵人峰”。(已上二十七山俱府城东。)　登高山一名“熙春”。自潮鱼、白鹤山冈峦连属，迤逦至此。一峰特耸，势如猊踞，宋时在郡城之内。旧志云：“山有三峰，谓之灵泉三峰，此其一也。”宋叶仪凤诗：“溪上千峰碧玉环，瞰溪台榭紫云间。鸟啼花落非人世，似此金鳌山上山。”　西塔山在登高山南。一名金鳌峰，亦灵泉三峰之一也。　樵岚山在西塔山后，俗名钟家岐，又名金莲峰，樵水出焉。宋龙图孙谔居其地，故又名“三谏”。中有马鞍、石崇二岭。(上三山俱府城西。)　冠峰山在府城东北三都。上有摇石，高广丈余，推之辄摇动。　象牙山在四十一都。山接光泽县界。　黄柏山　天马山山势如马，从空而下，一起一伏，周十五里。(上二山在四十九都。)　龙湖山山势峻拔，深谷盘回，绝顶有湖，溉田三万余顷。相传有老蛟穴其中。下有宝乘院，唐僖宗子圆觉道场。　西乾山一名大乾山，自乾方来，故名。隋泉州守欧阳祐墓在焉。(上二山在五十都。)　印山在乾滨溪。山形圆小如印。下有石潭(已上五山俱府城西北。)　福山旧名鹫峰，又名腰带山。元黄清老读书其中，有听雨轩、云在寮、翠微阁，近废。　七台山跨汀、延、邵三郡境，高二十余里。上有七台，曰台星，曰文殊，曰普贤，曰会仙，曰狮子，曰云，曰月。有庵祀真济刘大师。庵前有百花洞。洞畔有石穴，常干。每旱疫祷之，辄有水，以洒田中则雨，以饮病者则瘳。宋黄本仁诗：“登陟最高顶，四围山尽低。星辰可手摘，杉桧与天齐。只觉风生腋，恍如云作梯。何当谢尘事，来此共幽栖。”山之麓，有通判泉，在通判何兑宅前。其泉清冽。兑居官有清节，乡人以拟之，故名。(上二山在十八都。)　石岐山一在府城东南浮桥头，一在王塘渡头，又名“胡孙岐”。两山互抱，势如龙蟠。　凌云山在二十三都。高一千三百余丈，势如狮子仰天。　浮潭山在二十八都。三峰秀峙。(已上五山俱府城南。)　寿山有三台峰。　丹山在寿山之前，形如半月。　潮鱼山21在三十九都。三峰鼎立，高出云表。　狮子山在四十三都。状如狮子，前有山如球。　云锦山在四十四都。有三十六高峰。　白鹤山在四十五都。高峻如孤鹤冲天。又名天帝峰。　潭山平田中有潭山寺。一名古山。　紫云山岁旱，乡人祷雨于此。元黄镇成诗：“甘泽中霄下建瓴，一帘秋意枕边生。名山有祷神如在，听取村村打稻声。”(上二山在四十六都。)　白壶山在四十七都。一峰独秀凌云。　锦幛山在四十九都。端平苍翠，望之如玉几然。又名覆船山。中有七宝坑，其泉清冽，祷雨多应。(已上十山俱府城西南。)　莲花峰与石鼓山相连，峰峦迭秀，状若莲花。旧有吴梅轩所创漱玉挹爽亭。梅轩旧失其名，惟峰下有墓题曰“梅轩教授”，它无可考。　祥云峰在三十八都。山势如奔马伏狮之状。　官尖峰在四十二都。一名展旗，一名龙楼宝盖，一名太常。　双台峰在四十六都。上有二级。(上三峰俱府城南。)　石人峰山上有石，状如人立。　兴云峰(上二峰在八都。)　合掌峰在十都。两峰尖秀相向，状如合掌。　天笔峰在十一都。状如卓笔。又名君子峰。　金字峰在十五都。　兴元峰在二十九都济川桥头。山麓有奉议泉，其泉清冽，冬夏不涸。元延祐间，郡倅靳某除道得泉，乃甃为井，以饮行者。构亭其上，亦以奉议名，今废。(已上六峰俱府城东。)　玉龙峰在府城东北一都。上有白石，状如龙首。　石鼓岭在府城北。　垓岭去府城三里，路通泰宁县。　白石岭在三十二都。　刘师岭在三十八都。旧传尝有刘姓者结庵于此，故名。路通盱江，鸟道崎嵚，绵亘六、七里，人以为病，戏名“愁思”。宋上官端义募众甃道，行者便焉。宋上官彦宗诗：“远望轻云绝顶浮，泉声山色破牢愁。当年闻有幽栖客，坐对春风万壑流。”　黄土岭在四十五都。　羊角岭在四十八都。(上五岭俱府城南。)　黄冈岭在一都。　苦竹岭在二都，接建阳县界。　窑岭　水车岭　倒槎岭有阜如笏倒原中，长可三百步。(上三岭在五都。)　分水岭在六都。岭之东，水趋建阳；岭之西，趋邵武。　洪家岭在林墩驿前。(上五岭路通建阳县。)　吴师岭在十都，与建阳接境。　溥泉岭在十一都。俗误为虎蹲岭。　朝天岭在十二都。　五通岭在二十二都拿口。佥岭在二十六都。昔有元姓者，夹道植松千株，今犹存。又名千岭。　天湖岭在二十七都。下有万松庵。(上五岭路通顺昌。已上十三岭俱府城东。)　飞猿岭在府城西三十九都。其地产纸衾。　望州岭在府城西北五十一都。高耸，望见府城。　星窟岭在二十都。旧传尝有星陨于此，为三穴，其大如屋，其光如玉。　磨岭石　官际岭路入大竹。(上二岭在二十九都。已上三岭俱府城东南。)　碎石岭在四十都。　桃花岭在四十一都。(上二岭俱府城西南。)　西岩在府城北五十二都。中可容百余人。　会圣岩在三十五都。石壁峭立。岩内宽广可数十丈。前有池，四时不涸。　东岩在三十六都。方平可坐十余人。乡人祷雨于此。(上二岩俱府城南。)　桃花岩在府城东二十六都。自小佥岭溯涧流而入十余里，在山之绝壑处，可容百余人。　罗公岩在府城东北一都。旧传有罗姓者隐于此。岩有龙井，岁旱，乡人祷焉。　蒙谷在府城东一都。谷口仅通单骑。循涧而入，其中深邃夷旷，有田可数顷。宋黄中归休日，筑精舍于此。山之麓有石泉，澄滢可爱。因取《易蒙》卦义，命曰“蒙谷”。　桐树坳在府城南四十七都，通古山。坳，凹同。　三望坳在府城东二十都，通将乐县。　鹤林坪在府城南四十八都。宋孝子黄桓庐墓于此，时有鹤来巢，故名。　龙斗坪在府城西五十一都。宋谢师稷墓在焉。　铜青石壁在府城东□□都。上有“魁”字，信斋谢绍祖书。　鼓石在鼓石溪侧，状如鼓。唐监镇廖懋镌“石鼓”二字于上。　巨石在五十三都。石甚大，下有小石搘之，推之似欲坠者。(上二石俱府城北。)　印石在府城东六都。方如印。　珓杯石在府城西樵溪一曲，以形似名。　双鲤石在十九都溪涧中。双石状如鲤。　狮子石在四十七都乌羊尾溪中。状如狮子。(上二石俱府城西南。)　紫云溪在府城北。发源自光泽，西北二溪合流，带勋、漠诸水至此，东下，合郡中诸溪至顺昌之富屯，流入剑津，俗名大溪。因樵水入焉，又名樵川。宋郡守苏为诗：“树红云白处，寒濑自渔舟。”　樵溪22一名“九曲溪”。一名“秀水”。出樵岚山，经城内，逶迤九折，绕泮宫东北流。　鹿口溪源出潭山，经芹田，南折到白渚下，北流出鹿口。　将溪源出建阳县界，来合诸涧水，循芙蓉陂经此出步云桥。　青云溪在青云山下。源出旱坑，合招屯诸涧水出洒溪。洒溪在五都。即青云下流，经溪竹东南流，与壶山溪水合，出洒口。　莫溪源出大木演，与诸涧水合流。　壶山溪又名九里溪。在五都。源出分水岭，西流经林墩九里至山下，又数里与洒溪水会。　分水溪即壶山溪之源。　交溪在七都。源出六都坑源，至八都，两水相会而来。　平洒溪在八都。合余分漈、台山众水，聚为大湖。在平洒高顶，溉田数五亩，自东南而来。　洋尾溪在九都。源出黄竹阜，至太平桥。　廖坋溪在九都，源出溥泉岭，合拿口水。　泽里溪在十都。源出大垆坑，会大白溪诸水出卢田。　大白溪在十一都。源出上山坊。　下黄溪在十五都。源出建阳县界，合白水。　绣溪23在十五都。溪中有巨石，宋谢源明镌“绣溪”二字于其上。　桃溪在十八都。源出将乐县界，合七台水。　水口溪在十六都。源出建阳县连何源。　密溪在二十一都。源出天池山，会密中、密西诸保水并流。　大拿溪在二十二都。源出建阳县界，东北流，出拿口。　大竹溪在二十五都。源出曾坑。经杨圳，会濑源水至溪下。　莒溪在二十七都。源出板阳，至严坊，合沧浪水东北流。　黄溪源出西坑，会扁岭诸水至新铺。　鹤冲溪源出山坊，东北流出鹤冲桥。　铜青溪源出高蟠岭至铜青山下。(上三溪在二十八都。已上二十五溪俱府城东。)　三涧溪在五十都。源出濑源，东流入勋溪。　勋溪在四十九都。源出龙湖至大乾庙前。　义溪源出鹤笼山。　西峡溪源出光泽县界，与龙斗诸水合。　漠口溪源出仁丰茭洋。(上三溪在五十一都。)　药村溪在五十三都。源出郭前。(已上六溪俱府城西。)　石鼓溪在府城北二里。源出洞木关24。(已上凡三十二溪，皆流入于大溪。)　三溪在府城南三十三都。源出将乐县界，西北流三十里，又转西南流，入泰宁县大溪。　太和溪在三十四都。源出殊山。　将石溪在三十五都。源出新城县界西南流。　官坊溪在四十二都。源出太常官尖西南流。(已上三溪皆流入于三溪。)　麀溪在府城西北。《建安记》：“邵武县众山西北来。溪源出县西乌岭抚州南城界，谓之麀溪。东流下与密溪合，东南至万福亭入县界。”据《大明一统志》如此。而《方舆胜览》及《郡志》皆不载此溪。县境虽有密溪，亦不言与此溪合。或疑即鹿口溪，而传写之误。然考其源流，亦不合也。《光泽志》云，岂即西溪之源，特因时变更而易其名欤？　县境诸滩泉山滩。在一都。　乌马滩。在五都王塘。　吴公滩。在二十八都。　大孔滩。在二十七都危家渡下。　曲赛滩。在三十三都，又曰铁炉。　小湖操滩。在二十一都。　大湖操滩。与小湖操相连，水石冲急，舟人病焉。　褊孔滩。在十四都。　高坊滩。在十五都。(上九滩在府城东。)　麻仓滩。在四十九都。狮子滩。在五十一都。　蒙洲滩。在五十三都。　一郎滩。一名“陈家”，在钓鱼台下。(上四滩俱府城西。)　磨车滩。在府城东北。又名“大石”，与石鼓相对。　白垣漈在府城南三十一都天平岩左。凡三崖，飞泉如练。崖下石冲激成穴。　芹光漈上有田数顷，居民十数家。　危家漈(上二漈在六都。)　天乐漈在天乐山顶。　余分漈在平洒墟。(上二漈俱产纸。)　白水漈在十五都。　上官漈在二十五都。　三漈在二十九都。　伽蓝漈在二十都。上有燕子崖。(已上八漈都在府城东。)　龙湖漈在府城西北五十都。　九龙池在玄妙观内。相传唐贞观间有九龙见于此。　秀水池在县学内。旧志谓“自西南引樵水纡曲而入。”今故道湮塞，池底自有泉，四时不涸。　水南泉在水南庙右。　瀑布泉在十五都。泉自山岩喷激，直下数十丈。(上二泉俱府城东。)　吴泉在熙春、西塔两山间。唐未，僧大沩驻锡于此，有泉涌出，又名“大伪泉”25，味甚甘。　龙湖泉在四十九都。世传龙爪石成穴，涌泉一泓，溉田十余顷。(上二泉俱府城西。)　府堂井在府堂阶西南。　铁阑井在东南大街。其泉清冽不竭。井口铸铁为阑。　仙源井在县治前。相传宋熙宁间，有徐熙春者居此。遇武夷道人，后仙去，井因以名。熙春诗云：“天钟秀气魁文陛，地涌仙源接武夷。”　乌龙井在东隅乌龙巷。相传元皇庆初旱，郡守祷雨，井有乌龙升天，大雨七日，因名。　四孔井在东北隅。石盖为四孔以汲。　古井在三十三都和平市东溪之源。水本甘，俗误呼“古”为“苦”，故又名“苦井”。宋上官均诗：“澄寂应无暗浪翻，何年穿破碧云痕？谁人为引千寻绠，三伏炎蒸洒渴烦。”市又有张家井。
　　校　注
　　1　民国《沙县志 山川》作“陈”；又谓将军山“俗呼牛押山”。
　　2　嘉靖《延平府志 地理》、道光《沙县志 山川》均作“龙山”。
　　3　嘉靖《延平府志 地理》作“在县东洛阳里”。按一都至十都宋时属洛阳、感义二里。
　　4　嘉靖《延平府志 地理》、道光《沙县志 山川》均作“在县西七十里”。
　　5　嘉靖《延平府志 地理》作“其泉汹涌”。
　　6　嘉靖《延平府志 地理》、道光《沙县志 山川》均作“丈余”。
　　7　光绪《顺昌县志 疆域》作“娄杉都”。
　　8　嘉靖《延平府志 地理》作“近交槎村”。
　　9　“蠹”字为“橐”之误，下尚漏一“”字。全句应为“又有，亦音蜚。橐，鸟名”(见《山海经第二 西山经》)。
　　10　嘉靖《延安府志 地理》作“弯环如磨旋”。
　　11　嘉靖《延平府志 地理》作“在县东北十五里”。
　　12　嘉靖《延平府志 地理》作“一名麟峰”。
　　13　嘉靖《延平府志 地理》作“由石梁行过”。“仔”应为“行”之误。
　　14　民国《永安县志 山川》作“仅容二人俯首而入”。“闯”应为“俯”之误。
　　15　嘉靖《延平府志 地理》、民国《永安县志 山川》均作“溪水冲激”。
　　16　同治《延平府志 地理》、民国《永安县志 山川》均称“源凡四派”。
　　17　嘉靖《延平府志 地理》作“发口溪”。“固”字疑衍。
　　18　嘉靖《延平府志 地理》、民国《永安县志 山川》均以“阳龙”为“伤龙”，“锤峰”为“缒峰”；县志又以“三悮龙”为“三悟龙”，“下长龙”为“不长龙”。
　　19　嘉靖《邵武府志 地理》作“叶寮山”。
　　20　嘉靖《邵武府志 地理》作“白鹿”。
　　21　咸丰《邵武县志 疆域》作“湖鱼山”。
　　22　亦称樵水。
　　23　咸丰《邵武县志 疆域》作“谢坊溪”。
　　24　咸丰《邵武县志 疆域》作“桐木关”。
　　25　咸丰《邵武县志 疆域》作“大沩泉”。

卷之十一

　　地理
　　　　山川
　　　　　　邵武府

 泰宁县
　　钟石山在福兴下保。形如覆钟，周围壁立，其上坦平，下临清溪，高可百尺，缘崖为径，上有泉及鹅髻石。　南石山在将溪下保。石皆南向。(上二山俱县北。)　鼓楼山在县南水南保。跨将乐县界，山形方峻，状若楼阁。　应声山在梅林保大溪之西。山圆谷空，呼则声应。　凉伞山在龙湖东保。高数丈，顶平，四面赤石峭壁，层层圆转，黑溜间下，状如凉伞。(上二山俱县东。)　炉峰山1在县治西五十步。圆峙如香炉，为邑之胜。　虎头山在梅口保。怪石巉岩，状如虎头。其巅夷旷，有流泉竹木之胜。又名鹤鸣山。　南会山延袤数十里2。　风栖山又名“凤栖”，石壁崭峻，中有鸟道，萦纡可登。山麓之南，旧有池，广数顷，深甚。两旁崖石峭立，筏乃可渡，既至，旷然平野，可容数百家，昔人尝避地于此，今涸为田。又有南会岩，三石鼎立。旁有数岩，俱有小径可登。上有流泉竹木之胜。(上二山在南会保。)　蓬源山在大田东保。高六七里，延袤十余里。　青帘山在瑞溪保。高广十余里，石崖壁立，林木苍翠，如帘幕然。(已上五山俱县西。)　旗山势如展旗，延袤五里余，与炉峰对峙，盖县治来山也。　古灵山在长兴保。圆下锐上，高约百余丈，苍松蓊郁，有茯苓。(二山俱县东北。)　金铙山山最高大，周回四百余里，跨建宁、宁化、泰宁三县界，多产药村。上有龙湫瀑布、仙池、仙棋枰、马迹石、腰带石、跏跌迹石。《九域志》：“昔越王无诸尝游猎于此，遗金铙其上，故名。”旧名大戈山，又名大历山。宋陈轩诗：“突兀几千仞，孤高难比伦。巨为三县镇，雄据众山尊。”。　石仙山高耸而峭，如人形。(上二山在善溪下保。)　云盖山在龙安保。山势峭拔，云气常冒其顶。上有龙潭，入有瀑布泉3，垂三十余丈。(已上三山俱县西南)。　峨眉峰在县北安仁保。周回四十里，高数千丈，类蜀之峨眉峰、因名。峰之左有三仙岩，岩势甚高。石中一小穴，仅容三人。夏月凉飔袭人。石乳滴泉，旱亦不竭，祷雨多应。岩之前有三峰，状如笔架，峰之西接建宁县界。　宝阁峰在县南永兴上保。状如楼阁。　卓笔峰在县东长兴、将溪二保间。其峰圆锐特立，宋蒋之奇持节过之，固名之曰“卓笔”。　君子峰在县西南龙安保。山势高耸，苍翠可爱。下有泉，亦以“君子”名，又名“圣水。”　大洋嶂在县北福兴下保。特立高耸，前有三峰；多产药品。上有池，虽旱不涸；下有人迹石，广丈余，上有巨人迹。嶂之东，又有小坑嶂，山势稍平低，县治之后山也。中有小坑村。　金鸡嶂在县西南善溪下保。一名阎王嶂。山高林深，人迹罕到。　鬲岭在水南保。两山耸峙，岭当其坳，仅百余步，又名甲岭。　九盘岭在大田东保，纡回九曲。　藤岭在龙安保，通宁化县。地多产藤，因名。(上三岭俱县西。)　大杉岭在县西北福兴上保，路通江西。地多杉木。昔闽王遣邓植防冠，屯兵于此，因家焉。乡无异姓。　挽舟岭“舟”或作“丹”在县西南梅口保，接建宁县界。高十三里，上有留云亭。　栖真岩在县北长兴保。相传汉梅福修炼之所。中有朝斗石、采药涧。　天神岩在龙湖西保。　瑞庆岩在将溪上保。岩上有泉，乡人恒祷雨于此。　宝盖岩在朱口保。岩如屋，东西五十丈，南北三十二丈，一径自半山入，高旷幽邃。西有石穴，东有漱玉泉，泉出峰顶，冬夏不竭，其声冷冷，如漱玉然。(上三岩俱县东。)　齐云岩俯瞰大溪，登之如在半空，故名。其右为狮子岩，下临清溪，有鸟道绿石而登，中一石状如狮子，岩之巅，又有百尺岩，前俯清溪，其下峭削，鸟道萦纡，人迹罕到。　甘露岩高十余丈，石门夫成，一径仅通单骑。飞瀑垂岩而下，内有石乳滴水甘甚，因名。宋绍兴中，有僧倚岩架重楼迭阁，不假片瓦。梯栈萦纡而上，俯瞰溪流，澄碧数十顷，寻幽者以不到为恨。邑人梁淮诗：“久闻胜地到无由，今日追随雪满头。石髓香生甘露乳，岩檐影落梵玉楼。人愁石径苍苔滑，鸟语山风碧树稠。一缕炉烟飞不断，共谈清话对茶瓯。”　醴泉岩上有石泉，其味甘冽。因名。(上三岩在南会保。)　圣水岩岩中有三石乳下垂，大四五围，祷雨多应。又名东岩。　瑞丰岩高四丈，广十五丈。按《方舆胜览》：“瑞丰岩有院，初辟时得龙骨，以其牙刻观音像。”又有丹霞岩，高三丈余，深广十丈。罗汉岩在瑞丰、丹霞二岩之中，高三丈，深五尺，广十丈许。(上二岩在瑞溪保。)　宝云岩在梅口保。时有彩云浮其上，故名。宋邹应龙归老，尝游憩于此。又名“西岩”。(已上六岩俱县西。)　南谷在县东南水南保，有古涧迭之胜。宋邹应龙归休，日遨游其间。理宗御书“南谷”二字赐之。有南谷亭，应龙神道碑在焉。　蓦芜坳在县治西。一名麦湖坳。邑之孤贫及客死者瘗于此。　乘风石在县北长兴保。石一穴。高广二丈许，深五丈余，有风从穴出，可乘凉焉。　鼓石在□□保。以形似名。　双峰石在□□保。顶有洞，中有棋杆石，乡人多梯险祷之以求嗣。(上三石俱县西。)　筲箕石在县东北将溪下保。周围峭壁，状若覆箕。南一石穴，人迹不可到；内有截木，望之若箱然。　猫儿石在依口保。状如猫之蹲踞。　笔笏石在善溪下保。二石对峙，一峭立尖锐，一平正稍曲，远望如卓笔植笏之状。(上三石俱县西南。)　麒麟洲在县西南一十五里。旧传越王戏马于此。　大溪在县南。源接邵武县三溪，西南流至梅口，在建宁县濉江之水，是为双溪渡。迤逦径青洲渡，合众水，入将乐县竹洲而东下。　龙湖东溪在龙湖东保。源出林阳西北，至龙湖桥下。　龙湖西溪在龙湖西保。源出邵武县三十五都，西南流至于颜坊。　交溪在交溪保。源出邵武县道峰山下，西北至安济桥。　梅林溪在梅林保。源出道峰山麓，西北至梅林保黄公桥。　将溪源出□□□□4，西南至朱口保。　朱口溪在朱口保。源出李家源，西北至朝夫桥下。　黄溪在水南保。源出将乐县台山，西北至安泰桥下。　山夹溪在福山保。源出太坪坑5，西北至山夹桥下。(已上八溪俱县东。)　均福溪源出大坑坳，西北流。　福冲溪源出福冲山西北。(上二溪在水南保。)　永兴溪在永兴上保。源出宝阁峰，西北流至梅口保，为均渎，抵泥坑。　铺溪在开善下保。源出宁化县柳洋里，北流至合口滩。　仁寿溪在仁寿保。源自萧坑来，北至善溪下保。　开善溪在开善上保。源出将乐蓦源，西北至竹洲6。(已上六溪俱县南)。　城步溪在城步保。源出大嶂7，西南至县西揭潭。　瑞溪在瑞溪保。源出峨眉峰下，西南至南会保临江寺前。　二十四溪源出南会保赤坑。两旁夹以石山，曲折二十四渡，西南流至梅口。　双溪又名建宁溪。源出建宁县洛阳保，经大田西保至梅口。　冯家漈溪源出挽舟岭，南流。(上二溪在梅口保。)　石塘溪在南会保。源出大田东保，西南至南会保。　善溪在善溪上保，源接建宁县赤上保，南至龙安溪，又南流。(已上九溪俱县西。)　杉溪在安仁保。源出茶花岭，西南至县治北。　龙门溪在上高保。源出大杉岭，西南至福山保。(上二溪俱县北。)　龙安溪在龙安保。源出君子峰，下循开善下保，与铺溪水合流。　均溪在梅口保。源接永曲溪水，至泥坑。　依口溪在依口保。源出金铙山，南至小溪口。(已上三溪俱县西南。)　大田东溪在大田东保。源出九盘岭，下至山坊。　大田西溪在大田西保。源接建宁县楚溪下保，水西南流入濉江(上二溪俱县西，皆入建宁县濉江。已上凡二十有八溪，其流皆入于大溪。)　钴鉧潭在县北上高保。深不可测，下流为龙门溪。　鮷溪8在县南开善下保。深不可测，中有旋涡，舟人恒病焉。　何潭在县东一里。一名龙潭。黄溪、杉溪二水合流至此，汇而为潭。潭之下有滩，状如斗角9，俗传云：“何潭流斗角，此地状元生。”宋叶祖洽、邹应龙大魁天下，似为应。《方舆胜览》云：“滩江之水，自何山下环绕县治，遂潴为潭。10以今考之，泰宁无滩江，而建宁有濉江，疑即濉误；而何山亦在建宁，故建宁亦有何潭。　揭潭在县治西三里。　水帘漈在南会保。又名白水漈，泉直泻百余丈，势如垂帘。　冯家漈在海口保。(上二漈俱县西。)　县溪二滩大夹滩”。在县西梅口保。溪乱石巉岩，两旁石崖壁立，奔湍激浪，其声若雷，舟楫至此不通。　合口滩。在县西南善溪下保。大溪与铺溪合，故名。滩甚险。　放生池在县治南利步桥下。去溪一里。　醴泉在南会保。味甘如醴。　县东井在县厅前左。洪武九年知县定定凿。　县西井在主簿厅前。石刻志绍兴四年凿。　天王井在天王寺内。唐会中凿。　昼锦井在昼锦桥头。　崇仁井在东隅街崇仁坊。　朱紫井在朱紫巷内。宋熙宁元年凿。　圣公井在南隅溪岸上。　普劝井在普劝寺内。唐天祐中凿。　保安井在保安寺内。宋天圣中凿。　集庆井在集庆庵内。元至正十一年凿。

 建宁县
　　龙归山在县北永城保。山势蜿蜒，若龙归然。上有大乾惠应庙。　金铙山在铙村保。据长吉、将屯、洛阳、赤上、赤下六保间，跨建宁、泰宁，宁化三县境。山之绝顶，有圣嘴石，常有云气出其上，邑人每以占晴雨。又有石燕岩，一石罅仅容人身，深二丈许，盘折而入。至正岩，深三丈许，横阔半之。岩之中有石屏，屏后数步，一石窦通天光，俗谓之“石天窗”，有石凳、石床、石廨，位置向背，皆天成；泉瀑清此11行采木杪，而注于绝壑，一胜处也。山之半有龙潭，清澈无底。跨洛阳保有东西岩，上旧有巨藤横亘，可通往来。昔何白旗之乱12，邑人多避地于此，后藤绝，路遂隔。跨将屯保有长岭山，曲折起伏，长亘数里。　青山在迎熏门外，旧有宋陈瓘所书“青山”匾刻，及练江亭。(上二山俱县南。)　何山一名东山。循石磴而上，其巅有跨鳌亭，盖邑人岁时游赏之所也。下有何潭，环绕县治。详见《泰宁县志 山川》。　平山山形如龟，怪石巉岩，其巅平坦，可坐百余人。山之下，濒江有米洲。邑人岁以沙之涨否占米价。(上二山在在城保。)　开山在开泰保。宋嘉定间，寇平，父老相贺曰：“泰运自此开矣。”因名其保曰“开泰”，山曰“开山”。　屏山在洛阳保。山方峙如屏，上有棋盘石。(已上四山俱县东。)　凤山状若翔凤。或传宋元丰间有樵者见五色禽翔集其上，故名。上有东岳行祠、迎厘观、极乐寺。岳祠内有王母池，又有放生池，邑人多游观于此。　西山形势耸峭，上有战坪。相传五代宋齐邱尝督战于此，故名。(上二山在在城保。)　宝山在都下保。其土可陶器，乡人资以为生，故名。　登高山形如覆钟。重九日，邑人多于此登眺。　望君楼山层迭高耸，状若楼阁，又若人之企望者。(上二山在里心保。)　云盖山山势高峻，时有云气覆之。上有石岩悬绝，泻瀑如帘。　金龙山山有潭，旧传龙见于此，故名。又有钧鳌岭、堆谷峰、马尾漈。　五龙山(上三山在客坊保。)　白鹿山在安吉保。昔人见白鹿游食其间，因名。(已上九山俱县西。)　白云峰在县北永城保。常有白云出其上。旧有三峰亭。　王仙峰在铙村保。旧传有王姓者修炼其间。故名。　仰天峰在长吉保。(上三峰俱县南。)　器村峰峰势峭拔，旁有山如马鞍，又有三峰如笔架。　鸡笼峰以形似名。(上二峰在洛阳保。)　金斗峰在楚上保。上有三台、七星石，大石三，小石七，皆圆如星。　双仙峰在楚下保。两峰对峙，如人拱立。(已上四峰俱县东。)　严峰在客方保。高峻端重，因名。　禅顶峰在大南、上查两保间。(上二峰俱县西。)　龙归嶂13在县北蓝田、安仁、黄溪三保间。势如万马奔骤，有石如门限。　严嶂在县南赤上保。　北山嶂在将屯保。自仰天峰而来，突起一嶂，高出云表。　楚阳嶂在楚上保。俗讹为楚王冈乡人垦艺其间，往往得古器如瓶盎、炉、铫然，盖地气融结而成，既出，随复消毁。　浮沙嶂在周平、安仁二保间。山壁立而多沙。(上三嶂俱县东。)　仙湖嶂在县西都下保。中有仙女湖，故名。　百丈岭在县北蓝田保。岭极高峻，乃江、闽分界处。昔越王无诸尝猎于此，因筑台焉。故址犹存。　狮子岭在县南都上保，以似名14。　蟠湖岭在县西上黎保，抵江西南丰县界。上有湖潴水不涸。　华盖岩在武调保。石磴萦纡而上，上有水名“仙塘”，四时不涸。　五龙岩在楚下保双峰石髻之下。岁旱，乡人祷雨于此。岩有“山水石”，石壁上有“山水”二字，出于天成，故名。(上二岩俱县东。)云谷在县南。宋俞丰尝读书于此。有云谷书院，及怡云、来熏、致爽、浮青、舒啸诸亭，皆其所筑也。　桐树坪在县东武调保。地势平夷，多产桐木。　馆前洲在县东水心。状如游鱼出水，杨柳生其上，有游鱼出鬣侍郎生之谶。　九仞石在县南赤上保。凡九石列峙。　仙人石上有人足迹，故名。　雷鼓石击之镗然有声。(上二石在楚上保。)　狮子石在溪潭中。高丈许，状如狮子。　马迹石亦在溪中。石方而平，上有马蹄迹。　禀石圆正而高，状如米禀。(上三石在黄舟保。)　笏石在武调保。直方如笏。(已上六石俱县东。)　印石在县西客坊保龙溪口潭中。方正如印。　濉江县古名“绥城”，后误“绥”为“濉”。曰江者，邑人侈其称也。俗名“大溪”。源出宁化县中顺山，经龙下保，曰宁溪；东北流至县治南，曰濉江；自是，又东北会泰宁县水东下将乐，出顺昌，达于剑津。　都溪源出江西广昌县云盖山，东南流。　篮溪源出篮田保百丈岭，东南流。(上二溪俱入于宁溪。)　洛阳溪源出金铙山下，东北流经洛阳、将屯、长谷保，至县东南二里。　漠溪源出安寅保何家山，经开山黄舟保，至县治东南流。　楚溪源出楚上保界，东南流。(上三溪俱入于濉江。)　桃源15在县西大南保。众山环秀，一溪三级，中有居民，人以方桃源云。　九流漈在县东楚上保楚溪黄澜滩。中有龙潭。　龙归潭　龙潭在黄坪山巅，广数丈，深不可测，溉田可千亩。每风则晦冥，人以为异物潜焉。岁旱，乡人辄祷于此。按《大明一统志》：“建宁县南有龙潭，相传旧有异物潜其中。宋时，其旁居民有享年百余岁者。”疑即此潭也。(上二潭在县南铙村保。)　鱼潭在县东黄舟保。深数丈，下有穴，鱼常聚其间。　石印潭在县西客坊保。深广数丈，旁有巨石如印，因名。　县溪诸滩牛轭滩。在县北在城保。滩屈曲如牛轭状。　金滩。在洛阳保。　金鼎滩。乱石砑，湍水冲激，中有一石如鼎。　黄澜滩。上二滩在楚上保。已上三滩俱县东。)　南街井在清平坊。其水清冽，四时不涸。　兴贤井在县学前。(上二井俱南隅。)　水巷井在东街。　刘家井在西隅熊家岭上。

 光泽县
　　昂山在县北二十九都。山势秀拔，乡人遇水旱多祷于此。　管蜜山在五都山。两峰相望，前后皆石壁。宋淳祐中，有管姓者取蜂蜜于山中，坠岩而死。因名。山有洞光岩，横阔数丈余。　云岩山去县一里。宋李方子讲学其下，有云岩书院。虞集记云：“崇冈似壁，人迹罕至，最为清致。”宋李月洲诗：“乌君之山山北楼，高兴凭空浩不收。万里风云长入梦，百年诗酒只生愁。依稀远树连寒廓，苍莽残阳落暮洲。闻道登临爱诗客，仲宣何必问荆州？”(上二山俱县南)　石螺山在八都。两山相合，大石犄角对峙于溪上，曰“石门”。仅通单骑。有石如狮子，昂踞水中。旁有石如螺，因名。　莲花山前有五峰，号笔架山。　黄华山山势蜿蜒，旁支与止马诸山相连属。(上二山在九都。)　徐公山在十都。乡人为徐仲仙立祠于此，故名。(已上四山俱县西。)　乌君山去县五里16。山高二千一百余丈，顶有两石峰，各高二十丈，人谓之双石笋，又谓之“珓杯山17”。《寰宇记》云：“秦汉间，有徐仲仙于此采药，遇神仙，其妃偶多假鸟皮为羽，飞走上下，山因以名。”江逌诗：“洞中烟锁五云楼，洞口寒泉今古流。见说秋高风雨夜，徐郎骑鹤更来游。”徐彻诗：“杭州雄镇乌君山，山头古迹仙人坛。仙人骑鹤去不返，药炉丹灶留人间。至今鬼神与守护，洞口时时起云雾。玉清台殿常依然，缥缈仙踪无觅处。”　珠寮山在十八都。又名“诸母岗”，谓其为诸山之母。跨邵武、光泽及江西铅山三县，盖邑之巨镇也。　大和山在二十七都，抵江西南城县界。山有铁牛岭，岭旧有铁牛关。　小和山与大和山相连。旧有大寺寨巡检司，今徙于杉关。(上四山俱县西北。)　大里峰在县北二十都。　白云峰　聚云峰(上二峰在三都。)　里人峰在四都。　顿笔峰在八都。状如卓笔。　毫居峰兴龙峰(上二峰在九峰。)　佥竹峰在□□都。(已上七峰俱县西。)　象牙峰在县西南□□都，接邵武县界。一峰屹立，旁有二十四峰，森秀如象牙，邑之来山也。　盘肩岭18在二十三都。东抵县西弋阳县界，西抵江西贵溪县界。山高径险，盘曲而登，故名。　云际岭在二十五都。接弋阳、铅山二县界，路通浙江。(上二岭俱县北。)　乌石岭在兴东。与乌君山接。高二千六百六十丈有奇。　杉关岭19在县西九都。为福建江西之界。　会仙岩岩口有穴，名“石斗”，内方而深，清泉常满。相传宋嘉定间，有醉者亵渎其地，火从斗中烈焰四起。岩上有桃，实丹色，熟时即坠，人莫能得。　黄茅岩有石楼20七重，高下相连，后有石壁，水自穴去21。岁旱，乡人常祷雨于此。　七仙岩高入云际。(上三岩在县北二十二都。)　乌洲在县东二里。又名月洲。当西北二溪合流之会。　杭川俗名大溪。发源自六都极高岭，分水至四都，合杉岭、止马诸水，曰西溪；至县治西，纳杭溪与徐源诸水，曰杭川；至县北乌洲，与北溪合，曰交溪。又东南流三十里，入邵武县界。《大明一统志》：“府城西北有麀溪。”旧志载于县境，而云疑即西溪之源。详见《邵武县志 山川》。　北溪源出县北二十五都云际岭，会二十四都诸涧水。　县溪诸滩　交溪滩。当西北两溪之合。　龙孔滩。(上二滩在县东。)　黄龙滩。在县西北一里。　搪石滩。在一都。怪石攒矗，飞流迅激，水涸则舟不能进。　雷公滩。在四都。滩声若雷，舟行者止此。(上二滩俱县西。)　锡杖泉在十六都崇安寺后。　过夏泉在二十七都招禅寺西。(上二泉俱县西。)　七星井县治有井曰庙前，在县东张王庙前；曰司前，在建宁道前；曰澄清，在澄清坊；曰县前，曰八角，在卓行坊；曰五通，在五通庙前；曰光禄，在光禄坊。凡七，因命曰“七星井。”　六角井在县北种德坊。　城隍井在县治南城隍庙内。　杭头井在县西北杭头市。有二井。

　　　　　　兴化府

 莆田县
　　乌石山旧在府城东北，国朝洪武十二年辟城，围其半于城内。上有东岩寺并石浮屠。山半石岩二处，元人俱有刻字：一曰“左丞雨”，一曰“右丞雨”，盖纪当时左丞、右丞祷雨有验，但其旁刻细字，俱苔藓蔽蚀，不知所纪为何人也。山之东北隅，有唐大理司直陈墓。古谶云：“乌石山前，官职联联。”自唐以来，林、陈、方、黄、宋、刘、王、郑、李九大姓世居之。　北亭山在府治东北下。旧有将迎亭。　陈岩山在府治北常泰里。山峰三迭，如云飞、如髻鬟。俗传古有陈姓者隐于此，故名“陈岩”。亦名“陈仙山。”山之顶峰峦攒矗若莲花，又名“莲花峰”，亦名“九华山”。　石洞。在陈岩山上，广可数丈，旁有巨人迹。　石茶灶。石棋枰。　琉璃院。　桃花坞。　燕子洞。　仙篆石。巨石坦平，文迹纵横若篆书。宋方翥诗：“虫文鸟篆不可识，如读嵝神禹碑。”　粘蠔石。山高数百丈，距海七十里，今山顶有石壕山“，粘壳犹在。方翥诗：“累累蠔山着石面，此非所有能无疑？细看大石深孔窍，舟人操篙迹犹遗；乃知此上千载前，汹涌尚作海渺。蛟龙鱼鳖占窟宅，不省造化能密移。”　淘金井。山之麓，井深才二尺，泉甘而清。旧传陈仙于此淘金云。　壶公山山有八面，高耸千余仞，郡治正对之山。形方锐如圭首，峙立如展屏，秀特端重，盖郡之镇山也。旧经云“昔有隐者遇一老翁于绝顶，忽见宫阙台殿，似非人间。翁曰：“此壶中日月也。”后人因以壶公名山。宋朱文公经莆，望见壶山，曰：“莆人物之盛，皆兹山之秀所钟也。”唐翁承赞诗：“井邑斜连北，蓬瀛直倚东。秋高岩溜白，月出海波红23。”黄滔诗：“日月中时近，龙蛇蛰处腥24。”宋刘克庄诗：“斫木人多山渐瘦，结庵僧去石谁眠。鸟归半岭衔斜日，樵返疏林起暮烟。”国朝黄耕诗：“湿云将雨归深洞，古树号风撼怒涛。”　蟹井。在山顶。泉出石穴中，其脉通海，视潮盈缩。中有双蟹。岁旱，县大夫率诣祈祷，以茅叶引之，置缶中迎归，即雨。宋通判刘子翚诗：“穴泉类蹄涔，幽灵隐其涯。仿佛小双螯，控御蛟龙随。”　真净岩。在山之绝顶。莆中风物之胜，一览可尽。　灵云岩。在山之阳。上有桃花洞、蘸月池，泉石奇胜，为莆人游赏之地。虎立岩。宋徐思仁云：“李习之谓：凡山居以怪石奇峰、走泉深潭、老木嘉草新花、视远为幽，壶山虎丘岩，殆兼有此景。”　盘陀石。　法流泉。　濯缨沼。　石壁峰。　碧溪湾。(已上俱在壶公山，号五奇。)　名山下有名山庙(上二山在胡公里。)　鼓角山在惟新里、壶公山之西。宋吴世延诗：“白水一陂浮鹭背，青苗干珑25迭虬鳞。”　石梯山峻峭如梯，其上最宜茶。莆之茶，龟山为上，石梯次之。上有炉峰岩。　浮山上二山在灵川里。(已上五山俱府城南。)　塔山在莆田里。旧有石浮屠，后圮，国朝建烽燧于其上。　双髻山在兴福里。自西视之，双峰尖耸，故名“双髻”。自南视之，五峰并列，故又名“五侯”。亦名“笔架山”。上有涌泉岩、大云院，今废。其泉亢旱不竭。　赤岐山26上有炉峰岩。　白湖山　印山山之上有石如印，古刻“印山”二字于其上。　烂柯山　东山　石狮山　东龙山　凤石山　九潮山27(上九山在武盛里。)　大蚶山按旧志，莆田海滨有蚶田百顷，号“大蚶山”。山有岩洞，十里之内水草皆香。　蔡山　青山上有巡检司。　丘山(上四山在奉谷里。已上十五山俱府城东。)　天马山在南厢。山势起伏如奔马。　太平山其山自福之永福延袤而来，峰峦峻拔，为莆之主山。　石室山山有二石室(皆广二丈许)及巨人迹石。僧涅槃隐于此，亦名“石室岩”。又名伏虎岩。岩之右有天泉岩。(上二山在东厢。)　林葬山在文赋里。唐林攒葬母处，又名甘露林。(上四山俱府城西。)　福平山在兴教里。亦名北平山。唐欧阳詹读书于此。侍御史陈峤墓在焉。山之阳为北螺村，有林氏伯仲九侯墓，今谓之林墓峬。　澄渚山在仁得里。旧有陈暄者居之，初名陈渚；唐睦州刺史林披徙居于此，因改“陈”为“澄”。今有林九牧28祠堂。　囊山在延寿里。形如悬囊，亦名“上囊”。　辟支岩。其中可容数榻，旁有八小石负之。玲珑明澈，如窗棂然。唐中和元年，异僧黄涅槃栖隐于此。岩石间有小窍。甫径寸，时进异香，今樵者间犹得之。前有二巨石；对峙如门，右有石，高广可二丈29，后人因设药炉、茗碾于其上。宋郭祥正诗：“磴道迢峣接画檐，阴森古木翠相御。寺形突兀从中涌，山势包藏若外缄。猛虎至今驯片石，异香时复降重岩。欲穷眼界无边际，更到幽人宴坐嵌。”余越诗：“千林欲暮山带雨，六合无尘秋满天。”国朝柯潜诗：“攀云凌绝顶，一望海天空。野色断桥外，鸟声高树中。烟凝芳草绿，苔衬落花红。万虑都消却，长歌送暮鸿。破晓携余兴，搴梦上辟支。云边孤鸟没，天外数峰奇。拂石题新句，磨苔看旧碑。此中真绝景，能有几人知？”　文殊岩。佛日山。　石竹山。　须台。　降龙涧。　于菟窟。　半月池。　伏虎石。　双鱼山状如双鱼。下有子鱼潭，亦名小姑潭，在迎仙桥下。广仅数百步，所产子鱼为真，而不可多得。王安石诗：“长鱼俎上通三印。”苏轼诗：“通印子鱼犹带骨。”黄庭坚诗：“子鱼通印蠔破山。”而建安严有翼《艺苑雌黄》亦谓：通印长鱼，古人以为食味之珍，通印者，言其大可容印也。今山上有小庙，政和间立，里人刘仲审始题其额曰“通应”，因以名港。追考岁月，实在三公作诗之后；而王彦辅《塵史》，反以诗讹“应”为“印”，盖考之未审也。　驷马山以形似名。戴帽山山高千仞。旁连紫帽山，山有鸲鹆岩。旧传地暖鸜鹆栖焉。(上三山在待贤里。)　烽火山在兴教里。三小山突起平田中，旧传常举烽火于此。一名华盖山。　芗林山下有灵龟潭。岁旱祷之，若龟浮，乃雨征也。有石梁跨其上。又有石如砥平，可坐数十人，流泉环绕。郑樵诗：“泉声漱玉开心孔，山色挼蓝熨眼花。着手摩挲溪上石，他年来访汝为家。”　大帽山下有爵山。南有太湖坑、石门、马尾漈、绿榕桥。王悦诗：“鸡犬一声30云一坞，春阳桃李缈成蹊。”　东山山多异产。宋郑樵有《东山采药》诗刻于石。旁有西岩。　棋山仙掌峰。有石高三十余丈，巉然特立如掌。宋林光朝《丰登楼记》云：“仙掌一带如湘潭，其牵映数处如雁荡。”即此地也。　文笔峰。与朝天马两峰相对，又名石竹峰。峰之麓为故兴化县治。　香炉峰。旧经以为朝天马峰。　仙人台。两石对立，中有蟠石如棋样。出风穴。大石上有穴大如斗，深不可测，风自穴出。(已上俱在棋山，号五奇。)龙山。亦在棋山。山岩如圆屏，瀑水高三十尺，流下潴为小潭。又有石如室，深广一二丈。相传五代时有隐者居此地，炉犹存；中有棋山寺，旁有西台。　百丈山亦名华盖峰。唐会昌中，僧崇演避地辟谷居于此。山有石室。又有六岩：曰华盖。曰客厅。华盖西北，大峰峻峭，第一石室可坐五十人。曰古仙。此岩向北有石梁架虚以为门，曰石伞31。石门向后有一岩，形如层塔，一岩相枕，形如伞盖，下有石床，平坦可容二十人，曰石楼。石伞西北有岩，形如楼台，其下宛转，可容百人，曰重玄。石楼西北连大山鼻，直指玄空中石室可栖息百人，旁沿石壁，乃至其中，即此岩也。又有百丈岭，接福清县界。(上五山在广业里。已上十五山俱府城东北。)果阳山　方山　三仙山在莒溪。(上三山俱在府城西北常泰里。)　城山在景得里。俗传旧有蜘蛛绕山为城，故名。又名谷城山，与壶公山对峙，为黄石谷清32之望山。有石岩可坐十许人。前临国清塘，上旧有竹隐、梅隐、松隐三精舍。今惟松隐存焉。其巅又有呼月台、兴云洞。宋林光朝尝讲道于红泉东井，学者因立祠于此祀之。国朝柯潜诗有云：“呼月台前看海色，兴云洞口听龙吟。孝廉坟古苍苔合，文节祠荒碧草深。”又云：“好山横碧水穷处，落日留红天际头。”　羊眠山在安乐里。顶有窠，平数十步。　鲫鱼山在合浦里。其下有潭。　嵩山在海滨。山顶有峰名“文笔”，其上石壁有苔纹成“文笔峰”三大字，宛然如书，刮去复然。旁有石室，俗呼“仙姑岩”。峰之下有嵩山院焉。　金山33虎山下有一水，谓之“金溪”。宋林光朝记，此水发源于仙人台，其最上层有云气濛濛然。旁有虎齿石、鸡冠石，又有石室，可容十许人，登高临眺，并见海上数山若莲花之状。　岳香山　芝山峭石巑岏，草树蓊郁，为海滨胜处。山之巅，有庵曰“万松”，国朝柯潜少尝读书于此，及第后归省，重游山中有诗：“眼底皆亲旧，相邀访白云。好山看不了，名酒饮都醺。晴旭移花影，轻鸥护水纹。莫谈人世事，诗思正纷纷。”　石马山(上五山在礼泉里。)　柯山在安乐里。旧名松山，后以山下多柯姓所居，改今名。　吴山在崇福里。　岳秀山　蒋山　龟山亦曰西山。　芹山　塔林山　火头山　文甲山　华胥山南有吉了巡检司，东有南日山水寨。居民蕃盛，商旅辐辏，亦富饶之区也。(上八山在新安里海滨。已上十八山俱府城东南。)　凤凰山在南厢。山形如凤之展翼，故名。梁、陈间，邑儒郑露书堂在焉。　横山在鼓角山之西。　木兰山其下为木兰陂。(上二山在惟新里。)　将军山又名将军岩。　龟洋山产茶为莆之最。旧经云：“僧无了尝栖隐于此。遇一大龟蹑四小龟而行，因名。”山有六眸龟池、蒪口池。　紫帽山与龟洋山相连。晓日笼烟，山色绚紫，故名。(上三山在文赋里。已上六山，俱府城西南。)　州峰其上为共乐台。　梅峰与乌石山相连，即光孝寺之后山也。(上二峰在城内，今府治西北。)　大象峰上有灵石大梦岩。　鸡足峰以形似名。又名北岩。(上二峰在东厢)。　仙台峰按《大明一统志》，在府城西。上有石棋杆、　马蹄迹。　前有石罅，深不可测。又有仙台石。石上有字，锐如镌勒，远则字画分明，近则模糊不可识，其文曰“日月逝酒浆”凡五字，未详何谓。(已上三峰俱府城西。)　九峰在永丰里，旧志作延寿里。徐师仁记云：“院之左右峰峦连属，有类香炉之九迭，衡阳之九疑。故名九峰。”　灵峰在待贤里。山环五峰。(上二峰在府城东北。)　卢峰旧传有卢姓者，炼丹其上。郎中林忌诗：“神仙闻在幽深处，待邮龙宫阅秘龛。”越王峰亦名越王台。旧经云：“环山巅筑台十余层，遗址石楚犹存。”《汉书 朱买臣传》：“东越王更徙处。南行去泉山五百里，居大泽中。”今所历之地，多有遗迹。峰之旁有燧峰三，旧传越王举烽火之所。宋宏词方□□34诗：“闻道驺余避汉兵，窜身岩谷觊偷生。如云甲马今何在？只见良田万顷平。”峰之西南有钟湖，湖颇深广，每云雨晦冥，则湖中隐隐有钟声。旧传越王金钟飞落于此。　瑞云峰旧经云：“峰顶有云起即雨，乡人恒以此为候。”峰之左，旧有神祠，五代周显德中，居民一日见白衣人入祠隐，视之不知其处，但见壁上有金书二句云：“瑞云峰下出三元，东西二里人皆传。”宋熙宁九年，薛奕以武举第一，其孙珩知梅州，寄诗云：“瑞云古谶旧传闻，一曲青山抱小村；簪绂相传今十世，姓名犹未应三元。”旁一里许，有转水岩，又名转水台。旧经云：“穷山之巅，有泉源如车轮在黄茅中，东碍大石，西流永福县界崖壑中。唐末有陆禅师者，以乡民苦旱，振锡大喝，石开，水转而东，溉田数百顷。至今旱岁，远近迎水，其应如响。”《大明一统志》云：“府城东北山岩下有泉，或岁旱，居人傩，水回流入故兴化县，应期而雨。”其说与旧志少异。　螺峰　仙寿峰相传旧有仙修真于此。　长寿峰旧经云：“何氏兄弟九人先隐此山，得不老之术，故名。”其旁有马鞍山、双髻山、鼓角山。峰之东北有金钟潭，亦名“金溪”。旧经云：“俗传昔有胡人自岭外掬溪水饮之，觉有金气，溯流寻至此潭，见金钟浮水西”。胡投水戴之，与钟俱沉。至今钟尚留潭中，时隐隐有声，土人常以此卜阴晴。潭在瀑流之下，深不可测，有隙光漏月，又名‘仰月潭’。”(上六峰在广业里。已上八峰俱府城东北。)　罗汉峰在府城南南厢。旧记云：“俗传有一僧南来，迫暮过此，忽睹一刹，楼阁层出，钟鼓铿然，榜曰‘罗汉院’，因寓宿焉。达明失所在，诣广化寺言其事，后遂造石塔于此。下有佛肠坑。旧经云：“俗传广化开山僧吐出肠胃，于此说焉。”　天竹岩　弥陀岩(上二岩俱在府城西常泰里。)　紫霄岩在常泰里。上有精舍，旧名迎福院。　琉璃峡。宋苏舜钦书。　天台洞。　石鼓。考击有声。　石门。　仙人桥。　仙人冢。(已上俱在紫霄岩。)　上溪仙人岩旧经云：“岩状如骏马垂颈。颈上有平处，下瞰一洞，可容数十人，中有药炉、丹灶、石棋局；人迹不可到，惟一窦如窗眼，斜窥见之。”　望江岩丛山之中，层崖千仞，东望沧海，故名。(上二岩在广业里。已上三岩俱府城东北。)　龟纹□城既辟，壕遂湮塞。夭顺间，指挥佥事丁晟尝奏请疏凿，以通舟楫。制可之，而未有能任其责者。成化初，知府岳正始命工疏之。自养济院前，抵东水关以达于外河，深四丈，广倍焉。中为三堰，以杀水势；一在养济院前，曰上堰；一在城隍庙旁，曰中堰；一在玄妙观前，曰下堰。其上中二堰之间，潴水成湖，刻石其旁，曰“小西湖”。自下堰以下，名曰“兼济河”。上有石桥三间，即旧宁真门外通衢也。水盛则舟楫或可至桥下，人以为便。其费皆正所自区划，不以烦民，惟士民王行安，尝率千夫助之。正作小西湖时，有诗云：“性癖耽山水，莆阳不负吾。林峦青欲滴，城郭隐如无。天险关形胜，坤灵效画图。全功些子欠，我作小西湖。”湖水所产鱼荷，岁入府学，为师生会馔之助。　延寿溪在府城北常泰里。源接渔沧溪，流至延寿村为陂，分流新港、芦浦、端平三斗门，入于海。　南萩芦溪在府城东北待宾里。发源自游洋溪，流经畎陂，五里至妙寂桥，又五里为渔沧溪，历使华陂，过延寿桥。(“萩”一本作“荻”，恐误。)　莒溪发源自游洋蔡溪，历九鲤湖，流会获芦溪，以达于延寿溪。　渔沧溪南流入八濑溪，会于延寿溪。(上二溪在府城西北常泰里。)　上溪在府城西常泰里。源自林葬坑而下，流五里至南门第二桥，与北港水合。　迎仙溪源自北萩芦溪，合桃源白石水。又东流会迎仙港，入于海。　蒜溪源出兴化县荧迹山，绕蒜岭，历五峰陂、驷马桥，南合迎仙溪。(上二溪在待宾里。)　吉宦溪在溪下流。源自黄渡，南流过百浚，与碧溪水会于东镇。　湘溪亦名上溪。源出石竹峰，南注涨洋，达于萩芦陂。　碧溪接湘溪之水，往萩芦溪。　瓢湖溪一名萍湖。接大松溪，过马洋，合洙溪。　百丈溪在昆山溪下流。源出兜率山下，为福清界36。　洙溪一名苏溪。在碧溪湖合流之下五里有苏陂。旧经云：“大溪之中，有温泉数跟，百沸如汤，混以溪流，不能止其沸。居民三五十家，沐浴烹饪，日取给焉。”　杉溪源出长寿峰，下接大松瓢湖水。大松溪源出大松岭，下接瓢湖水，过洙溪合流。　凤抟溪源出羡山，并山东注，细流交集。历溪尾，过白虹，折而南流六十里，入溪。　澳溪盖苏溪、吉宦溪、抟溪合流处也。　北萩芦溪在澳溪下。流至萩芦陂，歧而为二：左行者历万安溪迎仙桥，会蒜滨之水，以达江口。右行者过漏头以达新港。各入于海。　溪在溪下流十里许。(上十二溪在广业里，皆由江口桥以入于海。已上十四溪俱府城东北。)　濑溪在府城西南文赋里。其泉自泉之德化、永春及仙游三邑而下，合涧谷之水三百有六十，流至木兰陂，而下于海。　八濑龙潭在府城北常泰里。旁有九龙庙，岁旱祷雨于此。或名鳖濑。宋方翥诗：“濑寒隐鱼鳖，庙古动龙蛇。”按旧志：“郡北十里地方名‘善溪’。有大恶潭在峻峰之间，左右石壁峭耸。宋开宝中，县令吕承祐因岁旱祷之，大雨霶霈，或见黑白二龙戏于水上，遂立庙祀焉。”以其地势考之，疑即此潭也。　龙潭尝闻，宋绍兴四年，春夏不雨，潭有龙现，即雨。虺潭源自沐溪而下，其深不可测。旧经云：“时有群虺出乎其间。”(上二潭俱在府城东北广业里。)　薛公池在莆田县学大成门之前。宋薛奎知县事时所凿。其后奎入参大政，邑人思之，因名。元至顺初，移建县学于此，遂以为泮池。池植莲，有双萼同干者出于其间，则诸生必有登魁名者。林环、柯潜廷试第一人，皆有此瑞。　桃源温汤池在府城东北待贤里，锦江之西。其地有仙迹药田、丹灶。宋林大鼐《莆阳风物赋》云：“浴桃源之汤者，多年寿。”按旧志：陈洪进时号“静边都”，郑仁畅为使。　瀑布泉在府城北常泰里使华亭之西。旧经云：“悬流高百丈。”　温泉在府城南南厢元丰桥之西。深可丈余。　大泉在府城东武盛里，平海卫城东二里许。泉脉自石罅中涌出。　石马泉在蒜岭之西。立碑道旁，以石马名之。今在福清县界。　葆光泉在望江里岩。循崖巨石有洼，可容勺，泉涌其中，溜如一线，虽久旱，酌之不竭，宋林光朝以是名之。　乳泉在广业里张盖山。(上三泉俱府城东北。)　观音泉在府城西北常泰里松岭之半途，负担者取汲焉。浮屠氏筑亭覆之。有石刻曰“观音灵泉”。　西淙瀑布泉在府城西南文赋里西重院之上。瀑流悬崖如练。　留公井在府治内之东，即旧莆田县丞廨之西隅。有石记云：“知县留居道重新县廨，累凿井无泉，夜梦神人指示曰：‘西隅草色光泽处有泉。’觉而凿之，果得。”　铺前井在府治前宣化坊总铺内。卫前东井在谯楼之左。　卫前西井在谯楼之右，僧涅槃凿。　梅峰井在梅峰光孝寺内。　兴贤里37在馆驿内。　龙津井在太平社仙水行宫内。旧志云：“昔何氏兄弟尝憩于此。”(上七井俱左厢。)　市头井在市头石塔之前。亦名塔井。　义井在永福寺前之通衢。旧经云：“僧涅槃所凿，岁旱汲之不竭。”　福泉井在后街。井上有石，刻“福泉”二字。(上三井俱左厢。)　石幢井在宋黄公度状元坊之侧。僧涅槃凿。　四穿井在石幢市。　郑井在五巷尾。旧郑氏井也。　龙井在乌石山下。(上四井俱东厢。已上十四井俱府城中。)　望仙门外井僧涅槃凿。　涅槃井在元丰桥侧。旧记云：“涅槃自南乡归，同船者渴，涅槃乃登岸，驻锡涌泉以饮之，因名。”(上二井俱在府城南南厢。)　惠井在平海城内西南。景泰四年，指挥使戴瑄凿，以便士卒，故名。　龙崆井按旧志：“在县东箨龙山下。”古井亢旱，泉源不绝。(上二井俱府城东。)　梅井在府城西一里。泉甘而重，深可八尺，枯旱不涸。旧经云：“昔有叟梅姓者指其所以示人，因名之。”宋林大鼐《莆阳风物赋》云：“饮梅山之井者，无废疾。”　徐井在常泰里。旧传僧涅槃所凿，与徐氏宅相连，故名。　张井在望江里下张。　黄井在待贤里江口、鼓楼山瞰海旁，日给千家，大旱不竭。(上二井俱僧涅槃所凿。)　方公井在尊贤里白杜路左。唐方峻所凿。　仙人井在杉溪之西。　醴井味甘，故名。　郭坡井(上三井在广业里。已上七井俱府城东北。)　灵惠井在湖公里白湖之侧，环境皆斥土，而井居其间。旧记云：“时疫，有梦神示一井，凿而饮之，无不愈。是岁神始封灵惠，故名。”亦名灵惠泉。　双庆井　莫公井旧传莫姓者所凿。　东井宋林光朝开义学处。　琳井泉源涌出；亢旱不竭。(上四井在黄石，界于连江、景得二里之间。已上五井俱府城东南。)　施水亭井在府城西南南厢。旧经云：“僧涅槃凿以施水，即锦亭前井。”今废。
　　校　注
　　1　《闽书 方域志》作“县治主山”，嘉靖《邵武府志 地理》作“镇山”。
　　2　《闽书 方域志》及嘉靖《邵武府志 地理》均作“十余里”。
　　3　《闽书 方域志》作“上有瀑布泉”。
　　4　“源出”下脱数字，按《闽书 方域志》及嘉靖《邵武府志 地理》均只作“溯洄永兴溪水，溯游十里至于泥坊”，未说明源出河处。
　　5　《闽书 方域志》及嘉靖《邵武府志 地理》均作“太平坑”。
　　6　《闽书 方域志》及嘉靖《邵武府志 地理》均作“入于将乐之竹洲溪。
　　7　《闽书 方域志》及嘉靖《邵武府志 地理》均作“大洋嶂”。
　　8　《闽书 方域志》及嘉靖《邵武府志 地理》均作“鮷潭”。
　　9　“斗角”疑为“斗甬”之误。斗甬为古代量器。甬，即斛。
　　10　《闽书 方域志》及嘉靖《邵武府志 地理》均作“火夹滩”。
</div>
    <div class="pagination">
<a href="八闽通志_page17.html">上一页</a><span>...</span><a href="八闽通志_page13.html">13</a><a href="八闽通志_page14.html">14</a><a href="八闽通志_page15.html">15</a><a href="八闽通志_page16.html">16</a><a href="八闽通志_page17.html">17</a><span class="current-page">18</span><a href="八闽通志_page19.html">19</a><a href="八闽通志_page20.html">20</a><a href="八闽通志_page21.html">21</a><a href="八闽通志_page22.html">22</a><a href="八闽通志_page23.html">23</a><span>...</span><a href="八闽通志_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
