<!DOCTYPE html>
<html>
<head>
    <meta charset="UTF-8">
    <title>湖广通志 - 第 9 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 9 页/共 373 页</h1>
    <div class="content">　　祥异【附】
　　炎帝
　　荆州记帝母感神龙生帝于烈山九井自出今随州地
　　唐
　　尚书中尧即位七十载徳政清平景星出翼轸
　　虞
　　拾遗记帝迁宝露鼎于衡山之上故衡岳有宝露坛又迁寳瓮于零陵之上
　　夏
　　吴越春秋禹东巡登衡岳血白马以祭之仰天而啸忽然而卧梦赤绣文衣男子称苍水使者顾谓禹曰欲得我山神书者请斋于黄帝之嵓禹退斋三日以季之日登宛委山发石取书得通水之理遂周行天下　吕氏春秋禹南巡狩济江中流有两黄龙负舟
　　周
　　通鉴孝王十三年江汉冰
　　左传文公十六年楚大饥
　　左传灵王二十七年嵗滛于元枵禆灶曰楚子其将尽乎
　　水经注灵王时岣嵝山裂毁祝融坟得营丘九头图家语敬王三十一年楚昭王渡江有萍实如斗触舟左传哀公六年有云如众赤乌夹日以飞三日楚子使问诸周太史曰其当王身乎
　　汉
　　前汉书五行志高后三年夏汉中南郡大水流四千余家　八年夏汉中南郡水复出流六千余家　南阳沔水流万余家
　　文帝元年四月楚地山二十九所同日俱大发水溃出
　　景帝中六年七月晦日有食之在轸七度　后元年七月先晦一日日有食之在翼十七度
　　武帝元光元年七月先晦一日日有食之在翼八度昭帝元平元年三月流星出翼轸东北有光少顷声如雷三鸣乃止
　　宣帝本始二年七月辰星与翼出皆为蚤　四年七月辰星在翼月犯之
　　元帝建昭二年楚地大雪深五尺
　　成帝河平二年四月楚国雨雹大如斧蜚鸟死哀帝建平三年零陵有树僵地三月复起立故处后汉书五行志光武十年十二月大流星如出栁西南行入轸　十二年八月水见东方翼分
　　明帝永平九年春正月客星至翼出牵牛长八尺至房南古今注歴斗建箕房过角亢至翼芒东指灭见五十日
　　章帝建初六年六月晦日有食之在翼六度
　　和帝永元七年八月水土金三星俱在轸　十二月三星合轸　十二年夏闰四月秭归山裂杀百余人七月朔日有食之在翼八度
　　安帝元初五年八月朔日有食之在翼十八度顺帝永建二年七月朔日有食之在翼九度　四月荆部滛雨伤稼
　　桓帝元嘉二年秋七月日有食之在翼四度
　　灵帝时江夏黄氏之母浴而化鼋入于深渊其后时出见初浴簪一银犹在其首
　　献帝初平三年长沙桓氏死棺殓月余复生占曰至隂为阳下人为上其后曹操由庶士起　建安初荆州童谣作谣曰八九年间始欲衰至十三年无孑遗占为应在刘表　建安二年九月汉水溢害民人四年二月武陵充县女子李娥死于城北十四日复活　七八月中长沙醴陵山鸣如牛呴声积数年后豫章贼攻没醴陵杀畧吏民　十二年冬十月有星孛于鹑尾时刘表据荆州
　　蜀汉
　　晋书五行志照烈帝章武二年六月秭归县黄气见长十余里
　　晋书天文志魏黄初六年五月荧惑入太微八月吴遂围江夏冦襄阳大将军宣帝救襄阳斩吴将张霸明帝太和六年冬十月有星孛于翼近太微上将嘉平五年十一月彗星见轸长五丈在太微左执法西东南指百有九十日灭
　　正元二年正月彗星见于楚西北竟天
　　晋书五行志魏景元元年十二月黄龙见华容县井中吴志吴黄龙元年夏四月夏口武昌并言黄龙凤凰见　赤乌二年三月零陵甘露降　八年夏茶陵洪水溢出漂二百余家
　　建兴元年十二月雷雨天灾武昌端门
　　永安三年西陵言赤乌见　六年四月泉陵言黄龙见
　　吴厯是嵗青龙见于长沙
　　晋书五行志天册中龙乳于长沙人家啖鸡雏
　　晋
　　晋书五行志武帝泰始四年春正月彗星见轸青白色目西北行又转东行是年十月吴冦江夏襄阳十年十二月有星孛于轸
　　咸宁二年八月有星孛于太微至翼北斗三台　闰月荆州郡国五大水　三年七月荆州大水九月始平　四年七月荆州大水螟　九月太白当见不见其占曰是为失舍时羊祜表求伐吴许之五年十一月兵出太白始见于西方
　　惠帝元康四年上庸地震　五年六月荆州大水六年五月荆州大水　八年九月荆州大水
　　永康元年襄阳得鸣石撞之声闻七八里
　　光熈元年太白失行自翼入尾箕
　　懐帝永嘉三年七月当阳地裂三所广三丈长三百余步　五月大旱江汉皆可涉　十月荆襄二州地震宜都夷道山裂　十一月襄阳火燔死者三千余人
　　愍帝建兴元年十月荆州夜有赤气曜于西北元帝太兴元年武守太守王谆牛生子两头八足两尾共一腹三年后死　四月武昌西陵地震涌水出山裂　二年八月太白犯嵗星在翼　四月王敦在武昌铃下仪仗生华如莲花五六日始萎落干宝以为威仪之富荣华之盛皆如狂华之发不可久也后敦果以逆见戮　太兴中武昌有雌鸡化为雄　武昌灾
　　明帝太宁元年十一月白虹贯日史臣不见桂阳太守华包以闻　武昌有大蛇居神祠空树中每出头従人受食占曰不出三年有大兵国有大忧寻有王敦之逆
　　成帝咸康元年八月荆州长沙之攸县醴陵武陵之龙阳雨水浮漂屋室杀人害稼
　　穆帝升平元年六月太白昼见轸　五年三月月犯填星在轸
　　武帝宁康初南郡州陵女唐氏渐化为丈夫太元六年十月有奔星东南经翼轸声如雷占曰楚地有兵十二月苻坚荆州刺史梁成襄阳太守阎震率众伐竟陵桓石防击大破之　荆州大水　十四年六月太白昼见于翼　九月又昼见于轸　十七年殷仲堪在荆州童谣作曰芒笼目绳缚腹殷当败桓当复未防殷败桓遂有荆州　十九年九月太白见于轸　七月荆州大水伤秋稼　二十年六月荆州又大水
　　安帝隆安四年荆州有鸡生角
　　元兴二年衡阳有雌鸡化为雄八十日而冠萎后桓僭号八十日而败　三年五月江陵地生毛是后江陵数见龙交战大风拔木是月桓败于峥嵘洲身首屠裂　十二月大风江陵人多死者　荆江二州界竹生实如麦
　　义熙元年七月太白昼见翼轸　三年六月荧惑犯辰星在翼占曰天下兵起　七年六月太白昼见在翼
　　南北朝
　　宋宋书文帝元嘉十三年四月武昌县章山水侧出宝鼎　十四年白燕集荆州府门　二十二年十一月甘露降南郡江陵方城里　二十三年甘露降襄阳郡治二十五年十一月嘉禾生巴东甘露降于南郡明年三月降于武昌秋七月降于江降　二十七年二月白兔见竟陵
　　武帝大明二年五月白燕产江陵民家　七年六月武陵临沅白獐见
　　明帝泰始五年十月郢州获璧广八寸三分安西将军蔡兴宗以献
　　齐齐书高帝建元元年郢州监利县天井湖出绵百姓取以为纩
　　武帝永明八年巴陵郡树连理四株　三月武陵白沙戌槻木连理　九年临湘获白鹿　十一年白象九头见武昌
　　郁林王隆昌元年正月襄阳获紫芝
　　东昏侯永元三年十一月辰星及太白俱见南方是日荆州长史萧頴胄奉南康王宝融起兵后即位是为和帝
　　梁梁书武帝天监六年九月嘉禾一茎九穗生江陵县　十年荆州言驺虞见
　　世祖大宝元年二月衡阳内史周直表言凤凰见二年十月有紫云如车盖临江陵城
　　元帝承圣三年十一月江陵大风流星坠城中陈陈书宣帝太建五年衡州马生角
　　后主贞明二年郢州南浦水黒如墨
　　唐
　　唐书五行志高祖武徳四年八月朔日有食之在翼四度
　　太宗贞观三年八月朔日有食之在翼五度　十三年八月朔日有食之在翼十四度　十八年秋谷襄荆大水　二十二年八月朔日有食之在翼五度高宗干封二年八月朔日有食之在翼六度　九月朔日有食之在轸十八度
　　景龙元年七月彬州大风发屋拔木　三年七月澧水溢害稼
　　宗开元五年十一月潭州灾延烧州署州人见火精赤暾暾飞来旋即火发　九年九月朔日有食之在轸十八度　十五年七月衡阳灾初有物大如瓮赤如烛笼所至火即发燔三百余家　二十年八月朔日有食之在翼七度　二十七年三月澧州水肃宗乾元二年正月嵗星蚀月在翼
　　代宗广徳元年十二月夜鄂州大风火发江中焚舟三千艘延及岸上民舍二千余家死者数千人大厯二年秋湖南水灾　三年八月彬州黄岑山裂压死数百人
　　乾元二年正月嵗星蚀月在翼
　　徳宗贞元元年江陵度支院火焚江东租赋百余万二年八月朔日有食之在轸八度　三年三月江陵大水　十二年八月朔日有食之在翼十八度　二十一年朗州五溪水鬭
　　顺宗永贞元年夏朗州五谿水溢　秋荆南湖南鄂岳等州旱　武陵龙阳二县江水溢漂万余家　四年正月朔夜地震房州尤甚江溢山裂人皆露处宪宗元和二年荆南大水　八年江陵大火　九年四月道州二青龙见于江中　十年八月朔日有食之在翼十八度
　　穆宗长庆元年正月有星孛于翼　四年襄均复郢四州汉水溢
　　开成三年夏江汉涨溢壊房均荆襄等民居及田产殆尽　冬十月有星孛于轸长二丈余渐长西指四年六月襄州竹有实成米民采食之
　　文宗太和四年夏荆襄鄂岳湖南大水　五年复大水　六年十月太白荧惑镇星聚于轸　八年襄阳水害稼　蕲州湖水溢　七月太白荧惑合相犯度在翼近太微占曰有兵起　九年夏太白昼见自轩辕至于翼轸
　　武宗会昌元年七月襄州汉水溢壊州郭均州亦然二年六月荧惑犯嵗星于轸其占曰旱
　　懿宗咸通七年荆州民家牛生犊五足　咸通中成汭为荆南节度使城中犬皆夜吠　九年十一月有星出如匹练亘空化为云而没在楚分是谓长庚见则兵起
　　僖宗干符三年九月朔日有食之在轸十四度光启二年荆襄蝗大饥斗米钱三千人相食
　　宋
　　宋史五行志太祖建隆二年襄州汉水涨溢数丈冬十月太白犯轸　三年二月安州火燔民舍军营六百余区　有象至黄陂县匿林中食稼又至安复襄唐州践民田明年于邓州南阳获之献其齿革干徳二年五月有象至澧州安乡醴阳等县入华容直过阛阓　三年七月蕲州大雨水　永州文氏女将适人俄化为男子　四年二月岳州衙署廪库火三月潭州火燔民舍五百余区　开宝三年八月
　　辰州廨火燔军资库　八年十月江陵府有虎白昼入市咥二人
　　太宗太平兴国二年七月复州蜀汉江涨壊城及民田庐　五年七月复州江涨隄塘皆壊　七年六月均州涢水均水汉江竝涨壊民舍人畜死者甚众汉阳军江水涨五丈　八年五月荆门军长林县山水暴涨溺死五十余人　雍熙二年七月荧惑嵗星合于轸　三年光化军火　九年五月施州麦秀两岐　端拱元年三月衡州火燔州县官舍仓库军营三百余区又崇贤坊有鸟啣火燔数十处七日不灭二年七月施州虸蚄虫生害稼　淳化元年六月
　　黄梅县堀口湖涨壊民田庐舍皆尽江水涨二丈八尺　四年二月永州保安津舎火　至道二年四月蕲州甘露降　桂阳监镕银自涌成山峯状
　　真宗咸平元年二年荆湖旱　三年八月黄州羣鸡夜鸣至冬不止　十月黄州西北雷声如盛夏时溆浦民家牛生二犊　景徳四年十一月郢州火仓库殆尽　大中祥符三年四月鄂州芝草生　十一月安乡县谢山获芝二十二本状如珊瑚而色紫四年四月有流星出栁至翼没　五年冬湖南饥十一月有流星出太微郎位东色赤黄有尾至轸北迸为数星没　天禧元年荆州蝗蝻生　石门县层山院牛生二犊　四月有星出轸至器府北没光照地　邵阳竹生穗如米民饥食之　二年永州大风发屋拔木数日止　三年六月永州军营火延燔民舍百余区
　　仁宗天圣三年二月蕲州货务火　四年九月火犯土在翼十五度　七年二月苍黑云长三十丈贯弧矢翼轸占曰荆楚水　明道元年八月黄州竹橘木及柿木连枝　景祐元年八月有星孛于张翼长七尺濶五寸十三日伏　四年九月火犯土在翼十五度　庆厯三年闰八月太白犯辰星在轸四度七年六月太白荧惑在翼一度半
　　英宗治平元年鄂州施州光化军水　二年十月火犯土在翼二度　四年二月月食亏见西方在翼十五度　十月月犯荧惑主荆楚兵
　　神宗熙宁元年益阳县雷震山裂出米可数十万斛赍至京师色如炭　荆襄间天雨白牦如马尾长者丈余弥漫山谷　二月壬戌星出角东太如大白西急行至翼没赤黄有尾迹　三月潭州雨毛　三年七月彗出西北太微垣郎位南癸未白气长一丈斜指东南在轸度中丙戌向西北方行在翼度中　五年夏随州地震木折获石其下　八年十月彗星出东南轸度中
　　哲宗元祐元年正月星出近轸南如太白急流至噣没　六年二月流星出翼东南　正月感天雨土绍圣元年汉阳军麦秀雨岐　二年十一月桂阳
　　庆云见
　　徽宗崇宁三年四月流星出轸西北漫流入太微垣政和二年益阳山溪浮出生金数百斤　四年湘
　　州野蚕成茧　五年正月湖南提举常平刘钦言芦荻冲出生金重九斤八两状灵芝祥云　六月辰州沅陵县江涨流出楠木二十七条　重和元年十二月感楚令尹祠获周鼎六　二年永州瑞木生民刘思砍薪中有文曰天下太平　五年二月流星出北河东北如杯东南漫流至轸没
　　高宗建炎三年二月望月食于轸　四月鼎州桃源洞大水巨石随流而下石间成文可识者三十二字四年五月洞庭湖夜赤光如火见东北亘天如绍
　　兴元年潭州得白玉于州城莲池中孔彦舟以献诏郤之　三年彬州桂阳监饥　五年湖南大饥殍死流亡者众　六年湖南衡州旱　十九年湖广甘露降　二十一年夏襄阳大雨十余日　二十二年五月襄阳大水平地五尺水冒城而入　二十六年潭州南岳庙火　三十年八月朔日食于翼　施州大风雨　三十一年建始大水漂民舍死者甚多孝宗隆兴元年襄阳枣阳军随州大饥斗米六七千钱　七月大蝗襄随尤甚　七年湖南十余郡饥乾道元年正月徳安应城县廐驿火　三年六月蕲州水壊苗稼漂人畜　八月襄阳大水漂民庐盖藏为空　四年六月襄阳旱　五年八月朔日食于翼衡湘间赵生妻李氏首化为虎此人疴也后死李
　　素悍妬　六年十一月洞庭湖巨鼋走沙拥舟鼋身广长皆长丈余升舟以首足压重舰没水　七年春湖南北皆大旱　九年六月徳安澧州大水　鄂州大水漂军垒民舍三千余区　十月己丑夜苍白气见东南方入翼　淳熙元年六月潭州南岳庙火　彬桂旱大饥　三年夏常徳复州随州金州江陵徳安荆门汉阳皆旱大饥　四年春襄阳府旱首种不入尤饥　十一月鄂州南市火暴风通夕燔千余家五年八月江陵异防见其色黒白青黄相杂为车马践死者不可胜计　六年正月望月食于翼既　七年二月江陵沙市火燔民居数千家延及江舶焚溺无算　永州螟　湖南春旱江陵府蕲黄衡永州兴国大旱蠲赋予粟或一道十四五万石　八年九年江陵徳安鄂州复州兴国汉阳荆门等处皆旱　十年五月襄阳府大水漂民庐盖藏为空　十二年鄂州自夏徂冬水浸民庐　十月鄂州大火燔万余家江风暴作结庐隄上泊舰岸下者焚溺无遗旧志载诏郡守赈恤之　十三年闰七月五星聚于轸　八月日月五星俱聚轸　十四年七月兴国大旱　十五年五月荆江溢鄂州大水漂军民垒舍三千余复岳澧江陵常徳徳安汉阳皆水　八月朔日食于翼　十六年潭州疫　五月沅靖州山水暴溢至辰州常徳府城没一丈五尺
　　光宗绍熙元年蕲州旱　二年蕲州饥　七月襄阳大雨连旬汉水溢害稼壊隄防民舍殆尽　三年五月常徳大雨通昼夜九日　十二月鄂州火燔民居八百家　四年六月兴国军及大冶县大水漂民庐舍多溺死者　秋南岳祝融峯有山自摧
　　宁宗庆元元年永州民产儿有角翅　三年七月望月食于翼既　八月金火木三星合于翼　六年荆襄旱　嘉泰二年衡彬武冈桂阳亡麦军乏食　三年邵永州大饥民多剽窃　开禧元年鼎州澧州大旱　二年湖南北郡县旱命宣谕使赈恤　三年鄂州汉阳军大水　十二月太白昼见　七年四月流星出自轸宿　嘉定元年正月襄阳火作风暴选锋军校于友直死于救焚　七月徳安江陵旱　二年春荆襄大饥斗米数千钱人食草木诏发廪赈恤皆十余万石令州郡设粥活之　四年八月鄂州火燔五百余家　六年江陵徳安汉阳军旱　正月灯夕黄梅黒云暴作觌睫莫辨游人践踏死者无数　十一年八月木星留守东井　十三年华容邓氏马产龙驹事闻命有司立马监于此以识其祥后复产于其邻　十六年五月湖北霖雨鄂州江湖合涨城市沈没累月不泄　九月朔日食于轸　十七年六月岳州火燔岳阳楼州狱帑库延及民居八十余家兴国学宫池瑞莲生骈花竝实　冬鄂州暴风壊战舰二百余夀昌军壊战舰六十余
　　理宗端平三年三月蕲州大雨水是年襄阳汉江皆大水　淳祐三年星殒于枣阳境内是日孟琪卒宝祐二年正月荆南饥
　　度宗咸淳八年冬襄阳饥人相食
</div>
    <div class="pagination">
<a href="湖广通志_page8.html">上一页</a><span>...</span><a href="湖广通志_page4.html">4</a><a href="湖广通志_page5.html">5</a><a href="湖广通志_page6.html">6</a><a href="湖广通志_page7.html">7</a><a href="湖广通志_page8.html">8</a><span class="current-page">9</span><a href="湖广通志_page10.html">10</a><a href="湖广通志_page11.html">11</a><a href="湖广通志_page12.html">12</a><a href="湖广通志_page13.html">13</a><a href="湖广通志_page14.html">14</a><span>...</span><a href="湖广通志_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
