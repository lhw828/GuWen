<!DOCTYPE html>
<html>
<head>
    <meta charset="UTF-8">
    <title>西湖志纂 - 第 15 页/共 32 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西湖志纂 - 第 15 页/共 32 页</h1>
    <div class="content">　　皇祖诗韵
　　铜龙不异日询
　　安掖辇吴山赏大观烟火万家来问俗春风三月暂游
　　銮承
　　顔悦志期无忝咨吏安民要在寛秀丽湖光岂无助毎
　　成佳句亦增欢
　　涌金池　在涌金门内万厯杭州府志吴越清泰元年守将曹杲引西湖水为池钱王元瓘书涌金池三大字刻石其处【郭祥正涌金池诗众沼皆涵碧斯池独涌金宝光中夜见还照月华深】
　　嘉泽庙　在涌金门内井亭桥西咸淳临安志祀唐相国邺侯李泌德宗兴元间泌守杭有风绩杭地濒海民苦斥卤泌凿六井开阴窦引湖水入城以资民汲郡人德之爲立祠西湖游览志宋嘉定中赐额嘉泽安抚潜説友拓地鼎建元季燬成化间重建前有井径丈许底与湖通泌所凿也井有金鱼数百防泳其中
　　金华将军庙　在涌金门内西湖游览志神姓曹名杲真定人仕后唐为金华令郡兵叛以计平之吴越王嘉其功擢守婺州宋初钱氏入朝委以国事杲即城隅浚三池以通城河名涌金池民为立祠
　　涌金门　濒湖西湖游览志卽金牛出现之所故名涌金旧名丰豫宋时有丰乐楼与门相值若屏障然堪舆家以此地当山水之冲故不筑月城
　　柳洲亭　即丰乐楼旧址明嘉靖间郡守陈仕贤建
　　柳洲二贤祠　在涌金门外濒湖钱塘县志其地多柳宋时称为柳洲旧有子贡使越祠祀端木子康熙二十六年巡抚金鋐督学周清源以仲子旧祠之在弼教坊者移此合祠遂改今名雍正九年重修
　　问水亭　在涌金门外柳洲之西濒湖钱塘县志宋时有上船亭圮明万厯间建亭曰问水今爲关帝庙舟人犹称问水亭
　　孙忠烈祠　在涌金门外南钱塘县志祀明孙忠烈燧燧死宸濠之难嘉靖间建祠于此两峯书院　在涌金门外南西湖游览志明刑部尚书洪钟别墅钟字宣之钱塘人歴官四川按察使发奸摘伏聼决如流庭无宿讼蜀民有洪不支锅之謡巡抚顺天增筑邉堡自山海关抵居庸延袤千里以刑部尚书兼左都御史平川陜蓝鄢之乱加太子太保致仕筑居于此自号两峯居士
　　柳浪闻莺亭　在涌金门南旧有柳浪桥康熙三十
　　八年
　　圣祖仁皇帝御书柳浪闻莺为西湖十景之一遂于桥
　　北建亭恭悬扁额并构
　　御碑亭于左乾隆十六年春
　　圣驾南巡
　　御制柳浪闻莺诗【见恭纪名胜】
　　【臣】沈德潜恭和　元韵
　　荡漾轻黄万缕金金衣弄响晚烟深春风巻入空明去宛似青莲听上林
　　钱王祠　在涌金门南旧名表忠观万厯杭州府志祀吴越王钱镠及镠子文穆王元瓘瓘子忠献王佐忠逊王倧忠懿王俶宋时观在龙山熙寜十年知杭州赵抃请于朝建名表忠苏轼作碑记【苏轼碑记见艺文】嘉靖三十九年总督都御史胡宗宪巡抚都御史周斯盛以灵芝寺改建寺盖王故苑也钱塘县志进石坊为桥又进为门有东坡书表忠观石刻存焉正宇奉五王像有明新建伯王守仁顺天者存扁额后为庆系堂明末渐圯崇祯中重加修葺岁仍春秋额支官师致祭
　　国朝康熙四十四年
　　圣祖仁皇帝南巡
　　御题扁额曰
　　保障江山奉悬正中恭摹勒石建亭其左雍正五年
　　勅封诚应武肃王冬十月浙江总督李卫重修前更立
　　石坊曰功德坊乾隆十六年三月
　　皇上驻跸西湖初四日
　　钦命大臣致祭随
　　命钱氏二十五代裔孙刑部左侍郎【臣】钱陈羣陪祭
　　初六日
　　圣驾临幸
　　御题扁额曰
　　忠顺遗庥
　　赐悬祠内
　　御制表忠观诗
　　三世五王爵同堂秩有伦圣湖依故里白水识真人孙子仪型永春秋爼豆新苏碑余腕力亦敌弩千钧
　　【臣】钱陈羣恭和　元韵
　　巡典旌忠烈
　　恩光迈等伦由来懐旧德沾漑及先人强弩风云防
　　荒祠雨露新湖山英魄在同日受
　　鸿钧【岳飞墓林逋放鹤亭上皆亲临观览】
　　【臣】沈德潜恭和　元韵
　　王八朱三辈谁能识大伦东南矢臣节保障借斯人三世堂筵旧千秋碑碣新窦融知顺逆忠孝后先钧【钱氏以忠孝称光武诏窦融许其忠孝诚慤】
　　内有铁劵为钱氏子孙世守今巳辗转流失观中碑记犹存遂防
　　赐览
　　御制戏题钱氏铁劵三首
　　长腰十斛换渔人什袭传贻永世珍歴数从来曽赐劵问谁终获保其身
　　伊吕功勲岂不巍未闻赐劵贷其非设逢乌喙终何益少伯真能早识几
　　纳土归诚本在兹子孙世守亦其宜独怜片鐡唐时物秘宝其将安用之
　　灵芝崇福律寺　在涌金门外今为钱王祠咸淳临安志太平兴国元年建本吴越王故苑芝生其间舍以为寺遂号灵芝大中祥符初改今额元符初律师元照重修建炎初燬绍兴间析其址为显应观乾道间次第兴创绍兴元年面湖建堂扁曰依光张即之书又有浮碧轩夜讲亭日观堂皆废西湖游览志元末燬明永乐初僧竺源重建
　　杏花园　在涌金门外南见宋稗类钞内有云会堂为宋进士期集之所如唐曲江杏园故事今园已废而杏花独盛苏隄桃李中亦杂植杏树花时与桃李并放南北两山亦有之居民采杏子取其仁为酪以佐春茗荆楚岁时记所谓寒食捣杏仁煑粥是也乾隆十六年春
　　驾幸西湖
　　御制杏酪诗
　　佳实出精舂仙浆泛玉溶清明传节物南国作时供不杂姜盐和还醴齐浓最欣湖上坐瓯影北高峯
　　朱子寓居　在灵芝寺四朝闻见录庆元元年韩侂胄欲逐赵汝愚遂禁伪学朱熹去国寓灵芝寺平川李叩请得穷理之学有紫阳授受行于世
　　显应观　在灵芝寺侧今废西湖游览志祀磁州崔府君子玉唐贞观间为滏阳令有异政民爲立祠旣卒为神于其土靖康间高宗避宼走钜鹿马毙夜雨独行路岐莫知所往忽有白马乗之遂至祠下见土马汗出如雨假寐梦神促之行导至斜桥谷会耿南仲来迎及卽位复梦神以白羊馈之曰得孝子实兆孝宗由是累朝崇奉咸淳间改额昭应后归灵芝寺有萧照山水苏汉臣画壁
　　宋聚景园　在清波门比乆废西湖游览志宋孝宗所筑奉上皇游幸中有会芳殿瀛春览逺芳华等堂瑶津翠光琼芳寒碧等亭柳浪学士等桥理宗以后日渐荒落今惟柳浪学士桥存焉
　　清波门　濒湖西湖游览志宋时称暗门又南有钱湖门今塞
　　流福水桥　在清波门外西湖游览志咸淳四年建引湖水入城经府前
　　学士港　一名夹字港在清波门外杭州府志相传宋时有学士家此故名港屈曲深隐低篷沿洄方出湖口古木鳞皴最为幽胜上有学士桥
　　茶坊岭　在清波门外西湖游览志宋时有茶坊在焉
　　仙姥墩　在茶坊岭西湖游览志列仙传云姥余杭人嫁于西湖农家善采百花酿酒王方平过蔡经家尝以千钱与姥沽酒饮而甘之是后羣仙时降因授药以偿酒价服之仙去后十余年有人经洞庭湖邉见姥尚卖百花酒相传所居基髙数十丈今夷为坦途矣
　　周元公祠　在清波门外钱家湾祀宋濓溪周子惇颐南渡时建久废
　　国朝康熙五十一年督学姜橚檄令重修岁以春秋致祭巡抚张泰交题额运使高熊征有碑记雍正九年总督李卫重建
　　长桥　在净慈寺东西湖游览志桥短而以长名者先时水口甚濶桥分三门有亭临之壮丽特甚其后浸淫填塞两旁皆为民居其南有澄水闸有南闸谓之三渠今亦湮废
　　飞仙里　列仙传济南李苃宋乾道中寓临安尝诣净慈过长桥恍惚迷路见青衣道人分烧笋食之絶异常味俄风雨晦失道人所在觉身轻举冉冉若乗云后人因名其所居之里曰飞仙
　　普度亲庵　在南屏山东钱塘县志明户部侍郎葛寅亮为母报恩舍宅建寺因名万厯四十八年建即古永荫寺旧址寅亮自爲记今燬基址犹存
　　南屏山　在西湖正南成化杭州府志峯峦耸秀山石珑若神工削成中穿一洞上有石壁如屏障故称南屏
　　慧日峯成化杭州府志南屏山有峯曰慧日净慈寺之主山也西湖游览志南屏之山凌空而中峙者为慧日峯今以寺后巻石刻慧日峯者误
　　净慈寺　在南屏山慧日峯下净慈寺志周显德元年建号慧日永明院宋太宗赐寿寜禅院额释氏稽古略绍兴九年改赐报恩光孝禅寺咸淳临安志绍兴十九年改净慈额后燬孝宗赐金成之建慧日阁嘉泰四年又燬嘉定十三年复建闳胜甲于湖山绍定四年僧法薰于佛殿前凿双井淳祐十年建千佛阁理宗书华严法界正徧知阁八字西湖游览志钱王俶初建院迎衢州道潜禅师居之潜尝从王求金铸十八阿罗汉王许之始作罗汉堂宋建隆初禅师延寿以佛祖大意经纶正宗作宗镜录一百巻遂作宗镜堂熙寜中郡守陈襄延禅师宗本居之属岁旱湖水尽涸忽寺西隅甘泉出有金色鳗鱼游焉因凿为井名圆照井南渡时燬而复兴僧道容实鸠工焉五岁始成塑五百阿罗汉作田字殿贮之大抵规模与灵隐埒故二寺为南北两山之最东坡诗云卧闻禅老入南山净扫松风五百间其阂壮在南渡前已然矣元季诸寺皆燬惟此寺独存明洪武间燬僧法净建正统间复燬僧宗妙复建内有永明室圆照楼丛玉轩一湖轩并废有鐡锅重数千觔欵云梁贞明二年铸【苏轼游净慈谒本长老和周长官诗卧闻禅老入南山净扫松风五百间我与世踈宜独往君缘诗好不容攀自知乐事年年减难得高人日日闲欲问云公覔心地要知何处是无还又复游西湖用欧阳察判韵我识南屏金鲫鱼重来柎槛散斋余还从旧社得心印自省前生覔手书葑合平湖久芜蔓人经丰歳尚凋踈谁怜寂寞高常侍老去狂歌忆孟诸】
　　国朝康熙三十八年
　　圣祖仁皇帝南巡幸寺
　　御制由净慈寺经南屛诸山诗
　　纡曲南屏路欣随歩辇来【时奉　　皇太后观览】鸟飞惊玉仗花落防经台邃阁闻松籁踈篱迸竹胎双峯高不极更在白云隈
　　御书净慈额并
　　书西峰二字又
　　御题一联云
　　云间树色千花满
　　竹里泉声百道飞
　　赐御书金刚经一卷四十六年
　　圣驾再幸奉
　　防重修四十九年工竣
　　御制重修净慈寺碑文
　　盖闻宝界三千咸归净业珍台百万同证慈航施布地之银衣国名舍卫供弥天之珠树园号祗洹自灵鹫西来至玉函南渡层轩飞阁起鹿苑于湖山芝盖花幡记伽蓝于崖谷皆爲选佛之塲实是栖真之室杭州净慈寺者周显德中缔构也宿尊入梦殿辟永明白足藏书堂开宗镜担经锡杖卓石上之奔泉皈法金鱼伏亭前之寒井南屏山色螺翠千盘北岸波光琉璃百顷高柯映户特来献果之猿修竹参霄常见衔花之鸟数经营于越角已歴多年论景致于淛江信称胜地乃者僧人不戒难返风轮遂尔像教延灾适遭火刼禅基未续道迹将湮朕周览余杭巡行南国惜兹善果建此福因命集工徒重葺院宇兰楣桂栋出炎网而焕金绳藻棁雕题化昆冈而为玉阙巍峩琳殿偕莲座以俱新璀璨瑶幢对雷峯而并立飘孤山之香雪居然花散维摩舞方丈之长松依旧风清罗汉龙天防法鬰东岭之烟霞狮象宣音应西兴之钟鼓蛟藏江浦再听梵音鸽下晴空还看瓶刹智灯回照显色相于已倾慧日高悬镇檀林而永固俾下域顾瞻净土时怀常净之心愿羣生感化慈缘悉发大慈之隐用摛紫翰述壮丽之规模爰勒青珉标建修之岁月康熙四十九年十一月糓旦
　　雍正八年重修乾隆九年奉
　　勅重建规制崇闳大倍于昔乾隆十六年三月浙江
　　在籍诸臣陈世倌等恭祝
　　皇太后六旬万寿就寺啓建
　　万寿经坛初三日
　　圣驾临幸
　　御题佛殿扁额曰
　　正法眼藏
　　御书联句云
　　慧日高擎猊座自安圆觉相
　　慈云近接蘂幢时转妙眀机
　　御制净慈寺诗
</div>
    <div class="pagination">
<a href="西湖志纂_page14.html">上一页</a><span>...</span><a href="西湖志纂_page10.html">10</a><a href="西湖志纂_page11.html">11</a><a href="西湖志纂_page12.html">12</a><a href="西湖志纂_page13.html">13</a><a href="西湖志纂_page14.html">14</a><span class="current-page">15</span><a href="西湖志纂_page16.html">16</a><a href="西湖志纂_page17.html">17</a><a href="西湖志纂_page18.html">18</a><a href="西湖志纂_page19.html">19</a><a href="西湖志纂_page20.html">20</a><span>...</span><a href="西湖志纂_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
