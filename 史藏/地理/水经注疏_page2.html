<!DOCTYPE html>
<html>
<head>
    <meta charset="UTF-8">
    <title>水经注疏 - 第 2 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注疏 - 第 2 页/共 77 页</h1>
    <div class="content">又《江水注》，亦曰绵虒县及两弱关字为衍文。全、赵、戴皆未见及，亦为疏也。
顾亭林推朱《笺》为有明一部书。惟朱氏著书太多，未以全力赴之，故不免有得失，致来冯定远、黄梨洲之掊击。而征引秘文，自非胸罗九流者，不能且不轻改古书，在明人实为罕见。戴本《提要》，称所校盛行于世，特从而纠之。赵序言，疑人之所难，发人之所未发，爱之重之，而为之《释》。是戴、赵皆因朱《笺》加密耳。今以朱为祖本，据戴、赵订之，或自订之，俾更加密焉。全书依此。
幸见残宋本卷五、三十二页至末，卷六至卷八，卷十六至卷十九，卷三十四，卷三十八至卷四十，黄陂徐氏藏。又见校录《大典》本前二十卷，南林蒋氏藏。又见校录明抄本与残宋本，当自宋本出也。
（此处版框上端云：「此数书，先生皆未见，初编入。嗣觉后人补编，乃可用耳。若岭香孙世兄作补疏，可作凡例用。」）
今并采入。朱每称宋本，今复载宋本；戴言出《大典》，今复标《大典》。非复也。赵每以朱称宋本为伪录，以见朱之足凭。其有不同者，则所见本异也。人多以戴出《大典》为诬录，以见戴多本《大典》，亦不尽本《大典》，而戴之冤可大白于天下，戴之伪亦众着于天下矣。
原件共十三页，无题目，影印于台北中华书局影印本《杨熊合撰水经注疏》第一册正文之前。此题目为我所加，详见《排印〈水经注疏〉的说明》。
桥驿附志
水经注疏卷一
河水一戴删一字，云：近刻河水下有一二等字，乃明人臆加。
昆仑墟在西北，赵改墟作虚，下同。戴亦改下《山海经》文作虚。守敬按：言河源者当以《汉书 西域传》为不刊之典，以今日舆图证之，若重规迭矩，作《水经》者惟但言葱岭、于阗未明，言昆仑不能知昆仑所在。又见《史记 大宛传赞》云，恶睹所谓昆仑，《汉书 张骞传赞》亦云尔。遂以昆仑置于葱岭之西，郦氏又博采传记以符合之，遂与《经》文同为悠谬。会贞按：《一统志》，西藏有冈底斯山，在阿里之达克喇城东北三百一里，此处为天下之脊，众山之脉皆由此起，乃释氏《西域记》所谓阿耨达山即昆仑也。又齐召南《水道提纲》，巴颜喀喇山即古昆仑山，其脉西自金沙江源犂石山，蜿蜒东来，结为此山。山石黑色，蒙古谓富贵为巴颜，黑为喀喇，即唐刘光鼎谓之紫山者，亦名枯尔坤，即昆仑之转音。戴震《水地记》，自山东北至西宁府界千四百余里。《尔雅》，河出昆仑虚，不曰山。察其地势，山脉自紫山西连犂石山，又南迤西连，接恒水所出山。今番语冈底斯者，译言羣山水根也。置西宁府边外五千五百余里，绵亘二千里，皆古昆仑虚也。
三成为昆仑丘。赵云：见《尔雅 释丘》。赵琦美据《河水》四《注》，三成上增山字，非也。守敬按：赵说是，而赵本有山字，适相违反，当是刊刻者妄加。王校本乃改赵说曰，赵琦美据《尔雅》，三成上补山字，以符合之，冤矣。郭璞《注》，成犹重也。昆仑山三重，故以名云。是《尔雅》因昆仑有三重，取以名三成之山。郦氏据《尔雅》释昆仑，则正坐实昆仑丘之三成，盖《山海经》[《大荒西经》]亦称昆仑山为昆仑丘也。《昆仑记》[一]曰：朱记作说，全、赵、戴同。守敬按：《昆仑说》未闻。《尔雅 疏》引《昆仑山记》，昆仑山一名昆丘，三重，与此文称昆仑之山三级合。则昆仑说为《昆仑记》之误，今订。昆仑之山三级，下曰樊桐，守敬按：樊桐见《淮南子》，后文引之。一名板桐；朱桐作松，《笺》引《广雅》板桐及嵇康《游仙诗》结友家板桐，云：未闻板松，疑或字误。守敬按：《楚辞 哀时命》称板桐，则松当作桐无疑。赵、戴改桐，全仍作松，失之。孙星衍曰，樊亦扳字。按：攀、扳同，则樊当攀之省，板当扳之误也。二曰玄圃，守敬按：《山海经》。[《西山经》]作平圃，《穆天子传》作县圃，郭璞注《山海经》引《传》作县圃，又引作玄圃。玄、平形近错出，玄、县音同通用。一名阆风；守敬按：《楚辞 离骚》云，登阆风而 马。上曰层城，[二]朱层作增，赵、戴改。守敬按：《大典》本、黄本并作层，知原是层字。层与增同。《淮南 墬形训》，昆仑虚中有增城九层。又云，县圃、凉风、樊桐，在昆仑阊阖之中。则后文引之不数增城。《广雅》，昆仑墟有三山，阆风、板桐、玄圃，皆分玄圃、阆风为二，亦不数增城，并与此异。而《十洲记》言昆仑三角，一名阆风巅，一名玄圃台，一名昆仑宫。后文又引之，则又异。一名天庭，是谓太帝之居。戴改谓作为。守敬按：《淮南子》有是谓太帝之居语，后文引之。高诱云，太帝，天帝也。
去嵩高五万里，守敬按：此沿《禹本纪》之误，古时中外未通，传闻异辞，转相傅会，荒诞不经。于是《禹本纪》言昆仑有去嵩高五万里之说，而《水经》以为据，郦氏亦深信不疑。观本卷后文，考东方朔之言及《经》五万里之说，难言康泰、浮图调之是。下卷《异物志》曰，葱岭之水，分流东西，西入大海，东为河源，非原脱此字。《禹纪》所云昆仑，张骞使大夏而穷河源，谓极于此而不达于昆仑，其明征也。是《禹本纪》一误《水经》再误，郦氏三误矣。推其致误之由，乃限于地，并限于时耳。今按图以索，相去不过万里，无稽之言，存而不论可也。地之中也。
《禹本纪》与此同。会贞按：《史记 大宛传赞》称《禹本纪》。梁玉绳《史记志疑》曰，《困学纪闻》云，《三礼义宗》引《禹受地记》，王逸注《离骚》引《禹大传》，岂即太史公所谓《禹本纪》者欤？余因考郭璞《山海经 注》，亦引《禹大传》，《汉 艺文志》有《大 》三十七篇。师古曰， ，古禹字。《列子 汤问》篇引《大禹》，疑皆一书而异其篇目耳。守敬按：《山海经。》[《海内西经》]郭《注》，去嵩高五万里，盖天地之中也，见《禹本纪》。当郦氏时，《禹本纪》未必存，盖据郭书。又按《初学记》五引《河图括地象》曰，昆仑者，地之中也。《水经》从《禹本纪》而省作地之中，盖参以《河图》说欤？高诱称，河出昆山，伏流地中万三千里，禹导而通之，出积石山。会贞按：诱是涿人，见《易水》篇。《隋志》，《淮南子》二十一卷，高诱《注》。此《淮南 墬形训 注》文。今本《注》，昆山作昆仑，积石详本篇二卷。按《山海经》，自昆仑至积石一千戴删一字。会贞按：黄本有一字，各本同，戴乃臆改。以后凡首称一千、或一百、或一十者，戴并删一字。其武断实甚，特揭于此，后不复出。七百四十里，守敬按：此郦氏就《西次三经》总计之文。即今本《山海经》历数之，凡二千一百里。然《续博物志》三引《山海经》，与《注》同。《释迦方志》引书云云亦同。则此无讹文，当是今本《山海经》所叙里数有误字。自积石出陇西郡至洛，准地志可五千余里。守敬按：后魏陇西郡治襄武，在积石之东。言至洛者，洛阳为当时都城，嵩高即在其东南也。准地志句，郦氏据典籍约计之辞。按《续汉志》，陇西郡在洛阳西南二千二百二十里。后汉郡治狄道，在襄武西北百余里。稽《图》，魏陇西郡西去积石约千余里。合观之，是自积石至洛不过三千余里，此五千当三千之误。又按《穆天子传》，天子自昆仑山入于宗周，朱昆下有仑字。赵同，戴无。守敬按：《大典》本、黄本并无仑字，《穆天子传》中，昆仑凡六见，无单称昆山者，然注上引高说，变称昆山，此盖亦变称之非，必脱仑字也。《传》记穆王至昆仑事，在卷一二，朝于宗周之庙乃里西土云云，在卷四，此郦氏櫽括《传》文，谓自昆仑入于宗周也。乃里西土之数。守敬按：郭璞《注》，里，谓计其道里也。自宗周瀍水以西，北至于河宗之邦，全以北字属上，云：据本
传则羡文也，依沈炳巽本删。赵、戴删同。守敬按：本传无北字，盖脱。《传》下文称南至于某处，北至于某处，可证。故洪颐 据此《注》以补《传》，不当删。《史记 赵世家 正义》，河宗在龙门河之上流，岚、胜二州之地也。阳纡之山，[三]三千有四百里，自阳纡西至河首，四千里，守敬按：《穆天子传》，自阳纡西至于西夏氏二千又五百里，郦氏就传合并言之。合七千四百里。守敬按：此句郦氏总计语。《外国图》守敬按：《后汉书 东夷传 注》、《文选 郭璞〈游仙诗〉 注》、《类聚》八十九、《通典》边防门，并引《外国图》。《寰宇记 四夷部》屡引《外国图》，俱不言何时人撰。《史记 始皇本纪 正义》称吴人《外国图》，此《外国图》称大晋，则为晋人之书，是《外国图》有二矣。观后文引《支僧载外国事》云，据，晋言十里也。称晋与此条同，此岂《支僧载外国事》之图欤？又云：从大晋国正西七万里，得昆仑之墟，诸仙居之。守敬按：《博物志》一引《河图括地象》，圣人、仙人之所集。数说不同。道阻且长，朱阻作岨，赵同，戴改。经记绵褫，朱经作径，《笺》曰：疑当作经记绵邈。赵改经云：按褫字不误。《易 讼卦 疏》云，三见褫脱。盖褫有脱义，言经记岁远褫脱耳。《巨洋水注》云，遗文沿褫，其词例然也。戴改经同。水陆路殊，径复不同，浅见末闻，非所详究，不能不聊述闻见，以志差违也。会贞按：以上博引诸书，释《经》去嵩高五万里之说。如高诱说及《山海经》、《穆天子传》，则不及五万里，如《外国图》则更过五万里，悬殊实甚。郦氏曲为解说，谓经记绵褫，或等亥豕之讹，水陆路殊，复有迂直之异，故存而不论，然亦由未确知昆仑所在，遂不敢质言之也。
其高万一千里。守敬按：此《河图括地象》文，引见王逸《离骚 注》及《博物志》一。
《山海经》称，方八百里，高万仞。守敬按：《海内西经》文。郭景纯以为自上二千五百余里。守敬按：郭注《宛传》、《汉书 张骞传赞》引《禹本纪》文。[《汉书》余里二字，误倒。]《淮南子》称，高万一千里百一十四步二尺六寸。[四]赵据《淮南子》校改二尺作三尺，戴改同。守敬按：《墬形训》文，庄校《淮南子》作二尺，《汉魏丛书》本及日本刻本并同。不知赵氏见何误本也。此引《山海经 注》及《淮南子》为《经》言昆仑之高作证，而其说歧出，盖亦聊述闻见以志差违，与上文同。
河水全移出其东北陬五字于河水下相属，云此七字万无分作二句之理，旧乃妄割《注》文分配。
《春秋说题辞》曰：河之为言荷也。守敬按：《广雅》，河，何也。何与荷同。荷精分布，怀阴引度也。守敬按：《古微书》同。《释名》曰：河，下也，随地下处而通流也。守敬按：《释水》文。《考异邮》曰：河者，水之气，四渎之精也，所以流化。守敬按：《御览》六十一，《事类赋注》六引《考异邮》同。《元命苞》曰：五行始焉，万物之所由生，守敬按：《初学记》六引《元命苞》所作信，误。元气之腠液也。守敬按：《文选 郭景纯〈江赋〉 注》引《元命苞》，腠作凑，《古微书》作津。《管子》曰：水者，地之血气，如筋脉之通流者，朱无如字，赵同，戴增。守敬按：原书有如字。故曰，水具财也。朱具上有其字，赵同，戴删。按原书无其字，财作材。守敬按：以上《水地》文。而水最为大。[五]戴删而字，上增五害之属四字。水有大小，有远近，水出山而流入海者，命曰经水。引佗水守敬按：原书引作别。入于大水及海者，命曰枝水。出于地沟守敬按：原书作出于他水沟。流于大水及于海者，又命曰川水也。守敬按：以上《度地》文。《庄子》曰：秋水时至，百川灌河，经流之大。[六]守敬按：《秋水》文，经作泾，一作径，又或作淫。《孝经援神契》曰：河者，水之伯，上应天汉。守敬按：《博物志》一、《类聚》八、《初学记》六、《御览》八、六十一、《事类赋注》六引《援神契》同。《白帖》六引汉作河。《新论》守敬按：《后汉书 桓谭传》，谭著书二十九篇，号曰《新论》。《隋志》及新、旧《唐志》并作十七卷，已佚。曰：四渎之源，河最高而长，从高注下，水流激峻，故其流急。守敬按：《类聚》九引《新论》此条，末句作故为平地灾害。徐干守敬按：徐干，《魏志》附《王粲传》。《齐都赋》曰：川渎则洪河洋洋，发源昆仑，九流分逝。朱作游，《笺》曰：《玉海》引此《赋》作逝。赵、戴改。会贞按：《大典》本、明抄本并作逝。北朝沧渊，惊波沛厉，浮沫扬奔。朱浮讹作望。全校改，戴、赵改同。会贞按：《类聚》六十一节引《齐都赋》，有此前后四句，正作浮。《风俗通》曰：江、河、淮、济为四渎。朱河字在淮字下，赵同。戴乙。会贞按：《风俗通》引《尚书大传》、《礼 三正记》，以江、河、淮、济为四渎，与《尔雅》合。此《注》盖传钞倒错，戴乙是也。渎，通也，所以通中国垢浊。守敬按：《山泽》文。《白虎通》曰：其德着大，故称渎。会贞按：《巡狩》文。德作功，《尔雅 疏》引亦作功。《释名》曰：渎，独也，各独出其所而入海。会贞按：亦《释水》文。即《尔雅》所云，四渎者，发源注海者也。
出其东北陬，孙星衍曰：《说文》：陬，隅也。董佑诚曰：此河水自蒲昌海伏流重源所出，当昆仑东北陬也。今中国诸山之脉，皆起自西藏阿里部落东北冈底斯山，即梵书之阿耨达山。绵亘东北数千里，至青海之玉树土司境，为巴颜哈喇山，河源出焉。河源左右之山，统名枯尔坤，即昆仑之转音。盖自冈底斯东，皆昆仑之脊，古所称昆仑墟，即在乎此。《山海经 西山经》称，昆仑之邱，河水、赤水、洋水、黑水出焉。郭《注》，洋或作清。《海内西经》称，海内昆仑之墟，赤水出东南隅，河水出东北隅，黑水出西北隅。《大荒西经》称，西海之南，流沙之滨，赤水之后，黑水之前，有大山，名曰昆仑之邱。《穆天子传》称，天子宿于昆仑之阿，赤水之阳。今金沙江上源三，曰那木齐图乌兰木伦河，[七]托克托乃乌兰木伦河，喀齐乌兰木伦河，蒙古谓赤色为乌兰，盖即赤水。怒江上源有池曰喀喇池，东流曰喀喇乌苏河，蒙古谓黑色为喀喇，盖即黑水。其西流即今青海，亦曰西海。蒙古曰库可诺尔库可者，译言青，盖即青水。流沙即今戈壁，当安西州南，青海之西。是青海西北滨戈壁，黄河、金沙江、怒江三源之闲，山名昆仑而迤东山脊为昆仑之证。惟《经》叙四水所出之方隅，前后互异，则传写之误也。《海内东经》称，西胡白玉山在流沙西，昆仑墟东。[八]今冈底斯山北支为葱岭，戈壁当其东。《穆天子传》亦先升昆仑之邱，复西征至西王母之邦，是迤西山脊皆为昆仑之证。昆仑本在域中，《尔雅》以西王母与觚竹、北户、日下为四荒，则亦国名。周衰，德不及远，怪迂之说复兴，遂谓去中国有五万里之远，又移昆仑于海外，指西王母为仙人。后儒震于怪物，并《禹贡》之昆仑而疑之。《山海经》乃秦、汉人据古图所为，更经错乱，加以附会，故太史公已不敢言。然遗文轶句，犹资考证。郦氏有云，自不登两龙于云辙，骋八骏于龟涂，等轩辕之访百灵，方大禹之集会计，儒、墨之说，孰使辨哉？今中外一家，西陲万里，并入图籍，文轨之盛，远轶轩姒，郦氏所称，适应今日。惜古籍散亡，仅存大略耳。会贞按：董氏《水经注图说》甚精细。此条说昆仑亦合。惟以为河水自蒲昌海伏流重源所出，当昆仑东北陬，则误。详见卷末。
《山海经》曰：昆仑墟在西北，河水出其东北隅。守敬按：《海内西经》文。《尔雅》曰：朱《笺》曰：此下当补河出昆仑墟五字。戴依补。赵云：按《注》上文引《山海经》曰，昆仑墟在西北，河水出其东北隅，故节去《尔雅》之文，以免重复。朱氏欲补之，未识古人裁取之妙尔。戴亦误补。色白；守敬按：郭璞《注》云，发源处高洁峻凑，故水色白也。所渠并千七百，一川，色黄。《物理论》守敬按：《隋志》，杨子《物理论》十六卷，晋征士杨泉撰。新、旧《唐志》卷同。已佚。曰：河色黄者，众川之流，盖浊之也。戴云：按此十六字，当是《注》内之小《注》，故杂在所引《尔雅》之闲，书内如此类者甚多。守敬按：戴说是也。《尔雅》色黄下，即接百里一小曲，千里一曲一直二句，而《类聚》八、《御览》六十一引《物理论》此条，并有下二句，盖以郦书为据，误认《尔雅》文为《物理论》也。不知《尔雅》上言所渠并千七百一川，故下统言百里千里之曲直。《物理论》但释色黄，与下词义不相属也。
百里一小曲，千里一曲一直矣。守敬按：《释水》文。汉大司马张仲《议》曰：朱《笺》曰：按张仲事出桓谭《新论》，而《汉书 沟洫志》议河浊不宜溉田者，乃大司马史长安张戎，字仲功。今称大司马张仲，疑误。戴云，脱史字、功字。赵据《沟洫志》颜《注》增功，失增史。河水浊。清澄，一石水，六斗泥。而民竞引河溉田，令河不通利。朱令讹今，戴改，赵同。至三月桃花水至，则河决，守敬按：《汉书 沟洫志》，来春桃华水盛，河必羡溢。师古曰，《月令》仲春之月，始雨水，桃始华。盖桃方华时，既有雨水，川谷冰泮，众流猥集，波澜盛长，故谓之桃华水耳，而《韩诗传》云，三月桃华水。此称三月，与《韩诗传》同。以其噎不泄也。守敬按：《说文》，噎，饭窒也。此谓水壅塞也。禁民勿复引河。守敬按：《御览》六十一、《事类赋注》六，并引张说，禁上有可字，此当据增。是黄河兼浊河之名矣。[九]守敬按：《燕策》，齐有清济浊河，足以为固。则浊河之名久矣。《述征记》守敬按：《隋志》，《述征记》二卷，郭缘生撰。《旧唐志》有郭象《述征记》二卷，当即此书，误题郭象耳。曰：盟津河津恒浊，守敬按：盟津详本篇卷五。方江为狭，比淮、济为阔。寒则冰厚数丈。冰始合，车马不敢过，要须狐行，云此物善听，冰下无水声乃过。[一〇]守敬按：《初学记》二十九略引郭缘生《述征记》无水下有声字。[《事类赋注》八抄变作水无声。]《御览》九百九引作伏滔，《北征记》亦云听水无声乃过，此当据增声字。人见狐行方渡。余案《风俗通》云：里语称狐欲渡河，无如尾何，[一一]守敬按：《正失》文。且狐性多疑，守敬按：《埤雅》，狐性疑，疑则不可以合类，故从孤省。故俗有狐疑之说，会贞按：《离骚》，心犹豫而狐疑。亦未必一如缘生之言也。会贞按：《颜氏家训》，狐多猜疑，故听河冰无流水声，然后渡，今俗云狐疑。则又与缘生说合。《经》方言河出，郦氏因引《尔雅》色白，兼引渠并众川，色黄，又引《物理论》、张氏《议》、《述征记》详言河之浊，且牵连缕叙狐之渡河，皆下流事，殊为蔓衍。
屈从其东南流，入于渤海。戴删于字。守敬按：《通典》引有于字。《海内西经》作西南入渤海，此变称东南耳。然《山海经》所云渤海，即指蒲昌海。《水经》既从《山海经》叙河入勃海后，复从《汉书 西域传》叙葱岭于阗河注蒲昌海，是为大错。郦氏此下及叙辛头河之入南海，恒水之入东海，《经》、《注》实不相应也。
《山海经》曰：南守敬按：昆仑虚南也。即从极之渊也，孙星衍曰：郦君说从极之渊，不知却在何处，反驳阳纡秦数之说，谬矣。一曰中极之渊，守敬按：《山海经》作忠极，忠、中古通。深三百仞，守敬按：《海内西经》亦云昆仑南渊，深三百仞。惟冯夷都焉。赵云：按《山海经》本作冰夷，郭璞《注》，冰夷，冯夷也，即河伯也。守敬按：《庄子》[《太宗师》]云，冯夷得之以游大川。《释文》引司马彪云，《清泠传》曰，冯夷，华阴潼乡堤首人也。服八石，得水仙，是为河伯。一云，以八月庚子浴于河而溺死。《括地图》曰：冯夷恒乘云车，驾二龙。戴云：按此十三字当亦是《注》内之小《注》，故杂在所引《山海经》之闲。守敬按：《山海经》，冰夷人面，乘两龙。郭《注》，画四面各乘灵车，驾二龙。《御览》六十一引作云车。是郭本《括地图》。河水又出于阳纡。凌门之山，朱陵作凌，赵同，戴作陵。守敬按：《山海经》，阳纡之山，河出其中，凌门之山，河出其中。郭《注》云，皆河之枝源所出之处也。《类聚》八引《山海经》，作陵门。而注于冯逸之山。守敬按：此句当亦《海内北经》逸文。《穆天子传》一曰：天子西征，至阳纡之山，河伯冯夷之所都居，赵云：按《穆天子传》本作无夷。《注》，无夷，冯夷也。是惟河宗氏。天子乃沈珪璧礼焉。河伯乃与天子披图视典，以观天子之宝器，玉果、璇珠、戴璇改璇。守敬按：郭璞《注》，璇音旋。烛银、金膏等物。守敬按：以上《穆天子传》文。皆《河图》所载，河伯以礼穆王。守敬按：二句郭《注》文。视图，方乃导以西迈矣。守敬按：此句约《穆天子传》文。粤在伏羲，受龙马图于河，八卦是也。守敬按：《周易正义序》、孔安国、马融、王肃、姚信等并云，伏牺得《河图》而作《易》。《礼记 礼运 疏》引《中候 注》，[原脱注字。]伏羲氏有天下，龙马负图出于河，遂法之，画八卦。故《命历序》曰：《河图》，帝王之阶，图载江河山川州界之分野。后尧坛于河，受《龙图》，守敬按：《路史余论》六引孙氏《瑞图》云，帝尧即位，坐河渚，神龙赤色，负图而至，备载山泽河海之形，国土之分域。亦见《洛水》篇。作《握河记》。守敬按：《初学记》九引《帝王世纪》云，尧率诸侯羣臣沈璧于洛河，受图书。今《尚书中侯握河纪》之篇是也。《文选 王元长〈曲水诗序〉 注》引《世纪》作《握河记》，与此同考《诗》、《周礼》、《礼记》三《疏》及《路史》，并称《握河记》。逮虞舜、夏、商咸亦受焉。守敬按：并见《洛水》篇。李尤守敬按：李尤见《后汉书 文苑传》。《盟津铭》：洋洋河水，朝宗于海。径自中州，《龙图》所在。守敬按：《类聚》八引此铭，朝作赴，径作经。《淮南子》曰：昔禹治洪水，身祷阳纡。朱身作具，赵、戴同。守敬按：《修务训》，禹之为水，以身解于阳 之河。高诱《注》，为治水解祷，以身为质。又《蜀志 却正传 注》引作以身请于阳盱之河。《文选 应休琏〈与广川长岑文瑜书〉 注》引作以身解于阳盱之河。据诸书称身，则此具祷确为身祷之误。原书 与纡声不近，乃盱之误，《蜀志 注》作盱，可证。《文选 注》作旴，又以形近错出。郦以阳盱即阳纡，故直引作阳纡。盖于此也。高诱以为阳纡，秦薮，非也。守敬按：《修务训》高《注》，阳盱河盖在秦地。又《墬形训》，九薮，一曰秦之阳纡，《注》，盖在冯翊池阳。是高以为阳纡秦薮也。郦氏盖据《山海经》、《穆天子传》，谓阳纡去秦甚远，故驳秦薮之说，而郝懿行斥其谬。[一二]
释氏《西域志》曰：戴志改记，下同。守敬按：《类聚》七十六引释道安《西域志》三条，《御览》七百九十七引释道安《西域志》六条。《通典》一百九十一云，诸家纂西域事。多引道安《西域志》等书。又一百九十三云，诸家纪天竺事，多录诸僧法明、道安之流。此《注》屡引释氏《西域志》，即道安之书无疑。然则本当作志，《注》下文或作记，又作传，乃变文耳。戴不惟改传作记，并尽改志作记，失考甚矣。又按《高僧释道安传》，初，魏、晋沙门，依师为姓，故姓各不同。安以为大师之本，莫尊释迦，乃以释命氏。后获《增一阿含》，果称四河入海，无复河名，四姓为沙门，皆称释种。既悬与经符，遂为永式。然则中国以释为姓者，自道安始。加以道安名重，人共知之，故《注》引其说，只称释氏，后文论昆仑条，且只称释云焉。朱氏不察，谓释云当是僧名，误矣。阿耨达太山，赵作大山。其上有大渊水，会贞按：《大唐西域记》一，阿那婆答多池，唐言无热恼池，旧曰阿耨达[一三]池，讹也。在香山之南，大雪山之北，周八百里。金、银、瑠璃、颇胝，饰其岸焉。金沙弥漫，清波皎镜，大地菩萨[一四]以愿力故，化为龙王，于中潜宅，出清泠水。是以池东面银牛口，流出殑伽河，绕池一 ，入东南海。池南面金象口，流出信度河，绕池一 ，入西南海。池西面瑠璃马口，流出缚刍河，绕池一 ，入西北海。北面颇胝师子口，流出徙多河，绕池一 ，入东北海。或曰潜流地下，出积石山，即徙多河之流，为中国之河源。阿耨达池，盖即此大渊水。因池在山上，故亦有阿耨达之名。下文新头河，即信度河，恒水即殑伽河，下卷出葱岭西流之水，即缚刍河，出于阗南山之水，即徙多河。郦氏叙四大水与《西域记》合。此不接言山出四大水，而言出六大水者，因山即昆仑山，而以《山海经》昆仑所出之水为说也。宫殿楼观甚大焉，山即昆仑山也。守敬按：康泰《扶南传》谓阿耨达山即昆仑山，引见后。《括地志》，阿耨达山亦名建末达山，亦名昆仑山。《穆天子传》二曰：天子升于昆仑之丘，以观黄帝之宫，而封丰隆之葬。[一五]朱作天子升昆仑，封丰隆之葬，赵同，戴依原书增。守敬按：今本《穆天子传》作而丰口隆之葬，然《西山经》郭《注》引《传》，与此文合，此足以正今本之脱误。全云，吴中沈氏本，葬作莽，谓雷师不应有葬地也。丰隆，雷公也。守敬按：郭《注》，丰隆筮御云，得大壮卦，遂为雷师。《初学记》，雷神曰雷公。雷电龙朱《笺》曰：三字误。赵云：按三字句截，龙即垄字，古通用。《沔水注》，龙下，地名也，有邱郭坟墟。即是此义。戴改作黄帝宫。即阿耨达宫也。其山出六大水。山西有大水，名新头河。会贞按：《海内西经》，昆仑之虚，赤水出东南隅，河水出东北隅，洋水、黑水出西北隅，弱水、青水出西南隅。盖即《注》所云六大水，而《注》不出水名，随言山西有大水名新头河，下又言山西南有恒水，盖隐隐以新头河、恒水为六水之二水，而不直言二水为《山海经》何水，此郦氏之慎也。郭义恭《广志》曰：甘水也。在西域之东，名曰新陶水。山在天竺国西，水甘，故曰甘水。有石盐，白如水精，会贞按：《书钞》一百四十六引《吴时外国传》，天竺国有新陶水，水甘美，下有石盐，白如水精。与《广志》合。而《梁书 海南诸国传》云，恒水甘美，下有真盐，色白如水精。以新陶水文混入恒水。非也。《御览》五十九引《南州异物志》，恒水一号新陶水，水特甘香，下有真盐，混恒水、新陶二水为一。尤非也。大段则破而用之。朱《笺》曰：大段当作火 。全、赵依改，戴谓朱说非。康泰曰：守敬按：此注下文称康泰《扶南传》，《隋志》不著录，而《御览》亦屡引之。又《御览》三百五十九引康泰《吴时外国传》，据《梁书 海南诸国传》吴孙权遣宣化从事朱应、中郎康泰通诸国，其所经及传闻，则有百数十国，因立记传。然则《吴时外国传》，其总名，《扶南传》又其书之一种。此言安息等国，当《吴时外国传》文也。安息、月支、戴支作氏。守敬按：二字古通。安息、月氏，并详下卷。天竺、守敬按：《通典》，天竺，后汉通焉，即前汉身毒国，在葱岭之南，去月氏东南数千里，地方三万余里。其中分为五天竺，一曰中天竺，二曰东天竺，三曰南天竺，四曰西天竺，五曰北天竺。地各数千里，城邑数百。南天竺际大海，北天竺距雪山，东天竺东际大海，与扶南、林邑接，但隔小海，西天竺与罽宾、波斯接，中天竺据四天竺之闲。至伽那调洲，朱洲作御，赵、戴同。会贞按：后文引康泰《扶南传》曰，从伽那调洲西南入大湾。即此所指也，则御乃洲之误。皆仰此盐。会贞按：《书钞》一百四十六引《南州异物志》，盐水，万国毕仰。释法显曰：度葱岭已，入北天竺境。于此顺岭，西南行十五日，其道艰阻，朱作岨，《笺》曰：一作阻。赵仍，戴改。崖岸险绝，其山惟石，壁立千仞，临之目眩，欲进则投足无所。下有水，名新头河。昔人有凿石通路施倚梯者，朱倚作傍，赵据黄本改，戴作倚。守敬按：《大典》本、明抄本并作倚。凡度七百梯。度已，朱下度字作渡，在梯上，赵改乙，戴改乙同，蹑悬絙过河，朱悬作县，赵同，戴作悬。守敬按：慧琳《法显传音义》改絙作緪，云古恒反。《说文》，緪，大索也，从纟，恒声。《传》作絙，音桓，非，亦传写脱去心也。河两岸相去咸八十步。守敬按：《佛国记》作减八十步，后文又称减由旬，《左传 昭十四年》，叔鱼之罪，不为末减。服虔读减为咸，盖古字通。九译所绝，朱作九驿，《笺》曰：《法显传》作九驿所记。谢兆申云，驿当作译。赵改译，云：按谢说是。《温水注》引《林邑记》曰，重九译而来。《旧唐书 张仲武传》，李德裕铭云，万里昆夷，九译而通。李商隐诗，还期九译通。九译所绝，道路险远，无人行迹也。绝字义长。戴改译同。汉之张骞、甘英皆不至也。会贞按：以上《佛国记》文。据《注》下文，谓法显所指在罽宾之境，即县度也。《汉书 西域传》，武帝始通罽宾。又云，元帝放罽宾使者于县度。则罽宾往来经县度明矣。《张骞传》，骞至大夏还，并南山。大夏即塞王君罽宾者也。骞自罽宾还，非道县度而何？《后汉书 西域传》，都护班超遣甘英使大秦，抵条支，临大海，虽不言过县度，然《班超传》云，超踰葱岭，迄县度。英随超在西域，亦未必非出其途也。法显欲夸己之至，而谓骞、英皆不至，未足据也。余診諸史傳，即所謂罽賓之境，有磐石之 ，守敬按：《汉书》作盘石阪。徐松曰，《西域记》，咀叉始罗国东南行二百余里，度大石门。道狭尺余，行者骑步相持，絙桥相引，守敬按：《汉书》作绳索相引。二十许里，赵据《汉书 西域传》十改千，戴谓千字误，当以十为正，与齐召南说同。守敬按：《唐西域记》，乌刺尸国，东南登山履险，度铁桥行千余里，至迦湿弥罗国，即罽宾也。是合度桥及以后所行，共千余里至罽宾。罽宾尚在县度之西，足征盘石无二千余里矣。方到县度。朱作县渡，下同。赵渡改度，戴改同，县作悬。守敬按：明抄本、黄本并作悬。阻险危害，不可胜言。守敬按：自盘石句至此，《汉书 西域传》罽宾国下文。郭义恭曰：乌秅之西，守敬按：《汉书 西域传》，乌秅国治乌秅城，东北至都护治所[治详下卷乌垒下。]四千八百九十二里，北与子合、蒲犁，西与难兜接。后魏为权于摩国。《清通考》，当今巴达克山地，在葱岭西。有悬度之国，守敬按：《汉书 西域传》，县度去都护治所五千二百里，合乌秅去都护治所计之，是县度在乌秅西一百二十八里。又《后汉书》，德若国下云，自皮山西南经乌秅，涉县度，历罽宾，则县度在乌秅、罽宾闲。山溪不通，引绳而度，故国得其名也。守敬按：《汉书 西域传》，乌秅西有县度，县度者，石山也，溪谷不通，以绳索相引而度。为郭所本。其人山居，佃于石壁闲，守敬按：《汉书》作山居田石闲。累石为室，民接手而饮，所谓 饮也。守敬按：《汉书 西域传》无所谓 饮也句。师古云，如 之为，此当是《汉书》古注语，故郦氏得引之，师古盗袭而没其名耳。例见余《汉书古注辑存》。有白草、朱草讹作羊，赵、戴改。小步马。赵依《汉书》小上补出字。守敬按：无出字亦通，郦氏抄略《汉书》文，不必补也。有驴无牛。是其悬度乎？守敬按：自山居以下至有驴无牛，皆《汉书 西域传》叙乌秅文。郦氏惟闲以 饮句耳。至县度事则传接叙于后，此概属之县度，与《汉书》不合。释法显又言：度河守敬按：谓新头河也。便到乌长国。[一六]朱长作苌，下同。赵、戴改长。守敬按：《大典》本、黄本并作长。《佛国记》，法显自子合南行四日，入葱岭山，到于麾国[于上当有权字。]，又行二十五日，到竭 国，又西行一月，度葱岭，又西南行十五日，渡河到乌苌国。《北史》，权于摩国，故乌秅国也。后复载乌苌国，是乌苌与乌秅为二国，相去绝远。而《唐书》云，乌茶者，一名乌仗那，一名乌苌，西距罽宾四百里。《唐书》因苌、茶音近，以乌苌为乌茶，或因茶、秅音同，遂混乌茶、乌秅为一。不知《汉书 西域传》云，罽宾东至乌秅二千二百五十里，何止距四百里乎？乌长国即是北天竺，守敬按：《佛国记》文。《伽蓝记》，乌场国北接葱岭，南连天竺，土气和 ，地方数千里。佛所到国也。佛遗足迹于此，其迹长短在人心念，至今犹尔。守敬按：《佛国记》文。《洛阳伽蓝记》，乌场国，王城北八十里，有如来履石之迹，起塔笼之。履石之处，若水践泥，量之不足，或长或短。及晒衣石尚在。守敬按：《佛国记》，石高丈四，阔二丈许，一边平。《伽蓝记》，宋云出乌场国城外，寻如来教迹，水东有佛晒衣处。初如来在乌场国行化，龙王瞋怒，[一七]兴大风雨。佛僧伽黎[一八]表里通湿。雨止，佛在石下东面而坐，晒袈裟。年岁虽久，彪炳若新[一九]，非直条缝明见，至于细缕亦新。乍往观之，如似未彻，假令刮削，其文转明。佛坐处及晒衣所，并有塔记。新头河又西南流，屈而东南流，径中天竺国。守敬按：中天竺详上。两岸平地，有国名毗荼，佛法兴盛。守敬按：《佛国记》，南度小雪山至罗夷国，南下行十日，到跋那国。从此东行三日，复渡新头河，两岸皆平地，过河有国名毗荼，佛法兴盛。又径蒲那般河，朱无般字，《笺》曰：蒲，《法显传》作捕。赵改捕，据黄本校增般字，戴仍蒲，增同。河边左右，有二十僧伽蓝。守敬按：二句，《佛国记》文。玄应《大集日藏分经音义》曰，僧伽蓝，旧译云村，此应讹也。正言僧伽罗磨，此云众园也。《翻译名义集》七称《僧史略》云，为众人园圃。园圃，生殖之所，佛弟子则生殖道芽圣果也。此水流径摩头罗国，朱讹作径流，赵删径字，戴删流径二字。守敬按：《佛国记》，从毗荼国东南行，减八十由延。到一国，名摩头罗，又经捕那河。以摩头罗、捕那河连叙，则捕那河流径摩头罗审矣。而下合新头河。自河以西，守敬按：《佛国记》于叙捕那河下云，凡沙河已西，天竺诸国，国王皆笃信佛法。据记前叙度沙河，在炖煌、鄯善闲，郦氏嫌其太远，改作自河以西，盖即指捕那河，下从是以南，亦谓捕那河南也。天竺诸国，自是以南，皆为中国，人民殷富。守敬按：《佛国记》作殷乐。《后汉书 西域传论 注》引《天竺国记》，亦云中天竺人殷乐。中国者，服食与中国同，故名之为中国也。守敬按：《佛国记》，乌苌国是正北天竺，尽作中天竺语。中天竺所谓中国，俗人衣服饮食亦与中国同。是谓北天竺语既与中天竺同，服食亦与中天竺同。此中国即指中天竺，非指诸夏之中国也。若注所解，是谓服食与诸夏同矣，非《佛国记》之意。中天竺详上。泥洹已来，圣众所行威仪法则，相承不绝。自新头河会贞按：《佛国记》，渡新头河便到乌苌国。又云，复渡新头河，有国名毗荼。故下言自渡新头河至南天竺，即承上渡新头河为说。《注》引其辞，但作自新头河，省渡字，则不知指何处。盖新头河源流数千里，绕天竺北西两面，安得泛云自新头河，至南天竺乎？此郦氏删节之过。
至南天竺国，会贞按：南天竺详下。迄于南海，四万里也。朱四下有五字，赵同，戴无。自泥洹已来以下，并《佛国记》文。《释氏西域记》曰：新头河，经罽宾，罽宾详上。犍越、会贞按：下卷叙葱岭西流之水，两称犍陀越。摩诃剌诸国，朱诃讹作河。赵改，戴改同。守敬按：摩诃刺，《唐西域记》十一作摩诃刺佗，云南印度境，都城西临大河，周三十余里。《佛祖统纪》、《五印图》作摩诃咤。而入南海，是也。董佑诚曰：新头河《注》引郭义恭《广志》曰，甘水在西域之东，名曰新陶水，释典亦作辛头河，《大唐西域记》作信度河，《梁史 诸夷传》谓新陶河总曰恒水，非也。今痕都斯坦有河，东西二源，俱出北境，西南流折而东南流，至痕都斯坦所居阿噶拉城北而合。南流径城东，又西南流，右合二水。又东南流，径得恳部落东，又径斯布部落南，入南海。通为札马讷必拉。必拉，译言河，疑即新头河也。会贞按：下文移恒水末引释氏《西域记》，即新头河也，曰，恒水东流入东海，盖二水所注，自为东西也，二水谓新头河、恒水。恒水在东，新头河在西。二水皆入南海。此称新头河入南海，而恒水入海在新头河之东，故变称入东海也。
阿耨达山西南，有水名遥奴。山西南小东，有水名萨罕，小东，有水名恒伽。守敬按：明抄本恒作恒，下并同，足征据宋本。此三水同出一山，俱入恒水。守敬按：玄应《瑜伽师地论音义》曰，殑伽河译云天堂来。以彼外书，见高处出，谓从天来也。按佛经，此河从无热恼池东面出，流入东海，旧云恒河，亦言恒伽河，或作恒迦河，皆讹也。是恒伽当作殑伽，即恒水。此注称遥奴、萨罕、恒伽三水，俱入恒水，叙次稍差。岂恒伽为恒水之源，别有遥奴、萨罕二水入焉，合为恒水也。康泰《扶南传》曰：恒水之源，乃极西北，出昆仑山中，有五大源。会贞按：前云，昆仑山出六大水，此云，出昆仑山有五大源，郦氏盖各据旧文书之，不能详也。而《梁书 海南诸国传》云，中天竺国临大江，名新陶，源出昆仑，分为五江，总名曰恒水。既误恒水为新陶，又谓分为五江，总名恒水，亦非。据后引释氏称昆仑山出五水，与此同，足征五大源指昆仑四面分出之水，非专指恒水也。诸水分流，皆由此五大源。枝扈黎大江出山，句。西北流，句。东南注大海。枝扈黎即恒水也。全云：《通典》，恒河一名迦毗黎河。守敬按：《史记 大宛传 正义》，引《括地志》作拔扈利水。故释氏《西域志》有恒曲之目。守敬按：故字承上言，恒水先西北流，后东南注海，所以释氏《西域志》称为恒曲也。恒北有四国，最西头恒曲中者是也。会贞按：四国字疑误。此拘夷那竭国，即释氏《西域志》恒曲之一国。后又引释氏《西域志》曰，恒曲中次东，有申迦扇柰揭城。又引释氏《西域记》曰，恒曲次东，有瞻婆国。合之只三国，然则四国当作三国。且《佛国记》谓瞻婆国在恒水南岸，与恒北之说异。有拘夷那褐国。朱褐作竭，下同，全改喝，赵同。戴作褐。会贞按：玄应《如来记法住经音义》曰，拘尸，旧经中或作拘夷那竭，又作究施那城者，以梵言那伽罗，此云城也。释言上茅城者，多有好茅故也。《唐西域记》又称，拘尸那揭罗国，中印度境。《法显传》曰：恒水东南流，径拘夷那竭国南，城北双树闲，会贞按：《翻译名义集》三引《大经》云，东方双者，喻常无常，南方双者，喻乐无乐，西方双者，喻我无我，北方双者，喻净不净。四方各双，故名双树，方面皆悉一枯一荣。有希连禅河，朱《笺》曰：《观佛三昧经》作熙连河，《佛国记》作希连禅河，《佛本行经》作尼连禅河，《法显传》无禅字。会贞按：希、熙音同，希、尼音近。玄应《胜天王般若经音义》曰，尼连禅，应云尼连禅那，或云熙连禅，此译云尼者，不也。连禅那者，乐着也，名不乐着河也。玄应又于《大般涅盘经》之《阿利罗跋提河》，以为即熙连河。《翻译名义集》三称章安曰，跋提大，熙连小，熙连在城北，跋提在城南，相去百里。河边，朱边上无河字，《笺》曰：谢兆申云，疑有河字。赵、戴增。世尊于此北首般泥洹，朱洹作涅，《笺》曰：《佛国记》作北首般泥洹。远法师《不敬王者论》云，冥神绝境，谓之泥洹。旧作泥涅，误。各本皆改作洹，下同。守敬按：锺、谭本、项絪本、黄晟本，载此条《笺》引《佛国记》文，讹为泥恒，改末句为旧作泥涅误，而不标朱《笺》之名。王氏未见朱氏原本，依各本所载，直题作朱《笺》曰，寃矣。王书如此者甚多，今悉还朱《笺》之旧。分舍利处。会贞按：《翻译名义集》五，舍利，新云室利罗，或设利罗，此云骨身，又云灵骨，即所遗骨分，通名舍利。支僧载《外国事》曰：佛泥洹后，天人以新白 裹佛，以香花供养，满七日，盛以金棺，守敬按：《释迦谱》四，以新劫贝[二〇]周 缠身，内身金棺。送出王宫，度一小水，水名酰兰那，去王宫可三里许，在宫北，以栴檀木为薪，朱无檀字，《笺》曰：脱檀字。《中阿含经》云，诸树香以赤栴檀为第一。《智度论》云，一切木香中，牛
头栴檀为第一。天人各以火烧薪，薪了不然。会贞按：《唐西域记》二，天竺之葬，其仪有三，一曰火葬，积薪焚燎；二曰水葬，沈流漂散；三曰野葬，弃林饲兽。大迦叶从流沙还，守敬按：《隋志》，大迦叶，释迦弟子。《翻译名义集》二，释者佛弟子中，[二一]多名迦叶，如十力三迦叶等，于同姓中，尊者最长，故标大以简之。不胜悲号，感动天地。从是之后，他薪不烧而自然也。王敛舍利，用金作斗，量得八斛四斗。诸国王、天、龙，神王，各得少许，会贞按：《唐西域记》六，八王分舍利处，建石柱刻记其事。佛入涅盘后，八国王备四兵至拘尸，请分舍利，实时均量，欲作八分。帝释谓诸王曰。天当有分，勿特力竞。阿那婆答多龙王、文邻龙王、医那 呾罗龙王，复作是议，即作三分，一诸天，二龙众，三留人闲，八国重分。赍还本国，以造佛寺。会贞按：《类聚》七十六、《御览》七百九十七引支僧载《外国事》止此，与《注》互有详略异同。阿育王起浮屠于佛泥洹处，双树及塔，今无复有也。会贞按：玄应《如来记法住经音义》曰，阿输迦，此云无忧，或言阿育者，讹略也，是阿阇世王孙也。《妙法莲华经音义》曰，宝塔，诸经论中，或作薮斗波，或作塔婆，或云兜婆，或言偷婆，或言苏偷婆，或言支帝浮都，亦言支提浮图，皆讹略也，正言窣覩波，塔字诸书所无，唯葛洪《字苑》云，塔，佛堂也。按《金光明经》云，佛生迦维卫，成道摩竭提，说法波罗柰，入灭俱尸那，故此四处皆建窣堵波。此则建于俱尸那者也。《佛国记》云塔今现在。此言今无复有，异。此树名娑罗树，朱娑作婆，戴改，赵改同。会贞按：《大典》本、明抄本并作娑罗。慧苑《新译大方广佛华严经音义》曰，娑罗，此云高远，以其林木森竦，出于余林之上也。旧翻云坚固者，误。其树华名娑罗佉也。朱佉讹作法，赵改云，佉是梵音。戴改同。此花色白如霜雪，香无比也。竺芝《扶南记》曰：朱芝作枝，《笺》曰：一作芝。赵改芝，戴以芝为讹。守敬按：《御览》七百八十八及七百九十两引竺芝《扶南记》，[二二]则芝字是也。郦书本篇此卷，两见黄本作枝，下卷一见，《温水》篇两见，黄并作芝，枝、芝错出，似两存之。然此卷《大典》本作芝，则作枝者传抄之误也。各本皆前后枝、芝杂见，戴本俱作枝，尤非。赵俱作芝，得之。林杨国，去金陈国步道二千里，守敬按：《文选 吴都赋》、《南史 扶南传》作金邻。《御览》八百十二引《异物志》及《通典》、《寰宇记》作金邻，邻、邻同。《温水注》引《晋功臣表》，金潾清径。张籍诗行人几日到金潾，遴潾又邻之变文。《御览》十一引《扶南日南传》作金陈，又七百九十引《异物志》，金邻一名金陈，并引《外国传》作金陈。而《类聚》二引《扶南传》作金障，即金陈之误。此引竺芝《扶南记》，亦作金陈，邻、陈形声并近，当是纪录错出已久。《异物志》谓金邻一名金陈，非也。《外国传》称，从扶南西去二千余里到金陈。林杨则在扶南西七千余里，[见下。]是金陈在扶南之西，林阳又在金陈之西也。车马行，无水道，举国事佛。会贞按：《御览》七百八十七引康泰《扶南土俗》曰，扶南之西南有林杨国，[二三]去扶南七千里，土地奉佛，有数千沙门。又引《南州异物志》，林杨在扶南西七千余里，地皆平博，民十余万家，男女行仁善，皆事佛。有一道人命过，烧葬，烧之数千束樵，故坐火中，乃更着石室中，从来六十余年，尸如故不朽，竺芝目见之。朱目讹作自，赵据孙潜校改。戴作目。夫金刚常住，是明永存。守敬按：《晋起居注》云，武帝十三年，炖煌有人献金刚宝，生于金中，色如紫石英，状如荞麦，百炼不消。舍利刹见，朱刹作利，《笺》曰：一作刹。赵、戴改刹。毕天不朽，所谓智空罔穷，大觉难测者矣。会贞按：上因近恒水有拘夷那褐国引《法显传》及《外国事》，叙佛泥洹事，又因佛事有烧薪之文，类及《扶南记》述林杨道人烧葬事耳。林杨国去恒水甚远也。其水乱流注于恒。朱脱注字，赵、戴增。恒水又东径毗舍利城北。朱利作离，戴改利，赵同。会贞按：《大典》本、黄本并作利。《维摩诘所说经》作毗耶离。玄应《音义》曰，或作毗舍离，或言维耶离，亦云鞞奢隶夜，皆梵语讹转也。正言吠舍厘，在恒河南，中天竺界上，与此言恒水东径城北合，而《唐西域记》七云，东北渡殑伽河，行百四五十里，至吠舍厘国。又云，自吠舍厘国南渡殑伽河，至摩揭陀国，则以此国在恒水北。释氏《西域志》曰：毗舍利，维邪离国也。会贞按：《唐西域记》七，吠舍厘国，旧曰毗舍利国。讹也。离、利一声之转，据玄应毗舍离，维耶离并举，是毗舍利即维耶离也。支僧载《外国事》曰：维邪离国，去王舍城五十由旬。朱十讹作千。赵改云：当作五十。十六里为一由旬，五千由旬，得八万里矣。相距不应如是之远也。戴改同。守敬按：《类聚》七十六、《御览》七百九十七引《外国事》，并作五十。王舍城即罗阅祇国，详后。由旬亦详后。城周圆三由旬。守敬按：《唐西域记》，城已甚倾颓，[二四]其故基趾，周六七十里。维摩诘[二五]朱无摩字，戴、赵同。守敬按：《类聚》、《御览》引《外国事》，并有摩字，今增。后秦释僧肇注《维摩诘经》一，[二六]什曰维摩诘，秦言净名，即五百童子之一也。肇曰，秦言净名，法身大士也。玄应《维摩诘经音义》曰，或言毗摩罗诘，亦言鼻磨罗鸡利帝，此译云无垢称，称者，名称也，或为净名，其义一也。亦足征无维诘之目矣。家在大城里，宫之南，去宫七里许，屋宇坏尽，惟见处所尔。守敬按：《类聚》引《外国事》，基井尚存。又《维摩诘经》二，毗耶离大城中，有长者名维摩诘，已曾供养无量诸佛。《唐西域记》七，吠舍厘宫城周四五里。宫城西北五六里，至一伽蓝，伽蓝东北三四里有窣堵波，是毗摩罗诘故宅基趾，多有灵异。据《唐西域记》，则维摩诘家在宫之西北。释法显云：城北有大林重阁，佛住于此，本庵婆罗女家施佛起塔也。戴庵作奄，会贞按：《佛国记》本作庵，又徧考释典，或称庵罗，或称庵摩[一作磨。]罗，或称庵没罗，或称庵婆罗。慧琳《大乘顶王经音义》，且明引文字典说，从草，奄声。则庵字是也。作奄者省廾耳。僧肇注《维摩诘经》曰，庵罗，果树名也。其果似桃而非桃。《大般涅盘经》庵罗女，释云公《音义》曰，庵罗果其形似柰。《温室经》云，柰女者，是也。依花以孕质，故号湿生，即频婆娑罗王之贵妃，良医耆婆之母也。《翻译名义集》七引《阐义》云，此树开花，华生一女，国人叹异，以园封之。园既属女，女人守护，故言庵罗树园。宿善冥熏，见佛欢喜，以园奉佛，佛即受之，而为所住。城之西北三里，塔名放弓仗，恒水上流，有一国，国王小夫人朱作有一国王，王小夫人。戴上王字作国下属。赵同。守敬按：戴从《大典》本[明抄本同。]是也。
盖上句但言国，下句方言国王，于义为长。赵同戴而不言所出，盖校刻者袭戴。观赵但言王上依黄本增国字，而黄上句作国王不辨其非，则赵原未见及也。生一肉胎。大夫人妒之，言汝之生，不祥之征。即盛以木函，掷恒水中。下流有国王游观，见水上木函，开看，见千小儿，端正殊好。朱作特，赵据黄本改好，戴作好。王取养之，遂长大，甚勇健，所往征伐，无不摧服。朱作伏，赵同，戴改作服。守敬按：《大典》本、明抄本、黄本并作服。次欲伐父王本国，王大愁忧。小夫人问何故愁忧？王曰：彼国王有千子，勇健无比，欲来伐吾国，是以愁尔。小夫人言勿愁，但于城西作高楼，朱西讹作东，赵据黄本改。言上出城之西北三里，塔名放弓仗，西字是也。戴改作西。贼来时，置我楼上，戴时下有上字，置我作我置。守敬按：《佛国记》本作置我。楼上四字，最明了，戴作上我置楼上，反费解。则我能却之。王如是言。贼到，小夫人于楼上语贼云：汝是我子，何故反作逆事？贼曰：汝是何人，云是我母？小夫人曰：汝等若不信者，尽张口仰向。小夫人即以两手捋乳，朱捋作将，《笺》曰：《佛国记》作两手构乳。按《大集月藏经》云，牛●乳时，出醇净乳，亦读若构，互相为用。赵据孙潜校改将言。《詩詁》云，以指歷取也，本作 ，音律。《说文》，五指捋也，从爪，从又，从一。一者，物也。《佛国记》之构乳，义本难通，朱氏又引《大集月藏经》，●乳读若构解之，失之愈远。将、捋字形相似，捋字是也。戴改将同。乳作五百道，俱坠千子口中。贼知是母，即放弓仗。二父王作是思惟戴改二父王作父母。[二七]守敬按：《佛国记》作二父王，一是其生父本国王，一是其收养国王也。皆得辟支佛。守敬按：慧苑《新译大方广佛华严经音义》曰，辟支，梵言具云毕勒支底迦，此言各各独行。佛者，觉也，旧翻为独觉，正得其意。今二塔犹在。戴二作其。守敬按：《佛国记》本作二。后世尊成道，守敬按：《翻绎名义集》一，路迦那他。[句]《大论》云，翻世尊。《成道论》云，具上九号，为物钦重，故曰世尊，天上人闲所共尊故。此十号义若总略释，无虚妄名如来，良福田名应供，知法界名正徧知，具三明名明行足，不还来名善逝，知众生国土名世间解，无与等名无上士，调他心名调御丈夫，为众生眼名天人师，知三聚名佛。具兹十德，名世闲尊。告诸弟子，是吾昔时放弓仗处，后人得知，于此处立塔，故以名焉。千小儿者，即贤劫千佛也。守敬按：以上《佛国记》文。释氏《西域志》曰：恒曲中次东，有申迦扇柰揭城，赵据下文引《法显传》，恒水东南流径僧迦施国南，改申为僧，戴改同。守敬按：释氏《西域志》自作申迦扇，不必与《法显传》文同，如上文释氏言毗舍利，法显作毗舍离是也。此不当改。一作僧迦舍，《唐西域志》四，劫比他国，旧谓僧迦舍国，中印度境，周二千余里，国大都城，周二十余里。即佛下三道宝阶国也。朱即作也，属上，脱道字，《笺》曰：也疑当作即。赵改即，依下文增道字。戴删也字，增同。
《法显传》曰：恒水东南流，径僧迦施国南。守敬按：《佛国记》，经捕那河，东南行十八由延，有国名僧迦施。佛自忉利天东下三道宝阶，为母说法处。守敬按：《佛国记》先叙佛上忉利天，后叙下三道宝阶。据《佛升忉利天为母说法经》，佛在忉利天三月安居，为母摩耶说法。天帝释知佛当下，使鬼神作三道宝阶。佛下蹑宝阶，为《佛国记》所本。郦氏先言下三道宝阶，后言为母说法，嫌倒置。慧苑《新译大方广佛华严经音义》曰，忉利天，梵言正云怛唎耶怛利奢，言怛唎耶者，此云三也。怛利奢者，三十也，谓须弥山顶，四方各有八天城，当中有一大城，帝释所居，总数有三十三处，故从处立名也。《唐西域记》，劫比他国，城东二十余里，有大枷蓝，大垣内有三宝阶，[二八]南北列，东西下，是如来自三十三天降还也。数百年前，犹有阶级。宝阶既没，阿育王于宝阶处作塔，后作石柱，柱上作师子像，外道少信，师子为吼，怖效心诚。朱作怖惧心伏，《笺》曰：旧作怖效心诚。《佛国记》，师子乃大呜吼见证，于是外道怖惧，心伏而退。赵云：按朱氏所引旧本，即黄本也。何焯曰：外道怖惧，乃效诚伏之心，何苦改之？全云：黄本自通。吴本改而朱本从之，以其与《佛国记》合也。然古人之文，不必尽同。戴从旧本。恒水又东径罽绕夷城，城南接恒水。[二九]朱作罽宾饶夷城南，全饶改绕，引孙潜以吴本作饶为误。又南接上增城字。戴、赵同。戴删上南字。守敬按：黄本作绕，知《注》原是绕字也。《佛国记》原作饶，不得以饶为误。惟《佛国记》称，从僧迦施国东南行七由延，到罽饶夷城，无宾字。各本有宾字，非也。此城在中天竺，去罽宾甚远，不得牵混。城之西北六七里，
守敬按：《佛国记》无北字。恒水北岸，佛为诸弟子说法处。恒水又东南径沙祗国北。朱《笺》曰：《法显传》，祗下有大字。守敬按：《佛国记》，从罽饶夷城度恒水，南行三由延，到一林名呵梨。从此东南行十由延，到沙祗大国。《括地志》，沙祗大国即舍卫国。误。舍卫乃别一地也。出沙祗城南门道东，佛嚼杨枝刺土中，生长七尺，不增不减，今犹尚在。恒水又东南，径迦维罗卫城北，守敬按：《佛国记》，从沙祗大国南行八由延，到拘萨罗国舍卫城，从舍卫城东南行十二由延，到一邑，名那毗伽，从此北行减一由延，到一邑，又东行减一由延，到迦维罗卫城。《唐西域记》六，劫比罗伐窣堵国，旧曰迦毗罗卫国，讹也。中印度境，国周四千余里，王城颓圮，其内宫城周十四五里，垒 而成，基址峻固。故白净王宫也。朱白作曰，各本同。戴删。[三〇]会贞按：《佛国记》作白。《十二游经》云，菩萨父名白净王，则此曰为白之误。各本相沿，失于不考。戴以为衍而删之，尤卤莽矣。《翻译名义集》三，首图驮那，或名阅头檀，此云净饭，或翻真净，或云白净。城东五十里有王园，会贞按：《佛国记》园名论民。园有池水，夫人入池洗浴，会贞按：《唐西域记》六，腊伐尼林，有释种浴池，澄清皎镜，杂华弥漫。出北岸二十步，朱出下有池字，赵同，戴无。会贞按：《佛国记》本有池字，《唐西域记》作二十四五步。东向举手扳树，生太子。朱板作攀。下同，赵、戴作扳。会贞按：《大典》本、黄本并作扳。太子堕地，行七步，会贞按：《大善权经》云，菩萨行地七步，亦不八步，是为正
士应七觉，意觉不觉也。二龙吐水浴太子，遂成井池，众僧所汲养也。太子与难陀等扑象角力，射箭入地。今有泉水，行旅所资饮也。会贞按：《十二游经》，白净王有二子，小子名难陀。《唐西域记》六，劫比罗伐窣堵国，城南门有窣堵波，是太子与诸释捔力掷象之处。净饭大王，怀庆将返，仆夫驭象，方欲出城。提婆达多素负强力，引象，批其颡，蹴其臆，僵仆塞路。难陀后至，即曳之僻路。太子至，乃举象高掷，度越壍。其象堕地，为大深，土俗相传为堕。城南门路左有窣堵波，是太子与诸释捔艺射铁鼓。从此东南三十余里，有小窣堵波，其侧有泉，泉流澄镜，是太子与诸释引强校能，弦矢既分，穿鼓过表，至地没羽，[三一]涌清流，时俗谓之箭泉。以上抄略《佛国记》文。释氏《西域志》曰：朱《笺》曰：记，宋本作志。守敬按：志字是也，见前。城北三里，朱无城字，《笺》曰：宋本作城北。戴、赵增。恒水上父王迎佛处，作浮图，作父抱佛像。朱父作佛，《笺》曰：疑当作父。全、赵、戴改父。赵、戴改。守敬按：《大典》本、明抄本并作父。《外国事》曰：迦维罗越国，戴云：按罗卫、罗越，互相通称。会贞按：犹下卷犍陀卫国，亦称犍陀越同。今无复王也。城池荒秽，惟有空处。有优婆塞，会贞按：释僧肇注《维摩诘经》曰，优婆塞，义名信士男也。玄应《大菩萨藏经音义》曰，邬波索迦，或言优波娑迦，近侍也。言优婆塞者，讹也。此云近善男，亦云近宿男，谓近三宝而住宿也。或言清信士，善宿男者，义译也。姓释，可二十余家，会贞按：《佛国记》，迦维罗卫城中，都无王民，甚如
坵荒，只有众僧民户数十家而已。是白净王之苗裔，朱白作昔，戴、赵同。守敬按：《类聚》七十六引支僧载《外国事》曰，是白净王之苗裔。此昔为白之误。故为四姓，朱《笺》曰：详见《摩登伽经》。会贞按：《摩登经》云，世有四姓，皆从梵生。婆罗门者，从梵口生，刹利肩生，毗舍脐生，首陀足生。以是义故，婆罗门者，最为尊贵，得畜四妻。刹利三妻，毗舍二妻，首陀一妻。《唐西域记》，族姓殊者有四流焉。一婆罗门，净行也，守道居贞，洁白其操。二刹帝利，[旧曰刹利，略也。]王种也，奕世君临，仁恕为志。三吠奢，[旧曰首陀，讹也。]农人也，肆力畴垄，勤身稼穑。住在故城中为优婆塞。故尚精进，会贞按：《御览》七百九十七引支僧载《外国事》，作今尚精进。犹有古风。彼曰浮图坏尽，条王弥更修治。一浮图，私诃条王会贞按：《御览》九百三十二、七百九十七，引《外国事》各条，亦作私诃条，又七百一引作斯诃调，又八百十二引作私呵调。呵、诃音近，斯私、调条音同。《书钞》一百三十二引斯诃调作和诃调，《类聚》七十六、《御览》七百九十七引和诃调国，在大海之中，地方二万里。和并私之误。孔广陶校《书钞》，不知和为误字，反谓《御览》作和，与《书钞》合，疏矣。本篇下卷引竺芝《扶南记》作私诃条，亦一证。送物助成。朱送讹作迸。赵据孙潜引柳佥本改，戴作送。今有十二道人住其中。太子始生时，妙后所扳树，树名须诃。朱《笺》曰：须字之下，原缺一字。《因果经》云，树名无忧，即此树乎？全云：《史记 正义》引《浮图经》曰，太子生处。名祇洹精舍，长者须达所起。有阿输迦树，夫人所攀。《翻译名义集》，阿输迦之翻曰无忧。《后汉》法本内传，亦名波罗树，然则所脱
即迦字也，输与须通。赵增迦字，戴增诃字。会贞按：《大典》本作须诃。阿育王以青石作后扳生太子像。昔树无复有，后诸沙门会贞按：释云公《大般涅盘经音义》曰，沙门，梵语也，此云勤劳，内道外道之总名也，皆据出家为言耳。古经为桑门，或为婆门，罗什法师以言非便，改为沙门也。取昔树栽种之，展转相承，到今树枝如昔，尚荫石像。又太子见行七步足迹，今日文理见存。阿育王以青石挟足迹两边，复以一长青石覆上。国人今日恒以香花供养，尚见足七形，文理分明。今虽有石覆无异。或人复以数重吉贝，朱讹作古具，《笺》曰：具，钞本作贝。赵、戴改吉贝。会贞按：《宋书 夷蛮传》，呵罗丹国，元嘉七年，遣使献天竺国白迭古贝，叶波国古贝。古贝亦吉贝之误。《南史 海南诸国传》，林邑出古贝。古贝者，树名也，其花成时，如鹅毳，抽其绪，纺之以作布。又《四分律》作劫贝。劫、吉音近。玄应《音义》云，或言劫波育，或言劫婆娑，正言迦波罗，此译云，树花名也。罽宾以南，大者成树，以北形小，状如土葵，有壳剖以出花，如柳絮，可纫以为布，用之为衣。《翻译名义集》七，即木棉也。重复贴着石上，逾更明也。太子生时，以龙王夹太子左右，吐水浴太子，见一龙吐水暖，一龙吐水冷，守敬按：《类聚》七十六引支僧载《外国事》，昔太子生时，有二龙王，一吐冷水，一吐暖水。与此所引辞稍异。而《御览》七百九十七引作一吐水，一吐火，误。《史记 大宛传 正义》引《浮屠经》，有二龙王，夹左右吐水，一龙水
暖，一龙水冷。可证。遂成二池，今尚一冷一暖矣。太子未出家前十日，出往王田阎浮树下坐。守敬按：《佛国记》，城东北数里有王田，太子树下观耕者处。《唐西域记》六，城东北四十余里有窣堵波，太子坐树阴，观耕田于此。[三二]阎浮树即赡部树，详后。树神以七宝奉太子，守敬按：《翻译名义集》三，佛教七宝，凡有二种，一、七种珍宝，二、七种王宝。七种珠宝者，一、金，二、银，三、吠琉璃，四、颇胝迦，五、牟呼婆羯洛婆，当砗磲也，六、遏湿摩揭婆，当玛瑙，七、赤真珠。七种王宝者，一、金轮宝，名胜自在，二、象宝，名青山，三、绀马宝，名勇疾风，四、神珠宝、名光藏云，五、主藏臣宝，名大财，六、玉女宝，名净妙德，七、主兵臣宝，名离垢眼。按，此所云七宝，则珠宝也。太子不受。于是思维，欲出家也。王田去宫一据。朱田作曰，《笺》曰：当作田，各本皆改。据者，朱一据下作「据左一据据右六字，《笺》曰：右当作者。戴、赵改。戴删据左一据四字。晋言十里也。太子以三月十五日夜出家，会贞按：《唐西域记》六或言，菩萨以吠舍佉月后半八日，踰城出家，当此三月八日。或云，以吠舍佉月后半十五日，当此三月十五日。四天王来迎，各捧马足。会贞按：《释迦谱》一，车匿牵马而来，于是诸天捧马四足。尔时诸神天人，侧塞空中，散天香花。此时以至河南摩强水，即于此水边作沙门。河南摩强水在迦维罗越北，相去十由旬。此水在罗阅祗瓶沙国，会贞按：瓶沙二字当衍，国下当脱南字。据下文阅祗瓶沙相
去甚远，不得统言水与阅祗瓶沙相去三十由旬，盖因贝多树在阅祗。此特先提出阅祗国，故知衍瓶沙二字也。上言摩强水在迦维罗越北，是菩萨北行也。下言过瓶沙宿白山，山北去瓶沙十里，言诣贝多树，树在阅祗北，是菩萨仍北行，故知水在阅祗国南，当脱南字也。且文句亦当有南字，与上北对举。玄应《四分律音义》曰，罗者言王，阅者言舍。《十二游经》，此言王舍城是也，正言罗阅，义是料理，以王代之，谓能料理人民也。相去三十由旬。菩萨于是暂过瓶沙，会贞按：瓶沙一作萍沙，详后。王出见菩萨。菩萨于瓶沙随楼那果园中住一日。日暮便去半达 愁宿。半达，晋言白也， 愁，晋言山也。白山北去[三三]瓶沙国十里，明旦便去。暮宿昙兰山，去白山六由旬。于是径诣贝多树。守敬按：玄应《广百论音义》曰，多罗树，形似椶榈，直而高耸，大者数围，生经百年，方有华果。旧言贝多，讹也。《翻译名义集》三，仍谓多罗旧名贝多。按慧琳《仁王护国陀罗尼经音义》曰，贝多，西国树名也。其叶可以裁为梵夹，书写坟籍。此叶粗厚，硬而难用。若书，多以刀画为文，然后寘墨，[三四]不如多罗树叶，薄耎光滑，白净细好，全胜贝多。是多罗、贝多，截然两种矣。贝多树在阅祗北，朱在下有贝多二字，赵同，戴删。去昙兰山二十里。太子年二十九出家，三十五得道，此言与经异，故记所不同。朱《笺》曰：《普曜经》云，菩萨于树下坐，明星出时，豁然大悟。年十九出家，三十成道。又《增一、中、杂、长四阿含和须密论》并云，二十九出家。《佛祖统记》定为二十五出家。《梵网》、《无相三昧宝藏》等《经》皆云，三十成道。《唐西域记》六八，或云年十
九出家，或曰二十九。成道等正觉时年三十，或曰年三十五，两存其说。竺法维守敬按：《寰宇记》一百八十三两引竺法维《佛国记》，此《注》叙西域诸国，屡引竺法维说，其为法维之《佛国记》无疑。考《高僧传》，无竺法维其人，《历代三宝记》亦无竺法维之书，惟《释迦方志》称法维，法表之徒云云。而《高僧传》有竺法雅，河间人。《佛图澄传》，法雅为澄弟子。又称中山竺雅。雅、维形近，未知是一是二。曰：迦维国，全维作卫字，引孙潜曰：卫当作维。赵、戴维下增卫字。守敬按：佛经多称迦维卫国。考《梁书 海南诸国传》，但称嘉维，《翻译名义集》三，或云迦夷。嘉、迦音同，夷、维音近，此或省称迦维，与下摩竭提国亦称摩竭国同。佛所生天竺国也。三千日月万二千天地之中央也。朱《笺》曰：万，一本作宫。赵云：按万字不误。《因果经》云，太子身黄金色，三十二相，放大光明，普照三千大千世界。迦维卫国三千日月万二千天地之中央也。释道世《法苑珠林》，便有一百万亿日月四百万亿三千者，略举其要，故知华戎之判，非易而详。《海内经》云，身毒之国，是轩辕氏居之。郭氏云，天竺国也。以此而言，天地中央未为甚滥。据此则朱氏误矣。会贞按：迦维卫国三千日月万二千天地之中央三句，见《修行太起经》及《瑞应本起经》。《因果经》无此文。《法苑珠林》引《因果经》接载此文，而赵氏遂沿之。又赵引《珠林》四百万亿下，脱天下二字。按释云公《大般涅盘经音义》曰，一四天下，一日月照临，名一世界。即此千世界名一小千，一千小千名一中千，一千中千名一大千，故云三千大千也。又曰，此三千大千世界之内，合有百亿。依经说，亿有三种，数法不同。若依十万为亿，计有万亿。若依万万为亿，只有十亿。今依《华严经》一百洛叉为一亿，故有百亿。余考《翻译名义集》三，亿分四等，一以十万为亿，二以
百万为亿，三以千万为亿，四以万万为亿。从十万为亿，则是万亿日月为一大千地。[法云从此说。]从万万为亿，则是十亿日月为一大千也，十万为洛叉，一百洛叉为千万，从千万为亿，则是百亿日月为一大千也。此云一百万亿日月，则非以十万、千万、万万计亿，亦非以百万计亿矣。然一百万亿为四百万亿四分之一，三千亦万二千四分之一，侈言之有一百万亿日月，四百万亿天下，略言之则三千日月万二千，缘一四天下，一日月照临也。康泰《扶南传》曰：昔范旃时，有嘾杨国人家翔梨，尝从其本国到天竺，展转流贾，至扶南，为旃说天竺土俗，道法流通，金宝委积，朱委作安，《笺》曰：当作委。赵、戴改。山川饶沃，恣其所欲，戴删其字。左右大国，世尊重之。旃问云：朱云作之，同。赵、戴改。今去何时可到，几年可回？梨言：天竺去此可三万余里，往还可三年踰，及行，四年方返，以为天地之中也。朱地讹作竺。赵改云：《梁书 天竺国传》作天地之中。戴改同。守敬按：《梁书》，吴时，扶南王范旃，遣亲人苏物使天竺，天竺王遣陈、宋等二人报旃，积四年方至。其时吴遣中郎康泰使扶南，及见陈、宋等，具问天竺土俗。云，佛道所兴国也。人民敦厖，土地饶沃，水陆通流，百贾交会，奇玩珍玮，恣心所欲。左右嘉维、舍卫等十六大国，去天竺或二三千里，共尊奉之，以为在天地之中也。盖即《扶南传》所记之事，而传闻异辞，正可据以订此《注》之误。此家翔梨当即二人之一。宋、家形近错出，未能定为孰是？山川当作土地，恣其当作恣心，天地之中句当移于世尊重之下。又《史记 大宛传 正义》引万震《南州志》，天竺国地方三万里，左右诸大国皆共奉
之，以天地之中也。亦天地之中句当移在尊重句下之证。恒水又东径蓝莫塔。会贞按：《佛国记》从佛生处东行五由延，有国名蓝莫。此国王得佛一分舍利，还归起塔，即名舍利塔。《唐西域记》六，蓝摩国，中印度境。故城东南有 窣堵波，高减百尺。塔边有池，池中龙守护之。阿育王欲破塔作八万四千塔，悟龙王所供，知非世有，遂止。会贞按：《佛国记》，阿育王欲破八塔作八万四千塔，破七塔已，次欲破此塔，此塔龙便现身，持阿育王入其宫中，观诸供养具已，语王言，汝供若能胜是，便可坏之持去，吾不与汝争。阿育王知其供养具非世之有，于是遂还。郦氏过于删节，词意便不明了。此中空荒无人，[三五]朱无此中二字，赵同，戴增，又空荒作荒芜。会贞按：《大典》本、明抄本、黄本并作空荒。羣象以鼻取水洒地，会贞按：自蓝莫塔以下，《佛国记》文。若苍梧、会稽象耕鸟耘矣。会贞按：《越绝书》，舜葬苍梧，象为之耕。禹葬会稽，鸟为之耘。《御览》八十一引《帝王世纪》舜，葬仓梧九疑山之阳，今营道县下，有羣象为之耕。又八十二引云，禹葬会稽山阴[三六]之南，今山下有羣鸟耘田。恒水又东至五河口，朱河下有合字，赵同，戴删。何焯曰：沈本无合字。守敬按：《佛国记》有合字。《大典》本、明抄本、黄本并无合字。[三七]盖五水所会，非所详矣。阿难守敬按：《十二游经》云，菩萨叔父名甘露净王，有二子，小子名阿难。从摩竭国向毗舍离戴、赵离改利。会贞按：不必改，见前。欲般泥洹，诸天告阿阇世王，会贞按：《翻译
名义集》三，阿阇世，此云未生怨。妙乐云，母怀之日，已有恶心于瓶沙王未生已恶，故因为名。王追至河上，毗舍离诸梨车戴以毗舍离诸四字为衍文，删之。守敬按：《佛国记》有此四字，盖诸梨车乃毗舍离人，故称毗舍离诸犁车。毗舍离三字非衍。又《佛国记》上言东南行到诸犁车，欲逐佛般泥洹处，则此诸犁车承上言，不得因下但称犁车，而谓此衍诸字，戴删四字，失之。《金光明最胜王经》有梨车毗童子。慧琳《音义》曰，梵语讹也。正梵音栗毗，唐云，贵族公子也。闻阿难来，亦复来迎，俱到河上。阿难思维，前则阿阇世王致恨，却则梨车复怨，即于中河入火光三昧，烧具两般泥洹。朱具两作身而，赵同，戴改。会贞按：《大典》本、明抄本、黄本并作具两。身二分，分各在一岸。二王各持半舍利还，起二塔。渡河南下一由巡，朱作延，赵同，戴改。会贞按：《大典》本、明抄本、黄本并作巡，由巡，详后。到摩竭提国会贞按：《御览》七百九十七引支僧载《外国事》，摩竭提国，在迦维罗城之南，相去三十由旬。《唐西域记》七，摩揭陀国，旧曰摩伽陁，又曰摩竭提，皆讹也。中印度境。玄应《大方广佛华严经音义》曰，此译云善胜国，或云无●害国。巴连弗邑，朱弗作佛，下同。赵、戴改。会贞按：玄应《阿毗达磨顺正理论音义》，波咤厘，亦云波咤梨耶，旧言巴连弗，讹也。是一华树名，因此华树以目城也。邑即是阿育王所治之城。会贞按：《唐西域记》八，城在殑伽河南。如来涅盘之后，第一百年，有阿输迦王者，[旧曰阿育王。]频毗娑罗王之曾孙
也。自王舍城迁都波咤厘，重筑外郭，周于故城，年代漫远，唯余故基。城中宫殿，皆起墙阙，雕文刻镂，累大石作山。山下作石室，长三丈，广二丈，高丈余。有大乘婆罗门子，会贞按：玄应《杂阿毗昙心论音义》，婆罗门，此言讹略也，具云婆啰贺拏，义云，承习梵天法者。其人种类，自云从梵天口生，四姓中胜，故独取梵名。释云公《大般涅盘经音义》曰，《善见律》云，常修净行，博学多闻，高贵人也。名罗汰私婆，亦名文殊师利，会贞按：慧苑《新译大方广佛华严经音义》曰，文殊师利，正云曼殊室利。言曼殊者，此云妙也，室利，德之也。《唐西域记》，曼殊室利，唐言妙吉祥。住此城里，爽悟多智，事无不达，以清净自居。国王宗敬师事之，赖此一人，宏宣佛法，外不能陵。朱《笺》曰：当云外道不能陵。守敬按：《佛国记》，外道不能得加陵，本有道字。凡诸中国，戴中国改国中。守敬按：《佛国记》作中国。中天竺所谓中国，盖中天竺之国，称中国者甚多，故言凡诸中国也。戴乙作国中，误矣。惟此城为大。守敬按：《唐西域记》八，城周七十余里，荒芜虽久，基趾尚有。民人富盛，竞行仁义。阿育王坏七塔作八万四千塔，最初作大塔，在城南二里余。朱二作三，《笺》曰：三一作二。赵云：黄慎中本作二。戴改二。守敬按：《大典》本、黄本并作二。此塔前有佛迹，起精舍，守敬按：《翻译名义集》七，《释迦谱》云，息心所栖，故曰精舍。灵裕寺诰曰，非麤暴者所居，故云精舍。《艺文类》云，非由其舍精妙，良由
精练行者所居也。北户向塔。朱北户作户北，赵同。戴改北户。守敬按：《大典》本、明抄本、黄本并作北户。塔南有石柱，大四五围，朱作围大四五。赵同，戴改。守敬按：《大典》本、明抄本、黄本并作大四五围。高三丈余。上有铭题云：阿育王以阎浮提布施四方僧，守敬按：《唐西域记》一，南赡部洲，旧曰阎浮提洲，又曰剡浮洲，讹也。慧苑《新译大方广佛华严经音义》曰，阎浮提，正云赡部提。赡部，树名也，提此云洲，谓香山上阿耨池南，有一大树，名为赡部，其叶上阔下狭，此南洲似彼，故取为名。慧琳《大般若波罗蜜多经音义》曰，赡部洲，正梵音云●谟。《立世阿毗昙论》云，有赡部树，生此洲北边，泥民陀罗河南岸，正当洲之中心，北临水上，树下水底有赡部南金，古名阎浮檀金，树因金得名，洲因树立号。阎浮檀，《大方广佛华严经》作阎浮提，然则此以金布施四方僧也。还以钱赎塔。塔北三百步，[三八]朱脱一塔字，戴、赵增。又三下有四字，赵同，戴删。阿育王于此作泥犁城。朱《笺》曰：《翻苑》云，梵称泥犁，秦言无有，言更无赦处，是地狱名也。会贞按：玄应《妙法莲华经音义》曰，地狱，梵言泥黎耶，或言泥啰夜，或云那落迦，此云不可乐，亦云非行，谓非法行处也。或在山间，或大海边，非止地下。言地狱者，一义翻也。城中有石柱，朱中上无城字，赵同，戴增。守敬按：黄本有城字。亦高三丈余。上有师子柱，有铭，记作泥犁城因缘及年数日月。恒水又东南，径小孤石山。守敬按：《佛国记》，从巴连弗邑东南行九由延，至一小孤石山。山头有石室，石室南向，佛昔坐其中，天帝释以四十二事问佛，佛一一以指
画石，朱不重佛字。赵云：按孙氏潜用赵清常三校本，旁注佛以三指画石。愚意，古书凡重文皆作二，此句之首，应有佛字，与上佛字重。后人传钞，遂析为一一，赵本三字，疑亦妄增尔。戴增佛字作一一。守敬按：《括地志》亦作佛一一以指画石。画迹故在。守敬按：《唐西域记》九摩揭陀国下，因陁罗势罗窭诃山，唐言帝释窟也。岭有两峯，岌然特起。西峯南岩间有石室，广而不高。昔如来常于中止，时天帝释以四十二疑事，画石请问，佛为演释，其迹犹在。恒水又西径王舍新城，守敬按：《佛国记》，从小孤山西行一由延，到王舍新城。李光廷《西域图考》曰，今恒水无西流者，此及下西径迦那城南，西疑当东之误。《佛国记》所称顺恒水而东西，祇记游迹，不关水道。守敬按：李说似是实非也。郦氏正因《佛国记》言西行，即以为恒水西径，其致误之由，盖未见《西域图》，而但据书为说也。是阿阇世王所造。守敬按：《唐西域记》九摩揭陀国下，曷罗阇姞利哂城，唐言王舍，周二十余里，初，频毗娑罗王都在上茆宫城，频遭火害，迁于寒林。时吠舍厘王闻频毗娑罗王野处寒林，欲袭不虞，边候以闻，乃建城邑，以王先舍于此，故称王舍城也。或云，至未生怨王，乃筑此城。未生怨太子既嗣王位，遂都之，迨无忧王迁都波咤厘城，以王舍城施婆罗门。守敬按：此王舍新城即王舍城，对下旧城言，故称新城，谓是阿阇世王所造，则未生怨王筑此城之说也。出城南四里入谷，至五山里。五山周围，状若城郭，即是蓱沙王旧城也。朱作蓱沙，《笺》曰：前云瓶沙，此云蓱沙，不知是一是二。戴、赵作蓱沙，戴云：按瓶沙、蓱沙，互相通用。会贞按：玄应《四分律音义》曰，瓶沙王，此言讹也，正言频婆娑罗，此云形牢，是摩
伽陀国王也。《阿毗达磨俱舍论音义》曰，频毗娑罗，或言频婆娑罗，亦云蓱沙王，一也。此瓶沙、蓱沙为一之证。又《放光般若经》作洴沙，《释迦氏略谱》亦作洴沙，蓱乃汫之省文。《唐西域记》九，矩奢揭罗补罗城，唐言上茅宫城，摩竭陀国之正中，古先君王之所都。盖此所谓蓱沙王旧城也。东西五六里，南北七八里。阿阇世王始欲害佛处。会贞按：《佛国记》，阿阇世王酒饮黑象，欲害佛处。其城空荒，又无人径。会贞按：此四字，《佛国记》作无人住。入谷傅山，朱傅作搏，戴、赵改。东南上十五里，到耆阇崛山。未至顶三里有石窟，南向，佛坐禅处。会贞按：《唐西域记》九，南山崖侧有大石室，如来昔于此入定。西北三十步，朱《笺》曰：三一作四。赵云：按黄本作四，戴改。会贞按：《佛国记》作三。复有一石窟，阿难坐禅处。天魔波旬化作雕鹫，恐阿难。戴以天为讹，改作夭，[三九]云夭、妖通。会贞按：戴说大误。诸经皆作天魔，无作夭魔者，良由戴氏未涉猎释典，此卷凡所删改，但凭胸臆，故一往多误，此其一也。《翻译名义集》二称《大论》云，魔有四种，其一天子魔，即天魔。慧苑《新译大方广佛华严经音义》曰，天魔波旬，具云提婆魔啰播裨，言提婆者，此云天也，魔啰，障 也，播裨，罪恶也。谓此类报生天宫，性好劝人造恶退善，令不得出离欲界也。玄应《摄大乘论音义》[四〇]曰，波旬即释迦佛出世魔王名。《广雅》，鹫，鵰也。《玉篇》，雕，鹫也。鹫一作就。颜师古《汉书 匈奴传 注》，就，大雕，黄头赤目，其羽可为箭，是鹫即雕，故此直称化作雕鹫。佛以神力，隔
石舒手，摩阿难肩，怖即得止。鸟迹、手孔悉存，故曰雕鹫窟也。其山峰秀端严，是五山之最高也。会贞按：自恒水又东至此，亦《佛国记》文。释氏《西域记》云：耆阇崛山在阿耨达王舍城东北。西望其山，朱《笺》曰：旧本此处错简，吴本亦误。今据谢耳伯所藏宋本改正。戴云：下有两峰双立。双字起至方石上东向坐向字止，黄省曾刻讹在后，即是佛外祖国也祖字下，国字上，原本不误。[四一]守敬按：明抄本不误。有两峰双立，相去二三里，中道，鹫鸟常居其岭，土人号曰耆阇崛山，山名耆阇，鹫也。守敬按：此处不误，盖承上句言土人名山为耆阇，即中国所谓鹫也。戴氏不悟下条有脱文，移胡语二字于此，而删去山名二字。不思上句土人即指胡言，安得上句既云土人号曰耆阇，此又云胡语耆阇乎？又竺法维云：王舍城，胡语云罗阅祇国，朱无王舍城三字及云字，赵同。会贞按：下文称灵鹫山胡语云耆阇崛山，此言胡云罗阅祇国，不先言何国，当有脱文。据《十二游经》罗阅祇者，晋言王舍城，则此当作王舍城，胡语云罗阅祇国，与下文对。传刻脱王舍城及云字耳。《括地志》作王舍国，胡语云罗悦祇国，可证。戴不知有脱漏，反移胡语二字于上文，失之。有灵鹫山，胡语云耆阇崛山，山是青石，头似鹫鸟。朱不重石字，赵同，戴增。守敬按：明抄本重石字。《括地志》同。阿育王使人凿石，假安两翼两脚，凿治其身，今见存。远望似鹫鸟形，故曰灵鹫山也。数说不同，
远迩亦异。会贞按：《佛国记》言，天魔波旬化作雕鹫，释氏《西域记》言鹫鸟居岭，竺法维言石似鹫鸟，是山之得名不同。《佛国记》谓山在王舍城东南十余里，释氏《西域记》谓在王舍城东北，方位亦异。今以法显亲宿其山，诵《首楞严》，香华供养，会贞按：《佛国记》，法显于王舍新城中，买香华油灯，倩二旧比丘送法显上耆阇崛山，香华供养。然灯续明，慨然悲伤，收泪而言，佛昔于此住，说《首楞严》，法显生不值佛，但见遗迹处所而已。即于石窟前诵《首楞严》，停止一宿，还向新城。闻见之宗也。会贞按：玄奘亦亲游天竺者，其《西域记》云，宫城东北行十四五里，至姞栗陀罗矩咤山，唐言鹫峯，亦谓鹫台，旧曰耆阇崛山，讹也。山孤标特起，既栖鹫鸟，又类高台。与释氏《西域记》略同。又云，佛石室西北石室前，有大盘石，尊者阿难于此入定。魔王化作鹫鸟，据石以怖尊者。如来申手安慰，通过石壁，摩阿难顶，阿难心安。石上鸟迹，崖中通穴，岁月虽久，于今尚在。则法显之说也。而玄应《妙法莲华经音义》则本玄奘前说。慧琳《三藏圣教序音义》亦云，此山高峻，鹫鸟所居。《翻译名义集》三既引大论云，耆阇名鹫，崛名头，是山顶似鹫，与竺法维合。又引玄奘前说，两存其辞，则终未有定论也。又西径伽耶城朱《笺》曰：耶一作那。戴、赵改迦那。守敬按：《佛国记》云，出蓱沙旧城北东下三里，又西行四由延到伽耶城。又《唐西域记》八，渡尼连禅河至伽耶，城甚险固，城西南五六里，至伽耶山，溪谷杳冥，峯岩危险，印度国俗，称曰灵山。是城因迦耶山得名。南二十里，赵云：按黄本二作三。戴改三。守敬按：《佛国记》云，南行二十里。《翻译名义集》三，
伽耶城去菩提到场约二十里。亦作二之证。又赵以南字属上为句，全、戴以此四字并属上为句，误。到佛苦行六年坐树处，有林木。朱坐作其，《笺》曰：一作坐。《佛国记》作本苦行六年处，处有林木。全作六年树，云六年下一本有其字，一本有坐字，而《佛国记》又脱去树字，皆失之。西行三里，到佛入水洗浴，天王按树枝得扳出池处。又北行二里，得弥家女奉佛乳糜处。守敬按：《大宝积经》，弥家作弥迦。慧琳《音义》曰，佛初成道，来献乳糜牧牛女名。其《法显传音义》曰，乳糜，以牛乳煑粥也。稠如 糜，俗号乳糜，非典语。从此北行二里，佛于一大树下石上东向坐、食糜处。树石悉在，广长六尺，守敬按：《佛国记》作石可广长六尺。高减二尺。守敬按：《佛国记》作高二尺许。国中寒暑均调，树木或数千岁，乃至万岁。从此东北行二十里，会贞按：《佛国记》作行半由延，郦氏改作行二十里。以四十里为一由延也。到一石窟，菩萨入中，西向结跏趺坐。会贞按：慧琳《大般若波罗蜜多经音义》曰，跏趺，皆俗字也。正体作加跗。郑注《仪礼》云，跗，足上也。顾野王云，足面上也。按《金刚顶》及《毗卢遮那》等《经》，[四二]坐法差别非一，今略举二三，明四威仪，皆有深意。结跏趺坐，略有二种，一曰吉祥，二曰降魔。凡坐皆先以右趾押左股，后以左趾押右股，此即左押，右手亦左居上，名曰降魔坐，诸禅宗多传此坐。若依持明藏教瑜伽法门，即传吉祥为上，降魔坐有时而用。其吉祥坐，先以左趾押右股，后以右趾押左股，令二足掌仰于二股之上，手亦右押左仰，安伽趺之上，名为吉祥坐。如来昔在菩提树下成正觉时，身安吉
祥之坐，手作降魔之印。是故如来常安此坐，转妙法轮。若依秘密瑜伽，身语意业，举动威仪，无非密印，坐法差别，并须师授。或曰半加，或名贤坐，或象轮壬，或住调伏，与此法相应，即授此坐，皆佛密意有所示也。心念若我成道。当有神验，石壁上即有佛影见，长三尺许，今犹明亮。时天地大动，诸天在空言：此非过去当来诸佛成道处，去此西南行减半由旬，朱作延，《笺》曰：古本作减半由旬。《佛国记》作减半由延。按《毗昙论》云，四肘为一弓，五百弓为一拘卢舍，今之二里也。八拘卢舍为一由旬，今十六里也。又云，梵众天身长半由延，梵福楼天身长一由延，而不言由延之数，疑与由旬同义而字殊耳。赵云：按由旬亦作由巡，又因巡转为延也。戴并作旬。会贞按：《大典》本、黄本并作旬。由旬有六万四千弓、九千六百弓、四千弓、八十里、六十里、五十里、四十里、三十二里、三十里、十七里余、十六里之别，详见俞正燮《癸巳类稿》九。今考《类聚》七十六引支僧载《外国事》曰，由旬者，晋言四十里。《佛祖统纪》三十二曰，一由旬四十里。注上文从此东北行二十里句，改《佛国记》半由旬作二十里，是郦氏亦以一由旬为四十里也。贝多树下，是过去当来诸佛成道处。诸天导引，菩萨起行。离树三十步，天授吉祥草，会贞按：《唐西域记》九，矩奢揭罗补罗城，唐言上茅宫城，多出胜上吉祥香茅，是吉祥草即茅也。菩萨受之。复行十五步，五百青雀飞来，绕菩萨三 西去。朱西作而，赵据黄本改，戴改同。守敬按：《大典》本、黄本并作西。菩萨前到贝多树下，敷吉祥草，东向而坐。[四三]赵据黄省曾本改而作西。守敬按：亦非
也，《佛国记》作而。戴作而。时魔王遣三玉女从北来试，菩萨朱无菩萨二字。[四四]赵同，戴有。守敬按：明抄本有此二字。魔王自从南来试。朱《笺》曰：一本无试字，赵仍，戴删。守敬按：明抄本无试字。菩萨以足指按地，魔兵却散，三女变为老姥，不自服。朱《笺》曰：《佛国记》作魔兵退散，三女变老。自上，又不字上，疑脱一莫字。赵增莫字。守敬按：非也。《瑞应本起经》作不能自复，《释迦谱》一亦屡言不能自复。此谓不能自复为女也，当增能字，改服作复。佛于尼拘律树下方石上，东向坐。守敬按：慧苑《新译大方广佛华严经音义》曰，尼拘律树，其叶如此方柿叶，子似枇杷子，其种类耐老，诸树中最能高大。互见下。梵天来诣佛处，朱诣作诸，《笺》曰：疑作诣。赵、戴改。四天王捧 处皆立塔。守敬按：《唐西域记》八，尼拘律树侧，窣堵波傍，有精舍，中作佛坐像。昔如来初证佛果，大梵天王于此劝转妙法轮。又云，佛在树下坐，未有所食，二商主各持行资 蜜奉上，世尊思以何器受之，时四天王从四方来，各奉金 ，世尊不受。四天王舍金 ，奉银 ，乃至颇胝、瑠璃、马脑、车渠、真珠等 ，世尊皆不受。四天王乃奉石 。世尊断彼此故而总受之，次第重迭，按为一 。其处有窣堵波。《外国事》曰：毗婆梨，会贞按：《类聚》七十三引支僧载《外国事》，摩竭提国在迦维越之南，相去四十由旬。贝多树去摩竭提三十里，一名毗波梨。佛在此一树下六年。长者女会贞按：《释迦谱》每言长者某，玄应《维摩诘经音义》曰，天竺国俗，多以商估为业，弥积年岁，必获珍异，上者奉王，余皆入
己，财盈一亿，德行又高，便称长者，为主辅佐。则此谓长者之女也。以金 盛乳糜上佛。会贞按：《翻译名义集》七， 多罗，此云应器。发轸云，应法之器也。谓体色量三皆须应法。体者大要有二，泥及铁也。色者，熏作黑赤色，或孔雀咽色，鸽色。量者，大受三斗，小受斗半，中品可知。佛得乳糜，往尼连禅河浴，朱作住足尼连河浴，《笺》曰：按《法苑珠林》引《佛本行经》云，往尼连禅河浴，是住足尼连当作往尼连禅。守敬按：《类聚》七十三引支僧载《外国事》本，作往尼连禅河浴。戴增禅字而仍住足之文，失之。浴竟于河边噉糜竟，掷 水中，逆流百步， 没河中，朱没讹作投，赵、戴及黄本作没。守敬按：《类聚》七十三引支僧载《外国事》作 复流河中，误。迦梨郊龙王守敬按：《类聚》引支僧载《外国事》，迦作架，误。郊作郍。接取，在宫供养，先三佛 亦见。佛于河傍，坐摩诃菩提树守敬按：《唐西域记》八，菩提树，即毕 罗树也。昔佛在世，高数百尺，屡经残伐，犹高四五丈。僧坐其下，成等正觉，因谓之菩提树。每至如来涅盘之日，叶皆凋落，顷之复故。摩诃菩提树去贝多树二里，守敬按：贝多树详前。于此树下，七日思惟道成。守敬按：《佛祖统纪》，摩竭提中天竺境，王舍城在国中。西南度尼连禅河，即伽邪城，城西六里至伽邪山，俗呼灵山。西南菩提树，佛成道处。魔兵试佛。全云：按下有脱文。释氏《西域记》曰：尼连水南注恒水，朱作南流，赵流下增注字。戴流改注。水西有佛树，佛于此苦行，日食麻米六年。朱作
日食糜，全、赵、戴同。会贞按：《菩萨处胎经》云，于尼连河边六年苦行，日食一麻一米。《释迦谱》，诸天奉献麻米，太子净心守戒，日食一麻一米。或曰，食一麻，或日食一米，或复二日至七日食一麻米，是释氏《西域记》当作日食麻米。此合麻米二字为一糜字，乃涉上下文而误。戴、赵皆未见及，今订。西去城五里许，树东河上，即佛入水浴处。东上岸尼衢立树下坐修，全改衢立作拘律，戴、赵同。会贞按：上引《佛国记》作尼拘律树，盖全所据。然释氏《西域记》不必与《佛国记》同，当仍原文为是。考《阿毗达磨俱舍论》作诺瞿陀，玄应《音义》，旧言尼俱陀树，或作尼俱律，或云尼俱类陁。亦言尼拘屡陁，亦云尼拘卢陁，皆一也。是此树之名歧出矣，亦岂能尽改耶。舍女上糜于此。于是西度水，于六年树南贝多树下坐，朱《笺》曰：于字疑衍。赵云：按不当衍。降魔得佛也。佛图调守敬按：佛图调详后。曰：佛树中枯，其来时更生枝叶。竺法维曰：六年树去佛树五里，书其异也。法显从此东南行，还巴连弗邑，守敬按：《佛国记》，法显从鸡足山还，向巴连弗邑，无东南行等字，此郦氏以意增。但就《佛国记》所叙方位言，自巴连弗邑东南行九由延，至小孤石山，又西南行一由延，到那罗聚落，又西行一由延，到王舍新城，又南行四里，到蓱沙旧城，又出旧城北东下三里，又西行四由延，到伽耶城，又南行二十里，又西行三里，又北行二里，又北行二里，又东北行半由延，又西南行减半由延，到贝多树下，又南行三里，到鸡足山。法显于是还向巴达弗邑。综上观之，鸡足山在巴连弗邑之西南，则从鸡足山还向巴连弗邑，乃东北行，非东南
行，此南为北之误。顺恒水西下，守敬按：《佛国记》云，十由延。得一精舍，名旷野，佛所住处。复顺恒水西下，守敬按：《佛国记》云，十二由延。到迦尸国波罗柰城。守敬按：慧苑《新译大方广佛华严经音义》曰，迦尸者，西域竹名也。其竹堪为箭笴。国出此竹，故立斯名，其国即在中天竺境，憍萨罗国之北邻，乃十六大国之一也。自法显从此以下，《佛国记》文。竺法维曰：波罗柰国，在迦维罗卫国南千二百里，中闲有恒水，东南流。守敬按：《通典》、《寰宇记》一百八十三并引竺法维《佛国记》云，波罗柰国在伽维罗越国南千四百八十里，与此千二百里异。《唐西域记》，婆罗●斯国，旧曰婆罗柰国，讹也。中印度境，周四千余里。国大都城，西临殑伽河。佛转法轮处，在国北二十里。守敬按：《御览》七百九十七引释道安《西域志》曰，波罗柰斯国，佛转法轮处在其国。《唐西域记》，婆罗●斯国，东北行十余里，至鹿野伽蓝。大垣中有精舍，精舍西南有石窣堵波，是如来成正觉已，初转法轮处也。《翻译名义集》五文句云，转佛心中化他之法，度入他心，名转法轮。树名春浮，维摩所处也。法显曰：城之东北十里许，即鹿野苑，本辟支佛住此，常有野鹿栖宿，故以名焉。守敬按：玄应《善见律音义》曰，鹿野在波罗柰国。昔日如来与提婆达多俱为鹿王，各领五百余鹿，在此林中。时王出猎，尽欲煞之。中有雌鹿怀子垂产，菩萨欲以身代之。王感仁慈，尽免其命，即以此林用施诸鹿。鹿野之号，自此兴焉。法显从此还居巴
连弗邑。守敬按：《佛国记》，法显从波罗捺国东行，还到巴连弗邑。又顺恒水东行，其南岸有瞻婆大国。守敬按：《佛国记》，顺恒水东下十八由延，其南岸有瞻波大国。[四五]《新唐书 南蛮传》，瞻博，或曰瞻婆，北距兢伽河。《唐西域记》十，瞻波国，中印度境，周四千余里，都城北背殑河，周四十余里。释氏《西域记》曰：恒曲次东，有瞻婆国，城南有卜佉兰池，朱作有佉下兰池，《笺》曰：旧本作有卜佉下兰池。赵据孙潜校，衍下字。戴同。守敬按：《唐西域记》，瞻波城东百四五十里，兢伽河南，凿崖为室，引流成沼，非此池也。恒水在北，朱讹作池水恒在北，赵同，戴改。守敬按：上既云城南有池，不得又云池在北。据《佛国记》称，恒水南岸有瞻婆国，则恒水在北，戴改是也。佛下说戒处也。朱下作不。赵据孙潜本校改，戴改同。守敬按：《佛国记》，佛清舍经行处及四佛坐处，悉起塔。恒水又径波丽国，即是佛外祖朱《笺》曰：元本此下接两峰双立，今移于前。国也。守敬按：《十二游经》云，菩萨外家，去迦维罗越城八百里，姓瞿昙氏，作小王，主百万户，名一亿王。《御览》七百九十七引释道安《西域志》，罗卫国东南四百里，至波丽越国，即佛外祖国也。《梁书 海南诸国传》，婆利国王姓憍陈如，自古未通中国，白净王夫人，即其国女也。惟传谓在广州东南海中，《瀛环志略》遂以为即今苏门答剌，则非，以去恒水甚远也。法显曰：恒水又东到多摩梨帝国，赵梨帝作梨靬，云：《汉书 西域传》作梨靬，《史记》作梨轩。戴亦改梨靬。会贞按：《佛国记》从瞻波大国东行，近五十由延，到多摩梨帝国，则梨帝不误。《唐西域记》十作耽摩栗底。云东印度境，滨近海垂。
正法显所谓海口。俞浩《西域考古录》以为今孟加剌部之古里噶达，是也。若大秦即古罗马，为今意大利，去印度绝远。郦氏以多摩梨帝牵引梨靬，已为曼衍。赵、戴以梨帝当梨靬。改以应下。尤谬。即是海口也。释氏《西域记》曰：大秦一名梨靬，朱讹作梨帝，戴、赵改。会贞按：《后汉书 西域传》，大秦一名犁鞬，即梨靬也。详见下卷。康泰《扶南传》曰：从迦那调洲西南入大湾，可七八里，乃到枝扈黎大江口，度江径西行，极大秦也。会贞按：《青钞》一百三十八、《御览》七百七十一引《吴时外国传》，从加郍调州乘大船，张七帆，时风，一月余日，乃入大秦国。枝扈黎大江即恒水，见前。又云：发拘利口入大湾中，正西北入，可一年余，得天竺江口，守敬按：《通典》一百八十八，拘利国一云九离。扶南度金邻大湾，南行三千里，有拘利国。《梁书 海南诸国传》，吴时，扶南王范旃，遣亲人苏物使中天竺，从扶南发，投拘利口，循海大湾中，正西北入，历湾边数国，可一年余，到天竺江口。逆水行七千里乃至焉。与此《注》所引略同。盖亦本《扶南传》，而拘利上衍投字，《南史》亦衍投字。《寰宇记 南蛮》二、《南蛮》四，并无投字。名恒水。江口有国，号担袟，朱作袂，下同，戴作袟。会贞按，明抄本作袟。属天竺，遣黄门字兴为担袂王。释氏《西域记》曰：恒水东流入东海，盖二水所注，两海所纳，自为东西也。赵云：周氏婴《巵林》曰，昆仑墟，河出东北陬，恒水出西北隅，恒绕西域，达于大秦。河入中国，注于东海。沔流小渚，绝不通波。善长叙恒于河之下，盖因昆仑而及之乎？若其括地脉川，紬奇甄异，六合之外，宛在目中，三竺之流，如潆足下，神州地志，斯为最瓌矣。然皆蹑法显之行踪，想恒流之洄洑，其闲，水陆未辨，道里难明，计所差池，厥类亦众，予为两两较之。《法显传》云，渡新头河至毗荼国，东南行八十由延，到摩头罗，从此东南行十八由延，到僧迦施国，又东南行七由延，到罽宾饶夷城。城接恒水。渡恒水南行三由延，到呵梨林，又东南行十由延，到沙祗，又南行八由延，到舍卫城，又东南行十二由延，到那毗迦，又东北行减二由延，到迦维罗卫，又东行五由延，到蓝莫，又东行十九由延，到拘夷那竭，又东行五由延，到毗舍利，又东行四由延，到五河合口，渡河南下一由延，到巴连弗邑。从此东南行九由延，到小孤石山，又西行二由延，到王舍新城。从此西行四由延，到迦耶城，复南行二十里，到六年树，从此还向巴连弗邑，此皆显踰原越隰，瞻曦晷以遐徂，寻途投扉，触风尘而备历者也。《水经注》因之，乃云，新头河径中天竺毗荼国，又径摩头罗，浑流恒水。恒水东南流径拘夷那竭国，又东，径毗舍利城，又东南流径僧迦施，又东，径罽宾饶夷，又东南，径沙祗。恒水又东南径迦维罗卫北，又东径蓝莫。恒水又东至五河谷口，渡河南下一由延，到巴连弗邑。恒水又东南，径小孤石山。又西，径王舍新城，又西径迦耶城南二十里，到六年树。法显从此东南行，还向巴连弗邑。皆以原野之遄征，为波流之所届焉。且拘夷毗舍在蓝莫左，《水经注》乃居伽施之西。舍卫毗伽去伽维北劣一由延，恒水若南，必径兹土，而善长遗之。度雪山，过沙河，经乌苌佛足迹晒衣石，即得陀卫尸罗国。《水经注》乃置葱岭之东，黄河之所径。凡此俱与《法显传》大致相违。若夫显东西跋涉，所约各几由延者，其中定多瑰异，直为不能具述，善长亦失网罗，都无补缀。但改云恒水东南流耳。恒水又东，径耳佳丽僧城，叙多支复。空荒夷野，事极寂寥，千里而遥，一言便毕，不令好古之士恨作者之疏乎？又法显从六年树还巴连弗，顺恒水西下，至旷野、波罗柰，盖循西岸行也。又还巴连弗，顺恒水东行，得瞻婆梨帝，盖沿东浒去也。此邑，恒水下流左右诸国尽此矣。《水经注》乃先于巴连弗处云，恒水又东南径小孤石山，又西径王舍、伽耶，广袤计之，安得有两恒河乎？是知纵翰略记者，忘准之地道，快意成书者，罔研乎旧史。予今证其诸长，拾其一短，俾知积璧昆圃，一片是卫武之圭，濯锦江流，数尺乃楚邱之服。若曰，鸿致自有所指归，细趣不足以击难立言之旨，吾亦乌乎测之哉？全称，黄宗羲曰，《河水》篇首，咸引恒曲不根之说，其于川渎何当？按善长好奇，周氏不好奇，与以诘难，不若黄说之正当也。守敬按：周所指摘，颇中郦氏之失，而全若以为多事，余今就各条详解，似为之推波助澜者，不知后人见之，更作何语。然亦因注为疏耳，悠悠之口，非所计也。董佑诚曰，恒水之名，释典最着。《大唐西域记》谓之殑伽河。东岸秣底补罗国，中印度境。北至媻罗吸摩补罗国，北印度境。北大雪山中有苏伐剌挐瞿呾逻国，东接土番，北接于阗，是今后藏西境，已为北天竺、中天竺诸国、阿耨达山，即今后藏西境阿里部落北之冈底斯山，为诸山之大脊，东西绵亘。康泰《扶南传》所称山出五大水，诸水皆由此分流，当即指槟榔、怒江、澜沧、金沙诸水之源。今冈底斯山南玛帕木达赖池，西通朗噶池，又西曰狼楚河，径阿里城极西，拉楚河出僧格巴喀布山，西流，折南流来会。又南折东流，径阿里城南。玛楚河出阿里北山，南流径城东来会。通为冈噶江。东南流径外夷达噶部落西，又东南入南海，疑即此《注》之恒水。按舆图，南海于冈噶、札马讷二水入处，海水皆北溢，东西相望，与《西域记》所称两海所纳，自为东西，亦适相合也。
释氏论：佛图调列《山海经》曰：朱脱调字。赵据吴本增，戴增同。守敬按：《高僧传》，竺佛调，未详氏族，或云天竺人。有记云，此竺佛调译出《法镜经》及《十慧》等。按释道安《经录》，汉灵帝光和中，有沙门严佛调，共安玄都尉，译出《法镜经》及《十慧》等，而此竺佛调乃东晋中代时人，见名字同，便谓为一，谬矣。今按《历代三宝记》，严佛调，临清人。此《注》上文引《佛国调》曰，佛树中枯，其来时更生枝叶，则为天竺人。《高僧传》，释道安、佛国调，俱事佛国澄为师，则道安著书，盖以调道所径见，近取其说。西海之南，流沙之滨，赤水之后，黑水之前，有大山，名曰昆仑。守敬按：《大荒西经》文。又曰：钟山西六百里有昆仑山，所出五水。守敬按：《西次三经》文。钟山西百八十里曰泰器之山，又西三百二十里曰槐江之山，西南四百里曰昆仑之丘。是昆仑在钟山之西九百里，又《经》：昆仑所出为河水，赤水，洋水，黑水，只四水。祖以佛图调《传》也。朱祖作粗，赵据孙潜校改，戴改同。又近推得康泰《扶南传》，传昆仑山，正与调合。如《传》，自交州至天竺最近，泰《传》亦知阿耨达山是昆仑山。守敬按：《释迦方志》引《扶南传》，阿耨达山即昆仑山。释云：赖得调《传》，豁然为解，乃宣为《西域图》，以语法汰。守敬按：《高僧传》，竺法汰，东莞人。法汰以常见怪，谓汉来诸名人，不应河在敦煌南数千里，朱河作何，《笺》曰：疑作向。赵改河，云何乃河字之误。全、戴改同。敦煌在今敦煌县东南。而不知昆仑所在也。释复书曰：朱释下有云字，曰作日，《笺》曰：此疑无云字。又曰：释云，当是僧名。赵、戴云改曰。守敬按：《高僧释道安传》，与同学竺法汰俱憩飞龙山。又云，令法汰诣扬州。《法汰传》，少与道安同学。又云，与道安避难，行至新野，安命汰下京。是释道安与法汰善，此盖其别后书札往来之辞，则释指道安，云字衍文，朱氏疑无云字，是也。而又谓释云当是僧名，失之。按《穆天子传》三：穆王于昆仑侧瑶池上，觞西王母。守敬按：《穆天子传》卷三，天子觞西王母于瑶池之上。不言昆仑侧。卷一云，河伯诏穆王至于昆仑之丘。卷二云，天子宿于昆仑之阿。又云，升于昆仑之丘，以观黄帝之宫。又云，天子□昆仑以守黄帝之宫。又云，济于洋水，至于黑水。二水皆出昆仑西北隅，则因至昆仑而游昆仑旁之地。此瑶池亦与昆仑近。故郦氏承《传》上文，言穆王于昆仑侧瑶池上觞西王母耳。云，去宗周瀍 万有一千一百里。守敬按：《穆天子传》四，自宗周瀍水以西，至于河宗之邦，阳纡之山，三千有四百里。自阳纡西至于西夏氏，二千又五百里，自西夏至于珠余氏及河首，千又五百里，自河首襄山以西南至于舂山、珠泽、昆仑之丘，七百里。自舂山以西至于赤乌氏舂山，三百里。东北还至于羣玉之山，截舂山以北，自羣玉之山以西，至于西王母之邦，三千里。通计万有一千四百里，此云万一千一百，盖除舂山还至羣玉之三百里不数也。何得不如调言？子今见泰《传》，非为前人不知也。而今以后，乃知昆仑山为无热丘，何云乃胡国外乎？守敬按：《海内东经》，昆仑山在西胡西。余考释氏之言，未为佳证。《穆天子》、《竹书》及《山海经》，皆埋缊岁久，编韦稀绝，书策落次，难以缉缀。后人假合，多差远意。朱《笺》曰：谢兆申云，远当作违。 謂當作意多差違。赵云：按依本文自通，纷纷臆说，终属辞费。至欲访地脉川，朱欲作若，《笺》曰：古本作欲。赵云：古本即黄本，作欲亦非，不如仍旧。戴改作欲。会贞按：黄本作欲，赵说非也。不与经符，验程准途，故自无会。释氏不复根其众归之鸿致，朱众作艰。赵同。全云：施廷枢曰，根其艰三字，疑。戴改艰作众。会贞按：明抄本作众。陈其细趣，以辨其非，非所安也。今按《山海经》曰：昆仑墟在西北，帝之下都。昆仑之墟，方八百里，高万仞，守敬按：二句前已引。上有木禾。面有九井，以玉为槛。面有九门，门有开明兽守之，百神之所在。守敬按：《海内西经》文。郭璞曰：此自别有小昆仑也。守敬按：《山海经》，海内昆仑之虚句，郭《注》，言海内者，明海外复有昆仑山。无小昆仑之说。郝氏《山海经笺疏》据此《注》，疑今本郭《注》脱此句。考《博物志》一汉使张骞渡西海至大秦，西海之滨，有小昆仑，高万仞，方八百里。与此《经》所称之昆仑方八百里高万仞者合。郭盖本以为说。至《史记 相如传 正义》所指肃州之小昆仑，则又一小昆仑也。又按淮南之书，《墬形训》[四六]昆仑之上，有木禾、珠树、玉树、璇树，朱璇作琼，赵同，戴改。不死树在其西，朱无在其西三字。赵据原书增，戴增同。沙棠、琅玕在其东，绛树在其南，碧树、瑶树在其北。旁有四百四十门，门闲四里，里闲九纯，纯丈五尺。旁有九井，玉横维其西北隅。北门开以纳不周之风。守敬按：《西次三经》不周之山，郭《注》，此山形有缺不周 处，因名。西北不周风，自此山出。倾宫、旋室。朱《笺》云：旧本作掖室。赵云：按《淮南子》正作旋室，不得据误本以改古书。县圃、凉风、朱《笺》曰：古本凉作阆。守敬按：原书作凉。[四七]樊桐，在昆仑阊阖之中，是其疏圃，疏圃之池，浸之黄水。黄水三周复其原，朱作原，赵据黄本改源，戴改同。守敬按：《大典》本、明抄本并作原。是谓丹水，饮之不死。守敬按：王念孙曰，《淮南子》丹水本作白水，此后人妄改之也。《水经注》引此作丹水，亦后人依俗本改之。《楚辞 离骚》，朝吾将济于白水兮，王《注》，《淮南》言白水出昆仑之原，饮之不死。《文选 思玄赋》， 白水以为桨。李善即引王《注》。《御览》地部亦引《淮南子》曰，白水出昆仑之原，饮之不死，则旧本皆作白水，明矣。河水出其东北陬，赤水出其东南陬，洋水出其西北陬，沈炳巽曰：本文河水出其东北陬，赤水出其东南陬，弱水出自穷石，至于合黎，洋水出其西北陬，故曰四水。今节去弱水句则三水矣。赵于洋水句下，增弱水出自穷石至于合黎十字。守敬按：非也。河水、赤水、洋水皆出昆仑陬，弱水则出穷石，故郦氏删之不引，而隐以丹水备四水之数。沈谓节弱水仅三水，赵径增弱水十字，毋乃失郦意欤？凡此四水，帝之神泉，以和百药，以润万物。昆仑之邱，或上倍之，是谓凉风之山，朱《笺》曰：古本作浪风。登之而不死。或上倍之，是谓玄圃之山，[四八]守敬按：原书玄作县，同上。登之乃灵，能使风雨。或上倍之，乃维上天，登之乃神，是谓太帝之居。禹乃以息土填鸿水，以为名山，掘昆仑虚以为下地。守敬按：以上《墬形训》文。高诱曰：地或作池全云：七字《注》中《注》，本双行夹写，后人传钞连作大字，下文多有之。此下朱有《山海经》曰，不周之山，不周之北门，以纳不周之风十九字。赵同。孙星衍曰：今本《山海经》脱之。戴删此十九字，云：考《山海经》中言不周之山者，亦无此语，当是衍文。则以髣 近浮图调之说。全云：以、已通。赵云：浮图调即佛图调，戴浮改佛，下同。阿耨达六水，葱岭，于阗二水之限，与经史诸书，全相乖异，又按《十洲记》：朱作十三州说，《笺》曰：按《十洲记》，东方朔所撰，昆仑等语具在记中。此三字疑衍，说字误，当作《十洲记》。赵、戴删改。昆仑山朱山下有也字，《笺》曰：也字衍。赵、戴删。在西海之戍地，北海之亥地，朱北讹作东，赵据黄本改云：以西与北连，戍与亥近也。戴改同。守敬按：原书作北海。去岸十三万里，有弱水，周 绕山。朱 作回，山作 。赵同。戴作 ，作山。戴与《大典》本、黄本合。《大荒西经》，昆仑丘下，有弱水之渊环之。东南接积石圃，西北接北户之室，东北临大阔之井，朱 作活，赵同，戴作 。西南近承渊之谷，朱近作至，赵据黄本改，戴作近。守敬按：《大典》本、明抄本并作近。此四角大山，实昆仑之支辅也。积石圃南头昔西王母告周穆王云：去咸阳三十六万里。朱无云字，《笺》曰：《十洲记》作王母告周穆王云，咸阳去此四十六万里。赵、戴增云，戴三改四，守敬按：《释迦方志》引《十洲记》作三十，《续博物志》亦作三十，与此同，则今本《十洲记》作四十，误。古人三、 皆积画成字，故易混也。山高平地三万六千里，上有三角，面方广万里，守敬按：《十洲记》无面字。形如偃盆，会贞按：今本《十洲记》形如偃盆下按下狭上广，至于偃盆宽广之原固也不可俱记一段，系叙昆仑上有金台玉阙至天帝君治处也，三句系另叙钟山俱在方丈一条之下，是或言方丈，或言昆仑，或言钟山，截然不混，此《注》形如偃盆下，接上有金台三句，是以言钟山者属之昆仑矣皆往来也下，接上广故曰昆仑一段，是以言昆仑者属之方丈矣，与《十洲记》大异，戴氏见其不合，因移上广故日昆仑一段于上有金台句之前，并于上广上增下狭二字，又于上有金台上增其北海外又有钟山八字，以下全与《十洲记》合，但细绎此《注》前后文义，则似有当仍原文者，盖前言阿耨达山即昆仑山，接叙新头河恒水出昆仑山，至自为东西也止，以下申说昆仑非一，自释氏论佛图调列《山海经》，至何云乃胡国外乎，引释氏据佛图调说，言阿耨达即昆仑，去中国不远，余考释氏之言至非所安也，乃郦氏虚驳其说，自今按《山海经》至全相乖异，又引古言昆仑不远，若与佛图调说合，但二水一出葱岭，一出于阗，不出阿耨达，与经史异，又按《十洲记》至难言康泰、佛图调之是矣，则引古言昆仑去中国甚远，足见康泰、佛图调之非随言，天下之广，同名者多，以东海方丈亦有昆仑之称，西洲铜柱又有九府之治，虚提四句，下分应东方朔《十洲记》至不可具记，实指东海方丈有昆仑之称，又引东方朔《神异经》至帝之囿时，实指西洲铜柱有九府之治也，未仍参活以六合广远，不可悬定结之，词旨典折，悉心思之，却有条不紊，然则《注》之上广一段，于皆往来也之下，盖郦氏所见，《十洲记》如是，朱、赵或有见于此，故间引《十洲记》订正讹字，而不敢移易本文，戴氏移此段于上有金台之前，是引东方朔《十洲记》，但方丈，不及昆仑，与所云东海方又（驿案，又当是丈之误）亦有昆仑之称不相应矣，今姑仍戴而详辨之。下狭上广。朱无下狭二字。赵从沈炳巽据原书增。戴增同。故曰昆仑山有三角，其一角正北，干辰星之辉，朱干讹于，赵、戴改。守敬按：原书作干，无星字。名曰阆风巅。其一角正西，名曰玄圃台。其一角正东，名曰昆仑宫。其处有积金，守敬按：原书处作一周。《类聚》七十八引作一处。为天墉城，面方千里。城上安金台五所，玉楼十二，守敬按：原书十二下有所字。其北户出，戴出作山，按各本皆作出。承渊山，又有墉城，金台玉楼，相似如一。渊精之阙，朱《笺》曰：《十洲记》作流精之阙。赵云：按道元所引，犹是曼倩原文，朱氏所见，则唐人避讳改易之书也。守敬按：赵说未是。如果唐人避讳，改渊作流，何以上文承渊谷、承渊山仍作渊耶？盖《十洲记》自作流，故《文选 登楼赋 注》引亦作流，此郦氏钞变耳。光碧之堂，琼华之室，紫翠丹房，景烛日晖，朱作锦云烛日，赵同，戴改。朱霞九光，守敬按：《御览》八引《十洲记》作流光。《书钞》一百五十一、《文选 注》三十一引仍作九光。西王母之所治，真官仙灵之所宗，朱灵作虚。《笺》曰：《十洲记》作灵。赵、戴改。上通旋机，朱作璇玑。赵同，戴改。守敬按：《大典》本、黄本并作旋机。元气流布，五常玉衡。理九天而调阴阳。戴改此十一字作玉衡常理，顺九天而调阴阳。按《十洲记》与朱本同。品物羣生，希奇特出，皆在于此。天人济济，不可具记。朱上广至此在皆往来也下。张华叙东方朔《神异经》曰上，赵同，戴据《十洲记》移此。其北海外，又有钟山，朱无此八字，赵同，戴增。上有金台玉阙，亦元气之所含，朱含作合，赵、戴改。守敬按：《十洲记》作舍。天帝居治处也。朱居作君，下衍所字，赵同，戴改删。会贞按：原书作居治处。考东方朔之言及《经》五万里之文，难言浮图调、康泰之是矣。戴之下增传字，守敬按：不必增。[四九]六合之内，守敬按：《海外南经》，六合之闲，郭《注》上下四方为六合也。水泽之藏，大非为巨，小非为细，存非为有，隐非为无，其所苞者广矣。于中同名异域，称谓相乱，亦不为寡。至如东海方丈，亦有昆仑之称，西洲铜柱，又有九府之治。东方朔《十洲记》曰：方丈在东海中央，会贞按《续博物志》引《十洲记》，方丈在东海之中央。羣仙所治，为昆仑山，有三角，曰阆风，曰玄圃，曰昆仑宫。所引《十洲记》以方丈为昆仑，与《注》同。是《注》于方丈下叙昆仑三角，盖亦原书如此，今本乃后人移缀。东西南北岸相去正等。方丈面朱《笺》曰：《十洲记》作方丈方面。各五千里，上专是羣龙所聚，有金玉琉璃之宫，三天司命所治处。羣仙不欲升天者皆往来也。张华叙东方朔《神异经》守敬按：《隋志》，《神异经》一卷，东方朔撰。张华注。此叙疑当作注。然郦氏所引皆《经》文。曰：昆仑有铜柱焉，其高入天，所谓天柱也。守敬按：《类聚》七引《龙鱼河图》曰，昆仑山，天中柱也。围三千里，圆周如削。下有回屋，仙人九府治。守敬按：原书治下有之字。上有大鸟，名曰希有，南向，张左翼覆东王公，右翼覆西王母，背上小处无羽，一万九千里，西王母岁登翼上，之东王公也。故其柱铭曰：昆仑铜柱，其高入天，圆周如削，肤体美焉。其鸟铭曰：有鸟希有，绿赤煌煌，不鸣不食，东覆东王公，西覆西王母。王母欲东，登之自通。阴阳相须，惟会益工。《遁甲开山图》守敬按：《隋志》，《遁甲开山图》三卷。两《唐志》作二卷。曰：五龙见教，天皇被迹，望在无外柱州昆仑山上。会贞按：《类聚》十一、《初学记》九、《御览》七十八引《开山图》并无望字及无外二字，上作下。荣氏《注》会贞按：《隋志》及《旧唐志》，《遁甲开山图》，荣氏撰。据郦《注》及《御览》等书，知为荣氏《注解》。云：五龙治在五方，为五行神。朱行上脱五字。全校增，赵、戴增
同。会贞按：《御览》十七引荣氏《解》有云，今五行之神也。则增五字是。五龙降，[五〇]天皇兄弟十二人，分五方为十二部，法五龙之迹，行无为之化，天下仙圣，治在柱州昆仑山上。无外之山，在昆仑东南一万二千里，五龙天皇，皆出此中，为十二时神也。《山海经》曰：昆仑之邱，实惟帝之下都，其神陆吾，是司天之九部及帝之囿时。[五一]赵囿作四，会贞按：《西次三经》文作囿。郭《注》，主九州岛之部界，天地苑囿之时节也。然六合之内其苞远矣。幽致冲妙，难本以情，万像遐渊，朱此下有浑字。《笺》曰：浑字疑赘。赵、戴删。思绝根寻。朱《笺》曰：谢云，根，钞本作垠。自不登两龙于云辙，朱《笺》曰：不疑作非。赵云：按不字义亦通。骋八骏于龟途，等轩辕之访百灵，方大禹之集会计，儒墨之说，孰使辨哉？[五二]守敬按：《魏志 注》末称，鱼豢曰，徒限处牛蹄之涔，又无彭祖之年，无缘托景风以述游，载騕里以遐观，但●眺乎三辰，而飞思乎八荒，与郦意同。
又出海外，南至积石山，下有石门，河水冒以西南流。戴删河水冒以西南流七字。考《山海经》[《西次三经》]云，积石之山，下有石门，河水冒以西流。即今河行积石山南，遶其东，折而西流，径山北，然后转东北流，形势适合。石门当在折西之处，不得云西南流也。作《水经》者，误以为河自石门，潜行地中，而入葱岭，然后复出，故不取冒以西流之语。下言入葱岭，则上不得言其流，当是后人见《山海经》河水冒以西流句，与下有石门相连，遂掇其语于此。又因下又言南入葱岭，更臆改西流为西南流耳。杜佑《通典》，两引《水经》南至积石山下有石门，即接以又南入葱岭山，又从葱岭出而东北流，绝不及河水冒以西南流七字，其为唐时本所无，甚明。今据《通典》订正，删去七字。守敬按：惟南当作北耳，杜君卿行文截去七字，戴便据删，失之。
《山海经》曰：河水入渤海，又出海外，朱讹作出渤海又海水，赵同，戴改。西北入禹所导积石山。全云：按《山海经》本文曰，河水西南入渤海，又出海外，即西而北，入禹所导积石山。今是《注》所引非完文。山在陇西郡河关县西南羌中。朱关作闲，《笺》曰：孙云，闲当作关。《汉志》，金城郡有河关县。赵、戴改。会贞按：《汉志》金城郡河关县，积石山在西南羌中。《续汉志》县属陇西，此合两《汉志》为文，山及县并详下卷。余考羣书，咸言河出昆仑，重源潜发，沦于蒲昌，出于海水，故《洛书》曰：河自昆仑，出于重野，会贞按：《续博物志》三，《洛书》所纪，出于重野。谓此矣。径积石而为中国河。故成公子安会贞按：成公绥，字子安，见《晋书 文苑传》。《大河赋》曰：览百川之宏壮，莫尚美于黄河，潜昆仑之峻极，出积石之嵯峨。会贞按：《类聚》八引《大河赋》此四句。潜作发。释氏《西域传》朱《笺》曰：李克家云，传当作记。赵云：按《玉海》引此作传，盖传、记、志之文，古通称耳。会贞按：赵说是也，详见前。曰：河自蒲昌，潜行地下，南出积石。会贞按：《汉书 西域传》，河注蒲昌海，其水潜行地下，南出于积石，为中国河。释氏所本。而经文在此，似如不比。积石宜在蒲昌海下矣。守敬按：《通典》极诋《水经》，并讥郦氏，《禹贡锥指》详辨之，谓《经》惟积石一山，错简在渤海之下，葱岭之上，乃后人之所窜易，在郦《注》正谬补阙甚多。可谓精审，赵氏从之，全氏亦引之，无事赘论矣。惟全不深信错简之说，而谓《水经》开卷数语，纯引《山经》，盖以为河水缘起，葱岭而下则申明之，乃开卷数语之释文。董佑诚又谓目此以上为河之东源，下从葱岭出者为河之西源，至蒲昌海伏流而重见为东源。皆非也。开卷引《山经》与葱岭不相涉，何得并为一谈。全说殊谬，先叙重见之东源，后叙初出之西源，万无此理。董说尤谬，二家皆未洞见症结耳。症结何在？即《经》五万里之说也。《经》泥于五万里之说，则以昆仑、渤海、积石远在葱岭之北，故下接南入葱岭。郦氏亦惑于五万里之说，故惟驳积石在蒲昌上之不比，而其余皆不置一辞。全、董之推测，皆臆说也。
校记
[一]　「昆仑记」　按：「记」，《大典》本、朱《笺》、全、赵、戴校本皆作「说」，杨氏据《尔雅 疏》引《昆仑山记》，订正为「记」。径改《注》文大字，为《疏》中一通例，不作朱《笺》存疑之语。例用「订」字。别有《疏》中举证佐当为某字而不改正文大字，以示不轻改字。
[二]　「上曰增城」　按：赵、戴作「层」，《大典》本作「层」，戴往往据《大典》本改朱《笺》本，此其例。（「增」，今已据台北本改「层」。）
[三]　「北至于河宗之邦，阳纡之山」　按：「北」，沈炳巽本无，全据《穆天子传》本文，以为羡字，删去，赵、戴从之。《大典》本有「北」字。杨氏以为《传》脱文，补「北」字。校者按：据《传》文既云，「乃里西土之数」，是阳纡之山以至河首皆在西土。《传》文又云：「阳纡之山，河伯无夷之所都居，是惟河宗氏。」阳纡之山即河宗之邦。「自宗周瀍水以西至于河宗之邦阳纡之山，三千有四百里；自阳纡西至于西夏氏二千又五百里；自西夏至于珠余氏及河首，千又五百里。」故郦氏总计之曰：「合七千四百里。」其中不得有「北」转之三千有四百里，「北」字实为羡文，删去为宜，不必存此脱字。《大典》本、朱《笺》本误衍。
[四]　「《淮南子》称，高万一千里百十四步二尺六寸」　按：《大典》本作「万一千一百里一十四步二尺六寸」，与《释迦方志》引《淮南》同。
[五]　「而水最为大」　按：全校删「而」字，戴同；全、戴上有「五害之属」四字，赵删。《疏》从赵而无说。
[六]　「经流之大」　按：杨《疏》引《经典释文》崔本等异文，与本文无涉。《注》引《庄子》「经流之大」。承上文引《管子 度地》篇「经水、杖水、川水大小之别」，以《秋水》篇语证《河水》为「经流之大」者，杨《疏》嫌不贴切郦氏原意。《注》文此下列引《孝经纬》「水之伯」，《新论》「四渎之源河最高而长」至《白虎通》之「其德着大」，其意同。水最为大，水有大小，经水为大，河水，经流之大者也。
[七]　「那木齐图乌兰木伦河」　据董氏《水经注图说残稿》卷一，以下钞脱「托克托乃乌兰木伦河」九字，据补。
[八]　「西胡白玉山在流沙西，昆仑墟东」　据《海内东经》，「东」下有「南」字。
[九]　「禁民勿复引河之名矣」　按：「之名矣」三字，书手涉下文误衍，当删。
[一〇]「此物善听，冰下无水乃过」　杨《疏》引《初学记》《御览》引文「水下有声字」云，此当据增「声」字，但未径改注文大字。按：「听」，听声，冰厚，此物善听，能知有无水声，今补。
[一一]「里语称，狐欲渡河，无如尾何」　按：今本《风俗通》「里」作「俚」，「如」作「奈」。
[一二]「而郝懿行斥其谬」　按：见郝氏《山海经笺疏》第十二，云：「地当在秦」。
[一三]「旧曰阿耨达」　按：「达」下脱「池」字，订补。《注》曰：「阿耨达太山，其上有大渊水……即昆仑山也。」池在山上，故得其名，不可省。下文池「在香山之南，大雪山之北，周八百里，金、银、瑠璃、颇胝（即玻璃），饰其岸焉。」山何有岸，池乃有岸。又下文《疏》云：「因池在山，故亦有阿耨达大山之名」，熊氏亦误。「阿耨达」译为「无热恼」，山名「无热恼大山」，池名「无热恼池」，非「无热恼大山池」。今订补「池」字，删去此行「大山」二字。
[一四]「大地菩萨。」　按：日本《大正大藏经》，「大地」作「八地」。
[一五]「天子升于昆仑观黄帝之宫而封丰隆之葬」　按：戴据《传》文增，朱《笺》所据本脱误。戴校语中所谓原书，即《大典》本《水经注》，其云近刻本则指朱谋玮所据本，全书视此。《大典》本作「天子升昆仑，封丰隆之葬」。《穆天子传》原文作「天子升于昆仑之丘，以观黄帝之宫而丰□隆
之葬。」戴氏约「之丘」及「以」字。
[一六]「便到乌苌国」　戴校云，近刻作「苌」，改「长」。　按：《佛国记》作「苌」，《大典》本作「长」。《注》文引法显，当依作「苌」。「长」、「苌」俱音译，不能为讹字。戴泥《大典》本，不必改者亦校改，黄太冲所谓「毛举无所发明」也。（「苌」，今已据台北本改「长」。）
[一七]「龙王瞋怒」　按：《伽蓝记》及《大典》本均作「龙王」，据改。
[一八]「佛僧伽衣」　按：「衣」字衍，据《伽蓝记》删。
[一九]「年岁彪炳若新」　按：「年岁」下抄脱「虽久」二字，订补。
[二〇]「以新劫贝」　按：「劫贝」即「吉贝」，见第三四页。
[二一]「释者佛弟子中」　按：据《翻译名义集》二原文作「若约事释者」云云，熊氏省略，失其句读，「释者」二字不必引，今删。（「释者」，今据台北本保留。）
[二二]「竺芝《扶南记》」　按：杨《疏》引《御览》七百八十八及七百九十均引《竺芝扶南记》，杨氏所谓两引竺芝《扶南记》也。钞本夺八十八上「七百」及「七百九十」六字，据补。
[二三]「扶南之西南有林杨国」　按：《御览》引《扶南土俗记》及《南州异物志》均作「林阳」。
[二四]「城已倾颓」　按：「已」字下钞脱「甚」字，当补。
[二五]「维摩诘」　按：《大典》本、朱《笺》及全、赵、戴皆脱「摩」字。《西域记》作「毗摩罗诘」，且云，旧曰：「维摩诘，讹略也。」足证有「摩」字，杨氏校补，是。
[二六]「什曰维摩诘经一」　按：（「什曰维摩诘」句上）钞重七字，衍文，删。
[二七]「戴改二父王作父母」　按：《大典》本与黄省曾本均作「父母」，杨氏据《佛国记》原文订正，仍作「二父王」，是。戴盖依《大典》本改，全、赵则依黄本，杨校订于义为长。
[二八]「大垣内有宝阶」　据《大藏》本，「宝阶」上有「三」字，据补。
[二九]「城南接恒水」　按：《佛国记》无「南」字，疑是郦氏据下文「恒水北岸」增。
[三〇]「朱白作曰，各本同，戴删。」　按：熊氏订正注文大字作「白净」。《佛国记》作「白」，「曰」传钞字误。戴不读佛书，故删去「曰」字，净王宫，不辞。熊订是。
[三一]「至地没羽」　按：宋藏本作「地」，大正藏本作「池」。
[三二]「观耕田于此」　按：《西域记》原文作「于此习定而得离欲」，「于此」二字属下读，杨氏引之，改属上，文便，亦通，但与原文句读有异，或者遂讥杨氏为不明句读，苛矣。
[三三]「自山北去」　按：朱作「白山此去」，《笺》云：「此当作白。」作「白」是，误钞为「自」。「此」为「北」之误，《疏》漏注。
[三四]「然后寘墨」　按：原有「为叶厚故也」五字，此夺，省文转不明晰。
[三五]「荒芜无人」　按：《大典》本、朱本正文脱「此中」二字，而《笺》云：「此中无人洒扫」，亦引《佛国记》。全、戴据增「此中」二字，改「荒芜」为「空荒」，赵改同。（「荒芜」，今据台北本改「空荒」。）
[三六]「禹葬山阴县」　按：原文作「禹葬会稽山阴」。
[三七]「沈本东至五河合口」　「何焯校曰：沈本无合字」　按：当是吴中沈氏本，「东至五河合口」。（今据台北本已删上述文。）
[三八]「塔北三四百步」　按：朱《笺》本，《大典》本夺下「塔」字。赵云：「于文当重一『塔』字。」全、戴增同。（「四」，今据台北本删。）
[三九]「戴以天为讹，改作夭」　按：《大典》本误钞为「夭」，戴泥《大典》本而改。
[四〇]「玄应《对法论音义》」　按：是「《摄大乘论音义》」，熊失检。
[四一]「原本不误」　按：此处错简四百二十字，朱《笺》据谢兆中说改正，谢据宋本，全、赵依改。戴校但言原本不误，原本即《大典》本。旧本即黄省曾，不言据宋本，当以《大典》本亦钞宋本。
</div>
    <div class="pagination">
<a href="水经注疏.html">上一页</a><a href="水经注疏.html">1</a><span class="current-page">2</span><a href="水经注疏_page3.html">3</a><a href="水经注疏_page4.html">4</a><a href="水经注疏_page5.html">5</a><a href="水经注疏_page6.html">6</a><a href="水经注疏_page7.html">7</a><span>...</span><a href="水经注疏_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
