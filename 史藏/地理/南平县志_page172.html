<!DOCTYPE html>
<html>
<head>
    <meta charset="UTF-8">
    <title>南平县志 - 第 172 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南平县志 - 第 172 页/共 188 页</h1>
    <div class="content">　　袁希白，福宁人，司训南平，每月课士，自办供具。所奖拔，咸得人，不问修脡。而食贫有行者，力造就之，祀先师必求丰腆，出橐金以佐。每有颁赐，悉加封贮，以购学田。左迁归，犹解装，助建双塔。诸生勒碑颂之。
　　刘哻，万州人。天顺间任南平丞，宽惠谦谨，礼遇贤士。创庙学，修坛壝，区画有法。莅官六载，致仕。
　　汤恩，武进人。嘉靖，中任南平典史。廉能有声，获上得民，艰於嗣息，叹曰：“吾无子也，钱何为？但令南邑后世，知有汤典史耳。”及归，民立碑，以志去思。
　　杨忠，青州人。洪武间，任南平簿，廉静质直，不苟同於人。而加意恤民，礼士，舆论高之。
　　姚泰，泰州人。天顺间任南平簿，廉介公平，催科不扰，爱民如子。馈遗，一无所受。去之日，行李萧然。
　　覃彬，马平人。弘治间，由监生为南平簿，刚明果断，不避权要。遇事敢为。吏畏民服。郡守旌以联云：“清慎持身，与百姓秋毫无犯；公勤莅政，以一人数事常兼。”三载乞休云。
　　王士和，字端育，号味艾，江西金溪人。父丞，年六十，以端午日举公，窃喜曰：田文、贾充俱以是日生，相传谓高大於父，吾门其以是儿兴乎？公幼即奇颖，书无不记，慨然以节义文章自命。中崇正庚午举人。历两都之变，哀恸几失明。丙戌七月二十六日以兵部主事，屡疏为监国嘉纳，授知延平府。当国事播迁，纷嚣决裂。公劳瘁粗定，约以六事进陈，皆国计民隐，八月二十二日，征南将军贝勒孛师薄城下，时百寮已争先拥卫去。独公留守，欲背城借一，而诸军皆亡。己而登陴力守，士民复逃窜殆尽。公归署题壁云：朔风烈烈捣虚城。正气从来履险贞。一月守延甘殉难，孤忠千载有谁明。遂衣冠怀印，北面再拜，从容缢死。南下将卒悉惊叹称忠。执公长子宗翰见贝勒，官以父官。翰泣辞，愿扶榇归。赖郡人鸿胪鸣赞练国本，生员国采为具殡殓。延民感其忠，合祀之於大忠祠。生平所著有：《率意录》、《乔木居集》及《秋兴纪事》诸刻。
	

清
	

　　汪蘅，字倪怀，湖广人。顺治己丑进士，知南平县。博学工诗文，作兴学校立耕瑶社，勤会课，故事，子衿谒见，皆持手版。蘅第令投刺，以扬士气。才长政敏，士民德之。
　　章世德，池州人。康熙壬戌进士，知南平县。时久困大当，虽经宪禁，犹未尽革。世德至，力为奉行，积害遂除，编审虚丁，悉豁免之。县当四冲，往来辐辏，皆躬亲支应，不令扰民。以劳，卒於官。卒之日，狱中累囚，有号哭失声者。
　　朱夔，字舜一，奉天镶白旗人。康熙五十六年三月莅任，廉敏明察，宽严互济，吏畏民怀。待百姓如赤子，拊循燠咻，惟恐或伤。而锄强惩暴，不少宽假。然当其罪而止，无多求也。每折一狱，阖邑颂明允焉。积谷旧多浮额，胥隶中饱，为数不资。於村落愚民，苛索尤甚，乡里苦之！俟於常额十八石外，无所取於民间。岁免徵谷以千石计。至於绝包苴杜请1托。案无留牍，役鲜奸贪。缉盗禁赌，中夜巡行，虽严寒不辍。善政难以悉数。於“清慎勤”三字，洵无忝云。
　　许廷璠，临桂人。由举人知南平县，为治息事宁人，讼狱一清。邑苦虚粮，廷璠查出逃绝空田一百四十馀顷，鱼课米七十馀石，具详豁免。又因就粮匀丁，南邑丁多田少，不敷匀派，仍摊通县壮丁完纳，贫民不堪。会编审之期，往复请命，详免浮丁银三千二百一十八两。续复请豁缺额田内无徵丁银三百六十五两。士民戴德，立碑颂之。
　　【校】1.请：原本作“诗”字，今据改。
　　刘辰骏，武进人。以庠生荐举贤良方正，授将乐县，调繁闽县，转补南平。洁己爱民，尤慎於狱，多所平反。寻以艰解任，巡道张坦延为道南山长，师模端肃，郡名宿多往从，书院之兴，盖由之始。
　　苏渭生，新平人。由举人以军功，选授南平知县。勤於政治，率多振兴，广修学宫。自祠庙以及道路桥梁，悉捐金葺治。李文靖、朱文公特祠，未有祭项，详请动支地租，春秋致祭。建育婴堂，区画款项，以赡褓母。量移海疆，值宾兴犹寄金为诸生卷费。勤勤於爱士如此。
　　李浚源，山阴人。由举人令南平，宽和爱士，恬淡恤民。在任六载，邑人德之！
　　王裕增，仁和人。乾隆中以进士令永安，丙戌夏署南平。莅治精明，庭无留狱。
　　张为钧，安乡人。由副贡令长乐，乾隆丁亥秋署南平。勤俭自持，加意学校。清出礼门基址，以复旧规。未周，回任长乐，送者遮道。
　　倪庆，成都人。由举人令南平，甫下车，课士问俗，禁赌锄强。廉获盗贼，以六畜涂其面，奸邪敛迹，民赖以安。
　　杨桂森，字××云南石屏州人。嘉庆十二年由庶吉士出宰南平，甫下车，为文告城隍神，以清廉自矢。有曰：“自今指誓以后，敢有一念游移，久而变其操，或升调他方，而易其节者，吾神定以今日之言诛有司，有司不敢辞也。”语出至诚。四阅月时苦枯旱，祷於龙神，甘霖立沛。延见绅耆，询悉利弊。约束胥役，剔除奸蠹。葺署内小芸阁，每月十二日课生童於内，亲为评定给赏。询知四乡子弟失学，苦於无师。次年清厘寺僧逋赋，查出寺租九百馀石。摊完积欠外，提出三百二十石，分设若村、白塔、明洋当，龙窟、馀东、保福、虎鼻山，林重寺等处义学。就近拨给馆谷，自是乡隅，始多向学。复捐俸新建腰塘九所，於西北路详明拨兵防守，以便督缉。其洁己奉公如此。在任重修邑志，并罗李二先生墓。至建言当道，明白晓畅。判决词讼，民无冤抑，洵不愧儒吏云。
　　何昌楙，山阴人。为南平丞，分驻峡阳。洁清自好，从不妄准一词。有投牒者，必反覆开示，俾知感悟，不至终讼。胥役皆欲退去。后署县篆，清操愈励，升罗源令，卒。
　　李生光，顺天人。顺治间大历巡检，甫莅任，密访不轨者，戎以自新。不孝者，痛惩以法。俗有以符咒托神惑众者，闻生光至，遁去。自是所辖无奸民。
　　蔡启昀，江西　人。同治三年署南平篆，清廉爱士，杜绝苞苴㈠。时值军兴，驿站夫马，厨传供给，负累数千金。当县试日，有浼人以千金求案首者，坚郤之。后以亏空免。临行，父老饯送，以果一、盐一、水一饯之，谓为“果然清”云。
　　【注】㈠　苞苴：送礼的包裹，指行贿的东西。
　　孙兴寿，字小濂，浙江嘉兴人。由拔贡中癸酉经魁，入京考取咸安宫教习。光绪十二年冬抵任，不携眷属，行李萧然，惟书数簏。为人坚苦耐劳，能薄嗜欲，自奉俭约，而爱士恤民，虽费不计。莅任五载，从不闻催科。遇命案下乡，严束胥役，不取舆费。有争讼者，多方开导，令自悔息。尤顾惜士体。十三年哥匪蠢动，彻夜巡逻，不下榻者累月。一日傍晚，有鸡公船数十艘，多藏军械，泊河下。民心惊惶，公闻之，即带亲勇，按船盘查，搜得白布枪械无数。随拘船首四人讯办，帖然无事，其临事果决如此。每届冬防查夜，漏尽始归，严寒勿辞。故公在任，娼赌敛迹，盗贼衰息。公之勤劳，诚不可及也。后调任龙溪，复调松溪，俱以清勤见称云。
　　谢金銮，字退谷，侯官人。乾隆戊申举人，嘉庆间任南平教谕十三年，协修邑志。循循以孝友教人，孝廉黄俊苑时为诸生从之游。公语以笃实为己之学，以程朱为宗。所著有：《教谕语》。祀侯官乡贤。子宗本丁酉举人，宗善丁酉拔贡。
　　刘烈，南平教谕，课士特勤。有诸生林某，因族人虚粮累，被差锁手，林殴之。邑宰怒其殴差，请公到堂戒斥！公曰：“戒饬秀才，当在明伦堂。林不任咎，奚以责为？”竟携林生出，宰怒，申宪谓其庇林。公谕林曰：“国课当完耳，盖先倡输？”诸生应之。宰封枢，欲坐林罪。公禀诸上宪，准其输完，林得无事。诸生於海公祠左以禄位，与林大莱广文同祀。
　　许献诹，字传业，福州举人。同治末，任南平教谕。清廉俭朴，寡言笑，工文，善草书。校勘旧志，具见细心。频年课士，勤於改削。入泮卯金，不计多寡，士类称之。

	

清

	

	

道

	

　　胡应泰，北平人。进士1出身，善书法。咸丰三年，由福州府调署道篆。时土寇窃发，公善卜，预请省兵驻延。闻永沙失守，截留过境饷银数万。四月杪，红巾匪首黄有使拥匪众数千薄2城下。公请益兵，令善水者至水口催军。贼围十三日，省兵至，内外夹攻，贼逸去。同时协戎李寿春由武探花任延协，先期率营兵往西芹御贼。适宋千总中伏阵亡。公欲死战，卒跪请曰：“愿公退保城池。”於是躬率士卒，昼夜巡守不懈。贼有逾城入者，公持大砍刀，立毙数人，又斩执旗者，贼始退。续率省兵击贼，围解。积劳成疾，卒於任。阖城感其德，皆为挂孝。时有：“神机妙算胡道台，尽忠报国李协台”之谣。遂以胡李二公祀书院四贤祠左。
　　【校】1.士：原本作“土”字，当误，今据改。
　　　　　2.薄：原本作“簿”字，今据改。
　　袁艮，字绩懋，以探花任道篆。廉谨自持，谦和接下。时奉命兼办军务，值发逆据建昌，分扰邵武。上游告急，公率兵防堵。顺昌发逆大股踪至，兵溃，公殉难於顺昌。事闻，赠恤如例。诏建专祠，与延守金公合祀焉。子学显后宰南平，捐金增修之。
　　周立瀛，江西进士。同治间，由福州府署道篆。性清廉，爱民养士。邑有棑捐，定章拨充膏伙。按年拨买义谷千石，教养兼施，民歌惠政。续以母老，请终养归。

	

府

	

　　金万清，宇谷生，浙江人。先以进士知永安县事，爱民如子。每相验下乡，单车屏从，不令供给，自开舆费。询民疾苦，剖决如流，案无冤滥。建设斗山燕江书院，捐廉罚款，以资膏伙，士民德之甚深。及升署延平府，刚正廉明，一如治永时。永民闻公至，或不远数百里谒公，间道其被匪苦状。公闻之，惄焉不安。禀诸上宪，请兵剿办。适顺昌土寇猖獗，公奉命往查缉，获贼匪悉戮之。亲往万全坑匪巢督剿，众寡不敌，为贼所获，不屈。贼怒，分裂其尸，焚骨灰烬。永安之民，无不堕泪。事闻，赠太仆寺卿，恤荫如例，诏建祠，与观察袁公并祀之。公当督剿时，先为文，以告天曰：“万清既非吏才，又乏将略。偶幸邀乎科第，遂筮仕於南闽。未洽弦歌之化，十载临民，滥膺簪绂之荣，一麾出守。窃欲仪型下属，管钥上游。无如德薄位尊，鼎真覆餗。进锐退速，师或舆尸。嗟赤子之无辜，值红巾之肆虐。良以有司失德，故降之灾。自知无善及人，不称其职。伏维神明，悯兹下民，殄彼群丑。俾金戈铁马，随霖雨以俱来，庶白叟黄童，拜英风於不朽，否则万清不能与地方俱存，惟愿先百姓而死。幽明理一，梦寐路通。乞赐先机，俯垂照鉴，谨告。”今读其文，犹见其热忱云。
　　杨福五，道光庚子进士。咸丰末守延平，吏畏民怀。时台勇驻延，公禁赌，勇沿街设赌具，口出詈言。公下舆，自擒二人。即升堂笞责勇，率数百人持枪炮，畏公威不敢犯。自是林统领严加约束，日以训练，演铳为事，民赖以安。辛酉公卒於署，或梦其为府城隍神云。
　　赵均，字樾芗，浙江绍兴人。同治六年知延平府事，时粤逆初平，上游各属，伏莽未靖，公履任举办联甲，城设总局，四隅设分局，四十二处。立门牌，稽查户口。注重山厂客民，以清匪源。自南邑起，推行各属。著《种棉说》，劝民种植。乡愚民贫，生女或不举，往往溺毙。公心恻然，详请道宪周公立瀛，修改天宁寺旁屋，设育婴堂。收四乡自送女婴，觅雇乳媪以养之。订定章程，劝殷商多题善愿，每愿三百文。并薄捐茶箱百货，以其馀，市田租百馀石。至今数十年，救哺女婴数千，皆公之恩也。复捐廉，兴修府县学宫。公干事明练，有吏才，故能有成。洵足与召父杜母齐芳矣。
　　董兆奎，以翰林典试江西，乡闱。於光绪二年任延平知府，适清泰坊民与耶稣教民争，教民捏以绅衿主使，奉檄解省。公不令知，申文辨1白，拂上意。解任调省，阖城绅民饯送。事平、回任。公驭下严，吏不敢作奸。月为诸生评甲乙。续丁内艰，服阕、改任广信府，亦著循声。
　　雷榜荣，字瀛仙，陕西朝邑进士。由部曹任延平，政尚简静，教养为先。当下车时，遍召诸生试之，择其尤者，令月呈三艺，亲为改窜。光绪丙戌十二年五月，东溪大水，漂流民屋无算。公焚香告天曰：“民何辜？愿以身代。”泣下数行，午刻水退。煮粥以食城外之不能爨者。十三年哥匪潜迹郡城，邑绅请办保甲。公乃借拨考棚育婴款五百金与之，曰：“城全民安，赔累所不惜也。”闻王台匪惊扰，公往谕之而安。后兼护道篆，以老病告归。子如同，登甲辰进士。
　　【校】1.辨：原本作“办”字，今据改。

	

附武绩

	

	

元

	

　　李铉，字伯鼎，至正间袭兄钧副万户，守延平。擒宁化寨寇魏梅受，解福州围。击福安寇，战於泗洲桥，弗克死之。赋诗有：“君亲恩莫报，忠孝事难全”之句。事闻，追赠镇国上将，江东道都元帅护军，陇西郡公。

	

明

	

　　丁泉，汶上人。为延平卫指挥同知。正统间，罗丕寇沙县，泉率众奋勇先登，杀获甚多。复捣其垒，俘贼首萧政通、林福禄等。后升都指挥佥事。天顺六年，上杭寇起，泉往御，邑赖以全。明年，寇复来攻，泉且战且守，寇力屈而去。未几，巡方伍骥奉命督都司往剿。泉独入巢穴，攻破石马岐等寨，卒与贼遇，力战而死，邑民哀感，为像祠之。成化十年，知县萧宠以闻，朝命赐额褒忠，命有司岁时致祭。
　　金广，固始人，卫指挥佥事，时邓茂七虽就戮，馀孽金洪三等未殄，广率壮士追歼之。贼平，升本卫同知。
　　金鼎臣，袭职指挥同知。司屯务，清出匿田百亩，恤军修城，有保障功。五登荐牍，历升蓟镇游击。

	

清

	

　　张国柱，辽东人。官副总兵，镇延平。值揭竿蜂起，山海交讧，蔓延八郡。顺治丁亥八月建宁陷，延六邑，先后遭掠。孤城四面受敌，官民危疑。国柱从容守御，冲围陷阵，辄以身先。所至，望风解散，拾所弃军资器械无算。闻其声者，有小张飞之目。戊子三月，大兵复建宁，延围以解。反为同事所诬，几受拷掠，百姓愿以身代。当道悟，寝其事。改海口云霄镇，卒於阵。
　　张天禄，援剿副总兵官。顺治九年，延寇陈统等，分据大界、七里、馀东、漳湖坂各处。为乱数年，百姓苦之。天禄兵次建宁、赴诉者云集，佯为不理；阴发兵分击诸寨，擒渠魁黄云纪、陈三等十六人，俘贼卒四百馀人，阖郡官吏趋赴演武亭，集民，兵环观诸路槛囚，一时毕至，斩级自旦及暮。复於人丛中，缚所抚反侧子，戮其一二以示威，馀皆胆落，诸路悉平，民大称快。
　　柴自新，字鼎臣，陵县人。延平右营守备，顺治三年，南征之役，自仙霞直抵延平。兵不驻城，市不易肆，一郡生灵，咸沐其德。其时以署守备并防七邑。值上游四郡，寇乱蜂起，率众攻劫城邑，焚毁民居。破将乐，戕杀邑令，又破顺昌及沙尤二邑。自新东西剿杀，平定功多。十年仙塘巨贼吴赛娘，聚众结寨七十馀处，索饷掠财，弥漫无极。自新语协镇：“各寨岩石阻险，兵难骤进，当以计破之。”逾年，遂单骑入赛娘寨，谕以祸福，俾投诚。赛娘怀疑未决，因请治具1，要以誓盟，保无虞。次日，置酒小楼上，於楼下犒其军。饮至二更，自新骤起，斩赛娘首，用衣裹之。大2呼，从楼上跳下，率随行兵士，奋勇杀出，贼各逃散。星夜驰至归化，报闻，高贺二副总大喜，士民争奉牛酒郊迎。次年，又有会石强寇杨成洪，假名联甲，勒派乡都助饷，每月千计。又招纳亡命，劫夺官运钱粮。时自新调防尤溪，高副总至将乐，急趣自新回县赞画。次日，即合诸路官兵进剿，贼悉众拒斗。官兵追杀，阵歼成洪，生擒贼首扬君赞、廖众珍等十馀人，乱平，百姓庆更生云。
　　李寿春　　人，武探花，咸丰二年任延平协副将，有勇力，常持大刀四十3觔。时值多事，讲求武备，至三年四月间，红巾黄有使作乱於永安，沙县既陷，随下攻郡城，李协先出防西郊，贼至，急入城守，贼数千环攻数日，一旦昧爽，贼由东门龙山偷入，守者觉，李协闻警，手提大刀驰上山，杀数人，旋击贼退，城得以全。适省授兵至，遂率兵，开城出战，加攻破之。月馀积劳疾4，卒於署。阖城士民，为之挂孝泣祭。
　　【校】1.具：原本作“其”字，今据改。
　　　　　2.大：原本作“太”字，今据改。
</div>
    <div class="pagination">
<a href="南平县志_page171.html">上一页</a><span>...</span><a href="南平县志_page167.html">167</a><a href="南平县志_page168.html">168</a><a href="南平县志_page169.html">169</a><a href="南平县志_page170.html">170</a><a href="南平县志_page171.html">171</a><span class="current-page">172</span><a href="南平县志_page173.html">173</a><a href="南平县志_page174.html">174</a><a href="南平县志_page175.html">175</a><a href="南平县志_page176.html">176</a><a href="南平县志_page177.html">177</a><span>...</span><a href="南平县志_page173.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
