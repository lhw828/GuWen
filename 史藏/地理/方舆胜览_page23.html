<!DOCTYPE html>
<html>
<head>
    <meta charset="UTF-8">
    <title>方舆胜览 - 第 23 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>方舆胜览 - 第 23 页/共 31 页</h1>
    <div class="content">　　建置沿革【禹贡荆州之域翼轸之分鹑尾之次古百粤之地七国时楚越之交秦置桂林郡汉置零陵郡始兴焉置苍梧郡荔浦县焉今州即始兴县地东汉为始安国吴置始安郡属荆州晋属广州梁立桂州扵苍梧鬱林之境因桂江以为名隋置始安郡唐置桂州总管府改始安郡又改建陵郡复为桂州置桂管都防御等使陞桂管为静江军节度皇朝兼广西经畧安抚以高宗潜藩陞静江府今统郡二十五领县十治临桂】
　　本路转运提刑提举置司
　　事要郡名八桂　桂林风俗俗比华风【唐萧昕送桂州刺史序云云化同内地】多荒茅篁竹【张敬夫静江府壁记然其土素瘠云云风俗异西北民之生理甚艰是以赋入寡少郡县亦例以廹束】赤子龙蛇【同上而又并邉非止一面蛮夷之性不常云云交致其恩威乃克无事故其任常重】一日四时之气备【岭外代荅云冬月久晴不离葛衣纨扇夏月苦雨急须袭被重裘大抵早温昼热晚凉夜寒云云】气与江浙颇类【岭外代荅云雨下便寒晴便热不论春夏与秋冬此盖南方之气桂林与江浙颇类过桂林而南则大异矣】风气清淑【范至能虞衡志序始予自紫微垣出帅广右姻亲故人张饮松江皆以炎荒风土为戚余取唐人诗攷桂林之地少陵谓之宜人乐天谓之桂林无瘴气退之至以湘南江山胜扵骖鸾仙去则宦逰之适宁有逾此者乎至郡则云云果如所闻】士之秀美岂乏人【张敬夫三先生祠记桂为郡山防而水清云云】形胜东控海岭【白居易制云云右控蛮荒】西距雕题交趾【韩云卿平蛮颂云云南控夜郎昆明北洎黔巫衡湘弥亘万里】东接诸溪【吴宗旦设防记西连交趾南极炎海云云】湘水之南【李彦弼八桂堂记云云粤壤之西是为桂林秦以郡置唐以管分】左控荆衡【郭见义修城记云云右走区越枕漓湘之间为一都会】南浮琼崖【唐弼安逺桥记西通道于交趾大理之区云云尽防夷之国】与湖南犬牙【虞衡志】重江束隘【栁宗元訾家洲记万里而内云云联岚合晖】千岩竞秀【唐韦宗卿隐山六峒记桂林郡郛云云】山皆平地防起【倦逰录桂州左右山皆平地防起数百丈竹木蓊鬱石如黛染阳朔县尤佳四面峯峦皆骈立】居五岭之表【唐萧昕送桂州刺史序云云控两越之郊】五筦桂为大【唐弼安逺记丨丨之地丨丨丨被山帯江控制数千里】为西南防府【李彦弼湘南楼记桂云云所以为襟蛮帯海用兵遣将之区】地望隆重【张敬夫壁记唐末陞静江军节度然是时岭南已分为东西路而西道所领实在邕管桂独得察州十余宋有天下四方万里罔不臣规摹法制加详于前代景祐二年诏桂州兼广西兵钤后十七年又诏兼经畧安抚扵是始得颛制云云其后复兼大都督之号】控制雄剧【同上合一路所领郡二十有五其外则覊縻之州七十有二又其外则诸小蕃罗殿自杞特摩白衣之属环之又其外则交趾大理等国属焉其地南入扵海去帅治所水陆防四千余里其丨丨亦可谓丨丨矣】襟喉二十有六州【李彦弼八桂堂记云遥制海疆旁控蛮窟云云巍然为防府】二广为天子南库【范至能盐法奏】山川桂山【在临桂县之东山海经云八桂成柱○范至能虞衡志序余甞评丨丨之秀宜为天下第一太行常山衡岳庐阜皆崇高雄厚虽有诸峯之名政尔魁然大山其最奇秀莫如池之九华歙之黄山括之仙都温之鴈荡夔之巫峡此天下同珍之者然皆数峯而止又因重冈复岭之势盘而起桂之千峯皆旁无延縁悉自平地崛然特立玉笋瑶簪森列无际诚为天下第一观韩愈诗柳宗元訾家洲记黄鲁直诗则丨丨之竒在目中矣】尧山【在府城东北四十里】舜山【在城北有舜庙并唐人碑】隐山【寰宇记云唐李渤出鎭见石门大开有水渊澈乃夷薙芜秽迹通岩穴上有六洞皆在西湖中丨丨之上一曰朝阳二曰夕阳三曰南华四曰北牖五曰嘉莲六曰白雀泛湖泊舟自西北登山先至南华中有水十许歩水傍平坦可坐数十人出洞而西至夕阳其深百丈水亦竟焉洞穷有石门可上出至北牖潭水沉黑巨鱼跃然左右怪石万状潭上石室便房窗牖如琢玉出洞十许歩至朝阳潭水尤清冽下通湖面其上石壁有碧石白石二盆中常有水数升之不竭转至一处别名云户洞有石榻刻为博局故又名仙奕旁通虚明下临湖山如指掌又西至白雀穴口隘狭侧身入中有石室容数十人潭上石楼有二石人若倚楼中者有穴通嘉莲多白蝙蝠有石榻石琴之类不可具载也西湖之外既有四山绕之碧玉数十峯倒映水面固已竒絶而湖心又浸丨丨诸洞之外别有竒峯绘画所不及余名其最巧一峯曰沉香大畧似雕防通脱沉香山子也湖山涟漪荷花时有泛舟故事胜赏甲扵西南】漓山【在城南二里漓水之阳其山孤防下有澄潭傍有洞穴广数丈世乱民保以避防】阳朔山【宋咸诗独起独高雄入汉相辉相映翠成堆若非羣玉昆西至即是三峯海上来疑有洞天通日月絶无樵路到尘埃如何得似巨灵手擘向天家对凤台】南溪山【在灵川县西北三十里山下有洞南北相通水灌其中】龙隐岩【在水东七星山俗传昔有龙蟠伏其间今江水泛舟至石壁下有大洞门高可百丈鼓棹而入两壁石皆玉立仰视洞顶有龙迹夭矫若印泥然其长竟洞舟行仅一箭许别有洞门可出两门虚明相射泊舟其间琴奕觞咏竒赏终日岩在洞侧山半有小寺即岩为佛堂不复屋】雉岩【江濵独山有小洞深百歩许路窄不可穷】刘仙岩【在白龙洞之阳仙人刘仲逺所居磴道险峻攀援而上石室高寒出半山间】佛子岩【亦名中隐岩去城十里号最逺一山崒起莽苍中山腰有上中下三洞下洞最广如横大艘入洞秉烛行亦有石液融结为人物转一再曲道窄不可进中洞明敞高百许丈透出山背洞门垂石髙深如蟠盖飞仙腾虬之属以千百计仰视惊心夺目移晷忘去】叠防岩【在八桂堂后大山屛开壁立山石层层横断如积叠锦防蹑支径登大半有大洞门入洞行十许歩则曲转穿出山背北望平逺如画前后洞门皆有苍石嵌岩古苔封之如世所作仙圣宴坐之龛逰者徘徊不忍去前山脚有小洞幽闇不可穷昔有猴怪居之自有传记】屏风岩【在平地断山峭壁之下入洞门上下左右皆高广百余丈如康庄大逵延纳光景内外明彻中有平地可宴百客仰视钟乳森森然垂倒如珠玉璎珞寳盖者甚多石乳融结丈余圆如囷廪外纹縠皱星灿极可观蹑石磴五十级有石穴通明逗穴而出则山川城郭恍然无际余因其处作壶天观而命其洞曰空明】读书岩【在独秀峯下直郡治后为桂主山傍无坡阜突起千丈峯趾石屋有便房石榻石牖如环堵之室顔延年守郡时读书其中】伏波岩【在漓江濵突然而起且千丈下有洞可容二十榻穿凿通透户牖旁出有悬石如柱去地一线不合俗名马丨丨试劒石】五岭【李白诗桂水之丨丨衡山朝九疑○岭外代荅自秦丗有丨丨之说皆指山名考之乃入岭之途五耳】白龙洞【在溪南平地半山中龛然大石屋盛暑重裘而入半途有石室四壁悉是乳液所凝玉鳞雪花灿若宝所】栖霞洞【在七星山者七峯位置如北斗又一小峯在傍曰辅星石洞在山半腹入石门下行百余级得平地可坐数十人穴口空明下烛高爽明豁政尔大空也盛暑无炎熇大冬温然竟日忘出傍有两路其一西行两壁石液凝沍玉麟雪华摩挲夺目虽秉炬入石色亦自照人顶高数十丈路濶亦三四丈地亦甚平如行通衢中顿足曳杖彭铿有钟鼔声盖洞之下又有洞焉半里遇大壑不可进一歩北行俯偻而入数歩则寛广傍十许丈石液融结多所形似钟乳垂下纂纂凡乳床必因石脉方出不自顽石出也路高下曲折或须跻攀匍匐始可进里余所见益竒如佛寺经藏高大庄严四般围绕有如台坐刻削平正疑仙圣之所盘旋石液滴至地凝为老穉人物幢盖囷廪牛马狻猊异兽之状者不可胜纪又行食顷则多岐逰者恐迷路不敢进云通九疑山也唐人郑冠卿遇日华君扵洞中仙者与诗畧云不因今丗行方便安得今朝会碧虚余扵洞口作亭以碧虚防之登览之胜与千山观齐名】水月洞【在宜山之麓其半浸江天然刓刻作大洞门透彻山背顶高数十丈其形正员望之映空明皎端正如大月轮】元风洞【去栖霞洞数百歩风自洞中出寒如冰雪不可当户立】曽公洞【旧名冷水岩山根石门□然入门石桥甚华曽丞相子宣所作有涧水莫知所从来自洞中石旋东流桥下复自右入莫知所徃谓流入扵江也仰视怪石如垂莲頽云危欲下堕度桥有仙田数畆塍畛龙鳞过田路窄且湿俯视石罅尺余匍匐而进旋复髙旷可通栖霞又复自左隅数十歩回至涧旁其水清浅不流崖壁星星然】南潜洞【在西湖中罗家山上自南窦持炬入数歩则豁然乳石中峙如经藏乳穂累然地有迹如龙爪所划俗名龙田下有水清深不可进山背复有小穴陡下丈余得层洞其左即前所谓龙田者】北潜洞【在隐山之北中有石室石台又有石果作荔子胡桃枣栗之状人采取之或以钉盘相遗】虚秀洞【去城差逺大石室面平野室左右皆有径隧各数十百歩穿透两旁亦临平野以上所纪皆附郭可日渉者余外邑岩洞尚多兴安之乳洞云泉之灵岩最竒乳洞上中下三洞有泉凝碧自洞中防石壁流出窈然深黒水上有龙田沟塍如凿毎棱中常满贮水未甞竭水至洞门触石喷激倾洞洞外有盘登山至中洞门有三石柱及石室石床云气常霏衣袂清泠自中洞左盘至上洞入门却下入十歩至平处秉炬入石乳玲珑有五色石横亘其上如飞霞有浅水揭厉可行水中亦多石果好事者名其下洞曰喷雷中曰驻云下曰飞云此洞与栖霞相甲乙灵岩尤殊絶大江洞其腹濶数十丈深不可测遥望山根横光一线廹之乃知岩在山底水上表里明彻而然岩口水面拍拍仅容小舟击汰而入仰视岩腹与水面正平相去才丈余深不可施篙仰撑岩腹以行而辅以檝篙檝之声鍧然震动人声发则山水皆响应大声叱咤则砰砰然崩裂可骇当岩正中石穴隆起如盖其下神龙所居嵗旱道官祈龙汲水归祷徃徃有应故为逰观常处阳朔亦有绣山罗汉华盖白鹤味明五洞皆竒罗汉之高十寻绣山石壁如绣画洞浸江可棹舟入焉阳朔在府城之南故余不能至又闻容州都峤有三洞天融州有老君洞张舍人安国防曰天下第一眞仙之洞相不下桂林但皆在瘴地仕者罕到惟曽丞相子宣风洞诗云都峤三天临瘴水云岩千里向蛮山君如咫尺临风穴杖履时时一徃还盖桂山率去城宻迩眞杖屦间物天下所稀也又其风俗醇厚士民各安本业犹有太平遗余宦逰者与之相安而登临之胜又如此盖忘其身之在岭表云】华景洞【高广如十间屋洞门亦然】桂江【在临桂县】荔江【在荔浦县流入漓江】阳江【在临桂县南二里源出灵川县界东流合扵桂江】漓水【舆地广记云漓水湘水二水皆出海阳山而分源南流为漓北流为湘汉讨南粤戈船下将军濑出零陵下丨丨即此】癸水【范至能诗丨丨绕东城永不见刀兵】西湖【江文叔诗桂林佳丽冠群城父老从来不识兵粤峤昔虽多胜槩丨丨今独擅佳名】訾家洲【在临桂县南柳宗元訾家洲记桂州多灵山发地峭坚林立四野署之左曰漓水水之中曰訾氏之洲凡峤南之山川逹扵海上扵是毕出而古今莫能知中丞裴公伐恶木刜奥草考极相方南为燕亭盖非桂山之灵不足以环观非是洲之旷不足以极视非公之鉴不能以独得】学校府学【乾道间守张维徙学南轩张敬夫为记后南轩一新建造○朱元晦记云静江之学自唐观察使李侯昌巙始立扵牙城之西其后又徙扵东南乾道间又徙扵始安故郡之墟盖其地自郡废而为浮屠之室者三始议易置而部使者有惑异教持不可乃仅得其一以故规模褊陋至扵今侯乃得并斥左右佛舍置他所度材鸠匠合其地而一新焉夫逺非鬼崇本教侯之为是既可书已侯名栻字敬夫丞相魏国忠献公次子其学近推程氏以达扵孔孟治已教人一以居敬为主明理为先甞以左司副郎侍讲禁中既而出临此邦以幸逺民其论说政教皆有明法则士之学扵是者可谓得师矣】堂舍八桂堂【在府治】无倦斋【在府治张敬夫云旧名缓帯予惧其肆也更题曰丨丨且志其故昔者洙泗之门子张问政夫子首告之以无倦是知为政终始之道无越乎此也夫难存而易怠者心也吏者分天子之民而治焉受天子之土而守焉一日之间所为酬酢事物者亦不一端矣防微之所形纪纲之所寓常隐扵所忽而环扵所因循纎毫之不谨而万绪之失其机方寸之不存而千里之受其害又况欲动而物乘意佚而形随其所差谬何可胜纪可不畏防】楼观逍遥楼【在城东角宋考功陪王都督登楼诗晦日登楼望江山一半天】千山观【在西峯之絶顶羣峯回环西湖荡漾为桂林登览之防】祠庙虞帝庙【朱元晦记云静江府故有丨丨丨在城东北五里而近虞山之下皇泽之湾盖莫详其始所自立而有唐世刻词在焉淳熙二年春秘阁张侯栻撤而新之时又方按国典毁诸滛祠不如法者因悉致其美材文石以奉兹役新安朱熹又作此歌以遗桂人使声扵庙侑牲璧焉其迎神词曰皇胡为兮山之幽翳长薄兮俯清流渺冀州兮何有眷兹土兮淹留皇之仁兮如在子我民兮不穷以爱沛皇泽兮横流畅威灵兮无外防尊兮肥羜九歌兮招舞嗟莫报兮皇之祐皇欲下兮俨相羊烈风雷兮暮雨其送神曰虞之阳兮漓之浒皇降集兮巫屡舞桂酒湛兮瑶觞皇之归兮何许龙驾兮天门羽旄兮缤纷俯故宫兮一嘅越宇宙兮无隣无隣兮柰何七政协兮羣生嘉信元功兮不宰犹彷佛兮山阿】三先生祠【在府学濂溪明道伊川也○南轩祠记云师道之不可不立也久矣良材美质何世无之而后世之人才所以不古如者以夫师道之不立故也继自今瞻丨丨丨之在此丨也其各起敬起慕求其书而读之味其言考其防讲论细绎心存而身履以进扵孔孟之门墙将见人才之作兴与漓江相为无穷矣】名宦顔延之【宋时为始安守】常衮【为桂管安抚使】皇朝陈尧叟【为广西运使劝民广植麻苎请以苎麻充折桑柘又其俗有疾不服药唯祷神丨丨以集验方刻石桂州驿舍自后始有服药者岭外少林木井泉丨丨为植木道傍凿井置亭舍至今为利】余靖【五朝言行录侬智高叛交趾请出兵讨贼诏不许公曰邕州与交趾接境今不纳必忿而反助智高乃以便宜趣交趾会兵公曰使不与智高合足矣及智高入邕州遂无外援又遣人入特磨袭取智高母献扵京师】范成大【为漕及帅作虞衡志】汪应辰【系年录丨丨倅静江帅臣吕愿中欲杀走卒王超丨丨谏而止有録事周某者恃与秦桧有旧甞以国忌命妓丨丨欲纠之周懐憾使人持书告桧以丨丨甞遣使渡海饷赵鼎又与李光交通超以计窃其书易之丨丨乃得免】张栻【岭外代荅南轩为帅请扵朝以三分盐息分诸州而免诸州民户苗米每一石二斗耗又毁滛祠新学校】人物王世则【太平兴国八年以安州贯中进士第一为右正言】题咏江作青罗帯【韩愈送桂州严大夫诗苍苍森八桂兹地在湘南云云山为碧玉篸户多输翠羽家自种黄柑逺胜登仙去飞鸾不服骖】宜人独桂林【杜甫寄杨五桂州诗五岭皆炎热云云梅花万里外雪片一冬深闻此寛相忆为邦复好音江邉送孙楚逺附白头吟】桂林无瘴气【白居易送严大夫赴桂州诗地压坤方重官兼宪府防云云栢署有清风山水衙门外旌旗艛艓中大夫应絶席诗酒与谁同】南州实炎徳【谢灵运诗云云桂树凌寒山】桂水通百粤【孟浩然诗】英英桂林伯【韩愈云云实惟文武材】岭头分界堠【王建送严大夫诗云云一半属湘潭水驿门旗出山蛮洞主参辟邪犀角重解酒荔支甘莫道中华逺安南更有南】南岛鲸波驾【梁安世诗列城二十五去国一百舍西夷蚁穴通云云】行路九疑南【张籍送严大夫之桂州诗旌斾过湘潭幽竒得遍探莎城百粤北云云有地多生桂无时不养蚕听歌疑似曲风俗自相谙】我所思兮在桂林【张衡赋云云欲徃从之湘水深】桂岭环城如鴈荡【黄鲁直到桂州诗云云平地苍玉忽嵯峨李成不生郭熙死柰此百嶂千峯何】湖如杭颖共佳名【姚少彭山接衡湘多爽气云云】八桂西南天一握【王安中诗云云重江今古水双流】二十四州民乐否【张安国诗云云莫教一物怨穷途】瘴连梅岭月多昏【木湜送陈希元赴广西漕诗云雨歇桂林秋更暖云云】棹冲秋雾瘴江流【杨侃送陈希元诗云马困炎天蛮岭路云云】外邑碧莲峯里住人家【唐沈彬题阳朔县诗陶潜彭泽五株栁潘岳河阳一县花两处争如阳朔县云云】瀑布声中窥案牍【陶弼时云青壁森森绕县衙不离床衽见烟霞民烹紫芋为朝食僧煮黄藤代晚茶云云女萝隂里劝桑麻欲知言偃歌处水墨屏风数百家】榕叶隂中掩县门【前人桂花香里寻僧寺云云】
　　四六【申命九宸　枫陛选贤　桂居五筦　水接重湖开藩八桂　桂林作牧　地接诸蛮　山当五岭有唐五筦之雄　帝惟岭峤　西控龙编　玊簮罗帯南越一都之会　地逺朝廷　东连鲸海　雪片梅花苍梧直斗牛之次　覊縻余七十州　一札十行自天而下桂林当楚越之交　封畛盖四千里　五羊八桂易地皆然信行铜柱之蛮邦　外接南诏六蕃　唐分五筦以建节度威肃楼船之故道　西连交趾九道　宋専一道以制邉陲指麾部属多至二十五城　　外则罗殿自杞诸小蕃之部落绥抚蛮徭不知几千万落　　逺而占城大理数外国之梯航洗炎州之瘴雾尽变清凉　　垂矣建台何八桂军民之未遇驱沧海之波涛一归约束　　复兹开府乃七星风月之有縁贪如羊狠如狼每难控御　　裴中丞登誉洲之逰宁容久外好则人怒则兽正頼抚绥　　张曲江自桂筦而入竚正登庸英英桂林之伯愿懋肤功　羇縻几百余种连特磨自杞之间渺渺洞庭之波尚资余润　节制二十五州到渤海沧溟之外玉簮罗帯固知风土之宜人　　玉簮罗帯江山分一半之天卉服鴂音抑见蛮夷之向化　　金节油幢庭户行千里之地别江东日暮之云不妨移镇　　李百药请郡暂辍侍郎而除赋五岭梅花之雪趂得班春　　张九龄还朝旋膺相国之拜】
　　柳州【马平　洛容柳城】
　　建置沿革【古百粤地牵牛婺女之分野秦平百粤属桂林郡汉改鬱林郡又为鬱林郡之潭中县地梁置龙州隋以马平县置象州属始安郡唐置南昆州又改为栁州以当栁星之下又置崖山县又置洛封洛容县改龙城郡复为栁州更洛封曰洛曹皇朝仍为栁州以洛曹隷宜州改龙城为栁城省象县入洛容今羁縻思顺归化二州领县三治马平】
　　事要郡名栁江　栁城　龙城风俗古为南夷【栁宗元孔子庙碑】风俗与全永不相逺【图经栁虽古荒服而实连湖湘云云】风气与中州不甚异【南丰曾子固送李材叔知栁州序云谈者谓南越偏且逺其风气与中州异故官者皆不欲久居徃徃懈弛无忧且勤之心然越与闽蜀始俱为夷闽蜀皆已变而越独尚陋岂其俗不可更欤盖为吏者莫致其治教之意也噫彼不知繇京师而之越水陆之道皆安行非闽汉峡江蜀栈之不测则均之吏于逺此非独优欤其风气吾所谙之与中州亦不甚异起居不违其节未甞有疾苟违节虽中州宁能不生疾耶其物产之美果有荔子龙眼蕉柑橄榄花有素馨山丹含笑之属食有海之百物累嵗之酒醋皆絶扵天下人少鬬讼喜嬉乐吏者惟其无久居之心故谓之不可如其有久居之心为越人涤其陋俗而欧于治居闽蜀上其事出千年之表则其美之巨细可知也予知其材之頴然过于众人能行吾说者李材叔而已今材叔为栁州其越人之幸也夫其可贺也夫】至唐始循法度【孔子庙碑云云】栁河东之教化【图经地近桂林号无瘴且山水清旷中朝名士如王初寮辈甞避地寓居耳濡目染或者耻于为非韩碑言云云其所由来者逺矣】唐多迁客【图经序自唐以来多着迁客山哀浦思翰墨俱存】弦诵为岭南诸州冠【汪彦章学记大观中士子之弦诵者至三百人云云】登科自甘翔始【龙城志岭南云云翔乃景祐张唐卿榜】蚕不能帛【郡志云云率以为纩】聚巫用卜【唐栁宗元大云寺记云越人信祥而易杀傲化而偭仁病且忧则聚巫师用鸡卜始则杀小牲不可则杀中牲又不可则杀大牲而又不可则诀亲戚饬死事曰神不置我已矣因不食蔽面死】形胜州界栁岭【寰宇记云云因以为名】山石竒秀【同上云云平地忽崛起数百韦曲鄠社盖无之】土产荔丹龙眼【见前曽巩序】小鱼【图经武阳丨丨大如针候虫异扵他所穷冬犹鸣】山川背
　　石山【栁宗元山水记云古之州治在浔水南山石间今徙在水北直北四十里南北东西皆水汇北有双山夹道曰丨丨丨】甑山【南絶水有山无麓广可寻高五丈上下若一曰丨丨】驾鹤山【甑山之南皆大山多竒又南且西曰丨丨丨壮耸环立古州治负焉有泉在坎下常盈而不流】屏山【南有山正方而崇类屏者故名】四姹山【其西曰丨丨丨皆独立不倚北流浔水濑下】仙奕山【又西曰丨丨之丨可上其上有穴穴有屏有室有宇其宇下有流石成形东入小穴常有四尺则豁然甚大无窍正黑烛之仅见其宇皆流石怪状由屏南室中入小穴倍常而上始黑已而大明为上室由室而上有穴北出之乃临大野飞鸟皆视其背其始登者得石枰于上黑肌而赤脉十有八道可奕】石鱼山【全石无大草木山小而高其形如立鱼在多秭归西】龙壁【有支川东流入于浔水其东有曰丨丨下多秀石可观】雷塘【雷山两崖皆东西雷水出焉蓄崖中曰丨丨能出云气作云雨变见有光祷用爼鱼豆彘修形糈□酒隂防则应○以上并见栁文】栁水【一名浔水源自防牱出辰沅经融州东防扵郡又东过浔藤至广州入海】龙江【源出冝州防扵栁】井泉灵泉【山麓泉大类毂雷鸣西奔二十尺有洄在石涧因伏无所见多緑青之鱼及石鲫多儵】堂楼柑子堂【栁宗元城西种柑诗手植黄柑二百株春来新叶遍城隅方同楚客怜皇树不学荆州利木奴防嵗开花闻喷雪何人摘实见垂珠若教坐待成林日滋味还堪养老夫○陶弼诗子厚才名甲有唐谪官分得荔支郷罗池水尽黄柑死独有空碑在堂】明秀堂【在郡治王安中书扁龛石刻甚富】南楼【在郡治摹刻张安国鄂州本榜之】东亭【在就日门外栁宗元有记】祠庙文宣王庙【栁宗元记仲尼之道与王化相逺迩帷栁州古为南夷椎髻卉裳攻刼鬭暴虽唐虞之仁不能柔秦汉之勇不能威至扵有国始循法度置吏奉贡咸若采卫冠帯宪令进用文事学者道尧舜孔子如取诸左右执经书引仁义旋辟唯诺中州之士犹或病焉然后知唐之徳大以遐孔氏之道尊而明元和十年八月州之庙屋壊防毁神位刺史栁宗元始至大惧不任以坠教基丁未奠荐法齐时事礼不克施乃合初亚终献三官衣布洎于赢财取土木金石徴工僦功完旧盖新十月乙丑王宫正室成乃安神栖乃正法庭祗防羣吏卜日之吉防告于王灵曰昔者夫子甞欲居九夷其时门人犹有惑圣言今夫子代千有余载其教始行至于是邦人去其陋而夲于儒孝父忠君言及礼义又况巍然炳然临而炙之乎惟夫子以神道设教我今罔敢知钦若兹教以宁其神追思昔诲如在于前苟神之在曷敢不防居而无陋罔贰昔言申陈严祀永永是尊丽牲有碑刻在庙门】雷塘庙【见丨丨注栁宗元祷雨文云惟神之居为坎为雷専此二象宅干岩隈风马云车肃焉徘徊能泽地产以祛人灾钦兹有灵爰以庙飨嵗既旱暵害扵生长敢用昭告期扵肹响】罗池庙【韩愈撰庙碑云丨丨丨者故刺史栁侯庙也栁侯为州不鄙夷其民动以礼法三年民各自矜奋曰兹土虽逺京师吾等亦天氓今天幸恵仁侯若不化服我则非人于是老少相教语莫违侯令凡有所为于其乡闾及于其家皆曰吾侯闻之得无不可于意否莫不忖度而后从事凡令之期民趋劝之无有后先必以其时于是民业有经公无负租流逋四归乐生兴事宅有新屋歩有新船池园防修猪牛鸭鸡肥大蕃息子严父诏妇顺夫指嫁娶送各有条法出相弟长入相慈孝先时民贫以男女相质久不得赎尽没为隷我侯之至按国之经故以佣除本悉夺归之大修孔子庙城郭巷陌皆治使端正树以名木栁民既皆恱喜甞与其部将魏忠谢宁欧阳翼饮酒驿亭谓曰吾弃于时而寄于此与若等好也明年吾将死死而为神后三年为庙祀我及期而死三年孟秋辛夘侯降于州之后堂欧阳翼等见而拜之其夕梦翼而告曰馆我于丨丨其月景辰庙成大祭过客李仪醉酒慢侮堂上得疾扶出庙门即死明年春魏忠欧阳翼使谢宁来京师请书其事于石余谓栁侯生能泽其民死能惊动祸福之以食其土可谓灵也已作迎享送神诗遗栁民俾歌以祀焉而并刻之栁侯河东人讳宗元字子厚贤而有文章甞位于朝光显矣已而摈不用其辞曰荔子丹兮蕉叶黄杂肴蔬兮进侯堂侯之船兮两旗度中流兮风泊之待侯不来兮不知我悲侯乘驹兮入庙慰我民兮不嚬以笑鹅之山兮栁之水桂树团团兮白石齿齿侯朝出逰兮暮来归春与猿吟兮秋鹤与飞北方之人兮为侯是非千秋万嵗兮侯无我违福我兮夀我驱疠鬼兮山之左下无苦湿兮高无干秔稌充羡兮蛇蛟结蟠我民报事兮无怠其始自今兮钦于世世】名宦栁宗元【墓志云子厚少精敏无不通少年取进士第靳然见头角众谓栁氏有子矣议论证据今古出入经防百子踔厉风彂率甞屈其座人名声大振一时皆慕与之交诸公要人争欲令出我门下交口荐誉之】刘蕡【蕡以对策直言下第令狐楚牛僧儒表之入幕竟为宦者所嫉诬贬栁州司户】人物皇朝甘翔【郡人景祐登第】张亚卿【再试擢第】王之才【进士题名记栁有巷谈两过南宫鴈行侍从为张亚卿丨丨丨登科设也】名贤王安中【字履道北岳居号初寮道人建人建炎中避地于郡与吴少宰汪丞相折枢宻逰得郡人熊氏园植桃数百本号曰小桃源】题咏种栁栁江边【栁宗元诗栁州栁刺史云云谈笑成故事推移成昔年垂隂当覆地耸榦会参天好作思人树慙无恵化】寄书龙城守【唐韩愈诗云云君骥何时秣谓子厚也】读书教蛮獠【苏子瞻诗莫学栁仪曹云云】印文生绿经旬合【栁宗元诗云云砚匣留尘尽日封】狼荒犹得纪山川【栁宗元南省转牒令道风俗故事诗圣代提封尽海壖云云华夷图上应初録风土记中殊未椎髻老人难借问黄茅深洞敢留连南宫有意求遗俗试检周书王防篇】共来百粤文身地【栁宗元登栁州城楼诗云城上高楼接大荒海天愁思正茫茫惊风乱飐芙蓉水宻雨斜侵薜荔墙岭树重遮千里目江流曲似九廻肠云云犹自音书滞一乡】榕叶满庭莺乱啼【栁宗元栁州二月榕叶落尽偶题宦情羁思共凄凄春半如秋意转迷山城过雨百花尽云云】剩种庭前木槲花【前人诗秖应长作龙城守云云】青箬裹盐归峒客【栁宗元氓峒诗郡城南下接通津异服殊音不可亲云云緑荷饭趂墟人鹅毛御腊缝山鸡骨占年拜水神愁向公庭问重译欲投章甫作文身】山腹雨晴添象迹【前人岭南江行诗瘴江南去入云烟望尽黄茅是海边云云潭心日暖长蛟涎射工巧伺逰人影母偏惊旅客船从此忧来非一事岂容华髪待流年】正北三千到锦州【栁宗元栁州寄京中亲故诗林邑山联瘴海秋牂牁水向郡前流劳君逺问龙城地云云】
　　四六【辍班鹭序　　出纶枫陛　朱旛皂盖肯恵頋扵偏州作镇龙城　　作牧栁城　青裘緑包示不忘扵逺俗
　　儒学冠扵岭南　　　　　因栁记而夫子之教行何拘夷俗物产絶扵天下　　　　　有韩碑而郡侯之功着是即吏师】









　　方舆胜览卷三十八
　　钦定四库全书
　　方舆胜览卷三十九　　　　宋　祝穆　撰
　　郁林州【南流　兴业博白】
　　建置沿革【古南越地前汉志为牛女分野唐志属翼轸秦置桂林郡汉改郁林郡王莾改曰郁平郡梁置定州又改为南定州隋改为尹州炀帝改郁州寻改郁林郎唐初曰尹州太宗改贵州寻析贵州置郁州又改郁林郡寻复为郁林州皇朝因之今领县三治南流】
　　事要郡名郁林　西瓯【郡国志永嘉为　东瓯郁林为丨丨】风俗俗反淳古【蔡绦丛话岭右僻且陋而博白又甚焉惟其僻陋之甚故云云且多长年博白城下有新柯吾曳杖其间至一村舍有两老人坐饮乃兄弟也大者年九十四谓客曰此吾防弟才七十八矣从旁环拱而侍之皆两老人之曾孙是殆可入图也】力田务本【修学记郁林古郡居岭海之间其民不诱扵末知孝弟云云而已】好学者多【倦防録郁林风土比诸郡为盛良才秀民云云】啜糟抟饭【寰宇记夷人居山谷食用手酒名都林合糟共饮刻木契焉】椎髻散髪【古党洞夷人女以乌色相间为裙用绯防缀裳下男丨丨女丨丨徒跣吹笙巢居夜泊】形胜鬰林古郡【见后刘敞送杨侯序】居三州之境【郡志郁林为郡已并唐牢党白三州之境】前引长江【政绩堂记云云北背原阜形泄势坦无岚露烟瘴】土产鳄鱼【状如齿如锯食人】猩猩【封溪有丨丨似黄狗人面善言音如女人】防榔木【树如棕榈高七八丈无枝柯箨堪为扇与蛤灰同食令人齿黒故有雕题黑齿之俗】椰子木【树似防榔实大如堪为饮器文选曰防榔无枝椰叶无隂】桄榔木【似棕榈心中出面】人面木【春花夏实秋熟两邉似人面】山川寒山【九域志南越尉佗遣人入山采橘七日方囘问其故云山中大寒不得归故名】大龙山【在南流县以形得名】飞云山【在博白县石上有巨人迹】宴石山【在博白县西六十里其山皆盘石壁立峭絶北临大江中有流泉】万石山【在兴业县西南】鬼门山【郡国志在牢州界语云若度鬼门闗十去九不还言多瘴也】隐仙岩【在南流县西一里有石室幽邃】緑秀岭【在博白县林泉秀絶因名丨丨丨】大江【源出容州入县界】罗望江【在南流县】定川水【在故牢州定川县】井泉濯缨泉【即城南江邉石井】堂亭寻山堂【在博白县刘子羽谪白州时所作】赏心亭【郡守王过有诗】古迹越王船【郡国志马援造铜船济海后令沉扵渚天晴水澄徃徃望见】緑珠井【太平广记在白州双角山下昔梁氏之女有容貎石季伦为交趾采访使以真珠三斛买之梁氏之居旧井存焉汲饮者必诞美女里闾以美女无益遂以石填之○黄鲁直诗欲买娉婷供煮茗我无一斛明月珠用此事也】祠庙伏波庙【在鬼门山之隈○司马君实诗汉令班南海蛮兵避郁林天涯分柱界徼外贡输金坐失奸臣意谁名报国心一棺忠勇骨漂泊瘴烟深】名宦谷永【后汉南蛮传永守郁林以恩信招降乌浒人十余万内附皆受冠帯】陆绩【唐陆防传其逺祖绩仕吴守郁林归装舟轻不可越海取石为重人称其亷号郁林石】皇朝杨侯【刘□父送杨郁林序郁林古郡也太守尊官也其任不轻矣然而当拜者輙以炎瘴雾露为解天子以谓此皆全躯保妻子之臣无忧国之风皆置不用而诏丞相择刺史之贤者使举竒伟倜傥之士以充其选扵是大人部荆州诏书先至则以杨侯闻天子可焉遂自郡从事迁廷尉丞假五品服以行赐钱十万众皆荣之然杨侯既受命退而治装泛然不以为喜闻岭海之说风土之异漠然不以为忧如它日焉人皆曰杨侯矫亢人也呜呼前世之所以能治也为官择人后世之所以不治也为人择官彼庸庸之臣志得意满生而养交以饕富贵真若长者一旦有境外之事忧畏首防坚以死辟若常庸之夫不可使徃春秋贬焉若无君子何以矫也吾以杨侯矫世之君子春秋之徒欤推此心也虽在岭海之外而加千乘之国其有难治防于其行序以赠之】名贤刘子羽【绍兴安置白州初子羽参宣幕吴玠统制军马颇相厚善后子羽坐事安置玠怜其母老力觧扵朝至纳节请赎上高其义释子羽且降诏奨谕】题咏今到鬼门闗【沈佺期入鬼门闗诗昔传瘴江路云云土地无人老流落防客还】讼诉榕庭空【王履道和郁林守诗宦逰梅岭林云云】波涛初过郁林州【张籍昆仑儿诗昆仑家住海中州蛮客将来汉地逰言语觧通秦吉了云云】越裳济海喜天晴【陶弼寄郡守姚道源诗云云五叶戈船不渡兵尧舜逺夷皆乐国汉唐诸将半书生】桂门闗在郁林西【始呼为鬼门闗近曺载作文辩之云寄语徃来荆楚客云云】
　　四六【桂林遐陬　　　　地虽僻陋　　　境包三郡之封郁林古郡　　　　民乃朴淳　　　郡杂羣蛮之俗汉贤守之分符是为古郡　　　序稽邍父岂辞炎岭之郁蒸唐诗人之题句乃谓恶乡　　　诗诵初寮颇谓讼庭之清简】
　　横州【宁浦永定】
　　建置沿革【古百越之地牵牛婺女之分野赵佗王越地亦属之汉平南越置合浦郡合州即汉合浦郡之髙凉县地今在高州界吴孙休分立合浦北部晋改立静浦郡梁分立简阳郡隋于宁浦置简州又改为縁州炀帝废宁浦县属郁林郡唐以郁林郡之宁浦乐山县置简州改南简州又改曰横州改宁浦郡复为横州国朝因之今领县二治宁浦】
　　事要郡名宁浦　横槎【寰宇记横州号横槎】风俗地隘民瘠【图经】俗惟种田【同上】形胜南濒海徼【同上云云西接徭洞】东联怀泽【守章镐贡院上梁文云云西接钦江实二州车马之冲】拒邕为邻【易祓记云云实犬牙相制之地】三梁故县【寰宇记云云乌浒所巢】山川东山【在宁浦县南三十里】寳华山【在宁浦县南二十里山顶甞冇寳气○徐安国诗秀出城南号寳华翠微深处衲僧家百年台殿归煨烬一迳苍苔落晚花】古鉢山【在宁浦县西十里下有庙○徐安国诗羣岭中推古鉢尊山川罗列掌中存亭台突兀圣婆庙邱垤逶迤山子村】秀林山【在宁浦县十里山林秀郁因名】郁江【在宁浦县】清江【在宁浦县东十五里】井泉古辣泉【在桂海虞衡志云古辣乃实横间墟名以墟中泉酿酒既熟不煮但埋之地中日足取出色浅红味甘可致逺虽行烈日中不至坏南州珍之】楼亭望云楼【在郡治】横浦楼【在城上】僊槎亭【在登高岭】桥梁海棠桥【梁该撰怀古亭记桥附城郭抱林麓大江横骛涧流屈折政尔幽趣故老云此桥之南北旧皆海棠有书生祝其姓者家焉少防甞醉宿其家明日题一词而去所谓醉乡广大人间小是也】祠庙慈感庙【旧经唐贞观中妇人陈氏居朝京门外有鬻鱼者忽见白衣人谓陈曰鱼不可食既市可掷扵水急上山顶避之陈如其言比至山巅囘望所居皆陷而为池矣陈既殁即山顶立祠○徐安国诗有时风雨连村暗夜半龙逰古鉢归】名宦杜正伦【夲传由中书令出为横州刺史】名贤皇朝秦观【字少防甞居横州有宁浦书怀诗云挥汗读书不已人皆怪我何求我岂更求闻逹日长聊以消忧】题咏一湾江抱海槎浮【徐安国横浦诗万叠山围城堞古云云】尽日江山对双目【贾成之横浦楼诗横槎三月江如练风浪萦防接天緑郡楼新剏挿云飞云云】
　　四六【疏綍掖垣　　维桂林之广郡　　昔为乌浒之故巢分符宁浦　　有宁浦之小邦　　今乃虎符之重寄荣分符竹实为杜中令之旧邦　　地僻民贫郡虽居扵遐峤试访海棠犹诵秦淮海之佳句　　山围江抱景如在扵仙槎】
　　邕州【宣化武縁】
　　建置沿革【禹贡九州之外扬州之南境天文星纪牵牛之次古越地秦并南越为桂林县地汉平南越改为郁林郡之领方郡也东汉因之晋分郁林置晋兴郡宋齐因之隋废晋兴为县属简州后又属郁林郡唐置南晋州太守改为邕州以州近邕溪故名后以广桂容邕安南五府皆隷广府谓之五府节度名岭南五管后改永宁郡复为邕州又置建武军节度皇朝更晋兴为乐昌今为邕州建武军节度管溪洞羁縻州十三仍兼安抚都监领县二治宣化】
　　事要郡名邕管　建武　乐昌风俗椎髻箕踞【隋志人性轻悍而云云乃其旧风】鼻饮之俗【王介甫谕交趾文畧曰尔民头飞我有车马尔民丨丨我有酒食用华尔丨丨也尔民断髪我有衣冠尔民鸟语我有诗书用教尔之礼也煌煌炎洲烟蒸雾煮我飞尧云洒尔甘雨汤汤瘴海云烧日镕我张舜琴扇为薫风】形胜唐为西道【唐大诏令咸通三年分岭南为东西道广州为东道邕州为西道又为都督府】三十六洞【郡志先是两江州洞各执山獠古铜印至治平四年凖朝廷给赐铜印左江十八面右江十八面今所谓三十六洞者此也继此又降印识固不止此】梦蛇示城址【皇祐筑城随筑輙坏役者苦之夜梦有蛇环地而行若示其址遂即其地而筑焉】号为大府【雄州图经皇祐丁寳臣新城记岭南东西二部四十五州惟有桂邕丨丨丨丨】云南头楚分尾【杜光复风土歌云】所莅最广【李大异书横山买马图云度岭而西为州二十有五而道里延袤与蛮错居有永平横山二寨永平通交趾暨于海外横山通自杞罗殿诸蛮控连巴蜀】土产象【出交趾山谷惟雄者有两牙以鼻为用一躯之力皆在鼻将行先以鼻柱地乃移足知其足力劣于鼻也安南出象防曰象山嵗一捕之缚栏道旁中为大穽以雌象前行为媒遗甘蔗扵地传药蔗上雄象来食蔗渐引入栏闭其中就穽中教习驯扰之始甚咆哮穽深不可出收者以言语喻之久则渐觧人意不驯则告之云当为尔引雌来即听】山猪【即豪猪身有棘刺能振彂以御人二三百为羣以害苗稼】蛮犬【如猎狗警而猘诸丨率携一丨自防盗莫敢近】孔雀【生溪洞高山乔木之上而下溚沙上雄者尾长数尺生三年尾成长金碧晃耀时时自奋尽张其尾圎如锦轮俗谓之朝其朝无时】秦吉了【似鸜鹆】鹦鹉【能言】倒挂【緑毛常丨丨于树枝】翡翠【人采其羽】锦鸡【能吐锦久复収入】山川武号山【在州南二十里高五十丈】马退之【在州西详见栁宗元茅亭记】罗秀山【在州西昔有罗秀隐扵此后升仙】昆仑山【在宣化县东九十二里昆仑闗在焉】镆鎁山【在武縁县南三十二里山形盘薄地势险隘镆鎁闗在焉】横山【其山横截江河置横山寨扵此为市马之地○中兴小厯绍兴初五路既陷马极难得韩肖胄建议宜即邕州置市马塲取马岭表以资国用○朝野杂记广马者建炎末广西提举峒丁李域始请市战马赴行在绍兴初经畧司三年春即邕州置司提举市于罗殿自杞大理诸蛮未防废市马司以帅臣领其事七年待制胡舜陟为帅嵗中市马四千二百疋诏赏之其后马益精嵗费黄金五镒中金二百五十镒锦四百端佗帛千疋防州盐二百万斤而得马千五百疋必四尺二寸以上乃市之其直为银四十両毎高一寸増银十两有至六七十两者土人云其尤驵骏者在其出处或博黄金二百两日行四百里但官价有定数不能致此耳然自杞诸蕃本自无马又市之南诏南诏大理国也去自杞国可二十程而自杞至邕州横山寨二十二程横山寨至静江府又二十余程罗殿国又逺于自杞十程宜州溪洞廵检常恭者赴阙持南丹州莫延甚表来乞就宜州市马比之横山可省三十余程张说在枢筦以其表闻李夀翁时为检详文字为说言邕逺宜近人孰不知前迃其涂亦岂无意况今黄氏方横乃欲为之除道而擅以互市之饶误矣小吏妄作将启邉衅请论如法说不听命从义郎李宗彦以提防纲马驿程徃宜州措置既而说罢政宻院乃奏宗彦所言邉防不便罢之时淳熙元年也又诸蕃多以马易锦盖蛮人死即以一锦纒绕亲友赙者亦以锦贵人至纒十数疋故须锦为急】望仙坡【在州东与罗秀山相对故名丨丨丨皇祐间狄青余靖孙沔平侬贼营扵上后郡守陶弼因而建堂】左江【出源州界至合江镇与右江水合为一水流入横州号郁水卜丨道隷太平永平寨右江道隷横江寨各管覊縻州】右江【源出峩利州界虞衡志丨丨水与大理大槃水通大槃在大理之威楚州而特磨道又与甚善阐府相应自邕道诸蛮至大理四五程北梗自杞南梗特磨故久不得至○陶弼右江诗云昔年观地志此水出牂牁】邕溪【源出钦州】郁水【舆地广记即夜郎溪水与温水合又与欢水合亦名骆越水郡县志云在城西北两江合处源出蛮地】堂亭清风堂【在郡志】茅亭【在马退山栁宗元作邕州栁中丞丨丨记冬十月作新亭于马退山之阳因高山之阻以面势无欂栌节棁之华不斵椽不剪茨不列墙以白云为藩篱碧山为屏风昭其俭也是山崒然起于莾苍之中驰奔云矗亘数十百里尾蟠荒陬首注大溪诸山来朝势若星拱苍翠诡状绮绾绣错盖天钟秀于是不限于遐裔也然以壤接荒服俗参夷徼周王之马迹不至谢公之屐齿不及岩径萧条登探者以为叹嵗在辛夘我仲兄以方牧之命试于是邦夫其徳及故信孚信孚故人和人和故政多暇由是常徘徊此山以寄胜槩廼塈廼涂作我攸宇不崇朝而木工告成每风止雨收烟霞澄鲜輙角巾鹿裘率昆弟友生冠者五六人歩山椒而登焉于是手挥丝桐目送还云西山爽气在我襟袖以极万类揽不盈掌夫美不自美因人而彰兰亭也不遭右军则清湍修竹芜没扵空山矣是亭也僻介闽岭佳境罕到不书所作使盛迹郁湮是贻林涧之媿故志】三公亭【在望仙坡上○陶弼诗异日谁相继来书第四名谓狄青余靖孙沔三公也】古迹铜鼓【此古蛮人所用左右溪峒时得之相传为马伏波所制其形如坐墪而空其下满腹皆细花纹极工致四角有小蟾蜍两人舁行拊之声似鞞鼓】铜柱【汉伏波将军马援征蛮立柱界上又唐马緫为安南都防獠夷安之建二丨丨扵汉故处镵着唐徳以明伏波之裔故今左右江各有其一又其一在钦州蛮界其刻云丨丨折交人灭至今交人来徃累碎石于下不絶○吕伯恭作铭曰溪獦洞防惕息奉诏约梏牛闲马不敢饮啖汉刍水】名宦马援【字文渊交趾女子徴侧反拜援伏波将军南击交趾军至浪泊上虏未灭之时下潦上雾毒气薫蒸仰视飞鸢跕跕堕水中卧念少防平生时语何可得也今赖士大夫之力防被大恩且喜且慙吏士皆伏】李翺【文集载正元中翺守邕大首领黄氏帅其属纳质供赋黄氏侬氏皆群盗也韦氏不附率羣黄之兵以攻之而逐诸海黄氏既至羣盗皆伏于是十三部二十九州之蛮悉平】皇朝狄青【东轩笔録狄青之征侬智高也自过桂林即以辨色时先锋行先锋既行青乃出帐受衙罢命诸将坐饮酒一巵小餐然后中军行率以为常及顿军昆仑闗下翊日将度闗辰起诸将张立甚久而青尚未坐殆至日高亲吏疑之遽入帐周视则不知青所在诸将方相頋惊怛俄有军侯至曰宣徽传语诸官请过闗吃食方知青已微服同先锋度闗矣○言行録青入邕州获尸有衣金龙之衣者或言智高已死乱兵中当亟作奏者公曰安知其非诈宁失智高不敢欺朝廷也○郡志时智高再犯邕或以告襄公贼必送死何者脓防邕而溃势不可久也已而果然】余靖【为广西经畧同狄青经制广西盗贼作平蛮碑曰蠢兹狂防起乎徼外卒陷邕郛乘流东迈天生狄公仗节临戎英材鳞集猛将风从贼之敢鬬实惟天诱僭补伪署丛然授首厥惟邕邉南国之纪九洞襟帯列城唇齿我公之来电扫云开天声逺扬繄公之材】陶弼【治平间以崇仪使知邕州抚定侬贼有功】孔宗旦【为司户逆料智高必反守陈珙不听及城陷宗旦死扵贼】苏缄【以右骐骥使知邕州侬贼攻城以战而死今赐庙焉】人物石鉴【邕州人举进士侬智高攻广州不下还据邕州鉴与余靖言若使智高尽得邕州三十六洞之兵其为中国虑未可量鉴请说谕诸洞酋长使之不附智高靖遣鉴说诸洞酋长皆听命惟结洞酋长黄守陵强暴智高深与相结鉴说守陵智高父子贪诈不可不为之备守陵由是稍疎智高智高怒遣兵袭之守陵先为之备逆战破之遂不敢入结洞而奔逃于特磨】名贤韩愈【有论黄家贼事宜状以为宜招讨】栁宗元【有代裴中丞论黄家贼事宜状】题咏山川禹贡外【唐子西诗云云城郭汉兵余】分野穷禹画【刘禹锡送张苕赴邕幕诗云云人烟过虞循不言此行逺所乐相知新】恩浃黄侬族【陶弼横山诗云云师还左右溪】象隈铜柱卧成痕【沈彬诗龙约海船行有气云云】路指鬼门幽且夐【韩愈赠张十一诗云念君又署南荒吏云云】五十溪州六万丁【陶弼诗南极诸蛮傲典刑斗间时复见飞星君王仁恕将军老云云】
　　四六【地标铜柱　　　　俗陋而荒　　　眷骆川之地重郡固金城　　　　民骄以悍　　　距螭陛之天遥地控龙编之逺　　维兹建武之封　　矧一叠际穷荒之逺嵗通骏骨之竒　　越在峤南之外　　乃羣蛮来互市之冲自韩及栁备言讨防之宜　　　朱旛皂盖来分竹使之左符惟狄与余尤壮平蛮之防　　　碧山白云尚访茅亭之佳致布扬威徳逺逾铜柱之封　　　虎符出守盖总五千众之屯宁辑疆陲并壮金城之势　　　马政攸闗要谨十二闲之别互市散集闗马政之重轻兵籍盈虚系蛮徭之畏侮】
　　亷州【合浦石康】
　　建置沿革【古越地牵牛婺女之分野秦属象郡汉置合浦郡即今州治也吴时改珠官郡复改合浦郡宋置越州隋炀帝改为禄州又改为合州又废为合浦郡唐又为越州又置珠池县改为防州皇朝移州治于长沙场开寳废防州于海门镇置太平州后又为防州今领县二治合浦】
　　事要郡名合浦风俗青草黄茅瘴【元和志自瘴江至此瘴疠尤甚中之者多死举体如墨春秋雨时弥甚春谓青草瘴秋谓黄茅瘴马援所谓仰视乌鸢跕跕堕水中即此也土人谙则不为病】土少耕稼【郡志】形胜因洞为名【元和志地冇大防洞故元徳五年置大防县今县虽废而州名则以大防洞故名耳】凿山为城门【宋陈伯绍为刺史云云以威服蛮獠】距海二百里【自州西南至防江入海处约二百里海口有梁徳镇亦是徃来安南水路】土产珠【郡国志合浦县海曲出珠号曰珠池唐贞观五年置珠池县岭外代答云合浦产珠之地名曰断望池去岸数十里蜑人没而得蚌剖珠蜑家自云海中珠池若城郭然其中光怪不可向迩常有怪物护持蔡绦丛谈云合浦珠池大抵皆居海中珠母者蚌也采珠必蜑丁皆居海艇中采珠以大舶环池以石悬大絙别以小防系诸蜑腰没水取珠气廹则撼防防动舶人觉廼绞取人縁大絙上绍兴二十六年诏防州嵗贡珠取之或伤人命自今可罢贡】龙眼【苏子瞻丨丨诗云异哉南海濵珠树罗圃累累似桃李一一流膏乳坐疑星陨空又恐珠还浦图经未甞说玉食逺莫数独喜皱皮生弄色映雕爼蛮荒非汝辱幸免妃子汚】山川画山【在古县北五十里其山百卉明艳如然】狼头山【在合浦县】防江【在州界又名合浦江】鴈湖【在古防州二百歩鴈所罕至故名】明月溪【合浦北八十里】亭榭还珠亭【陶弼有诗合浦还珠旧有亭使君方似古人清沙中蚌蛤胎常满潭底蛟龙睡不惊】海角亭【见钦州天涯亭注】名宦孟甞【后汉循吏传云甞迁合浦太守郡不产谷实而海出珠宝与交趾比境常通商贩货籴粮食先时宰守并多贪秽诡人采求不知纪极珠遂渐徙于交趾界甞到官革易前求民利病曽未逾嵗去珠复还百姓皆反其业商货流通称为神明】名贤皇朝苏轼【绍圣初御史论轼贬昌化军徽庙移防州】陈瓘【论蔡卞又诋曾布贬袁移防】曾布【坐荐赵谂及弃湟州地谪防州】题咏荒凉海南北【苏子瞻宿兴防村净行院诗云云佛舍如鸡栖忽落榕林中跨空飞拱枅当门冽碧井洗我两足泥髙堂磨新塼洞戸分角圭倒床便酣寝鼻息如虹霓僮仆不肯去我为半日稽】示我海濵石【陶弼咏海石史君合浦来云云千岩秀掌上大者不盈尺】
　　四六【拜宠玊宸　　　已着还珠之瑞　　　地不宜于稼宝分符珠浦　　　即归鸣玊之班　　　海特富于骊珠孟太守之声名与此邦而不朽　　防操冰清与郡名而相称萧长公之气节尚故老之能言　　寛恩春播至海物而亦丰】









　　方舆胜览卷三十九
　　钦定四库全书
　　方舆胜览卷四十　　　　　宋　祝穆　撰
　　象州【阳寿　来賔武仙】
　　建置沿革【古百粤之地于天文属翼轸之度鹑尾之次秦始皇南取百粤以为桂林象郡象郡之名始此然非今之象州汉初为南越王赵佗所据汉武平南越以桂林地置郁林郡而秦之象郡更名日南今之象州即郁林郡之中溜潭中二县也东汉因之吴孙皓分郁林置桂林郡晋桂林郡有潭中而无中溜宋桂林郡有中溜而无潭中陈置象郡隋置象州此则象州之所从始也炀帝废象州为县属桂林郡唐以阳夀桂林县置象州皇朝因之今领县三治阳夀】
　　事要郡名象台　象郡风俗俗好祀【郡县志云云以鸡骨卜吉凶】人多骋猎【同上云云郡少秀民】地无桑柘【象郡志云云民不事蚕作虽间有之不能缫丝第为绵絮而已或水熟而纫缕之以为粗防妇女以缉麻织布为业】多膏腴之田【象郡志云云长腰玊粒为南方之最旁郡亦多取给焉】形胜控扼畨洞【象郡志连属桂林外接交邕云云徃来要冲】居岭峤之表【边公珝撰新井记云云接蛮貊之疆】当防牱龙江之防流【象郡志郡跨三邑之封云云】城门画象【岭外代答象州郡治西楼正面西山山腹忽起白云状如白象经时不灭然不常有案秦象郡乃交趾非象州也今象州城门画一白象不审何义然象州自昔不遭兵革凡有大盗皆相戒以不宜犯象鼻然则城门之画象岂着此也耶】水泉甘洁【郡志民富鱼稻云云不减中州】土产水清鱼肥【郡志逾桂岭而南云云为南方之最】货多珠翠【瑶光堂记地宜稻梁云云】山多麈麋【同上】山川象山【在阳夀县西五里以形得名又见城门画象注】西山【与象山相连风土记云刀兵永不见丨丨最高现说者以侬智高陈进之猖獗至境或自退或败亡土人以为应防】象台山【近栁州界三十里平地突起岿然一台盖古之州治也唐武徳始迁治阳县今犹相承谓州为象台云】铜鼓山【在武仙县西十里下有铜鼓濑昔马援南征获骆越铜鼓广化志狸獠铸铜为鼓惟以高大为贵面濶丈余初成挂于庭尅辰置酒招置同类来者盈门】双泉岩【在来賔县西北百里夏凉冬温土人多扵岩中结课旧传山中患无水忽一日双泉涌迸因名】大江【在来賔县西五十歩至武仙县通广州入海】雷江【在来賔西北三十里旧经有毛雷捕鱼于此因名】牂牱水【郡国志严州州门有长水自防牱流下来賔】阳水【在阳夀县】大藤溪【在武仙县东南源出浔州大立山今延賔驿前溪是也】井泉灵泉【在阳夀县】堂楼扶踈堂【在城外东南街土人谢氏建竹木深邃王右丞孙尚书寓此壁间有旧题】率齐【郡守陈太和建孙觌记】瑶光楼【在西城上俯瞰溪山景物胜絶今为西峯楼】名贤薛仁贵【绛州人吐蕃入防命为逻婆道行军总管兵败扵大非川贬象州后召为都督击突厥大破之】皇朝王安中【字履道自号初寮道人宣和中迁尚书右丞靖康谪象州】孙觌【绍兴中谪象州】题咏岛夷通荔浦【陈陶南海送韦七使君赴象州一鹗韦公子新恩领郡符云云龙节过苍梧地理金城近天涯玉树孤圣朝朱绂贵从此展雄图】炎凉顷刻分【陶弼题太平驿诗云急雨随风至云云】人家多住竹棚头【张籍诗瘴水漫江入洞流云云青山海上无城郭惟见松排出象州】瘴云如海蹴天浮【孙觌诗过岭逢人问象州云云】
　　四六【防恩凤阙　眷此象台　　地控百蛮　地罕蚕农作镇象台　邈在骆粤　　疆连五岭　俗饶鱼稻虽雕题交趾之俗滋变华风　　　象郡自秦既入中州之境而含哺鼓腹之人雅安淳政　　　虎符分汉是资循吏之功
　　竹使虎符允谓人生之贵　　　　夷通荔浦既蛮俗之杂居桂林象郡谅增地望之防　　　　人住竹棚亦土风之甚朴】
　　浔州【桂平平南】
　　建置沿革【粤地牵牛婺女之分野秦平百粤属桂林郡汉改桂林为郁林郡今浔州之桂平即郁林郡布山之地梁置桂平郡隋以布山县置桂平县属郁林郡唐初属鷰州太宗以鷰州之桂平大賔等三县置浔州寻废隷龚州后复割龚州桂平大賔三县置浔州改浔江郡复为浔州皇朝平岭南废隷贵州寻复置今龚州之平南即猛陵县地中兴废龚州为平南县隷浔州自是以后合龚浔二水为一州今领县二治桂平】
　　事要郡名清浔　浔江风俗民淳讼简【郡志云云人多儒业】地瘠民贫【赵善惹奏状僻处山间云云】土无坌恶【庆厯学记浔为善地郁江东注云云溪蛮洞獠不际其境民之从化岂间然防】形胜实有三州之地【同上封域广袤云云绣州鷰州龚州是也】限以二江【郡志云云左黔右郁黔之源出防牱鬰之源出交趾合于山之麓曰浔水】山水竒秀【同上浔虽为古荒服沃壤颇多云云○李邦彦留题白石云浔江穷瘴岭之南郡虽僻旁与都峤勾漏为隣而白石近在境上其江山气象之秀有足嘉者】山川白石山【在州南六十里下有洞曰白石洞天内有清真观傍有夀圣寺洞门自下透入容州勾漏洞天世传葛仙翁徃来其间】阆石山【在州北有梁状元嵩读书岩】畅岩【在郡西龙华寺之上郡守姚嗣宗诗寒谷常流九秋气丨丨别是一壶天】罗丛岩【在郡西南六十里岩中明快可容三百人内有三教殿东曰碧虚洞西曰灵源洞又曰水月岩超然亭实浔之胜槩】浔江【在桂平县北二十歩】郁江【在州南一里】黔江【在州北二十歩】乌江【在平南县西】渌水【在平南县南十五里旷野之中天然怪石甃其傍泉水深碧而澄清中有巨鱼人不敢捕】堂亭清心堂【在郡治】平政堂【在郡治】清凉境界【郡圃】祠庙广祐庙【在思灵山郡甞苦虎守祷扵神信宿虎交死庙树间范希文甞言其事姚嗣宗记其灵验】古迹鷰石【在平南县东南十二里图经云春夏燕巢其上故唐置鷰州】糖牛【大賔县南山有丨丨与蛇同穴牛嗜盐里人以皮裹手涂盐入穴探之其角如玉取以为器】名宦皇朝姚坦【甞守浔州东都事畧载越王元杰甞作假山召僚属置酒共观之翊善姚坦曰坦见血山不见假山太宗亦为假山或以坦言闻亟命毁之】程珦【皇祐间守龚州二子随侍乃明道伊川也】人物梁嵩【郡人南汉时状元及第仕至翰林学士故龚以公为大魁歴显仕因获蠲一郡之丁赋以迄于今郡人感公立白马庙】题咏西岩境独清【姚嗣宗诗井邑倦炎酷云云】两江横截壮金汤【廖徳明南楼诗三里之城渺大荒云云唐家设险基犹在圣代増陴虑更长】岭外此州为道院【石应孙题南山诗孤鹜去邉天浩渺万家穷处水湾环云云风烟殊不防南蛮】
　　四六【涂鵶画省　　　地控两江之会　　惟清浔之郡境分虎清浔　　　境环三郡之封　　有白石之洞天讼简民淳夙号岭南之道院　　皂盖分荣此郡颇优于地望山竒水秀亦称物外之洞天　　玉堂挥翰昔贤曾破于天荒】
　　藤州【坛津岑溪】
　　建置沿革【古百粤地秦属南海郡汉地理志牵牛之分野即唐志所谓韶石以西朱崖以东为星纪之分是也汉属苍梧郡之猛陵县地晋分苍梧立永平郡宋晋以后因之隋废永平郡置石州又改为藤州炀帝复为永平郡唐置藤州初领永平猛陵安基武陵隋建阳安普宁戎城宁人淳人大賔贺川等十二县后以武林属龚州普宁属容州猛陵属梧州以隋建属龚州改义感郡复置藤州废南仪州以涔溪县藤皇朝平岭南移州治于大江南岸今领县二治坛津】
　　事要郡名坛江　古藤风俗俗不知嵗【寰宇记云云唯用八月酉日为腊长防相贺以为年】以白布裹头【同上男儿以白布为头巾女儿以白布为衫】以青石为刀剑【郡国志其俗云云如铁妇人亦以为环玦代珠玊也】形胜郡居大江之南【郡志】土产竹枝霜【上人防江种甘蔗冬初压取汁作糖以净器贮之蘸以丨丨皆结丨】蒌藤【土人采取杂蜃灰并梹榔防之左思作吴都赋所引石帆水松东风扶留此其一也一名扶留○又产大藤及波罗宻树竹子布】山川罗山【在故南仪州山有冷泉】罗幔山【在坛津县】秀峯山【在岑溪县】凤山【在岑溪县】坛江【一名郁江彂源自辰州之坛岭】蒙江【自昭州立江县来经城外古鷰州地与浔江合】绣江【自容江来经州东南与郁江合】楼观江月楼【在州宅以坡诗名】郁秀楼【在州城东】南浦亭【在州城东】名宦裴敬业【隋人为永平县丞得民夷心】人物皇朝苏轼【子瞻自恵州谪昌化子由亦贬雷州相遇于藤同途至雷】秦观【绍圣初御史刘拯论其增损实録谪藤州以居观甞作词云醉卧古藤隂下杳不知南北时以为谶】陈师道【字无已号后山谪藤州○黄鲁直坛江即事诗闭门觅句陈无已对客挥毫秦少防二子不知温饱味西风吹涙古藤州】题咏峤南瘴毒地【苏子瞻藤州城下对月诗江月照我心江水清我肝端如径寸珠堕此白玉盘我心夲如此月满江不湍起舞者谁欤莫作三人看云云有此江月寒乃知天壤间何人不清安牀头有白酒盎若白露独醉还独醒夜气清漫漫仍呼邵道士取琴月下弹相将乘一叶夜下苍梧滩】系舟藤城下【苏子瞻诗松如迁客老酒似使君醇云云弄月坛江濵】跻险緑中行【宋之问彂藤州朝夕苦遄征孤魂长自惊泛舟依鴈渚投馆听猿鸣石髪縁溪蔓林衣拂地轻云峯刻不似苔壁畵难成露裛千花气泉和万籁声攀幽红处歇云云恋结芝兰砌悲纒松栢茔丹心江北死白髪岭南生魑魅天邉国穷愁海外情劳歌意无限今日为谁明】
　　四六【涂鸦禁掖　　　　虽居炎峤　　　惟火江之最近分虎坛江　　　　实号名邦　　　宜毒雾之潜销
　　闻滕君之仁政皆愿受防　　　　民夷杂处昔虽劣于华风歌苏子之月诗何妨举酒　　　　名胜辱居今实为于佳郡】
　　梧州【苍梧】
　　建置沿革【禹贡荆州之域越地婺女牵牛之次舜帝南廵至扵苍梧之野秦取百粤属桂林郡汉武以其地为苍梧郡之广信县后于苍梧郡兼置交州治广信更汉立交州牧治苍梧后徙治畨禺晋宋齐梁陈为郡不改梁析广信郡兼置成州隋改为封州隋于广信县置苍梧县属静州唐置梧州皇朝因之今领县一治苍梧】
　　事要郡名苍梧【以丨丨名郡始扵汉武然不知何所夲檀弓云舜扵苍梧之野传以为南越地湘中记九疑舜之所汉书载汉武望祀虞舜扵九疑又与檀弓不合汉文颖注曰九疑山半在丨丨半在零陵如淳曰舜九疑九疑在丨丨之冯乘县九域志谓九疑山亦名丨丨山未免皆牵合按太史公云舜南狩行死扵丨丨之野归扵江南之九疑是为零陵则是舜死扵丨丨之野归扵零陵之九疑山太史公徧歴名山大川必有所防】风俗质直尚信【隋志自岭以南二十余郡大率下湿瘴疠人性轻悍俚人则丨丨丨丨诸蛮则勇敢自立皆重财轻死】乐音闲美【苍梧志丨丨节丨丨有京洛遗风广西俗语推逊亦谓梧州乐韶州角云又善为渠犀舞】为善地【吴具七贤祠记云苍梧扵南纪为善地】地气歊瘴【史通苍梧云云】形胜襟喉五羊【丘翔苍梧郡赋唇齿湖湘云云距封圻扵高要穷津源扵邕江】山连五岭【史通地緫百越云云】交趾之域【东汉郡守喻猛颂于惟苍梧云云】土产钟乳【南越志孟陵县山多丨丨及石英】翠羽【旧孟陵县山多丨丨】旸夷勃卢【南越志旸夷之甲以锡箔饰之杂以丹漆昭耀昱晃左思所谓云云】山川火山【寰宇记山下有丙穴嘉鱼生焉虞衡志嘉鱼状如小鲥鱼味极腴美出梧州火山山上有火春末尤多毎三五夜一见如野烧之状或言其下水中有宝气或言越王尉佗藏神劔扵山阿故深夜腾熖如火○沈佺期诗身经火山热顔入瘴郷消】大虫山【在州东三里捜神记扶南王范寻常养虎五六头若有犯罪投与虎不噬乃赦之因名】郁水【南去县八里】雷水【出戎县城】赤溪【在大江之西有茂林修竹小桥流水之胜旁冇古寺与李太白读书台相对】井泉冰井【在州东北一里味甘且冷元结过郡目曰丨丨又为铭刻石泉上有火山无火冰井无冰之句皇朝宣和间郡守萧磐访求得之诗云井名未磨灭自我发沉晦】堂观习隐堂【在东山太守李亨伯有记】苍梧道院【在郡圃】江山伟观【在子城上】寺观白鹤观【唐开元置咸通末宰相郑畋自翰林承旨谪官苍梧太守增修观宇临江建水阁因题诗云松隂如盖水如罗秋夕山青白鸟过独坐一庵心正寂数声何处竹枝歌】名宦范晔【宋人为守】皇朝陈执中【七贤祠序公为郡陶以岂弟爱山水为篇章以道其登览之胜至作相犹眷眷不忘】人物陈元【苍梧广信人明左氏春秋后汉时辟司徒府】吴士燮【苍梧广信人为交趾太守学问优博兄弟四人一为合浦太守贿为九真太守武为南海太守】题咏南国无霜霰【宋之问经梧州云云连年见物华青林暗换叶红蘂续开花】草没嘉鱼穴【陶商翁送吕涛典狱诗峡口苍梧县城依南斗魁江浑潮海上地热火山来云云云封拜表台到应无狱讼荳蔻酒频开】看发苍梧太守船【张籍送王梧州诗楚江亭上秋风起云云千里同行从此别相逢又隔防多年】苍梧独在天一方【苏子瞻诗九疑连绵属衡湘云云孤城吹角烟树里落月未落江茫茫幽人抚枕坐叹息我行忽至舜所藏他年谁作舆地志海南万里真吾乡】郁郁苍梧海上山【苏子瞻诗云云蓬莱万丈有无间自注郁洲山自苍梧浮来】苍梧之邦舜逰处【郭功父和梧守蔡希蘧留别诗惟君万里分符去云云九疑七泽皆相连墨海濡毫写长句】
　　四六【荣分符竹　　　地乃舜逰　　　居百粤五岭之中来莅苍梧　　　郡因汉置　　　连九疑七泽之胜北接湖湘而为唇齿之邦　　　潮海火山曾入陶商翁之句下通畨禺而有咽喉之势　　　青林红蘂备陈宋之问之诗地望匪轻曾是陈恭公之旧治人才亦盛尚寻吴太守之故家】
　　贵州【郁林】
　　建置沿革【虞商暨周并为荒裔古西瓯骆越之地牵牛婺女之分野其次星纪秦平百越置桂林郡而贵州乃桂林之南境徙谪人以居之秦末尉佗自王其地汉武平吕嘉改为郁林郡广郁县焉吴立隂平县晋武改为郁平县梁武割郁林宁浦二郡立定州后改南定州隋置郁林郡改南定州为尹州又改尹州为郁州寻罢为郁林郡唐平萧铣置南尹州又改为贵州又更贵州为怀泽郡复为贵州国朝因之废怀泽义山潮水入郁林县后孝宗为贵州防御使本州不曾陈乞恩例今领县一治郁林】
　　事要郡名怀泽风俗土风尚朴【懐泽志云云不事华饰不机巧趋利】人性轻悍【隋志云云而椎髻箕踞乃其旧风】民力耕为业【风土记云云不产蚕丝】民贫地瘠【崇宁加封二侯庙制】茅苇弥望【守赵汝钺奏状蕞尔之区闲田瘠土云云而无原隰膏腴之地】以富为雄【旧经俚人质直重货轻死云云盖古者夷獠之俗如此】夷獠杂处【郡志怀泽乃汉广郁之地与云云自谷永陆绩出守是邦始廸以诗书礼乐之化○异物志郡北连山数百里俚人皆乌浒诸蛮巢居鼻饮以射翠求珠为业】形胜连山数百里【见上】负郭二千家【图经有唐盛时丨丨丨丨丨】山川东山【在州东二十里峯峦秀峙古经云唐时有何特进履光二人隠此山化为石今山状如二人立西北一峯望之如妇人搭帔簪花号为新妇岩】南山【在州南十里羣峯秀异甲扵一郡山有石笋佛象相传葛仙翁扵此炼丹】西山【在郡西三十里多踯躅花】北山【在城北十里山髙耸上有瀑布有池周数十丈禅人羽客多栖止焉古经云周穆王时山上有物相闻有羣女号泣云吾乃山神因金牛星驱雷电与山上池中神物相鬭今神物已化为石牛矣世传石牛神每嵗祷旱无不应祭则杀牲取血和泥涂于牛背用咸卤涂扵牛口乡人歌放牛之歌以乐之祀毕即雨泥尽乃晴】龙影山【在州南石壁上有五色畵龙】郁江【来自邕横经州界入清浔】宝江【在州西二里又名浮江水来自賔州】紫水【郁江有丨丨两若流出即有异其对州门流下者郡守必除擢在州向上而流下者应在僚属】井泉东井【在州东北二里中有怪石】谷永井【在州治东北汉丨丨凿古刻犹存】陆绩井【在城内东有橘一株乃干和中刺史刘传古所种】嘉鱼井【在州西井泉通江风土记水足丨丨临水观之歴歴在目有亭台旧基存焉】亭榭南涧井【在城西二里○守唐弼诗云伏泉地脉能通海叠玉山峯喜近城】巢莲亭【在郡治莲池北亭有苏子瞻墨刻】薫风亭【子瞻为梁诏书】名宦谷永【为郁林太守今之县名故附见之】陆绩【为郁林太守今水南有怀橘坊存焉】人物皇朝梁诏【州东下郭人少孤事母至孝任广东提干未防以母病挂冠而归母卒庐墓侧手植松柏号碧林亭有甘露降芝草生苏子瞻海外闻其孝节徃见之易亭名曰甘露林名曰瑞松坡皆为亲染】题咏郁江清彻底【运判董端逸诗云云十里郡城南】万山飞不出【运使王繁舍山驿诗云云守令最相亲】二十四峯尖【郡守俞括诗云云参差列郡南半空擎鹫宇絶顶寄僧龛】二十四峯称小桂【郡守陈嗣昭鹿鸣宴诗】朝衣驼裘暮挥扇【陈享伯诗冬来行部驾轺车一日之间气殊云云未应岚瘴得全无盖泛言南中气也】四六【眷今怀泽　　眷懐泽之小邦　　赋少而供亿亦稀析古郁林　　亦炎荒之乐土　　民淳而狱讼颇简鼻饮巢居虽杂逺夷之俗　　　民既力耕有斗米三钱之俗山环水绕不虚小桂之称　　　郡无嚚讼乃人生五马之荣】
　　昭州【平乐　茶城龙平　立山】
　　建置沿革【禹贡荆州之域古百粤之地牵牛婺女之分野秦为桂林郡地二汉并属苍梧郡吴置始安郡仍置平乐县焉晋宋齐因之至隋不改唐以平乐县置乐州又以茶城县来属与永平县而四更名昭州取昭潭以为名改平乐郡复为昭州皇朝仍为昭州今领县四治平乐】
　　事要郡名昭潭　昭平风俗风俗视沅湘伯仲【昭潭志序云风声气习布衣韦帯之士肩摩袂属视沅湘以南犹伯仲】决科入仕不乏【邹道乡得志轩记云丨丨丨丨毎毎丨丨朝廷兴崇学校而中上舍者三人贡辟雍者二人】大法塲【岭外代答云岭外瘴毒不必深广之地如海南之琼管海北之防雷化化虽曰深广而瘴乃轻昭州与湖南静江接境士大夫反指反为丨丨丨言瘴毒之多也如横邕钦贵其瘴殆与昭等然今俗又以广东之新州为大法塲英州为小法塲也】形胜与清湘九疑犬牙相入【昭潭志序居苍梧始安之间云云】滩泷至昭而中分【俗谓自静江漓川合乐川以至梧丨丨三百六十丨丨丨丨丨自昭而上至静江不甚险恶自昭而下至梧多锐石滩高而水湍激两岸皆悬崖峭壁】山川西山【在平乐县西有巨石径百尺屹立水中如神龙戯珠状】萦山【寰宇记山多曲折有木客形似小儿行坐衣服不异人而能饮山居崖宿时出市易作器人亦无别】昭潭冈【在郡北】陶李峒【在平乐县有二仙庙相唐陶英太尉谪居与李氏聨姻后此二姓居峒数百家世为婚姻云】平乐溪【在县南三里其西岸曰昭潭周回一里在今光孝寺考槃涧之口】漓水【自州合流东南过梧州防邕江容江达广入扵海汉戈船将军下漓水即此】荔水【源出桂之荔浦】井泉感应泉【夷坚已志邹忠公谪昭州江水不可饮汲扵数里山中人暑月殊以为苦所居仙宫岭下忽有泉涌清冷莹防因防为小池日得四五斛遂给用名曰丨丨丨将有北归之命数日前泉乃涸旋有人大醉至门厉声呼曰侍郎归矣寻求不可见明日命下故山先生杨中立为公挽词有甘泉不出户客至岂无神之句盖指二事也】亭阁天绘亭【夷坚志郡圃有亭名天绘郡守以与金国年号同欲乞名扵徐师川易之忽积壤中得片石其畧云予择胜得此亭名曰丨丨后某年月日当有俗子易名清晖者可为一笑○邹道乡诗江山天绘出留待主賔同】十爱亭【在城内光孝寺门侧刺史梅挚作仍有十爱诗石刻今存焉】双榕阁【在州治东二里江边二榕之间】祠庙邹公祠【张敬夫记按郡城之西北有所谓得志轩者公所甞防歴也下临长塘曰木梁广数十畆羣山环扵前其秀曰龙岳旧为郡士张云卿之居公实名而记之栋宇今无复存者乃即其地为屋四楹绘公像扵中俾张氏之后人居而丗守之】名宦韦陟【贬平乐尉杨国忠忌才谕守令胁陟使忧死土豪谕以轻舟泛溪峒丨丨曰我无负神理命之合尔其敢迯刑嵗余复起为郡守】皇朝胡铨【绍兴八年为宻院编修上防乞斩王伦并秦桧孙近乃以铨监昭州盐仓铨之行也谏院陈刚中以启送之云屈膝请和知廊庙御侮之无防张胆论事喜枢廷经逺之有人身为南海之行名若泰山之重又云知无不言愿请上方之劔不遇故去聊乘下泽之车亦坐谪知贑州安逺县】梅挚【为太守】人物周渭【字得臣防城人建隆初由桃源举进士走京师以书干艺祖皇帝画下岭表之防召对称防赐进士出身调滑州司马簿太宗时为御史乞不受锡赐愿充昭州所收百姓秋苗耗米乡人徳之为立祠徐俯为记】韩逈【郡人以太子中舍致仕号东山野叟仍作书院年八十有三运使李师中以诗赠之曰未衰前已得悬车骨立清风八十余松竹最宜贫宅舍江山偏照白髭须】名贤邹浩【东都事畧有田画者志义之士也与浩善浩徐言官一日报立皇后刘氏画曰邹君不言可以絶矣又一日邹以书约昼防颍昌自云得罪留连三日临别浩出涕画正色责之曰使君隐黙官京都遇寒疾不汗五日死矣岂独岭海之外能死人防愿毋以此自满】徐俯【宇师川避乱抵昭州绍兴间召除谏议大夫遂执政】题咏猿上驿楼啼【李义山昭州诗桂水春犹早昭州日政西虎当官路鬭云云防烂金沙井松干乳洞梯乡音吁可骇仍有醉如泥】千家不禁烧【俗名酒谓之烧故梅公十爱有此句此亦唐人烧春之义至国朝以南方瘴雾特弛其禁家自市鲁酒】偷闲少送迎【陶弼诗假守昭平郡云云亭标梅老句堂识敬公名】诏移丞相木兰舟【许浑闻昭州李相公移拜郴州诗云云桂水潺湲岭北流青汉夣归双阙晓白云吟过五湖秋】外邑灯火似渔村【陶弼过龙平诗数家深峡里云云】入城人半是渔樵【立山县刘君诗】度暑田夫竹作衫【立山县俚妇长扵缕绩吉贝蕉落之类甚细轻又能以竹作衫充暑服刘诗云云即此也】
　　四六【桂岭遐陬　　虽居广右　　邹陈辱临遂彂江山之秀昭潭佳　　郡实接湘　　南周韩挺出足为人物之英乌鸣柏府当知人杰　　　而地灵入仕决科备着道乡之记猿上驿楼可想　　　境幽而郡僻凝香索句】













　　方舆胜览卷四十
<史部,地理类,总志之属,方舆胜览>
　　钦定四库全书
　　方舆胜覧卷四十一　　　　宋　祝穆　撰
　　融州【融水懐逺】
　　建置沿革【春秋战国为百越地汉制以为牛女之分野唐志以为翼轸之分野汉为欝林郡潭中县地吴分欝林郡置欝林县萧齐置齐熈郡梁置东寕州隋改东寕为融州又改齐熈郡为义熈县炀帝始安郡即今之桂州也唐置融州改融水郡皇朝复为融州大观中陞清逺军莭度今领县二治融水】
　　事要郡名玉融风俗气候不殊荆湖【圗经云云】民猺杂居【同上昔石湖范至能帅桂林尝请于朝每嵗令猺人预圣莭锡宴除属县塞堡外州庭几千人列坐两庑下皆椎髻衣以青红染纻织成花缦为服吹匏笙为乐聼之如聚蚊声十数连袂转而舞以足顿地为节刻木为契约字画如梵书不可晓】形胜东南接桂林【同上云云都防之境西北有防牱夜郎之地潭江合荆湖数路之水】黔南帅府【郡志大观初置云云三年罢陞清逺军】镇压诸蛮【乞建莭镇奏状云云安静邉界曲阜行李巽制融水并邉兼抚夷落】山水为天下最【山水岩洞序云玉融云云而眞仙岩老人岩之类又其最也】山川铜鼓山【在城西二十里昔诸葛武侯浮防江而下以铜鼓散埋用压蛮徼后得于此山故名】石门山【在县西十八里山相对如门】眞仙岩【本名灵岩山又名老君洞在州南五里洞髙二十丈仰视髙逺灵夀溪贯串中出玲珑清响如环佩声有白石髙四五丈巍然一天尊像道服冠髯伟岸如眞旧传老君南逰至融语人曰此洞天絶胜不复西渡流沙我当隠焉一夕身为石匪雕匪镌大质具焉石狮丹灶罗列后先玉柱擎天龙鳞印地仙逰履迹显然可攷咸平中勅改为眞仙岩颁降太宗御书一百二十轴藏岩内张安国磨崖大书天下第一眞仙之岩】老人岩【在城西五里旧传有垂白老人拄杖悠扬其上洞在山半髙峻不可登旁有一洞穿出濶五六丈深二十丈郡因其势增建屋阁凭栏一视如在半天大江横其前支流绕其下萦迂清浅可濯可游】潭江【在融水县】融水【在州北六里接叙州界】清潭【在州南七里其水无源而自成潭】堂舎亷静堂【在郡治】玉融道院【在郡治】眞仙书院【在眞仙岩之前太守李兴时建】名宦皇朝岳飞【清逺军莭度使】名贤傅自得【忠肃公察之子知兴化以体防赵令衿在泉时事劾徙融州四年陈文恭公奏闻得从自便】题咏游遍眞仙洞府中【陶弼题仙岩诗溪僧过此説山公云云乳石崖边得灵草可能封裹寄衰翁】
　　四六【涣纶西掖　　防荣金阙　　维东寕之列郡分竹东寕　　作镇玉融　　乃南土之名麾山居谷聚控并海之蛮夷　拜二千石之尊官暂绥逺俗地大物荒防仙城之襟帯　揭第一岩之佳号颇称英逰】
　　賔州【岭方　迁江上林】
　　建置沿革【古越地汉志牵牛婺女之分野唐志翼轸之分野秦置桂林象郡汉更为欝林郡今州即欝林郡之岭方县也吴改岭方县曰临浦梁立岭方郡隋为岭方县属尹州唐置南方州太宗又析南方州之岭方琅琊思于南尹州之安城县置賔州更南方州曰登州改安城郡又改岭方郡复为賔州皇朝废賔州邕州寻复改唐以南方州地析为賔州与澄州至本朝合而归之賔州又益以思刚州是以唐之三州并为一州而三县即唐之三州也今领县三治岭方】
　　事要郡名南宾　安城风俗民醇事简【图经云云俗阜物廉视他州为乐土】巢居崖处【圗经巢居崖处尽力农事】筑室如巢窟【范太史曰賔人计口云云屋壁以木为筐竹织不加涂塈】民杂素冠【圗经云云虚市所集白黑相半前軰诗云箫鼓不分忧乐事衣冠难辨吉凶人】野不植桑【同上賔俗工于织布煮练如雪缜宻可爱妇不织蚕云云○野蚕乃食枫叶渔者取其丝以为纶或取织防】采木绵茅花【同上罗纨丝帛仰给它郡俗多云云揉作絮棉以御冬寒】惟事鸡卜【同上病者不求医药云云郡守蒋国愽刻方书一册邦人稍为之变】慱扇为昏【同上罗奉岭去城七里春秋二社士女毕集男女未婚嫁者以歌诗相应和自择配偶各以所执扇帕相慱谓之慱扇归日父母即与成礼】击鼓吹笙【寰宇记云其俗有礼防丨丨丨葫芦丨以为乐】形胜西接建武【余镛谯楼记云云北拒钦逺钦象横贵皆拟其境】无大江以泄水气【圗经賔之为州云云民居皆沮洳卑故人多腿重脚软之患】山川岭方山【在上林县南五里○风土记且説賔州一片地金出海势正骨干来自岭方此地稍安康○五代蛮獠杂处郡治迁徙靡定开寳间始迁今州治】镆铘山【在上林县南三十三里昔人有得古劔于此】铜钱山【在州东十五里相传有藏铜钱于此】仙影山【在觧鞍驿北○陶弼诗月氅星冠七大夫逺防虽有近还无瑶池侍女双成过遗下羣仙聚饮图】葛仙岩【在州西十五里有洞深窈非执炬不可入縁石磴而上直至岩○西南诸山皆在目前】眀镜湖【在州南三十五里濶五顷】寳水【在岭方县西南十五里中有陂堰可以溉田】賔水【在州西五里】贺水【在迁江县其水流入栁江】浮江水【在岭方县南二里】琅琊水【在故琅琊县西一里】马潭【在州东七里嵗遇旱投潭以虎头谓之閗龙即感应也】楼观环山楼【旧名凌霄】翠中楼【在城北墉最髙】琅琊竒观【在郡治】名宦皇朝陶弼【弼之父及侄皆尝为守有继政堂】王巩【字定国素之子也従东坡游尝坐轼党贬賔州酒税坡既北归出侍儿柔奴劝坡酒坡问柔奴岭南应自不好柔奴曰此心安处便是吾乡坡因缀定风波其词曰谁羡人间琢玉郎天教乞与点酥娘自作清歌传皓齿风起雪飞炎海变清凉万里归来顔愈少笑时犹帯岭梅香试问岭南应不好却道此心安处是吾乡】狄青【言行録载青宣抚广西时侬智髙守昆仑関青至賔州值上元莭令大张灯飨军校次夜二鼓时青忽起如内乆之使人谕孙元规令暂主席行酒至晓客未敢退报者云是夜三鼔狄宣府已夺昆仑関矣】人物韦厥【汉韦元成之裔唐武德七年持莭压伏生蛮开拓化外诏领澄州刺史后隠于智诚洞公与诸子皆封矦庙食为庙者九】名贤范祖禹【绍圣初言者论祖禹朋附司马光青永州移賔州】题咏賔州在何许【蘓子瞻在黄州诗云云为子上栖霞】冻笋苍崖坼【苏子瞻和王巩诗云春蔬黄土软云云】民俗不知金鼓声【陶弼诗官曹惟识簿书字云云】金鼓声阑剑防収【前人诗云云使君廽上雅歌楼尊前一阕清商曲消尽穷邉万里愁】安城太守知邉计【前人诗云徃嵗传闻南诏檄近时方筑伏波城云云菡蓞花中阅水兵】莫教弦管作蛮声【前人诗勤把鈆黄记官様云云】外邑思刚置县衙【邑令秦宻迁江纪实诗广右开炎服云云覊縻唐世及正朔圣朝加又乡分今贺水邑古琅琊泉脉通明镜封隣接镆鎁盖县为覊縻思刚州本朝改为迁江县有明镜湖及镆鎁山】四六【出纶北阙　　事简讼稀　　惟岭方之小郡分牧南賔　　物亷俗阜　　乃越骆之通都陶刺史之旧诗可知风土　　虽蛮风之杂袭见谓陋邦狄武防之陈迹犹记威声　　然物产之丰盈颇为乐土】
　　庆逺府【宜山　忻城　天河思恩　河池】
</div>
    <div class="pagination">
<a href="方舆胜览_page22.html">上一页</a><span>...</span><a href="方舆胜览_page18.html">18</a><a href="方舆胜览_page19.html">19</a><a href="方舆胜览_page20.html">20</a><a href="方舆胜览_page21.html">21</a><a href="方舆胜览_page22.html">22</a><span class="current-page">23</span><a href="方舆胜览_page24.html">24</a><a href="方舆胜览_page25.html">25</a><a href="方舆胜览_page26.html">26</a><a href="方舆胜览_page27.html">27</a><a href="方舆胜览_page28.html">28</a><span>...</span><a href="方舆胜览_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
