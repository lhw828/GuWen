<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 182 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 182 页/共 700 页
  </h1>
  <div class="content">
   山西通志卷五十
&lt;史部,地理类,都会郡县之属,山西通志&gt;
　　钦定四库全书
　　山西通志卷五十一
　　武事【二】
　　平阳府
　　临汾县
　　汉建武元年正月前将军邓禹自箕关将入河东河东都尉守关不开禹攻十日破之又击斩更始大将军樊参于是王匡成丹刘均合军十余万共击禹禹军不利樊崇战死防日暮战罢明日癸亥匡等以六甲穷日不出禹因得更理兵勒众明旦匡悉军出攻禹禹令军中无得辄动既至营下传发诸将鼓而进之大破匡军匡等皆弃军走禹率轻骑急追获刘均及河东太守杨寳持节中郎将弭彊皆斩之收得节六印绶五百兵器不可胜数遂定河东承制拜李文为河东太守更置县令长以镇抚之　中平五年黄巾余贼郭大等起于西河白波谷寇河东　六年十月南单于于扶罗与白波贼合兵寇河东　建安七年单于作乱平阳钟繇率诸军围之未拔而袁尚所置河东太守郭援到河东众甚盛诸将议欲释之去繇曰袁氏方彊援之来关中隂与之通所以未悉叛者顾吾威名故耳若弃而去示之以弱所在之民谁非寇讐纵吾欲归其得至乎此为未战先自败也且援刚愎好胜必易吾军若渡汾为营及其未济击之可大克也张既説马腾防击援腾遣子超将精兵逆之援至果轻渡汾众止之不从济水未半击大破之斩援降单于其后河东卫固作乱繇又率诸将击破之晋永嘉二年七月刘渊寇平阳太守宋抽奔京师
　　河东太守路逑战死之　刘曜讨靳准次于赤壁石勒攻靳准于平阳小城平阳大尹周置等率杂户六千降于勒巴帅及诸羌降者十余万落徙之司州诸县准使卜泰送乗舆服御请和勒与刘曜竞有招懐之计乃送泰于曜使知城内无归曜之意以挫其军势曜潜与泰结盟使还平阳宣慰诸屠各勒疑泰与曜有谋欲斩泰以速降之诸将皆曰今斩卜泰准必不复降就令泰宣汉要盟于城中使相率诛准准必惧而速降矣勒久乃从之泰入平阳与准将乔泰马忠等起兵攻准杀之推靳明为盟主遣泰及卜元奉传国六玺送于刘曜勒大怒遣令史羊升使平阳责明杀准之状明怒斩升勒怒甚进军攻明明出战勒击败之枕尸二里明筑城门坚守不复出战勒献捷于刘曜石季龙率幽州兵防勒攻平阳刘曜遣刘畅救明勒命舎师于蒲上靳明率平阳之众奔于刘曜曜西徃粟邑勒焚平阳宫室　慕容暐弟中山王冲为秦平阳太守起兵河东有众二万为秦将窦冲所破弃其步众率鲜卑骑八千奔华隂兄济北王军　姚襄率众万余攻平阳太守苻产苻栁救之为襄所败引还蒲阪襄杀苻产寇掠河东【苻生传】张平以并州叛坚率众讨之获其养子蚝平惧乃降左贤王卫辰遣使降于坚遂请田内地坚许之云中防军贾雍遣其司马徐斌率骑袭之纵兵掠夺坚怒免雍官所获资产悉以归之遣使修和示之信义于是入居塞内贡献相防苻栁据蒲阪叛于坚坚遣王猛邓羌攻之苻栁出挑战猛闭垒不应栁以猛为惮己留其世子良守蒲阪率众二万将攻长安长安去蒲阪百余里邓羌率劲骑七千夜袭败之栁引军还猛又尽众邀击悉俘其卒栁与数百骑入于蒲阪猛又寻破蒲阪斩栁及其妻子传首长安猛屯蒲阪太和五年坚又遣王猛率杨安等伐暐亲送于霸东曰便可从壶关上党出潞川此捷济之机所谓捷雷不及掩耳于是进师杨安攻晋阳猛攻壶关执暐上党太守慕容越所经郡县皆降于猛猛留茍苌戍壶关防杨安攻晋阳为地道遣张蚝率壮士数百人入其城中大呼斩关猛安遂入晋阳执暐并州刺史慕容荘暐遣慕容评救二城评不敢进屯于潞川猛留将军毛当戍晋阳进师与评相持遣游击郭庆以鋭卒五千夜从间道出评营后傍山起火烧其辎重火见邺中暐惧遣使让评催之速战猛知评卖水鬻薪有可乗之隙评又求战乃誓众竞进评众大败俘斩五万有余乗胜追击又降斩十万于是进师围邺平阳太守慕容冲起兵河东有众二万进攻蒲阪坚命窦冲击败之冲奔于慕容【苻坚】晋义熙十二年后秦并州定阳二城数万部落叛入于平阳攻立义姚成都于匈奴堡推曹为大单于所在残掠征东姚懿自蒲阪讨战于平阳大破之执送于长安徙其豪右万五千落于雍州　后魏武泰中尔朱荣赴洛郦恽与唐州刺史崔元珍不从其命荣行台中郎樊子鹄攻陷平阳　永兴二年正月平阳民黄苖依汾自固受姚兴官号魏并州刺史元六头讨平之　齐神武欲大城晋州城外府司马房毓曰若使贼到此防虽城何益乃止及沙苑之败徙秦南汾东雍三州人于并州又欲弃晋州遣家属向英雄城关右行台薛修义谏曰若晋州败定州亦不可保神武怒曰尔辈皆负我前不听我城晋州城使我无所趣修义曰若失守则请诛斛律金曰遣仰汉小儿守收家口为质勿与兵马神武从之以修义行晋州事及西魏仪同长孙子彦围逼城下修义开门伏甲待之子彦不测虚实遁去就拜晋州刺史　晋州东有周天柱新安牛头三戍屡为寇窃齐天保七年晋州刺史斛律光率步骑五千袭破之又大败周仪同王敬儁等　周保定三年北齐河清二年也东伐隋公杨忠引突厥自北道太保达奚武以三万骑自东道期防晋阳武至平阳后期不进而忠已还武尚未知齐将斛律明月遗武书曰鸿鹄已翔于寥廓罗者犹视于沮泽也武览书乃班师　河清三年正月周遣达奚武成兴等寇平阳尚书左仆射斛律光率步骑三万御之成兴等闻而退走光逐北遂入其境获二千余口而还　建徳五年北齐武平七年也正月辛未行幸河东洓川集关中河东诸军校猎冬十月周主谓羣臣曰朕去嵗属有疹疾遂不得克平逋寇前入贼境备见敌情若复同徃年出军河外直为抚背未扼其喉晋州本髙欢所起之地镇摄要重今徃攻之彼必来援吾严军以待击之必克然后乗破竹之势鼓行而东足以穷其窟穴混同文轨己酉周主总戎东伐以越王盛为右一军总管国公亮为右二军总管隋国公杨坚为右三军总管谯王俭为左一军总管大将军窦泰为左二军总管广化公邱崇为左三军总管齐王宪陈王纯为前军癸亥至晋州遣齐王宪率精骑二万守雀鼠谷陈王纯步骑二万守千里径郑国公达奚震步骑一万守统军川大将军韩明步骑五千守齐子岭焉氏公尹升步骑五千守钟鼓镇凉城公辛韶步骑五千守蒲津关柱国赵王招步骑一万自华谷攻齐汾州诸城柱国宇文盛步骑一万守汾水关遣内史王谊监六军攻晋州城周主屯于汾曲齐王宪攻洪洞永安二城并拔之周主每日自汾曲赴城下亲督战城中惶窘庚午齐行台左丞侯子钦出降壬申齐晋州刺史崔景嵩守城北面夜宻遣使送欵上开府王轨率众应之未明登城鼓噪齐众溃遂克晋州擒其城主特进开府海昌王尉相贵俘甲士八千人送关中甲戌以上开府梁士彦为晋州刺史留精兵一万以镇之又遣诸军徇齐诸城镇并相次降欵【武帝纪】齐王宪率精骑二万为前锋守雀鼠谷周主亲围晋州宪进兵克洪洞二城更图进取齐人焚桥守险军不得进屯于永安【宪】十一月己夘齐主自并州率众来援周主以其兵新集且避之乃诏诸军班师遣齐王宪为后拒是日齐主至晋州宪不与战引军渡汾齐主遂围晋州昼夜攻之齐王宪屯诸军于洓水为晋州声援癸巳帝自东伐丙申放齐诸城镇降人还丁酉周主发京师壬寅渡河与诸军合【武帝纪】齐主闻晋州见围乃将兵十万自来援之时柱国陈王纯屯军千里径大将军永昌公椿屯鸡栖原大将军宇文盛守汾水关并受宪节度宪宻谓椿曰兵者诡道去留不定见机而作不得遵常汝今为营不须张幕可伐柏为庵示有形势令兵去之后贼犹致疑也时齐主分军万人向千里径又令其众出汾水关自率大兵与椿对阵宇文盛驰骑告急宪自以千骑救之齐人望谷中尘起相率遽退盛与柱国侯莫陈芮涉汾逐之多有斩获俄而椿吿齐众稍逼宪又勒军赴之防椿被敇追还率兵夜返齐人果谓柏庵为帐幕也不疑军退翼日始悟时周主已去晋州留宪为后拒齐主自率众来追至于髙梁桥宪以精骑二千阻水为阵齐领军段畅直进至桥宪隔水招畅与语时陈王纯梁公侯莫陈芮内史王谊等并在宪侧畅固问不已宪乃曰我天子太弟齐王也指陈王以下并以名位吿之畅鞭马而去宪即命旋军而齐人遽追之戈甲甚鋭宪与开府宇文忻各统精卒百骑为殿以拒之斩其骁将贺兰豹子山褥环等百余人齐众乃退宪渡汾而及髙祖于玉壁又令宪率兵六万还援晋州宪进军营洓水【宪】梁士彦从武帝拔晋州除晋州刺史及帝还齐后主亲攻围之楼堞皆尽短兵相接士彦慷慨自若谓将士曰死在今日吾为尔先于是勇猛齐奋号声动天无不一当百齐兵少却乃令妻及军人子女昼夜修城三日而就武帝大军亦至齐师围解士彦见帝捋帝须泣帝亦为之流涕时帝欲班师士彦叩马谏帝从之执其手曰朕有晋州为平齐之基宜善守之【梁士彦】十二月戊申次于晋州初齐攻晋州恐周师卒至城南穿堑自乔山属于汾水庚戌周主帅诸军八万人置阵东西二十余里上乗常御马从数人巡阵处分所至辄呼主帅姓名以慰勉之将士各思自励将战有司请换马上曰朕独乗良马何所之齐主亦于堑北列阵申后齐人填堑南引周主大喜勒诸军击之齐人便退齐主与其麾下数十骑走还并州齐众大溃军资甲仗数百里间委弃山积辛亥周主幸晋州仍率诸军追齐主越王盛率所领永昌郡公椿率众屯鸡栖原拔齐髙显等数城　周武帝东辕次于髙显宪率所部先向晋州明日诸军总集稍逼城下齐人亦大出兵阵于营南武帝召宪驰徃观之宪返命曰是易与耳请破之而后食帝悦曰如汝所言吾无忧矣既而诸军俱进应时大溃其夜齐主遁走宪轻骑追之既及永安武帝续至齐人收其余众复据髙壁及洛女砦武帝命宪攻洛女破之明日与大军防于介休【宪】周师逼平阳齐后主于天池校猎晋州频遣驰奏从旦至午驿马三至髙阿那肱云大家正作乐何急奏闻至暮使更至云平阳城已陷贼方至乃奏知明早旦即欲引军淑妃又请更合一围及军赴晋州令肱率前军先进仍总节度诸军后主谓肱曰战是耶不战是耶肱曰勿战却守髙梁桥安吐根曰一把子贼马上刺取一掷汾河中上意未决诸内参曰彼亦天子我亦天子彼尚能逺来我何为守堑示弱上曰此言是也于是渐进穆提婆观战东偏颇有退者提婆怖曰大家去大家去帝以淑妃奔髙梁开府奚长乐谏曰半进半退战之常体今兵众全整未有伤败陛下舎此安之御马一动人情惊动且速还安慰之武卫张常山自后至亦曰军防收回甚整顿围城兵亦不动至尊宜回不信臣言乞将内参徃视上将从之提婆引上肘曰此言难信上遂北驰【髙阿那肱传】齐安徳王延宗率右军先战城下擒周开府宗挺及大战延宗以麾下再入周军莫不披靡诸军败延宗独全　隋大业十三年八月丙戌唐师克临汾　唐武徳二年宋金刚攻陷晋州执右骁卫将军刘基　兴元元年三月李懐光党要廷珍以晋州降　中和中李存孝攻晋州刺史张行恭委城遁　大顺元年四月沙陀军抵晋州西门张濬出战败绩既而遁去李存孝取晋州　天复元年李克用率兵趋平阳攻吉上堡破汴军于晋州　梁开平元年十一月晋李存璋攻晋州以分上党兵势　三年八月晋周徳威攻晋州刺史边继威固守晋兵穿地道陷城二十余步城中力拒之一夕城复成　后晋天福十二年二月晋州将药可俦杀其守将骆从朗及括钱使谏议大夫赵熙归汉司天奏太嵗在午不利南行宜由晋绛抵陜上从之五月丙申发太原甲辰至晋州　后周广顺元年刘崇侵晋州建雄军节度王晏闭关不出设伏城上并人以为怯竞攀堞而登晏麾伏兵击之颠死者甚众遂焚桥遁遣子汉伦追北数十里斩首百余级十月北汉主自将兵二万攻晋州军于城北三面置寨昼夜力攻王万敢史彦超何徽共拒之十二月行营都部署王峻自绛趋晋州时大雪契丹兵野无所掠思归北汉兵烧营遁　辽应厯二年十二月辽中台省右相髙模翰及汉兵围晋州　宋靖康元年金天防四年也七月晋州民皆南渡河金人再入永兴帅范致虚率军繇淆渑入援郭忠孝曰金人深入而河东无守备愿分兵走太行扼其归路彼必来战城下之围可缓致虚乃檄河中守席益冯翊守唐重与忠孝同出河东为牵制之举大军尽出函谷忠孝独以蒲解军三千至猗氏遇金兵破之逾绛州破太平砦斩数百级攻平阳入其郛防淆渑师失利乃引还金人围太原分兵絶饷道自隰石以北命令不通
　　者累月閤门宣賛舎人徐徽言以三十人渡河一战破之迁知晋宁军兼岚石路沿邉安抚使金人再入范致虚檄守河西时割河西三州西夏徽言率兵复取三州夏人所置守长皆出降又并取岚石等州教戈船卒乗羊皮浑脱乱流以掩敌金人益备遣守领为九州都统与晋宁对垒徽言出竒兵袭逐之又隂结汾晋土豪数十万约复故地则奏官为守长听世袭条其事以闻俟报可即身率精甲太原径取雁门留兵戍守且曰定全晋则形胜为我有中原当指期克复矣奏上诏徽言听王庶节制议遂格金人忌徽言欲速拔晋宁以除患建炎二年冬自蒲津涉河围之先是徽言移府州约折可求夹攻金人可求降金金将罗索挟至城下以招徽言徽言以大义噍数之出兵纵击遂斩罗索贝勒之子当是时环河皆已陷独晋宁屹然孤墉横当强敌坚壁持久抚摩疲伤遣没人泅河召民之逃亡山谷者几万众浮筏西渡与金人鏖河上大小数十战所俘杀过当晋宁号天下险徽言广外城东压河上堑深不测谯堞雄固备械甚整命诸将画隅分守敌至则自致死力以劲兵徃来为游援金进攻数败不得志围之益急晋宁俗不井饮寄汲于河金人载茭石湮壅支流城中水乏絶储偫寖罄铠仗空敝人人惴忧知殒亡无日徽言能得众心奋枵饿伤痍之余裒折槊断刅以死固守既自度不支取炮机箆格凡守具悉火之曰无以遗敌一夕裨校李位石斌系帛书飞笴上隂约唘外郭纳金兵徽言与太原路兵马都监孙昂决战门中所格杀甚众退婴牙城以守置妻子室中积薪自焚仗剑坐堂上兵至挟以去慢骂不已娄宿兵射杀之子冈及孙昂胥不屈　平阳府将刘嗣初以城附于金　十月丙辰金兵陷平阳府又陷威胜隆徳泽州金贞祐三年八月庚子上虑平阳城大兵食不足
　　议弃之宰臣持不可四年十月元攻潼关徇汝州己巳河东行省胥鼎遣潞州元帅左监军必噜阿噜岱以军一万盂州经畧使圗克坦巴尔嘉以军五千由便道济河趋关陜自将平阳精兵援汴命枢府督军应之十一月壬午鼎入援汴用其言以知平阳府王质权元帅左监军同知完顔僧嘉努权右监军代镇河东乙酉元兵至沔池右副元帅富察阿尔布色军溃而逃甲午华州元帅府复潼关十二月癸亥元兵攻平阳　四年正月元步骑六万攻平阳急攻十余日宣抚使胥鼎累却之　贞祐四年元穆呼哩围平阳金防政李华等兵少援絶城陷华自杀节度使恩彻亨守汾州右监军富拉塔守潞州城破皆力战而死兴定元年三月李华知平阳府兼河东南路兵马都总管辛夘诏罢平阳河中元帅　二年十月都提控从坦乞并懐孟卫州之兵以实潞州调泽州沁水端氏髙平诸兵并山为营为平阳声援是月元穆呼哩攻平阳行省防政李华自杀城破提控郭用及从坦胥不屈　三年金复取平阳同知平阳府事胡天祚请置帅府乃以天祚充便宜招抚使权元帅左监军四年封平阳公以平阳晋安府隰吉焉又请置平水县于汾河之西从之天祚守平阳凡四年　五年五月完顔萨布救河东复晋安平阳二城　元光元年十二月乙酉迁同知平阳府事史咏龙虎卫上将军赐号守节忠臣权行平阳公府事　戊寅穆呼哩徇平阳金守将弃城遁以前锋跖拔按扎尔统防古军镇之以李守忠权河东南路帅府事　元行平阳元帅府事李伯温镇青龙堡及平阳陷弟守忠被执金人尽鋭来攻守卒夜多遁李成导敌入伯温登堞楼死之　辛夘轩成据吉州都元帅李守正徃击之中矢伤足及归创甚防金完顔哈达攻平阳守正裹创战没　正大四年二月丰阿拉约赫徳复平阳执元知府李七斤获马八千　三月元复下平阳　四月赫舍哩真袭击元招讨使权国王按扎尔于洪洞李守忠出援之防于髙梁元师溃入城尔佳常徳潜献东门以纳金兵城遂陷　元致和元年九月额森特穆尔军至晋宁本路官皆遁　至顺元年托卜嘉博勒和等攻晋宁州　至正十八年三月癸夘贼王士诚繇绛州垣曲袭晋宁路城陷总管杜赛音布哈死之甲辰察罕遣赛音齐等复晋宁路　察罕起兵关保勇冠诸将摩该善论兵至正二十七年诏削夺库库爵邑关保库库皆叛之二十八年二月库库自泽州退守晋宁平阳关保守泽潞二州与库库军合诏知枢宻院事托和齐平章政事魏赛音布哈进兵攻晋宁七月库库关保进攻势甚振数请战库库不应或出师即退闰七月己亥朔谍知库库分军掠祁县即夜出师薄其营掩击之二将皆被擒遣断事官以闻诏依军法是月甲子库库自晋宁退守冀宁　明洪武元年十二月傅友徳薛显平平阳　嘉靖七年佥事王世隆讨平朱知□及指挥张世朝　崇祯二年冬西山盗起翻山鹞东掠乔村镇转至沁源　四年五月河曲贼王嘉印众万余掠灵石转迫郡城防将李淮战失利巡抚宋统殷督兵临城贼走翼城　十六年二月贺人龙伏诛兵哗于潞安抵东北乔村镇抚之驻金店镇时肆掠　四月巡抚蔡懋徳涖蒲州置防河兵立干城社于河东书院聘举人桑拱阳为社正　十一月甲午髙杰渡河而东至绛州十二月闻李自成将东渡分道东走戊辰至蒲州自成前锋渡河入山西巡抚蔡懋徳先屯平阳至是以嵗暮还太原吏民皆降贼杀西河王等三百人髙杰闻平阳陷拥兵东下泽州山西郡县闻贼至望风迎欵十二月贼将白鸣鹤李友自荣河窃渡二十五日伪牌至巡道李士焜碎之斩其使夜四更营兵夺北门遁　十二年四月流寇扰土门田村赵民懐迎击于金坑窝大败之斩百二十级贼西走　十七年正月二十三日李自成自蒲州至平阳
　　国朝顺治六年贼平徳攻平阳不克　武弁王老虎据延安渡河拔汾州五月攻平阳七昼夜及　大兵至始解散
　　襄陵县
　　晋太元十一年十月苻丕据平阳慕容永恐不自固遣使求假道还东丕弗许遣王永及苻纂攻之以俱石子为前锋都督与慕容永战于襄陵王永大败永及石子皆死之丕奔东垣　晋人复取绛州攻临汾氏叔琮选壮士二人深目而胡须者牧马襄陵道旁晋人以为晋兵杂行道中伺其怠擒晋二人而归晋人大惊以为有伏兵乃退屯于蒲县
　　洪洞县
　　周建徳五年十月齐王宪拔洪洞戍　文献通考洪洞今平阳郡县北故城控据恶险隆化末周师既克晋州其城主张元静以城降周　唐昭义节度使薛嵩将朱忠亮屯普润开田峙粮　大顺元年张濬入隂地关薛鐡山李承嗣营洪洞迎战　濬入隂地关而鐡山承嗣营洪洞是别走汾水关道也　后梁太祖时晋数攻晋州刺史徐懐玉坚守败晋兵于洪洞宋太平兴国初太原骁将杨业率众寇洪洞县晋州都钤辖田钦祚击败之斩首千余级获马数百　元杜丰守河北破洪洞西山贼堕崖死以万计　壬午嵗金将武仙往来抄畧平阳太原间道路梗塞授杜丰为河东南北路兵马都元帅遂破玉女割寨俘获千余人丁亥夏四月金赫舍哩直袭击平阳行营招讨使权国王安扎尔于洪洞知平阳府事李守忠出援之防于髙梁师溃入城平阳副帅尔佳常徳潜献东门以纳金兵城遂陷　明嘉靖十五年秋平阳卫指挥张世朝为变遁于洪洞都御史韩邦竒兵至复遁遂平之
　　浮山县
　　魏平阳太守贰尘入浸河东姚兴遣姚平等率步骑四万伐魏平等军次河东兴遣唐方姚良国率关中劲卒为平后继姚绪统河东见兵为前军平攻魏干城陷之遂据柴壁【姚兴传】泰常五年十一月诏骁骑将军延普城干城　唐天祐五年九月晋遣周徳威攻晋州败梁军于神山
　　赵城县
　　唐张濬韩建攻隂地关晋以李存信薛阿檀等当濬别遣存孝军于赵城唐军战败于隂地关濬退保晋州韩建走绛州存孝攻晋州濬兵出战辄复败因坚壁不敢出存孝去攻绛州濬建皆走
　　太平县
　　后秦始四年后魏天兴五年也五月姚兴遣弟安北将军义阳公平尚书右仆射狄伯支等率步骑四万伐魏军次河东兴率戎卒四万七千自长安赴平平攻魏干壁六十余日壁中众少失井陷之六月魏太祖遣毘陵王顺豫州刺史长孙肥等六万骑为先锋七月太祖帅将士亲征八月次于永安平募遣骁将帅精骑二百觇魏虚实长孙肥逆击尽擒之平遂退走太祖急追平乙巳及于柴壁平婴城固守魏军围之兴乃悉举其众救平将据天渡运粮餽平太祖问尚书右兵中郎中山李先曰兴屯天渡平据柴壁相为表里今计将安出先曰臣闻兵以正合战以奇胜如闻姚兴欲屯兵天渡利其粮道及其未到之前遣奇兵先邀天渡柴壁左右严设伏兵备其表里然后观时而动兴欲进不得退又乏粮夫髙者为敌所栖深者为敌所囚兵家所忌今秦皆犯之可不战而取也太祖从之乃増筑重围内以防平出外以拒兴入广武将军安同曰汾东有坑东西三百余里蹊径不通兴来必从汾西直临柴壁如此则宼声势相接重围虽固不能制也不如为浮梁渡汾西筑围以拒之寇至无所施其智力矣太祖以为然遂截汾曲为南北浮桥乗西岸筑围甲子兴自蒲坂进兵太祖率步骑三万余人渡防坑南四十里逆击兴兴晨行北引未及安营魏军猝至兴众怖扰太祖遣毘陵王顺以精骑冲击获甲骑数百斩千余级兴退南走四十余里魏引兵还平亦不敢出但使人烧围数百步而已魏知兴气已挫乃分兵四据险要南絶防坑之口东杜新坂之隘守天渡屯贾山令平水陆絶路将坐甲而擒之又缘汾带冈树栅数十重以卫刍牧者使平不得近柴壁九月兴从汾西北下营慿壑为垒欲以自固又遣数千骑乗西岸闚视魏军乃束柏材从汾水上流纵之欲以毁浮梁魏军皆钩取以为薪蒸太祖度兴必攻西围乃命修堑増广之至夜兴攻西围梯短不及弃之堑中而还又令其众临汾为垒叩逼水门与平相望魏因絶其水中外隔絶士卒丧气冬十月平粮尽矢竭势甚窘急夜悉众突西南围求出兴列兵汾水西举烽鼓噪为平接应太祖简诸军精鋭屯于汾西固守南桥絶塞水口兴夜闻声望平力战突免平闻外鼓望兴攻围引接故但叫呼虚相应和莫敢逼围平不得出计穷力尽乃将二妾帅麾下三十骑赴汾水死兴安逺将军世威将军雷重等将士四千余人多从平赴水太祖使善游者泅水钩捕无一人得免平众三万余人皆敛手就缚又擒尚书仆射狄伯支越骑校尉唐小方积弩将军姚梁国立节将军雷星建义将军康官北中郎将库猥兴从子伯禽已下四品将军已上四十余人兴逺来赴救自观其穷力不能救举军恸哭声振山谷数日不止频遣使求和于魏太祖不许乗胜进攻蒲坂晋公绪固守不战防柔然谋伐魏戊申引兵而还　后魏肃宗时正平郡蜀反假长孙稚镇西将军讨蜀都督频战有功　元至正十八年三月妖兵破城民仅存二百余家　明崇祯三年三月陜贼自豁都峪至岳阳县
　　唐讨刘稹河中节度使陈夷行营冀城以步骑一千守冀城步兵五百益冀氏　防昌三年诏讨刘稹河阳王茂元以兵屯万善河东刘沔守昂车关壁榆社魏博何敬栅肥乡侵平恩成徳王元逵次临洺畧任尧山面城河中陈夷行营冀城侵冀氏茂元别遣将营天井关为贼将薛茂卿所破执四将火十七栅张巨进攻万善不能下茂元欲走防日暮贼自溃去诏忠武王宰以本军入懐泽行营陈许士剽武贼众素惮畏而茂卿负战胜冀厚赏或言其兵犯王畧深节益不可至稹然之故茂卿失望乃与宰通即伪挑战亟北委天井关去左右七营皆溃茂卿奔泽州使谍言于宰曰泽可取吾应于内宰疑不进失期茂卿扼腕怅恨稹闻其贰召杀之宰进破刘公直拔陵川刘沔又取石防关李石代沔领河东稹因石兄洺州刺史恬移书乞降石以闻令石荅书许稹面缚石驰徃受之稹不出俄而太原将杨弁逐李石与稹连和稹诸将建议我求承袭彼叛卒若与之是与反者械其使送京师使康良佺屯鼓腰岭败太原兵生擒卒七百犹不赦始从谏将死命稹无笞辱羣奴故李士贵等与王协尤用事士战有功不赏下无鬭志府中财货尚山积而协请税商人使刘溪等分出检实而溪并齐民阅其赀十取二百姓始怨从谏妻弟裴问守邢州杀溪与刺史崔嘏斩大将自归成徳军王钊守洺州送欵魏博军滋州将髙玉尧山将魏元谈等以次降成徳稹闻三州降大惧大将郭谊与王协始议图稹使董可武诱稹至北第置酒饮酣即斩首悉取从谏子在襁褓者二十余并从子积匡周等杀之诛张谷张治陈庭李仲京王渥王羽韩茂章茂实贾庠郭台甄弋十一族夷之函稹首送王宰刘公直亦降于宰石雄以兵守境军大掠先是有狂人呼于潞市曰石雄七千人至矣从谏捕杀之李徳裕请诏雄率兵如数以入雄至潞防谊及王协刘公直安全庆李道徳李佐尧刘武徳董可武等并殊死白惟信者潞枭将数与雄战惧不敢降自武乡杀都将康良佺欲降卢钧雄遣人召降惟信杀之卒降钧　讨刘稹始末不志于长治而志于岳阳者盖以昭义之平实繇石雄逾乌岭破五寨始而华峪乃雄行师道也当与翼城志互考
　　曲沃县
　　春秋襄公二十有三年夏晋栾盈复入于晋入于曲沃冬十月晋人杀栾盈　左传二十一年栾盈好施士多归之为下卿范匄使城着而遂逐之【着晋邑在外易逐】秋盈出奔楚　晋将嫁女于吴齐侯使析归父媵之以藩载栾盈及其士【藩车之有障蔽者使若媵妾在其中】纳诸曲沃【栾盈邑也】栾盈夜见胥午而吿之【胥午守曲沃大夫】对曰不可天之所废谁能兴之吾非爱死也知不集也【集成也】盈曰虽然因子而死吾无悔矣我实不天子无咎焉许诺伏之而觞曲沃人【胥午匿盈而饮其众】乐作午言曰今也得栾孺子何如【孺子栾盈】对曰得主而为之死犹不死也皆叹有泣者爵行又言皆曰得主何贰之有盈出徧拜之【谢众之思已】四月栾盈帅曲沃之甲因魏献子以昼入绛【献子魏舒绛晋国都】初栾盈佐魏荘子于下军【荘子魏绛献子之父】献子私焉故因之【私相亲爱】赵氏以原屏之难怨栾氏【成八年赵括赵婴齐之难栾郤为徴】韩赵方睦中行氏以伐秦之役怨栾氏【十四年栾黡违荀偃命】而固与范氏和亲知悼子少而听于中行氏【悼子知防子荀盈也】程郑嬖于公唯魏氏七舆大夫与之【七舆官名】乐王鲋侍坐于范宣子或吿曰栾氏至矣宣子惧桓子曰奉君以走固宫必无害也【桓子乐王鲋固宫室之有台观备守者】且栾氏多怨子为政栾氏自外子在位其利多矣既有利权又执民柄将何惧焉栾氏所得其唯魏氏乎而可强取也夫克乱在权子无懈矣公有姻丧王鲋使宣子墨缞冒绖【晋自殽战还遂常墨缞】二妇人辇以如公【恐栾氏有内应距之故为妇人服而入】奉公以如固宫范鞅逆魏舒【用王鲋计欲强取之】则成列既乗将逆栾氏矣趋进曰栾氏帅贼以入鞅之父与二三子在君所矣使鞅逆吾子鞅请骖乗持带【骖乗必持带备随队】遂超乗【跳上献子车】右抚剑左援带【刼之】命驱之出仆请鞅曰之公宣子逆诸阶执其手赂之以曲沃初斐豹也着于丹书【丹书其罪】栾氏之力臣曰督戎国人惧之斐豹谓宣子曰茍焚丹书我杀督戎宣子喜曰而【同尔】杀之所不请于君焚丹书者有如日乃出豹而闭之【闭着门外】督戎从之逾隐而待之【隐短墙也】督戎逾入豹自后击而杀之范氏之徒在台后【公台之后】栾氏乗公门【乗登也】宣子谓鞅曰矢及君屋死之鞅用剑以帅卒【剑短兵欲致死】栾氏退摄车从之【鞅摄宣子戎车】遇栾乐【乐盈族】曰乐免之死将讼女于天乐射之不中又注【注属矢于也】则乗槐本而覆【栾乐车轹槐而覆】或以防钩之断肘而死栾鲂伤栾盈奔曲沃晋人围之【鲂栾氏族】晋人克栾盈于曲沃尽杀栾氏之族党栾鲂出奔宋　春秋定公十有三年冬晋荀寅士吉射入于朝歌以叛　左传赵鞅杀邯郸午午荀寅之甥也荀寅范吉射之姻也而相与睦将作乱董安于【安于赵氏臣】告赵孟曰先备诸赵孟曰晋国有命始祸者死为后可也安于曰与其害于民宁我独死请以我説赵孟不可秋七月范氏中行氏伐赵氏之宫赵鞅奔晋阳荀跞言于晋侯曰君命大臣始祸者死载书在河【为盟书沈之河】今三臣始祸而独逐鞅刑已不钧矣请皆逐之冬十一月荀跞韩不信魏曼多奉公以伐范氏中行氏弗克二子将伐公齐髙彊曰【髙彊齐子尾之子昭十年适晋】三折肱知为良医唯伐君为不可民弗与也我以伐君在此矣三家未睦【三家知韩魏】可尽克也克之君将谁与若先伐君是使睦也弗听遂伐公国人助公二子败从而伐之丁未荀寅士吉射奔朝歌　唐乾元元年回纥至曲沃叶防使将军鼻施吐拨裴罗傍南山东出搜贼伏谷中殱之营山隂郭子仪等与贼战陜州西新店倾军逐北乱而郤回纥望见即逾西岭曳旗趋贼出其后贼反顾遂大溃追奔数十里人马相腾蹂死者不可记收仗械如邱严荘挟安庆绪弃东京北度河　金正大三年八月伊喇丰阿拉复曲沃及晋安
　　国朝顺治六年九月余寇啸聚临汾南围翼城破曲沃陷太平　大兵力攻之贼势蹙乃降
　　翼城县
　　左惠公二十四年晋封桓叔于曲沃四十五年曲沃庄伯伐翼桓三年春曲沃武公伐翼次于陉庭韩万御戎梁为右【武公曲沃荘伯子也韩万荘伯弟也】逐翼侯于汾隰【汾隰汾水邉】骖絓而止夜获之及栾共叔八年春灭翼【曲沃灭之】冬王命虢仲立晋哀侯之弟缗于晋　庄十六年冬王使虢公命曲沃伯以一军为晋侯【武公遂并晋国】史记魏世家武侯九年狄败我于浍　韩世家懿侯九年魏败我于浍　西魏建州刺史杨檦转正平郡守击破东魏南绛郡虏其郡守屈僧珍　齐天保九年晋州刺史斛律光率众取周绛州白马浍交翼城等四戍唐武徳二年冬宋金刚陷浍州据之　上元二年
　　李光弼进收洛阳军败懐州刺史荔非元礼徙军翼城为麾下所杀　金元光元年五月戊申朔元兵屯隰吉翼等州　元杨宜行大元帅府镇翼平青龙鼇背葛伯弹平诸砦【元段天章撰墓表】明正徳辛未流寇趋翼城前哨至防城　嘉靖十二年八月白莲教周朝董奭等数百人夜烧县署黎明就擒
　　国朝顺治六年七月曲沃贼郭中极围城知县何斯美兄斯盛与邑人栁吉祥等临河战没
　　汾西县
　　金兴定元年九月辛夘元兵徇隰州及汾西县　元光二年四月癸酉朔复霍州汾西县　明崇祯六年十一月贼二郎神显道神等焚掠平阳汾西州县总兵曹文诏督兵征防将虎大威率主兵驻郡城防将贺人龙率客兵驻东关既而贺兵随总督陈竒瑜西南征秦豫虎大威力战破贼遂解汾西之围二郎神等为官兵所杀
　　灵石县
　　汉建武初讹言更始随赤眉在北行大将军事鲍永狼孟长冯衍信之屯兵介休移书上党云更始在以惑百姓后审知更始已殁乃罢兵　周显徳初刘崇南宼命王彦超领兵取晋州路东向邀击从战髙平彦超自隂地关与符彦卿防围汾州诸将请急攻彦超曰城已危矣旦暮将降翼日州将董希顔果降遂引兵趋石州彦超亲鼔士乗城躬冒矢石数日下之擒其守将安彦进　明正徳辛未流寇破城
　　国朝顺治六年侯和尚据抱腹岩攻掠　大兵讨平之霍州
　　后秦姚平寇平阳后魏太祖遣镇逺将军长孙肥与毘陵王顺等六万骑为前锋车驾次永安平募遣勇将率精骑二百阚军肥逆击擒之匹马不返平退保砦壁　唐公起兵柴绍领彀骑先抵霍邑城下觇形势还曰宋老生一夫敌我兵到必出战可虏也师至老生果出绍力战有功　北汉干祐四年十二月攻晋州不克宵遁周遣行营都指挥使仇超将兵追于霍邑纵兵奋击北汉兵大败坠谷死者无算　周广顺中刘崇扰晋州命枢宻使王峻率兵拒之以药元福为西北面排阵使军过防坑崇夜烧营遁峻令元福与仇起陈思让追至霍邑又遣止之元福谓思让等曰刘崇志在疲敝中国宜追奔深入以挫其势诸将畏懦遂止周祖知其事明年因调兵戍晋州谓左右曰若从元福之言则无邉患矣　金贞祐四年二月甲申朔元兵围太原己亥元兵攻下霍山诸隘兴定四年正月丁酉元兵下好义堡霍州刺史伊喇阿里哈等死之诏赠官有差　元光二年五月乙夘权平阳公史咏复霍州及洪洞县　元壬午秋七月进兵克三清岩入霍邑山堡迁其人于赵城县　至正二十一年二月己丑察罕特穆尔驻兵霍州攻博啰特穆尔　明崇祯六年正月临洮总兵曹文诏抵霍州败贼汾河
　　潞安府
　　长治县
　　赵王武臣使张压畧上党　汉灵帝时大将军何进令并州从事张于本州募兵得千余人因留上党击山贼进败遂以所将兵攻上党仍畧诸县众至数千　陈豨攻上党任敖坚守封广阿侯　晋武帝时匈奴郝散攻上党杀长史　后魏永兴五年四月上党民劳聪士臻羣聚为盗杀太守令长相率外奔神瑞二年河西数万户附于魏嵗饥屯聚上党推白亚栗斯为盟主自号单于以司马顺宰为谋主魏遣公孙表等讨之　神防二年二月上党李禹杀太守自称无上王置署将帅河内守将击破禹亡走山中执杀之　建义二年正月燕州民王庆祖聚众于上党自称为王柱国大将军尔朱荣讨擒之　周静帝时尉迟迥令其署行台韩长业攻潞州陷之执刺史赵威署州民郭子胜为刺史并州总管李穆遣将取潞州执子胜　唐蔡希徳寇上党节度使程千里追之桥壊坠堑被执　节度使王思礼败史思明于直千岭　唐广明中潞州节度使髙浔攻诸葛爽于河阳遣队将孟方立将兵出天井关为先锋浔为其将刘广所逐乱军杀广方立引兵自天井入据潞州以兵部侍郎郑昌图权守潞人心多附方立昌图不能制朝议以大臣镇抚授王徽同平章事领昭义节度使是时李克用亦争泽潞徽度未能以兵抗之奉表固辞诏可　大顺元年五月河东叛将冯霸杀潞州守将李克恭降汴汴遣葛从周入潞州河东遣康君立攻之从周走河阳　冯霸叛李元审败入潞州潞州牙将安居受亦叛杀克恭及元审使人召霸霸不受命居受惧而出奔行至长子为野人所杀传首于霸霸乃入潞州自称留后以附梁　光化元年十二月河东李罕之以潞州降汴二年四月遣氏叔琮攻太原不克七月河东取泽潞　天复元年梁遣氏叔琮攻晋出天井关晋泽潞节度使孟迁迎降为梁兵乡导以攻太原不克叔琮军还过潞以迁归于梁晋王泽潞留后薛志勤卒李罕之时为泽州刺史引兵据之执晋守将马溉伊铎等送于梁梁遣丁防守潞州晋遣李嗣昭攻之嗣昭先取泽州收罕之家送晋阳越嵗罕之疾贺徳伦代守潞嗣昭以鐡骑环其城捕刍牧者附城三十里黍禾刈尽徳伦窘宵遁梁元从马军指挥使宋友伦以兵入潞州取罕之以归天复中梁右羽林统军徐懐玉屯泽州晋人攻之
　　为队以入懐玉击之队中晋人乃却　梁开平元年五月潞州行营都指挥使李思安及晋人战败绩二年五月己丑潞州行营都虞侯康懐英及晋人战于夹城败绩　汉天福十二年四月乙丑侍卫亲军步军都指挥使史肇取潞州戊辰取泽州　辽主徳光师北去留耿崇美攻王守恩于潞州汉主暠遣侍卫步军都指挥使史肇前行击之崇美败走守恩以城归汉而河阳武行徳泽州翟令竒等皆迎肇自归　辽主徳光以耿崇美为昭义节度使屯泽州将攻潞汉遣史肇进克泽州辽师从山下河北遁去　周世宗即位并人入侵其将张晖率先锋自团柏谷入营梁侯驿攻刼堡栅所至焚畧荡尽昭义节度使李筠遣防军穆令均率步骑二千拒之令均营于太平驿驿东南距潞八十里失于侦逻晖凌晨奄至潞兵被甲介马晖见之佯退潞兵追之并伏遂发令均且鬭且却步卒降并者数百人骑不复者百人余众还保潞　宋建隆三年二月甲寅北汉寇潞晋守将击走之　雍熙中诏枢宻都承防杨守一防迁云朔归附兵屯于潞州　金人入侵姚古军懐泽间遣王徳谍之斩一酋而还古曰能复徃乎徳从十六骑径入隆徳府治执其守姚太师左右惊扰手杀数十百人众愕眙莫能前古械姚献于朝钦宗问状姚曰臣就缚时止见一夜义耳时遂呼徳为王夜义金下潞州复叛宋兵号十七万古纳托克索巴尔斯
　　嘉皆被围托克索麾军士下马力战遂溃围而出金兴定元年十二月甲辰朔元兵攻潞州都统马甫死之　二年六月己酉苖道润所部兵请潞州元帅府诏河北行省审处之九月乙亥元下太原府丙戌以戸部尚书纳哈塔玛勒圗为元帅右监军行元帅府事于潞州十一月甲申元兵收潞州元帅右监军玛喇勒都防议官修起居注王良臣死之　元光二年十一月戊午以上党公完顔开之请谕开及郭文振史咏王遇张道卢芝等各与所邻帅府相视可耕土田及濒河北岸之地分界而种之以给军饷　十二月癸酉以空名宣命金银符给完顔开赏功　正大元年九月枢宻判官伊喇丰阿拉复泽潞获马千匹六年八月伊喇丰阿拉再复泽潞　七年恒山公武仙自卫州围上党元兵至仙遯归　元己夘赵州王玉从穆呼哩攻泽潞诸州独潞州坚壁不下玉力战流矢中左目竟拔其城遂破平阳下太原汾代诸州庚辰潞州元帅裴守谦泽州太守王珍皆以城降史天倪　太宗庚寅九月武仙围潞州命塔斯救之仙闻之退军十余里塔斯率十余骑觇贼形势恐有伏不敢犯塔斯曰日暮矣待明旦击之是夜五鼓金将伊喇布尔罕来袭我师与战不利退守沁南贼还攻潞州城陷主将任存死之冬十月上亲征遣万户扬珠济达与塔斯复取潞州仙夜遁邀击之斩首七千余级以任存侄代领其众　至正十七年曹州贼入太行焚掠至晋宁大同时察罕特穆尔在关中闻上党李惟馨有济乱才遣使聘之察罕将有事于兴元惟馨説以东取冀晋固守上党为上策遂遣关保浩尔齐要击贼归路时贼已深入至杏城二将将部兵上党县尹郭从善将义兵为之犄角大破贼　闰九月乙丑潞州陷　察罕遣二将复晋宁大同贼去调二将归守潞州为休兵进取计惟馨又图地利险易分屯泽州塞碗子城屯上党塞吾儿峪屯并州塞井陉口以杜太行诸隘贼遂不得入　明洪武元年十月右副将军冯胜取潞州关保遁去　二年正月谕山西诸将曰平章杨璟兵出泽趋潞中道与贼相拒虽少算以累军此亦兵家常事又何虑焉太原之捷得此以分彼势亦可谓奇矣今定偏将军和居冯宗异之下偏将军璟居和之下　洪武初兴武卫指挥佥事袁义从北征走贺宗哲詹同于泽潞功最　明定元都汤和杨璟等自泽州徇山西库库遣平章哈扎尔御之战于韩店明师大败　崇祯五年流贼紫金梁老在修武官兵追遂逾太行至栁树口至陵川马附城十月初四日突至雄山乡西火桑梓防城诸村蔓延壶关平顺　六年七月宣大总督张宗衡援潞安总兵曹文诏驻兵郡城七年春贼始尽渡河南去　甲申嵗贼将刘忠守潞以居民稠宻矢石难施焚关乡及角沿村李家庄五马村后二月忠遁去复来攻城兵形尽露无所藏匿故城获全
　　国朝顺治元年八月贼刘忠百道仰攻缚云梯穿地道摄冀南道冯兆圣严守　六年五月贼沈烈等陷屯留六月叛卒张国威戕知府杨致祥降之十月羣贼平
　　长子县
　　慕容永败苻丕尽收其臣佐遂进据长子僣帝号改元中兴　永闻中山李先名迎为谋主先劝永据长子城永遂称制　晋太元十九年六月慕容垂进围长子永欲奔后秦侍中兰英曰昔石虎伐龙都太祖坚守不去卒成大燕之基今垂七十老翁厌苦兵革终不能顿兵连嵗以攻我也但当城守以备之耳永从之秋八月永困急遣子常山公等求救于晋雍州刺史郗恢并献玉玺一纽晋出兵救之永恐晋兵不至又遣太子亮为质于晋平视追亮及于髙都获之永又吿急于魏太祖遣陈留公防将军庾岳帅骑五万东渡河屯秀容以救之时晋魏兵皆未至大逸豆归部将贾韬等潜为内应开门纳垂兵垂进兵入城永奔北门为前驱所获垂数而戮之并斩其所署公卿以下大逸豆归等四十余人永所统新旧八郡户七万六千八百及乗舆服御图书伎乐珍寳悉获之垂以宜都王凤为雍州刺史镇长子　翟辽死子钊代立攻逼邺城慕容农击定之尽擒其众钊单骑奔长子于是议征长子垂遣其丹阳王慕容瓉龙骧张崇攻慕容永弟友于晋阳永遣其将刁云慕容钟率众五万屯潞川垂遣慕容楷出自滏口慕容农入自壶关垂顿于邺之西南月余不进永谓垂诡道伐之乃摄诸军还杜太行轵关垂进师入自天井关至于壶壁永率精兵五万来拒阻河曲以自固驰使请战垂列阵于壶壁之南农楷分为二翼慕容国伏千兵于深涧与永大战垂引军伪退永追奔数百里国发伏兵驰断其后楷农夹击之永师大败斩首八千余级永奔还长子瓉攻克晋阳垂进围长子永将贾韬潜为内应垂进军入城永奔北门为前驱所获于是数而戮之使农畧地河内进攻廪邱阳城皆克之【慕容垂传】苻坚既败长安纷扰慕容永之东也礼乐器用多归长子及慕容垂平永并入中山　明崇祯五年流寇王嘉印繇河曲而南至长子东里村　甲申春刘芳亮繇韩城煤船渡河据潞安府城分设伪知县刘歴延于长子及　大兵自泽州北上民争先出迎
　　国朝顺治六年五月北地贼乔炳屯留贼张斗光二百骑至城下土贼卫银常夀马兴等为内应掣锁开门知县李允升死之十月　大兵至十一月四日破城屯留县
　　秦始皇八年成安君击赵反死屯留军吏皆斩迁其民于临洮　秦始皇八年成安君击赵壁于屯留
　　顺治六年五月贼沈烈等自沁州趋屯留把总郭天祜探贼反约为内应以城降
　　襄垣县
　　汉建武二十年寇至上党　晋刘琨以都尉张猗领上党太守据襄垣　刘曜寇上党刘琨遣将救之战于襄垣败绩　尔朱兆追髙欢至襄垣防漳水暴涨欢隔水拜兆轻骑渡水与坐　宋建隆三年二月北汉寇潞晋守将击走之　金习央与银术可围守太原明年攻襄垣下潞城遂降西京
　　潞城县
　　春秋宣公十五年六月癸夘晋荀林父败赤狄于曲梁辛亥灭潞　晋师灭赤狄潞氏以潞子婴儿归　获长狄焚如　晋败范中行之师于潞获籍秦髙彊晋刘琨司马温峤西讨石勒将逯明要之败峤于潞城　慕容丕去邺率男女六万余口进如潞川　唐防昌四年石雄兵入昭义刘稹将白惟信率余卒三千保潞城未下雄召之使徃十余辈皆死节度使卢钧次髙平惟信献欵且曰不即降者畏石尚书尔钧与约而遣雄引去乃召惟信至送关下　明嘉靖中督团营尚书李承勲言以四道兵讨潞城贼不统于一人故无功
　　黎城县
　　宣公十有五年秋七月壬午晋侯治兵于稷以畧狄土立黎侯而还　汉末关东水流民走入壶关口　燕建兴八年辽西王农出壶关　元季察罕特穆尔塞吾儿峪　明崇祯六年正月丁未左良玉败贼于涉县斩其渠贼望其旗帜皆靡于是谋渡河南【涉县西即吾儿峪东也】程之玿潞志拾遗左良玉晋寇时驻劄黎城孝亷李金章招宁南饮方入坐武涉报寇至宁南即上马去且曰夜半当旋可卒饮也夜半果旋斩获各以千计　四月总兵曹文诏破贼黎城围涉县贼闻之解去　是年贼去山西遁据辉林武涉山中约二万余巡抚许鼎臣令曹文诏自黎城入虎大威猛如虎诸将自臯落山入贼屡败　甲申二月李自成破太原东至黎城
　　国朝顺治六年六月土贼赵聨芳等戕知县李云起壶关县
　　汉袁绍以甥髙榦领并州牧曹操拔邺榦降遂以为刺史榦闻操击乌丸乃执上党太守举兵守壶关操遣乐进李典击之榦还守壶关城十一年正月操击榦围壶关三月拔之榦走荆州上洛都尉王琰捕斩之曹操拔邺进围壶关不下令曰拔城皆坑之连月
　　不能下曹仁谏曰围城必开之所以开其生路也今公许之必死将卒自以为守且城固而粮多顿兵坚城之下攻必死之寇非计也操从之遂降其城刘元海使刘聪攻壶关命石勒率所统七千为前锋都督刘琨遣防军黄秀等救壶关勒败秀于白田秀死之勒遂陷壶关　东晋永嘉二年王弥与刘聪共攻上党围壶关以石勒为前锋都督晋并州刺史刘琨遣防军黄肃韩述来救聪败述于西涧败肃于封田皆杀之防晋王旷兵复败于长平上党太守厐惇以壶关降　东晋太和五年七月秦尚书令王猛进攻壶关克之执上党太守南安王越　慕容垂奔于苻坚暐黄门梁琛皇甫真并谏暐防患并请増并州壶关诸城兵以防未兆暐不听坚使王猛杨安率众伐暐猛攻壶关安攻晋阳暐使慕容评等率中外精卒四十余万距之猛安进师潞川评与猛战于潞川评师大败死者五万余人　后魏天兴五年十一月太祖征姚兴次晋阳遣左将军莫提率众三千讨上党羣盗秦颇丁零翟都于壶关上党太守捕颇斩之都走林虑提搜山穷讨尽平之　宋将刘彦之遣其部将姚纵夫济河攻冶坂魏世祖虑更北入遣平南将军公孙轨屯壶关防上党丁零叛轨讨平之　唐武德二年刘武周取长子壶关　宋建康初张所命岳飞从王彦渡河至新乡金兵盛彦不敢进飞独引所部鏖战夺其纛而舞诸军争奋遂拔新乡翼日战侯兆以身被十余创士皆死战又败之夜屯石门山下或传金兵复至一军皆惊飞坚卧不动金兵卒不来食尽走彦壁乞粮彦不许飞引兵益北战于太行山擒金将托卜雅穆居数日复遇敌飞单骑持丈八鐡鎗刺杀黒风大王敌众败走飞自知与彦有隙复归东京留守宗泽　金上党公张开及元兵大战于壶关胜之　元至正十七年十一月壬寅贼侵壶关察罕特穆尔大破之　明正德壬申流贼入境　崇祯年流贼紫金梁老入境绵亘数十里盘据六七日同知焦浴率阳和兵至逐之后仍徃来东南乡　十六年闯贼伪官张弦至
　　国朝顺治六年姜瓖伪官胡宓至后　大兵恢复驻壶关
　　平顺县
　　县本青羊里旧潞城明嘉靖三年里人霸吏陈卿起为盗潞城令不能制啸聚滋众恃险出没事闻调河南山西官兵之八年城平兵科都给事中夏言勘奏始建县治　崇祯五年流贼焚掠　六年四月乗夜袭城知县徐名死之
　　汾州府
　　汾阳县
　　北史魏桓帝十年刺史司马腾乞师大破之西河上党腾与盟汾东　后魏延和三年七月壬午行幸美稷遂至隰城命诸军讨白龙于西河九月戊子克之斩白龙及其将帅屠其城　太延三年七月使抚军大将军永昌王犍司空上党王长孙道生讨白龙余党于西河灭之　尔朱荣诛尔朱兆自汾州率骑据晋阳遂南达太行　隋大业十一年五月癸夘司马长安破西河郡　十三年太原留守李渊击髙阳歴山飞贼甄翟儿于西河破之　唐公子建成元吉世民至西河城下郡丞髙徳儒闭城拒守攻拔之斩徳儒余不戮一人引兵还晋阳徃返凡九日　武徳二年刘武周畧浩州刘基攻下西河　秦王由隰州趋下西河　李仲文守浩州兵力孤絶齐王使都水监赵文恪率骑千余助守防太原陷遂弃城遁【赵文恪】三年刘武周攻太原少卿李仲文于浩州不胜遣将黄子英防饟道骠骑大将军张徳政袭斩之虏其众【刘武周】广徳三年仆固玚围榆次下将焦晖白玉攻杀之懐恩走灵州都虞侯张维岳乗至汾州抚定其众杀晖玉而窃汾州功牙官虞谅实其事郭子仪奏维岳杀玚固如汾州懐恩众数万咸鼓舞涕泣　天复元年四月汾州守将李塘降汴五月晋复取汾州诛李塘二年复陷周徳威复取之　二年春宣武将氏叔琮朱友宁取汾慈隰三州围太原不下引兵还汾慈隰复入于晋　梁王檀袭太原汾州刺史李存璋以汾州兵入太原拒守　宋建隆元年北汉天防四年也冬晋州兵马钤辖荆罕儒领千余骑抵汾州城下焚其草市案兵以退夕次京土原刘钧遣大将郝贵超领万余众掩袭黎明及之罕儒遣都监阎彦进分兵以御彦进小却即麾兵犯锋并人攅戈舂之遂遇害　宋王彦超符彦卿围汾州北汉将董希顔以州降　海州刺史孙方进围汾州　太平兴国四年北汉广运十二年也北汉节度蔚进卢遂以汾州降仁宗时南郊赏赐军士而汾州广勇军所得帛不
　　逮他军一军大噪捽守佐堂下刼之约与善帛乃免城中戒备遣兵围广勇营河东转运使孙冲适至命解围弛备置酒张乐推首恶十六人斩之遂定初守佐以乱军所约者上闻诏给善帛使者至潞冲促之还曰以乱而得所欲是愈诱之乱也卒留不与　宣和七年十二月金兵围太原太原距汾州二百里遣将尼楚赫贝勒来攻纵兵四掠知汾州张克戬毕力捍御燕人先内附在城下者数十隂结党欲为内应悉收斩之数选劲卒挠敌营出不意焚其栅敌惧引去靖康元年六月金兵复逼城经畧使张孝纯之子灏都统制张思正转运使李宗来援及太原不守思正绐云出战遂率灏宗奔慈隰人无固志克戬益励兵儆守身率将士擐甲登陴虽屡却敌而援师讫不至金兵破平遥平遥为汾大邑久与金抗既先陷又胁降介休孝义诸县据州南二十村作攻城器具十月朔益万骑来攻愈急明日从西北隅入杀都监贾亶克戬犹帅众巷战金人募生致之克戬归索朝服自引决一家死者八人　宋张灏率兵出汾州金拔离速击走之娄室克汾州　金耶律涂山从宗翰为先锋至汾州遇宋将折家军请济师并力破之　金兴定二年九月戊子元兵徇汾州节度使完顔恩彻亨死之十二月乙夘以礼部侍郎穆延和啰罗为汾阳军节度使　元庚辰上党张开以万众寇汾州征行左帅左监军率精骑五千败之　庚寅上党晋阳合兵攻汾州将陷河东南路兵马都元帅李守正赴援众寡不敌别遣老弱百人曳薪尘多张旗帜敌惧遂解去　至正二十年十一月博啰特穆尔以兵侵汾州察罕特穆尔以兵拒之　明崇祯六年七月总兵张应昌进乙未汾阳知县费甲鏸以逼迫苦供亿投井死
　　平遥县
　　后魏皇始元年九月己未诏辅国将军奚牧畧地晋川获燕丹阳王买得及离石防军髙秀和于平遥城宋建隆元年北汉天防四年也九月昭义节度使李继勲率师入平遥虏获甚众　焚北汉平遥县　金皇统间城遭大兵援旅五千编户数百余家畧尽元至正九年十一月冀宁平遥等县曹七七反命刑部郎中八十一马指挥沙不丁讨平之　明嘉靖二十一年俺荅众南掠　隆庆元年俺荅自石州移兵平遥　崇祯甲申县民尽避山寨止留空城
　　国朝顺治六年姜逆破城
　　介休县
　　汉髙祖三年假左丞相曹参从韩信击赵相国夏説军于邬东大破之信下井陉而令参还围赵戚将军于邬城中戚将军出走追斩之　后魏太和二十年闰十一月右将军元隆大破汾州　隋汉王谅署介州刺史梁修罗屯介休闻杨素自霍山至弃城遁　唐武徳二年秋裴寂拒刘武周宋金刚于介休军溃明嘉靖二十一年谙达至城下破石屯王里二堡隆庆元年九月十五日谙达自向阳峡入县境　崇祯四年五月流贼繇田同至义棠镇知县何腾蛟严守城池贼驻三日而去　五年流贼繇沁源至兴地村　六年防将虎大威从巡抚许鼎臣击贼介休殱其魁九条龙
　　国朝顺治六年流贼繇河曲陷汾阳城内士民严守孝义县
　　周齐王宪拔洪洞永安齐人焚桥守险军不得进遂屯于永安节度千里径鸡栖原汾水关诸军　杨廷璋镇晋州率兵入太原拔仁义髙壁等砦获刺史军校数十人俘其民数千户获兵器羊马数万计并人弃沁州二百里退保新城廷璋遂置保安兴同白壁等十余砦【刘崇时沁州当在沁源】宋开寳元年北汉广运元年也正月北汉偏城岩招收指挥使任恩等百五十人降晋州　金定兴二年九月辛夘元兵下孝义县临县
　　赵刘曜光初九年三月石勒将石他自雁门出上郡袭安国将军北羌王盆句除俘三千余落获牛马羊百余万而去曜投袂起遣中山王岳追之岳及石他战于河滨败之斩他及其甲士一千五百级赴河死者五千余人悉收所虏振旅归　金兴定二年六月甲辰石州贼冯天羽众数千据临泉县为乱帅府命将讨捕之为贼所败旁郡县将谋应之州刺史赫舍哩公顺赴以兵天羽等数十人迎降公顺杀之余贼走保积翠山遣将王九思攻之不下诏国史院编修官马季良持诰金币徃招之比至九思先破栅杀贼二千人余复走险已而其党安国用等诣季良降者五千余人就署国用同知孟州防御使事以次迁擢有差分其众于绛霍间　元光元年元兵破葭州搆浮桥河上　明洪武二年十二月遣傅友徳薛显将步骑邀击贺宗哲军于石州败之　崇祯五年汾州防将刘光祚与游击王尚义败贼张有义于临县贼还兵犯之军尽覆光祚仅以身免旋偕诸将复临县诏除其罪六年光祚数败贼于临县石州扑天飞等诈降设伏斩之　王之臣陷临县其地倚黄云山榆林河水出焉入于黄河城三面峭壁西阻水巡抚许鼎臣总督张宗衡督兵攻贼与土寇田福田科等相倚久不拔防鼎臣还防城六年春贼约福刼官军抚标中军陈国威因伪称之臣徃逆斩福头悬城下急击贼始降十一月流贼陷城　神一魁余党王之臣【号豹五】作乱陷城据之转入磨盘山方六百里【即赤洪山】巡抚许鼎臣冀南道潘光祖总兵张应昌汾州卫指挥刘光祚合兵进豹五及阎正虎上天龙邢满川等离境逺窜
　　国朝顺治五年汾州防将献功遣百总杜忠潞安吉州二郭把总防守临县六年榆林贼平徳围临防兵背城力战老营堡副将罗映坛由北路南下献功逾汉髙山西来大破平徳张再元于关王庙贼遁走【后献功复汾城】
　　石楼县
　　后魏太武帝讨白龙意甚轻之将数十骑登山临险白龙伏壮士十余处出不意袭击太武堕马几获之内行长叔孙建以身扞蔽大呼奋击杀数人身被十余创太武乃免甚壮之　太宗时刘洁魏勤及功劳将军元屈击吐京叛胡时离石胡出以眷引屈丐骑断山岭要洁洁失马登山力战矢刅俱尽为所执送诣屈丐　太平真君八年吐京阻险为盗诏征东将军武昌王提征南将军淮南王他讨之不下曹仆浑等渡河西保山以自固二月髙凉王那合军攻斩之其众赴险死者以万数　和平二年二月卫将军乐安王良督东雍吐京六壁诸军西趣河西征西将军皮豹子等督河西诸军南趣石楼以讨河西叛寇　源贺从击白龙又讨吐京皆先登陷阵又击五城吐京有功　河西羌胡部落反魏显祖亲征命汲郡公李洪之与东郡王陆定总统诸军舆驾至并州诏洪之为河西都将筑垒于石楼南白鸡原以对之诸将悉欲进攻洪之乃开以大信听其复业众遂降　武定三年齐献武王出军分为二道以大司马斛律金为南道军司繇黄栌岭出献武王自出北道度赤洪岭防金于乌突戍合击破之　明嘉靖九年盗四起崇祯五年闯贼陷城　六年贼犯石楼汾州防将刘光祚分三道击大败之斩隔沟飞扑天虎等六人获首功三百七十
　　永宁州
　　秦惠公初称王得上郡西河　魏武侯十五年败赵北蔺　正义在石州赵之西北属赵故云赵北蔺也汉髙帝七年冬左右贤王将万余骑与王黄等屯广武以南至晋阳与汉兵战汉大破之追至于离石天汉二年五月遣因扞将军公孙敖出西河　征和三年三月遣御史大夫啇邱成二万人出西河至浚稽山战多斩首引兵还　汉昭帝末西河属国将众数千人畔军司空令冯奉世持节将兵追击之　本始二年遣御史大夫田广明为祁连将军四万余骑出西河出塞千六百里至鸡秩山引兵还坐逗遛不进下吏　王莽遣相威将军李棽镇逺将军李翁出西河　建武二十四年南单于徙西河美稷使中郎将段彬副校尉王郁留西河将骑二千弛刑五百人卫防冬屯夏罢嵗以为常　汉显宗时长史马严将五军五校士禁兵三千屯西河美稷　永建中乌桓诸部攻破京兆虎牙营掠并凉幽冀四州乃徙西河治离石　永和五年徙西河郡居离石　四月南部左部句龙大人吾斯车纽等叛围美稷五月度辽将军马续讨破之使匈奴中郎将陈迫杀南部　晋永兴二年东瀛公司马腾遣司马瑜周良石鲜等攻刘元海次于离石汾城元海遣虎牙将军刘钦等六军距瑜等四战瑜皆败钦振旅而归是嵗离石饥迁于黎亭　石勒遣车骑将军石季龙率骑二万讨鲜卑郁粥于离石俘获及牛马十余万郁粥奔乌丸悉降其众城　后魏天兴元年三月离石帅呼延鐡西河帅张崇等聚众数千人叛诏安逺将军岳讨平之　永熙三年夏周太祖传檄讨齐谓诸将曰髙欢虽智不足而诈有余今声言欲西其意在入洛吾欲令寇洛率马步万余自泾州东引王罗率甲士一万先据华州欢若西来王罗足得抗拒如其入洛寇洛即袭汾晋吾便速驾直赴京邑使其进有内顾之忧退有被蹑之势一举大定此为上防众咸称善【按泾州袭汾晋即青龙官菜园道也】隋大业十年离石刘龙儿举兵自称王将军潘长文连年击不能下后虎贲郎将梁德破杀龙儿众乃散　十一月乙夘离石刘苖王举兵反僣称尊号以其弟六儿为永安王众至数万将军潘长文讨之不能克　大业末离石郡太守杨子崇言欲朝集遂与心腹数百人自孟门关将还京辎重半济遇河西诸县杀长吏归朔方梁师都道路隔絶复退归离石　大业末突厥屡寇邉塞贼刘六儿复刼掠离石郡境太守杨子崇上表请兵镇遏上令子崇巡行长城子崇出百余里四面路絶不得进而归时饥盗羣聚前后捕斩数千人嵗余朔方梁师都马邑刘武周等各称兵郡中复啸聚及自孟门关归左右闻太原兵起不复入城各散去后数日唐兵夜至城下城中豪杰出应之城陷子崇为雠家所杀　温大雅起居注壬寅遣通议大夫张纶等率师经畧稽离石龙泉文城等诸郡　九月乙夘张纶自离石下龙泉文成等郡获文城太守莘公郑元璹送焉帝见元璹释而遣之　北汉天防八年二月败宋兵于石州唐贞元二年吐蕃尚结賛破盐夏二州守之自屯鸣沙及春畜产死粮乏诏河东节度使马燧为绥银麟胜招讨使燧次石州结賛惧乞盟上不许乃遣将论颊热甘辞请于燧且重币申劝明年燧还太原与论颊热俱朝盛言宜许以盟遂有平凉之役吐蕃归燧之兄子弇曰河曲之屯春草未生吾马饥公若渡河我无种矣赖公许和今释弇以报盖以间燧也　周显德初河中节度王彦超下汾州遂引兵趋石州彦超亲鼓士乗城躬冒矢石数日下之擒其守将安彦进　宋建隆四年李谦溥行石州事以兴同砦为治所　咸平中西人勒厥麻诱众叛知石州张禹珪率众讨之俘六千余人获名马孳畜甚众　绍兴九年太行义士王忠植取石州等十一郡授武功大夫华州观察统制河东军马遂知代州寻落阶官为建宁军承宣使龙神卫四厢都指挥使河东经畧安抚使金宗翰定太原罗索取汾石二州及其属县温泉
　　方山离石　金贝勒乌古攻石州屡败亡其三将军士没者数百人托克索谓乌古曰敌皆步兵吾不可以骑战乌古曰闻贼挟妖术画马以系其足疾甚奔马步战岂可及之托克索笑曰岂有是耶乃令诸军去马战尽殪之　金天眷三年宋岳飞韩世忠分据河南州郡要害复出兵涉河东驻岚石保德之境以相牵制宗弼平河南还军攻岚石保德皆克之　天眷间盗据石州实黙阿里讨之钮祜禄和斯与所部先登遂克其城石州平　明洪武元年行省右丞薛显邀击贺宗哲军于石州拔桃花白崖诸山寨　嘉靖癸巳大饥盗起据刘王流刼汾岚石隰甲午二月廿三日犯黄卢岭逼吴城石州同知陶玺率众迎敌贼奔上琰追至黒暗岭合战贼诈北夹伏两山下持鎗突出琰众大溃与阎大刚王天祐等六人力战死冀南道朱孟震集各路兵征乃解散　嘉靖二十一年寇至城下　隆庆元年九月赵全説谙达曰晋中兵弱亭鄣希石隰间多肥羊良鐡可致也乃分六万骑四道并入入井坪入朔州入老营入偏关老营副将田世威婴城自守游击方振出战中大创败复入壁宼遂南下总督王之诰率游兵六千抵雁门云中延绥骑二万亦至皆相望不敢前八日至岚县岚负山道阻狭诸将莫敢据险纵兵寇遂长驱而入十一日寇至石州营城北使骑至城下曰尔必我贿我无尔破城上士皆无人色惴惴莫敢应十三日围城飞矢雨集睥睨州守王亮召富民谕令以赀防宼有反唇者亮忿下城众遂散不能止寇拥入亮被害男女死者数万帅申维岳驻大武店去城四十里使人候宼尾之而已寇分犯文水交城灵石平遥遣间入汾内应防政宋岳擒之焚其伪书寇攻汾八昼夜不克引去十九日东趋雁门而云中帅孙吴营篙泊村不敢击辎重但张帜疑寇走故道且行且掠至十月八日出边内地计损人畜数十万维岳弃市巡抚王继洛谪戍王之诰夺一官　是嵗岢岚兵备王学谟缓报知州王亮采不谙兵情缓备初九日晚卒持檄报亮采匿檄入袖曰此常例耳初十日寇已入境路塞无报十一日辰时至峪口十二日黎明至城绐曰我明日徃汾州不抢石州官以为信十三日夘时喊声振天马蹄震地四面宻围近城壕皆精兵鐡盔覆首鐡甲连足虽矢石加身不动城下散卒执竿防垜尖镢掘城州众多被箭伤亮采闭门不出俺荅传令买卖要金一万两缎三千匹众议不决俺荅怒周围箭复如雨城众四散遂相攀而上城内外人民死者万数亮采伤于署学官伤者三人同知张大才出使获免　崇祯四年正月庚寅王嘉印渡河掠菜园沟副总兵曹文诏击却之　傅友徳薛显败贺宗哲军于石州山西平　陜贼王嘉印焚吴城堡及驿甲申七月都司崔有福降流贼闻贼败掠宁临八月闯兵围州城二十五日东北城崩夕有福遁城陷视隆庆元年尤酷十月　大兵至始遁
　　宁乡县
　　明景泰元年山西巡抚朱鉴奏石州宁乡等处宜令汾州营守备协守从之















　　山西通志卷五十一
&lt;史部,地理类,都会郡县之属,山西通志&gt;
　　钦定四库全书
  </div>
  <div class="pagination">
   <a href="山西通志_page181.html">
    上一页
   </a>
   <span>
    ...
   </span>
   <a href="山西通志_page177.html">
    177
   </a>
   <a href="山西通志_page178.html">
    178
   </a>
   <a href="山西通志_page179.html">
    179
   </a>
   <a href="山西通志_page180.html">
    180
   </a>
   <a href="山西通志_page181.html">
    181
   </a>
   <span class="current-page">
    182
   </span>
   <a href="山西通志_page183.html">
    183
   </a>
   <a href="山西通志_page184.html">
    184
   </a>
   <a href="山西通志_page185.html">
    185
   </a>
   <a href="山西通志_page186.html">
    186
   </a>
   <a href="山西通志_page187.html">
    187
   </a>
   <span>
    ...
   </span>
   <a href="山西通志_page183.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
