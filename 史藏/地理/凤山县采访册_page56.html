<!DOCTYPE html>
<html>
<head>
    <meta charset="UTF-8">
    <title>凤山县采访册 - 第 56 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>凤山县采访册 - 第 56 页/共 75 页</h1>
    <div class="content">　　在外北门城下。高六尺，宽二尺二寸。额横书「公道可风」四字，下正书十六行，行五十字。其辞云：

　　城之朔方，达郡康庄。自遭水患，古道用戕。行人病涉，营县心伤。共捐廉俸，修葺是商。士民额庆，踊跃同襄。辛未腊月，爰兴工役，为濑为防，固厥灰石；有坎有壈，民犹胥戚。乃相土宜，徒杜是亟。壬申首夏，厥功告成。居然王道，荡荡平平。凡我士庶，罔惮淋泠。口碑载道，功德维馨。营县心慰，勒石有令。碑阳纪事，碑阴泐名。共垂不朽，志叶舆情。参府庆、正堂顾、存城汛陈士胜、张应瑞（以下数行，即勒士庶姓名，不具录）。

　　嘉庆十七年桂月日，董事卢朝宗等同立。

　　忠节流芳碑

　　在城隍庙檐口东壁。高六尺，宽二尺四寸。正书三行，共六十六字。中一行大书「忠节流芳」四字，旁两行云：

　　乾隆五十有一年，岁次丙午，林逆倡乱，贼党庄大田攻陷半屏旧城，邑令汤公大奎率子□□、典史史公谦守城殉节。嘉庆庚申孟秋，凤山县知县吴冲麟、典史谈坤立。

　　禁牛墟陋规碑

　　在内北门西壁。高二尺五寸，宽一尺六寸。正书八行，行十二字。其辞云：

　　署凤山县正堂孙，抄奉署台湾府正堂孙，遵奉抚宪丁批示：禁革牛墟陋规。照得民间，买卖牛只，墟长人等、文武兵役，藉名稽察，索取财物，一概陋规，应永禁革。合行出示，分给泐石。倘敢再犯，立提究责。

　　光绪二年六月日给。

　　丁抚宪禁碑

　　在外北门东壁。高三尺五寸，宽四尺。正书三十三行，行三十字。其辞云：

　　运同衔、署台湾府凤山县正堂孙，遵照抄奉兵部侍郎兼都察院右副都御史、巡抚福建提督军务兼理粮饷丁，为严禁自尽图赖，以重民命事。照得自尽人命，律无抵法。而小民愚蠢，动辄轻生。其亲属听人挑唆，无不砌词混控，牵涉多人，意在求财，兼图泄忿。本部院莅闽以来，查核各属佥案，此等居多。而地方官不详加勘审，任凭尸亲罗织多人，辄即差拘到案。乡曲小康之户，一经蔓引枝牵，若不荡产倾家，则必致瘐毙囹圄而后已。公祖耶，父台耶，祖父之待子孙固如是耶？除严饬各府厅州县，如此后有将自尽命案滥行差拘良民，以致无辜受累者，立即分别严参外，合行剀切晓谕。为此示谕仰所属军民人等知悉。尔等须知人命至重，既死不可复生。公论难诬，千虚难逃一实。况父子、夫妇、兄弟皆人道之大经，乃死而因以为利，是虽腼然人面，实则禽兽不如。本部院现经严加通饬，凡自尽命案，均限一月审结。倘有耸令自尽诬告图赖等情，即严究主使棍徒，一并从重治罪。则尔等纵或自拚一死，总不能贻害他人。其亲属虽欲逞刁，一经审出实情，不过自取罪戾，亦无人肯与贿和。是不但死者枉送性命，不值一钱，则生者因此又犯刑章，更属无益有损。本欲害人，适以自害，徒为雠人所快，复何利之可图？何忿之能泄乎？试为反复筹思，与其枉死无偿，听他人之入室，曷若余生自爱，冀饱暖于将来。且本部院业经严禁书差需索，尔等如有身受重冤，尽可沥情控诉，并不须花费分毫。又何必自投绝路？至以性命博锱铢哉！嗣后务各自爱其身，毋得逞忿轻生，希图诈害。该亲属亦不得听唆诬告，枉费诪张。兹将律例罪名，逐条开列于后。

　　一、子孙将祖父母、父母尸身图赖人者，杖一百，流三年。期亲尊长，杖八十，徒二年（妻将夫尸图赖人者罪同）。功缌，递减一等。告官者以诬告反坐（杖一百、流三千里，加徒役三年）。因而诈取财物者，计赃准窃盗论。抢去财物者，准抢夺论。

　　一、词状止许实告实证，若陆续投词，牵连妇女及原状内无名之人，一概不准，仍从重治罪。

　　一、赴各衙门告言人罪，一经批准，即令原告投审。若无故两月不到案，即将被告证佐俱行释放。所告之事，不与审理，专拏原告，治以诬告之罪。

　　一、控告人命，如有诬告情弊，照律治罪，不得听其拦息，或有误听人言，情急妄告，于未经验尸之先，尽吐实情，自愿认罪，递词求息者，果无贿和等情，照不应重律，杖八十。如有主唆，仍将教唆之人，照律治罪。

　　以上皆系律例明文，何等严切。本部院当经饬属将此示泐石城门，尔等安分良民，如有实被自尽命案牵连者，准即摹搨石示，赴地方官呈诉，以免拖累。各宜凛遵，切切！特示。

　　光绪二年七月二十日给。

　　丁抚宪禁碑

　　在外北门西壁。高三尺六寸，宽二尺。正书十二行，行二十七字。其辞云：

　　钦命总理船政大臣、巡抚福建部院丁，为示禁事。照得各属买补仓粮，例应在于粜榖处所按照时值，就市公平采购，现买现交，不准指派累民，久经通饬在案。兹本部院访问台湾府属各县，往往藉买补为名，苛派业户承办，县中并未给价，递年就田匀摊，分上下忙折价完缴。甚因收不足数，减折列抵交代，病国殃民，深堪发指。除一面查参外，合亟出示严禁。为此，示仰台属吏民人等知悉。嗣后买补仓榖，毋论数目多寡，由官自行采办，不准榖粒累民。倘有承行吏书，敢再勒派业户，按照田亩缴价，许受累者指名禀究。除将该管官查参外，定当饬提该衙蠹，立毙杖下。本部院言出法随，幸勿以身尝试。凛之。切切。特示。

　　光绪二年二月日给。署台湾府凤山县知县孙继祖遵奉刊立。

　　奉宪订价碑

　　在顶横街西壁。高三尺一寸，宽一尺七寸。正书十三行，行二十九字。其辞云：

　　特授福建台湾府凤山县正堂、加十级纪录十次曹，为晓谕事。案奉宪核饬禁各小夫扛抬轿价一案，业经出示严禁。兹据夫头李荣等具禀：里长林祥云藉以婚娶争轿，妄拏小夫兜留等情。又经传集原被讯明断结，并当堂定价取遵在案。合行示谕。为此，示仰该处军民士庶人等知悉。尔等嗣后嫁娶，应由埠头各夫头店雇倩花轿，只准六名，每十里路往返共给价钱一千八百文。如新婚有另用小轿，每名来往该夫价钱三百文。其自埠头至庄扛撞空轿往返，不给夫价。毋许在庄藉端私开受雇，致兹事端。仍着该夫头约束小夫，不准勒索重价，包揽吵扰。倘敢故违，立拿重惩。各宜凛遵，毋违。特示。

　　道光十七年十二月日给。本城内众夫头李荣等董建。

　　禁私宰耕牛碑

　　在参府衙门东壁。高三尺三寸，宽二尺。正书十八行，行三十字。其辞云：

　　署福建台湾南淡等处地方协镇府凌，为严禁私宰耕牛事。本年十二月初三日，据本邑六品职员简鸿升、苏达科、陈济清、石清流、六品蓝翎王云南、生员林国安、吕维祺、苏迎禧、港郊隆顺、振发、庆昌、隆裕昌、隆泰昌、隆源昌、隆万裕、隆益、万德、合同课馆、铺户德振、德成、合发、源成、源源、简源发、采云、顺源、合兴、丰盛、福兴、鼎昌、吉林、怡裕、林发兴等号李年瑞、陈志成等赴辕佥称：窃宰牛之禁，风废已久，买犊为治耕，牛力居其半。即以朝廷而论，非郊祀大典，无轻用也。矧自克复以来，椎埋犒飨之余，牛存无几。加以盗贼鼠窃，豪恶窝藏。夜半来者，量与薄值，操刀而屠，公然挑贩。屠家从此致富，盗贼得计灭踪。嗟嗟！万物惟牛最灵，亦惟牛最苦。佐民耕稼，有功于世，乃肉飞血洒，目击心伤。就戮而哀鸣，鼓刀而坠泪。观其觳觫，深可悯也。升等叨蒙大人慈悲素着，不忍耕牛无罪而就死地。爰是佥恳示禁，勒石以垂久远，而杜盗窝。合亟相率佥恳，伏乞电准施行等情。据此，查私宰耕牛，业经本协镇暨各前协镇出示严禁在案。据佥禀示禁勒石，甚为惜物利农。除饬目严拿外，合亟示禁。为此，示仰南淡军民人等知悉。尔等须知民门耕作，全资牛力，偷盗私宰，例禁綦严。自禁之后，务各激发天良，共相诰诫。倘有不法奸徒故违禁令，一经访闻，或被告发，定即严拏重究。如有病毙牛只，亦须赴辕禀报验明，不得私自开剥，致干提究。本协镇言出法随，勿轻尝试。各宜凛遵，毋违。特示。同治五年十二月日立碑。

　　凌邑侯禁碑

　　在双慈亭外左壁。高四尺二寸，宽二尺一寸。正书十七行，行三十一字。其辞云：

　　即补分府、署凤山县正堂、加十级纪录十次凌，为申明旧章，再行示禁事。据生员叶大纶、张仰钦、梁登元、港郊李胜兴、课馆合同号炉主、兴成号职员丁节南、李廷兰、黎占极暨各铺户等佥称：轿店夫头，将民间婚娶包勒轿价，屡闹婚姻喜事。曹前县定价，夫头藉为包索之由。先阿公店局绅控经吴前县示禁，毋许再行轮抬包勒，并谕各里设立公轿。该夫头等不遵，侦知本月初六日大林尾庄民颜旺婚娶，会党截途较闹，斩坏公轿，庄众不平理较，将小夫一名兜留，并获刀一支。蒙差谕止，将小夫带案呈请究办等情到县。据此，卷查前据阿公店局绅王佐才等，以轿店各夫头将嫁娶倩轿一节，挨次轮流，分地勒索，甚至用车代轿者，亦欲迫勒贴费。爰集公议，共置花轿、乌轿数乘，俾婚姻通用，以绝输索等情，呈准吴前县示谕在案。自应遵照办理。乃夫头等辄敢抗违，纵令小夫向庄民截闹，甚将公轿斩坏。似此肆行无忌，实属藐视法纪。若不严予惩责，何以安良懦而儆效尤？除饬差谕止，并将小夫提究暨呈批示外，合再严禁。为此，示仰阖邑诸人等知悉。嗣后无论何项人家，凡有婚姻喜事，准用公设花轿，或自己置轿倩人扛抬，听民自便。自再示谕之后，务宜勒石永远遵行。该轿店夫头，倘再蹈覆辙，一经访闻，或被告发，定即提案究惩，决不稍宽。其各凛遵，毋违。特示。

　　同治六年十一月□□日给。

　　禁赌博碑

　　在双慈亭门外左壁。高三尺六寸，宽二尺一寸。正书十六行，行三十四字。其辞云：

　　运同衔、署台湾府凤山县正堂孙，遵照抄奉兵部侍郎兼都察院右副都御史、巡抚福建等处地方提督军务兼理粮饷丁，为严禁赌博，以除民害事。照得闽省赌博之风，甲于他省。有花会、铜宝、摇摊、抓摊、车马炮、掷骰等项，名目繁多。花会则在僻径山乡，铜宝、摇摊则在重门邃室，其余均在城乡市肆，诱人猜压。无知者堕其术中，迷不知返。因穷极无聊，而卖妻鬻子者有之，输极相争，而受伤酿命者有之。又有被索赌欠，受人凌辱，情急轻生者；家产荡然，无计谋生，流而为匪者。且赌场为盗贼藏身之所，混迹之区，地方因之多事，比户为之不安；实为闾阎之巨害。除随时密访饬拏外，合亟出示严禁。为此，示仰阖省军民人等知悉，思赌博例禁綦严，重则罪干军流，轻亦杖徒枷号。四民各有恒业，咸宜谨凛。刑章三尺，断难幸逃，何苦轻投法网！嗣后务须父戒其子、兄戒其弟，及早改悔，自保身家。倘敢怙恶不悛，仍蹈从前恶习，定即严拿，从重惩办，恐尔时噬脐莫及也。第赌博开场，动致成群结队，无论通衢僻壤，耳目难瞒。若无得规包庇之人，该棍徒何敢明目张胆，肆行哄诱？乃弁兵胥役，皆藉此以肥身，平日则互相包庇，及至查拏，则又通信纵脱。此赌棍所以有恃无恐也。故塞其流，必先清其源，应责成地方文武认真约束禁革，查有前项情弊，即行斥革详办。如或徇护，一经察出，立提弁兵胥役严惩，并将纵容之本官纠参不贷。本部院言出法随，慎勿尝试。特示。

　　光绪二年四月日给。

　　邓邑侯禁碑

　　在楠梓坑街楠和宫外东壁（按此碑有三，一在大庄三山国王庙口，一在大将庙口，碑文同）。高三尺二寸，宽二尺八寸。正书三十七行，行四十五字。其辞云：

　　钦加同知衔、特调凤山县正堂、随带加二级纪录十次邓，为丐勒纵横等事。光绪五年三月初三日，据观音、半屏、赤山等里楠梓坑街绅士苏瑞麟、郑宗年、郭对花、吴新图、赵德观、林启泰、吴锡龄、总理黄联受、乡保陈林、庄耆许高升、谢吧能、吴福荫、铺户义成号、春隆号、专美号、春林居、协盛号、协吉号等佥呈称：尝闻设此丐首，原为约束散丐，无扰民间。向来给有微资，乃是哀此焭独，矜不成人，多寡听人自取。未闻视为利薮，故意赂充。养济院丐首年分四季，各往庄街逐户收费甚多，尚不知足，复逢庄人嫁娶以及功果等事，俱敢强索，肆横无忌，激得半屏里右冲庄衿耆徐临庄等，于道光三十七年十月间呈蒙前邑主丁出示，并列规条，禁勒竖碑。自此，丐首遵示而行，乡民至今免受多索，颂德不忘。但麟等里内等庄，无此示禁勒碑，此数年来，凤山寮（即养济院）丐首李寻贪利玩法，年各三、五成群，分往庄街收费。遇有庄民丧喜等事，概以强索不从，较闹不休。乡民受勒者多，以致林九、林拱成、林断贿赂朋充。陂城西门外寮乞丐之丐首，亦各觊觎效尤。加设有大显、二显、逃庄、看头名目。查有庄民丧喜等事，随时到处言伊看头，不论若干日，每日要领看头钱二百文，俱要较讨糖员饭菜丰美。迨事完止，并要勒讨厚礼，带回与丐首收用。有一不从，纠党拥家扰闹，谁能堪此肆横？兹麟等目击心骇，议要访照丁前主示禁规条。麟等未敢擅便，粘后请电，是否出自爷裁。合亟据情声明，佥乞电察丐勒纵横，恩准示禁勒碑，以垂永远，而安乡民；阴隲齐天，公侯百世，阖里均歌祝沾叩等情，并抄粘禁条一纸前来。查丐首纵丐强索，亟应禁止。兹据佥议，访照丁前县示禁规条，开单呈阅，尚属允洽。除呈批示外，合行勒碑示禁。为此，示仰该庄暨阖邑士民人等知悉。尔等各庄遇有赛愿喜庆及冠婚丧祭事件，应照后列章程给发。该丐首倘敢仍前任意强索，倚众横行，许尔等随时禀明，定即严拿究惩，以杜滋扰，而安地方。毋违，特示。

　　计开：

　　一、遇民间生辰、生子弥月、四月、周岁暨赛愿、进中一切喜庆事件，演戏请客，准向喜庆之家讨钱二百文，如无音觞情事，不得强索，如违拏究。

　　一、遇民间嫁娶，有贫富之分。如系亲迎，乃有力之家，定其给钱二百文。如无亲迎者，量力酌给，至多以百文为准。不得无所分别，任意多索，如违拿究。

　　一、遇民间丧事，有力之家，无论斋忏几天、竖立几旛，皆给钱二百文。如无斋忏、竖旛之事，量力酌给，不得恃众强索，如违拿究。

　　一、禁凤山寮丐子，责令丐首仍循旧章安置，各归丐首严行约束，无许三、五成群，在于乡村内外强行索扰。若丐首故纵分肥，经察出，惟该丐首是问。如外来乞丐滋端，亦当随时禀明发落，如违，定提丐首一并究治。

　　一、禁乞丐三、五成群，阳为求食，暗操偷路。凡于僻路孤村，尤敢恣行不法，大为地方之害，自应一律禁止。倘敢故违，许地保商民人等拿解，定即按例惩治，决不宽贷。

　　一、遇民家喜事请酒以及丧作功果等事，该丐首准用一丐到处看头，约束散丐走避，每次定给钱一百文。娶婚不许讨食糖员成桶，功果不许讨食酒肉美味好菜，俱各听人便菜饭给食，违者听其捆送，并提该丐首革办不贷。

　　光绪五年闰三月初九日给。

　　严禁呆钱碑

</div>
    <div class="pagination">
<a href="凤山县采访册_page55.html">上一页</a><span>...</span><a href="凤山县采访册_page51.html">51</a><a href="凤山县采访册_page52.html">52</a><a href="凤山县采访册_page53.html">53</a><a href="凤山县采访册_page54.html">54</a><a href="凤山县采访册_page55.html">55</a><span class="current-page">56</span><a href="凤山县采访册_page57.html">57</a><a href="凤山县采访册_page58.html">58</a><a href="凤山县采访册_page59.html">59</a><a href="凤山县采访册_page60.html">60</a><a href="凤山县采访册_page61.html">61</a><span>...</span><a href="凤山县采访册_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
