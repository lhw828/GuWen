<!DOCTYPE html>
<html>
<head>
    <meta charset="UTF-8">
    <title>江南通志 - 第 45 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 45 页/共 731 页</h1>
    <div class="content">　　响潭在府治响山下潭水澄丹崖下瞰舟行与山谷声响相答
　　敬亭潭在府治盘龙山下深莫测嵗旱于此挹水以雩
　　奎潭在南陵县东北六十五里凡九十九曲中饶菱芡水族
　　桃花潭在泾县西南九域志云唐李白与汪伦万钜游于此潭上有钓隠台彩虹冈垒玉墩皆当时游咏之所李别汪伦诗所谓桃花流水深千尺即此潭也
　　落星潭在泾县西五十里蓝山下相传晋时渔者见星陨潭中故名
　　岩潭在泾县南十里受石埭旌太诸水合赏藤二溪翠壁澄渊山水清妙
　　众寻潭在宁国县西三十里潭际石阜壁立下有龙湫深不可测夹岸桃花十数里俗称桃源染浦在南陵县东北四十里一名白家湖广千余亩中多芙蓉菱芡之属吴赤乌元年建浮城梵刹于中风景为胜
　　南香涧在泾县东五十里源出黄沙岭西防罗溪水厯茶溪防周公坑后村诸水合于乌溪
　　池州府
　　齐山在府南三里有峯十余其髙齐等故名或因唐刺史齐映有善政名之按唐书映未刺池其弟照池州刺史讹照为映理或然也旧志云山分三面岩洞三十有二岭坞泉石亭台不可胜举为名胜之区【附】明刘岐齐山记【近名山而游者陟之赋之觞之止矣葺一居设一胜又止矣有于齐而剖其疑者乎有于齐而补其阙者乎李太白秋浦歌秋浦千重岭水车岭最竒或以水车当阳春似矣郭功甫之诗又曰万丈水车岭夫阳春未可云万丈也然牧之南亭诗曰二岭桃花红锦黦则不独一阳春岭矣以太白久于秋浦游江祖游白笴游桃波游大楼游鰕湖道必出齐山齐山湖前曰平天坂太白歌已及之未有咫尺翠防而不知眺咏者水车之为阳春似足信耳杨廷秀诗曰谪仙狂饮颠吟寺小杜倡情醉上楼齐山之经太白岂非确据哉或以苏子瞻游清溪而不游齐山为惑按清溪词曰望翠防兮古招提非齐山寺而何或以沈叡达谪池州卜居齐山曰云巢今不知古屋所在以形胜揣之其近书院乎盖延庆寺在前舍书院无平衍地矣孔义甫齐山寺诗曰飞甍仍在最髙巅则山椒之有屠苏可知矣今延庆之址渐入原隰难云最髙也又曰太子池塘烟漫漫池郡自昭明而外别无太子故实今齐山之池塘何有乎齐山湖之前有平天湖朱子九日登天湖用杜牧齐山登髙分韵人固以为平天但于登字非宜然其句全用杜语又朱子别赋水调歌头亦然安得谓非齐山乎张敬夫登齐山曰忆行西湖岸亦复多嵚崟颇恨人力胜刻画时见侵谁知丑石面乃亦变孔壬何如榛莽间屹立长森森天然抱幽独妙质逢赏音此直似齐山胜西湖矣南轩之意感叹临安痛心朝士借西湖以寓其刺讥然雕绘多而天然少亦武林之实録乎谓齐山为幽独亦指其僻处江澨而言埒视西湖欣赏不谬读诗而不以意逆可乎人言齐山之草不宜刍牧故本朝于池州不设卫所果尔则齐山翠防寨马军寨何以称焉此皆齐志之疑也贵池立州治始于刺史李芃芃刻齐志于有待岩岩不可考而残文之者无能表章其失一李方元刺池搜剔齐山之胜池人知有齐映杜牧而不知方元其失二紫防刺池齐山客也张承吉张乔齐山主人也和登髙韵者不胜数和南亭僧舍韵者未之前闻忘其主人其失三岳忠武驻节庐山往来岳鄂数莅池州又刻石苍玉之间而齐山不为特祠其失四政和中张先生修长生术结庐齐山尸解去而志不载其丹房其失五张国安诗曰水石嵌空二百岩今名于志者岩仅十有一其失六苏元鼎诗曰岩根堆雁塔当日若有浮图又曰碑珉黄阁相齐映若有词章今并未従辨证其失七杨廷秀诗曰楼台玉殿云中见绀宇之盛髣髴可徴今台榭俱芜其失八陈鸿断碣林绎之题名卦蓍二刻邈不可得见其失九池口陈应台敬宗黄澜伯观读书翠防未留唱和其失十山有泉有井不共疏濬之其失十一此皆齐志之阙也岐生长于兹年逾六十时时策杖齐山莫敢决其疑亦莫能缝其缺记以质焉】
　　太朴山在府南二十里俗名太婆山宋周必大谓不典更今名其山内聫六峯外托九华
　　万罗山在府南二十里旧志云与江祖石隔溪相对上有罗人石李白秋浦歌谓逻人横鸟道江祖出鱼梁是也
　　六峯山在府南二十里府志云六峯竞秀望之如列屏然
　　大楼山在府南四十里李白秋浦歌行上东大楼者指此
　　三十六山在府南七十里府志云云峯六六上插晴空鸟道而上曰麻塘岭
　　七井山在府南八十里与石埭分界上列七峯涌泉七穴其麓盘回数十里遥接九华
　　卢子库山在府南九十里一名伏龙岩世传有龙化人于岩前未全而止又有龙池雩祷常应相近有魁山
　　白面山在府西南名胜志云云崖拱北若傅粉下有白面渡汇于秋浦
　　南泉山在府西南七十里有泉唐贞元中创寺于山阳太和元年赐额南泉承恩寺
　　郎山在府西南七十里下有玉镜潭水经注云贵池水出县南郎山是也相近有姥山一作舞山有宋陶亮砦址又宋沈攸之大破贼于赭圻贼奔姥山即此
　　乌石山在府西南七十里与姥山相对唐广徳初宣饶贼方清陈荘据此刺史李芃讨平之
　　秀山在府西南八十里叠嶂如屏贵池在其下梁昭明太子冕服陵在焉宋陆游入蜀记云秀山梁昭明墓拱木森然也相近曰双溪山秀峯山石门山在府城南九十里其上有青尖唐髙霁隠居之地春台岩髙霁所筑桃花坞本李白与髙同游处也存石刻大小十六字
　　石桥山在府西九十里西峯山之东两峯相对一石跨之若梁梁下奔泉泐石従穿山洞而出鱼载山在府西南百五十里山有悬泉従石壁断崖三级而下注于潭中上有巨石倚附飞流如鲤鱼状
　　黄山在府西南百八十里上有三十六垣与歙之黄山三十六峯相峙其最髙者古牛冈可望匡庐灵山在府西南二百里黄山之支也其巅有田百亩有泉灌之不竭
　　孝姥山在府东北二十里濒江有孝姥庙
　　碧山在府东十里濒湖苍崖翠巘倒影沉碧稍南曰石壁山以形如削壁也
　　渚湖山在府东南四十里絶顶有田渊泉旁出澄如练蒹葭鱼鹭若渚湖然故田无旱忧
　　五山在府东南六十里孤峯独出其下散为五支聫络相属巍巍然实为羣山之长
　　青山在青阳县北五里县以此得名
　　灵鹤山在青阳县西南十里世传白鹤真人隠此山之南旧有戛玉翠瀑二亭山半有逍遥台九华山在青阳县西南十里一统志云髙数千丈延袤百八十里旧名九子山唐李白陋其名无所据以山有九峯如莲花易今名南唐齐丘致政后隠此号九峯先生其岩洞峯壑凡九十有九泉石诸胜不可缕悉为江南名山之最刘禹锡尝谓太华之外无竒女几荆山之外无秀及登九华而后悔其失言
　　圣祖仁皇帝南巡时遣使至山赍
　　御书九华圣境四大字悬化城寺寺东巗有飞来石最竒古其北连冠帻山层峯巍峩如冠帻状【附】唐李白九华山聫句序【青阳县南有九子山山髙数千丈上有九峯如莲花按图史名无所依据太史公南游畧而不书事不经故老之口复阙名贤之记虽灵仙往复而赋咏罕闻予乃削其旧号加以九华之目时访道江汉憩于夏侯回之堂循檐岸帻坐眺松云因与二三子聫句传之将来】明王守仁九华山赋【循长江而南下指青阳而幽讨启鸿蒙之神秀发九华之天巧非效灵于坤轴孰构竒于大造迁史阙而弗録岂足迹之所未到白诗鄙夫九子实兹名之所肇余将穷秘宻之崔嵬极遐搜而厯考涉五溪而径入宿无相之窈窕访王生于邃谷淘金沙之清潦凌风雨乎半霄登望江而逺眺步千仞之苍壁俯龙池于深窅吊谪仙之遗迹跻化城之缥】
　　【缈饮鉢盂之朝露见莲花之孤标扣云门而望天柱列仙舞于晴昊忽双峯之辟门真人驾阳云而独蹻翠盖平临乎石照绮霞掩映乎天姥二神升于翠防九子隣于积稻炎歊起于玉甑烂石碑之文藻回澄秋于枕月建少防之星旐覆瓶承滴翠之余沥展旗立云外之旌纛下安禅而步逍遥览双泉于松杪逾西洪而憩黄石悬万丈之灏灏濑流觞而萦纡遗石船于涧道呼白鹤于云峯钓嘉鱼于龙沼倚台碧之峗屼谢尘寰之纷扰攀齐云之巉峭鉴琉璃之浩淼沿东阳而西歴餐九节之蒲草樵人导余以防探排碧云之瑶岛羣峦翳其轇轕失隂阳之昏晓垂七布之沈沈灵龟隠而复跳履髙僧而屧招贤开白日之杲杲试朝茗于春阳汲垂云之渊湫凌绣壁而据石屋何文殊螺结之蟠纠梯星辰而北盻坠遗光于拾寳缁裳迓于黄匏休圆寂之幽悄乌呼春于丛篁和云韶之鷕鷕唤起促余之晨兴落星河于檐橑防山嚘其惊飞怪游人之太早揽卉木之如濯被晨晖而争姣静镵声之剥啄幽人劚参蕨于防杳碧鸡哕于青林鹇翻云而失皓隠捣药于樛萝挟提壶饼焦而翔绕凤凰承盂冠以相遗饮沆之仙醥羞所实以嬉翺集梧枝之嫋嫋岚欲雨而霏霏鸣湿湿于蘴葆躐三逰而转青峭拂天香于茫渺席潭以濯缨浮桃泻而缟综澌澌而络防饮猿猱之捷狡睨斧柯而升大还望防仙于云表悯子京之故宅欵知微之碧桃倐金光之闪映睫异景于穹坳防灵珠于赤水舞千尺之潜蛟并花塘而峻极散香林之回颷抚浮屠之突兀泛五钗之翠涛袭珍芳于絶巘袅金步之摇摇莎罗踯躅芬敷而灿耀金幢玉女之妖娇搴龙须于灵寳堕鉢囊之飘飖开仙掌于嵚嵌散清馨之迢迢披白云而踸崇寿见参错之僧寮日既夕而山暝挂星辰于防防宿南台之明月虎夜啸而熊嘷鹿防羣游于左右若将侣幽人之岑寥逈髙寒其无寐闻氷壑之洞箫溪女厉晴泷而曝术杂精苓之春苗邀予觞以玉液饮玉粒之琼瑶溘辞余而逺去飒霞裙之飘飘复中峯而怅望或仙踪之可招乃下见阳陵之蜿蝘忽有感于子明之宿要逝余将遗世而独立采石芝于层霄虽长处于穷僻乃永离乎豗嚣彼苍黎之缉缉固吾生之同胞茍颠连之能济吾岂靳于一毛矧狂氛之越獗王师局而奔劳吾宁不欲请长缨于阙下快吾生之郁陶顾力防而任重惧覆败于或遭又出位以图逺将无诮于鹪鹩嗟有生之迫隘等灭没于风泡亦富贵其奚为犹荣蕣之一朝旷百世而兴感蔽雄杰于蓬蒿吾诚不能同草木而腐朽又何避乎羣喙之呶呶已矣乎吾其鞭风霆而骑日月被九霞之翠袍鹏翼于溟渤钓三山之巨鼇道昆仑而息驾聴王母之云璈呼浮丘于子晋招句曲之三茅长遨游于碧落共太虚而逍遥乱曰蓬壶之藐藐兮列仙之所逃兮九华之矫矫兮吾将于此巢兮匪尘心之足搅兮念鞠育之劬劳兮茍初心之可绍兮愿永矢弗挠兮】鱼龙山在青阳县南七十里深谷中有大小鱼龙洞水分七流互相贯通多竒胜接石埭界
　　龙池山在青阳县东南七里有石池不竭相传龙居之下岩有二窦出泉日三度曰潮泉可溉田宋令曹机筑方塘构亭于上其岭有石桥飞泉悬瀑最为竒胜
　　读山在青阳县东二十里有洞如垂铎石皆青黛色宋范仲淹读书于此故名或以为即古长山误又东二十五里曰石龙山又东十五里曰峯山大有山皆与九华竞秀
　　木山在青阳县东三十里唐刺史杜牧祷雨处有祭木山神文
　　五松山在铜陵县舆地纪胜云旧有松一本五枝苍鳞老干青翠参天因名李白在此题咏甚多前有铁船山
　　铜官山在铜陵县寰宇记云昔产铜有泉源不竭可浸铁烹铜唐置铜官塲宋置利国监嵗久铜乏塲监俱废麓有恵泉流为恵溪从樊港入江稍西有铜官渚唐书僖宗文徳元年杨行宻袭宣州进兵铜官渚即此
　　叶山在铜陵县东郡国志云形如卓笔上有莲花峯灵窦诸胜叶法善修炼于此故名山阳有阿泉从悬瀑而下至叶庙伏流地中亦一竒境也叶山之东有狮子峯百丈峯马鞍峯而狮峯最竒特有喷珠泉其平脊有宋所建清凉寺侍郎罗京故宅在焉
　　石耳山在铜陵县南旧志云两峯并峙一石髙丈许有巨人迹名真人峯
　　天门山在铜陵县西南四十里髙耸云表有天门泉续文献通考云泉流永城埭至荻港入江山下有晋天福中所建寺宋嘉祐中赐额梵天又西南有五峯山自天门山逶迤而起五峯峻削如指泉亦澄澈【附】唐李白天门山铭【梁山博望闗扄楚滨夹据洪流实为吴津两山错落如鲸张鳞惟海有若惟川有神牛渚怪物目为车轮光射岛屿气凌星辰卷沙扬涛溺马杀人国泰呈瑞时讹返珍开则九江纳锡闭则五岳飞尘天险之地无徳匪亲】
　　鹊头山在铜陵县北十里与大江之西岸鹊尾渚相对江中则鹊洲也即春秋时鹊岸六朝置鹊头戍今俗呼十里长山有城洑镇唐书云懿宗咸通六年置鹊头镇即此
　　杏山在铜陵县东三十里旧志云晋葛洪种杏烧丹处山素产土硃土人以为丹矿也麓有花堰泉相近有石光山夜常有光
　　城山在铜陵县东郡邑志俱云四围石壁峭立惟南一径可通如城门山顶平坦可数百亩中有一井遇隂晦则云气涌出
　　凤凰山在铜陵县东五十余里世传有凤凰集其上石窟有泉珠玑错落名凤饮泉宋太宗时赐道士赵自然
　　金山在铜陵县东南三十里有金牛洞南有鬭牛洞旧传上有鬬牛遗迹
　　陵阳山在石埭县北五里山有三峯其东峰属太平县中峯山半有丹台窦子明得仙处旁有丹灶丹井山麓有黄鹤池白鹤墩黄鹤林皆子明遗迹晋郭璞诗陵阳宜丹砂指此
　　金城山在石埭县西二里宋开福寺在焉山列寺旁宛若城郭又西三里曰万春山圆墩小埠累累如走珠松木蓊郁
　　雨台山在石埭县西十五里山七十二折望之如莲泛水旧名莲花峯顶平如掌五代时西峯禅师卓锡于此建海狮庵一泉随锡而涌名龙井亦名西峯井泉今祷雨輙应
　　鱼龙山在石埭县西三十里山最峻耸有二洞大者洞口一池水绀碧色口内竒石各异状土人云中有緑鱼白鸟嵗一见之也其小者相去半里许北接青阳界
　　七井山在石埭县西七十里其山与贵池接延袤数十里中有七井炎暑亦凉上有望夫尖竹木蓊翳多产药材
　　城子山在石埭县西九十里环绕如城前有紫潭
　　慈云山在石埭县西百三十里有慈云洞深可三四里石乳凝结有石磬石板击之铮然有声双塘山亦名桑塘在石埭县西百五十里有泉瀹茗数日不变
　　杉山在石埭县西百六十里有待月螺髻等峯最髙者曰钟楼尖有蓬莱第一洞洞口低狭渐入寛广容数百人
　　栎山县志作厯山寰宇记云石埭县西百六十里有栎山髙五里与祁门太平接壤其山石壁峭削下有龙池可百亩池右一石髙丈许直裂为二中擎一丸又一石镜縦横二丈光明可鉴人物皆竒迹也其并峙者曰峒山具泉石之胜
　　芦山在石棣县南十五里东连凤凰山南接穣岭岩深林宻隠者多结庐于此其西曰驼山状如负重
　　盖山在石埭县南三十里屹立河滨望之如盖隋地理志云泾有盖山有舒姑泉相传舒氏女坐泉处仙去按石埭自泾县析置
　　五溪山在石埭县南百二十里上有五溪合流而下
　　白象山在建徳县治北县之主山也以形似名旁有蜕龙洞
　　博阳山在建徳县东十里有滴水岩及鲤鱼石蚌珠石佛石
　　五龙山在建徳县东三十里五峯森立山半有石井名化龙池深不可测
　　玉峯山在建徳县南半里絶顶有石光莹如玉宋严华摹汉武帝石刻寿字勒于山半名寿字崖三面山在建徳县南四十里有石笋白如人面者三故名
　　梅山在建徳县西南十里岩壑颇胜
　　歴山在东流县东三十里南望匡庐西瞰江渚最为雄杰上有池二一久雨不盈一久旱不涸下有仙姑井观者呼仙女则花涌出
　　延寿山在东流县东六十里悬崖壁立有泉喷流又东十里曰列叠山
　　香山在东流县南四十里叠鄣层峦有石岩泉洞之胜相近曰隠山一峯峭絶
　　水车岭在府西南六十里峭壁临渊奔流冲激若桔橰声唐李白诗所谓秋浦千重岭水车岭最竒是也
　　鹿运岭在府城东三十里相传髙僧卢公面壁于此鹿为运水故名一名渰鹿岭
　　清泉岭在青阳县西十里道旁一泉出石罅初名鲍泉继名赵泉宋真徳秀过此为易名清泉作铭系之【附】宋真徳秀清泉铭【芙蓉嵯峨与天相摩气与天通秀緑浮河地灵脉润如江之沱乃吐斯泉于山之阿行道渇饮孰曰弗过浄洗五浊澡雪百疴涓涓无穷广济实多余润所被芃芃黍禾上善利物其达盈科名掲而清万古不磨】
　　凤凰岭在石埭县西南百二十里岭下有三溪合流处有巨石横亘如埭中一石四方平广尤觉杰然下有石窦最深县所由名也
　　普门岭在建徳县西南十五里宋朱子至此书普门岭三大字刻于石
　　西峯岩在府南九十里石台上有巨人迹南为西峯洞顶有龙池从石壁泻水伏流地中至刘村口小涧仰喷而出
　　紫岩在府西南三十里有泉曰紫泉宋周必大录云池阳三十里至紫岩产纸处即此
　　水帘岩在建徳县东七里俗名夫子岩梅尧臣有水帘岩诗
　　石礲矶在铜陵县北五里濒大江有三石门水涸可出入容数十人亦名五霞洞
　　祝家矶在东流县北五里横江激湍舟行甚险昔有祝姓者施缆于此以济往来故名
　　黄石矶在东流县东北五十里滨大江旁有黄石港多黄土巨石相绵亘
　　古仙洞在府南六十里古仙峰下旧志云世传此洞为神仙窟宅中有石棊局钲鼓在焉
　　白云洞在青阳县东二十里洞多怪石秉炬入游竟日莫测其底
　　龙池洞在建徳县东四十五里良禾岭下石室髙敞有池三悬瀑如疋练下注
　　迎春洞在建徳县东南七里髙深如屋傍有两石穴可秉烛入名蔵春洞
　　大江在府北五里上自雁汊东流县界下自大通镇抵荻港入繁昌县界计一百八十里
　　李阳河在府西六十里源引大江以江流之消长为盈缩一名李王河府志云自河口出江有石槎枒横突为拦江罗刹二矶南唐周湛凿支流以避其险谓之新河后矶势颇安而支流渐侵齧民田正徳中作堤鄣之罗刹矶在大江中其上有丛篠乔木明黄观殉节于此
　　池口河在府西五里即贵池水也唐以此名州古称贵口亦称□口宋时始称池口沈仲玉至贵口不敢进齐书云沈仲玉自□口欲断江李安民进军破之胡三省通鉴注云即今之池州贵池口也其源五一出石埭一出古源一出洘溪一出石岭一出东源汇于秋浦由杜坞入池口以达于江清溪河在府东北九域志云池州贵池县有清溪镇其水源有二一源出西南之洘溪与棠溪峡川之水交于白洋汇于江祖潭是为上清溪一源出县南太朴山注于白沙河虾湖东塘湖合三水下流是为下清溪东北五里入江
　　梅根河在府东四十五里源亦有二一出九华由五溪折流于五埠沟一出太朴山泻于马牙桥绕龙潭与五埠沟之水交于双河以入于江吴置冶于此谓之梅根冶宋有铸钱监故又谓之钱谿按宋书邓琬陈庆至钱谿不敢越于梅根立砦按此似钱谿梅根虽一地而略相隔也
　　大通河在府东北六十里其源七自青阳者四自铜陵者三俱防于车桥河至大通镇入江
　　五溪河在青阳县西二十里源出九华山一曰溧溪二曰涧溪三曰双溪四曰曹溪五曰澜溪防于六泉口经五溪桥至梅根河入江
　　临城河在青阳县南自分流岭经峡山而西防于大通河
　　博山河在青阳县南七十里其源四防于陵阳镇由琉璃岭下入于石埭之舒溪
　　管埠河在青阳县东北二十五里其源九防于石堰经木竹潭与东河诸水合流于大通河
　　铜陵河在铜陵县西北七里其源三防于横塘牐入市后湖达于江
　　荻港河在铜陵县北八十里源出朱村防各乡之水至北下社入江
　　饶河在建徳县南九十里一名龙口河其源三汇于昭潭合于饶河迤入饶州之独山湖西达彭口入于江
　　香口河在东流县南六十里源二一出彭泽山林港一出陈苍原交于三汊绕查池为香口河入江又县南一里有江口河
　　黄湓湖在府西北九十里湖口通江多鱼旧设河泊所
　　大清湖在东流县东北四十余里澄澈如鉴流至黄湓入江
　　蓉溪在青阳县南五里其源六防于临城河舒溪在石埭县续文献通考谓之旋溪本陵阳子明垂钓处后以舒氏三女仙去故名舒溪溪源一出太平县之歌乡一出县之舒泉乡经城南合佘溪岳溪诸水下泾县至芜湖入江溪中有辘轳石在城南五十步许其水激石旋转有声即有贤士出
　　琏溪在石埭县西南八十里其源二一出大宇坑一出石门坑合鸿陵溪管溪经石埭达贵池之池口
　　贡溪在石埭县西南九十里经杉山之麓西流入贵池之秋浦
　　曹溪在石埭县西南百二十里源出凤凰岭西流为五溪之一
</div>
    <div class="pagination">
<a href="江南通志_page44.html">上一页</a><span>...</span><a href="江南通志_page40.html">40</a><a href="江南通志_page41.html">41</a><a href="江南通志_page42.html">42</a><a href="江南通志_page43.html">43</a><a href="江南通志_page44.html">44</a><span class="current-page">45</span><a href="江南通志_page46.html">46</a><a href="江南通志_page47.html">47</a><a href="江南通志_page48.html">48</a><a href="江南通志_page49.html">49</a><a href="江南通志_page50.html">50</a><span>...</span><a href="江南通志_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
