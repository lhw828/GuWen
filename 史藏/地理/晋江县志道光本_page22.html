<!DOCTYPE html>
<html>
 <head>
  <meta charset="utf-8"/>
  <title>
   晋江县志道光本 - 第 22 页/共 196 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晋江县志道光本 - 第 22 页/共 196 页
  </h1>
  <div class="content">
   龠三十六管　　洞箫六枝
　　翟三十六管　　埙二口
　　干戚各一对
　　生员额：廪膳生员四十名，增广生员四十名，附学生员不限额。岁科两试，各取进二十名。武生岁试取进二十名。〔国朝陈大玠泉州府学取进各属额数碑记〕泉郡素称海滨邹鲁，府学额数二十名，历任学使至葛公德润各拨晋江十二名，然皆学使酌拨，未有部定也。至冯公辟，以泉庠额数暨兴庠定额，具题部咨议覆由院司到府蒙本府高公详称、晋江应试人多，而文风尤盛，府学额进童生照旧，晋江十二名，南、惠、同、溪共八名，详司转院，蒙抚院陈公宏谋据详达部，礼部覆奏，乾隆十九年奉旨依议，永远遵行。今夏，学院汪公廷兴按泉，岁试照部文定额。取进在案。高公为人端谨公正，将入觐天颜，再涖吾闽，行且建牙开府，振兴文教，作养人材，与夫深仁厚泽，惠我嘉师者，又曷有穷期哉！因撮其源委，而勒石于学署之堂。公讳霔，别号公庵，河南汴梁人，由地官大夫擢守福建邵武府，以干练调泉州府。

　　学田

　　隆庆志：宋乾兴间有赡学田，后废。明正德丙子年，巡按御史胡文静、程昌、佥事潘鉴，始以布金废院田地充之。〔黄河清记〕士之学也，以其学养天下之才也。士之仕也，以其才易天下之养也。士能以其才易天下之养，亦能以其才还养乎天下也。士能还养乎天下，而不知所以预养之，以人事君者之责也。士无所于养而能力，惟颜子能之。端木、冉季之徒，亦或有借于养，以资其学者矣。第今养士之法，朝有定制，制外之需，民有定业，欲周其养以广其泽，固竭心思者之所难覆也。正德丙子，御史胡公按泉，时有以布金废院田地为请者，公遂责其租入以赡邦之增广生员。既而尼于缁流之讹言，佥宪潘公核其实，以上于御史程公，又阖郡士而均惠之。教授林君瓒喜士之养，溢于常供之外，而教泽之易溥也，命周生濂辈谒记于河清。河清曰：是举也，宜记也。不劳之功，不费之惠，君子之政也。君子之政，泉士蒙之，泉士之幸也。百千年反政之数也，泉之宅田半为缁流所据，群然坐食民力之入，以侈于乡邑，而朝絃暮诵，身狗君父者，水饮蔬食，日不暇给，岂人情哉！布金之赀，缁流所据，中千百之一耳。七邑之士，犹郡士也，嗣今得无归七邑之田者乎？诚有之，则数盈，而圣人之学兴，士将绳绳然以其才易天下之养，而还养乎天下，亦岂俯然受若养、事若事于一家一邦也哉？诸公之功，功于一时，而烜于万世，碑而功之，可后耶？郡守葛公碑于学宫，又命训导余淮来速记，遂燃灯记之。若公之所以为功者，人亦将碑而功矣。公名恒，锡山人。胡公山阴人，程公、潘公俱徽人。院之田地，凡二百亩有奇，税十二石有奇。时田租输学，而粮差坐负，乃收租于晋江县，拓租为粮。嘉靖二十年，有例变卖寺田因而槩卖。隆庆元年，知府万庆以教授殷伯固，教谕余采请清查之，遂偿其价，追田还官，两学诸生丧葬婚娶，贫无以为举者助之。〔黄光升记〕学校所以造士而曰养兴教，皆所以造士之道也。夏启殷周之时，士有世田而俯仰无累，故士得以其身卒业于学。而三代得贤，由斯最盛。自秦夺民生，绌学士，士乃失养，而不知有教化。及汉武帝、唐太宗，先后稍稍建饰学舍，虽号称右文之主，然于养士之道，犹未之备也。至宋乾兴间，兖州儒臣请建学田于是郡，各给田或五顷，或十余顷，而学田之制，乃自此始矣。圣朝以教化为治首，建天下府州县学，各选其方茂异，而使儒官教之，为之除其更繇，而优以廩餼，视汉唐养士之道，可谓备矣。顾廩有定额，而士日滋盛，方今学官弟子，所在辐辏鳞集，奚啻十倍初已。士既羁身庠序，不能视家人生产，往往贫篓困乏，至有父母死，而无以为丧葬，男女婚娶之礼，或既壮犹不能行者。夫学校之设，所以明人伦也。而丧葬婚娶，皆人伦之大也。乃士不免因贫而废礼，甚非设学明伦本意也。则夫观时达化，准酌剂量，稍仿宋人学田之制，以推广圣朝造士之道，不有待于贤有司哉！泉故有布金院，院有田地，除坍没无论，实一顷九十亩有奇，为租一百二十石，为税一十二石有奇。成化壬辰院废。正德丙子，御史胡公文静，议以其田为学田，而御史程公昌、臬宪潘公鉴，实核成之。嘉靖壬寅，有例变卖废寺，乃郑材立、洪洋清辈因得请买收籍，而学田寻废。乙丑，灵湖万公来提调教事，亟问士所疾苦，恻然思所以为养士计也。郡教授殷伯固等，乃廉诸掌故，而以布金院田改废之详，上之于公。公曰：院田业改学田，安得在变卖例？矧资教助礼，而忍废之？遂捐俸薪以偿买者，而尽复其田于官，因定官簿为掌收，议扣除为输税，约郡邑两学，凡学官有事遭其变，而义不容己，则诸生以白诸郡而助之。诸生有丧葬婚娶之大，而贫无以为举者，则郡邑学官以白诸郡而助之。议既定，遂以其事上之抚台涂公、巡台王公、参知藩事周公、杨公、提督学校蔡公、分巡兴泉苏公，佥曰：然。嘉盛举也。邑教谕余君采请伐石垂永，而谒记于余。余惟学田之有记也，匪以记田之废复尔也，将记复田者所以作人之心，与士之作起者所以报称之实也。宋建赡学之田，其养士也厚矣，而泉自乾兴以来，士之作起于学者，儒林则有杨子顺、蔡廷杰、苏钦甫辈，皆以义理精粹为紫阳高第；名臣则有陈简夫、曾明仲、苏子容、留仲志、梁叔子辈，咸彬彬然文章与气节相高，德量与才猷兼济，至今推有宋贤才之盛，而称清源人物不衰，是可谓克副所养矣。兹吾党之士尚亦仰止前修，凡内之所以养心，与外之所以养身克之，而极其所养以待用，一惟道义之正，而不雜以利欲之私，期异日者出为昭代名臣，居为名儒，夫然后灵湖公复田义举为不孤，而诸生所以报称养士之意，亦庶乎其有实也已。公，直隶和州人。公之守泉也，当兵戈残破之余，廉慈勤毅，播在口碑，他日尚有以记之者，兹不著。〔隆庆志〕云：官民田地原额共一顷九十亩九分一厘八毫。上则田共三十六亩五分五厘，每亩征租谷一石五斗，内荒一十二亩九分七厘，熟二十三亩五分八厘，共该租谷五十四石八斗二升五合。中则田共五十四亩七分三厘，每亩征租谷一石，内荒一十三亩九分四厘，熟四十亩七分九厘，共该租谷五十四石七斗三升。下则田共五十二亩七分，每亩征租谷六斗，内荒九亩三分三厘，熟四十三亩三分七厘，共该租谷三十一石六斗二升。每年共该租谷一百四十一石一斗七升五合。上则地共一十七亩八分，每亩征租银四钱，内荒二亩，熟十五亩八分，共该租银七两一钱二分。中则地共二十亩，每亩征银三钱，内荒三亩九厘，熟一十六亩九分一厘，共该租银六两。下则地共二十二亩二分二厘，每亩征租银一钱四分，内荒四亩三分一厘，熟一十七亩九分一厘，共该租银三两一钱一分八毫，每年共该租银一十六两二钱四分八毫。万历志：万历十九年，廪生吴希澄等公用银三十七两，买王东田坐学池边，共租五坵，轮管为会课费。后官发庄明找买官地银偿之，田归本学，召佃收租公用，计田五亩六分。又万历十九年，带管兴泉道参议朱熙洽，发没官王君成买王有怀等田地一十亩四分，载租一十九石七斗，充学公用。又万历二十八年，郡守窦子偁申议，以同安奇江庄应入官田五百二十五亩，每年拨二百六十二亩五分纳租府学，拨二百六十二亩五分纳租同安，该县征追银两，一半解府发学，为修理学宫赈助贫生费。〔何乔远记〕万历二十八年，淮南窦公来为泉州，首谒学宫，见其堂祀敝坏，礼乐颓阙，将用修治，察视公钱，莫可为处。既捐厥俸缗，稍征赎锾，仍而新之。又念后来修治，计靡所出，学诸生贫不能读书者，无由赈助，日在思维。居二年，而同安县废观有田五百二十五亩，久为豪民私占，小人熙熙，互相较夺。公命同安尹洪君世俊，清其漏赋，以闻于大方伯陈公，而归之官。割其二百六十二亩五分，岁征金一百九十六两八钱七分五厘，以贮诸学官，以备修治庙庭、斋舍、祭器及赈助贫生婚丧之用。学有支给，必请命于府而后行之。而以其半畀之同安之学，亦如泉州学。其年，公以觐行，告诸广文先生曰：不可无记，非我自彰，庶以贻闻于将来，俾不废所始，绝后觊者。于是广文袁公士楚、揭君乔嵩、王君玑、石君维磐共来命乔远记之。其词曰：泉之人文，郁为国华。绂冕蒸云，邹鲁海涯。士在学宫，如族聚家。历日县长，弛其絃歌。堂牖倾颓，堦戺枒杈。有侐庙庭，不肃崇峨。几百刓残，柷敌罇牺。官帑靡羡，民赋无科。窦公盼啼，若己弗荷。鸠厥赎锾，舍其俸鹾。丹垩维新，升序有盖。佾舞孔庶，礼秩无讹。尚日庶几，完美如何。后来崩斥，拮据则那。亦有子衿，触眼贫瘥。丧殡废诎，婚娶嗟■〈施，代方〉。我教兼牧，岂谓人遐。乃有腴田，广衍原陀。同人捐舍，以供大罗。黄冠亡散，分据如瓜。公剔公搜，划其顽豪。归于学宫，铚秸纷拏。修废是储，赈穷实多。士来于公，敬业肩摩。有养有逸，私靡叹嗟。人思用颂？公示匪夸。伐石刻藏，以纪不磨。又万历三十八年，推官伍维新奉提学佥事熊尚文，发杨世联等入官脏银一百四十四两，买南安报亲、延福二寺田地六十八亩一分，每年征租以六分入府学，四分入县学，给诸生会课，府学每年得租六分，该四十亩八分六厘。国朝康熙二十二年，总督姚启圣捐置民田二十二石六斗，年载租谷三千三百三十斤，田俱在晋江南关外霞浯乡，年载产米八斗七升七合五勺一抄三撮，折完乡银一两四钱六分九厘。又泉郡知府蒋毓英，捐置民田一十七石四斗零，年载租三千一百三十四觔。田在晋江大房乡及南安北坊霞洞等处，年载产米六斗七升五合六勺零七撮，折完乡银一两一钱三分一厘。
　　文庙香灯田亩记：隆师重道，庶是醇儒。体志奉親，无惭令子。兹有晋邑国学生萧世芃，遵母命，承父志，捐乃考本郡岁贡生萧呈凤遗下芸窓膏火、民田租十四石二斗六升半，共受产八亩一分四厘三毫，又民园种八升，年载贴纳产四分，坐贯晋江县等处地方，充为文庙香灯之用。先经讯勘明确，蒙晋邑宰徐公饬佃耕轮完案，通详列宪，锡额嘉奖。但萧生虽未尝有冀功邀赏之心，而母仪贻谷，画荻绍徽，俾其一念敬圣尊师，体親乐善，实为可嘉。余特撰记勒石，永垂千古。颁胙春秋，用沛圣泽。今将田园坵段、坐落乡村、租额觔声、佃户姓名开列于左：
　　一田坐落晋江县廿九都龙岱乡。二石八斗佃户李眼。二石二斗佃户李柳。一石一斗佃户陈旦。一石五斗佃户林戴。一石五斗佃户李稽。　一石五斗佃户李所。一石四斗六升佃户吴杰、吴赞、吴力。
　　一田坐落晋江县三十二都屿■〈山上空下〉乡。共租四石，佃户谢好。
　　一田坐落晋江县三十四都菜公洲。园一坵，佃户郑和栋。
　　乾隆三十七年，教授林宗懋、训导黎昂书。

　　县学

　　晋江县学在郡治东，行春门衮绣铺、旧泉山书院，宋绍兴间，守以附于郡学之东，有兴道、遵德二斋，前有槐亭。庆元四年，亭下池产双莲，教授解邦俊易名曰“魁瑞”。以时曾从龙为县学教谕，明年擢进士第一，故名，详见《古迹》。淳熙四年，《闽书》作淳祐四年。县令林奭得东仓隙地，请建大成殿于行春门内。绍定中，县令赵鼎修辟遵道堂。宝祐间县令邱元龙继建中门、外门，砌两庑，饰圣贤像。咸淳中，县令赵瑶建明伦堂。元元贞中，尹刘润建棂星门。大德六年，尹边邦息建时雨堂，翼以四斋。匾曰“仁存义立，礼和智乐”。〔熊禾记〕泉直海东南隅，实惟文明之地，且晦庵、西山二先生在仕国也。百余年间，文化断断，可以一变而道。晋江，泉负郭邑，旧有庙无学，淳祐甲辰，林令奭易创今庙。咸淳辛未赵令珤始创今学，端明蔡公记之悉矣。余辛丑冬南游抵泉，春祀祗拜庙下，惟见墙宇倾圮，东北壁坏，土壤山积，邑博士王君景耀愀然谓余曰：学之创三十有二年矣，比年仅一修复，而功弗克，诸生力不逮志，尝告之令尹边侯，侯曰：吾责也，行当图之。暨秋再至，则庙学一新。讲堂之后筑杏坛三级，坛之北为堂三间，东西序直舍二，翼以四斋，缭以宫墙，俨如也。先是春三月不雨，至夏五月，侯奔走召望，堂成而雨澍，以时雨名，亦不忘侯教也。斋左曰仁存，曰礼和；右曰义立，曰知乐，王君状其颠末，来谂且曰：侯之德我士甚厚，不可不记，辞不获，则绎其名之之义而言曰：天有四时，无非教也。古人立教，法天而已。天之道，元亨利贞。其体也，春夏秋冬；其用也，在人则仁义礼智。其体也而其所以为用者，岂独无所事哉！吾闻之师曰：农象春，礼象夏，刑象秋，兵象冬，此人事之四时，而教之所寓也。未仕而学校，则学此者也。已仕而官府，则行此者也。儒道吏治，其有二乎哉？昔安定胡公，以经术德行教人，至农田、礼乐、刑政、兵防之类，亦使之人治一事，世称为明体适用之学。况晦庵、西山二先生之教，其体全体，其用大用，又湖学所未尝有者乎。一邑天下之式，古之人，居必近学，学必親师，自国家侯预以至党庠闾塾，皆在其居之南。凡田赋、饮射、论囚、献馘，必于是者，便旦夕效也。学距治所不数十举武，侯朝视事于官，日昃不少倦。退即休坐于学，与诸生从容乎杏坛之侧，其知讲学论政之本者矣。侯廉勤明敏，始至之日，有事于社稷，崇治坛祀惟谨。邑有闲田增垦几二千亩，流民之来归者二百余家。未几政成而学兴，隶邑泉山、石井二书院，亦皆易而新之，庶乎知养教之序者。至于讼简盗息，百废俱兴，侯之余也，记为学作，故可略。是役也，侯首捐俸，为官吏倡，里之好义者驩趋之，材工率佣以直，一毫不以扰民用，斯道以往，又岂但一邑为然。明洪武初，改为郡治，学移今所。左庙右学，殿庑斋堂悉仍书院之旧。永乐中，训导詹景威等建礼殿戟门。正统五年，典史张嘉会购民地建棂星门。十年，佥事陈祚、知府曾宏修殿庑、堂斋、戟门、棂星门，即戟门西建米廪、明伦堂西建馔堂。〔陈中记〕皇上勅外台风宪重修郡县学宫，以崇圣道，为国家育才之本，甚盛典也。闽泉佥事陈侯分巡所至，惓惓以修学为先务，钦盛典也。晋江为泉郡之属邑，学几倾圮，郡守泰和曾公弘等奉侯命惟谨，心孚志协，乃择日鸠工，先致严礼殿两庑，加饰先圣群贤像，及礼器、樽罍、篮簋之属。其戟门、棂星门、文公祠、明伦堂、斋舍皆焕然一新。其馔堂、庖厨校官之署，皆度地而新建之。由是，出入景仰益虔，教学燕息益饬。经始于正统十年正月十五日，讫工于是年十一月二十四日。于是，邑之司训番禺葛纯，具修葺之始末，遣生徒常琳来莆征记，以示久远。中素拙于文，然于侯同出太邱之后，故不辞。惟泉之旧治，在子城中，县之旧学，在宋之东仓隙地。今学宫在今郡治之东行春门之外，状元坊之左，衮绣坊之右。旧址唐为紫极宫，五季迁宫于他所，则为天宁寺。至宋咸淳中，郡守赵宗正以朱文公先主簿同安，时过化于泉，遂改寺为泉山书院以祠之。则以奉佛老之所，而化为奉先贤之所。逮国朝洪武纪元，卫指挥改泉之旧治为卫郡守，改县之旧学为治，遂改书院为今学，则以奉先贤之所，而升为奉先圣之所。岁已巳，教谕樊襄王敬、司训郡人杨曜宗，则复购文公祠于礼殿后。永乐癸卯，司训括苍詹景威，则倡诸好义者，建大成殿、戟门。正统庚申，邑幕庐陵张嘉会，则购民地建棂星门。作之者非一人，然皆苟完苟美于礼，弗称一旦，咸增大规模于侯按临之日，果无所自哉！天顺二年，知府张嵓购明伦堂后地，建尊经阁。前为方庭，翼以两廊。成化二年，知府欧阳复建号房四间。十二年，推官柯汉建号房十八间。学门旧在棂星门左，后迁于右，知府徐源复于左。十八年，知府陈勉于学门左筑墙一十六丈，旁开一径，以隔民居。弘治间，蔡文庄清舍地入学。深十余丈，广八丈，余有荔树八株，即今明伦堂前地。十七年，同知于茂购文公祠东民地，文公祠在礼殿后，洪武间建，详见温陵书院。并旧号房基，建号房二座，共二十六间。正德十二年，教谕朱文简、训导霍球、知府葛恒广旧基重新。〔黄河清记〕正德已卯岁春正月，重修晋江县学成，以成来告，请书之，大复古也。复而大之，大其事也。先是学之徙置弗常，洪武改元，始定于今郡治之东，仅再修于正统之乙丑，嗣是浸以敝圮，中更守若令、若倅贰、丞尉、若师儒，率仍仍然，待代以去。岁辛未，教谕朱君文简来，蹙然曰：士有家弗可弗饬，矧庙宇弗治，尚忍言哉！乃与司训黄君袞、霍君球议借力焉。适郡守李侯锐、向侯一阳、节推熊侯一中相继役事，工就，修治者甫十之一尔。既而无锡葛侯来，核其事，慨然曰：终事吾责也。乃经费度力，以次修举，又拓所未备规制，貌像焕然改观，多师多士之气，皆鼓舞兴起。河清再拜飏言曰：士之为学，岂待于官之修学哉？今官必修学以居夫士，俾为士者必于是乎学焉，专之也。专之，责之也；责之，厚之也。上之、专之、责之、厚之者如是，士之所以自责、自厚者何如耶？故居学而不为学者，自荒也；为学而不知所以学，自薄也。所以学何学也？正学也，即所谓道也。道全、德备之圣，固未敢望人以遽至，七十之徒之学之得于师授者。汉人得之鸣于汉，唐人得之鸣于唐，至宋则阐其秘，广其义，完其正，而大鸣焉。其容有赫俨于庙庭，可稽也。稽其人，论其世，以淑诸身而见于用。则今日居学者学以天下，修学者功以天下，书而大之，非劝功也。功之兴众和会之功之成，吾侯葛专力焉成之。序堂先之，次两斋，次棂星、大成、集英三门，又次庙阶、两庑，又次晦翁祠、及仓庖、廨舍，成之。费出官之羡余与地税以没入于官者，相成之费，则沈令松、陈丞叙董成之，役则主簿者徐瓒，代襄事者。唐臣与生员留志及陈恒检、黄鳌，皆宜附书，故备书之。备书大书之后，又宜特书，则吾侯葛与吾友朱也。葛多善政，朱善教，盖得所学而鸣者。十四年，复新学门、棂星门，迁护学祠于戟门西偏。疑为土地祠。十五年，葺尊经阁前两庑为教谕厅。嘉靖三年，知县张文宿修号房、殿庑，饰先圣贤朱文公像及训导厅二所。　一在西斋后，一在米廩南，后废为省牲所，训导居于号房。建文明坊于仪门南，景贤坊于文明坊东，二坊今废。过戟门为学之二门，折而南为学之外门。嘉靖九年，建敬一亭于学门内之北。十四年，知县韩岳葺尊经阁。〔岳自为记〕圣人之道，得《易》而时，得《诗》而正，得《书》而中，得《礼》而敬，得《乐》而和，得《春秋》而严。故道无定而经有定，道为枢而经为钥，道见诸经而弗隐，经载乎道而弗离。自天地未生之前，而不见其始；天地既辟之后，而未知其终。夫何自汉以来，专训诂则以事著释为高，而征诸精义之实难；巧意见则以立门户为奥，而施诸实践之弗允。蔽焉者毁其则，而先天后天之礼微；溺志者妄其用，而汝濆江汉之化塞；趋事者浮其实，而都俞吁昲之风衰；亡体者过于烦，而三千三百之义阙；徇情者侈其大，而五音六律之文流；作法者犯其上，而书人书爵之旨纵。且也象数差讹，其竄者什之一；异同角立，其窜者什之九。圣人执无定以归于定，启其钥而运之枢，其功废而莫之振矣。功弗振，而经自若也。经在则道生不息，而圣人之心未尝泯于天地间。圣人之心不泯，后之学圣人者，不必求诸六经，而先诸心，息其气，平旦有觉，通其势，致用可神。精气利用，而吾心时焉，《易》无有乎弗尊矣。观化象风，而吾心正焉，《诗》无有乎弗尊矣。辨异强世，而吾心敬焉，《礼》无有乎弗尊矣。体元赞化，而吾心和焉，《乐》无有乎弗尊矣。合事象辞，而吾心严焉，《春秋》无有乎弗尊矣。古温陵以文献称，尊经阁虽旧有之，废也久矣。予举壬辰科，来尹是邦，有志于造其道而未能至也。予同寅贰尹林子才杰，董役葺是阁。越明年，阁成。　有志于记其事而未能文也。适庠师沈子源、黄子绅、刘子宗汉请书述是事，予曰：圣人之道在六经，荡荡乎无能名，予何言哉！姑与诸士子求之心焉耳矣。十五年，建启圣祠于礼殿后旧文公祠地。文公祠正德间移，详见温陵书院。二十二年，知府程秀民、知县宋大勺重修。〔秀民记〕嘉靖丙午春仲月，予奉命来涖泉，越四月矣，一日，晋江尹宋子大勺偕教谕黄子绍文、训导黄子衮，胡子汝凤合辞以告曰：惟晋江古名邑，文献甲于海内，其学宫在府治左百步。许缘建构，岁月历久，维先师庙暨堂庑门齐诸祀室，栋楹朽腐，榱桷摧落，至不蔽风雨。先是，吏兹土者，咸以财缩费钜力弹，视为迂缓事，二三子恥之。予曰：政惟其要，要孰大于学校者乎？其亟图之。宋子乃核费会程，罄思经度，取材以良，纠力以时，节赀以约力，三月而功讫，庙貌焕然，堂庑及齐舍翼然，森备一时。庠生张文宪辈，举欣欣然动色曰：文运其昌大矣乎！相率谓予以为记。予曰：诸生其知所以修学乎？夫不培其基，弗隆其栋，弗壮其柱石，而从事于丹雘文藻之饰，以求耀一时之观美，是故久而默焉。而朽腐摧落乘之，而风雨从而蠹之，则恶得而弗修也？修之所以易其旧也；易其旧而弗求其故焉，则亦惟丹雘文藻之是饰；则今日之修，又焉知非异日之朽腐摧落、而风雨之弗蔽也哉？知乎此，则知吾人之所以为学矣。吾人之心，其源本深厚，譬之基也；其纲常伦理，譬之栋柱石也。培养其心，而率是心于纲常伦理之大，孝于亲也，忠于君也，信于友也，序别于长幼、夫妇也。若是者，所以求修乎身，以立其大者，非为乎人也。是故动容之恭，言语之章，而经纬政治之文，自尔其斐然悠久而博厚高明，与天地无疆也。若舍是心，而求诸外焉，动容而侧媚惟恭，言语而巧好惟章，政治而矫拂惟文，而是心之基，纲常伦理之大，漫然弗敦其本焉，则作伪而劳，行矣弗远，其不为天下之笑而唾弃也哉。惟泉山海形胜，代生伟人，其士之以文章鸣于天下者，彬彬相望。然英华之趋，而其纯之漓，不能不为诸生虑也。是故即兹举而求诸身心焉，则知有司之所以修学以群多士者，非故为粉饰也，将以求真才也。士之所以积学，以待应聘者，非徒为夸侈也，所以求实用也。若是则兹举宁独谓修学也耶？不然，是亦丹雘文藻之饰焉耳，于诸生何有哉？予非知学者，顾于诸生有师正之义，因为之申重焉耳。四十年，知县卢仲佃建观德堂于射圃。《闽书》二学东北有射圃，宋梁文靖故宅地也。四十五年，教谕章堂置射礼器。万历十七年，知县沈天启修。〔杨道宾记〕吾闽之属八，而文献惟泉最著；泉之属七，而文献惟晋最著。盖晋庠自昔重矣。自国初用泉山书院改设，代有增饰，俱馋诸石。阅岁既久，庙貌廨宇，圮敝将半，博士至无竚足而寓诸生号舍。夫岂无哲令，或力诎袭简陋，或补苴为具文，固未有旷然一新者。娄东沈侯以名进士用奉新最，徙治吾邑，雅志作人。首下车临校，甄别士类，矜奋已择其优者为会，会有期，期有饷，人为评隙，望朔谒庙，以次示诸生，虽公事棼乣无后时也。顾瞻学宫，怃然太息曰：岂紧异任范襄邑，独为贤令何繇哉？乃亟议修葺，请于当道，报可，则与教谕陈君、司训邓君、杨君蠲吉始事。制仍诸旧，役征诸时，费取诸丈溢田价，凡糜百四十镪。官不损帑，民不病痛，而圮兴敝饬，窃然改观矣。侯治邑，去糜节浮，虽厨传不饰，而此独举赢者，诚重其所重也。功既成，诸博士谒宾问记。宾维国家需士，与士所效用，独斤斤一经已哉。史迁传儒林，先经术而略行谊。以万石醇谨，乃不得与曲学胥靡分席而胪简编，此汉儒效所由蹐也。圣祖开国建学，首立卧牌，训诫备至。要以坊士而令无踰于检轨，规模越汉远甚，而其取效亦宏。吾晋守闽故业得称邹鲁，无所虑于经术，第虑窥隙倚市，习赝忘鼎，木尽易向。夫圣人论致道无他端，惟曰：居肆成事。学固士之肆也，圣域贤关，跬步不爽。守若处女，不敢窥户外，严若抵关，俾敌国无由间投。斯无负设学之意，而士始重。古人未离黉宫，便任天下，维此耳。出此则市驵■〈馬會〉摄目而谭，过此则郡若邑胥隶攘臂而逐诸生。一窥左足，即夷于氓隶，安所称子矜为？亡论他日建竖，无是道而是服，先民恥之矣。可不戒欤？三十年，教谕娄拱北建人文济美坊于明伦堂仪门外。三十三年，训导蔡逢春修大成殿，重簷而高之。知县顾士琦、训导娄拱北修祭品。训导李道御葺敬一亭。〔顾士琦记〕盖吾夫子以万世为王，迄于今，宗庙百官赫然。动人心何假庙貌，而羹墙所见，尤不如庙貌之顾諟为亲切也。今天下同文同伦，虽边徼郡邑，谁不树黉宫而铸后学，而东南之称膠庠最著者，莫如吾晋。晋之人才甲寓内，无论元魁接迹，台鼎洊登，而理学名贤如文庄公辈，国朝来，不下数公，则晋学之盛，所从来矣。余承乏于兹，幸躬逢焉。亦何能拜晋贤才之下风。惟是朔望祗谒惟谨，以徼惠圣灵，陶冶群品。顷岁癸卯，见栋宇廊庑，渐有倾圮者，正与娄博士谋整而新之，旋以计行长途，时介胸臆，迨还受事，而知蔡司训署学篆时先得余意，而李司调更从臾甚力，一时荐绅人士，雀舞乐输，而先时卜郡尊檄县，动官银为学葺治资后，杨郡尊摄晋符，高安溪公各有助。蔡司训且不惮拮据，与李司训相与捐苜蓿，庀材鸠工。不数月，庙貌焕然。余且喜且愧，而祭器尤多缺也。亟捐薄俸，与娄博士计之，而娄博士亦自捐其资。凡炉瓶爵笾等项，靡不毕备，庙貌且增而俨焉。今年春，李司训复谋饬敬一亭，余亦再捐微俸佐成之。盖望紧首地，何嫌加整。而余更有祝者，则顾诸士时勤瞻对，凛步趋，不啻羹墙，用是养成大才，而绎绍理学，无令文庄公辈独擅美于前也。则吾晋学，岂直称盛于今，将追夏校、商序、周庠而并传矣。一时捐助葺学诸公，杨郡尊讳一桂、卜郡尊讳履吉、高安溪讳金体。三十六年，佥事陈治本、知县李待问修明伦堂、戟门、棂星门。四十六年，知府蔡善继重修。〔何乔远记〕孔子所以贤于尧舜者，何哉？精一执中之传，如葩如萼，如树始萌。至于夫子，而焕乎其英华，鬯然其条枝。其德与功，则贤于尧舜也。尧，大圣人也，未有天下祀尧也。舜，大圣人也，未有天下祀舜也。尧辟洪荒，开文明，无暇及学。舜始立学，而商周继之，而周大备矣。周虽大备，其时夫子未生，所祀者不过先师瞽宗之俦，士之通一经成一名者尔。汉唐以后，则或有夫子之庙，而无其学，或学焉而不隶于夫子之庙。至乎我朝，徧州下邑，莫不有学、有庙，而所以事夫子者，极其盛以尊矣。天下之事，忽然出于耳目之所骤见，则惊动而群趋之、归之也，至而奉之也切。今夫子之庙，无地不有，无日不见，而居习以为恒。居习以为恒，则狃于耳目之常，而身之所行，心之所注，益自远于圣人之道。古之士者之居于学也，如工之在肆，农之在亩疆也。上以学养之士，非学无以进。今者士不附其师，师徒赘于学，所名为学，不过藉为系籍之地，进身之阶而已。而我晋江之为学也，则又附郭之县，祭祀乡饮之礼，乡贤名宦之位，上官拜谒，讲习之仪，悉聚于府学。而堂宇崩颓，宫墙圮坏，则益无以启人敬忌之心，而修学之举所以不可无也。夫人之相聚也，什则思长之，佰则思君之。方今晋江之名甲于宇内，衣冠林立，何啻什佰之众，而上之师长，与夫乡之前辈，为诸士修举学宫，以启敬忌之心，而望以身心体践之实，而吾侪诸士，独不思所以为长而为君乎？孟子语人动曰：舜何人也，舜亦人也。至于自处，则愿学孔子。凡舜之所为，极难耳，举舜以告夫天下，而自愿学孔子，则求大成之归，而希至极之诣也。此予所为吾侪诸士望长望君之意也。太守吴兴蔡公善继，畅教从身，树声丕变，贰车邵阳舒有翼，通判德清胡公公胄、司李江浦丁公明登、协恭以卫，成俗于师，先后令君江都赵公时用、兴化吴公甡、云间张公履端，掌教镇海，朱公汝相司训莆田，黄公襄程、乡李公一楫、乡衮南兵部尚书黄公克缵、吏部侍郎史公继偕、礼部侍郎黄公汝良等，并捐俸鸠金演成经始。敬书以告后之人。国朝康熙七年，教谕林润芝倡修两庑、戟门、棂星门及启圣祠。〔润芝自为记〕乙巳秋，润芝来铎晋庠。涖任谒庙，四顾颓废，而殿庭已属往来帅营，东庑开为册局，西庑立为仓场，启圣数椽，惟榱栋半颓，钥以贮草。明伦堂则投诚聚而演武，呼卢酣歌，连霄达旦。斩垣辟径，四衢通达。即讲堂一所，亦据而收饷。触目伤心，询之胥役，因仍已久。非惟不能禁，且不敢问焉。至予所居仁斋，尤为湫陋。天雨至不能移步。坐卧思维，乃先塞垣为户，力请陆文宗详恳王提台，赐示厉禁。而收放米草，清算查册，势难骤止。予婉陈上令，觉稍稍辑。丙午冬，予以公车去，弛禁如故。未秋再至，督学陆公檄予署府庠。时郡司马来公重建郡庠，予得与微劳，雅称来公旨因。思予自有庠，奈何使之颓败如是，何以仰对先圣也。不已，大声疾呼，力请占基，尽驱诸辈，思期一应。乃得给谏黄儆庵先生偕侍御杨侣公先生，出而兴举，募诸乡绅，又得提台王公捐五十金协成大工。予不敢问其出入，惟朝夕督其勤怠焉。不数月，而文庙两庑庙门棂星与夫学门、仪门，俱焕然矣。惜儆翁以入朝行急，而启圣未终。予每与当事言，苦无以应。今春，郡司马金公忽捐十金到学，予躍然喜出望外，快洽意中，不计其足与否，即庀材鸠工，新其汙漫，易其摧朽，丹垩柱楹，筑结堂基，置龛立贤主，又尽立东西两庑先贤先儒九十七牌位，案座齐全，似乎启圣得安，而先圣乃妥，即诸贤诸儒，昭穆攸序矣。又与诸生洪金鼎等，议于先师案前置神炉五事，及桩塑文昌帝君诸神像，欣然捐资，襄兹盛举，几费朱提三十，庶鼎革以来三十年，颓废之余，至今而苟完。不敢谓芝与诸君之微力，寅欲后之君子时废时修，益增美焕，弗以一氈为寄迹，任其颓败，为厚望焉。五十二年，邑人施世騋倡捐重修。〔王梦说记略〕晋为郡首邑，自先代建学城东，庙貌庄严，诸生以时讲艺其间，人文蔚起之盛，海内咸啧啧焉。历年滋久，殿堂廊庑，渐次剥落，有司诣庙庭，释菜无以光俎豆、肃观瞻。乡荐绅平园施世騋，毅然以鼎新为己任，毫不为工力浩费。谋及绅士，用是按郡乘稽学旁旧址，混为民居者曰诸公，悉复其旧。量工度材，乃塗乃塈，治门墙，营殿宇，葺东西序，及启圣公祠，垣墉户牗，黝垩丹漆，举以法。故生师有舍斋，庖有房，百尔废坠，莫不具修。复从土中断得先代埋没祭器，增铸其缺失，以供崇祀。更置廛税，备历祀香火资。其有功于学校甚大。乾隆十四年，知府高霔、知县黄昌遇倡绅士陈高翔等大修殿庭、两庑及戟门、棂星门、义路、礼门，二门旁周石栏。修崇圣祠，建学门，作文昌阁其上，以收巽水。又建奎星楼于礼殿东，移土地祠于棂星门东。葺敬一亭，明伦堂、教谕宅，建训导宅于西庑后，新人文济美坊。〔巡抚潘思榘记〕晋江之学，旧在泉行春门内，以改作郡署，遂移于门外，就泉山书院而为之。志乘散失，可考者一修于万历己未，再修于本朝康熙辛巳。勿良勿坚，易就颓圮。郡侯高君、晋令黄君会议图新，以重规制，输者麇至。于是延郡中绅士董其役，经纬井井，庶事用集。乾隆己巳十月，召匠真垫，今年七月，衅而告成。糜白金六千有奇。殿庑垣闥之崇深，率嬴于旧，而庭墄则骈以白珉。又作奎璧楼东偏，文昌阁巽位，可谓丰丽博敞矣。宋庆历时，郡县皆立学，凡一学之营缮必有碑。余所见者，袁州、枝江二记，其文斐然，盖李泰伯独能明国家为教之意，而江陵项氏则深论其重大，后有作者，弗可及已。区区识岁月会工材，何取乎？余弇陋，莫踵前轨，而吏士之请甚勤，不可无以告之也。则惟审于名实之际，而示以当行之道而已矣。夫至而先谒，然后从政，月朔舍采，春秋释奠者，非令长乎临以皋比，收以夏楚，各以家法教授者，非师儒之官乎？春诵夏絃，待有司之举者，非学官子弟乎？此名也。因其名而责其实，则凡入是学者，必思无负圣人之徒。吏尽其职，于古单父、武城何若也？师善其教，于施孟十四博士何若也？弟子祗其文行，于汉唐以下诸贤何若也？今天子昭圣德、本人伦、尊经崇化，以淑万方，天下学士靡然向风矣。晋江，泉负郭，县有考亭、西山之泽，虚斋、遵岩之遗徽。晋虞博士曰：工染采，先修其质，后事其色。学亦有质，孝弟忠信是也。学者不患才不及，而患志不立。在诸君交勉其质以赴乎，所谓实者而已。《史记》广励学官，又曰：因旧观而兴。《汉书》文翁修起学官于成都。何武为郏史，行部必先即学官，见诸生。注皆以为学官，学之官舍。而今之郡县学，或群目为学宫。此名也，而不可不审者也。高君名霔，黄君名昌遇，同时在庙督工者，教谕陈诚、训导王建中，其本邑绅士之有劳于是役，并诸输助姓氏，别馋碑阴。〔陈高翔记〕学校为造士之区，秀才任天下之重，儒衣儒冠，咸知此意已。惟是入圣之方，不可不得其要。方今天子右文崇道，养贤及民，其所以劝惩臣工者，曰实心，曰沽名。实心者，内不欺己，外不欺人，上不欺君，下不欺民，苍生有赖焉。沽名者反是。违道之誉，声价几何？且两观闻人可为千古殷鉴。孔子告子路曰：勿欺也。为事君言之，而五常百行，胥準诸此。曰谁欺？欺天，而有无、是非、公私、利害之间，颠倒假借，何莫非欺？何莫非欺天？故欺者，世道人心之贼；不欺者，事物之根柢，推行之枢纽放之四海九州，经权常变，而皆准者。语人以神圣，曰不能；语人以不欺，岂亦曰不能耶？曾子作大学曰：毋自欺，故诚意谓之人鬼关，与孟子几希去存之义，互相发明。语人以慎独、知几、存养、省察，曰不能；语人以事根心，心根理，毋为啽著之小人，岂亦曰不能耶？士君子砥行砺节，圣贤为徒不与世俗浮沉，箪豆可操生死之柄，衾影自结羞恶之形。穷视其所不为，则达可观其大有为。国家始食养士之报，学校亦显三代之英，总在欺与不欺分途，学者正其趋而已。呜呼！民穷则放辟，习俗移人，贤士不免，其何如振兴而噢咻之，使之风移俗易，毋复以欺召欺，相率而伪，是必有任其责者。晋江学宫坍塌，郡侯高君霔、邑侯黄君昌遇集绅士捐建，余从诸同人后，纲纪其事，告之曰：樑栋如是朽蛀，前之兴修，丹漆饰观而已。诸君勉旃，毋蹈不慎之让，爰仍旧制而恢廓之。复修明伦堂，去东西房增二广文署，筑奎楼，塞东隅，缺巽位，建高阁，文明耸起。壬申春三月朔，棂星门云礶，夜呈毫光瑞气，透彻霄汉，经时乃散，毋亦王道本乎圣学，人文关乎世运，天衢亨象，闽学薪传，吾于梓邦人士有厚望焉。维时同事州同黏日辉、主簿黄育菶饬材鸠匠，会计经营。其较勤惰、除弊耗、均劳逸、奔走捐收、摩顶放踵，则孝廉尤垂青、苏俊，贡生陈云茂、施济世，生员何鼎鋐、蔡耀魁、张道南、苏宗进、黄紫山、黄天定、曾元文、张观声、郑西莲，监生郑霖、黏珪璋、刘溡、黏承绂、黄余庆、纪维柟、黄河清、张淑道，而予男怀德、予侄殿策与焉。乾隆十四年己巳秋九月兴工，迄辛未岁秋七月告竣，费白金八千五百一十一大员，皆归实用。自有大兴作，未有如斯之矢公矢慎、无罅隙可议者。在工言工，是亦不欺之一节也。嘉庆七年，重修晋江学明伦堂。〔林聪记〕天下事治诸既坠者难为功，葺诸将坏者易为力。合众人以兼营者，其协力难；谋数人而分任者，其成功易。先是，吾邑明伦堂日久崩颓，乾隆四十七年壬寅，予与黄君世德、张君桂芳、何君其章，倡始兴修，鸠众劝捐，工力浩繁，阅两载而未能观成，盖合众力以修于既坠者，功如此其难也。予筮仕秦中，己酉归里，明伦堂已还旧观。迨嘉庆六年辛酉初夏，堂之后楹不圮，窃虑不及今早图，势必日且益甚。爰与王君煇谋，各出已赀，分肩其任，嗣而曾君大源、王君鸣玉、王君菁莪、王君肇汾闻而赀助焉。费不及百金，功不过数月，后楹鼎新，前楹益以巩固，两学署亦藉为补苴，事轻而易办，志协而加勤，速于乐输，不至渐趋大坏有如此。既竣功，因书数语，详其颠末，以勒诸石，俾后之嗣而葺者，图于未然，则工简费省。择数好义者，勉力同为，可以易就，是则予之所厚望也夫。自嘉庆辛未年至道光九年，官绅士类节次兴修，或分所独肩，或协力襄事并施，平园祠亦重新整饬。崇圣祠黄梦麟领修。东庑曾世炽领修。西庑郑泰岩领修。大成殿、大成门、棂星门外阑、内庭，绅士敬捐公修。西斋二室一心斋领修。
　　位次陈设祀事仪节：
　　正殿至圣先师孔子神位，正中南向。四配十哲殿，两旁东西向。先贤先儒共一百二十位，列于东西两庑。按泉州府学圣贤旧皆塑像。至明嘉靖年间，乃撤像悉用神牌，惟县学尚存。
　　孔子称号始于汉平帝时，封为褒成宣尼公。唐高宗赠为太师。玄宗封为文宣王。宋太祖诏庙门立戟十六。真宗加为元圣文宣王。寻以犯太祖讳，改元圣为至圣。徽宗加冕十二旒、服九章，庙门用戟二十四。元成宗又加为大成至圣文宣。明洪武三年，诏孔子封爵如旧。嘉靖九年，易封号曰至圣先师孔子。改大成殿为先师庙，戟门曰庙门。国朝顺治二年，定文庙谥号称为大成至圣文宣先师孔子。十四年议改为至圣先师孔子，通行直省。康熙二十三年，御书“万世师表”匾额，恭悬大成殿。雍正五年，谕每岁恭值八月二十七日诞辰，致斋一日，不理刑名，禁止屠宰，永著为令。是年，御书“生民未有”匾额，恭悬正殿。乾隆三年，御书“舆天地参”匾额。嘉庆九年，御书“圣集大成”匾额。二十五年十二月，御书“圣协时中”匾额，俱恭悬正殿。
　　祭祀之礼，自汉高祖始，以太牢祀孔子于阙里。魏正始间，始祀孔子于辟雍。隋命州县学皆以春秋仲月释奠。至唐高祖，始诏立庙。唐太宗始命守令主祭，后遂因之。宋仁宗始诏天下，以春秋仲月上丁释奠，后因之。晋江县学先从祭府学，然后赴县学行礼。国朝顺治二年，定致祭分献仪礼，通行天下各儒学。
　　从祀之祭，自汉安帝时，始祀七十二弟子于阙里，犹未祀之于学。唐太宗时，始以孔子为先圣，颜子为先师配之。贞观二十一年，始以左丘明、卜子夏、公羊高、谷梁赤、伏胜、高堂生、戴圣、毛苌、孔安国，刘向、郑众、杜子春、马融、卢植、郑康成、服虔、何休、王肃、王弼、杜预、范宁、贾逵二十二人配享。高宗总章间，始赠颜子为太子少师，曾子为太子少保，并配享。至玄宗开元间，用李瓘言，始以颜渊、闵子骞、冉伯牛、仲弓、宰我、子贡、冉有、季路、子游、子夏为十哲，而以曾子居十哲之次，各为坐像，余弟子悉从祀于庑。开元二十七年，又赠颜子为袞国公，闵子骞等九人为侯，曾子等为伯。宋真宗又以闵子骞而下皆为公，曾子而下皆为侯，左丘明而下皆为伯。神宗元丰间，始以孟子同颜子配食，荀况、扬雄、韩愈并从祀。徽宗大观间，始以子思从祀。理宗淳祐间，加周惇颐、张载、程颢、程颐、朱熹公爵，并从祀。景定间，又加张栻、吕祖谦伯爵，从祀。度宗咸淳间，始以颜子、曾子、子思、孟子并配孔子，而升颛孙师于十哲，以邵雍、司马光从祀。元皇庆间，以许衡从祀。至顺间加封颜子为袞国复圣公，曾子为郕国宗圣公，子思为沂国述圣公，孟子为邹国亚圣公。明洪武初，诏孔子封爵仍旧。十五年诏天下儒学皆祀孔子。二十九年罢扬雄从祀，进董仲舒。永乐八年，正文庙圣贤绘塑衣冠，令合右制。正统间，以胡安国、蔡沈、真德秀、吴澄从祀。弘治九年，以杨时从祀。嘉靖九年，诏屏塑像，始为木主，题曰至圣先师孔子神位。改大成殿曰先师庙，殿门曰庙门，四配曰复圣颜子、宗圣曾子、述圣子思子、亚圣孟子。十哲以下，凡及门弟子，皆称先贤某子，左丘明以下皆称先儒某子，不复称公侯伯。十哲则闵子骞、冉子伯牛、冉子仲弓、宰子子我、端木子子贡、冉子子有，仲子子路、言子子游、卜子子夏、颛孙子子张。两庑列诸弟子位：东庑澹台减明、原宪、南宫适、商瞿、漆雕开、司马耕、有若、巫马施、颜辛、曹恤、公孙龙、秦商、颜高、壤驷赤、石作蜀、公夏首、后处、奚容蒧、颜祖、句井疆、秦祖、县威、公祖句兹、燕汲、乐欬、狄黑、孔弗、公西蒧、颜之仆、施之常、秦非、申枨、颜哙；西庑宓不齐、公冶长、公皙哀、高柴、樊须、公西赤、梁鳣、冉孺、伯虔、冉季、漆雕徒父、漆雕侈、商泽、任子齐、公良孺、公肩定、鄡单、牢父黑、荣旂、左人郢、郑国、原忼、廉洁、叔仲哙、公西舆如、邽巽、陈亢、琴张、步叔乘〔二〕及春秋以来诸儒凡二十九人：左丘明、公羊高、谷梁赤、高堂生、毛苌、伏胜、孔安国、董仲舒、后苍、王通、杜子春、韩愈、胡瑗、周惇颐、程颢、程颐、邵雍、张载、司马光、欧阳修、杨时、朱熹、吕祖谦、胡安国、张栻、蔡沈、真德秀、陆九渊、许衡。改祀于乡者七人：林放、以《家语》、《史记》俱不载弟子列故。蘧瑗、以夫子友不当在弟子列故。郑鋐、郑众、卢植、服虔、范宁。五人以造诣未纯故。罢祀者十三人：公伯寮、秦冉、颜何、荀况、戴胜、刘向、贾逵、马融、何休、王肃、王弼、杜预、吴澄，其后苍、王通，欧阳修、胡瑗、陆九渊，皆增入者也。隆庆间，以薛瑄从祀。万历中，以罗从彦、李侗从祀。十二年，以王守仁、陈献章、胡居仁从祀。国朝康熙五十一年，升朱子于大成殿十哲之次。五十四年，增祀范仲淹。雍正二年，议复祀林放、蘧瑗、秦冉、颜何、郑康成、范宁六人，增祀孔子弟子县亶牧皮、孟子弟子乐正子、公都子、万章、公孙丑、汉诸葛亮、宋尹焞、魏了翁、黄幹、陈淳、何基、王栢、赵复元、金履祥、许谦、陈澔明、罗钦顺、蔡清、国朝陆陇其二十人。乾隆三年，进有子于大成殿十哲之次，复祀吴澄于两庑，俱称先贤某子、先儒某子。道光二年，以刘宗周从祀。三年，以汤斌从祀。五年，以黄道周从祀。六年以吕坤从祀，又以陆贽从祀。八年，以孙奇逢从祀。
　　崇圣王祠其封号始于宋真宗，封圣父为齐国公，元加封为启圣王。嘉靖九年，改为启圣公，命各学校建启圣祠为祀。以颜子父路、曾子父哲、子思子父伯鱼、孟子父激公宜配从祀四人：周子父辅成、程子父珦、朱子父松、蔡子父元，定祀先师则先行事于此，祭品视十哲。雍正元年，易启圣祠为崇圣祠，五代俱追封王爵。木金父公为肇圣王，祈父公为裕圣王，防叔公为贻圣王，伯夏公为昌圣王，叔梁公为启圣王。二年，诏增张载父迪从祀。凡祭用帛二、豕二、羊二、各爵一、铏簠簋一、笾豆各四，略如祭先师仪。崇圣祠祭文曰：维王奕奕钟祥，光开圣绪，盛德之后，积久弥昌。凡声教所覃敷，率循源而溯本，宜肃明禋之典，用申守土之忱，兹届仲春、秋，聿修祀事，配以先贤，尚飨。
　　先师之祭，自洪武三年更定礼物，正位犊一、羊一、豕一、笾豆各十、登一、铏一、簠簋各二、酒尊三、爵三。嘉靖九年，定每祭用帛一、羊一、豕一、爵三、登一、铏二、簠二、簋二、笾八、豆八。四配共用羊一、豕一、各帛一、爵三、登一、铏二、簠一、簋一、笾豆各六。十哲共用帛二、豕二、各爵一、铏一、簠一、簋一、笾豆各四，每庑共用帛一、豕一，每四坛共用爵四、簠一、簋一、笾豆各四，外用勺以挹酒，云雷罇二以盛初献酒，象罇一以盛亚献酒，牺罇以盛终献酒。泉州府学祭器用甆，晋江县学皆以铜锡为之。
　　凡祭前三日，司乐者集明伦堂查点，乐舞生演乐三日。临祭时，乐舞生首领执麾幡列于两阶听唱，乐舞生就位，各依次立于殿庭奏乐之所。大合乐大鼓一、应鼓一、麾一、柷一、敔一、琴二、瑟二、编钟十六、编磬十二、埙二、篪二、箫六、凤箫二、笙八、笛六、搏拊鼓二、旌二、籥三十六，翟亦如之。乐生三十六人，歌六人，舞生三十六人。
　　迎神奏咸平之曲，词曰：大哉孔子，先觉先知，与天地参，万世之师。祥征麟绂，韵答金丝，日月既揭，乾坤清夷。有乐无舞。
　　初献奏宁平之曲，词曰：予怀明德，玉振金声。生民未有，展也大成。俎豆千古，春秋上丁。清酒既载，其香始升。有乐有舞。
　　亚献奏安平之曲，词曰：式礼莫愆，升堂再献，响协鼓镛，诚孚罍甗。肃肃雍雍，誉髦斯彦，礼陶乐淑，相观而善。有乐有舞。
　　终献奏景平之曲，词曰：自古在昔，先民有作，皮弁祭菜，于论思乐。惟天牖民，惟圣时若，彝伦攸叙，至今木铎。有乐有舞。
　　徹馔奏咸平之曲，词曰：先师有言，祭则受福。四海黉宫，畴敢不肃。礼成告彻，毋疏毋凟！乐所自生，中原有菽。乐作舞止。
　　送神奏咸平之曲，词曰：凫绎峨峨，洙泗洋洋，景行行止，流泽无疆。聿昭祀事，祀事孔明，化我蒸民，育我膠庠。乐作舞止。望瘗之曲与送神同。有乐无舞。嘉庆丁卯后，诸生许宗鹤制乐器，习音律，延黏德舆教乐舞。道元已丑，永宁陈拱辰捐银六百余新乐器及笾豆。
　　生员额：廪膳生员二十名，增广生员二十，附学生员不限额，岁科两试，各取进二十名。武生岁试取进十五名。〔国朝陈大玠泉州府学取进各属额数碑记〕泉郡素称海滨邹鲁，府学额数二十名，历任学使至葛公德润，各拨晋江十二名，然皆学使酌拨，未有部定也。至冯公钤以泉庠额数暨兴庠定额，具题部咨议，覆由院司到府，蒙本府高公详称晋江应试人多，而文风尤盛，府学额进童生照旧，晋江十二名，南、惠、同、溪共八名，详司转院，蒙抚院陈公宏谋据详达部，礼部覆奏，乾隆十九年，奉旨依议，永远遵行。今夏学院汪公廷玙按泉岁试，照部文定额取进在案。高公为人端谨、公正，将入觐天颜，再涖吾闽，行且建牙开府，振兴文教，作养人材，与夫深仁厚泽，惠我嘉师者，又曷有穷期哉。因撮其原委，而勒石于学署之堂。公讳霔，别号公庵，河南汴梁人，由地官大夫擢守福建邵武府，以干练调泉州府，署泉州府诚安示府学照依定例取进额数碑，署泉州府事，福宁府正堂加四级、纪录七次，随带军功加一级、纪录二次，诚为旧章久定，难以遽更，晓示遵示事案：据南安县秦令详称：南邑地处海滨，稽兹古昔，文风远不逮于晋江，所有泉州府学进额二十名，由晋江拨入十二名，而南安则仅拨二名。原以文风有盛衰，应试有多寡，故拨府学名数悬殊。近来南邑童试增倍，而拨入府学不及晋江十分之二，详请均匀酌拨，奏请更定等由。先经本府以拨府多寡名数，虽由县详，第事阙奏改章程，非一时即可办理，应侯学宪批示核办，于府试时剀切晓示在案。兹逢学宪按临岁试，经本府面禀定章，奉宪谕：以此事关久定之例，当永远遵行。再查学政全书，内开泉州府学额进二十名，晋江拨十二名，南安等四县拨八名。又乾隆十八年议准直省州县，文风此优彼绌，势有难齐，旧日额数，果其行之已久，原系因地取材，自不应有意更张，徒滋扰累。查兴化之莆田、仙游，向系三七分拨，泉州之晋江，应试童生比各邑尤多，文风比各邑最盛，向系四六分拨，均无偏枯，应仍照旧分拨。嗣后兴化府学额进童生，遵照旧例，莆田分拨十四名，仙游分拨六名。泉州府学额进童生亦照旧例，晋江分拨十二名，南、惠、同、溪四县共分拨八名，今该学政永远遵行等因，未便顿事更张，合行出示晓谕，为此示仰晋南二邑绅士童生知悉，尔等当知拨府额数，系久定章程，例应永远遵行，务宜静心肄业，以图进取，不得妄思更定旧章，徒滋事端，其各凛遵勿违，特示。
　　学田宋绍兴间，兖州儒臣请建学田，诏从之。凡天下郡邑学，各给田或五顷、或十余顷征租税，博士官掌之，为养士需。明洪武初，诏立学校教士，岁给常廩，为之会食，设膳夫以职薪水之事，凡前代学田皆废，后人文日盛，生徒渐多，始有不赡者，有司作兴为赈卹计，倣宋人置学田之议始此。
　　晋江县学学田：
　　一、万历二十年，巡按御史邓链批发僧广浩名下资福岩田地二十八亩二分、山地十亩，每年征租入官，充学公用。
　　一、万历三十八年，提学佥事熊尚友发入官银买田六十八亩一分，除六分入府学外，晋江学每年得租四分，该二十七亩二分四厘。以上二条，万历志载在晋江学，今查此租归在府学，年止收谷六十觔。
　　一、康熙二十二年，总督姚启圣捐置民田一十五石三斗五升，年载租额二千四百零六觔，春冬二冬收租。坐晋江南门外霞浯乡、北门外后茂乡、埔任乡，赐恩山下，南安下尾乡等处，年应纳晋江粮银五钱六分五厘，南安粮银二钱零二厘，除输正供外，余为诸生膏火资。
　　一、雍正十年，陈士鈵捐充屯田，年征租谷三百五十觔，民田年征谷三百五十觔，坐晋江北门外岭后、南门外小桥、东门外东禅、惠安县府堀乡等处，年载屯粮三斗六升，丁增七分五厘，民米一钱四分，除纳粮外，存留为修文庙费。
　　一、十三年，邑绅张文秸捐充民田租实额二百五十三石八斗三合八勺，每石每年春冬共载租额九十觔，田坐南安五都、十五都、十六都、十八都等处，除纳粮及杂费外，岁给八千觔为泉山、即温陵。小山二书院掌教膏火之资。〔许日炽记〕雍正乙卯岁又四月，张君义助垦费，置社斋等田，又充祖遗腴田二百五十余石，为晋江义学书院灯窗膏火之资。前既列其事由宪题旌，复委各所司管理学田一项，则归之晋江学官专掌，置仓明伦堂左，以为春、冬收成之藏。既设书院二所课督生徒，兼习官音，按年给二义学师租谷各四千觔。合计八千觔，详报存案。租额虽多，而脯修惟定此数者，收成丰歉不同，且有工食、水脚之费。煽晒耗蚀之糜，故酌其中而行之也。余喜自是之后，义学有资不废，其裨益于斯文者甚厚。因思张君所捐各项田皆膏腴地，既各勒之贞珉，登之档案，以垂永久。而此田所关尤钜，不将租额、住址、产米、声名载镌于石，年远之后，势必为顽佃之所侵匿，奸胥之所弊混，其有妨于张君义举之盛心者多矣？爰勒而志之如左。张君晋江人，字礼仲，号节崖，授陈州府别驾。一田坐南安五都等处，年载租粟五十八石五斗零。一田坐南安十五都、十六都等处，年载租粟一百一十六石四斗八升。一田坐南安十八都等处，年载租粟八十五石零。一年应纳产米五石四斗五升八合三勺，该官银九两九钱七分一厘，匀丁在内。一年应纳仓米二升一合五勺六抄六撮。一年贴纳林辛、林学录、吴行健等产米三斗五升八合二勺。
　　一、雍正十三年，庄廷簪捐充民田租谷除崩荒外，实存熟田租四百一十二觔，坐惠安县山仔边后坂乡等处，岁收租谷，除完民产一斗七升二合折乡银五钱一分六厘外，余存为修文庙费。
　　本学口砌顶坐北向南四店，皆前向学给地起盖者，应纳学中地基租，首乙间已公置充入文庙灯火之费，其第四间公置充入林、李二先生祠祭祀之费，每月租钱，学书办收一分，值祭者收二分。

　　书院

　　温陵书院　隆庆志：泉山书院为宋文公朱熹建，旧在行春门外。明初，以其地改建晋江县儒学，祀文公像于明伦堂。洪武二十二年，御史钟道元、田斌、陈仲述、教谕王敬移建祠于殿后。〔陈仲述记〕晋江为泉州附邑，邑学旧为泉山书院，朱先生祠在焉。今改为学，于是舁文公旧像置明伦堂上。师生讲肄杂处，无以示尊崇之意。洪武戊辰，缙云钟道元以御史按事至泉，谒学宫，跻讲堂，顾瞻有不豫色，谓文公先生天下万世所宗承，况斯邑为过化之地，祀于学，以风励后生，宜尊且严，祀无专所，其可乎哉？时襄城王敬适典文教，白于邑丞常守雍，卜礼殿后隙地别为祠以专祀。公议以克合，于是輂除粪壤，疏剔榛荒，辰日既良，以经其始，越明年告成，凡若干室。幽幽秩秩，有庑有堂，舁旧像置祠中，俨乎如生人正坐堂上，学士大夫来游、来歌于斯者，拜谒祠下，如亲严师，亦莫敢不敬焉。予时继道元亦来，王君白其事且属予记。予惟诸君知崇朱子之祠，斯知学朱子之学。士生斯世，不欲为圣贤则已，如欲为圣人、贤人，舍朱子无以迳。粤自人文肇开，五三六经载籍之传，不可尚已。乃笃生尼父，于周室东迁之际，以集其成，斯文之兴丧，天实为之，岂苟然哉？夫何秦人暴戾，难除篇籍，大道之绪日泯。两汉之士，喙喙争鸣，至周、程、张、邵诸儒出，得不传之学以相授受，天又笃生朱文公于有宋南渡之时，以折其衷。天之兴起斯文，谓无其意可乎？于东迁生孔子，于南渡生朱子；孔子不得其位，朱子亦不大显庸于时，盖俾之立言垂范，扶植人纲人纪于衰世，皆天也。今士大夫咸知孔子之道，不可一日无，一日无则生之理几熄。朱氏之学孔子之道之寓，求观孔子之道，必自朱子始。苟为不然，如适燕而南其斾，适越而北其辕，其可至哉？此朱子为有功于名教，在吾徒为千万世罔极之恩也。予也少，有志于朱学，而弗窥其堂，无以塞王君请。虽然，朱子之书，家传人诵，昭列粲然，若繁星之丽天，有志于学者，可求而得之，又奚庸赘，遂书以为记。正德十年，知府葛恒乃移建于县学前蔡巷内，塑朱文公像其中。仲述碑记移竖于此。嘉靖十六年，郡守王仕俊构祀田为祠孙朱鏸守顾之资。〔沈源记畧〕安城方南王公守泉之次年乙未春，祀文公朱先生之祠。见朱氏二嗣人焉，孱然弱也。公问为谁，源进曰：公嗣人，以檄来主斯祠者。曰：然则何以生？曰：园有荔，圃有蔬，岁得千缗，以食以衣。曰：十缗也，以衣食乎？予慨夫前之君子有以来之，而莫能生之也。遂出白金十两示源曰：是足以生公之嗣人矣，为我处田租焉。晋江尹鲍君龙助白金六两，源暨生员谢鉴、陈谅朋助白金四两，合二十两，乃付之开元寺主僧。僧曰：有去府城四十里而遥，土名流水庄，有田一坵，沃壤也。岁可获租三十石，以五石为修守费，二十五石者，实租也。以白于方南公，方南公喜曰：是足以生矣。乃申命源曰：征远者肇近者也，克终者慎始者也，详核以杜欺，定保以防夺，为我告后之君子，凡吾所以处此，为文公也。薄海内外凡诵法孔子者，皆知有文公，苟见其嗣人焉，莫不敬而恤之，将衣之、食之、教之、载之，惟恐其弗至也，矧兹田也，以衣食嗣人者，有欺焉忍弗杜之，有夺焉忍弗防之也哉。田属开元寺都其事，佃甲卢宜清，分治者佃户卢汝庆等四十五名，内载米二石，以隙地畀僧人，俾之自输其嗣人，实食租二十五石，盖义举也。国朝康熙十二年，知府王者都修。〔洪士铭记〕吾郡为朱文公过化之地，比屋絃诵，私淑其遗泽者，五百余载于兹矣。郡有先生祠，鼎革后，军旅频仍，庙貌倾圮，沛国王公来守是邦，乃允诸生请，捐俸余以倡修治，撤祠而重构之。又于祠北建十堂，置号房数十楹，以为诸生讲习之所。盖鸠工具材，不踰时而告成事，于是堂宇聿新，遗像俨赫，拜瞻考肄，罔不祗勤，诸士因属余为言记之。余惟我国家文教，覃敷道化，蒸蒸侔于云汉。独闽滨澨远嵎，二十年来，司是土者，率未遑礼乐事，今属当清晏之会，而公以彬雅儒宗，宏圣天子作人至意，以振兴斯文为己任。噫！何其盛也！夫温陵夙被文公之化，蔼然有邹鲁遗风。然前此固患奖进之无其人，即有其人矣，或阻于时会之未得为，而今乃幸观于斯，是知吾道之将兴，殆非偶然。异日必有真儒踵起，以绍紫阳氏之绝学者。紧惟公实启之，盖与宋梅溪西山仝有功于兹土者比烈矣。予惧久而湮其姓氏也，因为之记。乾隆七年，知府王廷诤捐俸重修，中祀朱子。别建启贤祠，祀韦斋先生。旁构敬业堂，并学舍十三间，集诸生讲业其中，置田租为膏火。〔靖道谟记畧〕泉州，古温陵郡，宋朱文公主同安簿时，讲学于兹。旧有泉山书院，在郡城东行春门外，塑公像而崇祀焉。后改为学宫，祀公于明伦堂。洪武戊辰，御史钟公道元改祀于礼殿东。正德乙亥，郡守葛公恒移建于蔡巷，易书院之名为文公祠，即今地也。旁置学舍为诸生肄业所。厥后兵燹频仍，渐就倾圮。本朝初太守沛国王公者都加修葺焉。然因仍旧制，卑陋湫隘，无以肃观瞻。今太守全椒王公，谓文公溯源洙泗，倡道东南，集诸儒之大成，崇祀之地不宜简陋，集绅士会议，首捐俸鸠工庀材，撤旧而更新之。别建祠祀韦斋先生。旁构敬业堂并学舍十三间，俾诸生讲业较艺其中。经始于辛酉春三月，讫工于冬十月，费白镪以千计。制度备，规模宏敞。复颜书院之名，而冠以温陵，盖郡之名所自始，不忘其初也。旧有田租碑记犹存，而年远湮没无可考。公复多方设法，为诸生谋膏火，详载祠产碑记。昔真西山先生守此邦，朝讲学而夕治事，公盖后先一辙云。郡绅士仝立记。闽自唐常观察晋兴文治，延欧阳行周先生设教，人始知学。至有宋治泉郡者，乾道间王梅溪先生，会诸生于学宫讲经。嘉定间，真西山先生听治之暇，即亲讲学。明嘉靖间，朱仲南先生先教化而后刑罚，择诸生才隽，谈道论文，庚午乡试，郡中式者五十八，士称极盛焉。国朝文治聿彰，设义学以兴教化，代不乏人；然书院之设，渺乎未闻。盖近圣贤居而馆地常隘，集文学士而膏火不充，所以难也。今郡侯全椒王公廷诤号訚斋抚治泉州，首先文教，文庙、贤祠捐俸修整。每诣学宫，集诸生而训诲之，人知自驯。郡东朱文公祠旁有温陵书院，年久倾废，捐俸建祠，旁及书院，圮者建之、漏者葺之，学舍焕燃以新。又虑诸生课业膏火无资，复捐清俸置租税，按月给费。邑侯江夏胡公格号寿平，协力捐俸。赞襄盛事。夫兴贤育才，贤大夫之事也；而亲承教化，争自奋励者，非学人之责欤？邦人士躬逢盛事，公勒石以志不朽，非徒以彰盛德，明设立规模，俾后人有所考据。犹望官斯土者，踵而继之。而人文蔚起，软化之盛与源山并峙，筍水俱流者，宁非有以倡之耶？一大祠后新修书院三间，另二直头一祠，西新建敬业堂，并下层三间，一讲院，前新修书院三间，并前层通连共三间。以上书院共十三间、二直头，作诸生会馆，不得混称义学，借作书室。一店屋一座，在东街行春门楼内辑和五邑坊外第六间巷仔边，坐北向南，阔一丈六寸半，深二丈一尺半，每年收税银十两五钱，现租黄九观。一店屋一座，在东街辑和五邑坊外，黄厝巷口第一间，坐北向南，每年收税银七两五钱，现租户叶二观。一店屋一座，在东街辑和五邑坊外，门楼巷口第二间，坐北向南，每年收税银七两五钱，现租户郭殊观。以上店屋三间，每年租银共二十五两五钱，系府学教授按月取税给诸生课费。一田一段三坵，坐北门外石塘前，土名石厝墘，载租一石二斗，大佃户田长耕。一田一段一坵，坐洋塘乡，土名石坚园潭，载租二石三斗，大佃户杨元、杨宁同耕。一田一段一坵，坐洋塘乡，土名官坝坑，载租二石，大佃户田送耕。一田一段二坵，坐洋塘乡，土名相向头及大坵身下，载租一石，大佃户杨兴耕。一田一段一坵，坐杨厝前崎坵，载租四斗，大佃户杨兴耕。一田一段一坵，山院乡后亭墘厝斗内大井后，载租一石，大佃户许谨耕。一田一段二坵，坐洋塘乡，土名院后墩兜，载租一石一斗，大佃户杨球耕。以上共七段十一坵，载租额九石，给祠丁收税资香灯洒埽。
　　山丛竹书院　在府城隍庙旁，其匾为朱子书，镌于石。〔明朱鉴诗〕岧嶤碧屿杳冥蒙，绿映苍苔匝地封。明月影中金琐碎，乱云堆襄玉玲珑。一峰小小芙蓉淡，万叶葱葱翡翠浓。自是一方仙景好，禅源不与世间通。国朝康熙四十年，通判徐之霖建。〔之霖自记略〕郡治东北有高阜，地气独温，温陵之名实肇诸此。宋徽国文公朱夫子种竹建亭，讲学其中，自题曰：小山丛竹，固胜迹也。历久倾圮，修复阙人。明嘉靖间，通判陈公尧典重构斯亭，更名过化，且镂夫子遗像，以崇祀之。后复为兵燹所毁，基址侵作民居，石额没于卒伍，像则碎而为三，委置五贤祠壁隙，亵渎先贤，不亦甚欤？岁甲戌，余判是郡，访求夫子遗迹，明经吴子方皋为予历历言之。偕往省视，茂草绵芉，几莫能辨，虽寸椽片砾亦荡然无存矣。窃不自揣，锐夫兴复，谨节一岁所支俸钱，于乙亥之秋，庀材而经始焉。寻复穷诘石额所往，藏者知不能隐，乃得还归故物。为循旧址而楹竖之，躬亲指画，虽寒暑弗避。亭既成，于五贤祠壁移夫子石刻像，召匠补辍，祀于亭中。已卯秋，泉士之登乡荐者数倍往昔。又一载，予思非另建讲堂，不足以广夫子启佑之遗爱，乃向提台王公于亭左乞閒旷地，开辟营造，阅岁而成，以诚正名堂者，盖扶夫子心学之渊源也。亭之后构书屋前后六间，为士子藏修息游之所，额曰瞻紫。右畔筑六角小亭，检化残简，额曰敬宇。前后围列森玉，滴翠盈阶。祠门之外，仍竖坊表于通衢，俾人知所瞻礼。工告竣，计其亭屋丈尺，一一登载于牒，召人守视，庶可垂之永久焉。时董其事者，贡生詹子允升、李子云永、庄子际培也。五十年，知府刘侃修，岁给廪俸为院长膏火。〔张云翼诗〕婺源道源源且长，南流过岭何汤汤。文澜初洒尤溪侧，学海实汇屏山旁。紫霞洲灌玉仙池，亦舆洙泗同汪洋。派分苎溪会众流，枳棘之中棲凤凰。晋水还沿置讲舍，鳖头石井相辉光。筍峰罗列碧碐磳，荡漾绿雪韵风篁。此时挥管看云布，遗亭千载有余芳。我来守土刺桐郡，喜闻絃诵声琅琅。高标仰止小山下，梦舆登岱俯八荒。海润还期滋道泽，龙吟时听吐苍莨。〔黄朝阳初夏小山丛竹望郡北诸山诗〕北城池渐高，兹邱俯郡邑。夙仰昔贤踪，摄衣此拜揖。丛竹有清阴，空庭飞鸟入。徘徊茅檐下，忽见群峰立。天晴岩谷分，岚气如带湿。远树推夕阳，苍茫映原隰。悠悠万古情，纷然此时集。日暮赋归来，清风犹可袭。乾隆五十三年重修。〔巡道朱元荟记〕惟圣法天，维贤宗圣，羽翼大教，昭垂至教，其功良不可少。我先代徽国文公集诸儒之大成，以承孔孟之正脉。盖自汉唐以来，诸儒所支分派别者，至此如百川之归于海也。是以倡道于宋，门人四百有奇。所至皆有过化存神之功。温陵夙有海滨邹鲁之称，其城北高阜之地为小山，当文公涖同安时，每至郡必登临其地，后以秩满，读书讲学其中，建亭植竹，自题曰“小山丛竹”。人思旧迹，共有高山景行之想焉。明通判陈公尧典重构斯亭，更名“过化”，镌文公遗像以崇祀之。越国朝，毁于兵燹，参军徐公之霖，从而修之。复立讲堂学舍，其培植斯文，为益匪浅。顾年久风雨侵蚀，不无圮废。余于乾隆四十年承天子命来守此土，与绅士修之。方经始，以外艰去。迨五十年，复膺简命为汀漳龙观察，因与署府郑暨绅士谋臧其事。倡捐者有若司马曾华文、孝廉徐用邃、劝捐者有若孝廉郭大椿、蔡云、举明经林玉麟、诸生何有文、汪志清。董事有若国学陈世芬、诸生徐用迪、陈守均、徐浩然、曾毓读。起乙巳夏，讫丙午冬。既成，众请序于余。余思文公以命世之才，任万古斯文之重，微词奥旨，注于六经四子之中。凡累圣道之榛芜者，靡弗爬梳厘剔，震耀而光昌。泉为邹鲁文物之邦，其被文公教泽尤深，都人士见义勇为，因旧迹而增新，俾堂皇气象，炳蔚文章，则斯地之重建，亦大道重兴之一机也。是为序。
　　石井书院　在府城西南安平镇，名鳌头精舍。宋绍兴初，吏部朱松尝为镇官，与士人讲学。后其子熹官同安，至镇访父，时与父客耆士论说经义，镇人益劝于学。嘉定四年，镇官游绛白郡守邹应龙，建书院于镇西，如州县学之制，命通判朱在，在，文公子。董其事。建大成殿、尊德堂。富文、敏行，移忠、立信四斋，绘二先生像于尊德堂，异室而祖焉。〔留元刚记〕古者家有塾，党有庠，术有序，国有学，若远而近，所寓皆教。故士君子行，人人有之，世世有之。世入春秋，鲁泮郑校，不绝如丝。一经秦暴，扫地亡几。汉室开学，迨今百世，然岂必曰京师郡邑而已哉？亦惟崇废起坠，犹幸不泯。嗟夫！吾先圣之道，与天地并立，处处赫赫巍巍。天下用之，天下之功；一国用之，一国之功；一家用之，一家之功，可祠而敬，于地何择？后之所以日不逮古者，教化之略，治效之亏也。昔龙江有书院，寖久弗葺，惟庙像仅存。开禧甲子，予始议复故，或者难之，余喟然曰：教化之地，不病其详，而病其略，今之所病乃略之。故聚庐万里，徼福缁黄，重堂突厦，经营后设，设一儒馆，遂骇观听，宁有是哉？缮修以来，于兹十年。建安游君绛贻书曰：石井居郡之南，亦号多士，距郡学二舍，负笈者告病曰：闻予渐仿为肄业之所。太守邵武邹公应龙然其请，捐公帑四十万以倡。漕舶二使者，郡之二车，乡之秀民，咸以资助。爰相兹土，面三峰，会众流，厥基崇敷，俶规制殿于中堂，于后为斋者四，杏坛筑于西序之前，祭器藏于东序之左，又即堂为别室，以祀二朱先生。三门列峙，缭垣环周，檐甍层复，凡三百楹，公私经费合四百万。赡养有田，讲肄有膳，舍采之仪，考士之式，大略可睹矣。经始庚午之冬，讫工壬申之秋。慨若时司存期会，如束湿鲰，方郡国不急是图，不惟不敢，亦且不暇，微贤太守孰主张是？淑人之功远矣，愿文以记。余思既事未免违俗，效之犹非，敢自是乎？虽然，是役也，请之者不惮，从之者不疑，卓然有见，实获我心。天下如石井者凡几，使请之若而人，则学校如林，庠序盈门，将使是民为三代之民矣。书之何辞？宝庆初，守游九功拨五废寺田以廪士，岁久倾圮。明成化十二年，知府徐源、推官柯汉重建，塑文公像祀之。堂之东北，为小山丛竹亭，西北为杏坛。弘治十年，同知罗憓重修。门外立石华表，匾曰石井书院。〔傅凯记〕鳌头石井学院，为宋韦斋朱先生与文公先生父子而建也。绍兴初，韦斋公尝为是镇官，吏事外，进民之秀者，教之义理之学，士向慕之。后文公来簿同安，屡过此，见其父老与其长上论说义理且详，士用益劝。至嘉定间，镇官游君绛因士民之请，白于郡守邹公应龙，相地于镇廨之西为书院，如州县学之制。建大成殿、尊德堂及富文、敏行、移忠、立信四斋，绘二先生之像而祠焉。仍给五废寺田，以廩士之肄业于斯者。当时家礼乐而人诗书。由宋至今，田既迷失莫究，书院为风雨所震坏，地基为豪黠所侵并，而夤缘盖屋、筑坟于基内。郡庠生庄概等白诸巡抚张公行核，未复而去。后国子生庄楷奏行郡邑核实，拆屋屏坟复建中殿及门楼，而四斋犹弗克举。弘治丁巳冬十月，贰守桐庐罗侯憓出按海滨，往拜焉。见斋地鞠为草莽，内仍被侵以盖屋，门楼倾塞而傍出入，中堂黝垩亦几毁漫漶，咨嗟良久，而遂有兴复之念。归谋诸同寅郡守四明牵公哲，咸壮之。因立拆其屋，捐俸金十两以倡。致仕江阴邑丞伍君环偕诸耆民黄隆海等，各劝捐资助有差。随委伍君而下九人董其役。重建四斋如旧制，改建门楼三门而高大之，修葺中殿而塑文公之像于中。东小山丛竹亭，西杏坛，外仍树以石华表，而匾之曰：石井书院。兴工于丁巳十一月十一日，毕工于正月二十六日。躬行释菜礼，而告成焉。仍欲建后堂而塑韦斋之像于中。伍君偕诸耆民以侯之功不可泯也，属郡庠生伍超、黄缓来请为记。呜呼！周室既衰，教化不行，尧、舜、禹、汤、文、武、周公之道几晦，孔子出而集群圣之大成，删述六经，垂宪万世，群圣之道于是乎大明。灰烬于赢秦，驳杂乎汉唐，孔子之道几晦。文公出而集诸儒之大成，研极精微，解释经传，孔子之道于是乎大明。然则孔子有功于群圣，文公又有功于孔子，而渊源所自，则出于韦斋与仲素讨论之日，不可掩也。故皆得从祀于孔子之庙，宜矣！而此石井乃先生父子过化之地，教泽之及人者深，至今如亲炙之，又安得不轩昂其栋宇，巍峨其貌像，而致崇于无穷哉！明季倾圮。国朝康熙三十九年，晋江知县陈炎就遗址而鼎新之，塑像行礼。乾隆七年，知府王廷诤复倡建韦斋祠。十四年，通判马鏴复鸠绅士创台门及两庑，聚生徒肄业其中。〔安平绅士公记〕石井镇尽山滨海，宋号石井津，海舶就榷焉。建炎间，创镇设官。其名书院者，宋吏部郎韦斋朱公官是镇，公余之暇，择民之秀者教之，人始知学。公子考亭公复为同安主簿，时来镇与其执友讲究经义而安之，文风丕振，追胜杏坛，肇芳丛竹云。嘉定四年，镇官游公绛，郡守邹公应龙因士民请，于署之东畔建大成殿，绘二先生像祀之。迨国朝鼎革，旧址仅存。康熙庚辰岁，邑侯陈君炎悯朱祠就湮，倡率鼎建，塑文公像以行释菜之礼，而韦斋公之祠，缺而未举。夫公不附和议，铭韦自警，用启理学之传，特配启圣祠中。则安为公过化之地，尸祝其容巳哉。乾隆壬戌夏，安绅士呈请府主王公廷诤，倡题重典。阙岁而草创成堂，设主致祭，以报功德。越戊辰秋，复捐赀修饰，甎埴圬墁，槛棂雕琢，而堂宇略备。近昌黎马公鏴来刺斯土，甫下车，慕朱先生之风，即有义塾之议。因海涨桥倾，捐俸劝修，分委督理。告成之日，进斯董事，谓桥梁利于济人，而学校为造士要津，既得绅士多助，其勿吝鸠庀完成，因祠为学，以擎盛事。于是申请列宪，垂为成典。于是创立台门以及两庑，延师就祠而设绛焉。今者两祠岿然，士之望门墙而兴起者，讵非我公之造就哉？夫不为之前，虽美弗彰，不为之后，虽善弗继，公以作人为己任，将化雨春风，育英才于鳌海，培多士于鸿山，是即继韦斋先生化民成俗之至意，而于考亭公之兴学倡教，并流传于不朽也。是为记。
　　欧阳书院　在府城东北虎岩。旧志为泉郡四书院之一，详见山川。
　　清源书院　在府治东南，集贤铺承天寺之左。原系靖海侯施家所建，名曰“澂圃”。其后人分割转售他姓，日就倾颓。乾隆三十二年，郡守陈公之铨以温陵书院房屋稀少，五邑士子来学者，多不敷居住，遂捐俸倡率绅士购建兴修，名曰“清源书院”。中为讲堂，前为石亭，方池环绕。对联云：琴书在御，任眼前鱼躍鸢飞，悟徹行文旨趣，函丈无尘，看槛外水流山峙，参来养性工夫。左有小山石桥，横亘其下。转而上则得月楼，岿然在望焉。讲堂之后，有内堂东西两房，窗棂明净，可为掌教行文之所。左旁有厅，迥向有廊，转过楼下，房屋较为轩爽。其东边厢房一连十余间，诸生可群萃肄业焉。乾隆癸巳，郡守杨公廷桦议欲扩充，院前有屋三进，共计十多间，通桂坛巷，原为施家旧业，再行购置，掌教陈绳臯恐日久视为传舍，亲书清源学舍匾额，悬在门首，不许外人借住，以昭画一。其山长修金薪水以及诸生膏火，历任郡守皆有捐置。将银项发各典铺生息，立有碑记，以杜侵渔，可按数稽查焉。嘉庆七年重修清源书院经费碑。〔署府冯国柄记〕泉郡为子朱子过化之地，而王梅溪、真西山两先生皆守兹土，所以启迪而薰陶之者，至深且久，故有海滨邹鲁之称，钜儒名臣后先辈出。士生其间，耳濡目染，必有以继迹前贤，而教育造就，非加意于书院不可。乾隆丁亥，前守陈公之铨别购新院，颜曰“清源”，醵经费千金。后杨公廷桦守是邦，复鸠金共成四千五百有余两，岁费有资，条教章程，灿然大备。嘉庆辛酉仲春，余奉檄行郡事，先诣书院而校士焉。核其经费，仅存四之一，盖为官侵吏蚀，不可复追矣。予惧其由此而废也，割俸料量终岁计费八百余缗，是曷可以继，乃亟先倡捐。复谋之僚友及绅士，鸠金各半，获符原额，付子钱家生息以供岁费。诸规条略有增改，要不离乎旧章者近是。抑余闻之，郡治旧有小山丛竹、温陵各书院处来学者众，陈公以其隘也而易之，此地有亭池竹木，学舍讲堂，藏修息游其间，既有其区，复有其藉，从此咸加刻励，砥行立名，为邦国之光。是则陈、杨二公之心，而亦即余之殷殷望于多士者也。多士勉乎哉！是为序。
　　梅石书院　在府治东北，明嘉靖八年，巡按御史聂豹、提学副使郭持平、知府顾可久、通判李文、推官徐炤改净真观地建一峰书院，祀市舶司提举罗文毅公伦。〔张岳记〕故翰林修撰一峰罗先生，初入仕，即上疏数千言。论大学士李公不当起复，落职提举泉南市舶司。未几，召回，守资南都，即浩然弃归。天下既闻其风而高之。比归，杜门讲学，不以世事屑意，而尤严其节于辞受取与之际，俊伟明白，必欲得其本心而后已。故久之而天下愈信服焉。嘉靖己丑春，按察副使万安郭公持平巡历至泉，以先生尝谪居于是地，而尸祝之典未举。维时郡守顾侯可久以入觐去，乃谋别驾李侯文、节推徐侯炤，得城北丛祠一区，请于巡按御史聂公豹，斥去昏淫之鬼，因旧材稍易蠹坏，悉以坚良，以三月朔日，率郡之人士奉先生神主而释奠焉。既又治其斋居讲堂，下及庖湢之属，凡为屋四十间有奇。择士之有志者居之，延乡进士王宣颛职其教。是夏，顾侯及晋江令钱君楩至自京师，则教士续食之法，讲求益备，而书院之传，可以久而不废矣。夫以先生风烈之盛，去之千百载，闻其风者，犹将低徊向慕不能自已，而况神灵精爽，睠临兹字，登降出入，如将见之，有不反身警协、求无愧于先生之心者乎？孟子曰：无为其所不为，无欲其所不欲，如此而已矣。而推其所为之类，至于穿窬同科，夫士者之不为穿窬必矣。孟子复云：尔者几微审察之间，一有未至，其陷溺必至是矣。是故人得其本心也，虽嘑尔蹴尔之不受。乞人行道之人之心，与不受千驷万钟者，无以异也。如其苟焉，以迁就于功利而已。则桓文之所以攘夷而伯，良平之所以挟术而谋，亦何异于穿窬者耶？此其得失，必有能辨之者。先生之所以宁约其身，困约而不肯少贬，以循流俗，其不以是欤？世或言起复之事，李公入疏辞者，十七八矣。最后乃属先生，先生辞不宛曲，若有负李公者，是不然。夫事之不得乎理而冒为之者，使出于庸人与小人，中材之下，皆得以指摘而议之。其不幸出于贤者，复有贤者为之讳其失而回护之，则是非反真，人心无所折衷，其流弊乌可言哉？呜呼！此先生之所深忧也，亦惟求得其本心而已矣。故详述之，以告吾后之学者。二十八年，同知胡文宗修。〔文宗自为记〕一峰罗公祠，统名书院，其本末石刻有考。计今才二十年耳，日倾月圮，余每讶之，弗有坏理若是者何哉？迺诹于众，具言所以。则闻有堪舆家指为吉壤，觊觎者众，倾圮因之，不忍具述。可叹也。用是□然者数日。已乃庀材计佣，捐俸而偿之直，一不以烦公帑劳民力，自堂序以达门墙治之则已。因念公于余为乡先达，祠若书院，始诸今。双江、浅斋二君子行部至郡，据礼协议，相与崇重，式成兹役，以风士类，实获我心。余忍坐视其然，亦司存之恥也。独惟公天人也，以直言落职是邦，其高风劲节，雄视一世，真与清源、紫帽诸山并峙，视天下事物无足以撄念虑者，又何事于斯？顾院额仍揭公号，庸人孺子饫闻而习知，则亦有谓欲使后人过者式焉，吊者兴焉，有司举故事加严焉。而今顾若此，非所知矣。余力不足而意有余，谓公真灵，终古长在。终时往来其间，宜与郡中西山、梅溪二祠，世世专祀，有永无斁，而未能逆睹，是可虑也。工既讫功，书此以告来者，嗣而葺之俾弗坏。〔陈琛谒祠诗〕牛山须禁放牛羊，藏久良弓要力张。远大也应甘澹泊，元微亦只在平常。悟来始信无名语，老去方知有故乡。敬起一峰吾敢问，定行白水答清浆。崇祯间，复以二云曾公樱配祀，名曰清源书院。〔蒋德璟记〕二云曾使君，镇泉之五年而移节，甫临发，与铨部林公为盘暨不佞璟，会士绅于一峰书院，证文成之学，而新使君陆公适至，又宫允黄公幼元亦自漳赴召过泉，因偕郡守孙侯、司理区侯、邑令戈侯再会，登歌《鹿鸣》、《南山》、《泮水》三章。宫允起拜曰：周行示我矣。铨部曰：基我邦家乐得贤，实繄今日。黄布衣曰：美哉，长道之顺也。小大从公匪怒伊教。于是璟飏言，以为雅言周行，鲁言长道，周礼尽在鲁矣。泉夙称海滨邹鲁，自紫阳倅同安，道始有闻，入明而吉水罗文毅，以抗疏左迁，复相与讲明正学。其后吾邑蔡文庄，陈紫峰诸乡衮，斌斌蔚起，而李文节、林司徒、何司空继之，泉学为盛。然文毅特市舶谪官耳，非有泮林鸾旗蹻马之华，足号召也。诸先辈虽为桑梓君宗，亦不闻有当道身为之倡，聚一堂而商，朱陆同异，为圣门究任仁指归者有之，自曾公始。公生文毅之乡，少游南皋邹公门，称入室。其学以良知为的，以宏毅任仁为家派。清真寡欲，万物不能移。出而为政，一意奉公，锄强植懦，心力同澈。属海寇刘香蔓毒三省，公独決荚遣将入粤，破歼之功第一。复密擒岭后山寇，弭患未然，为福于泉甚大。而公绝口不言也，曰：此小丑耳。王文成有言，除却良知，别无事功气节，矧区区哉。盖与余辈谈学而神王也。筍江、紫帽山水之外，独有性命相商，若不知酌水之为清，拔薤之为烈，荡山海氛祲之为奇者，即而眎之，一滩盐措大，绝无色味之醲，而其忧国相时，热肠激论，忠义之气，往往形于眉睫。嗟乎！此乃公所以为学也。今海内学人不少，然其行常不如其学，而不学者，其学又不足以为政，于是学与政分途，而三代上真儒之效，不复见于世，其流弊遂有不胜既者。圣主嘉意本教，近于小学社学，特谕申饬，而日御细旃与讲臣咨诹治理，德意甚盛。夫朝廷之有文华，即州闾之书院也。上日讲而下讳讲，何欤？独必如曾公，乃可讲耳。文毅在当时既不闻贤士夫与游者为谁，诸先辈贤矣，而又不遇知学之使君，则夫以余辈而遇两使君，与诸大夫扬扢于一堂之上，恐亦文成后所不能多观也。铨部雅言旦气，而宫允与予尝为榕坛问答，皆与公任仁旨互相发，乃余辈之所以重公者，又不独以其讲而已。《鹿鸣》、《南山》之诗，必遡德音，曰“孔昭”、曰“时茂”，而泮水直曰克广德心，至献馘献功，皆受成释奠于学，盖学之用大矣。公有德心广之，是在异日哉！书院在郡治北，以近清源，故名清源书院。旧祀一峰先生、即文毅公伦，成化二年进士第一人也。座为公讲学处，诸士民因筑堂奉公志不朽云。公讳缨，江西峡江人，万历丙辰进士。董其事者耆民吴养正，余梓等例得并书。国朝乾隆十五年，知县黄昌遇重建，改今名，延师集生徒肄业其中。〔巡抚潘思榘记〕余奉命抚闽，岁辛未，巡海至泉。泉旧有书院，一在城东，曰泉山，今改为邑黉。一在安平，曰石井，均紫阳朱氏夫子讲学处。而城北有一峰书院，为罗文毅公伦建也。公以翰林修撰，改泉市舶司提举，讲明正学以授生徒。未几，召还南京。嘉靖中，御史聂双江公建祠以祀先生，而待后学。督学朱镇山公复葺而新之，延华亭唐次梁公主教事。所著《浩然堂问答》，王遵岩先生为之序，于今又二百余载矣。晋令黄君以城北书院形势为郡城最，且阶前一石如梅花形，前代有“梅花开，状元来”之谶，开之者，罗公也，而应之者，羹若庄公也。今复开之，当必有接武而兴者。遂整其堂宇，修其廊庑，饰其庭院，峻其垣将，至于书舍斋厨，修脯膏火，罔不井井条理。聘名师以诲诸生，季有考、月有课，滨海远乡之士负笈来游者，难以屈指数。以故迩来泉之人士皆殚心力学，敦乎伦纪，励乎品谊，而经史性理诸子百家之书，皆研究而不遗余力。将来经明行修，必有仰承圣天子作人之雅化者，拔茅连茹以绍美庄公，如云之蒸，如霞之蔚也。欣然濡墨握管，以纪其事。〔黄昌遇记略〕泉之为州，其治晋江。旧有一峰书院，盖前明嘉靖年间翰撰一峰罗先生谪居之所。迨后巡按聂双江公豹、副宪郭茂斋公持平，高其风烈，即谪居之地，建祠以祀。复扩其前后地为书院四十间，延王一臞先生宣、张浮峰先生岳，先后掌教，泉之人文蔚起，争雄宇内。继则有学宪朱镇山先生，校士之暇，辄造书院，升堂讲学，以华亭唐次梁先生为之师。条教严密，著有《浩然堂问答》，王遵岩先生为之序，琅琅可诵也。余令晋邑，朔望瞻礼先贤，见一峰先生神祠仅存片屋，书院鞠为茂草，心焉伤之，亟图兴建。上报则格于成例，鸠众则迂缓难成。适本邑贡生庄嘉珍，因事乐输，出资修复。鸠工庀材，相度其地，东西得十一丈，南北得二十五丈，建筑三层，中为讲堂，后层以祀一峰先生，四旁每列斋庑以舍师生。庖湢库厩，无不备举，门庭邃密，涂迳平整，共得屋四十八间，黝垩丹漆俱善。以乾隆十五年三月初九日兴工，九月二十八日告竣，计费白镪六百五十余两，可以久矣。因纪所作，勒诸堂右。〔又昌遇建置书院膏火记〕郡北梅石书院，为先儒罗文毅公过化旧地，荒废已久。余履任后，设法捐建，延师讲学，悉遵鹅湖鹿洞遗规。经立石识其事，兹不复赘。但书院条规，当垂永久，年来会课师儒膏火费用银两，皆与学师莆阳陈君诚筹谋参酌。而事属创始，几费经营，尚未周备，恢宏式廓，端有望于后贤。所有现在事宜，开列于左：一设立书院，曾良相、曾华文两监生共捐银一千两，折番银一千二百大员，每百两每月行利一两五钱，每两钱价定制钱六百八十文，现交各当铺承领，行运生息，以充公用。一每年送掌教修金供膳共银一百两正，俟膏火扩充再议加增。一每月给在馆肄业各生童膏火银每名三钱，俟膏火扩充再酌增益。一开馆散馆，每次致送席仪二两。一端午、中秋、腊底三次节敬，随时酌送。一每月两课，每课诸生饭食银一两。一按月面课两次，请学师一位仝掌教，先生亲督，以拔真才。每次交看院人银三钱，备办蔬饭供给。一每课给赏优等生童花红纸笔，随时酌量多寡，每名一钱至三钱不等。一按月给看守书院工食钱四百文。一院内师生动用家伙杂物，一切齐备，另有印册流存交代。嘉庆十四年，邑令赵同岐复捐廉倡绅士鸠众重新修建。。〔周学曾记〕书院之设，所以懋人才，美风俗，与学校相表裹者也。我国家重熙累洽列圣相承，作人寿考，薄海内外，道一风同，薰蒸丕变，而直省各府、州、县、厅，莫不有书院之建。晋邑梅石书院，为明嘉靖八年巡按御史聂公豹，改城北净真观为一峰书院，祀罗一峰先生伦。先生江右名修撰，以言事谪泉州提举市舶司。过化名区，人思仰止。而院之东有石，隆然若梅者，旧有“梅石开，状元来”之谶。先生至，石適开，香闻数里，而本邑乡先正庄羹若际昌殿试第一应之。乾隆间，黄公昌遇重修，所为易今名也。历年寖久，不惟膏火经费，荡然无存，堂庑廊舍阶除，鞠为茂草，仅存一峰先生栗主于颓楹坏桷之中。官斯土者，时或考课，皆就别业，旧址几无复有过而问之者矣。嘉庆戊午，常熟赵公以明经出宰晋江，甫下车，思所以振兴文教者，则慨然曰：惟守令为亲民之官，惟师儒为植道之器，惟学校书院为裕桢干以致国家升平之基。芹藻鸾旂，斯乃鲁贤侯所以追踪丰镐也。经义治事，斯乃胡教授所以希轨洙泗也。乃首捐廉俸，延本地绅士举人罗源教谕粘克昌、举人工部郎中曾世炽、廩生夏忠、史嵩华、曾世谦、生员林锡珪、周大鹏与余共八人董其役。商诸邑中好义者，捐赀乐助。鸟革翚飞，焕然称盛。复迎魁星像祀于第四进，其外仍祀一峰先生，又外为讲堂，又外为大门，两旁学舍，共十有八间，主讲之堂宇，院丁之次舍，及堂除庖湢诸所，次第俱举。惟照墙及梅石亭未遑修葺，而公卒于官，所有捐助费用不及开列，诸同人先后凋散，惟余及周大鹏二人存。道光庚寅秋，当道者延余主讲，追念昔时随诸公后，共襄盛举，曾几何时，而阅二十四年矣。今与诸生聚首论文之区，固昔所朝出暮归殷勤督理者也。是役也，史君实总其成，乃向其世讲取当日登记之账，列其捐助费用勒诸石，亦谊不容诿者也。附载：嘉庆九年，邑令徐秉钤以梅石书院未经修理，鸠本邑绅士银一千六百员，买新梅书院于镇雅宫之旁，嗣梅石重修，新梅仅为官府往来传舍署。郡守徐汝澜出示招卖，以为膏火。二十四年，职员陈树滋用银八百员，在邑令魏学山任内买去，又经诸绅士题捐银一千一百员，共一千九百员，现在交县置业，未经取出。
　　南塘书院　在县南龟湖象畔，中崇正堂，祀晦翁朱子。西正俗堂，东兴教堂，两廊号舍各五间，庖湢之属皆备。前大门，楼东偏讲堂，楼外有庭，转东重门，又转东达通衢，周以缭垣，垣外余地可亩六分，明嘉靖己丑，邑令钱立斋废五通庙创建。

　　名宦祠

　　名宦祠旧名先贤祠，在礼殿东。嘉靖三年，守高越以名宦，乡贤合祀于育英门西之六贤守祠。六贤守谓：宋蔡襄、王十朋、真德秀，明胡器、尹宏、欧阳复。隆庆间，改建于明伦堂东尊经阁西，分名宦，乡贤为二。国朝乾隆年间，重修祠位，除外县各官不开列外，其本府本县名宦共八十五位，登载于后。
　　唐
　　常袞　都团练观察处置使。　　薛昱　清源郡刺史。
　　赵颐正　晋江县令。　　　　赵棨
　　赵昌　以上清源郡刺史。　　姜公辅　清源郡别驾。
　　宋
　　乔维岳　韩国华
　　陈靖　　方慎言
　　沈周　　蔡襄　以上知泉州知州事。
　　郑侠　泉州儒学教授。　　陈可大　泉州司户参军。
　　黄彦辉　知晋江县。　　游酢　泉州佥书判官。
　　朱松　石井镇监，婺源人。　　胡大正　泉州佥书判官。
　　孙梦观　知泉州府事。　　杜孝渊　泉州通判。
　　刘子羽　　陈康伯
　　赵令衿　　范如圭
　　陈俊卿　　赵子潇　旧志潇作渊。
　　赵必愿　　程大昌
　　林枅　　　颜师鲁
　　王十朋　　汪大猷　以上俱知泉州府事。
　　杜纯　　泉州司法参军。　　倪思　泉州知州事。
　　方阜鸣　泉州佥书判官。　　真德秀　知泉州府事。
　　李方子　泉州观察推官。　　宋钧　知泉州府事。
　　郑鼎新　知晋江县。　　李韶
　　赵汝腾　　赵鼎
　　游九功　　程卓
　　孙逢吉　以上知泉州府事。
　　元
　　乌古孙泽　行省都事。　　偰玉立　泉州路总管。
　　陈■〈馬玄〉　晋江县尹。　　龚名安　晋江县丞。
　　王翰　平章从事，潮州总管。
　　明
　　高绍孟　泉州儒学训导。　　林文玉　泉州训导。
　　李凤　　胡器
　　蔡锡　　尹宏
　　熊尚初　欧阳复
　　张津　以上泉州府知府。　　董仪　泉州同知。
　　洪葆　泉州通判。　　武成　泉州卫指挥。
　　徐英　　蒋濬　俱晋江知县。
　　欧阳初　黄结
　　潘援　俱泉州教授。　　朱文简　晋江教谕。
　　霍球　晋江训导。　　颜贤　泉州司狱。
　　俞咨伯　泉州府知府。　　曾振　泉州教授。
　　熊汝达　朱炳如　俱泉州知府。
　　陆一凤　泉州府同知。　　卢仲佃　晋江知县。
　　刘纯仁　泉州推官。　　林腾鹄　晋江教谕。
　　顾可久　泉州府知府。　　丁一中　泉州同知。
  </div>
  <div class="pagination">
   <a href="晋江县志道光本_page21.html">
    上一页
   </a>
   <span>
    ...
   </span>
   <a href="晋江县志道光本_page17.html">
    17
   </a>
   <a href="晋江县志道光本_page18.html">
    18
   </a>
   <a href="晋江县志道光本_page19.html">
    19
   </a>
   <a href="晋江县志道光本_page20.html">
    20
   </a>
   <a href="晋江县志道光本_page21.html">
    21
   </a>
   <span class="current-page">
    22
   </span>
   <a href="晋江县志道光本_page23.html">
    23
   </a>
   <a href="晋江县志道光本_page24.html">
    24
   </a>
   <a href="晋江县志道光本_page25.html">
    25
   </a>
   <a href="晋江县志道光本_page26.html">
    26
   </a>
   <a href="晋江县志道光本_page27.html">
    27
   </a>
   <span>
    ...
   </span>
   <a href="晋江县志道光本_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
