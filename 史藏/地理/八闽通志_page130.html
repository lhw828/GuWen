<!DOCTYPE html>
<html>
 <head>
  <meta charset="utf-8"/>
  <title>
   八闽通志 - 第 130 页/共 184 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   八闽通志 - 第 130 页/共 184 页
  </h1>
  <div class="content">
   72　“平籴仓”及“备籴仓”，似为“平粜仓”及“备粜仓”之误。
　　73　嘉靖《延平府志 公署》及乾隆《延平府志 恤政》均作“在县西三十一都”。
　　74　乾隆《延平府志 恤政》尚有：“漏泽园在东门外龙喷坪。”
　　75　嘉靖《邵武府志 制宇》作“在二十二都拿口市”。
　　76　嘉靖《邵武府志 制宇》作“在四十六都古山市”。
　　77　“新志”疑为“新仓”之误。
　　78　嘉靖《邵武府志 制宇》作“知府冯孜建”。
　　79　光绪重纂《邵武府志 户口恤政》作“知府冯孜改建今所”。
　　80　嘉靖《邵武府志 制宇》作“东西为屋一十二楹。成化七年，守冯孜增一十二楹；十七年，守刘元增一十六楹”。
　　81　嘉靖《邵武府志 制宇》作“一所在何鹿坑，一在平阜岭”。
　　82　嘉靖《邵武府志 制宇》作“在县东平济桥，绍熙三年建”。
　　83　似应作“平粜仓”。
　　84　乾隆《仙游县志 建置》作“旧在城东北隅，洪武十二年知县顾思敬建，宣德九年知县王彝重建”。
　　85　乾隆《仙游县志 建置》作“漏泽园在功建里弥陀庵侧，宋庆元间知县吕祖平捐俸置”。
　　86　乾隆《福宁府志 恤政》作“僧秉大捐衣钵资，募工埋葬”。

卷之六十二

人　物
　　闽僻在东南一隅，而得与中州上国齿者，岂不以人物为之重欤？自梁陈以来，虽间有兴起者，然山川清淑之气，犹未大发泄以钟于人。唐神龙之后，方渐有闻，历贞元而始盛，至于宋蔑以加矣。或建勋庸于朝者而号名臣，或敷惠泽于黎元而称良吏，或继往开来而承道统之传，或力学践行而耸士林之望，或以文辞鸣，或以风节显，或委身而殉国，或笃恩而敦义，或莅官而著政迹，或敌忾而成武功，至于山林之遗逸，闺门之贞淑，与夫流寓之贤，艺术之良，亦彬彬焉。于戏!前修远矣，典刑犹存。类而列之，必有观感兴起，以益增吾闽之重者，其于风化岂小补哉!若夫仙释之学，固非儒者所宜道，然《大明一统志》已登载者，亦不敢略也。乃志人物。

福州府

 名臣
 〔宋〕
　　谢德权字士衡，闽县人。父文节，初仕闽为侯官令，后入南唐为饶州团练使，以骁勇闻。周世宗南征，文节独擐甲度大江，潜规敌垒，吴人号为“铁龙”。后守鄂州拒宋师，战没。德权自南唐归宋，补殿前承旨。咸平初，宜州蛮叛，从陈尧叟经度，单骑入蛮境，喻以朝旨，众咸听命，加阁门祗候。会有凶人刘晔、僧澄雅讼执政与许州民阴构西夏为叛者，按验无状。谢泌谓：“追摄大臣，狱状乃具。”德权曰：“泌欲陷大臣耶？若使大臣无罪受辱，则人君何以使臣，臣下何以事君？”上可之。累迁西染院使，知泗州。德权清苦干事，好兴功利，多所经画。见官吏徇私者必面斥之，所至整肃。然喜采察纤微以闻于上，朝论恶之。
　　陈襄字述古，侯官人。少游乡校，讲明知天尽性之说。举进士，调浦城主簿，迁知河阳县。富弼为郡守，一见即礼遇之，及入相，荐为秘阁校理，判祠部。译经僧死，遗表度十僧列于庙，三年度一道士，皆抑不行。为盐铁判官，奉使契丹，以设席小异于常，不即坐。契丹移檄疆吏，坐出知明州。累迁侍御史知杂事。论青苗法不便，乞贬斥王安石、吕惠卿以谢天下，又乞罢韩绛政府，以杜大臣争利而进者。官终判尚书都省。襄莅官所至，必务兴学校，平居存心，以讲求民间利病为急。在经筵时，神宗顾之甚厚，尝访人才之可用者，襄以司马光、韩维、吕公著、苏颂、范纯仁、苏轼至于郑侠三十三人对，帝不能用。用1时号“古灵先生”，卒谥“忠文”，有文集行于世。
　　许将字冲元，闽县人。嘉祐中，举进士第一，签书昭庆军判官，代还，当试馆职，辞曰：“愿以守选余日读所未见书。”后知制诰。契丹遣使请代地，岁聘之使不敢行，以命将。将至，契丹使萧禧馆客，果以代州为问。将随问随答，禧惭不能对。历知浑州，上元张灯，吏籍为盗者系狱。将曰：“是绝其自新之路也。”悉纵遣之。自是民无一人犯法，三圄皆空。累官中书侍郎。章惇为相，奏发司马光墓。将曰：“发人之墓，非盛德事。”方党祸作，或举汉唐诛戮故事，将复曰：“本朝治道所以远过汉唐，以未尝辄戮大臣也。”哲宗皆纳之。进门下侍郎。御史中丞朱谔取将旧谢章表祈文句以为谤2，且谓其仕于元祐、绍圣以至建中，左右视利，幡然改图，初无定论。遂出，知河南府，终奉国军节度使，卒谥“文定”。同县人陈诚之，字自明，绍兴中亦举进士第一，累官知枢密院事，终端明殿学士。
　　林旦概之子。举进士，为监察御史里行，甫五月以论李定事罢，累年乃签书淮南判官。累迁殿中侍御史，甫莅职即上疏言：“蔡确、章惇既去，其余党常怀丑正恶直之心，愿深留宸虑以拆邪谋。”遂论吕惠卿、邓绾，乞投散地以谢天下。又奏编削翟勍之徒，并降支郡营校。又论崔台符、贾种民舞文深酷之罪，逐之。官终河东转运使。子肤，坐元符上书，陷于党籍。
　　陆蕴字敦信，侯官人。少知名，举进士，累官御史中丞。蕴颇论事，尝言：“御笔一日数下而前后相违，非所以重命令；辅相大臣、宦官戚里赐第营筑，纵撤民居；县官市材于民不予直；贵游子弟以从官领闲局奉朝请，为员猥多，无益于事。又赐予过制，中外用度多于赋入数。幸私室，乖尊卑之分，亦非臣下之福。”其言皆中时病。后以龙图阁待制知福州，改建州。弟藻由列曹侍郎出知泉州，后亦知福州。
　　辛炳字如晦，侯官人。举进士，累官监察御史兼权殿中侍御史，以疏蔡京发运之弊，谪监南剑州新丰场。高宗朝起知潭州，张浚调兵于潭，以炳懦怯不能，罢之。寻复以侍御史召，首言：“今日公道壅塞，风俗颓薄。”连疏三省所行乖失数十事，请谕大臣勿废都堂公见之礼，罢福建八州添差见食之官，从之。苏湖地震，下诏求言。炳言：“大臣无畏天之心，何事不可为？”共言甚峻。由是宰执吕颐浩居家待罪，炳遂劾罢之。张浚召赴行在，炳论其败事误国，张浚坐落职，除御史中丞。时方遣使议和，炳言：“金人无信，和议不可恃，宜讲求守御攻战之策。”以疾请外，除显谟阁直学士，知漳州，未赴而卒。诏以炳操行清修，贫无以葬，赐银帛赙其家，赠通议大夫。
　　黄龟年字德邵，永福人。登进士第，累迁殿中侍御史。劾秦桧阻止其3恢复植党专权。桧罢，并劾桧党王、王昞、王守道，皆罢之。桧乃授观文殿大学士，提举江州太平观，官如故。龟年又奏桧徇私欺君，合正典刑，投诸裔土，以御魑魅。章凡三上，遂褫桧职。复上章乞发明诏，暴白桧之潜慝隐恶于天下，以破奸臣之胆，以息朋比之风。累迁中书舍人兼给事中，寻以言者罢归。司谏詹大方希桧意，复劫龟年落职，本贯居住卒。龟年微时，邑薄李朝旌许妻以女。既登第而朝旌死，家甚贫，或劝其别娶，不从。任子恩先奏其弟之子，人皆义之。子衡，仕至湖南提学4。
　　李弥逊字似之，连江人，居苏州。登大观三年第，累官起居郎。政和末，以封事剀切贬知卢山县。宣和末，知冀州。金人犯河朔，邀击其游骑，斩首甚众。兀术北还，戒师毋犯其城。绍兴七年，复迁起居郎，直前论事，鲠切如初，试中书舍人。时秦桧主和议，李弥逊请对，力阻之。桧邀弥逊至私第曰：“政府员虚，苟和好无异议，当以相凂。”弥逊正辞拒之。次日再上疏，言愈切直，桧大怒。然和议赖弥逊廷争多所降杀，惟君臣之礼不得尽争。累疏乞归，以徽猷阁直学士知漳州，寻归隐连江西山，号“筠溪真隐”。桧复嗾言者论之，落职。十余年间，不通时相书，不请磨勘，不乞任子，不序封爵，以终其身。常忧国，无怨怼意。卒谥“忠肃”。有奏议、外制、议古及诗数十卷。按：旧志多不录弥逊，盖以其为苏人而黜之，至其曾孙韶始列于《流寓》。尝考之《苏州志》：“弥逊，朝奉大夫撰之子也，其先唐宗室，世居陈晋，撰七世祖永嘉令澄始迁连江。祖余庆知常州，卒于官，葬横山，因徙居吴县。”则弥逊虽生长于苏，而其先世居连江已久，其心盖未尝一日忘连江也。观其晚年复归隐连江，则其意可见矣。况撰及三子弥逊、弥大、弥正之名俱载于《三山科名志》，则其在当时固犹以为连江人也。弥逊归连江，至韶又传三世，而以列于《流寓》，则其失益远矣。
　　李弥大字似矩，弥逊弟也。登进士，累迁起居郎，试中书舍人同修国史。童贯宣抚永兴，走马承受白锷恃贯不报师期。弥大缴奏，锷坐除名，弥大亦出知光州，移鄂州，召为给事中，拜礼部侍郎。金人大举入侵，李纲定城守之策，命弥大参议，不合，罢。寻除刑部尚书。朝廷欲遣兵援河北、河东，弥大画计欲为腹背攻劫之图，遂除河东宣抚副使。张师正于河东溃归，弥大诛之。后宣抚罢，知陕州，历知淮宁府，复召为吏部侍郎，试户部尚书兼侍读。吕颐诰视师，以弥大为参谋官，弥大缴奏忤旨，出知平江府，又被论夺职。复起为工部尚书，又以言者贬两秩，卒。
　　李弥正字似表，弥逊之弟。宣和初进士，为秘书省正字，轮对言：“大臣进退之易，实害治体。”又言：“古者创业中兴之主，必有谋臣，任专责重，忧勤逸乐，与之终始。今人之才虽不敢远望古人，愿陛下舍短取长，择忠实可使者，推腹心以任之，则任功可见就绪矣。”上称善。迁点检试卷官，与修神宗、哲宗实录，终朝奉大夫、吏部郎中。
　　黄祖舜福清人。举进士，累官权刑部侍郎兼侍讲。进《论语讲义》，上命金安节校勘。安节言其书词义明粹，乃令国子监版行。尝奏夺杨愿恩、褫秦禧秩，直气有足尚者。官至同知枢密院事，卒谥“庄定”。所著又有《易说》、《诗 国风 小雅说》、《礼记说》、《历代史议》及遗文十五卷。
　　朱倬字汉章，闽县人。初为宜兴簿，历南剑州通判，俱有惠政。以忤秦桧久厄于外。桧死，累迁中丞。尝言：“人主任以耳目，非报怨任气之地，必上合天心。”每上疏辄夙兴露告，若上帝监临。奏疏凡数十，如发仓廪，蠲米价，减私盐，核军食，率焚稿不传。绍兴末，拜尚书右仆射。长于料事，史浩、虞允文、王淮、陈俊卿、刘拱之进用，皆倬所荐也。卒谥“忠靖”。孙著，嘉定中累官至吏部尚书。
　　林栗字黄中，福清人。绍兴中登进士，累官兵部侍郎，卒谥“简肃”。有治才，善论事。金人请和约为叔侄之国，栗上封事极言其不可。冬至，将有事南郊，遇会庆节，有旨上寿不用乐，迨宴金使，乃有权用乐之命。栗言：“祖宗二百年事天之礼，今因一介行人而废之，天之可畏过于外夷远矣!”又尝上疏言：“今日国体于四百四病之中，名为风虚，其状半身不遂是也。非但半身不遂而已，半身存者，凛凛乎畏风邪之乘而不能自安也。故欲起此疾，必禁其嗜欲，节其思虑，爱其血气，养其精神，使半存之身日以充实，则阳气周流，脉络宣畅，将不觉舍杖而行矣。”其论事多类此。但与朱文公论《易》、《西铭》不合，遂上疏肆其攻诋，与郑丙、陈贾之徒党邪害正者同科。虽其畴昔论事，雄辩可观，然不足以盖晚节之谬也。
　　黄洽字德润，侯官人。累迁太常丞。尝对奏之事：备事莫若储才，士卒当练其心，军政必预为谋。上矍然。洽徐奏：“愿戒饬州郡，毋烦扰以致寇，毋轻易以玩寇，寇扰而后定，伤根本多矣。”后为侍御史。会水旱，因祠祭上言：“此事全在陛下一心专精在民，身虽法官，心则坛壝，洋洋左右，理非漠然。”除御史中丞。奏：“荐举请托必竞于宰执、台谏之门，若宰执、台谏不为人觅举，使士大夫咸自率厉，以公道得之，岂不甚善？或果知其人，露章以荐，亦何不可？”除参知政事。上因商榷除目，洽罄竭无所顾避。累章求去，以资政殿大学士致仕。洽常言：“居家不欺亲，仕不欺君，仰不欺天，俯不欺人，幽不欺鬼神，何用求福报哉!”洽质直端重，有大臣体。立朝论列甚多，未尝捃摭细故他慝，以累其终身，两朝推为名臣。有文集、奏议八十五卷。
　　郑湜字溥之，闽县人。光宗即位，为秘书郎。因转对，首乞“尽事亲之道，以全帝王之大孝；严家法之义，以正内治之纪纲；明教子之方，以寿万世之基本”。又乞“省燕饮，节用度，亲正人，勤省览”。庆元初，为起居郎权直学士院。时赵汝愚罢相去，知福州。湜草制，坐无贬辞免，后为刑部侍郎，入伪学党，卒谥“文肃”。
　　郑昭先字景绍，闽县人。初主浦城簿，叹曰：“侥幸一第，问学未悉。”遂游朱文公之门，迁知归安，邑民爱之。累官知枢密院事兼参知政事，进右丞相，辞不拜。立朝屡有奏疏，言皆切直，料事后多中，人服其先见。景献太子薨，建储未定。昭先谓“当以仁宗为法”。庙谟始决。居政府以沉厚镇浮，静定制变，全护人才，振拔淹滞。常谓：“人臣能以文王事纣之心为心，则未有不可事之君；人子能以赤子事母之心为心，则未有不可事之亲。”陈宓以为名言。一夕，有星坠于故居，遂卒。谥“文靖”。有《日湖遗稿》五十卷，真德秀为序。
　　陈贵谊字正甫，福清人。庆元中进士，累官参知政事兼同知枢密院事。尝因转对，谓：“言路虽开，触犯忌讳者指为好名，切劘时政者指为玩令，一人言之未已，或至十数人言之则又指为朋党，是非易位，忠佞不分。”又谓：“今民力已竭而科敛馈遗以谋进者来已；军中耻言败北，则阵亡者不恤；耻言弃溃，则逃窜者复招。”又谓：“婉顺巽从者宜屏之，矫拂求正者宜用之。”史弥远不乐。内侍滥受恩赏，贵谊辄封还诏书。将郊，贵谊以民生实艰，吏员尚众，征敛几于夺取，公费掩为私藏，宜大明黜陟，庶有以见帝于郊。理宗面谕之曰：“顷闻忧国之言，朕所不忘。”卒赠少保、资政殿大学士。
　　陈字子华，自号抑斋，孔石子也。让父郊恩与弟。登开禧初进士。从叶适学，有将帅才。嘉定间，贾涉开淮阃，辟京东河北干官，画策固藩篱，御金兵。后行其策，遂有堂门之捷俘其四驸马者。迁将作监丞，累官仓部员外郎。入对言：“臣所陈夏、周、汉、唐数君之事，如布德兆谋，任贤使能，信赏必罚，区处藩镇，不事姑息，规摹莫大于此。”又言：“人主所以御天下者赏罚而已。”绍定初，盗起闽中，除知南剑州，兼福建提刑招捕使，累迁江西安抚使，悉平闽广江浙之寇。诏曰：“忠勤体国，计虑精审，身任讨捕之责，江闽东广讫底宁。”谥乃进权工部侍郎，历端明殿学士、参加政事兼同知枢密院事、福建安抚大使、知福州致仕。卒谥“忠肃”。(一本云“与弟同登开禧进士”，误。)
　　许应龙字恭甫，闽县人。五岁通经旨，嘉定初举进士，累迁宗学博士。理宗即位，应龙首陈“正心为治国平天下之纲领”。后知潮州，盗陈三枪起赣州，渐迫境土，应龙亟调兵分扼要害，明间谍，谨关隘，断桥开堑，斩木塞塗，区划有方，盗不敢犯。去之日，合郡遮道攀送。官至端明殿学士，签书枢密院事。应龙不躁、不竞、不激、不随，不妄荐士，而亦无伤人害物之事。卒谥“文简”。
　　陈公益字谦父，闽县人。登嘉定元年进士，官至兵部侍郎兼侍读。绍定六年经筵，奏乞以御制敬天、法祖、事亲、齐家四十八条宣付史馆。公益等撰述箴辞附各条之下，揭于缉熙殿，朝夕省览。(按《科名志》嘉定中俱无陈公益，未详。)
　　郑性之字信之，初名自诚，后改今名，侯官人5。弱冠游朱文公之门，嘉定中进士第一，授平江军节度判官。召对以崇圣学、教太子为先。除秘书正字，轮对乞“明国论，强国势，励节谊，重大帅之权，久边守之任”，至万余言。累迁知袁州，召入，言：“执政出一言，侍从之臣间有忠愤不然者，则立中伤之，此使人人箝口，非国家福也。”时东宫虚位，性之乞早定大计。上嘉其请。后出知赣州，历江西安抚使，召为吏部侍郎。入对，言：“为君者不以尧舜自期，则无善治；告君者不陈尧舜之道，则无远猷。”凡二千言。自后札凡六上，皆恳切忠荩。官终知枢密院事兼参知政事，加观文殿学士致仕。性之治郡，所至为民去害就利，尤务崇化厚俗，处父子骨肉争讼，辄启沃谆切，不事刑威。立朝无昕附丽。有《端平奏议》，及与陈均同修《宋编年备要》行于世。(一本作“闽清人”，误。)
　　赵以夫字用文6，长乐人。嘉定中正奏名。历知邵武军、漳州，皆有治绩。嘉熙初，为枢密副都承旨，直前奏云：“历家预言，季冬朔日，日食将既，夫日食犹自古所有之异，然日与金、木、水、火四星俱缠于斗；日食将既，则四星俱见，日中见斗，此则自古所无之异也。斗分属吴，祸福有归，伏惟陛下亟侧身修行以消弭之，不然咎已著明，祸必随应。宗社生灵事重，可不念哉!”上为减饍避朝。二年，拜同知枢密院事，淳祐初罢。寻加资政殿学士。时国本未立，以夫编类仁宗、高宗两朝定储本末及诸臣谏疏上之，上曰：“此事实不可缓。”进吏部尚书兼侍读，诏与刘克庄同纂修国史志传。号虚斋。
　　李韶字元善，号竹湖，弥逊曾孙也。父文饶，为台州司理参军。每谓人曰：“吾司臬多阴德，后有兴者。”韶与兄宁同登嘉定四年进士。初教授南雄，调庆元，累迁右正言侍御史，出知漳州，历户、礼、吏三部侍郎兼中书舍人，迁宝章阁直学士，知泉州，召权礼部尚书。累乞畀祠，以端明殿学士提举万寿观兼侍读。韶教庆元时，丞相史弥远荐士充学职，不与；袁燮求学宫射圃益其居，亦不与。治郡所至俱有声。立朝尝谏济王竑狱，讼魏了翁罢督予祠非罪，劾内侍陈洵溢窃弄威权，女冠吴知古在宫掖招权纳贿。其他封事甚多，言极剀切。卒谥“清忠”。韶忠厚纯实，平粹简澹，不溺于声色货利。默坐一室，门无杂宾云。
　　唐璘字伯玉，古田人。嘉定中举进士，时台臣有奏次对官不许论边事者，璘对策极诋之。调瑞州学教授，用白鹿洞教法，崇礼让，后文艺，士翕然知向。擢监察御史。璘恐谏争或拂上意，忤权贵，重为母累，趋避不敢诣阙。母曰：“而第尽言，吾有儿兄在，勿忧。”璘拜谢，入就职，上疏言：“天变而至于怒，民怨而几于离，陛下乃纵欲累德，文过饰非，疏远正人，狎昵戚宦，浊乱朝政，自取覆亡。宰相不顾民命，轻挑兵端；不度事宜，顿空国帑；委政厥子，内交商人；视国事如徘优，以神器为奇货；盍正无将之诛，以著不忠之戒。”其言切直皆类是。帝为改容。自是弹击无所避。擢太常少卿，寻以内艰哀毁，卒。璘历官所至皆有政绩，立台仅百日，世谓再见唐介。共居官大节盖得于母教为多。史称之曰“古之遗直也”。
　　赵汝腾字茂实，朱宗室也。居古田，举宝庆二年进士，累官秘书郎。轮对，言：“节用先自乘舆宫掖始。”又累迁至礼部尚书兼给事中，入奏，言：“前后奸谀之臣，伤善害贤，自取穹官要职，何益于陛下，而深损于圣德；兴利之臣，移东就西，顺适宫禁，自遂溪壑无厌之欲，何益于陛下而深戕于国脉；则陛下私惠群小之心可以息矣!”又言：“陛下有用君子之名，无用君子之实。”拜翰林学士，辞归累召始至阙，以端明殿学士兼前翰林学士承旨，知泉州，知南外宗正事，皆有善政。汝腾平生一言不妄发，一钱不妄取，朝廷赏赐田宅以旌其廉。卒赠四官，谥“忠清”，世号“庸斋先生”。
　　黄师雍字子敬，闽清人。少从黄干学。举进士，诏为楚州官属。出盗贼白刃之冲，不畏不慑，李全反状已露，师雍密结时青图之，谋泄，全杀青，师雍不为动。秩满，朝议褒异，师雍耻出史弥远门，不往见之。调婺州教授学正，一以吕祖谦为法。李宗勉以其学最闻知，遂之龙溪。转运使王伯大上其邑最，迁粮料院，每忤史嵩之，差知兴化军，旋改邵武，寻拜监察御史。首疏削金渊秩，再疏斥赵纶、项容孙、史肯之，复劾罢史嵩之。帝欲以师雍为侍御史，丞相郑清之沮之，迁起居舍人兼侍讲。清之犹冀其少贬。师雍曰：“吾欲为全人。”终不屈。官终礼部侍郎。师雍简淡寡欲，靖厚有守，于邪正之辨甚明，视外物轻甚，爱护名节，无愧师友云。
　　李存字以道，闽县人。登进士，试中博学宏词。尝受业于真德秀之门。累官吏部侍郎、中书舍人兼直学士院兼侍讲。时朝廷以参知政事蔡抗擅去国，勉留不返，诏除职予祠，存缴进奏，寝其命。宝祐五年秋，明堂执绥备顾问，称旨，除礼部尚书兼侍读、提纲史事，累迁同知枢密院事兼参知政事。后以资政殿学士知建宁府，不赴；遂提举洞霄宫。复起为湖南安抚使，知潭州。号直斋。
　　常挺字方权，连江人。举进士，累官监察御史。疏言边阃三事：曰辟实才，曰奏实功，曰招实兵；朝廷二事：曰选良吏，曰擢正人。又言：“愿陛下深思宏远之规模，奋发清明之志气；立纲陈纪必为万世之法程，昭德塞违以示百官之宪度。”累迁宝章阁直学士，知漳州，改泉州，权礼部尚书。进《帝学发题》，迁吏部尚书。咸淳中，授同知枢密院事，封合沙郡公，拜参知政事，寻致仕。卒赠少保。

 〔国朝〕
　　张以宁字志道，古田人。元泰定中登进士，授黄岩州判官。时海贼频年为州人害，意以宁儒者必懦怯无备，以宁先募民兵，乘小舟潜布，以俟贼至，一鼓悉擒之。升六合县尹，累官翰林侍讲学士、中顺大夫，知制诰兼修国吏，秩二品。国朝洪武二年，征至京师，拜翰林侍读学士，朝列大夫，知制诰兼修国史。寻奉命使安南，未至，其王卒。国人请受印于世子，以宁不许，遣介使偕其国人驰奏。上大喜，赐玺书及诗八章褒之。三年卒，讣闻，遣官迎柩归葬。以宁工诗文，所著有《翠屏集》及《春秋 春王正月考》、《胡传辨疑》。
　　陈仲完名完，以字行，长乐人。洪武中领乡荐，授延平府儒学训导，改宁国县学。永乐初，用知者荐，擢翰林院编修，寻升左春坊左赞善，仍兼编修，充皇孙讲读官，卒。仲完温厚质实，与物无竞，平居寡言；至于论事，据理义无所回挠。尝有诏，汰在京诸司冗官，时仲完长坊事，即提笔书某当留，某当汰，众皆服其明决。有《简斋迂稿》藏于家。
　　马铎字彦声，长乐人。永乐中进士第一，授翰林修撰。车驾两幸北京，皆留侍监国。仁宗皇帝屡顾侍臣杨士奇曰：“马铎可谓质实无伪者矣。”自是翰林学士、国子祭酒有公务出，皆命铎摄其事。尝建言国子监分献宜用翰林院官，朝廷从之。铎为人坦直无崖岸，于经史百家多所涉猎，为文援笔辄就。卒于官，号梅岩。
　　洪顺字遵道，怀安人。永乐初登进士第，选入翰林为庶吉士。引见，上亲勉以立志进学，久之授刑部主事。时有李将军者，诈取囚五十金，反诬吏张缘受之，同列畏李之强，皆欲坐缘。顺曰：“李固可畏，张缘其不可怜乎？”竟置李于法。仁宗监国，称其廉洁持法，特赐敕褒嘉。未几，以事左迁行人，寻命与修《五经》、《四书》、《性理大全》诸书。丁外艰，起复，升山东按察司佥事。时山东遭唐赛儿之乱，顺划弊理冤，抚循凋瘵，惟恐不及。值岁旱蝗，顺发仓储数万赈之，不待上报。寻升按察使，命下而卒。所著有《鸡肋集》。
　　王善字师舜，侯官人。永乐中举进士，授南京刑部主事，常以仁恤为心，讼一讯立辩。有诬善受赇者，上因其入朝留之，密使人检其家，惟得所赐银半锭，上乃称其为清勤公谨之臣。秩满，升行在刑部郎中，尤留心恤狱，刑无滥及。宣德中，升云南布政司左参议，惟严大体，不务苛细。麓川叛，善进兵金齿备御。值岁饥，蠲僧寺徭役，令出粟数万，活者甚众。云南永宁府土官南八与四川盐井卫土官刺马非争地累年，仇杀不已，都督沐昂檄善为之剖析，皆帖帖服去。尚书王骥及昂俱欲荐之，善力辞，乞致仕归。二十余年卒，年九十三。
　　洪英字实夫，怀安人。永乐中会试第一，遂登进士，选为翰林庶吉士，学问宏肆，拜礼部主事，扈从北征。历吏部文选主事、考功郎中，以端谨著称。用礼部尚书胡荐，升山东左布政使，有仁恕之政。越三载，升都察院左副都御史，仍巡抚山东。赐以玺书，有“清勤公正，茂著才猷”之语。景泰中，黄河决，运河为其所冲，英董治有功，进右都御史。奉命考察浙江，庶僚臧否而去留之。寻敕镇守浙江。未几致仕，卒。
　　陈叔刚名枨，以字行，闽县人。永乐中，登进士第，宣德初，拜监察御史。严重不苛。预修太宗、仁宗实录，迁翰林修撰。未几，丁内艰，庐于墓侧，哀毁逾礼。服除，修《宣宗实录》，充经筵讲官，寻升侍读。以父病乞归省，卒。叔刚性温雅忠厚，以文行推重于时，有《絅斋集》。弟叔绍，正统中进士，拜监察御史。当景泰初，朝廷多故，台端凡有所建白弹击，皆叔绍为之倡。升湖广按察副使。尝奉命同刑部郎中许振审录冤狱，多所平反。卒。叔绍有孝行，母病，至尝粪验差剧。有《毅斋稿》。子炜，天顺中进士，亦拜监察御史，累升江西右布政使，迁浙江左布政使，命下，卒。炜历官所至俱有声。
　　姚铣字孟声，侯官人。登永乐甲辰进士第。宣德初，拜刑科给事中。丁内艰，起复政工科。正统间，引疾家居凡七载，足迹未尝越里门。藩府大臣以其才可大用，因疏于朝，乞起之。改兵科，岁己巳迁兵科都给事中。是秋，大驾亲征北虏，选侍臣扈从，铣与焉。将行，自策其必败，既旋师至土木，竟死于难。铣仪貌端伟，器局夷旷，自入仕历二十余年始迁一级，谨谨然不求躁进，竟以王事卒，士大夫多惜之，同县人陈钝、怀安县人周杰俱登正统间进士，为户部主事，是年皆以扈从同死于难。
　　萨琦字廷圭，闽县人。为人耿介持正，学有源委。宣德中进士，入翰林为庶吉士，授本院编修，预修《仁庙实录》。后升礼部右侍郎兼詹事府少詹事，卒于官7。
　　赵荣字孟仁，闽县人8。正统间以善书荐，授中书舍人，直文渊阁。十四年，北虏入寇至德胜门土城外，朝廷欲遣使，荣请行，遂拜大理寺右少卿，复迁鸿胪寺卿，往复虏营与之论辨。虏退，辞前职，不允，改太常寺少卿，仍直文渊阁。景泰元年，奉使塞外，迎英宗皇帝还京师，升工部右侍郎。未几，复使塞外，还，升左侍郎。是秋河决，命荣董治之，卒复故道。天顺元年，升本部尚书。曹钦犯阙，荣率子弟助官军致讨，升兼大理寺卿，卒。
　　黄镐字叔高，侯官人。举进士，拜监察御史。正统末巡按贵州。适苗贼煽变，南垂道梗。镐简精锐千人率之，斩苗一酋。进至镇远，躬擐甲胄，与贼屡战，败之。时兴隆、清平皆被贼围，而平越尤急，镐被围平越九阅月，士卒掘草根、煮皮甲、烹人尸以食。镐多方招抚诸蛮，劝谕赈济，人无叛心。乃以竹筒密疏于朝，调官军项背夹攻，大破群贼，始解围去。在贵三年，凡五十疏皆采纳。时景泰纪元初也。既而苗复蔓延湖、湘，朝议以镐有安贵功，命往治之。既一年，湖、湘又平，升广东按察佥事。丁内外艰，改浙江，皆有风绩。复升广东左参政，迭破雷、廉、高三郡之贼。历浙江按察使、广西左布政使，擢都察院右副都御史，总督南京粮储兼理屯田，迁吏部左右侍郎，进南京户部尚书，年六十四以疾恳求致仕。卒，赠太子少保。
　　何宜字行义，福清人。登正统戊辰进士第，拜户部主事，累迁兵部职方司郎中。成化之初，疆圉颇多事，边报沓至，皆职方司主之，宜从容区划上闻，裁处多称意旨，及其施行，人皆以为得宜。一时卿佐极加器重，凡有大议皆倚以咎决。迁浙江布政司参政，终江西左布政使。所至以廉谨见称。
　　陈鸿渐字廷仪，连江人。景泰初登进士第，拜刑部山东司主事。察狱明敏而用法平恕。累迁广东司郎中。其所分治实权贵所在。时权贵之势方张，嘘吸能死生贱贵人，而挟势庇奸，请托纷至，鸿渐一以至公处之，屹不为动，然其素守廉慎，竟亦无间可乘也。尝奉命谳狱于常州，州人裹重贿欲赂之，无敢通者。其同事乃权委武臣，鸿渐与之同寝处而委曲防范之，卒亦不得交一言而去。天顺末，有旨许臣僚不限年得致仕，鸿渐念其亲老，遂抗疏乞归养。居家二十余年，确然不易其素守，士论高之。

 良吏
 〔唐〕
　　林勗字公懋，闽县人。大中五年，以开元礼登科为吉州刺史。有清操，饮吉水而已。丁家艰，复起为吉州刺史，秩满终于家。

 〔宋〕
　　张锡闽县人。梁末刘君铎为郓之棣州刺史，辟充军事判官。郓有麴务在棣州，以牙将主之，颇横恣，民有犯麴三斤，牙将置之死，君铎不能救。既而牙将盗麦百斛私造麴，事觉，锡判曰：“麴犯三斤求生不克，麦盗百斛免死诚难。”时御史以使府牙将乞免，锡固置于法。同光末，赵在礼举兵于邺，滨河诸州多构乱。锡权知州事，即出省钱赏军，皆大悦，一郡独全。后为淄川令，不畏强御，专务爱民，召为监察御史。累官司门、驾部二郎中，所至以清节闻。周显德中，拜右谏议大夫，致仕。宋初改给事中。锡无子，宰相范质尝兄事之，馆于别墅。锡以执政之门不欲久处，辞去。卒于邓州。
　　林揆闽县人。国子博士，知南康军，有遗爱于民。
　　孙奕字景山，闽县人。登进士，历知南陵、海陵、吴县。吕诲知开封，荐知封丘县，及诲为御史中丞，遂荐为台推，迁监察御史。论新法为邓绾所劾，出监陈州酒税。陈襄知杭州，辟为佥判。后襄在经筵，因荐之，曰：“士行著于乡闾，节义信于朋友。外虽朴淳，中实强敏，历官所至皆以善政闻，可谓循良之吏，使当一路，岂不足以厚俗而安民哉!”元祐初，除福建转运使。
　　黄邦俊永福人，徙居福清。父远举进士，知莆田县，尝解《心经》行于世。邦俊元祐初举进士，累迁大理丞，后知英州。有《真阳共理集》二卷、《胥训诰文》三卷、《纂韵谱》六卷、《强记集》八卷。《真阳共理集》载其郡事与同僚唱和诗，《胥训诰文》盖集古今廉吏事，以厉其僚及郡吏也。
　　萧磐字安国，闽清人。绍圣初进士，官至朝请大夫，权知梧州军，管勾学士兼管劝农公事，提举钱盐，课农桑，兴学校，百废俱举。暇则引诸儒饮射读法，有古循吏之风，引年赐紫金鱼袋。
　　许份字子文，将之子也。登甲科，累官国史编修。政和中，简功臣牧郡9，份知邓州，政尚宽平而诚于劝戒，人服其公。在州四年，狱空一路。时蔡州饥，诏份赈济，置场设食，鸣鼓均给，率三日一问饥饱而疗其羸疾，全活二万六千九百有奇。一日，洪水暴涨，城几没，份登城祝曰：“份政有阙失，当没其身，毋害百姓。”翌日水退。后迁龙图阁学士。去之日，百姓遮留，方之为召父杜母云。
　　李芘字积仁，闽县人。大观中举进士，靖康初侍次，提举两浙常平州。禁卒害其帅以叛，芘徒涉谕以祸福，卒感动，请勤王以自赎。擢直秘阁。建炎初，提点福建刑狱。值叶侬入寇，攻子城丰乐门，芘冒矢石登陴谕之，贼亟去。范汝为反，其乡民张毅乘乱啸聚，袭古田，帅程迈请往招之10，芘单车入毅垒，谕使捕汝为自効。贼平，除知泉州，终左中奉大夫。
　　张觷字柔直，怀安人。举进士，为小官，不与世诡随。时蔡京当国，求善训子弟者，觷适到部，京族子应之以觷荐，固辞不获，遂即馆，京亦未暇与之接。觷严毅耸拔，意度凝然，诸生已不能堪，忽谓之曰：“汝曹曾学走乎？”诸生骇而问之。觷曰：“天下被而翁破坏至此，旦夕贼来，先至而家，汝曹惟有善走，庶可逃死尔!”诸子告京曰：“先生心恙。”京矍然，即见觷深语。觷慷慨言曰：“宗庙社稷，危在旦夕。”京敛容问计。觷曰：“宜亟引耆德老成置诸左右，以开道上心，罗天下忠义之士分布内外，为第一义耳。”遂以杨时荐。觷后守南剑州，讨平建寇，以劳累官至直龙图阁，知虔州。又荡平余寇，进秘阁修撰。
　　李广文字梦授，古田人。政和中以舍选登第，雄勇有威名。始尉尤溪，有捕寇功，继令浦城，倅建安。方腊、叶侬入寇，俱为广文所败。尝出罪人于狱，使之破贼以赎罪，又尝挺身独往以戢盐寇之乱。历官自通仕郎至朝散大夫，凡十六任，皆有治绩。惠安、潮、惠之民立祠祀之。
　　黄瑀字德藻，闽县人。绍兴中举进士，调饶州司户参军。岁旱，郡檄视属县民田当免租者，瑀请免什九，而行他县者以什一告，太守洪皓疑，俾更之，瑀曰：“官可罢，此不可易。”改湖北转运司主管帐司，以尚伯奋荐，改知永春县，政教孚洽，邑以大治。迁两浙转运司干官。有献鬻公田之策者，檄瑀视之，历诸郡还，极言其非便。权华亭县事，岁恶民饥，瑀不俟报发廪赈之，全活万计。以汪应辰、汪澈荐，累擢监察御史，而瑀以病矣11。平日与杜莘老以节义相劝勉，莘老来问疾，连呼不应，乃大呼曰：“吾今日击去王继先矣。”瑀矍然起坐曰：“君能任职，吾不病矣!”探枕中片纸示人12，乃疏继先罪状甚悉。官终朝散郎，史称其以笃行直道著闻。
　　黄定字泰之，永福人。乾道中进士第一，累官知潮州，为政务刬弊苏瘵，潮民德之。官终国子祭酒、直显谟阁、广东提举。有文集行世。今祀于潮州贤守祠。
　　陈表臣字正甫，永福人。乾道中，擢武举，知宜州。经略张玠希望赏典，诬韦文仲等六十四人以寇边，欲置之死。表臣按其狱，知其非辜，必欲活之。宜州之政以循良称。
　　李角字定国，长乐人。淳熙中举进士，累官潮州通判。刚明果断，决狱多所平反，有遗爱于民，潮人以良牧称之。
　　李大训字君序，闽县人。父仕龙，仕至奉直大夫，直秘阁，以老居里中，后生考德问业者，仕龙应之无倦色。大训初为庐陵丞，历知安远、龙泉二县，在倥偬中力于事功。再知归善县，则以安静修礼教为务，所至称廉勤整办。论者谓其儒而不腐，吏而不俗云。
　　郑公玉字润甫，古田人。绍定间举进士，官终朝请郎、潭州通判。善评品人才，尤好奖掖后进，诗文亦工，莅官临民，蔼然有仁政。
　　郑格字迪民，福清人。少颖悟，博闻强记，时号“书橱”。淳祐中第进士，历建宁司理，有清介之操。景定初，授广东察推，其操弥励。所亲规之曰：“子冰檗凛然，不知何以为出岭计？”格曰：“既能入岭，岂不能出岭？”改知攸县，卒。囊无余财。子坚，字德操，侄聚，皆博学清介世其家；少子堡，字子卫，文亦奇。

 〔元〕
　　林兴祖字宗起，罗源人。至治中登进士第，累官知铅山州。铅山素多造伪钞者，豪民吴友文为之魁，前后杀人甚众，夺人妻女十一人为妾，十余年来无敢发之者。兴祖至，立赏募民首告，俄有告获二人并赃，友文乃自至为之营救，兴祖命并执之，逮捕其党二百余人，悉置之法。至正中，为道州路总管，行至城外，壮贼已迫其后，时湖南副使哈刺帖木儿屯兵城外，以军中乏钞及桐盾，欲退，兴祖夜诣，说留之。明日入城，即以恩信劝盐商贷钞五千锭，取郡楼旧桐板为盾五百，日中皆备。哈刺帖木儿得钞、盾，遂留御贼，贼闻之遁去。永明县洞傜屡窃发，以兴祖廉爱，三年不犯境。春旱，虫食麦，兴祖为文祷之，大雨三日，虫死而麦稔。已而罢兴作，赈贫乏，轻徭薄敛，郡中大治。以年老致仕。卒，号木轩先生。
　　林泉生字清源，永福人。天历中登进士第，授福清州同知，时山海之寇久为民害，泉生悉以计擒歼之。除泉州经历。民负酒税，械系累年，至有死者，泉生以法谕舶商，使代偿之。迁永嘉县尹，核监郡隐田二百余亩以付民。调漳州推官，畲洞相戒不敢为乱。升知福清州。俗喜杀孤幼、诬人取财，泉生立连逮亲邻之法，民不敢犯。红巾寇连江，泉生承帅府檄，立保伍、置屯栅以镇遏之。盐丁谋作乱，泉生缚其为首者七人，众不敢动。长乐民受贼官爵，约为内应，泉生捕诛三十余人，贼骇不敢过。除翰林侍制，以母老辞。累迁行省郎中。汀寇负固，久不下，泉生往招抚之，得其渠帅以归。召为翰林直学士，知制诰，同修国史。寻卒，谥“文敏”。泉生以志略自负，其学尤邃于《春秋》，工诗，善属文，有《春秋论断》及《觉是集》。

 〔国朝〕
　　陈申字孟肤，闽县人。博学善文词，与林鸿、郑定诸名士相友善。洪武间以荐为衢州教授，寻擢潮州知府，有惠政，人称为“文章太守”，号耔斋。
　　陈仲晋13长乐人。洪武六年，由儒士拜江山知县，有惠爱于民，上特旨褒嘉之。子登，字思孝，洪武中亦由儒士拜罗田县丞。永乐中，入为中书舍人。工篆籀，名重一时。
　　陆引字惟远，罗源人。严毅方正，不泛交游，乡人号为“独鹞”。洪武中以材荐，入见，上问为政治民之术，引对扬称旨，旨授象山县丞。给之以符，有曰：“往尽乃心，勤乃事，他日来觐，朕将合焉，以考尔职，其敬之哉!”引抵任，锄强植弱，吏畏而民怀之。俸禄之外，计口植蔬以给食，家人不知鱼肉之味。甫二载，以忧劳得疾。一夕，城隍庙阍者梦人传呼“新城隍莅任”，问其为谁，曰：“陆丞也。”惊觉，引已气绝矣。见《宁波府志》。
　　陈祖长乐人。洪武中以明经荐，授新繁县丞。道遇一妪哭甚哀，问之，妪曰：“夫与子俱丧，止余一孙十岁，昨为大蛇所吞。”祖令具状移县城隍，限日引蛇赴公庭。至期，果有群蛇集厅下，祖谕曰：“无与者退，得罪者偿命。”独一大蛇伏不去，即以剑仰刃置于地，蛇乃就刎其首。民以为异政，立祠祀之。
  </div>
  <div class="pagination">
   <a href="八闽通志_page129.html">
    上一页
   </a>
   <span>
    ...
   </span>
   <a href="八闽通志_page125.html">
    125
   </a>
   <a href="八闽通志_page126.html">
    126
   </a>
   <a href="八闽通志_page127.html">
    127
   </a>
   <a href="八闽通志_page128.html">
    128
   </a>
   <a href="八闽通志_page129.html">
    129
   </a>
   <span class="current-page">
    130
   </span>
   <a href="八闽通志_page131.html">
    131
   </a>
   <a href="八闽通志_page132.html">
    132
   </a>
   <a href="八闽通志_page133.html">
    133
   </a>
   <a href="八闽通志_page134.html">
    134
   </a>
   <a href="八闽通志_page135.html">
    135
   </a>
   <span>
    ...
   </span>
   <a href="八闽通志_page131.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
