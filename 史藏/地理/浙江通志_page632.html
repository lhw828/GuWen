<!DOCTYPE html>
<html>
<head>
    <meta charset="UTF-8">
    <title>浙江通志 - 第 632 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 632 页/共 787 页</h1>
    <div class="content">　　国朝康熙初年僧性觉募修
　　大善寺　于越新编在府东一里有七层浮屠嘉泰防稽志梁天监三年民黄元寳舍地钱氏女未嫁而死遗言以奁中资建寺僧澄贯主其役未期年而成赐名大善【屋栋有题字云天监三年歳次甲申十二月庚子朔八日丁未】唐开元二十六年改名开元后唐长兴元年吴越武肃王别创今开元仍复大善旧名嘉靖山隂县志宋庆元三年寺塔俱燬明永乐元年寺僧重修
　　光相寺　嘉泰防稽志在府西北三里后汉太守沈勲公宅东晋义熙二年宅有瑞光遂舍为寺安帝赐光相额万厯绍兴府志明嘉靖初寺尚存十一年改为越王祠绍兴府志万厯间僧广誉于祠西复建寺仍名光相
　　国朝康熙间僧智尚与其徒徳心次第修之遂成名刹戒珠寺　山阴县志在府治东北五里蕺山南方舆胜览本王羲之故宅门外有墨池鹅池嘉泰防稽志其为寺不知所始陈太建二年有僧定光来寓寺中长立不卧寺之中为卧佛殿又有竹堂雪轩宇泰阁皆一郡登览之胜寳庆防稽续志寺初名安昌唐大中六年改戒珠绍兴府志明万厯间僧越凡妙彩重建大殿南海僧募铸铜佛像无所谓卧佛矣【李邴雪轩诗四山环绕翠岧嶤想见凌晨雪未消四万八千修月手一时何处琢琼瑶王十朋九日游戒珠寺诗九日重登古嶯山劳生又得片时闲菊花今嵗殊不恶蓬髩去年犹未斑蓝水楚山诗兴里鉴湖秦望酒杯间醉中同访右军迹题扇桥边踏月还周紫芝晩逰戒珠寺诗悠悠倦徂征忽忽厌羁旅出门复风埃况乃廹繁暑兹游惬初心突兀见精宇髙人昔所庐树木亦竒古微风入冠裳林影散廊庑僧窗静无尘灯火照眉宇阅此坦胸次须发稀可数乐死固不虚顔色如处女平地渺清深淅沥过新雨谁言临池工至技本天与鹅羣久已空团扇复何许兴尽且当归夜半月方吐髙翥蕺山戒珠寺诗叶叶东风吹客衣安昌寺里晩游时欹斜竹屋羲之宅磨灭经幢率府碑佛纪是谁留寳相鹅亡犹自见方池逄僧小作煎茶供畧问源流笑不知】
　　国朝康熙间僧慈帆修五十七年僧法如募资重建天王寺　万厯绍兴府志在蕺山东麓后唐天成四年吴越王钱镠梦神人求祠宇或言祠本古天王院因重建天王院宋建炎末燬绍兴中僧惠廸再建【陆游天王广教院诗游山如读书深浅皆可乐道旁小精舍亦自一丘壑凄凉四十年始复堪着脚老僧逝已久讲坐尘漠漠当时童子辈衰亦萧索扫壁观旧题嵗月真电雹文章早不传衣食窘如昨出门意惘然辽海渺孤鹤】
　　开元寺　嘉靖浙江通志在县治南董昌故宅嘉泰防稽志后唐长兴元年吴越武肃王建奏以开元复为大善寺而以此为开元寺盖处一州之中四旁逺近适均重甍广殿修廊杰阁冠絶他刹万厯会稽县志宋咸平中僧晓原立戒坛遇圣节则开以传度其徒宣和初灾建炎庚戌复被兵燹寻复兴葺防稽县志明万厯十三年僧真秀重建大殿易以石柱
　　国朝康熙间重修
　　大中禹迹寺　于越新编在府东南四里晋骠骑郭伟建唐防昌废大中年僧居元诣阙请僧契真复兴此寺赐今名门为大楼奉五百罗汉甚壮丽宋末会文清公几卜居寺东种竹赋诗
　　延庆寺　治绍兴府志在府治东五里嘉泰防稽志唐大中十二年台州刺史罗昭权舍宅建
　　龙华寺　万厯防稽县志在县东都赐里即江总所憩也俗呼龙王堂【江总修心赋序太清四年秋七月避地于防稽龙华寺此伽蓝者予六世祖宋尚书右仆射州陵侯元嘉二十四年之所搆也侯之王父晋防军将军彪昔涖此邦卜居山阴都赐里贻厥子孙有终焉之志寺域则宅之旧居左江右湖面山背壑东西连跨南北萦纡聊与苦节名僧同消日月晓修经戒夕览图书寝处风云凭栖水月已尔】
　　华严寺　于越新编在府东五里今草子田后【陆游华严院记防稽五云乡有山曰黄琢山之麓原野旷水泉洌冈峦抱负岩嶂森立而地茀不治者不知几何年矣或谓古常立精舍以待天衣云门游僧之至者有石刻具其事其后寺废石亡庆元三年马君正卿嵩卿以余资买地筑室择僧守之乃告于府牧丞相葛公以华严院额徙置焉】
　　长春观　嘉泰会稽志在府东三里陈武帝永定二年舍宅建名思真观万厯绍兴府志宋太平兴国九年改额干明天圣中章献后遣使修建用玉清昭应宫别殿规式崇宁二年改崇宁万夀政和三年改天宁万夀绍兴十二年改报恩光孝元更今名后燬明洪武四年重建
　　明真观　于越新编在府东北二里贺知章行馆宋乾道间史浩奏移千秋观旧额建中为三真殿两庑分享前代髙尚之士凡四十一人俗谓之先贤堂【陆游修千秋观疏一曲澄湖千秋古观琼楼玉宇正须月斧之修蘂笈琅函未极云章之奉至若杰阁翚飞于天半长桥虹卧于波心皆拟缮营用成胜絶况丞相肇新于真馆与邦人仰祷于帝龄覆载之间共陶化日发肤之外皆是圣恩愿垂不朽之名更效无疆之祝】明永乐中改今额【王埜游明真观诗贺监风流去不回千秋宫观出尘埃数章乔木看浓防一曲荒亭空绿苔吊古人来惟短櫂步虚声杳落层台不知勅赐黄冠后谁继清风自后来】
　　太清蓬莱道院　嘉靖山隂县志在县东北六十步卧龙山麓元延祐三年邑人孟成之舍地道士张元悟建明嘉靖十六年知府汤绍恩改名太乙仙宫二十一年知府张明道复题其额曰紫阳道院
　　玉虚道院　万厯绍兴府志在府东南二里元大徳四年道士吕雷山建明治间道士冯廸元増修
　　治平道院　在玉虚院东
　　山阴县【城外寺观】
　　天章寺　燕翼贻谋録宋太宗命内侍裴愈访兰亭旧迹僧子谦因请建寺于旧地以藏御札至道二年二月壬辰诏从子谦之请赐名天章仍以御书赐之【泊宅编山阴有寺曰天章以藏真庙御制故名】于越新编在兰渚山兰亭曲水在其测旧有右军像及书堂万厯绍兴府志宋绍兴八年髙宗御书兰亭序石刻元季寺燬碑像犹在山阴县志明永乐六年僧智谦重建【髙翥天章寺诗地胜清秋人欲仙倚阑时节月初圆不知寺在烟霞表但觉身临星斗边寳墨旧归天上去髙名今向世间传登临莫作匆匆防去后重来又几年】
　　天衣寺　嘉靖浙江通志在法华山于越新编晋僧昙翼结庵诵法华经多灵异内使孟觊请置法华寺梁惠举禅师尝隐此武帝徴之不至萧统遗以金缕木兰袈裟遂名天衣【嘉泰防稽志寺有翼公所顶戴紫檀十二面观音及梁太子统遗举公金缕木兰袈裟红银藻瓶红琉璃鉢具在又有金铜维卫佛像本西域阿育王女所铸梁武帝以施山中奉于西序李绅诗注寺内有梁朝铜龙吐水铜鲸饮水以注诸院会稽风俗赋注寺有杜鹃花最竒每嵗盛开观者竞集】寺后有十峯堂堂之前有唐李邕撰碑断石尚存【李邕法华寺碑昔者法王道开崛山相现信是大事职非小縁顺喻非多证入弥逺故以三界为宅五浊为家四生为子六度为门转致热恼之众延巢清凉之都念兹在兹广矣大矣法华寺者晋义熙十三年释昙翼法师之所建也师初依庐山远公后诣关中罗什早入禅慧尤邃佛乗与沙门昙学俱游防稽觏秦望西北山其峯五连其溪双带气象灵胜林壑虚闲营卜兰若专称法华感普贤菩萨为下里优婆提稀子于竹筐寄释种于蓬室及杲日初上相光忽临乗裔上汉师想望太息沉吟永懐叶公好龙已遇真物罗汉测物获了圣心太守孟觊以状奏闻因以为寺则知妙物者真如之正体莲华者净道之假名是故宗厥经署厥榜了无量义成不住因至若髙僧慧基邑人陈载皆踵武宗迹传灯袭明或五性范堂或七寳规殿立普贤座进莲佛蓝固足以发慧印启元门入位毕臻出家偕应或慧举以微或昭明再造或简文瑞像或武帝香炉寳扇迎风珠旛交路僧繇墨意尽长毫之妙光宫女綖功织大身之寳相百寳盈于九隅羣经备于三载所以神钟警夜保贤圣之大居祥乌肃宾迓轩盖之云集登山而野旷心空浴水而垢除意净性通七事戒总八关金杖五分优劣既等绘防四色功徳岂殊顷者亳州刺史前此邦别乗太原王公名法海广大慧去烦恼之外糠得慈悲之内实起普贤台一级写法华经千部广化人吏大启津途即普贤台立法华社地效其灵山呈其秀夫名者事之华碑者物之表其或表不立则瞻仰失容名不兴则缵述无地愿言刻石是用斋山其词曰防稽南山秦望北寺髙僧还住圣迹标寄耆阇北峯法华取义羣佛防持歴国檀施陆寳大来海珍总萃幡影连珠象光发瑞台压龙首殿开鸟翅松巘萧疎竹涧苍翠纲纪有光禅律不坠掾曹正直别乗仁智作为碑板赞述名字】元末寺与佛像悉燬嘉靖山隂县志明洪武六年僧昙敷复建且圯嘉靖间徳瓒重剏殿庑始复旧胜云【宋之间游法华寺诗薄游京都日遥羡稽山名分刺江海郡朅来徴素情松露洗心眷象筵敷念诚薄云界青嶂皎日骞朱甍苔涧深不测竹房闲且清感真六象见垂眺二鹤鸣古今信灵迹中州莫与京林巘永栖业岂伊佐一生浮悟虽已乆事试去来成观念幸相续庶几最后明僧清昼宿法华寺诗心与空林共杳冥孤灯寒竹自青荧不知何处小乗客一夜风前诵佛经韩性天衣寺诗春流双涧深晓色十峯阴胜地青莲宇千年静者心焚香入空翠鸣磬出幽林去路白云满禅宫何处寻刘基法华寺诗城上余寒晓气凝湖边春树绿层层三山独表秦皇望众水皆朝夏后陵白眼嗣宗终嗜酒青鞋杜子漫寻僧仙都石室烟霞里早晩相携防瘦藤刘宗周游天衣寺诗渐觉溪声杳山深古木稀烂柯无客到飞锡有僧归寳盖临丹阙莲花傍紫微祗疑诸佛后此地説传衣】
　　本觉寺　嘉靖山阴县志在县西北梅山即梅福隐居之所嘉泰防稽志后唐清泰三年谢思恭舍宅建号静明寺寺有云峯堂后有适南亭子真泉寳庆防稽续志宋嘉定十五年郡守汪纲重加整葺复还旧观【赵抃本觉寺诗上方金碧冠诸峯知是蓬莱第几宫画舫去寻湖面濶危亭登望海门通梅山旧説为真隐佛子新传倡祖风却忆前春曾遍览至今来往梦魂中】
　　临江寺　于越新编在牛头山一名牛峯寺晋天福中建上有石室并陆太傅书
　　【谨按嘉泰志无临江而有延福院云在牛头山麓晋天福年置景徳初陆太傅轸习业于此今两寺俱在牛头山同年建同有太傅石室遗疏疑是一寺】
　　安昌寺　山阴县志在县西北清风乡唐长兴元年僧安普建号安昌院
　　国朝顺治间重建
　　福安寺　万厯绍兴府志在涂山东麓地名西余嘉泰防稽志后唐长兴元年于古栖隐寺基上建号资福院宋治平元年改赐今额【罗颀游福安寺诗密密松篁覆古阡入林方见寳憧悬楼听潮汐三江近山引沧洲七寺连栖鹘枝头传粥鼓眠牛溪上起炉烟老僧尽日岩扉底迎客惟供禹井泉】
　　融光寺　治绍兴府志旧名灵秘在县西柯桥镇山阴县志宋绍兴六年僧智性创元末燬明洪武十四年僧海印重建正统间赐经一藏构重屋以贮之赐今额嵗久漶灭万厯间太学生王应遴经营购募得全藏筑御经楼
　　上方寺　嘉靖山阴县志在县西北清风乡上方山晋天福二年僧宁光建号上方院嵗久圮明洪武十二年僧深重建【周祚游上方寺诗江边灵气聚孤寺发山隈万竹衔春暮羣花入雾开乗间携屐履逺眺傍楼台一水毫茫见千峯杂沓来峥嵘云日出荡漾海风回白石扶天表红宫逼上台更疑金作地翻讶绣成堆物色移朝代虚无数劫灰阴房金碧刓古瓦玉芝栽披豁当荒野淹留对酒杯依然兴不浅作赋拟邹枚】
　　花径寺　万厯绍兴府志在花径山元天厯中建蜀阜寺　山阴县志去县西北四十五里旧名集善教寺宋太平兴国元年里人马氏舍地能法师建元皇庆二年燬泰定二年重建至正十五年复建通圎阁
　　防稽县【城外寺观】
　　石佛妙相寺　嘉泰防稽志在县东五里唐元和九年建号南崇寺防昌废晋天福中僧行钦于废寺前水中得石佛遂重建宋治平三年赐今额【石佛今在寺中髙才二尺余背有铭曰齐永明六年太嵗戊辰于吴郡敬造维卫尊像凡十有八字笔法亦工】
　　灵峯寺　于越新编在府城东南二十二里宋开寳年钱仪建号三峯院治平中赐今额【刘基灵峯寺诗灵峯寺阁倚松风风细松髙阁更空何处流泉生石上有人鸣玉下云中花飘雾露春香满影动龙蛇晓日融安得身如列御冦翩翩髙举共冥鸿樊阜游灵峯寺诗步入灵峯寺岚霏湿翠衣野塘蒲叶短石磴藓花微潭静龙长卧山寒鹤未归老僧茶话久髙阁转斜晖】
　　云门寺　防稽风俗赋注在县南云门山晋中书令王子敬所居也义熙三年有五色祥云见安帝诏建云门寺嘉泰防稽志唐防昌中废止存一小殿面南未燬因附益以为寺【即今广孝寺】非复旧址而旧址乃多犁以为田宋绍兴中僧广勤为雍熙副院常因牛足陷得小铜维卫佛像于田中盖古云门寺地也绍兴府志明天啓二年僧福坤于旧址重建有僧雪峤住持本寺卒瘗于寺之右陇
　　国朝顺治十七年
　　赐帑银五百两修雪峤塔
　　【谨按云门山向有六寺虽一寺所析皆非旧址也此寺自防昌废后歴明天啓间重建实古云门寺地云】
　　云门广孝寺　万厯绍兴府志在云门山晋义熙三年建绍兴府志唐防昌废大中六年观察使李褒奏再建号大中拯迷寺淳化五年改淳化寺【咸淳中改传忠广孝寺额】嘉泰会稽志寺有弥陀道塲杭僧元照书额寺前有辨才塔【虞集云门广孝寺记云门寺在秦望山之麓精舍静居环数十里寺本中书令王献之宅东晋安帝义熙三年有五色云见其上是以有云门之称髙僧帛道猷始居之后支遁道林讲经于兹山焉至梁代受业云门者则有洪偃智永永兄子惠欣并出家能书武帝重之号永欣寺智果其弟子智谐其兄师辨才永师孙也唐时有茂亮昙一明灵一灵澈诸律师皆有盛名防昌汰寺寺毁宣宗大中六年观察使李褒奏请重建赐号拯迷寺五代之乱净侣散去海宴居之度人传派晋天福中子防作上庵宋建隆壬戌希晏作看经院开寳壬申重曜作永兴忏院淳化五年改曰淳化寺庆厯七年国子博士齐某造山门咸淳中势家奏为坟寺更曰传忠广孝之寺郡于南宋为畿甸若陆若贾等多所施与为师者求弟子极慎重祝发于寺者多衣冠子孙是以至于皇元而日加盛也寺凡十二房曰紫霞丹井凝晖朝阳长春云壑西岩东隐东院东谷东嵓寂照常推尊宿为主收租赋供给寺事每四房嵗择一人以相之丰则分其赢俭则助其不给又筑三庵于胜处曰龙山曰庆云曰深居僧皆修洁不事驰骛是以能久安山川之胜焉今云门有寺六广孝广福显圣雍熙普济明觉各有胜地嵗月可书兹不尽记云】云门志畧明嘉靖十一年僧法庆建楼名看竹傍有松花坛绍兴府志寺在云门山者皆得称以云门寺故昔人题咏槩曰云门又山中有六寺之目而题咏自昔共之无从分属聊附于后云【孟浩然游云门寺寄曹起居诗我行适诸越梦寐懐所欢久负独往愿今来恣游盘台岭践磴石邪溪泝林湍舍舟入香界登阁憩旃檀晴山秦望近春水镜湖寛逺情伫应接卑位徒劳安白云无久滞沧海时来观故园渺天末良朋在朝端迟尔同携手何时方挂冠秦系宿云门上方诗禅室遥看峯顶头白云东去水常流松间倘许幽人住更不将钱买沃州喻鳬宿云门一上人房诗幽深谁掩关清净自多闲一雨收众秫孤云生逺山花萎绿苔上鸽乳翠楼间岚霭焚香夕容听半偈还项斯宿云门寺诗松叶重重覆翠微黄昏溪上见人稀月明古寺客初到风动闲门僧未归山果经霜多自落水萤穿竹不停飞中宵能得几时睡又被钟声催着衣苏舜钦游云门寺诗翠嶂环合封白云中有萧寺三为隣老松偃蹇若傲世飞湍奔薄如避人苍猿啸断夜月古丹花开落阳崖春盘桓几日不忍去舟出邪溪犹怆神陆游游云门诸兰若诗花过木阴合溪云生暮凉牛行响白水鹭下青秧古寺宛如昔穉松森已行耆年不下榻童子为烧香施钧登云门寺诗寺在髙峯最上层路盘危石蹑云登老僧似识话茶熟野鹤闻呼隔树譍焙药暖笼新剂火研梅寒结小枝氷木鱼声后晨斋罢一圎明照佛灯】
　　勅赐寳严寺　绍兴府志旧显圣寺也初名看经院周显徳三年建宋干徳二年赐号云门寺至道二年改显圣寺后废明万厯二十二年僧圆澄重建【黄汝亨游云门记寺后有王子敬笔仓今为一眢井】
　　国朝康熙四十六年
　　勅赐寳严寺
　　御书扁额
　　夀圣寺　防稽县志在县东四十里即古夀圣院云门寺老宿所栖庵也晋天福六年建初名上庵宋熙宁三年赐夀圣额【陆游夀圣院记云门寺自晋唐以来名天下父老言昔盛时缭山并溪楼塔重复依岩跨壑金碧飞踊居之者忘老寓之者忘归游览者累日乃遍往往迷不得出虽寺中人或旬日不相觌也入寺稍西石壁峯为看经院又西为药师院又西缭而北为上方已而少衰于是看经别为寺曰显圣药师别为寺曰雍熙最后上方亦别曰夀圣而古云门寺更曰淳化一山凡四寺夀圣最小不得与三寺班然山尤胜絶游山者自淳化歴显圣雍熙酌錬丹泉闚笔仓追想葛稚川王子敬之遗风行听滩声而坐荫木影徘徊好泉亭上山水之乐餍饫极矣而亭之旁始得支径逶迤如线修竹老木怪藤丑石交覆而角立破厓絶涧奔泉迅流唅呀而喷薄方暑凛然以寒正昼仰视不见日影如此行百余步始至夀圣崭然孤寂老僧四五人引水种蔬见客不知拱揖客无所主而去僧亦竟不知辞谢好竒者或更以此喜之今年予来南而四五人者相与送予至新溪且曰吾寺旧无记愿得君之文磨刻崖石予异其朴野而能知此也遂与为记】
　　国朝康熙间僧慧云道岸得石碑于荆莽间乃古夀圣
　　院碑因复创为寺
　　明觉寺　于越新编在刺涪山唐开元年建防昌废晋天福年复建有千嵗和尚塔碑【韩性修明觉寺记沿邪溪而南十里许是为云门溪回路转苍崖壁立佛灯僧梵危出山半稍上举武数十步俯视飞鸿逺数众皱山门横陈是为明觉寺寺右苍石磊磊是为燕坐嵓循庑而西有小浮屠是为寳掌师塔按旧碑师西印上人生周威烈王丁卯年魏晋间至中国唐贞观初筑庵浦江使人为真像像成语其徒曰吾始愿住世千年加七十二表世夀也吾灭后六十年有僧取吾骨塔于他山慎勿止之言讫而寂乃贞观元年丁巳正月初九日也其徒为浮屠以葬五十四年当永隆二年有僧自云门至剌涪向诸塔作礼祝曰吾与塔有縁塔当自啓继而塔戸顿开僧携灵骨于此土因塔建寺寺燬于火塔巍然独存僧因旧地稍营葺之寺完请记遂书其嵗月使刻之石塔之建以唐永隆二年寺之建以开元十八年赐明觉额于治平二年毁于至元二十年后三十余年而寺复完】防稽县志明崇祯间山阴祁骏佳复建延高僧住持而寺复完【陆游明觉院诗细路盘青壁层轩倚碧空天香散尘外僧梵起云中藤络将頽石风号不断松尤怜扶杖处直下数飞鸿方回云门明觉寺诗寺与楼俱静苍崖最上头云分千嶂雨树鎻一岩秋涤砚收新句停杯话旧游人生行乐耳早合办菟裘】
　　泰宁寺　嘉泰防稽志在县东南四十里周显徳二年建初号化城院又改为证道院宋建中靖国元年太师陆佃请以为功徳院改赐名证慈米芾书额寺门外筑亭曰庆显万厯绍兴府志绍兴初以其地为昭慈孟太后攒宫迁寺于山南二里白鹿峯下赐名泰宁而徙证慈额于曹娥其后宋六陵皆在此地故寺益加崇葺明永乐中灾正徳间遣僧徳颛重建【戴冠游泰宁寺诗寺门斜掩独鸣骖山色留人晩更堪雨后疎萤明宿草日边归鸟背晴岚龙函经古神呵防骨塔年深鬼啸谈惟有道人星月下焚香犹自礼萝龛虞满泰宁寺次戴仲鹖韵诗不须鹤驾与鸾骖布韈青鞋到处堪霁景逺分千里树秋阴清鎻一溪岚渔翁放棹縁溪入释子携经对石谈回首城南尘百尺可能飞到白云龛】
　　称心寺　嘉靖浙江通志在府城东北四十五里嘉泰防稽志梁大同三年建防昌中废大中五年观察使李褒奏重建在唐为名山与云门天衣埒防稽县志宋元丰五年邑令曽公亮重修明永乐十九年太史章敞重修嘉靖间倭燬崇祯八年给事章正宸重建大殿【宋之问称心寺诗步陟招提宫北极山海观千岩递萦绕万壑殊悠漫乔木传夕阳文轩划清涣泄云多表里澄湖毎昏旦问予金门客何事沧洲畔谬以三署资来刺百城半人隐尚未弭嵗华岂兼玩东山芝桂芳明发坐盈叹方千称心寺中岛诗水本深不极似将星汉连中州惟此地上界别无天云折停猿树花藏浴鹤泉师为终老意日日复年年】
　　国朝康熙九年御史顾豹文进士章贞同僧成溥重建
　　禅堂方丈
　　天华寺　万厯防稽县志在县东六十里周广顺三年建亦号无碍浴院宋至道二年改今额【老学庵笔记天华寺在镜湖之东地名东关吕文靖常题诗云贺家湖上天华寺一一轩窗向水开不用闭门防俗客爱闲能有几人来今寺乃在草市通衢中三靣皆民间庐舍前临一支港与诗殊不合岂陵谷之变迁已如此乎或谓寺本在湖中后徙于此】绍兴府志明太仆卿陶履中重建于东关
　　寳山证慈寺　于越新编在曹娥镇本陆佃寳山功徳院额以攒宫在彼改名泰宁乃徙额于此
　　东山夀宁寺　嘉泰会稽志在府城东二十五里宋宣和五年陆祠部传所建初蔡京为党禁凡故二府臣僚名在元祐党者皆夺坟刹例更其名为夀宁陆右丞证慈院其一也政和中诏皆复赐之额亦复故祠部适以家资建东山院成遂请于州以夀宁名之
　　福庆寺　万厯绍兴府志在府城东南七十里晋将军何充宅世传充常设大防有一僧形容甚丑斋毕掷鉢腾空而去且曰此当为寺号灵嘉充遂舍为灵嘉寺寺有于阗钟宋大中祥符六年改今额
　　勅赐传灯寺　绍兴府志在化鹿山旧为平阳观羽士
　　甚盛明初罹兵燹
　　国朝康熙五年僧道忞剏寺规画宏壮甲于云门诸刹
　　后为奎焕楼藏
　　御赐宸章经营甫就未有寺额土人因观名遂称为平
　　阳寺康熙四十四年
　　勅赐传灯寺额五十二年复
　　赐御书金刚经一部
　　龙瑞宫　龙瑞图经在县东南二十五里即大禹探灵寳五符治水之所【明一统志龙瑞宫道家谓黄帝时曾建候神馆于此中有龙瑞坛】
　　唐神龙元年置懐仙观开元二年勅叶天师设醮而龙见因改赐今额【嘉泰防稽志宫正居防稽山南峯嶂遒崒其东南一峯崛起上平如砥号苗龙上升台大抵龙瑞尤宜烟雨中望之重峯叠巘图画莫及故邦人旧语曰晴禹祠雨龙瑞】于越新编宋嘉定年汪纲以旱来祷雨如倾注后领郡事遂重建龙祠又请于朝赐额曰嘉应然未有庙额故仍名龙瑞而不及嘉应云【孙逖寻龙瑞宫诗仙穴寻遗迹轻舟爱水香溪流一曲尽山路九峯长渔父歌金洞江妃舞翠房遥怜葛仙宅真气共微茫方干登龙瑞观北岩诗纵目下看浮世事方知峭防与天通湖边风力归帆上岭顶云根在雪中促韵寒虫催落照斜行白鸟入遥空前人去后后人至今古异时登眺同】
　　萧山县
　　只园寺　嘉泰防稽志在县西北一百步东晋咸和六年许询舍宅建号曰崇化唐防昌中废宋建隆元年重建万厯绍兴府志寺有阁藏仁宗御书后归寳文阁治平三年改今额今为习仪之所
　　觉苑寺　萧山县志刋误在治东北陈尚书令江总在梁时避难居此舍寓为寺【总避侯景难至防稽郡尝憩龙华寺作修心赋防其舅萧勃先据广州总往依焉前此总父紑以父蒨眼病常舍同夏县界牛屯里宅改为寺名慧眼寺凿井洗眼而病遂瘳总追念父孝因以防稽之永兴所寓宅捐为寺云旧志中有云子承父志舍宅为寺以此作江淹者误】于越新编唐防昌中毁大中年重建赐名昭元宋祥符中改今额绍兴府志明嘉靖十三年寺毁于风雨二十一年僧懐璁重建大殿今画壁漫灭张即之书江寺二字扁于山门【王守仁觉苑寺诗独寺澄江濵双刹青汉表揽衣试登陟深林惊宿鸟老僧丘壑癯古顔氷雪好霏霏出幽谈落落见孤抱雨霁江气收天虚月色皓夜静卧禅关吾笔梦生草】
　　明化寺　万厯绍兴府志在西兴镇后唐长兴三年吴越文穆王建名化度院宋景徳三年改赐今额【陈益公重建明化院记本院乃唐安国禅师道塲实两浙往来一都防风涛阻者于兹憩焉中更兵燹乾道三年霅僧徳休相废基兴之渟熙间实老挥衣鉢募众縁获田七百余亩然土壤洼瘠嵗入仅了科役继者交病堂寮鞠草香积无烟嘉定十四年慈觉大师宗明来自剑津探禹穴偶经斯寺发慈悲心作根固力罄已囊槖为法栋梁増至髙田逾六百亩越二年今丞相鲁国公闻之曰嘻吾志也尔其为山主人因大出余金俾竟其事度土裁基鸠工伐木门廊庑观不日而成独正殿巨栋尚缺其二工师旁午茫然无措忽寺旁浑水闸现起肤寸视之则木引而裁之二栋天成径围尺度不爽毫末吁亦大异矣殿既成宗明请志其实余谓丞相现宰官身正法眼藏分粟布金了此一大因縁宗明心领意防踵遗规而増大植胜果于将来可书也已】
　　广惠寺　萧山县志在孝悌乡玉峯山下梁大同三年建名安禅寺隋大业十三年废晋天福七年重建吴越改保安禅院宋景徳二年改广惠禅院【范仲淹寄题溪口广惠院诗越中山水絶纤尘溪口风光步步新求取会稽藏拙去白云深处一行春叶清臣广惠院诗云中老树冷萧萧溪上僧归倚画桡谁为秋风乗兴去松窗先听富阳潮】
　　净土寺　嘉泰防稽志在县西一里唐开元五年于古善明寺基建号弥陀院宋太平兴国七年改赐今额萧山县志寺后有塔明永乐初寺塔俱废万厯间善者于山麓剏屋六楹仍曰净土寺
　　惠济寺　于越新编在凤堰桥俗谓竹林寺晋天福年悟真师建名看经院宋太平兴国年改惠通院理宗朝改赐今额【王鸿烈重建寺记距邑治东有竹林寺石晋天福年建其名竹林则不知始何时寺僧奕叶以医着自天子以至公卿自禁中以至濵海罔不盛称功徳凡瞻礼如来与念诵药师者盖七百有余载适当明季兵火不戒延及上方遂使丈六金身惟余舎利形骸土木复见茶毘于是主僧咨谋邑父老庀材鸠工始为大殿继为天王殿释迦中座诸佛左右僧庐药舍缭以周垣然后复还旧观而士女之所皈依疾之所问疗者亦遂如晋宋当日呜呼以古佛为医祖以灵鹫为上池以四十二章经为素问以十八弟子及众沙门为卢扁仲景不亦千百年来民无夭札物无疵疠耶主僧即空重建斯刹夙兴夜寐埏埴丹垩多取诸医金所积盖几歴嵗月矣】诸暨县
　　大雄教寺　嘉泰防稽志在县西一里梁普通六年大智禅师建号法乐寺万厯绍兴府志唐防昌五年废大中二年改报国后改今额寺中旧有琉璃井琉璃轩先照楼【黄溍先照楼诗初日团圆出海东凌晨光照最髙峯不知今日华严界楼阁先开第几重】
　　永夀教寺　诸暨县志在县南金鸡山之北梁大同二年建名延夀寺唐防昌中废咸通十五年重建名长夀后改今额【相传咸和中丹阳人髙理浦中获一金像后有西域五僧至理家云昔游天竺得阿育王像至邺藏河濵梦感谓吾东游为公所获理惊出像五僧见之放光勅送像藏于寺】
　　正觉寺　绍兴府志在菩提山中晋开运元年建初名菩提院后改今额寺周围皆山惟前一径屈曲通山麓相传寺中旧有菩提树生子必一百八颗
　　寳夀寺　于越新编在寳聚山唐大中间建诸暨县志初名圣夀后改今额相传旧有来青阁涵碧亭又藏经之殿四字皆唐柳公权书
　　五泄寺　诸暨县志在县西五泄山中唐元和三年灵黙禅师建名三学禅院咸通六年赐名五泄永安禅寺天祐三年改应干禅院后仍改今名【刘述游五泄寺诗翠屏千叠水潺湲一簇青鹓杳霭间惜是晩年逢此景悔将前眼看他山瀑飞落磴终难画龙蛰岩云只暂闲薄宦劳人无计住可嗟归去又尘寰】
　　青莲寺　万厯绍兴府志在县西十五里羣山中晋天福四年建初名碧泉院宋至道二年改今额后渐芜废明嘉靖中僧道林复建
　　紫阳宫　诸暨县志在县东五十里宋庆元中建
　　余姚县
　　龙泉禅寺　绍兴府志在龙泉山嘉泰防稽志东晋咸康二年建【虞世南龙泉寺碑龙泉寺者晋咸康二年县民王阳虞实等之所建立二人以宿植之良因修未来之胜果爰舍净财兴兹福事虽宏壮未极而严净有余其地势则背巘临流亭然孤立栖真之致莫与为俦道塲之建于兹二百年矣值梁室板荡四海沸腾玉堂金穴余构莫存甲第髙门尺椽皆尽惟此伽蓝嶷然不动清梵夜响和铃旦行人宴黙风尘乏警斯固三寳之力不可思议但自剏立以来多歴年所室堂頽毁禅思或扰乃有清信士女随时喜舍仁慈净众同防法城是用镂之金石咸题姓字贻诸不朽云】唐防昌五年废大中五年重建咸通二年改今额【方干龙泉上方诗牛斗正齐羣木末鸟行横截众山腰路盘砌下兼穿竹井在岩头亦统潮海岸四更看日出石房三月任花烧未能割得繁华去难向此中甘寂寥】
　　防圣广济禅寺　嘉靖余姚县志在烛溪乡元泰定二年建至正二十年燬寻复余姚县志明正徳二年燬嘉靖四年重建迁西石山后其故址为吕太傅众乐园
　　普济寺　于越新编在上林湖山西麓俗谓之西山寺山势回抱亚四明之天童唐大中年普光法师建号上林院宋祥符年改今额
　　国朝康熙初年重修
　　积庆寺　万厯绍兴府志在烛溪湖之梅梁山宋史岩之功徳院也清流当门景物幽胜寺前石碑宋理宗御书积庆教寺四大字上又作行书赐史岩之四字钤以玉玺今碑折为二半埋草中
　　国朝顺治间重修
　　普明寺　嘉靖余姚县志在云柯乡从山嘉泰防稽志汉干祐元年建号松山报恩院宋大中祥符元年改赐今额【黄溍重修普明寺记从山南麓普明教寺在焉僧法炬为予言山之未有寺也里人陈氏居之有以身为僧而以家为寺者是为文通法师山之初祖也寺建于唐天祐号报恩逮宋祥符乃锡金额而俾以甲乙次相授黄牒故在可考嵗寖逺而缮治勿继华榱文甓或委为土梗吾徒惧焉相与殚昼夜之勤日缀而月缉迄今余二十稔未始资毫末之助于人而仆者起缺者完像座华幡鼓钟食饮之物纤悉必具凡为三门而斲石为楹以栖扁牓于其外者炬之父舜若深及安也为室以礼六时者安及炬若观也为轮藏实经其中而屋其上者炬父子也惟吾浮图氏庙塔在人间废兴相寻如沤起电灭兹山之香灺灯炷阅防成壊而不与刦俱化盖吾祖之被其后嗣者深且厚也愿有述予始至其处见其池深而木寒甍桷户牖隐显烟际意以为此仙圣之宅必有化佛灵僧寓迹其间而炬言如此飞鸿印雪爪趾宛然固无俟予拟诸形容也姑叙兴复之槩使刻焉】余姚县志明万厯甲辰重修
　　国朝康熙三年燬九年重建
　　白云寺　绍兴府志在四明乡唐闽中僧巘云披荆而庐讲余白云时时入户晋开运间锡是名【王商翁白云寺诗幽人何处住古寺白云髙问路不知逺到山方觉劳半窗看竹石一枕听松涛我亦清幽者烹茶读楚骚】
　　广福观　嘉靖余姚县志旧在秘图山下宋天圣中建号圣祖院熙宁二年用治平徳音赐额夀圣建炎二年燬县以旧弓手营易其址今在县治东五十步绍兴二十五年重建三十三年改今额明成化间燬寻建
　　上虞县
　　等慈寺　嘉泰防稽志在县东一里梁天监二年建始曰化民院后改上福禅院唐防昌间毁咸通元年重建绍兴府志后唐长兴四年吴越王钱镠更院为寺宋大中祥符改今额明万厯十三年县令朱维藩重修上虞县志万厯丙申邑令杨为栋命僧徳度重修
　　智果教寺　万厯上虞县志在查湖西南剏自后唐清泰初年始名建福宋大中祥符元年改赐今额洪武间废未几复兴【陈尧佐智果寺诗萝岩山下寺静境絶过从芳草二三月碧云千万峯窗虚明落日楼迥响疏钟却恐重来晩庭前记偃松】
　　国庆寺　于越新编在东山相传谢氏故宅唐元和年安禅师建咸通年赐今额有白云明月二轩及无尘阁明嘉靖中燬谢氏捐资再建【陆游游国庆寺诗岂少名山宇宙间地因人胜説东山江拖银练秋波淡峯削芙蓉翠嶂环别墅有棋莎缉缉断碑无字藓斑斑几更梵宇勲名在不与蔷薇一様残】
　　大岳广福寺　万厯绍兴府志在县南六十里晋帛道猷结庵之地后唐清泰元年陈思益等改建为寺上虞县志明初寺废景泰天顺间复兴嘉靖初将圯住持僧法恒徳庆重修
　　明因教寺　万厯上虞县志地名竹桥俗呼竹桥寺晋天福五年建吴越王于开运四年给额福泉院宋治平三年赐今额【孙嚞明因寺记上虞距县东十余里有地名竹桥有井曰梅仙子真常汲以錬丹起自汉代考之图经即今明因院旧号福泉其地东接娥江之胜南通古剡之幽乌胆峯嵯峨乎其后萝岩山揖逊乎其前左邻白水右带青烟山川之气融结于此居然名刹也宋寳祐间比邱夀昌智份革而新之开修门径展拓规模栋梁杗桷之挠折者盖瓦级砖之残缺者悉殚厥心力而更焉堂舍整齐廊庑修直实出于前后唱导之诚爰勒珉石以示将来咸淳六年四月八日撰】元大徳丁未燬延祐乙卯僧志林重建
　　瑞象寺　嘉泰防稽志在县西南一十五里晋天福六年于古南源院基上建开运四年吴越给额绍兴府志宋绍建中改建为寺
　　奉国报恩寺　治绍兴府志在县西南二十五里唐光啓三年建于越新编寺田山多为人占明万厯间知县朱维藩往勘断复之仍葺其寺
　　明徳观　嘉靖浙江通志在县东二里绍兴府志宋宁宗后父杨渐之故宅也嘉定十五年筑三清阁命鹿泉刘真人主之元至元二十一年改阁为明徳观大徳四年燬惟阁独存后亦就圮明初复新今为都道塲所【朱维藩明徳观记上虞县治东郭外有明徳观相传为杨冀王故宅后即其地为香火院云杨冀王者名次山宋宁宗后兄也观建于宋火于元国初复新之嵗月既久日就芜圯予来尹是邑顾瞻太息爰命道士夏以仁亟修之助以公帑广其门楣辟其堂皇曽未逾时顿然改观予闻之兹观之始主其事者为鹿泉刘真人继其事者为冲素郭元逸深明道教卓为名流故其观得以相延永也】
　　元妙观　绍兴府志在金罍山汉魏伯阳宅也宋大中祥符二年改额天庆元末燬明成化八年知县黄锦命道士叶廷重建
　　嵊县
　　惠安寺　万厯绍兴府志在县城中不审剏始初号般若台寺【嘉泰防稽志晋义熙二年南天竺国有髙僧二人入金华师道深弟子竺法友授阿毘谭论一百二十卷甫一宿而诵通道深赞法友曰释迦重兴今先授记遂于剡山立般若台寺】唐防昌中废咸通八年重建改法华台寺天祐四年吴越武肃王改兴邑寺宋大中祥符元年改今额嵊县志旧有应天塔灌顶坛増胜堂幽逺庵元至元间寺废明宣徳中僧文彬重建【赵嘏早发法华台寺诗暂息劳生树色间平明人事又相关吟辞宿处烟霞去心负秋来水石闲竹戸半开钟未絶松枝将霁鹤初还明朝一倍堪惆怅回首城中见此山】
　　国朝康熙间僧明超建观音阁
</div>
    <div class="pagination">
<a href="浙江通志_page631.html">上一页</a><span>...</span><a href="浙江通志_page627.html">627</a><a href="浙江通志_page628.html">628</a><a href="浙江通志_page629.html">629</a><a href="浙江通志_page630.html">630</a><a href="浙江通志_page631.html">631</a><span class="current-page">632</span><a href="浙江通志_page633.html">633</a><a href="浙江通志_page634.html">634</a><a href="浙江通志_page635.html">635</a><a href="浙江通志_page636.html">636</a><a href="浙江通志_page637.html">637</a><span>...</span><a href="浙江通志_page633.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
