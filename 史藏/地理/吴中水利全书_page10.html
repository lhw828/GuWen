<!DOCTYPE html>
<html>
<head>
    <meta charset="UTF-8">
    <title>吴中水利全书 - 第 10 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴中水利全书 - 第 10 页/共 96 页</h1>
    <div class="content">


<史部,地理类,河渠之属,吴中水利全书,卷一>
　　宜兴县全境水利图説
　　宜兴西接溧阳北聨滆洮二湖东濒具区上游而来之水并繇西氿溪而入下注东氿分流百渎以达震泽是宜兴虽受水之区实经行脉络之地也唯西南二境多山山间溪流浅狭旱则水涸苗稿骤雨易于腾涌东境沿湖势居下流倘百渎宣泄稍滞多泛涨之患故治宜兴水必髙乡濬河凿塘低乡筑围疏渎则源流常逝暴水浸溢均不能害矣其旁西溪之河曰后袁傍东溪之河曰通泽各避风涛之险惠赉民舟若辟闪溪通溧阳运道尤军国万世之利水政特详纪云






<史部,地理类,河渠之属,吴中水利全书,卷一>
　　宜兴县城内水道图説
　　宜兴城跨荆溪之上东西有潭各聨氿溪城心长桥稍东入北一道迤西出北闗曰周渎渎即接城外漕渠水闗止三而河流通利东西二闗则西主纳而东主泄亦源水之所必经也城隘而河少其脉理正大故萃灵钟秀夸胜江左绕城皆有濠濠各有文致深山大泽一城若为闗锁水利窽要政当于此发源处一探寻也









<史部,地理类,河渠之属,吴中水利全书,卷一>
　　镇江府全境水利图説
　　镇江郡据京口上游其地髙于苏松数十丈水势趋下如骏马下坂所三县丹徒全境绕江丹阳沿江境少而土原与丹徒埒四郊衍漫皆江潮浊水易于阏积去少而来多又练湖每遇泛溢苏松常并受其患古人于要害置闸及添石防函管随时节宣并有深意至浙西一路北上运艘官舫悉繇漕渠漕渠自昔凿山开导阔广有限防土壁立遇雨冲淋崩堕河底水浅舟滞嵗嵗待防民力苦矣独金坛则山溪引注多湖泽之潴脉聨宜兴迸受建康而下之水其説备于水源水脉盖镇郡水政之便宜与苏松常未可同类而语





<史部,地理类,河渠之属,吴中水利全书,卷一>
　　镇江府城内水道图説
　　镇江府倚北固山而治围城之内有日精月华蒋公唐頽诸山土势嶐崇遍地皆山足通渠一线从南水闗而入蜿蜒数折自东南转趋西北出北水闗是为城中贯水大道初入南闗稍行即分一支自东迤西再纡回而北仍防于原派北绕之水并出北闗西河纽合生情实人工之穿凿非就天成卑壑为汚潴者然一城据胜得涓流可挹长江之秀而铁瓮雄于畿甸矣城外南闸进河绕城经唐頽山后西出京口闸者乃南北二面之濠堑即今之漕渠东濠自北径南转西则曰转城河总之润城水脉非诸山之流泉漕渠之溢水疏濬尤当加意





<史部,地理类,河渠之属,吴中水利全书,卷一>
　　丹徒县全境水利图説
　　丹徒负江面山其地嶐然而起漕渠自丹徒镇来从南绕城西出京口水势湍急又北境有丹徒孩儿等港通江潮出入此为邑中水道之大闗脑详攷歴代疏濬成迹无或旷间若田畴灌溉沿漕渠者两防积土如山或人力不能引水入坵用牛运辘轳可达若腹内阡陌并须凿池蓄泄髙倾卑受以备旱潦故丹徒之陂塘凡有名称者载入水名而遍境之泽潭未易枚举水利惠农此政亦宜深讲







<史部,地理类,河渠之属,吴中水利全书,卷一>
　　丹阳县全境水利图説
　　丹阳地亦髙漕渠一路皆山脉土厚河狭形深水浅其流驶急舟楫之所倚命也练湖迩在城西昔人遏马林溪以溉云阳法主纳不主流厥后土民筑隄横截取湖下地作田遂分上下二湖作斗门防函以节洪涛歴代修治惟谨入我明特申湖禁每勤诏防专官督理以防冲决唯闾右侵占争利虽惩创不少衰止凡湖流横溢不独丹阳一邑受其害识者常抱隐忧讲求不嫌累牍诚非过计境内有简相珥丁义四渎皆称闗要珥渎即金坛运道又九曲河向立博望闸最闗水利今久淹废姑存其名以俟经国之君子





<史部,地理类,河渠之属,吴中水利全书,卷一>
　　丹阳县城内水道图説
　　丹阳城旧无濠漕渠从城外东南而之西北故东门曰通漕通漕门右辟一水闗石闸以通漕渠水灌入城中庙学县署皆引此水经其前挹秀占胜寻接内城増筑外城东跨漕渠之上合内外城为一矣舳舻衔尾尽繇城内然漕渠水直泻无情万厯间始凿外濠自南迄西绕隍如带丹徒而下之水径从分流入外濠为运道自后聨云楼橹不复入城中而丹阳文运亦于此渐盛唯外濠不甚宏阔又当髙泻之区冬月行舟时见胶澁则修濬且嵗为常矣






<史部,地理类,河渠之属,吴中水利全书,卷一>
　　金坛县全境水利图説
　　金坛虽属镇江脉聨溧阳宜兴山髙水深土脉莹润絶类溧宜境内洮髙等湖白龙钱资等荡唐王大直等溪古速甓桥等渎燕子方落等港并渊深弥漫盖邑当诸郡之下西南流水源至此舒纵地势所繇然耳他如莲莞等陂塘未易缕数皆山乡灌溉之所必借不因濵巨泽而蓄泄可废也故金坛水利在镇属中又当别论









<史部,地理类,河渠之属,吴中水利全书,卷一>
　　金坛县城内水道图説
　　金坛县城在溪山映带水流潆洄之处周城有濠东濠较西濠特为深广城中心贯一河南北各设水闗为吐纳南闗下甃石为坝盖恐水势趋下灌输易竭稍借此砥障而一城生旺之气亦于此翕聚故金坛水性水脉不独全境逈异丹徒丹阳二邑即城中一衣带水亦有区别是不可不深辨








　　呉中水利全书卷一
<史部,地理类,河渠之属,吴中水利全书>
　　钦定四库全书
　　呉中水利全书卷二　　　明　张国维　撰图【系説】
　　呉水以震泽为腹三江为肠胃海壖为尾闾兹卷绘图首太湖全区而踵之以五邑治湖分界次呉淞次娄江又次白茆盖东江塞而并出口于呉淞若白茆最称要害僻在东北不可不显揭之次沿海次沿江皆辨析港脉呉中诸水唯海容受而江所泄纳北西二境近地浑潮总亦防归于海云





</div>
    <div class="pagination">
<a href="吴中水利全书_page9.html">上一页</a><span>...</span><a href="吴中水利全书_page5.html">5</a><a href="吴中水利全书_page6.html">6</a><a href="吴中水利全书_page7.html">7</a><a href="吴中水利全书_page8.html">8</a><a href="吴中水利全书_page9.html">9</a><span class="current-page">10</span><a href="吴中水利全书_page11.html">11</a><a href="吴中水利全书_page12.html">12</a><a href="吴中水利全书_page13.html">13</a><a href="吴中水利全书_page14.html">14</a><a href="吴中水利全书_page15.html">15</a><span>...</span><a href="吴中水利全书_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
