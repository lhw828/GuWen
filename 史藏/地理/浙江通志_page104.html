<!DOCTYPE html>
<html>
<head>
    <meta charset="UTF-8">
    <title>浙江通志 - 第 104 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 104 页/共 787 页</h1>
    <div class="content">　　太平桥　瑞安县志在治前新街西
　　广济桥　万厯温州府志在东门内广济庙前仓桥　瑞安县志俗名谢婆桥在秀岘街西仓前通济桥　嘉靖浙江通志在县西南瑞安县志旧名通津
　　新渡桥　万厯温州府志原在永安市洪水冲坍万厯十五年邑令章有成改筑清风山畔上有桥屋行人便焉
　　平安桥　瑞安县志在飞云江南岸河头大路西锦湖桥　嘉靖浙江通志北湖在城北一名锦湖有锦湖桥
　　云聚桥　瑞安县志在筼筜河内为沙塘上下庄及筼筜三岙要路
　　国朝康熙丙寅六月有龙乗黑云至此坏石桥今复修
　　建
　　穗丰桥　瑞安县志跨官塘河旧有水则刻桥柱上飞云渡　名胜志安阳江在县南旧名安固又名罗阳又名瑞安又名飞云渡瑞安县志在城南门外浙闽要津明嘉靖间额设官渡十只止存其四揽载多人屡有覆舟之患令刘畿察知其弊造官渡十只分布两岸岁久舟坏
　　国朝康熙十六年民陈克受等募民制为义渡副将刘顺复捐俸创渡舟八只往来称便【林景熙飞云渡诗人烟荒县少澹澹隔秋阴帆影分南北潮声变古今断碑僧塔逺初日海门深小立芦风起乘槎动客心】
　　中洲渡　万厯温州府志在横山邑令刘畿重建【林桴中洲渡记瑞邑濒江而城南门有飞云渡迤西上游七八里许地名中洲其视飞云也形势减五之一湍涛杀十之二道路之所出足迹之所经其为要且剧者如之但居民辽尠林莽萧条暑无所休雨无所庇风波簸荡无所信次势必冒涉没溺之患时亦有焉刘侯亷其状叹曰兹民病也廼为之益舟分济典司稽覈之规悉凖飞云仍召耆民李允宪等谓曰中洲为渡古矣北涯有基旧名千秋椽宇草剏汝其饬之南涯之野荒閴无依行道艰勚汝其营之遂捐资聚财十日鸠工建亭三间乃辇巨石筑甬路十数丈起自亭前而下属之江经始于甲寅季冬不逾月而工告成】
　　泰顺县
　　分水闗　泰顺县志在八都【马森分水闗诗出闗闽土尽征路楚山迎晓雾连空暗炎天过雨清人来千树杪鸟杂百泉声每憾箯舆阔难从石罅行徐阶分水闗诗峻岭开闽服重闗限楚氛星随分野异地渐燠凉分人语听难辨山名得未闻所嗟南逝水不似北归云谨按分水闗与平阳县西南之松山相接泉发陇上东西分流以限闽浙山下地名平水达前仓江可通舟楫吴越尝守此以与闽人相拒海防攷云分水岭隘当浙闽之交自闽而东必由此至平水过牛皮岭一路由萧家渡至县东自县抵瑞安道二百五十里一路由莒冈至县西自县抵青田道二百余里又由县东北达桐岭可竟至府城此控扼之要也】
　　罗阳第一闗　泰顺县志在洪口东渡之西明隆庆二年令吴敦本建
　　【谨按罗阳第一闗在县东四十里道出瑞安其地有防溪滙入龙潭谓之洪口溪流环达有东西二渡水陆往来者多出于此又有桂峯东南闗在县南七十里其地有桂岭旁立两闗以路通闽栝故设置于此】
　　太平桥　万厯温州府志在县东正徳间洪水冲坏令刘桐重建嘉靖二十六年令蔡芝复建【吴国器重修太平桥记泰顺治之北有溪流发源于栝苍迂迥曲折绕泮宫之右湍流而号不息直走闽地正徳十有四年邑人张琏伐木为桥久之而頽且圮矣嘉靖己酉秋蔡侯至举废兴坠乃语张氏之后曰太平桥之建也始于汝祖汝其新之以继汝祖之美耆民曰张坦医官曰张賛咸驩然趋事侯乃取能于其工焉取力于其壮焉木者石者陶者咸中式经始于八月四日告成于十月望日更题曰登云桥】泰顺县志崇祯二年圮知县潘仲兰重建
　　仙居桥　嘉靖浙江通志在县治东十五里万厯温州府志令郭显宗建成化十九年洪水冲坏令范勉重建嘉靖三十九年复坏四十二年令区益重建【董坎为记】
　　国朝康熈十二年里人复造
　　镇东桥　万厯温州府志在宣阳门外泰顺县志明隆庆四年造
　　镇南桥　泰顺县志在迎薫门外半里明正徳间知县刘桐建万厯间署县通判车登云重建知县凃鼎鼐重修
　　爱薫桥　万厯温州府志在迎薫门外旧名平溪嘉靖三十年令区益建泰顺县志崇祯三年知县潘仲兰建知县凃鼎鼐完其功改名兴文
　　国朝康熙六十年知县张仕骧重建
　　东渡桥　泰顺县志在城东四十里明正徳间训术陶器创建嘉靖己未燬隆庆五年知县王克家重建【曽申为记】崇祯四年知县凃鼎鼐重修
　　国朝雍正九年知县朱国源重修
　　桂峰桥　泰顺县志在四都旧桥狭隘明隆庆四年陶汝仁改立大桥舍租四十贯赡守者使备商旅薪水之需
　　南院水尾桥　万厯温州府志隆庆四年令王克家建
　　东溪渡　嘉靖浙江通志在县南八十里泰顺县志旧以漂没为患饶文始倡首告县岁编夫船仍自募众置田以赡渡夫
　　洪口渡　温州府志在县东四十里
　　国朝雍正六年知县朱国源设渡船并添给船夫工食
　　处州府【丽水县附郭】
　　应星桥　明一统志在府治东南名胜志界在南明行春二门之间以郡应处士星故名
　　耐心桥　崇祯处州府志在府治前以讼者至此宜惩忿自抑而止其竞心也
　　树徳桥　崇祯处州府志在县前百余步
　　丽水县【城外闗梁】
　　清香桥　崇祯处州府志在通惠门西五十步引丽阳溪支水从壕河入城过桥为浄池以潴水即古放生池宋绍兴十五年郡守徐度建放生亭于上植荷池中清香芳郁故名
　　黄灵桥　括苍彚纪在放生池东唐李邕于此撰叶慧明神道碑云狥赤松之游踪黄灵之术故名
　　张公桥　括苍彚纪在放生池西南名胜志旧传吕洞賔洗楮被于此故桥下水不臭秽
　　济川桥　嘉靖浙江通志在括苍门外跨大溪造舟为梁崇祯处州府志宋乾道五年郡守范成大刻铭及桥规于石【范成大平政桥石刻括苍带郭浮桥岁久不葺民苦病涉乾道四年冬郡守范成大实始改作郡从事张彻惠利民丽水县畱清卿调其工费以授州民豪长者四人使董役吏毋得有所与凡为船七十有二聨续架梁为梁三十有六筑亭溪南以涖之岁十一月桥成名之曰平政亭成名之曰知津又得废浮图之田五十亩于缙云以其租属亭岁时治桥俾勿壤明年正月大合乐以落之众请铭其事于石使后有攷铭曰孰梁斯兮踏渊若衢我维新之栉栉其舻工庥于亭有粟在耨岂维新之永以不朽】明初防军胡深镇栝改建于通惠门外桃溪下因水势迅激徙括苍门外洪武间郡守袁敬重造永乐八年荡于洪水景泰间郡守张祐议请照依驿逓事例于各县田额科取修葺其法颇良万厯五年郡守熊子臣重建二十二年郡守任可容裁革増置渡船供济二十八年郡守李淳因民称不便通详重建复置南明门外系以石柱甃以巨埠规制井然三十五年郡守陈见龙复建于括苍门外岁久复废以渡船代济其渡租又入官无船可渡民甚苦之崇祯元年守道张福臻命同知马承绪复造渡船给租如前未及一载租复入官船并废郡守朱葵捐俸重造
　　国朝康熈甲寅后屡坏雍正八年知府曹抡彬重建【李衞重建济川桥碑记事有偶举一端而可以观为政之大体泽有仅被一隅而可以觇急公之实效则必为之综其初终核其经费稽其工作简其劳勚而勒诸贞珉使吾民知今日之鼓舞懽欣获享利济之乐而异日之所以绸缪保防传之永久而不致有飘摇圮废之虞者胥于是乎在予荷】
　　【圣恩畀以节钺重任专阃两浙六载于兹矣凡地方利弊民生休戚靡不悉心体访及时修举至于一郡一邑之中耳目所未及亲厯者则付之所属守令相与讲求缔造而一以利便生民为要约处之栝苍门外为各属往来孔道俯临大溪寛深莫测每当雨水骤涨奔湍冲激势若望洋旧有浮梁绵亘数十丈以渡行者自康熙甲寅后一燬于兵燹再没于洪流基址荡然无存民之设筏代涉而惴惴于胥溺者垂五十余年歳在己酉曹守莅是防亷知小民之苦于厉揭而又重虑斯桥之工钜费繁猝难兴复于崇朝也爰是相度经年多方拮据匝岁而桥成因以其事上白于予而丐一言为记予惟凡民之情可与安享其利于目前而顿忘共守其成于久逺尔处民亦念此日之长虹卧波幸脱褰裳之阨而坦然于视履周行之下者伊谁之力耶令斯桥及今不治其病于涉者将何所底也脱令今日治之而异日不以时修葺之其病于涉者安知不又犹夫昔也窃念我】
　　【皇上嘉恵元元徳洋恩溥凡山陬海澨以暨草木昆虫物靡不得其所而浙民之涵濡膏泽沐浴太平者尤深且厚际此席丰履豫之时宜益凛坠薄临深之惧舍岐趋而遵大道去陷溺而就康庄一如斯桥之艨艟横系轨步徐行几忘其在惊波怒涛之上也讵非至乐欤而又念官斯土者果能勤求民隐呼吸相通纲不废百度皆兴俾斯民之咏乐郊而熙攘交错于途者视桥且不啻什伯焉则是杠梁之为惠虽非广济博施而由此推可以睹为政之全体觇急公之实效仅区区事举一端而泽被一隅也哉是役也费不取诸帑力不贷于民经始于庚戌之秋旬落成于辛亥之桂月规模制度悉中法程鼎建者曹守抡彬督理者署丽水令王钧监修则经厯司包文琦括苍驿驿丞张荣显均有成劳例得备书】
　　桑溪桥　崇祯处州府志在县西北五十里因圮里人何钢捐赀造今名延福桥
　　广济桥　嘉靖浙江通志在县西二十里维舟为之下河渡　崇祯处州府志去城五里有埠万厯三十七年洪水冲没郡守陈见龙重砌
　　石牛渡　崇祯处州府志在县西二十里
　　青田县
　　县桥　崇祯处州府志去治南五步青田县志明正徳间知县洪儒重建
　　惠济桥　青田县志在东郭仓前宋宝庆间运使郑刚建
　　龙门桥　嘉靖浙江通志在县东一里青田县志宋绍定辛卯国子正留棋二子重建旧名城门桥
　　永济桥　嘉靖浙江通志在县西北隅崇祯处州府志一名上店桥一名通济桥架木为之青田县志庆元初待制郑汝谐以石为之【郑汝谐永济桥记青田为邑介于川谷之间西北隅有桥曰济宁未数岁即圮令尹黄君由已莅官之始一日过余曰桥据往来之冲坏久勿葺民病于涉利无急于是县窘于用不敢取诸民姑即旧以本扶持之可乎予曰不为则已为则必以石虽艰于始能永其利乡人素啬于施试为出数语且捐金以为率黄君即集士夫而觞之合席无难色有捐钱五万者其次或三万或二万转率士夫之乡居者数亦如之合所得几百万乡官赵希慥刘陟首任其事于是诹日度地补空増卑始于庆元二年之七月阅四朔而告成邑士请予识其颠末遂记其畧黄君易其名曰永济其意又可嘉也】后暴流冲坏中书舍人陈希更造以木甃以砖覆以亭岁久复坏明洪武庚辰知县谢子襄重建改名遵化成化癸卯知县杨麟县丞李思贤耆老王孔觐重修复名永济嘉靖癸丑知县李楷再修崇祯间复为水坏知县杨文骢重建
　　大地桥　崇祯处州府志在芝溪口宋崇宁二年朱文显建明正统间义门梅尹逊重建成化间采石为之
　　百丈漈桥　嘉靖浙江通志在县南水口崇祯处州府志其漈去桥里许高峻百余丈半漈有大石柱瀑流飞激其声如雷傍有石室故老云陶真人炼丹于此
　　黄奥桥　崇祯处州府志在三都河南成化间义官叶宠建
　　鹤升大桥　崇祯处州府志在县西五十里旧名康济至大三年建
　　问津桥　青田县志在县西七十里石门洞侧古名活活桥
　　缙云县
　　桃花隘　名胜志冯公岭亦名木合岭岭上为桃花隘
　　【谨按冯公岭亦名桃花岭即古桃枝岭也陈天嘉三年留异据东阳遣侯安都讨之异以台军必自钱塘上既而安都由诸暨出永康异大惊奔桃枝岭于岩口树栅以拒之安都进攻因其山势迮而为堰防潦水涨满安都引船入堰起楼舰与异城等发炮碎其楼堞异脱身奔晋安即此岭也宋杨亿比之蜀中之剑阁明初耿再成驻兵黄龙山处州将石抹宜孙分兵屯桃花岭葛渡樊岭及龙泉胡大海自金华南出军樊岭与再成合攻之再成取间道出桃花岭后连防桃花葛渡二寨遂薄处州城下宜孙败去葢山势嵯峨险仄上接云霄咽喉之地一夫可守诚一郡之鎻钥也】
　　龙津桥　嘉靖浙江通志在县东五十步詹适建亭其上名曰巽亭
　　国朝康熙二十二年知县霍维腾捐资造船民无病涉东渡桥　崇祯处州府志旧架木成梁计二十九间知县雷叔闻改为浮桥在县南五里许缙云县志知县霍维腾重建
　　荆坑桥　缙云县志在县南二十里累被山水冲废知县霍维腾捐资督造
　　猛将桥　旧浙江通志在县东北六十五里下潜地方有石长数丈广一丈厚五尺许世传为潜猛将手挟其石顿之桥成傍有猛将庙
　　长澜桥　崇祯处州府志在二十二都废久万厯间邑人朱昌建石步洪水冲坏崇祯辛未御史李洊改建又壤缙云县志知县戴名振捐造
　　溪头桥　缙云县志在县东六十里知县霍维腾重修
　　松阳县
　　洞阳桥　名胜志在县东里许桐溪水所经与岩塘五赤浄居裕溪诸水合
　　光华桥　旧浙江通志在县东二里
　　济川桥　崇祯处州府志在县南三里旧有浮桥今改板桥
　　毓秀桥　名胜志在清溪水西相传宋高宗为金人所廹航海由温州过青田海潮直送至此
　　仙人桥　括苍彚纪在白云山上崇祯处州府志白云山前双石耸矗顶有石桥人不可渉俗云仙人桥【詹宝仙人桥诗翠微隠隠径迢迢丈室春深趣更饶满院松花金席地半山云带玉横腰竺天飞出西湖寺秦石驱来东海桥何处天风送灵籁不堪清耳听箫韶】
　　竹客桥　名胜志在竹客岭路通宣平故称险塞水出东西坑为龙潭而桥翼于其上
　　浄居桥　崇祯处州府志在县东四十里括苍彚纪浄居之水出焉西山王子敬作十咏题其胜
　　裕溪桥松阳县志在县东五十里水出黄家田有裕溪桥括苍彚纪明万厯六年知县罗应兆建
　　义渡桥　括苍彚纪旧名五赤桥明治间邑人詹守之建隆庆六年圮知县杨维新重建
　　遂昌县
　　新岭隘　崇祯处州府志在县北六十里山势峻絶两山如门北至衢州龙游唯一道可通明正徳间知县张钺以江西姚源之变因设寨焉
　　【谨按县南八十里有贵义岭隘县西一百三十里有龙鼻头隘皆明正徳间知县张钺设寨处又有砻口隘在县西一百四十里坑西隘在县西一百八十里因嘉靖间矿徒窃发故设寨守之】
　　双溪桥　崇祯处州府志在邑东一里旧名迎恩遂昌县志元至大元年主簿杨廷瑞建后圯明宣徳五年御史潘岳改建又圯正徳初知县邵文忠鸠石经始未几代去知县张钺治之下为三洞门上覆以瓦屋凡五间【郑还为记】
　　国朝康熙五十年知县缪之弼重建
　　瑞仙桥　崇祯处州府志在邑南七十步旧名登瀛又名披仙元至大三年达噜噶齐安达拉建
　　国朝康熙五十一年知县缪之弼重修
　　安定桥　崇祯处州府志在县南半里明正徳间里民成之桥首建亭扁曰清趣外复构小亭以憇行旅
　　国朝康熙五十年县学生李琼藻等协力重建
　　永安桥　嘉靖浙江通志在县北一里遂昌县志俗称东梅宋嘉定间知县陈逵因木桥易朽募民叠石为址改书济川之梁【陈逵济川桥记县北二百步有大溪焉昔人为桥以济涉歳久木腐前令欲改造无所费而止有献防许富民输金赎罪为费者予谓幸人有过以集吾事非政也济人之心谁独无之期日防议人徳吾语咸赍金来防一日得钱三十万闻者愿出所费以后为愧乃择士之亷而才者司其事以有位望者董之抡工相地谋易以石中流沙濑基下实则不崩工人欲尽屏去交木飞梁而虚其下唯两石累土与木相资为固予然其言使画成规修二十五步广十分之一屋十有三间中与两端为亭余为庑翼为栏栋縻钱百九十万而赢费日十二旬有奇不借官助如期而成既壮且丽可经久远桥旧名永安无所取义改题曰济川之梁】明万厯十年知县王有功修四十一年知县林刚中重修崇祯丁丑桥坏知县何廷栋修后邑令韩武复修至今坚固
　　平政桥　崇祯处州府志在碧栏桥下明隆庆元年知县池浴徳因碧栏桥改建万厯中令钟宇淳复于旧所筑石垒址鼎新建造改名通惠
　　国朝康熙四十九年知县缪之弼修
　　三峰桥　嘉靖浙江通志在县西十里崇祯处州府志明嘉靖九年道人募筑石梁甫成随圯道人复竭诚普化以成之有亭在桥东俗名三墩桥
　　好村桥　崇祯处州府志一名攀桂桥在邑西二十五里即好川也
　　永通桥　旧浙江通志古名桃溪桥在邑北四十里
　　龙泉县
　　小梅隘　龙泉县志在南一都距县七十五里界庆元明正统间立
　　【谨按小梅隘在小梅岭上东至庆元县七十里南至福建松溪县六十里为入闽之间道又吴岱隘在县北七十里吴岱岭上接松阳遂昌县界正统中重置县西七十里又有供村隘接浦城庆元县界嘉靖中置又西二十里有鸦春隘亦接浦城界正綂中重置又武溪隘在县东七十里武溪岭上亦正綂中置接云和县界】
　　披云桥　括苍彚纪今名凌云龙泉县志旧在县西万寿宫西元庚子春指挥章蕴徳徙基于宫之东明洪武癸丑燬道会季道宗重建治间邑令潘祖绅重建嘉靖元年洪水漂没三年邑令朱世忠募众重建
　　济川桥　名胜志去县三百步崇祯处州府志跨双溪枕中洲南北两岸旧名清化宋何执中易今名米元章书额桥之上有阁何才翁与眉山苏轼游西湖隅谈及此苏遂大书留槎阁三字贤良陈舜俞续题诗时谓阁之雄伟字之遒劲诗之警防号称三絶元戊寅火后皆草桥明成化壬辰火正徳癸酉又火嘉靖戊子知县朱世忠捐俸鼎建防义民管晟等为倡无何陞福州府同知乃以阁属邑指挥吴克泰成之【张裕济川桥记龙泉治南旧有桥跨双流计数百武始名清化今以济川名中涌沙成洲构阁于上先已摧毁者再建正徳癸酉复罹孽焰长湖朱侯来宰斯邑召父老计乃亷各隅淫祠香田羡金翼以余俸经始于嘉靖戊子春俾义民管晟等分任其事甃石以固址度木以植楹架柱而防楯垒墩使高以防水患砌墙间市以虞火灾斧斤版干子来聿兴越岁余侯擢福州少伯去以阁属吴克泰己丑冬十有二月落成仍命曰济川阁仍命曰留槎俯仰峦壑吞吐光景隠若鳌负望如蓬瀛由是往来称便侯可谓说以使民知为政矣】续处州府志万厯二十七年夏坏于洪水是秋知县章文标重建
　　三思桥　括苍彚纪去济川桥数十武东荷池中有古龙坛池水紫碧色独湫涡方广仭许清冽宋嘉定戊辰四月湫中有异物如员鱼俄而云滃风怒骤雨倾盆鱼跃去尾白蛇雨雹特甚后有投牒石马龙井中祈雨者翼日牒出此湫雨亦随足自后祈雨必先于此
　　武溪桥　龙泉县志在东二十一都括苍彚纪明万厯间知县刘一德建乡人郑惟谊倡首
　　鴈川桥　龙泉县志在东二十一都白鴈口明正德间知县叶竦委义民管晟重建
　　松衢桥　嘉靖浙江通志在县西四十里龙泉县志明正徳八年义民叶恺张宏募建
　　独山桥　龙泉县志在县西十三都黄山明正徳丁丑张宏建
　　永和桥　括苍彚纪明万厯五年邑人项训等建永庆桥　龙泉县志即井水桥在笔峰岭下明永乐间义官季伯宗建
　　庆元县
　　兴贤桥　庆元县志在云龙门外为泉水之滙元大徳间达噜噶齐于崇建于石龙寺门顔曰兴贤明天顺间坏知县沈鹤因石为梁名曰咏归嘉靖二十七年坏知县朱芾重建万厯三年知县沈维龙再建十六年又齧于水崇祯十五年知县杨芝瑞建改名杨公桥【陈函煇杨公桥记邑治之北距城数武而近在昔虽有桥梁其再创于天顺间者嘉靖末为河伯所溃迨万厯初年复拓之寻就圮垂六十年于兹无有继者姑熟杨公莅任之朞月毅然引为己任经始于癸未岁孟夏以是年秋仲告成中竪一巍阁东北分建两桥架屋计十九间其长计二十四丈广计二丈一尺栋宇庄严丹彩宏丽势若长虹横挂于絶壁危渊之间葢自是而舆马可通商旅可行褰裳之患息矣遂顔之曰杨公桥俾后之人顾名思义不且千百年犹如见公乎】
</div>
    <div class="pagination">
<a href="浙江通志_page103.html">上一页</a><span>...</span><a href="浙江通志_page99.html">99</a><a href="浙江通志_page100.html">100</a><a href="浙江通志_page101.html">101</a><a href="浙江通志_page102.html">102</a><a href="浙江通志_page103.html">103</a><span class="current-page">104</span><a href="浙江通志_page105.html">105</a><a href="浙江通志_page106.html">106</a><a href="浙江通志_page107.html">107</a><a href="浙江通志_page108.html">108</a><a href="浙江通志_page109.html">109</a><span>...</span><a href="浙江通志_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
