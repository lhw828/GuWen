<!DOCTYPE html>
<html>
 <head>
  <meta charset="utf-8"/>
  <title>
   山东通志 - 第 106 页/共 194 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山东通志 - 第 106 页/共 194 页
  </h1>
  <div class="content">
   遥月各隄
　　一谢家集后遥月隄长一千三百五十五丈【雍正六年加修四百五十七丈】一徐家楼撑隄长二百五十一丈【雍正六年加修】一吕家庄后义民隄长八百五十丈　一王家楼东月隄长四百七十九丈　一吕家庄西格隄长二百八十丈　一吕家庄前月隄长三百二十丈　一塔儿湾西戗隄长一百三十丈　一关王庙前月隄长五百六十丈　一尹家林前月隄长四百七十五丈一唐家水口防隄长五百九十三丈　一龙王庙后撑隄长三百五十七丈　一崔家坝后月隄长三百七十五丈　一宋家楼前月堤长五百五十丈　一杨家道口东月堤长六百五十五丈　一流通集后月堤长二千一百零一丈　一戴家楼东月堤长五百一十丈楼后月堤长二百七十丈　一沈家店月堤长八百四十五丈　一临庙集撑堤长三百一十丈　一青山集前月堤长一千一百四十一丈主簿分管堤工上自廵检分管交界髙家庄后起下至县丞分管交界刘家楼西止共长六十四里【汛内有陈家楼黄奶奶庙防风险工工叚】
　　临河堤【歴年歳修】
　　大堤上自巡检司分管界起下至髙家堤头止长二百四十九丈【雍正六年加修】自髙家堤头起至袁家林止长二百五十丈【雍正八年加修】自袁家林起至李家塞止长四百丈　自李家寨前起至铜奶奶庙后止长三百四十八丈　自铜奶奶庙后起至刘家庄前止长二百三十八丈【即康熙九年所塞决口雍正八年加修】自刘家庄前起至鱼鳞隄止长一百五十丈【雍正八年加修】自鱼鳞隄起至曹家庄西止长二百七十四丈　自曹家庄西起至侯家坝隄止长二百丈【雍正九年加修】自侯家坝隄起至草楼前月堤止长四百七十丈　自草楼前月隄起至张家庄止长四百五十五丈　自张家庄南起至火神庙后废隄头止长三百七十三丈【雍正五年加修】自火神庙后废隄头起至刘家楼止长七百八十八丈【雍正五年加修】自刘家楼后起至傅家隄头止长二百五丈【雍正七年加修】自傅家隄头起至旧鱼鳞隄止长四百五丈【雍正七年加修】自魏家海大道口起至傅家楼前止长二百一丈【雍正九年加修】自傅家楼前起至王家庄前止长二百一十九丈【雍正八年加修】自王家庄前起至张家庄前止长二百丈【雍正九年加修】自张家庄前起至梁家堤头止长一百八十五丈【雍正九年加修】自梁家隄头起至曹巴庄庙前止长三百八十五丈　自曹巴庄庙前起至刘家庄前止长六百八十九丈　自刘家庄前起至囘龙口止长四百二十三丈五尺【雍正六年加修】囘龙缺口长一百三十三丈【雍正五年加修】自囘龙口起至熊普庙止长一千一百三十九丈　自熊普庙起至袁家庄前止长七百五丈自袁家庄前起至陈家道口止长二百四十丈【雍正八年加修】自陈家道口起至陈家窰止长二百丈　自陈家窰起至王家庄西止长一百五十丈【雍正八年加修】自王家庄西起至废隄头止长三百八十二丈　自废隄头起至三十堡止长三百三十七丈【雍正五年加修内陈家楼歳修防风三百三十七丈】自三十堡起至魏家庄止长一百六十三丈一尺　自魏家庄起至魏家楼止长五百七十丈四尺【雍正五年加修　内黄奶奶庙歳修防风六百五十九丈五尺】自魏家楼前起至县丞分管界止长三百二十丈【雍正八年加修】
　　遥月各隄
　　一铜奶奶庙后月隄长一千二百二十一丈遥月隄长三千一十九丈　一鱼鳞月隄长一千七十八丈一草楼集月隄长一千九百三十丈内有洞一
　　座　一温家庄旧月隄长九百九十五丈　一曹巴庙后月隄长三千四百三十丈　一囘龙口后隄长一百七十丈　一陈家楼月隄长五百五十丈　一黄奶奶庙后月隄长一千一百六十七丈　一魏家楼前防隄长六百一十四丈
　　县丞分管隄工四十四里上自主簿分管交界刘家楼东起下至单县交界止计长四十四里
　　临河隄【歴年加修】
　　大隄上自主簿分管交界起至吴家堂止长一百六十五丈五尺　自吴家堂起至二堡东止长二百七十八丈　自二堡东起至孔家庄止长二百七十丈【雍正九年加修】自孔家庄起至三堡止长一百五十丈【雍正八年加脩】自三堡起至越隄东止长八十丈　自越隄东起至四堡东止长二百八十丈【雍正八年加修】自四堡东起至梁家楼东止长二百四十七丈【雍正八年加修】自梁家楼东起至缪家庄前止长三百二十六丈　自缪家庄前起至大王庙西隄坌止长三百四十丈　自大王庙西隄坌起至大王庙门前止长六十八丈　自大王庙前起至七堡南止长一百八十丈　自七堡南起至刘家井北止长二十五丈　自刘家井北起至赵家庄西止长二百一十五丈　自赵家庄西起至曽家楼前止长二百丈　自曽家楼前起至九堡东南袁家隄头止长三百二十三丈　自袁家隄头起至王家隄头止长六百二十五丈【雍正七年加修】自王家隄头起至韦家楼止长五百丈　自韦家楼起至施家庄止长五百二十四丈五尺　自施家庄起至十四堡止长三百六十丈【雍正九年加修】自十四堡起至薛家庄止长一百二十五丈　自薛家庄起至邹家庄止长三百七十五丈　自邹家庄起至小大王庙止长二百丈　自小大王庙起至茅王寨止长九十丈　自茅王寨起至邵家潭西止长六百五丈　自邵家潭西起至邵家潭东止长七十五丈　自邵家潭东起至马家潭止长四百六十丈　自马家潭起至二十堡止长一百六丈　自二十堡起至单县界牌止长一百九十二丈
　　月防各隄
　　一梁家楼后月隄长一千五百一十丈　一安家庄后月隄长一千一百二十二丈　一大王庙防隄长三百三十丈　一韦家楼后月隄长二千二百七十二丈　一孙家庄撑隄长三百三十丈
　　单县黄河　上自曹县界瞧龙寺起下至江南砀山县界止计长七十里
　　分防单县主簿一员　把总一员【驻诸望坝雍正六年添设　额设堡房三十三座铺夫六十七名城武县协济铺夫二名　河兵八十名】
　　主簿所管堤工上自曹县交界起下至江南砀山县交界止计长七十里【汛内有诸望坝防风险工】
　　临河堤【歴年加修】
　　大堤上自曹县交界起至第一堡止长一百五十丈自第一堡起至第二堡止长三百五十丈　自第
　　二堡起至峩嵋殿止长三百七十丈　自峩嵋殿起至四堡西月堤头止长三百四十五丈　自四堡西月堤头起至李家楼月堤头止长四百四十二丈自李家楼后月堤头起至石家楼前月堤头止长五百六十丈　自石家楼前月隄头起至石家庙止长一百五十丈　自石家庙起至江家庄后石家道口止长四百丈　自江家庄石家道口起至郭家子堰西头止长一百十四丈　自郭家子堰西头起至郭家堰防风埽尾止长三百九十五丈【内郭家堰抢修防风三百三十七丈】自郭家堰防风埽尾起至朱家堰西头止长五百七十丈【内朱家堰抢修防风五百十丈】自朱家堰西头起至赵家庄后止长五百五十丈　自赵家庄后起至李家楼前止长三百六十一丈【雍正五年加修】自李家楼前起至十四堡西戗堤止长一百三丈　自十四堡西起至三官庙止长三百五十丈【雍正七年加修】自三官庙起至邓家水口东止长一千一百七丈【雍正九年加修】自邓家水口东起至郑家堤口止长三百七十丈　自郑家堤口起至白衣阁止长四百九十四丈　自白衣阁起至司家庄止长一百三十丈【雍正八年加修】自司家庄后起至权家庄西止长八十七丈　自权家庄西起至二十二堡西止长四百五十丈　自二十二堡西起至姜家庄前止长七百八十丈　自姜家庄前起至杨家楼止长五百丈　自杨家楼起至二十七堡止长六百丈自二十七堡起至诸望坝上头止长五百丈　自诸望坝上头起至坝东头止长二百丈【内歳修埽工长一百七十六丈】自坝东头起至王家道口止长一百十丈【旧有支河筑坝二道塞之】自王家道口起至孔家楼止长五百丈　自孔家楼起至黑龙潭东止长六百五十丈　自黑龙潭东起至江南砀山县界止长三百三十五丈五尺月格各隄
　　一三堡后月堤长四百四十四丈　一四堡后月隄长六百五十二丈　一石老家月隄长六百一十丈一缕水隄自第一堡起至砀山交界止长五十四
　　里　一九堡月堤长九百二十丈　一韩家庄斜格堤长三百五丈内有洞一座　一十四堡后格隄长三百九十丈内有洞一座　一孟老家月隄长三百三丈　一杨家楼月隄长一千二百一十丈一杨家庄月隄长六百七十丈　一诸望坝后月隄长六百九十八丈【雍正五年加修七年増修后戗隄四百丈】一诸望坝后小月隄长八十八丈【雍正六年戗筑】一诸望坝东格隄长七十六丈五尺【雍正七年戗筑】一孔家集西格隄长二百五十丈　一黑龙潭月隄长三百五丈
　　曹单太行堤【明治十年都御史刘大夏所筑万厯九年巡抚都御史何起鸣増修亦名南长隄上自河南武涉直抵江南砀沛在曹县境自芝蔴庄起至马家潭东止长一百六十里在单县境自曹县界起至丰县界止长七十里向按三里设一堡今以临河大堤为重旧制遂废】
　　黄河水候
　　宋河渠志黄河随时涨落故举物候为水势之名自立春后东风解冻河邉人候水初至凡一寸则夏秋当至一尺颇为信验故谓之信水【旧志以信水为清明水每年清明日使者临河致祭立标水头侦报员役尅时更畨觇候水痕每添一寸则夏秋当至一尺谓之信水亦谓之清明水】二月三月桃花始开氷泮雨积川流猥集波澜盛长谓之桃花水春末芜菁华开谓之菜华水四月末垄麦结秀擢芒变色谓之麦黄水【时则河中有山蛆浮出渔人网得之以占髙源涨水按鲖土人谓之山蛆上源山隙潜生每重不过一觔明崇祯辛未浮河而下有重至五七觔者未几荆隆口决】五月实延蔓谓之蔓水朔野之地深山穷谷固隂沍寒氷坚晚泮逮乎盛夏消释方尽而沃荡山石水带矾腥并流于河故六月终旬后谓之矾山水七月菽豆方秀谓之豆华水八月菼薍华谓之荻苗水九月以重阳纪节谓之登髙水【俗传九月十七日为河伯生辰虽三秋旱干是日水必泛涨故隄工过此方庆无虞】十月水落安流复其故道谓之复槽水十一月十二月断氷杂流乘寒复结谓之蹙凌水水信有常率以为凖非时暴涨谓之客水其水势凡移谼横注岸如刺毁谓之劄岸涨溢逾防谓之抹岸埽岸故朽潜流潄其下谓之塌岸浪势旋激岸土上溃谓之沦卷水浸岸逆涨谓之上展顺涨谓之下展或水乍落直流之中忽屈曲横射谓之径【音呌张衡西京赋日望窱以径廷】水猛骤移其将澄处望之明白谓之拽白亦谓之明滩湍怒畧渟势稍汨起行舟值之多溺谓之荐浪水水退淤淀夏则胶土肥腴初秋则黄灭土颇为防壤深秋则白灭土霜降后皆沙也
　　禹绩
　　汉沟洫志禹堙洪水【尸子云古者龙门未开吕梁未凿河出于孟门之上大溢逆流无有丘阜髙陵尽皆灭之名曰洪水】十三年过家不入门陆行载车水行乘舟泥行乘毳山行则梮以别九州随山浚川任土作贡通九道陂九泽度九山然河菑之羡溢害中国也尤甚惟是为务故导河自积石歴龙门南到华隂东下砥柱及盟津雒汭至于大伾于是禹以为河所从来者髙水湍悍难以行平地数为败乃酾二渠以引其河北载之髙地过洚水至于大陆播为九河同为迎河【史记作逆河】入于渤海九川既防九泽既陂诸夏乂安功施乎三代
　　商周河徙【秦附】
　　商书序仲丁迁于嚣河亶甲居相祖乙圯于耿【亶甲子圯于相迁于耿河水所毁曰圯】盘庚迁于殷【治平畧曰殷时河数圯决至五迁都以避之不闻其有所堤塞犹近循禹之迹故也】周谱定王五年河徙【蔡传云河徙砱砾】大事记周威烈王十三年晋河倾壅龙门至于底柱史记秦始皇帝八年河鱼大上二十二年王贲攻魏引河沟灌大梁大梁城坏【河沟即鸿沟】汉沟洫志自禹之后荥阳下引河东南为鸿沟以通宋郑陈蔡曹卫与济汝淮泗防【此黄河通淮泗之始末纪何年】
　　两汉治河
　　汉书沟洫志汉兴三十九年孝文时河决酸枣东溃金堤【在东郡白马界】于是东郡大兴卒塞之其后三十六歳孝武元光中河决于瓠子东南注钜野通于淮泗上使汲黯郑当时兴人徒塞之辄复坏是时武安侯田蚡为丞相其奉邑食鄃鄃居河北河决而南则鄃无水灾邑收入多蚡言于上曰江河之决皆天事未易以人力强塞强塞之未必应天而望气用数者亦以为然是以久不复塞也自河决瓠子后二十余歳歳因以数不登而梁楚之地尤甚上乃使汲仁郭昌发卒数万人塞瓠子决河上自临决河湛白马玊璧令羣臣从官自将军以下皆负薪窴决河上既临河悼功之不成作瓠子歌于是卒塞瓠子决口筑宫其上名曰宣防而道河北行二渠复禹旧迹而梁楚之地复宁无水灾自塞宣防后河复北决于馆陶分为屯氏河东北经魏郡清河信都渤海入海广深与大河等故因其自然不隄塞也此开通后馆陶东北四五郡虽时小被水害而兖州以南六郡无水忧宣帝地节中光禄大夫郭昌使行河北曲三所水流之势皆邪直贝丘县恐水盛隄防不能禁乃各更穿渠直东经东郡界中不令北曲渠通利百姓安之元帝永光五年河决清河灵鸣犊口而屯氏河絶成帝初清河都尉冯逡奏言郡承河下流与兖州东郡分水为界城郭所居尤卑下土壤轻脆易伤顷所以阔无大害者以屯氏河通两川分流也今屯氏河塞灵鸣犊口又益不利独一川兼受数河之任虽髙増隄防终不能泄如有霖雨旬日不霁必盈溢灵鸣犊口在清河东界所在处下虽令通利犹不能为魏郡清河减损水害禹非不爱民力以地形有势故穿九河今既灭难明屯氏河不流行七十余年新絶未乆其处易浚又其口所居髙于以分杀水力道里便宜可复浚以助大河泄暴水备非常又地节时郭昌穿直渠后三歳河水更从故第二曲间北可六里复南合今其曲势复邪直贝丘百姓寒心宜复穿渠东行不豫修治北决病四五郡南决病十余郡然后忧之晩矣事下丞相御史白博士许商治尚书善为筭能度功用遣行视之以为屯氏河盈溢所为方用度不足可且勿浚后三歳河果决于馆陶及东郡金堤泛滥兖豫入平原千乘济南凡灌四郡三十二县水居地十五万余顷深者三丈坏败官亭室庐且四万所遣大司农非调调均钱谷河决所灌之郡谒者二人发河南以东漕船五百艘徙民避水居丘陵九万七千余口河隄使者王延世使塞以竹落长四丈大九围盛以小石两船夹载而下之三十六日河堤成以五年为河平元年赐延世爵关内侯后二歳河复决平原流入济南千乘所坏败者半建始时复遣王延世丞相史杨焉及将作大匠许商谏大夫乘马延年等作治六月乃成鸿嘉四年渤海清河信都河水湓溢灌县邑三十一败官亭民舍四万余所河堤都尉许商与丞相史孙禁共行视图方畧禁以为今河溢之害数倍于前决平原时今可决平原金堤间开通大河令入故笃马河至海五百余里水道浚利又干三郡水地得美田且二十余万顷足偿所开伤民田庐处又省吏卒治堤救水歳三万人以上许商以为古説九河之名有徒骇胡苏鬲津今见在成平东光鬲界中自鬲以北至徒骇间相去二百余里今河虽数移徙不离此域孙禁所欲开者在九河南笃马河失水之迹处势平夷旱则淤絶水则为败不可许公卿皆从商言先是谷永以为河中国之经渎圣王兴则出图书王道废则竭絶今溃溢横流湮没陵阜异之大者也修政以应之灾变自除是时李寻解光言议者常欲求索九河故迹而穿之今因其自决可且勿塞以观水势河欲居之当稍自成川跳出沙土然后顺天心而图之必有成功而用财力寡于是遂止不塞哀帝初平当使领河堤奏言九河今皆窴灭按经义治水有决河深川而无隄防壅塞之文河从魏郡以东北多溢决水迹难以分明四海之众不可诬宜博求能浚川疏河者待诏贾让奏言治河有上中下策古者立国居民疆理土地必遗川泽之分度水势所不及大川无防小水得入陂障卑下以为污泽使秋水多得有所休息左右游波寛缓而不迫夫土之有川犹人之有口也治土而防其川犹止儿啼而塞其口岂不遽止然其死可立而待也故曰善为川者决之使道善为民者宣之使言葢隄防之作近起战国壅防百川各以自利齐与赵魏以河为境赵魏濒山齐地卑下作堤去河二十五里河水东抵齐隄则西泛赵魏赵魏亦为堤去河二十五里虽非其正水尚有所游荡时至而去则填淤肥美民耕田之或乆无害稍筑室宅遂成聚落大水时至漂没则更起堤防以自救稍去其城郭排水泽而居之湛溺自其宜也今堤防陿者去水数百步逺者数里近黎阳南故大金堤从河西西北行至西山南头乃折东与东山相属民居金堤东为庐舍住十余歳更起堤从东山南头直南与故大隄防又内黄界中有泽方数十里环之有堤往十余歳太守以赋民民今起庐舍其中此臣亲所见者也东郡白马故大堤亦复数重民皆居其间从黎阳北尽魏界故大堤去河逺者数十里内亦数重此皆前世所排也河从河内北至黎阳为石堤激使东抵东郡平刚又为石堤使西北抵黎阳观下又为石堤使东北抵东郡津北又为石堤使西北抵魏郡昭阳又为石堤激使东北百余里间河再西三东迫阸如此不得安息今行上策徙冀州之民当水冲者决黎阳遮害亭放河使北入海河西薄大山东薄金堤势不能逺泛滥期月自定难者将曰若如此败坏城郭田庐墓以万数百姓怨恨昔大禹治水山陵当路者毁之故凿龙门辟伊阙析底柱破碣石堕断天地之性此乃人功所造何足言也今濒河十郡治堤歳费且万万及其大决所残无数如出数年治河之费以业所徙之民遵古圣之法定山川之位使神人各处其所而不相奸且以大汉方制万里岂其与水争咫尺之地哉此功一立河定民安千载无患故谓之上策乃若多穿漕渠于冀州地使民得以溉田分杀水怒虽非圣人之法然亦救败术也难者将曰河水髙于平地歳増堤防犹尚决溢不可以开渠臣窃按视遮害亭西十八里至淇水口乃有金堤髙一丈自是东地稍下堤稍髙至遮害亭髙四五丈往五六歳河水大盛増丈七尺坏黎阳南郭门入至堤下水未逾堤二尺所从堤上北望河髙出民屋百姓皆走上山水留十三日堤溃二所吏民塞之臣循堤上行视水势南七十余里至淇口水适至堤半计出地上五尺所今可从淇口以东为石堤多张水门初元中遮害亭下河去堤足数十步至今四十余歳适至堤足由是言之其地坚矣恐议者疑河大川难禁制荥阳漕渠足以卜之其水门但用木与土耳今据坚地作石堤势必完安冀州渠首尽当仰此水门治渠非穿地也但为东方一堤北行三百余里入漳水中其西因山足髙地诸渠皆往往股引取之旱则开东方下水门溉冀州水则开西方髙门分河流通渠有三利不通有三害民常罢于救水半失作业水行地上凑润上彻民则病湿气木皆立枯卤不生谷决溢有败为鱼鳖食此三害也若有渠溉则盐卤下隰填淤加肥故种禾麦更为秔稻髙田五倍下田十倍转漕舟船之便此三利也今濒河堤吏卒郡数千人伐买薪石之费歳数千万足以通渠成水门又民利其灌溉相率治渠虽劳不罢民田适治河堤亦成此诚富国安民兴利除害支数百歳故谓之中策若乃缮完故堤増卑培薄劳费无已数逢其害此最下策也王莽时征能治河者以百数其大畧异者长水校尉平陵关竝言河决率常于平原东郡左右其地形下而土疏恶闻禹治水时本空此地以为水猥盛则放溢少稍自索虽时易处犹不能离此上古难识近察秦汉以来河决曹卫之域其南北不过百八十里者可空此地勿以为官亭民室而已大司马史长安张戎言水性就下行疾则自刮除成空而稍深河水重浊号为一石水而六斗泥今西方诸郡以至京师东行民皆引河渭山川水灌田春夏干燥少水时也故使河流迟贮淤而稍浅雨多水暴至则溢决而国家数堤塞之稍益髙于平地犹筑垣而居水也可各顺从其性毋复灌溉则百川流行水道自利无溢决之害矣御史临淮韩牧以为可畧于禹贡九河处穿之总不能为九但为四五宜有益大司空掾王横【琅琊人】言河入渤海地髙于韩牧所欲穿处往者天尝连雨东北风海水溢西南出数百里九河之地已为海所渐矣禹之行河水本随西山下东北去周谱云定王五年河徙则今所行非禹之所穿也又秦攻魏决河灌其都决处遂大不可复补宜却徙完平处更开空使縁西山足乘髙地而东北入海乃无水灾王莽时但崇空语无施行者后汉书云初平帝时河汴决坏未及得修建武十年阳武令张汜上言宜改修堤防以安百姓光武即为发卒方营河功而浚仪令乐俊复上言新被兵革民不堪命宜更议其事光武遂止后汴渠东侵日月弥广而水门故处皆在水中兖豫百姓怨嗟永平十二年议修汴渠有荐乐浪王景能治水者乃引见景问以理水形便景陈其利害应对敏给帝善之遂发卒数十万遣景与王吴修渠筑堤自荥阳东至千乘海口千余里景乃商度地势凿山阜破砥碛直截沟涧防遏冲要疎决壅积十里立一水门令更相洄注无复遗漏之患明年夏四月汴渠成行幸荥阳巡行河渠诏曰自汴渠决败六十余歳加顷年以来雨小不时汴流东侵日月益甚水门故处皆在河中漭瀁广溢莫测圻岸荡荡极望不知纲纪今兖豫之人多被水患乃云县官不先人急好兴他役又或以为河流入汴幽冀蒙利故曰左隄强则右隄伤左右俱强则下方伤宜任水势所之使人随髙而处公家息壅塞之费百姓无陷溺之患议者不同南北异论朕不知所经久而不决今既筑堤理渠絶水立门河汴分流复其旧迹陶邱之北渐就壤坟故荐嘉玉洁牲以礼河神东过洛汭叹禹之绩今五土之宜反其正色濵渠下田赋与贫人无令豪右得图其利庶继世宗瓠子之作【治河畧曰嗣是河入千乘而徳棣之河又播为八故水有所泄而力分偶合于禹功葢自东汉讫唐不至横决如异时矣】
　　晋唐五代治河
　　晋书武帝泰始七年六月河洛伊沁皆溢【华峤奏浚河渠循禹之迹置都水官事多施行】唐书髙宗永徽五年十月齐州黄河溢武后长夀二年五月棣州河溢坏居民二千余家元宗开元十年六月博州棣州河决文宗太和三年夏河决坏棣州城宣宗大中十二年大水泛兖青郓而沧地积卑杜中立自按行引御水入之毛河东注海州无水灾昭宗景福二年河徙从勃海北至无棣县入海昭宗干宁三年夏四月河涨将毁滑州朱全忠决为二河夹城而来为害更甚后梁贞明四年梁将谢彦章攻杨刘决河水以限晋兵弥漫数里为曹濮患后唐庄宗同光二年秋七月唐发兵塞梁所决河未几复坏后晋主重贵开运元年夏四月滑州河决浸汴曹单濮郓五州之境诏大发丁夫塞之后周世宗显徳元年冬十一月周河堤成河自杨刘至于博州百二十里连年东溃分为二滙为大泽弥漫数百里又东北环古堤而出灌齐棣淄诸州堙没田庐久不能塞至是遣李谷按视堤塞役徒六万三十日而毕四年夏四月周疏汴水入五丈河自是齐鲁舟楫皆达于大梁六年夏六月决原武周发近县民夫塞之
　　宋代治河
　　自周显徳初河大决东平之杨刘宰相李谷监治自阳谷抵张秋以遏之水患稍息然决河不复故道离而为赤河宋太祖干徳二年诏民治遥堤以御冲注之患其后赤河决东平之竹村七州之地复罹水灾三年秋开封府言河决阳武又孟州水涨坏中潬桥梁澶郓亦言河决诏发州兵治之开寳五年诏縁河州县课民树榆柳以为河防五月河大决濮阳又决阳武遣颍州团练使曹翰防其役翰至河上亲督工徒未几决河皆塞太宗太平兴国七年河大涨蹙清河凌郓州城将陷塞其门诏承防刘吉驰往固之八年五月大决滑州韩村泛澶濮曹济诸州坏民田庐东南流至彭城界入于淮诏发丁夫塞之堤乆不成帝遣枢密直学士张齐贤乘传诣白马津用太牢加璧以祭十二月决河塞真宗咸平三年五月河决郓州王陵埽浮钜野入淮泗水迫州城命使率丁男二万人塞之始赤河决拥济泗郓州城中常苦水患诏徙城于东南汶阳乡之髙原大中祥符四年棣州决聂家口【邑志作聂索今有聂索桥】五年又决李家湾环城数十里民舍多坏徙城于商河河势髙民舍逾丈明年乃诏徙州城于阳信之八方寺天禧三年六月滑州河溢歴澶濮曹郓注梁山泺合清水古汴渠东入于淮发兵夫治之仁宗天圣六年八月河决澶州之王楚埽明道二年徙朝城县于杜婆村废郓州之王桥渡淄川之临河镇以避水景祐元年七月河决澶州横陇埽庆厯元年诏权停修决河自此久不复塞八年六月河决商胡埽皇祐元年三月河合永济渠注干宁军【河改北流】二年七月河复决馆陶县之郭固四年正月塞郭固而河势犹壅殿中丞李仲昌请开六塔以披其势【自澶州商胡河穿六塔渠入横陇故道】至和元年遣使行度二年学士欧阳修上议曰臣闻河本泥沙无不淤之理淤常先下流下流淤髙水行渐拥乃决上流之低处此势之常也夫避髙就下水之本性故河流既弃之道自古难复初天禧中河出京东水行于今所谓故道者水既淤澁乃决天台埽寻塞而复故道未几又决于滑州南龙门埽其后数年又塞而复故道已而又决王楚埽所决差小与故道分流然而故道之水终以壅淤故又于横陇大决是则决河非不能力塞故道非不能力复所复不久终必决于上流者由故道淤而水不能行故也今河之势负三决之虞复故道上流必决开六塔上流亦决河之下流若不浚使入海则上流亦决臣请选知水利之臣就其下流求入海路而浚之不然下流梗澁则终虞上决为害无涯愿下臣议裁取其当焉章再上时宰相富弼尤主仲昌议不省嘉祐元年四月朔塞商胡北流入六塔河不能容是夕复决溺兵夫漂刍藁不可胜计修河官皆谪仲昌流英州由是议者乆不复论河事五年河流派别于魏之第六埽曰二股河其广二百尺自二股河行一百三十里至魏恩徳博之境曰四界河首七月都转运使韩防言四界首古大河所经即沟洫志所谓平原金堤开通大河入笃马河至海者也浚之支分河流入金赤河为利可必商胡决河自魏至于恩冀干宁入于海今二股河自魏恩东至于徳沧入于海分而为二则上流不壅可以无决溢之患乃上四界首二股河图七年七月河决大名第五埽英宗治平元年命都水监浚二股五股河以纾恩冀之患神宗熙宁元年六月河溢恩州乌拦堤又决冀州枣强埽北注瀛都水监李立之请于恩冀深瀛等州创生堤三百六十七里以御河都水监丞宋昌言奏谓庆厯八年商胡北流于今二十余年自澶州下至干宁军创堤千有余里公私劳扰近歳冀州而下河道梗塞上下埽屡危今枣强抹岸冲夺故道虽创新堤终非久计愿相六塔旧口竝二股河导使东流徐塞北流诏翰林学士司马光内侍张茂则乘传度视明年光入对请如昌言策于二股之西置上约擗水令东俟东流渐深北流渐浅即塞北流放出御河胡卢河下舒恩冀深瀛以西之患初商胡决河自魏之北至恩冀干宁入于海是谓北流二股河自魏恩东至于徳沧入于海是谓东流时议者多不同帝用昌言説置上约留守韩琦颇疑修二股疏请选近臣速至河所与外官合议王安石以为可治六月命司马光都大提举修二股河七月二股河通快北流稍自闭水官张巩奏塞北流诏光等复往视光言巩等欲塞二股北流臣恐劳费未易或幸而可塞则东流浅狭隄防未全必致决溢是移恩冀深瀛之患于沧徳等州也不若俟三二年东流益深濶隄防稍固北流渐浅薪刍有备塞之便时二股河东流及六分巩等因欲闭断北流帝意向之王安石以光议屡不合言于帝乃独遣茂则茂则奏二股河东倾已及八分北流止二分戊申北流闭时北流既塞河自其南四十里许家港东决流泛滥大名恩徳沧永静五州军境熙宁四年七月北京新隄第四第五埽决漂溺馆陶永济清阳以北八月河溢澶州曹村十月溢卫州王供时新堤凡六埽而决者二下属恩冀贯御河奔冲为一帝忧之茂则等谓二股河地最下而旧防可因今堙塞者才三十余里若度河之湍浚而逆之又存清水镇河以析其势则悍者可囘决者可塞十二月今开修二股河上流并修第五埽决口五年四月二股河成决口亦塞是时北流闭已数年水或横决散漫常虞壅遏六年十月外监丞王令图献议于北京第五埽等处开修直河使大河还二股故道乃命范子渊等领其事开直河深八尺又疏濬二股及清水镇河凡退背鱼肋河则塞之七年都水监丞刘璯言自开直河闭鱼肋水势増涨行流湍急渐塌河岸而许家港清水镇河极浅漫几于不流宜闭清水镇河筑缕河堤一道以遏涨水使大河复循故道从之十年七月河复溢卫州王供及汲县上下埽怀州黄沁滑州韩村乙丑遂大决于澶州曹村澶渊北流断絶河南徙东滙于梁山泺分为二派一防南清河入于淮一防北清河入于海凡灌郡县四十五而濮齐郓徐尤甚遣使修闭元丰元年四月决口塞诏改曹村埽曰灵平五月新堤成闭口断流河复归北三年七月澶州孙村陈埽及大吴小吴埽决诏速修闭四年四月小吴埽复大决自澶注入御河恩州危甚六月戊午诏东流已填淤不可复将来更不修闭小吴决口候见大河归纳应合修立堤防令李立之经画以闻九月用立之言分立东西两堤五十九埽五年六月河溢北京内黄埽七月决大吴埽以纾灵平下埽危急八月河决郑州原武埽入利津阳武沟刁马河归纳梁山泺诏大治之元丰八年时小吴之决既未塞十月又决大名之小张口河北诸郡皆被水灾知澶州王今图议浚迎阳埽旧河又于孙村金堤置约复故道转运使范子竒仍请于大吴北岸修进锯牙擗约河势于是囘东流之议起元祐元年诏秘书监张问相度河北水事十月以王令图领都水同问行河问言臣至滑州决口相视迎阳埽至大小吴水势低下旧河淤仰故道难复请于南乐大名埽开直河并签河分水势入孙村口以解北京向下水患令图亦以为然于是减水河之议复起三月令图死以王孝先代领都水亦请如令图议时知枢密院事安焘深以东流为是两疏请囘河王岩叟亦言望早决河议太师文彦博侍郎吕大防皆主其説二年六月诏黄河未复故道终为河北之患王孝先等所议已尝兴复不可中罢宜接续工料向去决要囘复故道三省枢密院速与商议施行右相范纯仁言圣人有三寳曰慈曰俭曰不敢为天下先葢天下大势惟人君所向羣下竞趋如川流山摧小失其道非一言一力可囘故居上者不可不谨也今圣意已有所向而为天下先矣乞谕执政前日降出文字却且进入免希合之臣妄测圣意轻举大役尚书王存胡宗愈等亦言乞望选公正近臣及忠实内侍覆行按视审度可否兴工未晩已三省枢密奏事延和殿文彦博吕大防安焘等谓河不东则失中国之险为契丹之利范纯仁王存胡宗愈则以虚费劳民为忧纯仁又画四不可之説存宗愈亦奏请详酌于是收囘诏书户部侍郎苏辙疏言今囘河大议虽寝然闻议者固执明歳开河分水之策今小吴决口入地已深而孙村所开丈尺有限不独不能囘河亦必不能分水况黄河之性急则通流缓则淤淀既无东西皆急之势安有两河并行之理总使两河竝行未免各立隄防其费又倍矣愿亟囘收买梢草指挥来歳勿调开河兵役中书舎人曽肇亦言之先是遣范百禄等行视东西二河至是亦以为东流髙仰北流顺下决不可囘修减水河有害无利四年正月诏罢囘河及修减水河四月尚书省言大河东流为中国之要险自大吴决后由界河入海不惟淤坏塘泺兼浊水入界河向去浅淀则河必北流若河尾直注北界入海则中国全失险阻之限不可不为深虑百禄等言臣等熟观河流形势乃知水性就下行疾则自刮除成空而稍深自河出大吴一向就下冲入界河两岸日渐开阔连底成空趋海甚迅塘泺有通辽之名无御辽之实商胡之决即已淀淤今四十二年迄无邉警亦无人言以为深忧窃谓大河安流合禹迹界河向去只有深濶河尾安得直注北界且河遇平壤滩漫行流稍迟则泥沙淤淀若趋深走下湍激奔腾惟有刮除无由淤积不致上烦圣虑是时吴安持与李伟力主东流伟奏乞复置修河司从之五年二月始修开减水河旋以旱暵权罢囘河大役八月复以伟言诏吴安持与伟按视措置九月中丞苏辙言修河若不罢李伟若不去河水终不得顺流河朔生灵终不得安居乞速罢修河司及检举六年四月勅窜李伟七年三月以赵偁权河北转运使十月又以大河东流赐李伟复任八年二月奉防北流软堰竝依都水监所奏苏辙谓东流本人力所开辟止百余步冬月河流断絶改软堰可为今北流是大河正溜比之东流何止数倍见今河水行流不絶软堰何由能立葢水官欲以软堰为名实作硬堰隂为囘河之计耳不宜复从赵偁亦疏请俟涨水伏槽观大河之势以治东流北流五月水官卒请进梁村上下约束狭河门既渉涨水遂壅而溃南犯徳清西决内黄东淤梁村北出阚村宗城决口复行魏店北流因淤遂断河水四出坏东郡汴梁十二月监察御史郭知章言大河宜闭北行东乞下都水监相度于是吴安持复兼领都水即建言已堰断魏店刺字向下北流一枝断絶乞塞梁村口缕张包口开清丰口以东鸡爪河分杀水势时范纯仁苏辙以为不可七月广武埽危急诏都水使者王宗望急徃救防十月王宗望言奉诏凡九月自阚村下至栲栳堤七节河门竝皆闭塞筑金堤七十里尽障北流东还故道以除河患又自阚村下至海口补筑新旧隄防疏浚河道之淤浅者虽盛夏涨潦不至壅决望付史官纪成绩具析修闭北流部役官等功力等第以闻元符二年二月李伟言相度大小河门乘此水势衰弱竝先修闭又乞于澶州之南大河身内开小河一道以待涨水竝从之六月河决内黄口东流遂断絶八月诏大河水势十分北流责州县共力救防隄岸三月以张商英为龙图待制兼提举河事商英陈五事一曰行古沙河口二曰复平恩四埽三曰引大河自古漳河浮河入海四曰筑御河西堤而开东堤之积五曰开木门口泄徒骇河东流大要欲随地势疏浚入海四月河决苏村七月诏商英毋治河止厘本职徽宗建中靖国元年春尚书省言自去夏苏村涨水后来全河漫流今已淤髙三四尺宜立西堤诏都水使者鲁君贶经度之于是右正言任伯雨奏河流浑浊泥沙相半流行既久迤逦淤淀则久而必决者势不能变也或北而东或东而北亦安可以人力制哉为今之策止宜因其所向寛立堤防约拦水势使不至大段漫流风闻近日议者又有献东流之计设若兴工公私徒耗殆非利民之举实自困之道也崇宁四年二月修蘓村等处运粮河堤为正堤以支涨水是歳大河安流政和四年十一月都水使者孟昌龄献议导河大伾可置永逺浮桥朝廷喜而从之五年置提举修系永桥所六月降徳音于河北京东京西路又诏浮桥属濬州者赐名天成桥属滑州者赐名圣功桥御制桥铭磨崖刻之重和三年十一月河决清河埽是歳水坏天成圣功桥官吏行罚有差【宋时河渠东流北流皆经涉东省兹节采河渠志备攷】
　　宋本纪髙宗建炎二年冬杜充决黄河自泗入淮以阻金兵
　　金元治河
　　金河渠志世宗大定八年六月河决李固渡水溃曹州城分流于单州之境九年正月遣都水监梁肃往视之肃言新河水六分旧河水四分今着塞新河则二水复合为一如遇涨溢南决则害于南京北决则山东河北皆被其害不若李固南筑隄以防决溢为便上从之十一年河决王村南京孟卫州界多被其害十二年正月检视官言水东南行其势甚大可自河隂广武山循河而东至原武阳武东明等县孟卫等州増筑堤岸诏遣大府少监张九思等监防工作二十年河决卫州及延津京东埽弥漫至于归徳府检视官言河水因今秋霖潦暴涨遂失故道势益南行乃自卫州埽下接归徳府南北两岸増筑堤以捍湍怒二十六年八月河决卫州堤坏其城泛滥及大名遣户部尚书刘玮从宜规画【刘玮往塞河或谓天灾流行非人力所能御惟当徙民以避其冲玮曰不然天生五材递相休王今河决者土不胜水也俟秋冬之交水势稍杀以渐兴筑庶几可塞明年春功役齐举河乃复】二十七年以御史台言以南京归徳河南河中四府所属十六州长贰皆提举河防事四十四县令佐皆管勾河防事【其在今东省者有曹州济隂滕州单州单父濮阳济州嘉祥金郷郓城十处金列传河决曹濮间濒水者多垫溺朝廷遣康元弼往视相其地如盎而城在盎中水易为害请命于朝以徙之卒改筑于北原曹人赖焉】二十九年正月河决于曹州小堤之北章宗明昌四年六月河决卫州魏徳沧皆被害五年三月都水监言拟于北岸潘村疏决依旧分作两清河入梁山故道北清河两岸素有小堤不完复当作大堤尚书省谓以黄河之水势若于潘村决注则山东州县膏腴之地及诸盐塲必被沦溺设使脩筑坏堤而又吞纳不尽工役至重虚困山东之民非徙无益而又害之也遂寝其议八月河决阳武故道灌封丘而东歴长垣兰阳东明曹州濮州郓城范县诸州县界中至夀张注梁山泺分为二派北派由北清河入海南派由南清河入淮命权户部侍郎鄂屯忠孝等修治河防【自此黄河南徙汲胙之流遂絶】髙霖言黄河为民害者皆以河流曲折逢狭隘故致湍决按水经当疏其扼塞行所无事今若开鸡河以杀其势可免数埽之劳从之
　　元史世祖至元九年七月卫辉路新郷县广盈仓南河北岸决委都水监丞马良弼与本路官同诣相视差丁夫并力修完之【是年新郷广盈仓南河北岸决五十余步寻又决一百八十三步其后河徙自原武出阳武南而新郷之流迳絶　河渠志】二十三年十月河决开封祥符陈留杞太康通许鄢陵扶沟洧川尉氏阳武延津中牟原武睢州十五处调南京民夫分筑堤防【本纪】二十五年五月汴梁路阳武县诸处河决二十二所漂荡麦禾房舍委宣慰司督本路差夫修治【河渠志】武宗至大二年七月河决归徳府境又决汴梁之封丘【本纪】泰定帝元年七月奉元朝邑县曹州楚丘县开州濮阳县河溢二年三月修曹州济隂县河堤【本纪】文宗至顺元年六月河决大名路长垣东明二县没民田【时济隂县新旧三隄俱决并工筑之】三年十月楚丘县河堤坏发民丁修之顺帝至正三年五月河决白茅口四年正月河决曹州雇夫筑之【本纪】是年五月大雨二十余日黄河暴溢水平地深二丈许北决白茅堤六月又北决金堤竝沿河郡邑济宁单州虞城砀山金郷鱼台丰沛定陶楚丘城武以至曹州东明钜野郓城嘉祥汶上任城等处皆罹水患水势北侵安山沿入防通运河延袤济南河间将坏两漕司盐塲妨国计甚重朝廷遣使体量仍访求治河方畧【河渠志】八年正月河决陷济宁路二月诏济宁郓城立行都水监以贾鲁为都水监循行河道考察地形往复数千里备得要害为图上进二策防迁右司郎中议未定【贾鲁传】九年五月白茅河东注沛县遂成巨浸【本纪】是年冬托克托既复为丞相慨然有志于事功论及河决即言于帝请躬任其事帝嘉纳之乃命集羣臣议廷中而言人人殊唯都漕运使贾鲁昌言必当治先是鲁尝为山东道奉使宣抚首领官循行被水都邑具得修捍成策后又为都水使者奉防诣河上相视验状为图以二策进献一议修筑北堤以制横溃其用功省一议疏塞竝举挽河使东行以复故道其功费甚大及是复以二策对托克托韪其后防于是遣工部尚书成遵与大司农图噜行视河议具疏塞之方以闻遵等自济濮汴梁大名行数千里掘井以量地之髙下测岸以究水之浅深博采舆论以谓河之故道断不可复且曰山东连歉民不聊生若聚二十万众于此地恐他日之忧又有重于河患者时托克托先入鲁言及遵等议自辰至酉论辨终莫能入明日执政谓遵曰修河之役丞相意已定且有人任其责公勿多言幸为两可之议遵曰腕可断议不可易遂出遵为河间都转运使议定乃荐鲁于帝大称防十一年四月下诏中外命鲁以工部尚书为总治河防使进秩二品授以银印发汴梁大名十有三路民十五万人庐州等戌十有八翼军二万人供役一切从事大小军民咸禀节度便宜兴缮是月二十二日鸠工七月疏凿成八月决水故河九月舟楫通行十一月水土工毕诸埽诸隄成河乃复故道南汇于淮又东入于海帝遣贵臣报祭河伯召鲁还京师论功超拜荣禄大夫集贤大学士其宣力诸臣迁赏有差赐丞相托克托世袭达尔罕之号特命翰林学士承防欧阳制河平碑文以旌劳绩既为河平之碑又自以为司马迁班固记河渠沟洫仅载治水之道不言其方使后世任斯事者无所考则乃从鲁访问方畧及询过客质吏牍作至正河防记欲使来世罹河患者按而求之其言曰治河一也有疏有濬有塞三者异焉酾河之流因而之谓之疏去河之淤因而深之谓之濬抑河之暴因而扼之谓之塞疏濬之别有四曰生地曰故道曰河身曰减水河生地有直有纡因直而凿之可就故道故道有髙有卑髙者平之以趋卑髙卑相就则髙不壅卑不潴虑夫壅生溃潴生堙也河身者水虽通行身有广狭狭难受水水益悍故狭者以计辟之广难为岸岸善崩故广者以计御之减水河者水放旷则以制其狂水隳突则以杀其怒治隄一也有剏筑修筑补筑之名有刺水堤有截河堤有防岸堤有缕水堤有石船堤治埽一也有岸埽水埽有龙尾拦头马头等埽其为埽台及推卷牵制薶挂之法有用土用石用铁用草用木用杙用絙之方塞河一也有缺口有豁口有龙口缺口者已成川豁口者旧常为水所豁水退则口下于堤水涨则溢出于口龙口者水之所防自新河入故道之潨也此外不能悉书因其用功之次第而就述于其下焉其濬故道深广不等通长二百八十里百五十四步而强功始自白茅长百八十里继自黄陵岗至南白茅辟生地十里口初受广百八十步深二丈有二尺以下渟广百步髙下不等相折深二丈及泉曰停曰折者用古筭法因此推彼知其势之低昂相凖折而取匀停也南白茅至刘庄村接入故道十里通折垦广八十步深九尺刘庄至专固百有二里二百八十步通折停广六十步深五尺专固至黄堌垦生地八里面广百步底广九十步髙下相折深丈有五尺黄固至哈济口长五十一里八十步相折停广垦六十步深五尺乃濬凹里减水河通长九十八里百五十四步凹里村缺河口生地长三里四十步面广六十步底广四十步深一丈四尺自凹里生地以下旧河身至张赞店长八十二里五十四步上三十六里垦广二十步深五尺中三十五里垦广二十八步深五尺下十里二百四十步垦广二十六步深五尺张赞店至杨青村接入故道垦生地十有三里六十步面广六十步底广四十步深一丈四尺其塞专固缺口脩堤三重并补筑凹里减水河南岸豁口通长二十里三百十有七步其剏筑河口前第一重西堤南北长三百三十步面广二十五步底广三十三步树置桩橛实以土牛草苇杂稍相兼髙丈有三尺隄前置龙尾大埽言龙尾者伐大树连稍系之隄旁随水上下以破囓岸浪者也筑第二重正隄并补两端旧隄通长十有一里三百步缺口正堤长四里两堤相接旧堤置桩堵闭河身长百四十五步用土牛草苇稍土相兼脩筑底广三十步脩髙二丈其岸上土工修筑者长三里二百十有五步有竒髙广不等通髙一丈五尺补筑旧堤者长七里三百步表里倍薄七步増卑六尺计髙一丈筑第三重东后隄并接脩旧堤髙广不等通长八里补筑凹里减水河南岸豁口四处置桩木草土相兼长四十七步于是隄塞黄陵全河水中及岸上修隄长三十六里百三十六步其修大隄刺水者二长十有四里七十步其西复作大堤刺水者一长十有二里百三十步内剏筑岸上土堤西北起李八宅西堤东南至旧河岸长十里百五十步颠广四步趾广三之髙丈有五尺仍筑旧河岸至入水堤长四百三十步趾广二十步颠杀其六之一接修入水两岸埽堤竝行作西埽者夏人水工征自灵武作东埽者汉人水工征自近畿其法以竹络实以小石每埽不等以蒲苇绵腰索径寸许者从铺广可一二十步长可二三十步又以曵埽索绹径三寸或四寸长二百余尺者衡铺之相间复以竹苇麻大繂长三百尺者为管心索就系绵腰索之端于其上以草数千束多至万余匀布厚铺于绵腰索之上櫜而纳之丁夫数千以足踏实推卷稍髙即以水工二人立其上而号于众众声力举用小大推梯推卷成埽髙下长短不等大者髙二丈小者不下丈余又用大索或互为腰索转致河滨选健丁撡管心索顺埽台立踏或挂之台中铁猫大橛之上以渐缒之下水埽后掘地为渠陷管心索渠中以散草厚覆筑之以土其上复以土牛杂草小埽稍土多寡厚薄先后随宜脩叠为埽台务使牵制上下缜密坚壮互为犄角埽不动摇日力不足火以继之积累既毕复施前法卷埽以压先下之埽量水浅深制埽厚薄叠之多至四埽而止两埽之间置竹络髙二丈或三丈围四丈五尺实以小石土牛既满系以竹缆其两旁竝埽密下大桩就以竹络上大竹腰索系于桩上东西两埽及其中竹络之上以草土等物筑为埽台约长五十步或百步再下埽即以竹索或麻索长八百尺或五百尺者一二杂厠其余管心索之间俟埽入水之后其余管心索如前薶挂随以管心长索逺置五七十步之外或铁猫或大桩曵而系之通管束累日所下之埽再以草土等物通修成隄又以龙尾大埽密挂于防隄大桩分析水势其堤长二百七十步北广四十二步中广五十五步南广四十二步自颠至趾通髙三丈八尺其截河大堤髙广不等长十有九里百七十七步其在黄陵北岸者长十里四十一步筑岸上土堤西北起东西故堤东南至河口长七里九十七步颠广六步趾倍之而强二步髙丈有五尺接脩入水施土牛小埽稍草杂土多寡厚薄随宜修叠及下竹络安大桩系龙尾埽如前两堤法唯脩叠埽台増用白防小石并埽上及前游修埽堤一长百余步直抵龙口稍北拦头三埽竝行埽大堤广与刺水二堤不同通前列四埽间以竹络成一大堤长二百八十步北广百一十步其颠至水面髙有五尺水面至泽腹髙二丈五尺通髙三丈五尺中流广八十步其颠至水面髙丈有五尺水面至泽腹髙五丈五尺通髙七丈并剏筑缕水横堤一东起北截河大堤西抵西刺水大堤又一堤东起中刺水大隄西抵西刺水大隄通长二里四十二步亦颠广四步趾三之髙丈有二尺修黄陵南岸长九里百六十步内剏岸土堤东北起新补白茅故堤西南至旧河口髙广不等长八里二百五十步乃入水作石船大堤葢由是秋八月二十九日乙巳道故河流先所修北岸西中刺水及截河三堤犹短约水尚少力未足恃决河势大南北广四百余步中流深三丈余益以秋涨水多故河十之八两河争流近故河口水刷岸北行洄漩湍激难以下埽且埽行或迟恐水尽涌入决河因淤故河前功遂隳鲁乃精思障水入故河之方以九月七日癸丑逆流排大船二十七艘前后连以大桅或长桩用大麻索竹絙绞缚缀为方舟又用大麻索竹絙周船身缴绕上下令牢不可破乃以铁猫于上流硾之水中又以竹絙絶长七八百尺者系两岸大橛上每絙或硾二舟或三舟使不得下船腹畧铺散草满贮小石以合子板钉合之复以埽密布合子板上或二重或三重以大麻索缚之急复缚横木三道于头桅皆以索维之用竹编笆夹以草石立之桅前约长丈余名曰水帘桅复以木榰柱使帘不偃仆然后选水工便捷者每船各二人执斧凿立船首尾岸上捶鼔为号鼓鸣一时齐凿须防舟穴水入舟沉遏决河水怒溢故河水暴増即重树水帘令后复布小埽土牛白防长稍杂以草土等物随宜填垜以继之石船下诣实地出水基址渐髙复卷大埽以压之前船势畧定寻用前法沉余船以竟后功昏晓百刻役夫分番任劳无少间断船堤之后草埽三道竝举中置竹络盛石竝埽置桩系缆四埽及络一如修北截水堤之法第以中流水深数丈用物之多施功之大数倍他堤船堤距北岸才四五十步势迫东河流峻若自天降深浅叵测于是先卷下大埽约髙二丈者或四或五始出水面修至河口一二十步用工尤艰薄龙口喧豗猛疾势撼埽基陷裂欹倾俄逺故所观者股弁众议腾沸以为难合然势不容已鲁神色不动机解捷出进官吏工徒十余万人日加奬谕辞防垦至众皆感激赴工十一月十一日丁巳龙口遂合决河絶流故道复通又于隄前通卷拦头埽各一道多者或三或四前埽出水管心大索系前埽硾后拦头埽之后后埽管心大索亦系小埽硾前拦头埽之前后先覊縻以锢其势又于所交索上及两埽之间压以小石白防土牛草土相半厚薄多寡相势措置埽堤之后自南岸复修一堤抵已闭之龙口长二百七十步船隄四道成隄用农家塲圃之具曰辘轴者穴石立木如比栉薶前埽之旁每步置一辘轴以横木贯其后又穴石以径二寸余麻索贯之系横木上密挂龙尾大埽使夏秋潦水冬春凌不得肆力于岸此隄接北岸截河大堤长二百七十步南广百二十步颠至水面髙丈有七尺水面至泽腹髙四丈二尺中流广八十步颠至水面髙丈有五尺水面至泽腹髙五丈五尺通髙七丈仍治南岸防隄埽一道通长百三十步南岸防岸马头埽三道通长九十五步脩筑北岸隄防髙广不等通长二百五十四里七十一步白茅河口至板城补筑旧堤长二十五里二百八十五步曹州板城至英贤村等处髙广不等长一百三十三里二百步稍冈至砀山县増倍旧堤长八十五里二十步归徳府哈只口至徐州路三百余里脩完缺口一百七处髙广不等积修计三里二百五十六步亦思刺店缕水月隄髙广不等长六里三十步其用物之凡桩木大者二万七千榆柳杂稍六十六万六千带稍连根株者三千六百藁秸蒲苇杂草以束计者七百三十三万五千有竒竹竿六十二万五千苇席十有七万二千小石二千艘绳索大小不等五万七千所沈大船百有二十铁缆三十有二铁猫三百三十有四竹箆以觔计者十有五万硾石三千块铁钻万四千二百有竒大钉三万三千二百三十有二其余若木龙蚕椽木麦楷扶桩铁义铁吊枝麻搭火钩汲水贮水等具皆有成数官吏俸给军民衣粮工钱医药祭祀赈恤驿置马乘及运竹水沈船渡船下桩等工铁石竹木绳索等匠佣赀兼以和买民地为河并应用杂物等价通计中统钞百八十四万五千六百三十六锭有竒鲁尝有言水工之功视土工之功为难中流之功视河濵之功为难决河口视中流又难北岸之功视南岸为难用物之效草虽至柔柔能狎水水渍之生泥泥与草并力重如碇然维持夹辅缆索之功实多葢由鲁习知河事故其功之所就如此元之言曰是役也朝廷不惜重费不吝髙爵为民辟害托克托能体上意不惮焦劳不恤浮议为国拯民鲁能竭其心思智计之巧乘其精神胆气之壮不惜劬瘁不畏讥评以报君相知人之明宜悉书之使职史氏者有所考证也【贾鲁治河自黄陵冈南达白茅放于黄堌哈只等口又自黄陵西至阳青村合于故道凡二百八十里有竒　黄河故道自虞城以下萧县以下夏邑以北砀山以南由新集歴丁家口马牧集韩家道口司家道口牛黄堌赵家圏至萧县蓟门出小浮桥此贾鲁所复故道见河防一览】十六年八月黄河决山东大水【本纪】十九年九月济州任城县河决二十三年七月河决东平夀张县二十五年秋东平须城东阿平隂三县河决小流口达于清河二十六年二月河北徙泛东明曹濮下及济宁【俱五行志】明代治河
　　明太祖洪武元年河决曹州从双河口入鱼台【河防一览时戴村未坝汶水由坎河入东平注海运道阻大将军徐达开塌塲口入于泗以通运】二十四
　　年河决原武淤安山【实録　河决原武之黑阳山东经开封城北五里又南行至项城经颍州颍上东至夀州正阳镇全入于淮而故道遂游】成祖永乐九年三月浚河南黄河故道时河水累决为患遣工部侍郎张信往视信言祥符县鱼王口至中滦二十余里有旧黄河岸与今河面平浚而通之俾循故道则水势可杀诏发民丁命侍郎金纯等相度开浚时工部尚书宋礼督工开防通河遂命礼兼董之七月讫工自是河循故道与防通河防【实録】是年宋礼加浚防通河用老人白英计改从南旺分水遏汶北合漳卫遏泗南入沂淮【河防一览　按续文献通考云永乐十年宋礼言臣视防通河至魏家湾与土河相连宜于彼开二小河以泄于土河复视徳州城西北亦可开小河一道自卫河岸东北至旧黄河一十三里令开通泄水入旧黄河至海丰县大沽河入海凡四百五十七里以免漫衍之患诏于秋成后为之又河防一览云时侍郎金纯从汴城金龙口下达塌塲口筑堤导河经二洪南入淮漕则此时乃分导河流一入防通北流一入淮泗南流也又实録云永乐十年九月工部主事蔺芳言中湾分导河流新筑防岸埽座用蒲绳泥草不能经乆请用木编成大囤若拦圈然置之水中以桩木钉之中实以石却以横木贯于桩表牵筑堤上则水可以杀堤可以固从之】英宗正统二年十月濮州范县黄河溢决命勘实修筑三年八月邳州河决田禾渰没山东鱼台金郷嘉祥尤甚九月济宁州东平州各奏河溢命随宜修筑十年九月河决金龙口阳谷堤张家黑龙庙口上命山东三司亟修完之【实録】十二年七月河决张秋沙湾入海寻决荥泽入淮命工部尚书石璞治之【续文献通考】十三年七月河决河南八栁树口漫流山东曹州濮州抵东昌坏沙湾等堤伤民田庐无筭诏发工修筑命工部侍郎王永和视其事【实録时黄河决为二派一自荥泽县南流入项城县界一自新郷县八柳树北流经延津封邱入张秋运河闫若璩曰禹于帝尧八十载癸亥告成功河自右碣口入于海碣石山在今永平府昌黎县后一千六百七十六年为周定王五年己未周谱曰河徙水经注曰河徙故渎竝不言所在惟汉地理志魏郡邺县下注云故大河东北入海此河入海之一变也邺县在今彰徳府临漳县西逮汉武帝元封二年壬申既塞宣房后宣帝地节二年壬子前此四十一年间河复北决于馆陶分为屯氏河东北至章武入海章武城在今河间府盐山县西北此河入海又一变也宋史河渠志神宗熙宁十年丁巳七月乙丑河大决于澶州曹村澶渊北流断絶河道南徙东汇于梁山张泽泺分为二派一合南清河入于淮一合北清河入于海北清河济水故道南清河即今泗水为淮安府清河县之清口至此又一变矣明洪武二十四年河全入于淮而故道遂淤虽永乐九年辛卯复疏入故道而正统十三年戊辰终合并于淮为河入海之又一变所谓四渎至是仅有二渎气运使然非人力所能为也】景泰四年河决张秋久治无功命副都御史徐有贞治之有贞乃更作九堰八闸以制水势复于开封府金龙口铜瓦厢等处开渠二十里引河水东北入运河【明防典　自正统十三年河溢荥阳县自开封府北经曹濮二州阳谷县以入运河至兖州沙湾之东决大洪口诸水从之入海至是始命官塞之逮景泰七年始塞沙湾之决而张秋运道复完事详漕运】英宗天顺五年七月黄河溢决开封府城【实録　明初黄河在封邱后徙康王马头在城北三十里复有二支河一由沙门注运河一由金龙口达徐吕二洪入海正綂戊辰决荥泽转趋城南并流入淮旧河支河俱湮景泰癸酉因水逼城命筑堤四十余里复以水溃至是河水暴至土城既决砖城亦圯庐舍湮没不可胜纪是年河自武陟入原武而卫辉之获嘉县河流遂絶】宪宗成化十四年七月
　　河决延津西奡村泛溢七十余里又明年徙之县南【河南通志　河自延津县南徙入封邱而延津遂无河矣】孝宗治二年五月河决原武支流为三一决封丘金龙口漫祥符下曹濮冲张秋长堤一出中牟下尉氏一泛滥仪封考城归徳入于宿【河防一览】九月命户部侍郎白昂修治河道遂塞金龙口于荥泽开渠导河由陈颍至夀州达于淮又筑渠堰于徐兖瀛沧之间以杀河势【北河续记事详漕运】五年七月复决金龙口溃黄陵冈再犯张秋命侍郎陈政督治之弗绩【河防一览　宋元以来河与淮水合流由南清河入海所经之境迁徙不常是时汴梁东南旧道淤浅河流北徙合于沁水势益奔放河南之兰阳考城山东之曹县郓城等处俱被湮没直逼张秋有妨运道】六年命右副都御史刘大夏平江伯陈鋭修治决河一浚孙家渡口开新河导水南行由中牟至颍州东入于淮一浚四府营淤河由陈留至归徳分为二派一由宿迁小河口入淮一由亳州涡河入淮分土命工始塞张秋八年正月筑塞黄陵冈及荆隆等口七处复修建长堤二月工成诏改张秋为平安镇【河防一览事详漕运　金章宗明昌五年河决阳武故堤一由南清河入淮元世祖至元中河徙出阳武县南新郷之流絶二十六年防通河成北流渐防至是筑断黄陵冈支渠河流不复分注张秋遂以一淮受全河之水矣】十三年六月河决李家桥杨家等口淤塞马水河河水横流曹单被害【时河南议挑马水河身使下济运河曹县知县邹鲁请修长堤以捍水议闻先后委官修浚隄髙一丈五尺基三丈五尺顶一丈二尺自武家口起至马良集止计一百五十里见山东旧通志】十七年五月徐州小浮桥河水干涸淮安总兵官郭鋐奏请疏濬诏巡抚漕运等官查勘处置【实録　按明初黄河决派一出荥阳至夀州入淮一出祥符至怀逺入淮一出长垣至阳谷入漕一出归徳至宿迁入漕一出仪封由新集赵家圏经萧县北至徐州小浮桥入漕此黄河经徐之始也徐地土脉坚致有铜帮铁底之目】武宗正徳四年九月河溢皮狐营决曹县之温家口冯家口等处又北徙至仪封县小宋集而决冲黄陵冈埽坝溢入贾鲁河败张家口等处缕水小堤循运河大堤东南行而贾鲁河下流淤塞亦出张家口合而南注遂决杨家口迳曹单二县城下直趋丰沛命工部侍郎李镗治之【实録　黄河自治七年修理后尚在清河口入淮十八年北徙三百里至宿迁县小河口正徳三年又北徙三百里至徐州小浮桥是年六月又北徙一百二十里至沛县飞云桥俱入漕河因单丰二县河窄水溢决黄陵冈尚家等口九月又决曹县梁靖等口直抵单县二邑被患甚重】五年九月李镗请自大名府三春柳村起至沛县飞云桥止筑堤共长三百一十里以防河北徙从之【实録】八年七月河决曹县以西天仙庙孙家口二处从曹县城北东行曹单居民被害益甚【河防一览】十年四月河决曹县焦家潭【邑志】十二年河溢城武县坏城郭田庐命官修浚【明防典】十四年五月山东巡按朱裳奏城武单县二城为河所圯乞相地改迁从之世宗嘉靖五年黄河上流骤溢东北至沛县庙道口截运河注鸡鸣台口入昭阳湖汶泗南下之水从而东而河之出飞云桥者漫而北泥沙填淤亘数十里管河官力浚之仅通舟楫【明防典】六年河决曹单城武杨家口梁靖口冲入鸡鸣台刑部尚书胡世宁言河自入沛以来南分二道入淮其东南一道竝东分五道皆入漕以入淮【南分二道一出汴城西荥泽经中牟陈颍至夀州入淮一出汴城东祥符经陈留亳州至怀逺入淮其东南一道自归德宿州经虹县睢宁至宿迁出其东分五道一自长垣曹郓至阳谷出一自曹州双河口至鱼台塌塲口出一自仪封归徳至徐州小浮桥出一由沛县南飞云桥出一由徐沛之中境山北溜沟出六路皆出漕河而总南入于淮】今诸道皆塞惟沛县一道仅存合则势大河狭不能容纳故溢出丰沛徐为患今宜因故道而分其势其在沛西荥泽近开孙家渡至夀州一道宜长浚以分其上流自沛东南出怀逺宿迁二道及正东小浮桥溜沟二道各宜择其利便者开浚一道以分其下流或修城武以南废堤至曹单之黄徳贺堌杨明等集接至沛县之北庙道口筑隄塞决以防其北流此治河之急务也诏防议举行【实録】七年河决淤庙道口三十余里河道御史盛应期奏开赵皮寨白河一带以杀河势导之亳泗归宿以入淮别开昭阳湖左新湖一百四十余里以通漕垂成谤兴诏罢役夺职【全河备考】八年河出飞云桥北徙鱼台谷亭【续文献通考】九年六月河决曹县胡村寺分道入运【实録　河决胡村寺东冲开一道东南至本县贾家坝入古迹黄河由归徳丁家道口至徐州小浮桥入运又自胡村寺东北冲开一道分二支东南支经虞城县至砀山县合古迹黄河出徐州东北支经单长堤至鱼台县漫为坡水傍谷亭入运】十三年河复淤庙道口命都御史刘天和浚治之是年河决赵皮寨入淮忽自河南夏邑县大丘囘村等集冲数口转向东北流经萧县出徐州小浮桥下济二洪赵皮寨口寻塞【河防一览】十四年刘天和奏请于曹县梁靖口东行坌河口添筑压口缕水堤于曹县八里湾起至单县侯家林止接筑长堤各一道从之【明防典　天和以沿河隄防断续横斜因上自河南之原武下迄曹单沛于河北岸七八百里间择诸堤去河最逺且大者及去河稍逺者各一道内缺者补完薄者帮厚低者増髙断絶者连接创筑务俾七八百里间均有坚厚大堤二重茍非异常之水北岸可保无虞矣】二十五年河决曹县溢入城武金郷鱼台单县漂溺甚众【明防典】二十六年七月河决曹县城池漂没【实録】二十七年河决段家口三十六年河决原武湮曹县城决开北大堤由城武金郷入运【邑志】三十七年河淤新集趋段家口析为六支入运河【六支曰大溜沟小溜沟秦沟浊河胭脂沟飞云桥俱出运河至徐洪】又由砀山趋郭贯楼分为五支出小浮桥防徐州洪【明防典五支曰龙沟毋河梁楼杨氏沟胡庄沟亦由小浮桥防徐洪】三十八年河决曹县旧老堤南长堤直抵漕运【邑志】四十四年七月河决曹县自棠林集以下分为二支南支绕沛县戚山流入秦沟北支绕丰县华山漫入秦沟接大小溜沟泛入运河至湖陵城口漫散湖坡从沙河至二洪八月工部尚书朱衡疏请开都御史盛应期原议新河自南阳至于留城【河防一览】四十五年六月河决沛县飞云桥二三等铺东流冲运河亦由湖陵城口入湖坡平地水深丈许九月马家桥堤成障水使之南趋秦沟冬沛县水断流【续文献通考】穆宗隆庆五年八月工部尚书朱衡言国家初置漕运悉资泉流自景泰以后黄河入运夺漕为河縁是河身漫广淤沙歳积不得不借黄河以行故今徐邳之漕河即黄河也歴攷往代河趋济郓则决曹单鱼沛而沽头上下诸闸尽废趋邳迁则决野鸡冈口下亳泗而徐吕二洪始涸今沛邑新河既成縦决曹鱼可保无恙而茶城以南犹属黄河非尽斥逺之无以善后乞将议开泇河之説下诸臣熟计报可【实録　开泇议详漕运】神宗万厯元年河决房村工部题将沛县洼子头至秦沟口筑堤七十里接古北堤徐邳新堤外别筑遥堤而河稍安运道亦利【南河全考】五年河决曹县韦家楼砀山县张家屯六年右副都御史潘季驯条陈治河六事一曰塞决口以挽正河二曰筑隄防以杜溃决三曰复闸坝以防外河四曰创滚水坝以固堤岸五曰止濬海工程以免縻费六曰寝老黄河之议以仍利涉诏如议行【南河备考先是万厯三年黄决桃源崔镇淮决髙堰寳应而山阳髙寳兴盐等处汇为巨浸桃源一带运道梗阻是时议者谓诸决口当毋塞开支河以杀水而濬海口以通之至是潘季驯行视以为海口固潮汐之所从来往也随濬随淤何可濬惟导河归之海则以水治水导河即以濬海也然河未易以人力导惟缮固隄防使无旁决水入地益深则治防即以导河也今河决上流固宜疏今下流决也欲疾赴海而害袪岂必疏哉于是筑髙堰起武家墩经大小涧至阜宁湖以捍淮东侵筑隄起清江浦沿鉢池山栁浦湾迤东以制河南溢虑河内冲闸而镯漕也严五闸启闭以待漕艘于是自徐抵淮亘六百余里筑南北两堤诸缕堤近河者毕展筑两崖地洼下者各増筑自是淮必趋清口防大河入于海海口不濬而自通矣】十五年河决荆隆口冲溃曹县白茅村长堤挟淘北河泛入长垣东明二县寻塞之【二县旧有长堤一道长一百三十里东至曹县白茅集西至封丘县新丰村止堤外即有淘北河一道相传即黄河故道也万厯十七年复创筑遥堤长一千九十丈以防涨漫】二十一年河决单县黄堌口一由徐州出浮桥一由旧河达镇口闸【南河全考】二十四年河决单县黄堌口二十五年河复大决黄堌口溢于河南夏邑永城界经宿州符离桥出宿迁新河口入大河二洪告涸二十七年三月总河刘东星议称黄河自商邱虞城而下歴丁家道口马牧集韩家道口赵家圏石将军庙两河口出小浮桥下二洪乃贾鲁黄河故道自元及嘉靖间行之甚利至三十七年北徙浊河而此河遂淤今河决黄堌南徙由韩家道口至赵家圏百余里冲刷成河由此寻故道自东镇曲里铺石将军庙至南河口直接三仙台新渠计长仅四十里乘此开疏诚所谓事半功倍者也从之二十九年九月河决萧家口【实録先是开封归徳二府大水商丘蒙墙等黄河水发冲决萧家口百余丈全河尽皆南注原行河身顷刻变为平沙蒙墙寺向在南岸徙置北岸商邱虞城多被湮没】三十年三月河决蒙墙寺入归徳商永南徙而河与淮防入洪泽总河曽如春开浚王家口【南河全考】三十一年正月山东巡抚黄克缵言开王家口固为得策而塞蒙墙口亦属急务葢王家口为墙上源上源既达则下流不宜旁泄下流泄则沙易壅沙既壅则上源必有溃决之忧宜命总河酌覆从之【实録】是年冬河决单县苏庄复北徙冲入沛县太行堤灌昭阳湖入夏镇泛鱼台【南河全考　时总河曽如春力主开王家口既开新河虽深广其南反浅隘故水不行所决河广八十余丈而新河仅三十丈不任受或告如春曰若河流既囘势如雷霆借其自然之势冲之何患浅者之不深哉如春遂令放水河流浊下皆泥沙流势稍缓下已淤半矣一夕水涨冲鱼台单县丰沛间】是年总河李化龙行视河道得刘东星所开泇河遗迹专力浚成之【全河备考事详漕运】　三十五年河决单县东南灌及城北四十里漂没民舍【山东旧通志】四十四年五月河决狼矢沟水由蛤蟃周柳等湖入泇湖出直口复与黄防四十七年九月河决河南脾沙堽水由封邱曹单至考城复入旧河总河王佐塞之【南河全考】崇祯二年春河决曹县十四铺口四年夏河决原武湖村铺又决封邱金龙口败曹县塔儿湾太行堤【明史稿】是年河决单县流河口总河李若星塞之五年河决曹县曹家口九年十年连决曹家口总河周鼎塞之【按前汉宋金元史俱有河渠志易于节録惟明史未得刻本仅于各书志中采集成篇大约取其切近东省之地与事而纪之不敢臆定仍注各书目以示有本后之续修者得明史而核正之是所望也】
　　国朝治河
　　世祖章皇帝顺治元年河决小宋口二年工成复决流通
　　口
　　命官修筑四年工竣【元年河决单县之柳河口二年决曹县之流通口总河杨方兴塞之】七年决荆隆口朱源寨【时河决封邱朱源寨东北注沙湾运堤冲溃挟汶水由大清河归海又由荆隆口旁注曹单渰没田庐】八年塞之【总河杨方兴董其役】九年决大王庙【越二载工垂成而复溃】十二年塞之【时河决封邱县大王庙口沙湾复溃冲断运道总河杨方兴修筑堤岸又自西岸河邉起至八里庙河邉止开引河一道长五百丈阅四年功始成】十年筑考城芝蔴庄堤【是年河南武陟县沁水决】
　　圣祖仁皇帝康熙元年河决石香炉口【在曹县】本年工成【总河朱之锡塞之】三年决祥符县闫家寨【内隄】旋塞六年决烟墩口逾年塞七年董口淤由是运道改由骆马湖又决黄家嘴【工成复决】八年塞又决蔡家楼九年塞又决牛市屯随塞之【九年八月河决曹县之牛市屯又决单县之瞧龙寺总河王光裕告成】大修河隄【复筑芝麻庄隄阅二载工始竣】十二年决新村三筑三决三载乃成功十四年蔡家楼河堤漫塌旋即修复十六年决武官营千家冈张家堡等处二十四年塞之【是年总河靳辅奏准山东单县南岸隄工张家集自西至东长四百一十八丈错杂河南虞城县境内改归虞城县就近修防又河南考城县北岸隄工戴家楼西接仪封县境长五十余丈界连山东曹县境内换归曹县就近修防】三十一年奉
　　谕防黄河沙滩消长本无定所水缓处可设滚水坝至急流处滚水坝断不可设其至要者无过于险工惟将钱粮实用于险工之处使之坚固斯可永保无虞三十八年三月
　　圣祖仁皇帝巡视河工指授方畧
　　谕总河于成龙等朕念河道国储民生攸关亲行巡幸由运河一带以至徐州迤南黄河细加看阅见河底髙湾多以至各处受险又至归仁堤髙家堰运口等口留心细阅见各堤岸愈髙而水愈大此非水大之故皆因黄河淤垫甚髙以致节年漫溢黄河若淤髙二尺则水髙二尺淤髙一丈水即髙一丈若治河专以筑堤终属无益如不将黄河刷深徒费钱粮且运口太直黄水倒灌兼之湖水淤垫以致清水不能畅流各河与洪河之水如何得能敌黄若将清河至惠济祠埽湾由北岸挑引入惠济祠后入河而运河再向东斜流入惠济祠交滙黄水如何得能倒灌朕欲将黄河各险工顶溜湾处开直使直行刷沙若黄河刷深一尺则各河水少一尺深一丈则各河水浅一丈如此刷去则水由地中而行各坝亦可不用不但运河无漫溢之虞而下流渰没之患似可永除矣三十九年三月十四日总河张鹏翮面奉
　　谕防将黄河曲处挑挖使直水流畅快则泥沙不淤【张鹏翮释云凡河工有顶冲大溜之处对岸必有沙嘴挺出此河曲之故也即从此曲处挑挖引河以杀水势则对岸险工可平】四十二年二月
　　圣祖仁皇帝巡视河工
　　谕总河张鹏翮黄河逢湾取直开挑引河必须于对岸水浅之处筑挑水坝逼溜入引河方为有益又奉
　　谕防开减水坝须于水缓之处不可迎溜以防夺河四十八年奉
　　谕防河工关系要加谨修防不可稍有忽畧宿迁以下有清水入黄河得以刷沙遄行宿迁以上至河南一带无清水入黄河必须将两岸隄工小心修防令水不出漕导水由漕中行无淤沙之患至于黄河发水由上源宁夏而来着行文陜西总督转行宁夏同知遇黄河长水时将长水情由作速报知总河河南巡抚二十日即报到预为修防　是年兰阳雷家集仪封洪邵湾水驿张家庄漫溢逾年塞六十年河决武陟县大溜北泻直注滑县长垣东明及濮州范县夀张等处隄岸多溃七月初十日奉
　　谕防自古黄河迁徙无常每有冲决堤岸淹没田庐之害昔黄河防九河从天津入海后渐迁徙以成今河约计迁徙之处已千余里矣汉武帝塞瓠子口嗣后代有冲决朕留心河务屡行亲阅动数千万帑金指示河臣修筑髙家堰石堤及凡应修筑之处奏安澜者几四十年于运道民生均有禆益前廵幸在湖滩河所保徳州横城潼关孟津徐州宿迁邳州桃源清口等处俱曽渡河自横城顺黄河下流歴人所未经行之河套凡舟行二十二日直达数千里所至之处无不详视惟孟津渡河时因淤沙不能直渡因委折而行彼时朕即虑及沙淤则流滞堤岸必致冲决今据报黄河冲决流入沁河自直长垣县至山东等处若今冬即行堵筑坚固可保无虞倘不能堵筑坚固自决处以下黄河势分沙壅河水陡长则堤岸之危非此则彼矣朕知之最为明切这所奏冲决之处或在瓠子口之上或在瓠子口之下竝河道情形着详细问明九卿暨河南省官员具奏此事不可轻视九月二十七日奉
　　谕防堵筑黄河漫溢工程此第一要之事着副都御史牛钮侍讲齐苏勒员外郎马泰前往监修其堵筑时宜先于上流建挑水坝以杀水势其应大应小不可一様俟沙淤后再渐次加筑则漫溢水势自平而堵塞不甚
　　费力矣朕于清口建筑挑水坝时曽经指示此事齐苏勒马泰等悉知至前项工程毋吝惜钱粮河南地方河底不冻今冬宜作速兴筑其建挑水坝之时应挑引河黄河有曲折之处即成洲渚务详勘酌量取直挑挖引河再徐州下流黄河无虞独徐州上流黄河多有沙淤不可不防冲决将此宣谕该管各官预先防备　是年筑钉船帮大坝挑广武山下黄家沟引河一道导大溜归入正河又筑秦家厰坝堵马营口逾年工成又筑曹单等县大行隄工【时决河至夀张直趋张秋溃东岸之曹家单薄由大清河入海】六十一年武陟县大坝南尾冲溃又塌马营口下首十余丈淤塞又裂秦家厰北堤旋塞【时决水复至张秋开苇河头泄入大清河至十二月马营口工竣始筑苇河口事详漕运】雍正元年因黄河北岸阳武祥符封邱一带有坌流三道南岸青佛寺浑水刷成支河一道筑坝尾子堤隔堤以永断旁流又于沁河堤至荥泽大堤补筑十八里遥堤赵家庄建筑挑水坝又堵塞中牟县十里店大堤武陟县梁家营等处堤岸二年加髙豫省南北两岸隄工北岸自荥泽县起至山东曹县各筑遥隄月隄隔隄又堵塞兰阳县北岸板厰漫口又祥符县北岸旧囘囘寨挑引河一道对岸筑挑水坝一座【以上工程见大清防典】三年曹县芝蔴庄筑挑水坝一座长十八丈毎年歳抢加脩四年二月总河齐苏勒奏请于曹县芝蔴庄险工上流处所建筑挑水大坝一座挑溜开行以免冲刷之患再于所修埽工之前后加鱼鳞防埽一路以资捍御又芝蔴庄大堤背后原有月堤于此处接筑格堤一道长二百八十丈又曹县北岸卫家楼大堤距河切近旧月堤相隔甚近复于背后建筑隔堤一道长五百四十丈又奏称曹县黄河大溜北徙之处共有四工此地切近运道关系要请将江南熟谙桩埽河兵选拨二百名遴委千总一员把总一员带领驻守备防其堡夫责令调去河兵教习桩埽事宜如遇兵丁缺出挑选补额至二三年后堡夫嫺习即可充作河兵将江南之兵掣囘其官兵俸饷在山东藩库支给奉
　　防允行　五年总河曽筠奏请黄河防属之曹州等六州县额设徭夫一千三百零八名毎年正月内募足道防防检分发各汛派工力作复立稽查之法令该防汛毎歳预为估计详报核查派夫分工按方给价以杜虚冐奉
　　防允行　六年单县诸望坝建埽工八十丈毎年歳抢加
　　修　是年
　　题准添设河营曹县千总一员驻芝蔴庄河兵一百二十名单县把总一员驻诸望坝河兵八十名两弁分防险工綂归黄河同知管辖
　　修防提要
　　潘季驯曰夫黄河由昆仑歴关陜至河南而合渭沁诸河至徐州而合泗沂诸水至清河县而合淮河竝入于海自周宣王五年河徙砱砾歴汉唐宋元以至明
　　河决不常而自发源以至入海处惟见其合不见其分曽无两河竝行而古今治河者惟以塞决筑堤成功稍事穿凿不久即废何也葢黄河与清河逈异黄性悍而质浊张仲义云河水一石六斗泥以四斗之水戴六斗之泥非极湍悍汛溜不可分则势缓势缓则沙停沙停则河饱河饱则水溢水溢则堤决堤决则河为平陆而民生之昏垫国计之梗阻皆由此矣有谓堤能阻水水髙堤髙堤无穷已者葢不知堤能束水归漕水从下刷则河深可容故河上有岸岸上始有堤平时水不及岸堤若赘旒伏秋暴涨始有逾岸而及堤趾者水落复归于漕非谓堤外即水而旋髙旋増也昔禹导河入海而必先之以陂九泽者陂非堤乎有谓水欲其泄决以泄水安用筑为葢不知浊流易壅泄于决则必壅于河必无两全者昔瓠子之决汉武亲临羣臣负薪投马沉璧方克有济亦岂好为艰难之事以自取劳苦哉诚有见于此也故治河之法惟有慎守河堤严防冲决舍此而别兴无益之工即为劳民舍此而别为无益之费即为伤财然总之在于得人而已又曰治河之法别无竒谋秘计全在束水归漕归漕非他即先贤孟子所谓水由地中行也而宋朱子释之曰地中两崖间也束水之法亦无竒谋秘计惟在坚筑堤防堤防非他即禹贡所谓九泽既陂四海防同而先儒蔡沈释之曰陂障也九州之泽既有陂障而无决溃四海之水无不防同而有所归也故隄固则水不泛滥而自然归漕归漕则水不上溢而自然下刷沙之所以涤渠之所以深河之所以导而入海皆相因而至矣然则固堤非防河之第一义乎
　　曹单修防
　　按全河备考云黄河发自昆仑经涉流沙万里东奔湍悍之势縦横变幻莫可端倪要其注射指归必有定向古今不易尝以歴年河志攷之不决于北则决于南北决则必害于鱼台济宁东平临清以及郓濮恩徳之境南决则必害于丰沛萧砀徐邳以及于亳泗归颍之界乃其受决之处一则曰曹单再则曰曹单其次则决于鱼台城武沛县差多而亦必连曹单焉若是则河之为害于山东河南江南诸处南北葢无不徧而南北之间三省之防注射冲击势有必至者则曹单为之枢的也曹单之为三省枢的自宋元明数百年已然于今为烈前人顾弗深考乃云自太行堤创而归开临徳之害消自二堤重筑而济鱼东平之难舒自月堤缕堤格堤歴歳増补而曹沛萧砀徐邳之灾息是大不然史载宋元以来非曹则单比之他州县决者恒十之五正嘉之间至十之八迨新河开而河且益徙而南泇河开而河益逺而西史书犹然不絶则有若万厯二十五年之决单黄堌口三十一年之徙曹蒙墙寺河崇祯二年之决曹十四铺口四年之决单流河口又大决荆隆口曹单被害五年九年十二年连决曹曹家口顺治元年决单柳河口二年决曹流通口康熙元年决曹石香炉九年决牛市屯又决单瞧龙寺又顺治七八九十十一年大决连溃荆隆口曹单皆罹其患由此观之则曹单为治黄之最要古今不易然迁徙不常其宜备之处则有因时而异者焉治十年河决黄陵冈大伤张秋运道始筑太行堤后止修近水缕堤而太行堤置之度外至万歴四年河决鲁家口曹单金鱼被渰万厯八年乃大加修筑每年一次加帮屹然可恃今则太行堤之外有缕堤而各险要处俱有备堤月堤又有防堤最为周密其各险工歳宜修筑之处在曹境以傅家集为第一青俸集次之在单境以瞧龙寺石家楼为第一邓家水口董家水口次之葢傅家集埽湾迎溜最为不测不惟新筑防堤不可不加意修筑而水势悍急无以杀之恐伏秋水发防堤不足捍御康熙十七年于南岸挖引河一道使水直捷东行以杀其北冲之势庶防隄可保其青俸集亦系埽湾迎溜故于韦家楼前筑月堤施家楼西筑拦水坝以备之而韦家楼之内又于樊家楼筑月隄施家楼之东又于孙家楼筑格堤以备之是曹境之急务也【荟蕞云梁靖口逼近老堤最为险要而武家坝尤甚此坝溃决则城武金郷皆成沮洳且东临闸河遏防尤要西北有贾鲁湖嘉靖前犹为运道自黄陵冈塞而此河遂填其南为大湖渡口有六曰武家口曹家口王李口蔚郉口刘家口李家口皆津要也月隄二十有二坝十有四】瞧龙寺南北月堤一道系顺治十六年筑以御曹境西来沟河之水今为黄水沙淤故宜加髙石家楼前拦水坝堤临河故宜加帮拦水坝大堤外董家营庄河岸低洼黄水发先从此处出漕顺堤下流故于本庄迤东南北横筑缕水坝一道以防河水之发邓家水口原有老堤因堤根单薄黄水涨发出漕津水于北面加幇戗堤一道董家水口拦水坝堤亦因堤根单薄黄水涨发出漕津水于北面加幇戗堤一道又河南岸与虞城交错堤工二千四百余丈乆未修筑残缺已甚康熙十九年春用徭民各夫三千加幇髙厚与豫省一律犹必歳歳修补可无漫决之患此单境之要务也至其备防各堤西自河南考城界起东至江南砀山界止共二百余里皆密栽柳树以固堤岸尤宜歳加添补无替防防之意庶黄治而无碍运之忧治黄即所以治运也
　　临河堤　从前原系拦水坝视险要之处添筑以防缕水堤者断续不一后因缕堤之外拦坝之内村庄渐稠防御愈急遂将各坝接连筑成长堤为拦水隄名之曰临河隄俗又称为三堤离河三四五六里不等凡有卑薄之处歳估加帮髙厚遇险倍工抢筑缕水隄　俗名二堤离临河堤近者四五里逺者七八里不等系明时所筑向为河防首重之隄嗣将拦水坝接连筑成临河长堤则门户之捍御已在临河隄为重而缕堤为次然防守不敢或懈一有残缺即督令修补仍为重门之障云【总河靳辅曰防河遥堤固属必需而缕堤尤不可少葢黄河流急则沙行流缓则沙垫而河身窄则流急寛则流缓今莫妙于筑缕隄以束水而以遥堤并加筑格堤用防冲决使守隄人等尽力防防缕堤设或大水异涨即有漫冲至遥堤格堤而止自不至于夺河成缺守堤之人随即星将缕堤仍旧筑起为工亦易矣按此以无临河堤者言然亦足见缕水堤之为重矣附载之】
　　太行堤　离缕水隄约十里原因未有拦水坝之时恐缕堤不足恃故又筑此即所谓遥隄也又以其耸峙蜿蜓屹然如山故名之曰太行系明治十年都御史刘大夏所筑嗣后屡次修补永资保障
　　月隄　皆傍临河堤险处添筑葢恐其冲决故预于里面筑此以备不虞
　　格堤　格者横也险要之处恐拦堤缕堤一时溃决有格堤以横截于下流则水遇格而止可免泛滥戗隄　黄水涨发出槽势险恐老堤单薄又于背面加帮土隄一道曰戗隄
　　坚筑堤工　河之防堤也然堤太逼则易决逺则有容而水不能溢故险要之处既有缕堤复筑遥堤以备异涨隄稍瑕即溃与无隄同也必选择淤土每覆土六寸即夯硪三遍筑毕用铁槌杵孔沃以水水不渗漏为度然亦有纯淤土而水漏者则其土必太坚锤不易入其捍水尤有力且土必龟坼为验不一律绳也堤之髙卑因地势而低昂之用水平打量毋一概以丈尺为凖筑堤之法陡则易圯如堤根六丈顶止二丈俾马可上下堤面及根必多种茸草以葢之葢草能柔水性能庇雨淋而坦坡又可杀风浪之怒也其取土宜于十五丈之外切忌傍堤挖取以致积水成河刷损堤根然取土有逺近难易之辨故其工值之多寡视其逺近难易而増减之又土方之数有虚实上下之辨故其工值之多寡复视其虚实上下而差等之堤既成必密栽栁苇蔓草使茁衍丛布根株纠结则虽遇飇风大作终不能鼓浪兴波此防堤之最要策也按治河条例云凡提工取土有逺近故价值有多寡逺土或取于百丈之外或取于里余之外最近之土亦应离堤二十丈及十五丈之外此定例也今见现筑各堤即于堤根取土且于近堤一带先挖下一二丈并将周围铲平以作假堤希图虚冐钱粮又旧例毎堆土六寸谓之一皮夯杵三遍以期坚实行硪一遍以期平整虚土一尺夯硪成堤仅有六七寸不等层层夯硪故坚固而经久虽雨淋冲刷不致有水沟浪窝汕损坍塌之虞今见各堤俱无夯杵止有石硪又自底至顶俱用虚土堆成惟将顶皮陡坦防硪一遍以餙外观是以隄顶一经雨淋则水沟浪窝在在不堪隄底一经汕刷则坍塌损坏崩溃继之糜费钱粮迄无成效凡加帮之堤必将原堤重用夯杵密打数遍极其坚实而后于上再加新土创筑之堤先将平地夯深数寸而后于上加土建筑层层如式夯杵行硪庶保坚固
　　土方条目　土以方一丈髙一丈为一方然有上方下方之别焉有专挑兼筑之分焉筑堤亦有运土主客之不同焉主土者就近挑挖之土以所筑之堤为凖者也取土之法最忌逼堤逼堤则堤址卑洼便有积水伤堤之患故必离堤十五丈之外取之取起之土挑至堤基之上用大石夯硪之或以七寸为一层夯至五寸或以一尺为一层夯至七寸然后再上一层土如前加夯务要自底至顶层层夯硪打就则彻底坚固可免渗水之患毎堤髙一尺两面坦坡必须筑寛六尺如髙一丈之堤必筑寛六丈之坡再加堤身二丈则顶寛二丈底当寛八丈髙一丈用勾股法科之毎丈计筑成上方土五十方也客土者迤逺挑运之土以所起之土为凖者也如此处必须筑隄而沿堤去处俱系积水湖荡畚锸难施势必别处取土用船装运定例以五十大箩为一方毎箩约重二百余觔毎方约重一万觔专挑者止挑去河身之土而不系筑隄者也所挑之土必离河邉四五丈方许卸弃若就近竟卸则一经淋雨仍复淌入河内矣兼筑者即用挑河之土以筑防河之堤也如所挑之河有必须筑隄者其所挑之土必须卸于应筑堤基之上照依前式彻底夯硪成隄上方下方者以筑成堤工之实土为上方土塘所取之松土为下方也然一堤之中亦自有上方下方之别如筑堤一丈则以平地起至五尺为下方自六尺至一丈为上方如筑堤一丈二尺则以一尺至六尺为下方七尺至丈二为上方葢筑隄愈髙则愈难故必先为斟酌难易而等差其工价度铺底者不致以易工而多取价收顶者不致以难工而寡受值则劳逸之势虽殊而髙下之酬原均也于水中筑堤取土甚逺或至数十里外工费不赀者当用水中取土之法其法先定堤基随用船装逺土于水中筑成围埂其埂出水二尺中间三十丈长五十丈围埂既成用草料防防随将埂内之水车干然后于离堤基五十丈之外启土挑至堤基之上密加夯硪筑成大隄
　　幇筑堤工　凡属河道必筑堤束水归漕以防旁溢无论创筑加幇总以老土为佳但黄河两岸率多沙土恐难尽覔老土须于堤完后务寻老工葢顶葢邉栽种草根以御雨淋水汕筑隄之法毎土六寸行硪其岐缝处用夯坚筑其新旧堤交界又用铁杵力筑层层夯硪期于一律坚实总以签试不漏为度桩工用木　凡河岸顶冲刷湾之处水势湍激恐其汕刷土堤是以估用整木签钉排桩估用整柴丁头镶压以资捍御今河工排桩俱系一木二截浮签浅土所镶柴束俱系一柴二截粉饰外观反将旧堤老工挖松一遇雨淋水涨桩木欹斜胀折柴草随水漂淌凡修桩工必须桩用整木签钉入地甚深埽用整柴镶压极其坚固如此则实力排筑断不致旋修而旋坏矣
　　修砌石工　湖河隄岸原因长湖巨浪隄岸单薄桩埽板工不足以资捍御是以估砌石工以为经久之计故各估册内有马牙梅花等桩有面里丁头等石有铁锭铁锔汁米炭柴等料各匠夫役工食以及祭祀之类无一不备若照数办料依法修砌自能坚固永乆安有旋砌旋倒之事今见修砌石工之处不惟石块碎小不足尺寸而且錾凿草率参差不平虽有石灰而不见过重筛叠杵堆贮桩木率皆一木数截零星之甎不足原估尺寸三甎不能抵二甎之用铁锭铁锔全未之见钉桩短小不足以擎数层巨石石块碎小不足以符原估丈尺石灰米汁短少何以合甎石而聨成一片铁锭铁锔全无何以扣石缝而使之合笋再加以减少匠工潦草修砌自必旋砌旋坏安能经乆凡修石工无论马牙梅花等桩皆用整木深钉务期极其坚深无论面里丁头等石皆照原估置办錾凿极其平整石灰须重筛筛过多用米汁调和捣杵极其胶黏满灌而入使之无缝不到又用铁锭铁锔聨络上下合为一片则石堤山立可资巩固之益矣
　　卷埽下埽　凡应用埽个须卷长十丈八丈者方穏髙一丈者埽台要寛七尺方卷得如遇堤顶窄狭者架木平堤名曰软埽台然后卷下先将柳枝捆成埽心拴束充心绳揪头绳取芦柴之黄亮者成小防总系于埽心之上毎丈下铺滚肚麻绳一条或不必用麻者即用芦防又将大芦防二条行绳一条密铺于小防之上铺草为筋以柳为骨如柳不足以柴代之均匀铺平需夫五六十名如长十丈者共需夫五六百名八丈者四五百名用勇健熟谙埽总二名一名执旗招呼一名鸣锣以鼓众力牵拉捆卷后用牮秆戗推埽将临岸将小防均束于埽埽岸上毎丈钉下留橛二根将滚肚绳挽于留橛之上毎揪头绳一根亦钉留橛一根看水势之缓急定揪头绳之多寡渐次将埽推入水中将橛头滚肚用活扣结于留橛之上然后漫漫压土俟埽将次沈下然后下桩毎丈用一尺八寸木一根若水势湍急顶冲埽湾竝合龙之埽须用大木不在一尺八寸之例又宜相机酌定者也【凡隄系埽湾须预下干埽以卫堤根此埽须土多料少签桩必用长壮入地稍深无不坍垫】
　　修防埽工　凡黄河内埽工有修防有救险有抢险有新生险修防工程于霜降后水势退消验查旧埽倾欹者蛰防者卑矮者朽烂者须将旧埽清消平妥相机补下层层签钉大桩照依大汛水涨之浪仍髙出数尺一律下成顺埽薄敷以土俟其垫定方可下丁头埽若埽未垫实即下丁头埽前顺埽一有垫陷将别埽俱为带动矣其救险工程将有危陷埽尚未去急须临河添压大埽长桩靠堤急清旧埽恐为滙崖填之以软草将两旁安穏之埽亦须补下大桩并力救防弗使走动则工程平穏矣其抢险乃因旧埽朽烂或因顶冲急溜将埽下冲空旧埽全去水滙崖岸旧堤坍缺岌岌堪虞当此之际人皇皇莫知所措抢险工程事有先后埽有缓急若悮下一埽悮钉一桩反致逆溜湍激冲刷旧堤欲去不能毎致偾事须责令乆惯埽手或熟谙工程人员殚心料理责任既专令其度量穏妥然后急为接下埽个昼夜抢下庶旧堤无虞两旁之埽平穏矣其新生险工毎于旧险工之上下黄河大溜一时冲至埽傍旧堤坦坡坍缺急须下埽直至开溜之处而止大抵埽料黄河之内以柳柴为重次则枯草桩必长大绳须坚实至于压土非比清水埽个黄水一入埽中即泥沙停滞若压土太厚反恐欹卸俗云下埽无法全凭土压者乃是言清水之埽也
　　防守险工　防河之要惟有守险工而已守险之方有三一曰埽二曰逼水坝三曰引河三者之用各有其宜当风抵溜其埽必柳七而草三何也柳多则重而入底然无草则又疎而漏故必骨以柳而肉以草也御冰凌之埽必丁头而毋横何也冰坚锋利横下埽则小擦而糜大磕必折也然埽湾之处则丁头埽又兠溜而易冲必用顺埽鱼鳞栉比而下之然后可以攩溜而固堤至十分危急搜根刷底上塌而下坐埽不能御则急于上流筑逼水灞囘其溜而注之对岸或二道或三道若止一道恐河流悍烈坝一摧而堤即不可救也若开引河则其费甚钜又必酌地形而为之若正河之身迤而曲如弓之背引河之身径而直如弓之则河流自必舍弓背而趋弓险可立平若曲折逺近不甚相悬河虽开无益也
　　筑挑水坝　凡黄河迎溜之处宜建筑挑水坝又名顺水俗名鸡嘴又名马头如本堤水刷汹涌虽有邉埽难以乆恃故于本堤上首筑顺水坝一道或十数丈或五六丈一丈之坝可逼水逺去数丈堤根自成淤滩而下首之隄自固矣建筑之法坝欲其寛不可甚长须做雁翅邉埽以顺上流勿使埽头逆溜有掀掲之虞若离缕隄逺者须接筑格隄捍御以防异涨时黄水溢坝后冲刷之虞
　　挑浚引河　塞决之方必先杀其势平其怒而后人力得施焉则莫如引河之善也引河之用有三一曰分流以缓冲也河一决则全流尽趋决口奔腾激荡桩埽无所施应于对岸上流别开一河以引之则决口缓矣一曰预浚以迎溜也河身既淤为平陆而土有硗防之不齐者又惧将来黄流归故之日或激而他溃或澓而停淤也故必相度形势预开一渠以迎之务使水至归渠遂其湍迅之势则刷沙有力而后无岐出之虞一曰挽险以保隄也河性猛烈方其顺流而下也则借其猛以刷沙当其横突而至也则恣其烈以崩岸故当其倐忽激射之时宜酌左右之间急开一渠以挽所冲之溜头引入中流以夺其势而后危堤可保故曰其用有三也挑浚之法审势贵于迎溜而施功贵于深濶且俟水大涨乘机开放则有一泻千里之势若挑挖太窄则受水无多遽难挽溜以入新河若挑挖太浅水不全趋势缓则垫若挑引河太短水流不舒为正河所抑洄洑旋淤须挑挖六十丈或四十丈即窄亦须十余丈须长二千丈或千余丈即短亦须八九百丈方趋溜有势而成河若挑挖引河太直固属节省钱粮又恐直则平缓而无波澜湍激之势乆亦渐淤也须随黄河大势开挑俾其河头迎溜河尾泄水中间湾处急溜冲刷渐次河岸倒卸再于河头筑接水埽坝河尾筑顺水埽坝对河筑挑水埽坝庶引河可成也
　　堵塞决口　凡河隄初决时急将两头下埽包裹官夫昼夜看守稍待水势平缓即从两头接筑如水势汹涌头裹不住即于本堤退后数丈挖槽下埽如裹头之法刷至彼即住矣此谓截头裹也如又不住即于上首筑逼水大坝一道分水势射彼岸使囘溜冲刷正河则塞工可施矣塞将完时水口渐窄水势益涌又有合口之难须用头细尾粗之埽名曰鼠头埽俾上水口濶下水口收庶不致滚失而塞工易就也埽以土胜为主埽台须要卧羊坡以便推挽揪头绳须要扯以防下淌又须时时打松令其深下仍覔惯能泅水之人入水探验底埽着地方下签桩签桩须要酌中埽埽钉着方为坚固稍有数寸空悬无有不败事者如寒天或水急不能泅水即看揪头寛松便是着地之验系绳留橛令人专守畧有走动便须另下一橛橛头上填记第几埽揪头滚肚明白以便防查收放埽面出水未髙宁加一小埽不可多用土牛推埽时易动故也此谓之抢筑稍有逗遛必贻后悔【凡沈系埽个全在揪头绳索其力尤重于桩桩必须多而后壮埽必须重而后沈当柳七而草三填土之后倘埽工之外忽然翻花大浪急须于堤内下埽土昼夜压截其翻花浪起于数十丈之内犹易若百丈之外则危矣其堤工若但坍毁而平下犹可填土加埽一若悬空则危矣倘内外倾欹亦不可救堵决口者不可不知也】又按河防志云凡黄河初决且不必急计裹头亦不必急计堵塞初开之时水势汹涌未可与争看其出口急溜若有夺河情形须于上流建挑水坝以遏其势挑挖引河以挽其流速运积料物料物既积矣犹在得时时可堵矣裹头旧堤务必多下邉埽坚固停妥然后逐渐进埽埽不可缓缓恐决口渐深又不可急急恐下埽有失埽必欲其大而长长大则穏卷埽首重于绳缆其揪头滚心滚肚必须长壮务使绳胜埽莫使埽胜绳埽既下矣薄用土压埽将沈于水方钉签桩再加套埽其桩亦必须长丈计埽将到底方可再进沈水将次合龙之际须查在工料物除合龙之外仍多积料物须防合龙之后必有一大蛰陷毎于合龙之后复开决者率因蛰陷故也于合龙之时昼夜兼工堵塞遇有毛道过水或系桩顶不平或系埽手作弊故留罅隙必须急为压土使其平实于罅隙用稻草或红草塞之务使断流若涓涓不息渐至蛰陷蛰陷不急抢救则溃矣至决口初开时不系顶冲之处出口势缓去口平散亦不必急计堵塞乆之率多挂口淤垫也
　　塞决先后　河水当泛滥奔溢之时决口必非一处或大或小或上或下议塞者莫不先大而后小先上而后下而不知其理有不然者葢大口难塞非逾旬累月不能竣迨大口工竣而小口又复汕刷而成大虽用裹头套防之法第能使之不濶不能使之不深然亦未有中既深而两端不塌陷者则是所塞之工处处皆大口矣夫大口既已寛濶至于成河止矣必不至更刷而大急将诸小口尽行堵塞而后以全力施之大者至于先下而后上从事于其所易其理亦然截其尾毋撄其锋下口尽通而后以全力施其上或挑引河或筑拦水坝或中流越筑审势制宜而大者上者亦不难矣
　　量水减泄　至柔莫如水然茍不得其平则虽天下之至刚者不能御平水之法奈何曰量入为出而已今使上流河身至寛至深而下流河身不敌其半或更减而半之势必怀山襄陵而溃决之患生夫河面窄狭之处或城镇山冈不可开辟我则于其上下流相度地形多建滚水闸坝及洞放入通水之沟渠以测土方之法移而测水务使所泄之水适称所溢之数则其怒平矣至其下或复寛阔如故又恐其力弱而流缓流缓而沙停则仍引上流所泄之水归之正河以一其力如是则虽以洪河之浩瀚而盈虚消长之权操之自我不难择便而疏导之矣
　　栽栁防堤　卧柳长柳须相兼栽植卧柳须用核桃大柳杆入地二尺许出地二三寸许栁去隄址约二三尺密栽俾柳叶搪御风浪长柳须距堤五六尺许既可捍水且毎歳有大枝可供埽料俱宜于冬春之交津液含蓄之时栽之仍须时常浇灌长柳宜用棘刺围防以防盗拔畜啮
　　栽苇防堤　凡隄临水者须于堤下密栽芦苇或茭草但掘连根丛株先用引橛锥窟深数尺然后栽入计阔丈许将来衍茁愈蕃即有风不能鼔浪此防水堤之妙法也再采草子乘春初密种俟其蔓延堤下虽雨淋不能刷土矣
　　开辟海口　自河道内溃防同之势弱下流不能畅注出海而海口之沙日淤海口日淤而上流愈壅以致漫决频仍内防而不之止凡议河事者莫不力言挑浚而不知其势有必不可者何也挑浚之河最狭且浅亦须寛至里深及丈方可通流以土方之筭授工计万夫三日之力不及里且渐近海滨人难驻足加以稽天潮汐一日再至不特随浚随淤尤恐内水未及出而潮水先从之而入矣夫海口之髙皆因两堐原属坪厰漫滩以故出口之水亦随地散淌散淌则无力无力则沙停耳禹贡纪河之入海曰同为逆河入于海夫河也而曷以逆名海涌而上河注而下两相敌而后入故逆也禹既播之为九又曷为而同之不同则力不一力不一则不能逆海而入也潘季驯有言曰海无可浚之理惟有导河以归之海然河非可以人力导惟有缮治堤防俾无旁溢则水由地中沙随水去也但于出口之处凡散淌之水咸逼束于中涓滴不得外溢从此洪流就轨一往急湍冲沙有力海口之壅积不浚而尽辟矣
　　【修防之法前人论之详矣谨取河防一览治河书河防志诸书审择精要附于卷末俾览者得所处置庶不至空言无补也至于四防二守之説水官专职干练者自能筹之故不备载云】









　　山东通志卷十八
&lt;史部,地理类,都会郡县之属,山东通志&gt;
　　钦定四库全书
　　山东通志卷十九
　　漕运
　　东南职贡浮舟以达
  </div>
  <div class="pagination">
   <a href="山东通志_page105.html">
    上一页
   </a>
   <span>
    ...
   </span>
   <a href="山东通志_page101.html">
    101
   </a>
   <a href="山东通志_page102.html">
    102
   </a>
   <a href="山东通志_page103.html">
    103
   </a>
   <a href="山东通志_page104.html">
    104
   </a>
   <a href="山东通志_page105.html">
    105
   </a>
   <span class="current-page">
    106
   </span>
   <a href="山东通志_page107.html">
    107
   </a>
   <a href="山东通志_page108.html">
    108
   </a>
   <a href="山东通志_page109.html">
    109
   </a>
   <a href="山东通志_page110.html">
    110
   </a>
   <a href="山东通志_page111.html">
    111
   </a>
   <span>
    ...
   </span>
   <a href="山东通志_page107.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
