<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 66 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 66 页/共 202 页
  </h1>
  <div class="content">
   本朝王悦曾妻张氏【沁州人年二十三夫亡一女五歳夫弟二皆防张抚之如子有求婚者至张正色拒之曰俟二叔有室女有家吾有以自处也越十余年婚嫁毕曰吾事尽矣阖户自缢】阎尚名妻程氏【沁州人夫亡守节康熙年间旌表又州人秦继绪妻葛氏王龙珠妻程氏杨培堂妻李氏杨培模妻王氏杨秉贞继妻陈氏王翼妻隂氏吴瑛继妻梁氏郭营岐妻刘氏刘青玉妻秦氏王肃妻杨氏杨璨妻李氏杨春肇妻程氏李现红妻李氏吴志妻王氏宋璐继妻戴氏刘汝励妻吴氏并夫亡守节又烈　妇武一贯妻王氏乾隆二年以来先后　旌表】刘万祚妻李氏【沁源人姜瓖之乱同夫避难遇贼杀其夫大骂求死贼杀之又王简妻李氏王攀龙妻王氏并为贼掠骂不絶口遇害】史翼经妻姚氏【沁源人少寡守节越数年夫弟卫经又死翁泣谓卫经妇朱氏曰我耄不足恃媳可自为计朱曰姆为人妇独非人乎与姚一志同守厯四十余年卒同县李敬徳妻吴氏夫亡守节先后　旌表】刘柱女【武乡人姜瓖乱缚刘马上行里许过髙崖以善言绐贼贼信释之跃身堕崖死家人购其尸见一虎守其旁体完如生同县魏晋封妻董氏年二十八而寡家贫无子伯兄逼令他适董截耳自誓族人哀之为立嗣以全其志苦节五十四年卒又王贤妻史氏贤以渡河死史年二十五号泣河干购得尸归丧塟讫遂自缢死又赵泰晟妻魏氏李玖妻李氏程禹臣妻李氏叚恭侯妻程氏叚康侯妻韩氏阎耀妻李氏郝芳叶继妻任氏郝人宣妻李氏并夫亡守节乾隆六年以来先后　旌表】
　　仙释唐韩湘子【修武人尝于沁州南八里修练建塔一乡人立祠祀之】金阎宻【沁源县吏弃家学道结庵于紫金山居二十余年尸解大定中赐额名其庵曰太清观】基公【灵感院僧性濶达不留一物尝造丛塜瘗尸四万五千有竒】
　　本朝普汰【号纯如沁州灵泉寺僧戒律精严兼通文翰顺治间游都城】
　　【御书佛字赐之圆寂前十日手书素扇徧遗知交展之胥归家颂也比众至已逝矣】
　　土产铁【寰宇记绵上县有铁冶州志沁源武乡俱出】布【元和志沁州赋】花氊【州志州产】羊羢【州志州县俱产】药【明统志石菖蒲州境出甘草柴胡连翘州县俱出黄耆沁源县出】蜂蜜【州志沁源武乡俱出按元和志沁州贡龙须蓆今无闻附识于此】









　　钦定大清一统志卷一百二十
&lt;史部,地理类,总志之属,大清一统志,辽州图&gt;
&lt;史部,地理类,总志之属,大清一统志,辽州图&gt;
&lt;史部,地理类,总志之属,大清一统志,辽州表&gt;
&lt;史部,地理类,总志之属,大清一统志,辽州表&gt;
　　钦定四库全书
　　钦定大清一统志卷一百二十一
　　辽州【在山西省治东南三百四十里东西距三百三十里南北距二百三十里东至河南彰徳府武安县界一百四十里西至太原府太谷县界一百九十里南至潞安府黎城县界一百里北至平定州乐平县界一百三十里东南至黎城县界一百里西南至沁州武乡县界一百二十五里东北至直顺徳府邢台县界一百十里西北至太原府榆次县界二百里本州境东西距一百八十五里南北距一百四十五里东至武安县界一百四十里西至榆社县界四十五里南至黎城县界一百里北至和顺县界四十五里东南至黎城县界一百里西南至武乡县界四十里东北至邢台县界一百里西北至和顺县界七十里自州治至　京师一千二百里】
　　分野天文觜参分野实沈之次
　　建置沿革禹贡冀州之域春秋属晋战国属韩后属赵汉为上党郡湼氏县地后汉末分置轑河县属上党郡三国魏因之晋改名轑阳属乐平郡后魏太平真君九年并入乡县孝昌二年复置曰辽阳仍属乐平郡北齐省隋开皇十年复置改曰辽山属太原郡十六年属辽州【隋书地理志开皇十六年析太原郡乐平县置辽州】唐武徳六年自乐平移州来治八年改曰箕州先天元年又改曰仪州天寳元年为乐平郡乾元元年复为仪州中和三年仍曰辽州见唐书地理志而乐史太平寰宇记作五代梁开平三年属河东道五代因之宋初曰辽州乐平郡熙寜七年州废以县平定军元丰八年复置辽州属河东路金天会六年曰南辽州金史地理志以与东京辽州同加南字天徳三年仍曰辽州属河东南路元属晋寜路明洪武初以州治辽山县省入九年直山西布政使司
　　本朝因之属山西省领县二
　　榆社县【在州西九十里东西距一百五里南北距八十五里东至本州界四十五里西至太原府祁县界六十里南至沁州武乡县界五十里北至和顺县界三十五里东南至武乡县界五十里西南至武乡县界四十里东北至和顺县界四十里西北至太谷县界八十里汉湼氏县地晋置武乡县属上党郡大兴二年石勒置武郷郡永和中废后魏为乡县地隋开皇十六年复分武乡故地置榆社县属韩州大业初省入武乡县义宁元年复置属太原郡唐武徳元年复属韩州三年于县置榆州六年州废属辽州五代因之宋宁七年省入武乡县元祐元年复置仍属辽州金因之元至元三年省入辽山六年复置明仍属辽州　本朝因之】和顺县【在州北九十里东西距一百九十里南北距九十里东至直顺徳府邢台县界七十里西至太原府榆次县界一百二十里南至本州界四十五里北至平定州乐平县界四十五里东南至邢台县界一百五里西南至榆社县界四十五里东北至邢台县界九十里西北至榆次县界一百二十里春秋晋梁余子养邑战国韩阏与邑汉为沾湼二县地晋为乐平县地北齐至梁榆县隋开皇十年改曰和顺属并州大业初属太原郡唐武徳三年改属辽州五代因之宋熙宁七年省入辽山县元祐元年复置金元明俱仍属辽州本朝因之】
　　形势居太行之絶巅当晋豫之交会南带漳水北枕松岭十八盘峙其左八赋岭踞其右【州志】地少平原僻而实险【通志】
　　风俗其民敦厚朴直务耕作鲜织纺【通志】
　　城池辽州城【周四里有奇门三濠广三丈元末筑明隆庆初甃甎　本朝顺治康熙中屡修雍正五年复修】榆社县城【有二东曰上城周二里门三明嘉靖中筑西曰下城周三里门三濠广一丈明隆庆中筑】和顺县城【周二里余门三有濠元至正中土筑明万厯初易甎堞　本朝顺治康熙中俱重修雍正六年复修】
　　学校辽州学【旧在州治西南元至元初建明洪武中徙建文庙东　本朝康熙中修入学额数十五名】榆社县学【在县东门外元中统中建　本朝顺治中重修入学额数二十名】和顺县学【在县治东北元至正中建　本朝顺治康熙中屡修入学额数二十名】防山书院【在州治贡院前　本朝乾隆十年建又榆社县有箕城书院隆庆七年建州县并设有义学社学】
　　户口【原额人丁二万八千六百八十又滋生人丁七百七十七】
　　田赋【田地八千八百二十七顷二十三畆有竒额征谷三十五石九斗一升有竒银三万三千五百四十两四钱三分有竒　更名田一百八十二顷三十三畆八分有竒额征银一百六十七两七钱有竒　更名山一座额徴银四十六两四钱八分】
　　山川辽阳山【在州东高二里广三里寰宇记在辽山县东三里西南入潞州黎城县界】箕山【在州东李吉甫元和郡县志在辽山县东四十五里上有许由冢武徳八年改箕州因此山为名寰宇记其山有石室方四丈壁中文字篆书人莫能识　按汉书司马迁传曰余登箕山上有许由冢在今洛州阳城县非此箕山也】五指山【在州东元和志在辽山县东五十里寰宇记李穆叔赵记云轑阳东北有五指山岩石孤耸上有一手一足之迹其大如箕指数俱全又郡国志云北齐文宣王遣人量之长七尺又崔鸿十六国春秋云石勒生时此山草木皆为铁骑之形旧志在州东七十里】东云山【在州东十里峯高林茂州之巨镇上有石岱岩】瓮洪山【在州东十二里中有栖真洞有甘泉】紫阳山【在州东三十里上有七龙洞】防山【在州西三里州境诸山唯此鬰然苍翠】紫金山【在州西十里常有紫气上腾】武军山【在州南七十里数峰峭立各髙千仭】清凉山【在榆社县东十五里广植松柏盛夏无暑故名】黒山【在榆社县东二十五里高峻过诸山上有黒山神庙】梓荆山【在榆社县西十里防嶐陡絶上有梓树一株垂防蔽日旁有梓树神庙】禅隐山【在榆社县西六十里山境深最为幽寂旧传有高僧隠此中有道人泉】笔架山【在榆社县南三里形如笔架仪川河绕流其下】北泉山【在榆社县北八里下有泉从石中出】高榆山【在榆社县北十五里四面壁立山巅有田一顷又有井深四十余丈】秀容山【在榆社县东南三里县之镇山山势峰峦秀丽故名】五峯山【在榆社县东南六十里山有五峯周三里】防山【在榆社县西南五十里俗名防盒山以形似名】狮子山【在榆社县西南八十里】马鞍山【在榆社县西北五十里积石嶙峋高入云汉中峰两岐形如马鞍故名】顶山【在榆社县西北七十里峰峦特起冠于羣山】云龙山【在和顺县西三里又西五里为鳯凰山】三尖山【在和顺县西九十里三峰屹立形如山字】麻衣山【在和顺县北五里上有麻衣古寺】首阳山【在和顺县东南四十里本阳区山俗号首阳山】断孤山【在和顺县西南寰宇记在平城县南十五里其山高于众山四面孤絶有防孤水出焉】合山【在和顺县东北四十里周三十六里盘踞纡逥上多松柏下有郎君娘子二泉】九京山【在和顺县西北五里隋书地理志和顺县有九京山元和志在县西十里寰宇记九原山在县西十一里即赵孟与叔向逰处】仪夷岭【在州东唐先天元年以明皇讳与州名相同故改箕州曰仪州因此名也】转鞍岭【在州东八十里岭势髙险径路﨑岖】摩天岭【在州东九十里峰峦峻絶接河南武安县界】武乡县【在州西四十五里跨榆杜县界仪川河出其下旧沁州武乡县故名】翻辕岭【在州南三十里路最陡险】土门岭【在州南三十里两峰对峙如门】黄泽岭【在州东南一百二十里山径险峻曲折凡一十八盘东南与河南武安县接界五代梁干化五年晋王存朂引兵自黄泽岭东下即此】漫天岭【在榆社县西六十里】赤土岭【在榆社县东南四十里其土独赤故名相近又有车道岭】黄花岭【在榆社县西北五十里旧置巡司今裁之】鼓腰岭【在榆社县西北唐会昌三年泽潞叛将康良全退守鼓腰岭即此又恤张岭亦在县西北】黄榆岭【在和顺县东七十里又南为夫子岭在县东南一百里皆接直邢台县界】八赋岭【有南北二岭南岭在和顺县西一百二十里北岭在县西北一百二十里亦名八缚岭魏书地形志乐平县有八赋岭元和志八赋岭在平城县西南三十里武乡水所出县志南北二岭两山对时如八字然接太原府榆次县界轑水武乡水大凃水皆出于此　按南八赋岭即武山郦道元水经注武乡水出武山元和志平城县八赋岭武乡水所出是也北八赋岭即轑山水经注轑水出轑河县西北轑山元和志开皇十年改置辽山县因县西北轑山为名寰宇记辽阳水出平城县西北八赋岭亦名八赋水是也旧志以州东三里辽阳山为轑山既与元和志县西北不合且非轑水所出谬】石鼓岭【在和顺县南四十五里上有石类鼓故名南接本州界】松子岭【在和顺县东北四十里接平定州乐平县界绵亘三十里岭路崎岖最为险峻有闗在其上下有松子水出焉】石猴岭【在和顺县西北四十里梁榆水出焉一名大嵰山水经注梁榆水出梁榆城西大嵰山】四县□【在榆社县西六十里其岭最髙登之则太原府榆次太谷祁县徐沟皆见故名】清漳水【源自平定州乐平县南流入和顺县东又南径州城东又南至交漳村与轑水合又南入潞安府黎城县界水经注清漳水又南迳昔阳城又南得梁榆水口又东南合轑水元和志清漳水在和顺县北】轑水【一名辽阳水又名西漳水源出和顺县西北入八赋岭东流经州城西南入清漳水水经注轑水出轑河县西北轑山南流迳轑河县故城西南东流至粟城注于清漳寰宇记辽阳水从平城县西北从八赋岭下出名八赋水东南流径古辽阳城南谓之辽阳水又东合清漳水】武乡水【源出和顺县西南八赋岭南流迳榆社县西又南入沁州武乡县界今名小漳河水经注武乡水源出武山西南迳武乡县故城西而南出得清谷口又南得黄水口寰宇记武乡水在榆社县西一里源从平城县西南八赋岭下出南入武乡县】清谷水【源水出榆社县东武乡岭西南流至县城西南入武乡水今名仪川河水经注清谷口水源出长山清谷西南与鞸鞈白壁二水合南入武乡水】梁榆水【源出和顺县西北石猴岭东南流至县西南入清漳水水经注梁榆水出梁榆城西大嵰山有二源北水东南流迳其城东南注南水南水亦出西山东迳文当城北又东北迳梁榆城南右合北水又东南入于清漳】万泉水【在和顺县东源出合山西南流入清漳水又海眼泉一名清河在县南六十里其水澄清汹涌冬寒不冻亦流入清漳冰】南万水【在和顺县西南四十八里出南万岭下见寰宇记又有南松岭水北松岭水俱流入清漳】水神水【在和顺县东北源出县东北七十里涉河谷东北流入平定州乐平县界合沾水】九京川【在和顺县西北寰宇记在九京山北东西二十里】沤麻池【在榆社县北晋书石勒载记勒与李杨邻居嵗常争麻池魏书地形志乡郡乡县有古麻池即石勒与李杨所争地元和志石勒沤麻池在榆社县北三十里今枮】饮马池【在和顺县西水甚清澈相传石勒饮马于此】龙潭【在州东八十里其深莫测】龙泉【在州东寰宇记在辽山县东三十里山侧有穴濶一丈去地一百尺流注不竭如龙之吐故曰龙泉】洗耳泉【在州东六十里箕山又温泉在州东七十里俱西流入清漳水】千畆泉【在州东南寰宇记千畆原在辽山县东南三十二里地方千畆平原髙腴人頼其利州志州境多山惟此地髙平广可千畆悬崖有泉自石穴悬注分流灌溉名曰灵泉】东滙泉【在榆社县东五里从地涌出其源甚多可引灌田】三元泉【在榆社县东三十五里水从石出其源三穴其味甘美】蓝玉泉【在榆社县东四十里乘髙下注可引溉田】石公泉【在榆社县东四十里武乡岭下见寰宇记相传石勒饮马之泉】瀑突泉【在榆社县南五十里从石中涌出水瀑五寸许夏凉冬温泉旁绿草四时不枯】
　　古迹辽山故城【今州治战国赵轑阳邑史记秦始皇本纪十一年王剪攻轑阳后汉末置轑河县晋曰轑阳后魏曰轑阳魏书地形志乐平郡辽阳县有辽阳城葢尝移治也隋曰辽山县复移汉时故城元和志隋开皇十年于辽阳故城置辽山县即今仪州理　按旧志又有辽阳城在州北三里当时后魏孝昌中所置隋时移理而此城废】交漳故城【在州东南隋书地理志太原郡辽山县开皇十六年置交漳县大业初罢入州志在州东南七十里今为交漳村】武乡故城【在榆社县西北晋初置武乡县大兴中石勒僭号勒本武乡人尝曰武乡吾之丰沛因于今榆社县治置武乡郡而名故武乡为榆社城取汉时枌榆社之义永和中郡废后魏延和二年复置乡郡乡县移治于今沁州之武乡县故城遂废魏书地形志乡县有武乡榆社二城元和志辽州榆社县东至州一百十里晋于县西北三十五里置武乡县隋开皇十六年于此置榆社县因县西北榆社故城为名县城即故武乡城石勒时筑县志榆社城今曰社亭镇在县西北三十里西通太原府太谷县北通省城　按元和志所云县西北榆县故城即地形志之榆社城晋初所置武乡县也所云县城故武乡城即地形志之武乡石勒所置武乡郡今榆社县城也】阏与故城【在和顺县西北战国韩邑后属赵史记秦伐韩军于阏与赵王令赵奢救之卷甲而趋二日一夜至大破秦军遂解阏与之围秦昭襄王三十八年中更胡伤攻赵阏与不能取始皇十一年王翦攻阏与汉髙祖二年韩信破代兵禽夏説阏与后汉书郡国志湼县有阏与聚北齐置梁榆县水经注梁榆城即阏与故城赵奢破秦于此司马彪袁松郡国志并言湼县有阏与聚卢谌征艰赋曰访梁榆之虗郭吊阏与之旧平亦云阏与即今梁榆城也隋书地理志旧梁榆县开皇十年改名和顺　按阏与孟康司马彪袁松刘昭并言在湼县隋书地理志史记正义并言在武安括地志以为在铜鞮今考和顺西之平城废县即汉湼县地和顺亦兼有湼县地赵奢二日一夜至阏与史言其神速邯郸去武安甚近何为神速其不在武安明矣王翦攻韩阏与在秦悉防韩上党十年之后铜鞮属上党阏与非上党邑汉初阏与属代则在上党东北进井泾口其非铜鞮明矣唯水经注最核元和志阏与之地武安铜鞮和顺三见盖眩于众説无所适从今特为辨正矣】和顺故城【在今和顺县东北元和志隋置和顺县因县东北和顺故城为名县志今与县城相倚周四百八十步垣址尚存或云石勒时所建】偃武废县【在榆社县南即古魏城魏书地形志乡县有魏城旧唐书地理志武徳三年置偃武县属榆州六年废旧志今为魏城镇在县南三十里】平城废县【在和顺县西即旧平都城东魏武定末髙洋谋受魏禅自晋阳拥兵东至平都城即此隋置为县隋书地理志太原郡平城县开皇十六年置元和志平城县东南至辽州九十里本汉湼县地晋置武乡县地属焉开皇十六年于赵简子所立平都故城置平城县属辽州大业三年改属并州唐武徳三年改属榆州六年还属辽州贞观八年改属箕州先天元年改属仪州宋史地理志熙宁七年省平城入辽山县元祐元年复置金史地理志辽州仪城县旧为平城县真元二年废入辽山为镇贞祐四年复升为县更今名元史地理志辽州和顺县至元三年省仪城县入焉旧志在县西一百里今有仪城镇】义兴废县【在和顺县西唐书地理志武徳三年置义兴县六年省县志在县西十五里今名仪村】粟城【在州东水经注轑水东流至粟城州志今名粟城里有粟城镇】箕城【在榆社县南三十里春秋僖公三十三年晋人败敌于箕即此旧志今为箕城镇】太子莲池【在州城南罗防圣母庙前有泉溢起甃为池县志相传梵王太子浴此莲花涌出今池废泉存】将相乡【在榆社县治本名进徳乡唐明宗以王建立赐改今名】鹿苑【在和顺县西二里方广数十畆俗传赵襄子养鹿处】赵奢垒【在和顺县东五十里即赵奢救韩去阏与五十里而军筑垒处】
　　闗隘黄泽闗【在州城东南黄泽岭上魏书地形志辽阳县有黄泽闗五代史梁臣刘鄩鄩潜军出黄泽闗袭太原宋史地理志辽山县有黄泽砦金史地理志辽州有黄泽闗新志在州东一百二十里十八盘山路通河南武安县元时旧闗也明洪武十一年设巡司于此今因之名十八盘巡司复设弁兵驻防】马陵闗【在榆社县西北八十里西北与太原府太谷县接界旧置巡司守此今裁】石会闗【在榆社县西二十五里又西南即沁州武乡县之昻车闗唐会昌三年河东帅刘沔讨泽潞叛帅守昻车闗壁榆社取石会闗光化五年梁主遣其将氏叔琮防潞州进趋晋阳出石会闗清防三年辽为唐兵于晋安砦逰骑至石会闗周显徳五年潞州帅李筠击北汉于石会闗防其六砦葢泽潞北走晋阳之要扼也】黄榆岭闗【在和顺县东七十里黄榆岭口东达直顺徳府邢台县界明置巡司今裁】松子岭闗【在和顺县北四十五里松子岭口北接平定州乐平县界达直正定府井陉县明置巡司今裁】长城镇【在州西北四十里又黄漳镇芹泉镇皆在州东桐峪县麻田镇皆在州南寒桃镇在州北拐儿镇在州东北】云簇镇【在榆社县西三十五里市集胜城邑】松烟镇【在和顺县东四十里又东十里为马岭曲镇又东十里为虎峪镇】寒湖镇【在和顺县西四十五里又横岭镇在县西八十里马防镇在县北九十里】八赋岭镇【在和顺县西一百二十里其岭有二悬崖曲磴设二闗于岭口西南口曰青龙闗赴平汾要路西北口曰黒虎闗赴太原要路二闗之间置巡司戍守】古寨【在榆社县南三十里高三十丈东南二面皆临沟涧旁有幽洞又黒山寨在县西北三十五里寓仙寨在县西北七十里】官寨【在榆社县北五十里四面陡絶惟一径可登山岭平旷可容数百人】南闗驿【在州西南二百二十里榆社县西南一百三十里明洪武二年设属沁州武乡县八年改属辽州旧有驿丞今裁】
　　津梁粟城桥【在州城东粟城村】黄漳桥【在州城东黄漳村】高欢桥【在州城南四十里】马浍桥【在榆社县西南十五里曰北马浍桥又西南二十里曰南马浍桥】云簇桥【在榆社县西三十里】浴浪桥【在榆社县北八里北泉】
　　陵墓春秋晋先轸墓【在州城南二里】阳处父墓【在和顺县西北九京山下】五代晋王建立墓【在榆社县西四十里鱼头村按五代史建立辽州榆社人厯事唐明宗晋高祖】明王佐墓【在和顺县东六十里虎峪镇子云鳯祔】
　　祠庙祝融祠【在州城北元和志在辽山县北二里】防山神庙【在州城西三里寰字通志锡号防山之神】先轸祠【在州城南墓前寰宇记在辽山县南二里】三立祠【在榆社县东闗祝明巡抚万恭知县康朴冯道亨县丞冀孟曾典史胡景化　本朝知县陈储贤王来峯按康朴长安举人冯道亨寜静贡生余详名宦】
　　寺观洪济寺【在州城东闗五代晋天福中建】宁福寺【在州东黄漳镇晋开运间建】天宁寺【在州南宋太平兴国中建又能仁寺福胜寺兴国寺俱在州南元时建】大同寺【在榆社县城东南汉永平间建内有阿育王寳塔又有钟将旦即隐隐有声县志云亦名舍利塔为天下第十八塔宋治平四年重修元至徳间改为毗卢殿又香林寺在城中央清凉寺在县东六十里】响堂寺【在榆社县西十里梓荆山之下有石室方丈人入其中石声相应故名】紫防观【在州东南坌村元至元中建】通元观【在榆社县南三十七里通志旧有唐狄仁杰碑县志今俱不可攻】瑞云观【在和顺县西南三里元时建】
　　名宦宋臧丙【大名人太宗时知辽州有吏干】刘涣【保塞人仁宗时知辽州夏人叛朝廷议遣使通河西唃氏涣请行间道走青唐谕以恩信唃氏大集族帐誓死捍邉遣骑防出境得其誓书与西州地图以献加直昭文馆】李宏【神宗时知辽州韩綘筑罗兀二砦始调外郡稍逺邉城前后三十万夫独宏能约民力所胜而餽不失期】金杨伯元【开封尉氏人为辽州刺史政绩甚着】马克礼【中都人大定中和顺县尹寛猛兼济豪强敛迹会嵗旱虫灾克礼祷于漳水之滨雷雨大作虫皆灭既而风暴起复祷于神遂息嵗获有秋民咸徳之】伊喇子敬【辽五院人海陵时同知辽州事旧本防自有占地嵗入数百贯州官嵗取其课地主以为例未尝请辩伊喇子敬曰已有公田何必更取民田竟不取秩满州人诣行台省留之】郭文振【太原人宣宗时官辽州刺史深得众心】元李僎【绛州人至元初榆社县尹専务徳化夏旱暴祷日中期五日不雨则解印绶去越四日果雨邑人立石颂之】许有壬【汤阴人延祐中授同知辽州事会闗中有警邻州聼民出避弃婴孩满道上有壬独率弓箭手闭城门以守卒获无虞州有追逮不许胥吏足迹至村疃惟执信牌令执里役者呼之民安而事集右族贪虐者惩之寃狱虽有成案皆平反释其罪州遂大治】明于璧【新城人治初由御史左迁辽州州判越一年士民诣阙祈知本州百废具举加意学校本州科第之盛实自此始】刘汉【完县人嘉靖初知榆社县性耿介门无私谒风教所被士皆兴起民虽贫亦不甘为盗】李呈章【信阳人崇祯中知辽州五年紫金梁来冦拒守力屈城陷死之】曾淑尼【江南人崇祯间辽州吏目流冦破州城淑尼死之】冀孟曾【上蔡吏员任榆社县丞洁己爱民尝力请蠲除逋赋监司动容从之】胡景化【南郑人崇祯间榆社典史流冦肆毒景化守御不懈邑頼以全】
　　本朝陈储贤【辽阳人　国初任榆社县令时疮痍初复抚民慈爱又有王来峯盖州人任榆社县在储贤后亦称抚字之最并祀三立祠】
　　人物宋薛超【辽州平城人少有勇力为虎防卒以战功累加步军都军头雍熙三年从潘美北征与契丹遇败之追至寰州其将赵彦辛以城降乘胜抵应州降其节度副使艾正累迁天武指挥使领澄州团练使卒】明髙魏【辽州人事母至孝洪武中旌为孝子由国子生授都督府断事坐事谪戍贵州建文时召复官见朝议削亲藩请用主父偃推恩防帝颔之燕兵起自请使燕数上书请王罢兵皆不报及京城陷自缢死】张旟【榆社人永乐甲午举人任山东安邱县令林三妻唐赛儿以妖术倡乱灭之以功陞参议后又平水冦陞布政使】王云鳯【字应韶和顺人父佐户部尚书以清慎称云鳯成化中进士授礼部主事治九年擢郎中屡上疏言事中官李广为左道惑上请斩之直声震一时为广倾陷下狱谪知陜州正徳时厯佥都御史巡抚宣府以忧去起督两江盐课疏辞及卒妻子不免饥寒】王鉴【字赐之辽州人事亲至孝父殁庐墓慈乌集鸣甘泉涌出母亡庐墓泣血丧明嘉靖五年旌】明道【本江西人籍于辽为诸生笃孝祖父客死千里负骨归母病祈代比卒哀毁庐墓抚按交旌之万厯间命为儒学官弟明伦刲骨奉母】杨于楷【辽州人崇祯初进士授行人五年以奉使藩府事竣旋里流贼紫金梁等来冦散家赀率民兵拒守力屈城陷被执骂贼死赠光禄少卿　本朝乾隆四十一年　　赐谥节愍】药济众【和顺人万厯举人崇祯时累官昌平副使家居六年流贼紫金梁陷城济众被伤不屈赴井死赠太仆少卿　本朝乾隆四十一年　　赐谥节愍】张友程【辽州人万厯举人累官刑部主事崇祯五年家居流贼陷城被执不屈死之　本朝乾隆四十一年　　赐谥节愍】侯标【辽州人崇祯举人流贼陷城与父千畿弟楷枢皆死之】
　　本朝赵瀚【榆社人顺治初为陜西同州同知克举其职署知白水县会贼党来攻被执诱之降大骂割舌断手以死瀚父学忠三任学官以经术教士瀚少闻大义故能立节如此　按县志云瀚于白水所遇何贼旧志未详】李国模【榆社人永和教谕崇正之子家北泉沟顺治初流贼入境国模持械击贼壮士数人徒步从之贼为退避三里寻被贼刺死于赵道谷口然自是贼不敢近　按县志云明宣府总兵姜瓖初降李自成既归　本朝旋叛汾潞辽沁俱被其毒此所云流贼盖瓖之余孽也】刘有光【辽州人周急好施尝于漳河造桥十三道并被兵燹后难妇载途各量给资送归掩胔施槥义行甚多顺治十二年　旌表】王道平【字亨衢榆社人家贫力学父殁哀毁三年不入城市事母尤孝谨抚弟妹四人成立无间言晚为闻喜县训导有师范】牛应台【辽州诸生以孝义于乾隆年间　旌表】
　　流寓乐毅【灵夀人和顺县志云县之西乡有乐毅里毅因燕王聼齐王之间用骑刦代毅惧祸之及已来隐于此县之药姓皆其裔也　按乐毅降赵封望诸君其地不必在此但和顺本韩地后入赵或其子孙所居亦未可定今邑城多药姓县志以为皆从乐而改容或有之也】
　　列女明原宗淮女【名芙蓉辽州人正徳六年与祖原资同被贼掠女曰释我祖即汝从贼为释之女睨祖逺去拂然改容詈骂求死遂遇害】李维长女【字孟春辽州人正徳六年被贼迫自度不免谓贼曰姑少俟容易新履以从登楼乆不下贼趋视已缢于户后贼嗔其绐已挥刀断尸而去又张俊女王兰曹锦女小甎儿俱以不从贼见杀】尚义妻李氏【辽州人年二十被贼执奋骂不屈投井死又王敏妻宋氏见贼驱他妇行独匿房自缢死韩经妻郑氏孙资妻张氏等俱以不从贼见杀】杨传芳女【榆社人嘉靖甲辰贼犯境女与众妇登阁避之贼纵火于下女泣谓母曰人生孰无死辱身不可遂从阁投火及堕地距火数步贼欲挽之女急起赴火死时年十四又杨相女年十五被刦亦投火死】秦之竒妻郝氏【辽州人崇祯壬申冦变举家匿高楼贼围之两日不下乃积薪为纵火郝挈子容谓夫曰事危矣君兄弟五人止此一子速负之逾垣而下我独能不辱君耳寻投烈焰死又弓发第女亦投火死被旌】郝竒士妾呉氏【辽州人有女双孩年十四呉恐被贼汚迫之缢视其死即自投缳又王雍俊妻巨氏贼迫自缢死】刘启先妾王氏【辽州人闻贼陷城抱二嵗女投井死启先嫡女嫁孙敬承方归宁见庶母死即从之】王家俊女【辽州人流冦陷城母拊其背曰贼势已迫儿无辱身女闻命遂引簮自刺触柱死】岳进徳女【榆社人崇祯壬申出避冦至河突与贼遇迫之女大骂不屈贼怒割舌剖腹死】裴尔荣女【榆社人年十七被冦掠迫之去女防马疾驰高崖而坠尸裂而死】
　　本朝田成玉妻李氏凝玉妻石氏【李氏榆社人适成玉成玉年二十四登贤书病卒氏即欲从死以有女在抱从姑命抚孤越七年女稍长自缢死石氏年二十六凝玉病卒石愿从死家人防之逾三日得间自经柩旁一时称为双烈乾隆五年奉】
　　【防旌表又榆社县张昻妻赵氏张拱妻李氏和顺县李天祥妻马氏曹天成妻药氏李重裕妻刘氏俱夫亡守节事亲尽孝抚孤成立乾隆六年以来先后　旌表】李志端妻申氏【辽州人又和顺县王良妻周氏俱夫亡殉节曹之谦妻高氏王光烈妻赵氏夫亡守节乾隆十年　旌表】
　　仙释明洪树【辽州人防防忽頴悟诸品经义无不洞晓人呼圣僧后住持香林寺一日谈经而化】
　　土产蜡【唐书地理志辽州土贡】麝【州县俱出】石炭【州出】药【州县皆出有苦参荆芥猪苓茅香秦芄藜芦欵冬花无名异各种见明统志按元和志仪州贡人参三十两旧志土产内亦载有辽参盖辽州在晋魏以前皆属上党郡地也附识于此】











　　钦定大清一统志卷一百二十一
&lt;史部,地理类,总志之属,大清一统志,保徳州图&gt;
&lt;史部,地理类,总志之属,大清一统志,保徳州图&gt;
&lt;史部,地理类,总志之属,大清一统志,保徳州表&gt;
　　钦定四库全书
　　钦定大清一统志卷一百二十二
　　保徳州【在山西省治西北四百六十里东西距二百三十里南北距二百二十里东至寜武府五寨县界一百二十里西至太原府兴县界一百十里南至太原府岢岚州界七十里北至邉墙一百五十里东南至岢岚州界一百六十里西南至兴县界一百里东北至寜武府偏闗县界一百八十里西北至防古界一百四十五里本州境东西距八十里南北距九十一里东至河曲县界四十里西至陜西榆林府府谷县界四十里南至兴县界九十里北至府谷县界一里东南至岢岚州治一百七十里西南至兴县界九十里东北至河曲县界三十里西北至府谷县界三十里自州治至京师一千七百十五里】
　　分野天文昴毕分野大梁之次
　　建置沿革禹贡冀州之域春秋属晋战国为楼烦地汉太原郡地魏晋新兴郡地后魏永安郡地隋唐为岚州地宋淳化四年析岚州地置定羗军景徳二年改保徳军属河东路金大定十一年置保徳县为军治二十二年升保徳州属河东北路元宪宗七年省县入州属冀寜路明洪武七年降为县九年复为州属太原府
　　本朝雍正二年升为直隶州属山西省领县一河曲县【在州东北一百三十里东西距一百四十二里南北距一百三十三里东至寜武府五寨县界一百四十里西至陜西榆林府府谷县界二里南至本州界一百三十里北至防古黄河界三里东南至太原府岢岚州界一百七十里西南至本州界一百里东北至寜武府偏闗县界一百八十里西北至古界十五里汉太原郡地唐岚州地五代北汉置雄勇镇宋太平兴国七年建火山军属河东路治平四年置火山县为军治熙寜元年县省金贞元元年置河曲县大定二十二年升为火山州治河曲后改州曰隩州属河东北路元至元二年州县俱省入保徳州明洪武二年复置河曲县六年省十四年又置属太原府　本朝雍正二年改属保徳州】
　　形势迫临黄河密迩西徼【王圻续文献通考】羣山屹峙于东南黄河绕流于西北【通志】
　　风俗土瘠民贫莫不尚义【明志】质朴刚劲亦犹有古风【州志】
　　城池保徳州城【周七里有竒门四宋淳化中土筑金大定中増筑明万厯中甃甎　本朝顺治康熙中屡修乾隆三十二年重修】河曲县城【周三里有竒门三明宣徳初土筑名灰沟营万厯中甃甎改名河保营　本朝乾隆二十七年为县治三十三年重修】
　　学校保徳州学【在州治西宋熙寜初建于城东南隅金大定中移建今所　本朝顺治康熙中屡修入学额数十二名】河曲县学【在县东南河曲故城内明洪武中建于旧县治东北成化治间迁建今所崇祯中重建入学额数八名】宿文书院【在河曲县南　本朝乾隆二十二年建州县并设有义学　按州治西南旧有见龙书院明万厯中建今废】
　　户口【原额人丁六千三百八十九又滋生人丁七百二十三】
　　田赋【田地九百一十五顷二十四亩八分额徴地丁银九千三百九十六两七钱四分六厘零粮三千二百三十石八斗九升九合零操赏山地二十六顷四十六亩二分四厘额徴色银二十九两四钱五厘零军租地五顷六十八亩九分七厘额徴色银五两九钱】
　　山川马头山【在州东二十里】氊帽山【在州东六十里山半有洞可容百人】鹰窝山【在州东六十里又窝弓山亦在州东六十里】翠峯山【在州东八十里接河曲县界明统志保徳州治东有翠峯其形如覆斗色恒苍翠】莲花山【在州南一里其山五支东为东廓山西为西廓山俱临黄河中一支分为三小支中小支入州城城内又分三小支东为铁山西为金山中一支当州治形如莲房故名】银炉山【在州南十里】寨山【在州南三十里又羊头山在州南四十里】麦子山【在州南七十里有洞昔人常避兵于此】伊山【在州南一百里】狮子山【在州东南二十里又孤山在州东南三十里刘家山在州东南五十里】堂子山【在州东南六十里崖半有石洞又黄龙山倒座山俱在州东南六十里袁家山在州东南七十里】赤山【在州东南八十里山皆枫树经霜尽赤】土门山【在州东南八十里又贺家山在州东南九十里】柏山【在州东南一百里又潘家山桑林山俱在州东南一百里】苍水山【在州东南一百二十里以山中水色苍故名其水不竭不溢州人木炭取给于此】飞龙山【在州西南十里又州东北亦有飞龙山】黄金山【在州西南六十里又神山在州西南八十里又野人山在州西南九十里】石梯山【在州东北二十里上有墩墩下一堡甚险隘山下为水寨山渡口亦戍守要地】逍遥山【在州东北二十里一名腰庄出铁器】火山【在河曲县南六十五里乐史太平寰宇记在火山军东四十里辽史景宗纪干亨元年太保矧思与宋兵战于火山县志在旧县西五里黄河东岸山上有孔以草投于孔中烟焰上发可熟食不生草上有硇砂窟下有气砂窟黄河过此如遇覆釡河流为之曲】尖山【在河曲县南一百里峯鋭故名】黄巍梁山【在河曲县东南二十五里髙埓翠峯可聎数百里外】强梁山【在河曲县东南一百里又杜家山在县东南一百十里又望羊山在县东南一百三十里又葫芦山在县东南一百六十里】峯子岭【在州南五十里西沟水出焉流经州城西入河】杨家岭【在州南九十里又王家岭在州南一百里】郝家岭【在州东南三十里】党家岭【在州西南九十里】韩家岭【在河曲县东南三十里】木崖【在州城西又花花崖在州西南八十里】赤崖【在河曲县南三十里土色俱赤相传吕梁未凿时河出此山之上崖上有蛤蚌遗殻】雕黄崖【在河曲县东南八十里】天桥峡【在河曲县南九十五里上濶十二丈五尺中濶七丈下濶八丈五尺共长九十丈黄河流经其中每雨激浪如雷声闻数十里冬月积氷成桥俗谓之天桥明时议建桥于此不果】倒回谷【在州东北三十五里金史忠义传正大八年陈和尚有倒回谷之战】禅师崖栈【在州西南六十里崖半有石洞】黒石崖栈【在州西南七十里中有石洞深不可测洞口石径临黄河长二十里极屈曲行旅前后不相望盗贼出入于此明万厯三十八年设兵林家峪及神山冯家川诸处戍守始与禅师崖俱辟为大道】观音峁【在州东北十里出炭】夹子洞【在州东南七十里】纒尸崖洞【在州西南四十里上有石崖下逼黄河外小内大可容数百人】石洞【在河曲县南六十五里深广可容千人又县东南河峪村亦有石洞髙一丈六尺广二丈深二丈有竒】黄河【在州城西北一里自寜武偏闗县南流经河曲县之西北六里又南流入州界又南入太原府兴县界对岸为陕西榆林府府谷县界邉防考大河流入老牛湾过河曲县西南经保徳州中间有娘娘滩太子滩皆套中渡河处最为险要】镇口河【在河曲县南二十五里南流入黄河】大涧河【在河曲县东南七十里源出寜武府神池县西流七里入黄河有二山形如钟鼓水出其下有声】沙泉河【在河曲县东南一百三十里源出寜武府五寨县流经县界至本州界入河】石佛河【在河曲县东南一百六十里接岢岚州长流沟西入黄河】朱家川【在州东六十里源出寜化山西南流入黄河】鸭头川【在州南九十里水由东南流入黄河一名冯家川】深沟水【在州南三十里西北入黄河为兴县往来通路最﨑岖又石堂水在州南四十里土门沟水在州南六十里爬楼沟水在州南八十里出石燕皆入河】得马水【在河曲县南三十里西流入黄河相传尉迟敬徳得马于此故名】孙家沟【在州城内金山下又草厰沟在州城内铁山下苦水沟在州城内西北角文庙下皆有水洞】石坂沟【在州东五里又热窰河沟在州东十五里出炭】井谷沟【在河曲县南七十里民资灌溉】龙门沟【在河曲县南七十里有灌溉之利】倒回谷沟【在河曲县南九十五里亦流入大河沟上有桥金时建】卧龙池【在州南四十里有石窟水常清】龙池【在州南五十里石涧中周十余丈旁建五龙祠祷雨辄应】杨家泉【在州东从平地涌出煮黒粥不用咸又老鸦泉在州东一里水出石峡】平泉【在河曲县西北十里平地涌出汲之不缩不盈流三里入黄河又白鹿泉在县南十里冬月不氷又榆泉在县东南四十里又凝碧泉在县南六十里泉出涯下冬温夏寒】
　　古迹定羗军【今州治宋淳化四年析岚州地置定羗军景徳二年改曰保徳军东北至火山军五十二里西北至府州二十里金升为州至今因之州志今州古名林涛寨有故城在州西二十里宋建】芭州故城【在州城西北元初置属冀寜路至元二年省入保徳详见陜西榆林府府谷县】隩州故城【在河曲县东南一百五十里宋曰火山军马端临文献通考火山军本岚州地刘崇置雄勇镇宋太平兴国七年建为军徙治镇西三十里属河东道金史地理志隩州本宋旧火山军大定二十二年升为火山州后更今名兴定二年改隶岚州四年徙治于黄河滩许父寨元史地理志至元二年省隩州入保徳州】河曲故城【在河曲县东南七十里周六里有竒宋太平兴国中土筑元至正中增筑南面小城明万厯中甃以甎石为县治　本朝因之顺治中重修增设瓮城乾隆二十七年移治西北河保营】古长城【在州南九十里偏桥村西抵黄河南接兴县长八十里】拟江楼【在州城上俯瞰大河金时建知州李晏改曰安西楼】
　　闗隘得马水闗【在河曲县南三十里下即得马水堡有土城周一里余明洪武九年置巡司后废通志旧隶保徳州在州东北一百里】河邑【在河曲县东南七十里故城内置巡司守此】陈家寨【在州东十里又秦峁寨樷林沟寨皆在州东庙沟察新畦寨王家寨皆在州东南禅房寨在州南花园寨铲峻寨皆在州西南】水寨【在州东北十五里当黄河中流髙二十八丈周二里许河水至此分流周抱合流而下皆渡】五门楼寨【在河曲县南三十五里险隘可守又南五里有元太捕寨三面陡絶东有一路为戍守要地】杨家寨【在河曲县北六十里明初调镇西卫官兵戍守今裁】下镇砦【在河曲县北宋置雄勇偏头董家横谷桔橰防水六砦属火山军后废元丰中止领下镇一砦】唐家防堡【在河曲县南十里明正统中建周一里有竒又南为五花营堡明万厯中筑周二里有竒又南为杨免堡】河防营堡【在河曲县东北五里明万厯中建周二里有竒亦名路泽营又东北为罗圈堡明治中建又东北为楼子营堡明宣徳中建周一里有竒又东北为桦林堡明成化中建周一里有竒今有守备驻此】河曲营堡【在河曲县东南五十里明宣徳初置万厯中增筑东闗土堡俱周二里有竒】石梯隘口【在河曲县南五十五里东枕髙冈西临黄河邉墙始此】星坐驿【在河曲县东一百二十里】
　　津梁化龙桥【在州城内州学东阻城中水使北流明万厯中改修】保徳桥【在州城南门外明宏治中修本朝康熙中增修】天门桥【在州城南鹰窠岭下下有大涧每暴雨则水泛溢人不得渡宋嘉祐中商人王继宗于大门峡口叠石为岸跨岸为桥州志名曰石桥今废】恵民井桥【在州城西南明正徳中建　本朝康熙中重修】涧虹桥【在河曲县东南七十里大涧河上】大堡津【在州城南四十里王存九域志保徳军有二津大堡津在军南四十里沙谷津在军北五里】九梁津【在河曲县东北三十里宋庆厯间置榷塲路通辽夏后废】天桥子渡【在州城东三十里又西南有冯家川渡又西有故城花园柴家窊韩家川桑园神山等渡】芽子陂渡【在河曲县南六十五里路通清水黄甫川诸处】
　　陵墓宋折太君墓【在州城南四十里折窝村杨业妻】赵寜墓【在州城东北义门都】九女墓【在州城东北地名条梁州志宋时赵氏女不适人合于此】朱光墓【在河曲县东南一百三十里】明张绶墓【在州城西岭】姜名武墓【在州城西南八十里】
　　祠庙大禹庙【在河曲县西五里黄河岸】河神庙【在州城北坡下明治十八年建本朝顺治中重修】三贤祠【在州城内祀明州守髙冈鳯王甲胡柟】胡柟祠【在州城南门外旧州境内有祠四十余所今尽废】
　　寺观承天寺【在州城内又宝积寺亦在州城内俱元时建】兴隆寺【在州西南三十里宋熙寜初建旧名资福寺】花佛寺【在州南十五里元至正间石崖崩出石佛数百州人建寺舁置其中】金峯寺【在州南五十里金建】华严寺【在河曲县治东元天厯初建】宗説寺【在河曲县东南一百五十里翠峯山元皇庆中建阎浮殿至治间改今名】禅防寺【在河曲县东南五十五里元至正间建】天庆观【在河曲县东山冈上宋大中祥符中建】
　　名宦宋杨嗣【瀛州人雍熙四年知火山军代还吏民借遂留再任】孔文仲【临江新喻人神宗时通判保徳军时征西夏众数十万皆道境上久不解邉人厌苦文仲陈三不便】徐徽言【衢之西安人大观中厯保徳军监押以邉功权知保徳军宣和中改知火山军】何灌【开封祥符人为火山军巡检有盗狡悍为二邉患灌亲枭其首境内有泉辽人常越境而汲灌申画界堠遏其来忿而举兵犯我灌迎髙射之发辄中或着崖石皆没簇敌惊以为神皆引去】金李晏【泽州髙平人大定间知保徳军城西南临沟辄圯遂相地改筑计一百七十步有竒城中乏水于石渠上累甓为洞以便汲州人赖之】王嘉言【知保徳军建学阐明道学】元袁公【失其名光州人至正十四年以广平等处兵农宣慰使司都元帅枢密院汴梁吴公荐知保徳州初呉公讨贼至武州征退兴县乱兵之侵保徳者及府谷乱军侵河曲保徳公往河曲委袁公守保徳兵退州安荐授知州袁公才畧明敏凡有粮储科后造作必躬诣枢府请省减民心悦服】明宋镇【永乐元年知保徳州莅政勤能抚字有方】任泰【咸寜人宣徳初知保徳州亷直无私遇事立决人推公敏】周山【绍兴人宏治间知保徳州处事公勤治行为一时最考满当迁州人走京师请留命加衔仍治州事】李泽【厯城人正徳中保徳知州力为民兴除利病武宗幸酉山刍饷不给奉部院檄召买唐家防未旬日得米三百石草十万束公用充足后以疾求去送者载道】齐恩【隆徳人嘉靖中河曲知县为政亷明仁恕寇犯内境恩掦兵河东多设旗帜金鼓声不絶敌大惊急卷甲去乃整船筏拯民之避兵者事闻遣官赉之】王世臣【太原人嘉靖中灰沟营守备套寇自陕西溃邉入犯世臣率其弟迎战氷桥峡同死于贼千总李虎亦力战殁后七年寇自唐家防入把总徐尧臣率众奋击面中六矢身被七创犹鏖战不退遂殁于阵】胡柟【洵阳人万厯中知保徳州迁官去士民送者百里不絶建生祠四十余所立碑刻其善政四十六条】
　　人物宋朱光【磁州滏阳人后徙河曲宋初以翊戴功为龙捷右厢指挥干徳三年河决奉诏治河制祝文誓神祝毕伐鼓万夫齐力决河遂塞】赵寜【保徳人十世同居家至数百余口治平间赐米五十石绢五十疋旌其都为义门】元狄琮【字子玉保徳人尚气节至元中梁王开藩云南改封晋镇西陲皆为司马忠实无欺府中事知无不言王每嘉纳王薨哭之恸呕血而死】明张绶【字朝仪保徳人正徳间嵗贡母卒庐墓三年在国学奏准保徳河曲粮草本州支给永不起运民甚赖之】戴辰【保徳人嘉靖中为振武千户值寇围丰阜城奉檄往援力战死寇亦解去赠明威将军指挥佥事】徐尧臣【保徳人嘉靖间以百户领军于唐家防凿氷贼众踏氷入犯尧臣拒堵力战遂殁于阵赠副千户】韩友范【字一咸保徳人万厯中举人授河南鹿邑知县陞神木道副使闯贼陷城而友范以金簮自刺不死骂贼被贼杀　本朝乾隆四十一年】
　　【赐諡节愍】姜名武【字我掦保徳人天啓武进士崇祯初以防将守宣府右卫防古部落有乞抚者监视中官欲杀以邀功名武持不可中官怒劾之总督杨嗣昌力白其诬乃防免擢通州副总兵十五年李自成围开封从保定总督杨文岳往援大战朱仙镇力竭被执大骂贼磔死之赠右都督本朝乾隆四十一年　　赐諡忠烈】髙日晄【字翼皇保徳人崇祯武进士官寜武闗游撃闯贼陷城同总兵周遇吉死之又同州常道行黒水监正杨于堦济源知县俱以城陷不屈死　本朝乾隆四十一年赐諡忠烈】
　　本朝吕朝京【保徳人顺治七年姜瓖之乱守偹牛化麟应贼破州城　大兵来勦朝京恐良民被寃请往説贼使解甲降牛化斩之朝京至死神色如常】张射斗【保徳人为诸生志气激昻牛化麟入州城射斗谋诛之未发事泄化麟欲杀射斗惧其得人心诱入文庙杀之后化麟亦为州人崔耀等所杀】姜宗吕【字琅璵保徳人父名武明右都督援开封战死宗吕得父故衣招魂敛之顺治戊子举于乡牛化麟应姜瓖列剑堦下宗吕斥以大义化麟不能害比贼平州人多以从贼伏法宗吕独免己亥成进士授滩县知县未至卒子橚字仲端康熙乙丑进士知麻城县有政声寻督学浙江厯陞吏部侍郎卒】
　　烈女明王嘉防妻刘氏【河曲人西部入犯被掠挟之上马踞地号哭大骂遂遇害】苖敏行妻孙氏【河曲人王嘉印陷城二子牵衣侍侧不顾泣曰少缓吾不得死矣遂絶裾投井侍婢玉姐从之不及死为贼所执迫之不从饵以玩好悉投诸地胁以刃怒斥之被杀】王成科妻乔氏【河曲人王嘉印之变与夫弟成举妻何氏相戒勿辱俱自缢死又同邑丁绍谟妻王氏孀居守志闻贼变堕城死王积学妻樊氏孀居被逼自刎几絶】陈竒瑜三妾【竒瑜保徳人有妾张氏耐郭氏宗正王氏缀崇祯中总督陜西山西五省军务専办流贼防闗中失守竒瑜当谪戍邉贼将郝安才与竒瑜仆谋诱致诸妾止之张氏惧辱饮毒死竒瑜既殁郭氏父欲更嫁之郭氏愤恚遂与王氏定谋两人亦饮毒死】
　　本朝陈灿妻马氏【保徳人少寡事姑孝课子有成守节四十七年雍正元年　旌表同州王立本妻汪氏年二十六夫亡子恒方五嵗苦守节四十三年恒欲为母请旌母曰旌者未必节节者不求旌竟弗许又陈常妻王氏韩廷贵妻袁氏陈之绰妻李氏张又良妻马氏皆夫亡守节乾隆年间先后　旌表】李氏【保徳人夫某死于贼贼将至门李拔刀欲刺之事不就遂自刎同州张文蔚妻马氏年二十七夫故视殓毕即饮毒死】刘述祖妻薛氏【河曲人年二十六夫亡事舅姑尽孝抚二子为知名士寡嫂无依迎养己室相与励节以终雍正九年　旌表同县王琮妻刘氏王缙妻刘氏妯娌也夫并亡同守节抚子皆有成】徐鹏翼妻韩氏【保徳人夫亡苦节抚子成立又同州马瑞妻张氏白为让妻王氏并以节孝闻乾隆二年以来先后　旌表】黄金贵妻李氏【河曲人夫亡矢志乾隆二年请旌又同县之赵徳聘妻左氏许世法妻邬氏并以苦节先后　旌表】
　　土产铁器【州志出生铁器颇适用】木炭【州县俱出】柴胡【宋史地理志火山军贡按宋志又云保徳军贡绢今州县并无蚕织之利附记于此】
  </div>
  <div class="pagination">
   <a href="大清一统志_page65.html">
    上一页
   </a>
   <span>
    ...
   </span>
   <a href="大清一统志_page61.html">
    61
   </a>
   <a href="大清一统志_page62.html">
    62
   </a>
   <a href="大清一统志_page63.html">
    63
   </a>
   <a href="大清一统志_page64.html">
    64
   </a>
   <a href="大清一统志_page65.html">
    65
   </a>
   <span class="current-page">
    66
   </span>
   <a href="大清一统志_page67.html">
    67
   </a>
   <a href="大清一统志_page68.html">
    68
   </a>
   <a href="大清一统志_page69.html">
    69
   </a>
   <a href="大清一统志_page70.html">
    70
   </a>
   <a href="大清一统志_page71.html">
    71
   </a>
   <span>
    ...
   </span>
   <a href="大清一统志_page67.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
