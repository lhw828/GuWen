<!DOCTYPE html>
<html>
<head>
    <meta charset="UTF-8">
    <title>嘉泰会稽志 - 第 31 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰会稽志 - 第 31 页/共 73 页</h1>
    <div class="content">石祠部景术墓在高蟠
石知郡彦和墓在苍岙
石朝议景衍墓在兰岘
石侍御公揆墓在仁山
石知军嗣庆墓在石佛寺山
石少尹彦中墓在苍岙
许知郡从龙墓在杜黄山
赵知郡盅墓在伍山乡
石刑部昼问墓在小江
石检详宗昭墓在王公坞
(内文阙)
太师贺孝敏王士（上大下云）墓在山阴县天衣寺法华山
节使滕国恭靖公不微墓在山阴县东黄
直阁不羁祔恭靖墓
会稽志卷第七
　宫观寺院〔一〕
道士所居为宫观僧则曰寺院宫古者上下通称【如父子皆异宫儒有一亩之宫】观本楼阙之名仙人好楼居故道士亦称之南北朝又有称馆称玄坛者今都下醴泉万寿集禧之类皆有道院以处其徒外方如丈人观等亦或有之然不多置也寺本官置之名后汉浮屠初至洛阳馆于鸿胪寺及建精舍因冒寺名曰白马寺隋更其名曰道场【若欧阳询所撰西林道场碑是也】唐初复曰寺院五代以来寺院特盛江南吴越闽楚建寺度僧不可胜计今以会稽一郡考之凡梁开平以后称造某寺赐某额皆钱氏割据时为之非真中国之命也故其多如此及地入舆图乃有敕赐额宣和初既以僧尼为德士女德乃并改寺院为宫观僧揣知必不久皆仍旧扁止易一字以应命而藏其旧字及还寺院名则复其初今会稽如戒珠寺等犹可辨也
　　宫观
　　　府城
　　　　天庆观
在府东南五里一百二十步隶会稽唐之紫极宫也梁开平二年改真圣观大中祥符元年正月改曰承天观时天书事犹未兴也初景德五年正月【即祥符元年】乙丑左承天门
天书降戊辰改元大中祥符以其日为天庆节二年十月十四日　诏曰朕以钦崇至道诞锡元符率土溥天期福祥之咸被灵坛仙馆俾兴作以攸宜庶昭清静之风永洽淳熙之化式营仙馆以介民禧宜令州府军监关县择地建道观一所并以天庆为额盖用节名也惟西京称天庆宫余悉为观于是州以承天应诏五年闰十月九日　诏曰近者告期中夕降圣皇闱昭示诲言□闻帝冑尊祖聿隆于显号奉先式焕于丕图鸿绪发源既彰于累积绵区设教用表于钦崇天下州府军监并于天庆观置
圣祖殿其殿内尊象及侍从并令玉清昭应宫降样其后遂着令诸州给闲田供斋厨藩镇十顷余七顷五顷官吏之官罢任并朝拜禁乘马出入遇天庆节士庶焚香庭中殿在观之昊天殿北建炎初罢玉清神霄万寿宫诏迎长生青华像赴观建炎三年十一月
高宗皇帝驻跸癸亥
列圣御容至自东京亦迎赴天庆奉安云
　　　　报恩光孝观
在府东三里九十四步隶会稽陈武帝永定二年舍宅建名思真观太平兴国九年州乞改额干明以从圣节祝
至尊寿　诏俞其请崇宁二年改崇宁万寿政和三年改天宁万寿置
徽宗本命殿号景命万年殿绍兴七年改报恩广孝十二年又改今额专奉
徽宗皇帝香火初天圣闲
章献明肃皇后敕遣中使修建用玉清昭应宫别殿小样将成羡材尚多中使谓主观道士曰当为奏陈别建道院于东偏道士唯唯而巳它日复言之又不对中使不怿遂巳道士者惜不知其姓名必贤者也
　　　　天长观
在府东南六里一百六十六步隶会稽唐天宝三载秘书监贺知章辞官入道舍宅置号千秋观七载改今额初开元十七年从群臣请以八月五日上降诞日为千秋节观盖用节名后改千秋节为天长地久节观名从之观尝有客道士携草屦数十緉坐观门有过者辄与之已而得屦者或有脚疾或骭疡着之皆顿愈竞相传布而道士已失所在故至今俚俗谓天长为草鞋宫殿上像设奇古传以为唐代所塑如麻姑浮丘伯等皆他宫观所无郡人谓之土宝又殿东有小铜钟范制甚奇声尢清圜远闻非凡钟比尝扑损匠者锯为大鏬声乃如故汝阴王廉潜作八分书于钟上惜其不为人所知今徙于他所矣
　　　　开元宫
在府南四里一百二步隶山阴唐开元二十八年建宫旧极闳广后多为民居所侵今所谓甲子巷者乃开元之六十甲子殿也
　　　会稽县
　　　　告成观
在县东南七里政和四年二月敕改禹祠为告成观靖康初元翰林学士翟公汝文守会稽作三清于正殿因设醮祭其青词曰臣闻吴天有目之所共睹尚绝形容上圣众妙之所圆成孰能体象敢以凡情之见解妄慕浩劫之高明深虑愚冥自贻诛谴伏念臣叨蒙覆焘粗识熏修每叹玄像之不传莫慰群伦之生敬力求绘素仰肖光仪用志历年仅成兹事今者甫尘丹陛获遂夙心窃惟高上至极之尊必示渊默无为之相写三清之垂拱用仿威神具万德之庄严出临霄极倘获上通帝所克简圣衷即乞颁降诸天普同供养咸瞻晬表永有依归臣尚恐粉墨既焚閟藏云阙复命工师再刻崇建琳宫流传飙欻之姿安奉告成之宇庶存下土以广真游臣誓愿历劫始终归诚道荫生身嗣续祗命玄科非敢萌纤毫侥福之心直以尽顶踵报天之实自称小兆臣翟汝文又作真武像尢极精致说者谓得天人粹温之气而阴威肃然初建殿于西北隅后以奉安　御书碑移殿西庑下南向殿之西南有井能愈疾一郡所崇事也余具禹庙事中
　　　　龙瑞宫
在县东南二十五里有禹穴及阳明洞天道家以为黄帝时尝建候神馆于此至唐神龙元年置怀仙馆开元二年因龙见改今额宫正居会稽山南峰嶂遒崒其东南一峰崛起上平如砥号苗龙上升台苗龙者不知其名唐初人善画龙得道仙去大抵龙瑞尢宜烟雨中望之重峰迭巘图画莫及故邦人旧语曰晴禹祠雨龙瑞旧有道士魏景晖能琴有行业绍兴中郡幕洛人李朴赠之诗云惟有弹琴魏道士抱琴横膝对斜晖朱希真敦儒颇称之
　　　　千秋观
在县东南五里干道四年八月安抚使史丞相浩奏移天长观旧额建其中为三清殿两庑分享前代高士东庑曰高尚之士西庑曰列仙之儒凡四十一人故俗谓之先贤堂前有阁牓曰镜湖一曲亭曰怀贺
　　　嵊县
　　　　金庭观
在县东南七十二里孝嘉乡道经云王子晋登仙是天台山北门第二十七洞天桐柏山洞中三十五里见日月下见金庭壁四十里唐高宗时赐名金庭观宣和七年改崇妙观旧传王右军舍读书楼为观初名金真馆后改金真宫至宋齐闲褚伯玉居此山三十余年后游南岳霍山复归谓弟子曰吾从此去十句当逝及期而终年八十有六【史言齐高帝迎之辞疾敕于剡白石山立太平馆居之与图经少异】真诰云上虞吴昙者得许承一瓢赠伯玉伯玉亡授弟子朱僧标历代宝之可受一斛唐先天闲遣女道士诣金庭观投龙因见此瓢遂持以进今观之东庑有右军肖像又有墨池鹅池
　　　　桃源观
在县城内东北四十步唐武德八年置号太清观后废汉干佑三年重置仍改今额
　　　诸暨县
　　　　干明观
在县西二里绍兴二十六年道士陈师惠建请于朝移旧干明观额
　　　余姚县
　　　　广福观
在县东七十步旧号　圣祖下院其址在县城内天圣中建熙宁二年用治平德音赐寿圣观额废于建炎兵火县以弓手旧营易其址广县治绍兴二十五年道士张袭明即所易新址重建三十二年以避
太上皇帝尊号例改今额
　　　　祠宇观
在县南七十里四明山汉人刘纲及妻樊夫人上升之地古有祠宇观唐明皇天宝三年以其地险远移观于瀑布下故俗谓之白水宫本朝政和六年　诏建　玉皇殿蠲其杂赋初唐末有高士谢遗尘隐于是山之南雷【今有大雷峰亦不知南雷何在】尝至吴中谓陆鲁望曰吾山有峰最高四穴在峰上每天宇澄霁望之如牖户相传谓之石窗故兹山名曰四明山中有云二十里不绝民皆家云之南北每往来谓之过云有鹿亭有樊榭有潺湲洞木实有青棂子味极甘而坚不可卒破有猿谓之鞠侯于是鲁望与友人皮袭美各赋诗九篇传于世然今虽山中居人皆不知此异境果在何处与华山之华阳武陵之桃源无异盖神仙所居可闻名而不可到也或谓山围八百里四面皆七十峰其说出于近世莫可得而考案今明州盖以此山得名而山实属会稽之余姚县正如霢州本以峨霢山得名而山乃属嘉州之峨霢县也又华州以华山得名华山高五千仞华州乃不见而同州反见之故语曰世闲多少不平事却被同州看华山亦此类也
　　　上虞县
　　　　天庆观
在县南一里太康中获金罍于上虞观井国朝祥符二年诏天下立天庆观县亦许之故赐今名
　　　新昌县
　　　　鼓山真圣观
在县西四里
　　寺院〔一〕
　　　府城
　　　　开元寺
在府东南二里一百七十步节度使董昌故第后唐长兴元年吴越武肃王建奏以开元复为大善寺而以此为开元寺盖处一州之中四□远近适均重闳广殿修廊杰阁大钟重数千斤声闻浙江之湄佛大士应真之像皆雄特工致冠绝它剎岁正月几望为灯市傍十数郡及海外商估皆集玉帛珠犀名香珍药组绣髹藤之器山积云委眩耀人目法书名画钟鼎彝器玩好奇物亦闲出焉士大夫以为可配成都药市建炎庚戌虏骑侵犯既退群盗投隙而至遂焚不遗一椽今七十年虽继兴葺尚未能复初武肃王有浙东以董昌第为开元而以昌生祠为天王院及是同时废于火亦有数焉
　　　　大中禹迹寺
在府东南四里二百二十六步晋义熙十二年骠骑郭将军舍宅置寺名觉嗣唐会昌五年例废大中五年僧居玄诣阙请僧契真复兴此寺并置禅院于北庑诏赐名大中禹迹且命契真居所置禅院寺门为大楼奉五百阿罗汉甚壮丽初释氏自达摩至慧能以来传禅宗然禅院皆寓律寺至百丈山怀海始创为禅居乃不复寓律寺契真亦怀海弟子是时禅寺虽创尚未盛行故犹寓禹迹北庑为禅院而巳凡寺院冠以大中二字皆废于武宗而复于宣宗者惟祥符非是绍兴末曾文清公卜居于越得禹迹东偏空舍十许闲居之手种竹盈庭日读书赋诗其中公平生清约不营尺寸之产所至寓僧舍萧然不蔽风雨惟食奉祠之禄假三两老兵给使令始终如一日公诗有曰手自栽培千个竹身常枕藉一床书盖寓居时所赋也
　　　　延庆院
在府东南五里二百二十六步唐大中十二年台州剌史罗昭权舍宅建
　　　　崇报院
在府东二里一百九十四步开运四年司农卿周仁邈之妻许及其子从徽舍宅建名报恩后改今额
　　　　大中祥符寺
在府东北三里二百步唐中和二年僧可（王舀）建号中和水陆院后改稽山罗汉院周广顺三年改保圣寺开宝七年改法云寺大中祥符元年改今额
　　　　圆通妙智教院
在府东南三里一百五十步开宝八年少卿皮文粲舍地建号观音院方唐之末皮日休避地吴越死焉其子光业为其国丞相裔孙公弼仕
国朝亦通显文粲光业诸孙仕于其国者新唐书据小说以为日休诛死盖误也熙宁闲太守赵清献公具　奏以祷祈之地赐额圆通绍兴初
车驾驻跸宣赐
御书金刚经板干道八年府又以祷旱疫有应闻于
朝加额妙智初有兴福院与圆通邻久废仅有一佛殿至是用主僧善超请并兴福入圆通或云圆通本兴福之观音忏堂后寖盛别为院而兴福日衰至无一僧乃并有之事之兴废有如此者亦可一叹也
　　　　永福院
在府东二百五十八步晋天福四年吴越文穆王建名光明院大中祥符元年改今额庆历八年七月初五日　朝旨永充天台教院有重建院记
　　　　隆教院
在府东一里三百四十六步太平兴国元年观察使钱像建号无碍浴院大中祥符元年改赐今额
　　　　景德院
在府东南六里七十四步唐天佑四年建号镜清开宝三年改福清院大中祥符元年改今额有十六观堂赵侍郎不流之先尝寓居侍郎实生于此及来为守兴葺之
　　　　明教院
在府东南五里四十六步建隆元年钱塘县令林仁宪舍宅建号弥陀院大中祥符元年改赐今额
　　　　旌教院
在府东南四里一百九十四步周显德二年钱承裔建号法华忏院开宝三年改宪台永寿院大中祥符元年改今额院旧植杏甚茂至今谓杏花寺
　　　　长庆院
在府东南一里二百二十八步宋永徽二年建本晋尚书陈嚣竹园因号竹园寺唐会昌五年毁废周显德五年僧德钦重建号广济院大中祥符元年七月改赐今额
　　　　善法院
在府东南四里二百二步晋天福七年吴越建为尼院号永宁　本朝大中祥符初改今额熙宁八年并尼入大庆以为僧院绍兴初秦鲁国贤穆大长公主寓第院中掊地得金涂铜塔
　　　　寿昌院
在府东南五里一百四十六步汉干佑三年建观音吉祥院开宝三年建佛殿景德二年改今额
　　　　广福院
在府东南六里七十六步太平兴国元年温州剌史钱偁之子熙陈舍园建号俱（月互）院俱（月互）西域语也盖钱氏所名及治平四年正月一日
英宗皇帝受徽号德音私造寺观及三十闲以上有佛像者以闻赐名寿圣寿圣盖
英宗诞节名也故僧寺名寿圣者所在有之一州或至十数初前代及
</div>
    <div class="pagination">
<a href="嘉泰会稽志_page30.html">上一页</a><span>...</span><a href="嘉泰会稽志_page26.html">26</a><a href="嘉泰会稽志_page27.html">27</a><a href="嘉泰会稽志_page28.html">28</a><a href="嘉泰会稽志_page29.html">29</a><a href="嘉泰会稽志_page30.html">30</a><span class="current-page">31</span><a href="嘉泰会稽志_page32.html">32</a><a href="嘉泰会稽志_page33.html">33</a><a href="嘉泰会稽志_page34.html">34</a><a href="嘉泰会稽志_page35.html">35</a><a href="嘉泰会稽志_page36.html">36</a><span>...</span><a href="嘉泰会稽志_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
