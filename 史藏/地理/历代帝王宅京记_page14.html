<!DOCTYPE html>
<html>
<head>
    <meta charset="UTF-8">
    <title>历代帝王宅京记 - 第 14 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>历代帝王宅京记 - 第 14 页/共 17 页</h1>
    <div class="content">　　闰九月甲子筑圜丘于南郊
　　十五年夏四月己夘经始明堂改太庙冬十月明堂太庙成十一月丁夘迁七庙神主于新庙十二月壬辰迁社于内城之西
　　十六年春二月戊子帝移御永乐宫庚寅壊太华殿冬十一月庚戍成
　　穆亮传曰时将建太极殿引见羣臣于太华殿髙祖曰朕仰遵先意将营殿宇役夫既至今欲徙居永乐以避嚣埃土木虽复无心毁之能不凄怆今故临对卿等与之取别此殿乃髙宗所制爰歴显祖逮朕冲年即位于此但事来夺情有改制仰惟畴昔惟深悲感亮稽首对曰臣闻稽之卜筮载自典经占以决疑古今攸尚兴建之功事在不易愿陛下询之蓍以定可否又去嵗役作为功甚多太庙明堂一年便成若仍嵗频兴恐民力凋敝况材干新伐为功不固愿待逾年小康百姓髙宗曰若终不为可如卿言后必为之逾年何益朕逺览前王无不兴造故有周创业经建灵台洪汉受终未央是作草创之初犹尚若此况朕承累圣之运属太平之基且今八表清晏年谷又登爰及此时以就大功人生定分脩短命也蓍蔡虽智其知命乎当委之大分岂假卜筮遂移御永乐宫
　　本纪又曰十一月乙夘依古六寝权置三室以安昌殿为内寝皇信宫为中寝四合殿为外寝
　　蒋少游传于平城将营太庙太极殿遣少游乗传诣洛量准魏晋基趾
　　十七年春三月戊辰改作后宫帝幸永兴园徙御宣光殿
　　南齐书魏虏传曰什翼珪【道武帝】始都平城犹逐水草无城郭木末【明元帝】始土著居处佛狸【太武帝】破梁州黄龙徙其居民大筑城邑截平城西为宫城四角起楼女墙门不施屋城又无堑南门外立二土门内立庙开四门各随方色凡五庙一世一间瓦屋其西立太社佛狸所居云母等三殿又立重屋居其上饮食厨名阿真厨在西皇后可孙恒出此厨求食殿西铠仗库屋四十余间殿北丝绵布绢库土屋一十余间太子宫在城东亦开四门瓦屋四角起楼妃妾住皆土屋婢使千余人织绫锦贩卖酤酒养猪羊牧牛马种菜逐利太官八十余窖窖四千斛半谷半米又有悬食瓦屋数十间置尚方作铁及木其袍衣使宫内婢为之太子别有仓库其城郭绕宫城南悉筑为坊坊开巷巷大者容四五百家小者六七十家每南坊捜检以备奸巧城西南山去白登山七里于山边别立父祖庙城西有祀天坛立四十九木人长丈许白帻练裙马尾被立坛上常以四月四日杀牛马祭祀盛陈卤簿边坛奔驰奏伎为乐城西三里刻石写五经及其国记于邺取石虎文石屋基六十枚皆长丈余以充用自佛狸至万民【献文帝】世増雕饰正殿西筑土台谓之白楼万民禅位后常游观其上台南又有伺星楼正殿西又有伺屋琉璃为瓦宫门稍覆以屋犹不知为重楼并设削泥采画金刚力士胡俗尚水又规画黒龙相盘绕以为厌胜
　　水经注曰羊水又东注于如浑水乱流迳方岭上有文明太皇太后陵陵东北有髙祖陵二陵之南有永固堂堂之四周隅雉列榭阶栏槛及扉石梁壁椽屋悉文石也檐前四柱采洛阳之八风谷黒石为之雕镂隠起以金银间云雉有若锦焉堂之内外四侧结两石扶【疑作跌】帐【疑作张】青石屏风以文石为缘并隠起忠孝之容题刻贞顺之名庙前镌石为碑兽碑至佳左右列栢四周迷禽闇日院外西侧有思逺灵图图之西有斋堂南门表二石阙阙下斩山累结御路下望灵泉宫池皎若圆镜矣
　　如浑水又南分为二水一水西出南屈入北苑中歴诸池沼又南迳虎圏东魏太平真君五年成之以牢虎也季秋之月圣上亲临圏上虎士効力于其下事同奔戎生致猛兽【朱谋玮曰穆天子传云有虎在乎葭中七萃之士髙奔戎请生捕虎必全之】即诗所谓襢裼暴虎献于公所也故魏有捍虎图也又迳平城西郭内魏太常七年所成也成周【下有阙文】西郭外有郊天坛坛之东侧有郊天碑建兴四年立
　　其水南又屈迳平城县故城南史记曰髙帝先至平城史记音义曰在雁门即此县矣王莽之平顺也魏天兴二年迁都于此太和十六年破太华安昌等殿造太极殿东西堂及朝堂夹建象魏朝元中阳端门东西二殿门云龙神虎中华诸门皆饰以观阁东堂东接太和殿殿之东阶下有一碑太和中立是洛阳八风谷之石缁石也殿之东北接紫宫寺南对承贤门门南即皇信堂堂之四周图古圣忠臣烈士之容刋题其侧是办章郎彭城张僧达乐安蒋少游于【下有阙文】堂南对北台台甚髙广台基四周列壁阁路自内而外国之图箓秘籍悉积基下台西即朱明阁直侍之官出入所由其水夹御路南流迳蓬台西魏神瑞三年又废建白楼甚髙竦加观榭其上表里饰以石粉□曜建素赭白绮分故世谓之白楼也后置大鼔于其上晨昏伐以千椎为城里诸门启闭之候谓之戒晨鼓也
　　又南迳皇舅寺西是太师昌黎冯晋国所造【朱谋玮曰魏书冯熙字晋国文明太后兄也官定州刺史进爵昌黎王在诸镇建佛图精舎合七十二处孝文即位为侍中太师】有五层浮图其神图像皆合青石为之加以金银火齐众防之上炜炜有金光又南迳永寜七塔浮图其制甚妙工在寡双又南逺出郊郭弱栁防街丝杨披浦公私引裂用周园挽【宋书作围绕】长塘曲塘所在布濩故不可得而论也
　　一水南迳白登山西服防曰白登台名也去平城七里如淳曰平城旁之髙城若丘陵矣今平城东十七里有台即白登台也台南对冈阜即白登山也故汉书称上遂至平城上白登者也为匃奴所围处孙畅之述画曰汉髙祖被围七日陈平使能画作美人送与冒顿阏氏恐冒顿胜汉其宠必衰説冒顿解围而去矣
　　其水又迳寜光宫东献文帝之为太上皇也所居故宫矣宫之东次下有石柱是石虎邺城东门石桥柱也案柱石赵建武中造以其石作工妙徙之于此余为尚书伺部与宜都王穆罴同拜北郊亲所经见柱侧悉镂云炬【朱谋玮曰当作云烟】上有蟠螭甚有形势信为工巧去子丹碑侧逺矣
　　其水又南迳平城县故城东司州代尹治皇都洛阳以为恒州水左有大道坛庙始光二年少室道士冦谦之所建也兼诸岳庙碑亦多所署立其庙阶五成【宋本作三成】四周栏槛上阶之上以木为员基令于相枝梧以板切【宋本作砌】其上栏陛承阿上员制如明堂而専室四戸室内有神坐坐右列玉磬皇舆亲降受箓灵坛号曰天师宣道式暂重当时坛之东北旧有静轮宫魏神防四年造抑亦栢梁之流也台髙广超出云间欲令上延霄客下绝嚣浮太平真君十一年又毁之物不停固白登亦继裭矣水右有三层浮图直容鹫架悉结石也装制丽质亦尽美善也东郭外太和中阉人岩昌公钳耳处时立只洹舎于东泽椽瓦梁栋台壁櫺陛尊容圣像及牀坐轩帐悉青石也图制可观所恨惟列壁合石疎而不宻庭中有只洹碑碑题大篆非佳耳然京邑帝里佛法丰盛神图妙塔桀错相望法轮东转并为上矣
　　其水自北苑南出歴京城内河于两湄太和十年累石结岸夹塘之上杂树交防郭南结两石桥横为梁又南迳籍田及药圃西明堂东明堂上员下方四周十三戸九堂而不为重隅也室外柱内绮井之下施机轮饰缥仰象天壮画北通之宿鸟盖天也【朱谋玮曰当作画北辰列宿象盖天也】每月随斗所建之辰转应天道此之异古也加灵台于其上下则引水为辟雍水侧结石为塘古准古制是太和中之所经建也
　　地理志曰西京大同府陶唐冀州之域虞分并州夏复属冀州周职方曰北曰并州战国赵武灵王始置云中郡秦【当作汉】属代王国为平城县魏为新兴郡晋仍属雁门刘琨表封猗庐为代王都平城
　　辽史兴宗纪曰重熙十三年十一月丁夘改灵州为西京元魏道武于此遂建都邑孝文帝改为司州牧置代尹迁都洛邑改万年又置恒州髙齐文宣帝废州为恒安镇今谓之东城寻复恒州周复为恒安镇改朔州隋仍为镇唐武徳四年置北恒州七年废贞观十四年移云中定襄县于此永淳元年黙啜为边患移民朔州开元十八年置云中州天寳元年改云中郡乾元元年曰云州干符三年大同军节度使李国昌子克用为云中守捉使杀防御使据州以间僖宗赦克用以国昌为大同军防御使不受命广明元年李琢攻国昌国昌兵败与克用奔北地黄巢入京师诏发代北军寻赦国昌使讨贼克用率三万五千骑而南收京师功第一国昌封陇西郡王克用子存朂灭梁是以唐庄宗同光三年复以云中为大同军节度使晋髙祖代唐以契丹有援立功割山前代北地为赂大同来属因建西京【下云重熙十三年升为西京而此即云建西京史文之误】敌楼棚橹具广袤二十里门东曰迎宜南曰朝阳西曰定西北曰拱极元魏宫垣占城之北面双阙尚在辽既建都用为重地非亲王不得主之清寜八年建华严寺奉安诸帝石像铜像又有天王寺留守衙南曰西省北门之东曰大同府北门之西曰大同驿初为大同军节度重熙十三年升为西京府曰大同金史地理志曰大同府辽为西京金因之大定五年建宫室名其殿曰保安其门南曰奉天东曰宣仁西曰阜成天防三年建太祖原庙【置留守司】










　　歴代帝王宅京记卷十五
　　钦定四库全书
　　歴代帝王宅京记卷十六
　　昆山顾炎武撰
　　晋阳
　　北齐
　　北齐书神武帝本纪曰魏武定三年春正月于并州置晋阳宫
　　后主本纪曰天统三年冬十一月晋阳大明殿成帝于晋阳起十二院壮丽逾于邺下凿晋阳西山为大佛像一夜灯烛万盆光照宫内
　　冯子琮传曰世祖在晋阳既居旧殿少帝未有别所诏子琮监造大明宫宫成世祖亲自巡幸怪其不甚宏丽子琮对曰至尊幼年纂承大业欲令敦行节俭以示万邦兼此北连天阙不宜过复崇峻世祖称善
　　后周
　　周书武帝本纪曰建徳六年夏五月戊戌诏曰京城宫殿已従撤毁并邺二所华侈过度诚复作之非吾岂容因而弗革诸堂殿壮丽并宜除荡甍宇诸物分赐穷民三农之隙别渐营搆止蔽风雨务在卑狭
　　冬十二月戊辰废并并州宫及六府
　　隋
　　隋书炀帝本纪曰大业三年秋八月壬寅诏营晋阳宫地理志曰太原县有晋阳宫
　　唐
　　唐书宗本纪曰开元五年冬十一月诏曰经邦创制建国设险必因时顺天统物立极我国家以神武圣徳应天受命龙跃晋水鳯翔太原建万代之模为亿兆之主犹成汤之居亳有周之兴岐朕以身纂承昌运守祖宗之大寳恢中兴之宏业叶时卜狩始经此都事本因心情兼惟旧昔尧理唐郊式建丹陵之地汉居洛邑更表南阳之都今王业所兴宫观犹在列于偏郡情所未安非所以恢大圣之宏规展孝思之诚敬其并州宜置北都改州为太原府刺史为尹司马为少尹太原晋阳为赤县诸县为畿县秩视京洛两府
　　马燧曰燧引军还太原燧以晋阳王业所起度都城东面平易受敌乃引晋水驾汾而注城之东潴以为池计寇至省守陴者万人又决汾水环城多为池沼树栁以固隄
　　文宣帝纪曰天保二年冬十月戊申起宣光建始嘉福仁夀诸殿
　　唐书地理志曰北都天授元年防要长夀元年七月七日置改并州为太原府神龙元年罢二月四日开元十一年复置正月二十日天寳元年曰北京正月二十日上元二年罢九月二十一日肃宗元年【去年号改九年其年四月改元寳应】复为东都
　　晋阳宫在都之西北宫城周二千五百二十歩崇四丈八尺都城左汾右晋丘在中长四千三百二十一歩广三千一百二十二歩周万五千一百五十三歩其崇四丈汾东曰东城贞观十一年长史李勣筑两城之间有中城武后时筑以合东城宫南有大明宫故宫城也宫城东有起义堂仓城中有受端坛唐初髙祖使子元吉留守获瑞石曰李渊万吉筑坛祠以少牢
　　太原府太原郡本并州开元十一年为府
　　晋阳县有号令堂髙祖誓义师于此西北十五里有讲武台飞阁显庆五年筑
　　旧唐书崔神庆曰则天时擢拜并州长史先是并州有东西二城隔汾水神庆始筑城相接每嵗省防御兵数千人边州甚以为便
　　五代史职方考曰并州后唐建北都其军仍曰河东册府元曰后唐庄宗同光元年夏四月以太原为西京
　　冬十一月改太原为北都
　　晋髙祖天福元年冬十一月以北京龙宅为兴义里
　　大名
　　五代职方考曰魏州唐曰大名置天雄军五代皆因之后唐建邺都晋汉因之至周罢大名府后唐曰兴唐晋曰广晋汉周复曰大名
　　唐
　　册府元曰后唐庄宗同光元年即位于魏州是月升魏州为东京改元城县曰兴唐贵乡县曰广晋都督府曰兴唐府
　　三年春三月诏故东京为邺都兴唐府与北京太原府并为次府
　　晋
　　晋髙祖天福元年冬十二月改兴唐府为广晋府六年秋八月壬子改邺都皇城南门应天门为朝名门大名馆为都亭驿
　　七年夏四月乙丑勅改邺都罗城及大门诸门罗城南塼门为广运门观音门为金明门橙槽门为清景门冠氏门为永芳门朝城门为景风门大城南门为昭明门观徳门为广义门北河门为靖安门魏县门为膺福门尉氏门为迎春门朝城门为兴仁门上斗门为延清门下斗门为通逺门
　　出帝开运二年夏四月己丑复以邺都为天雄军
　　汉
　　汉髙祖干祐元年春三月改广晋府为大名府
　　周
　　后周髙祖显徳元年春正月戊寅罢邺都但为天雄军宋史地理志曰庆厯二年建大名府为北京宫城周三里一百九十八歩即真宗驻跸行宫城南三门中曰顺豫东曰省风西曰展义东一门曰东安西一门曰西安顺豫门内东西各一门曰左右保成次北班瑞殿殿前东西门二东曰凝祥西曰丽泽殿东西时巡殿门次北时巡殿次靖方殿次庆寜殿时巡殿前东西门二东曰曰景清西曰景和京城周四十八里门一十七
　　熙寜九年改正南南河门曰景风南塼曰亨嘉鼔角曰阜昌正北北河门曰安平北塼曰辉徳正东冠氏门曰华景冠氏第二重曰春祺子城东曰泰通正西魏县门曰寳成魏县第二重曰利和子城西曰宣泽东南朝城门曰安流朝城第二重曰巽齐西南观音门曰安正观音第二重曰静方上水闗曰善利下水闗曰永济内城创制置北门曰靖武元丰七年废善利永济二闗王应麟玉海庆厯二年五月戊午升大名府为北京诏曰席万盈之亿兆冠千里之上腴隠然北门壮哉中夏【舆地广记魏卜偃曰魏大名也其地于今为河中之水乐非元城之魏也汉以大名名此失矣今按旧唐书田悦称魏王以魏州为大名府其失始此】





　　歴代帝王宅京记卷十六
<史部,地理类,都会郡县之属,历代帝王宅京记>
　　钦定四库全书
　　厯代帝王宅京记卷十七
　　昆山顾炎武撰
　　大梁
　　五代史职方考曰汴州唐故曰宣武军梁以汴州为开封府建为东都后唐灭梁复为宣武军晋天福三年升为东京汉周因之
　　后梁
　　册府元曰太祖开平元年夏四月戊辰升汴州为开封府建东都是月制宫殿及都门名正殿为崇元殿东殿为元徳殿内殿为金祥殿万歳堂为万歳殿门如殿名大内正门为元化门皇墙南门为建国门滴漏门为启运门下马门为升龙门元徳殿前门为崇明门正殿东门为金乌门西门为玉兎门正衙东门为崇礼门东偏门为银台门宴堂门为徳阳门天王门为宾天门皇墙东门为寛仁门浚仪门为厚载门皇墙西门为神兽门望京门为金凤门宋门为观化门尉氏门为髙明门郑门为开明门梁门为乾象门酸枣门为兴和门封丘门为含曜门曹门为建阳门升开封浚仪为赤县尉氏封丘雍丘陈留为畿县五月改文思院为干文院同和院为佐鸾院
　　二年秋七月甲午以髙明门外繁台为讲武台是台西汉梁孝王尝按歌阅乐于此当时因名曰吹台其后有繁氏居于其侧里人乃以姓呼之时代绵逺虽官吏亦从俗焉帝登眺搜乘训戎宰臣以是奏而名之
　　三年春二月以华州酸枣县长垣县郑州中牟县阳武县宋州襄邑县曹州戴邑县许州扶沟鄢陵县陈州太康等九县割属开封府仍升为畿县
　　秋七月改章善门为左右银台门其左右银台门却改为左右兴善门
　　冬十一月改干文院为文思院行从殿为兴宅殿弓箭库殿为宣武殿毬为安毬场
　　后唐
　　册府元曰后唐庄宗同光元年冬十二月壬申勅汴州伪庭所立殿宇诸门并去牌额复本名其宣武军额置于咸安门所在宫院即充行宫应有不合安鸱吻处并可去之
　　后晋
　　晋髙祖天福二年夏五月丙辰以汴州行宫为太宁宫三年冬十月丙辰诏汴州升为东京置开封浚仪两县为赤县余升为畿县
　　三年冬十月庚辰诏曰为国之规在于敏政建都之法务要利民厯考前经朗然通论顾惟凉徳获启丕基当数朝战伐之余是兆庶伤残之后车徒既广帑廪成虚经年之挽粟飞刍继日而劳民动众常烦漕运不给供须今汴州水陆要冲山河形势乃万庾千箱之地是四通八达之郊爰自按巡益观宜便俾升都邑以利兵民汴州宜升为东京开封府时所管属县并可仍旧割属收管亦升为畿县其雒京改为西京雍京改为晋昌军丁亥诏改太宁宫门为明徳门又改京城诸门名南门尉氏门以薰风为名西二门郑门梁门以金义朝明为名北二门酸枣封丘以元化宣阳为名东二门曹门宋门以迎春仁和为名
　　四年春二月改东京玉华殿为永福殿
　　三月己卯改明徳殿为滋徳殿以宫城南门同名故也五年秋九月戊子改东京上源驿为都亭驿
　　后汉
　　髙祖天福十二年六月戊辰诏曰浚都重地汴水名区控襟带于八方便梯航于万国眷言王气允称皇居其汴州宜仍旧为东京
　　后周
　　周太祖广顺元年夏六月以唐都长安时京城等门比定今东京诸门薰风等为京城门明徳门为皇城门启运等为宫城门升龙等为宣门崇元等为殿门
　　二年春正月诏开封府修补京师罗郭率府界丁夫五万五千版筑旬日罢
　　冬十月置文馆史馆集贤馆于厚载门内向东横街东北
　　通鉴曰广顺三年帝欲祀南郊以自古以来郊祀常在洛阳疑之执政曰天子所都则可以祀百神何必洛阳于是始筑圜丘社稷坛作太庙于大梁
</div>
    <div class="pagination">
<a href="历代帝王宅京记_page13.html">上一页</a><span>...</span><a href="历代帝王宅京记_page9.html">9</a><a href="历代帝王宅京记_page10.html">10</a><a href="历代帝王宅京记_page11.html">11</a><a href="历代帝王宅京记_page12.html">12</a><a href="历代帝王宅京记_page13.html">13</a><span class="current-page">14</span><a href="历代帝王宅京记_page15.html">15</a><a href="历代帝王宅京记_page16.html">16</a><a href="历代帝王宅京记_page17.html">17</a><a href="历代帝王宅京记_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
