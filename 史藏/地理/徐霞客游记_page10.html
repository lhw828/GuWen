<!DOCTYPE html>
<html>
<head>
    <meta charset="UTF-8">
    <title>徐霞客游记 - 第 10 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>徐霞客游记 - 第 10 页/共 13 页</h1>
    <div class="content">　　十五日昧爽饭而行霜寒殊甚南上坡溯小流入五里盘一坡坡下有洞甚束其东北人家曰尾苴村稍西辄南是为龙马箐三里有哨当涧东坡上为龙马哨有哨无人山壑幽阻溪环石隘树木深宻一路梅花幽香时度又南一里随峡转西一里有一峡自南来甚深隘一峡自西来仍循北山行西来峡上一里出峡乃成坞焉西向平下一里有村当其西为大苴村西行二里扺西山下遂西上坡循西峡行二里下渡涧中小水即西上岭甚峻三里半逾岭头西行脊上或南峡上又临北峡再平再上三里余则盘西岭之东北转二里逾其脊此最髙处也东望烟萝东界尖山在钱章闗者隠隠连妙峰而西界南突之山亦见惟其北活佛寺大山反为孙家湾后山所隔不可见又西二里当西突之处有人守哨是为老虎闗哨稍西下半里行坡间一里半为打金庄牌界又西一里半逾坡又西上一里半是为絶顶有公舘东南之峡至是始穷其脉自南天申堂后直北分支而来东度老虎闗而北于是西向稍下半里度一坡半里逾其巅从巅西行一里遂西望四十里外层山一重西绕又髙峰一带南环者皆大脊也其东有小脊二重内隔外有逺峰二抹西浮不知为点苍为鸡足也于是西下颇坦五里下至峡中为五里坡有水自南而北小石梁跨之度而西盘西山南峡入一里又蹑坡而上一里凌其巅一里半稍下平行岭上二里余西向下有溪自西南来北向去石梁跨之是为普昌河西上坡半里为巡司半里复上一山脊由脊西行四里乃下一里而抵普淜
　　十六日由普淜西北行二里渡一水一里又渡一水乃西上坡二里逾坡上一里脊上平行三里为金鸡庙又西二里为界坊乃姚州小云界又西行岭上五里至水盆哨乃西北稍下即见南界水亦西流出鼻敞而下元江矣乃随北山临南峡西行二里山坑南坠峡路随西脊过有村当脊间是为水盆铺盖老龙自西南来从此脊北度峙为一峰其东南又折而南为水盆铺惟中央一线南流下元江云铺西北上有闗帝庙就而作纪聴顾仆同行李先去久之乃随大道西二里则岭北山下亦下坠成西向之峡于是循南峡之顶西径峡北所起尖山是为青山至是其西横拖而去于是循南峡之顶西行二里忽见路北坠峡西去路由其峡南岭脊行于是与峡北之尖山又对夹分流西注云南而北下金沙矣始知大脊自九鼎南下至洱海卫城青华洞度东又耸而南为水目山其南又东转为华山即云南川南兠之山也从天华东北转数起而为沫滂东岭又东过公馆而为水盆铺北耸为青山其形东突而西垂川中故自打金庄岭之仅为北尖峰而至此又横夹而西然是山西北二支皆非大脊也大脊即从东南水盆哨过脉遂东南迤于天申南又东至沙桥站分脊焉所过水盆哨铺之南间相去不过二里忽度其脊南又度其脊北至由峡南岭稍上稍下西南二里是为公舘当其顶又西下西上再从岭脊西行八里脊自西南来至此稍突而北乃转而北缘之二里又西南下始追及前行行李于是遂出山之西崖见其西坞大开于是直下五里及麓为沫滂铺西截坞八里有二石梁东西跨其下皆涸而川水实由之北注又西二里过大水堰塘堰稍北复西十里抵西山下为小云南驿宿
　　十七日昧爽饭询水目寺在其南遂由岐随山之东麓南行盘入其西南坞中共五里有水自山后破峡南出即洱海卫青海子之流也是为练塲村村在水西度桥西即复沿山而南一里半为温泉其穴西向待浴妇经两时乃浴仍南沿西麓半里又盘其山之南坞入有溪自坞东出即水目之流也始见水目山髙峙于西溯水西入见其西又大开南北之坞横截其间五里抵西山麓有村甚大曰冉家屯由其后西上山于是有溪流夹村矣西上逾一岭二里稍下涉一涧其涧自南而北溯之南上山间茶花盛开又二里余为水目寺余误从其南大路几逾岭遇樵者转而东北下半里入玉皇阁又下观倒影又下过普贤寺又下遇行李于灵光寺遂置于寺中楼上【慧然】乃西至旧寺访无住方在上新建住静处不值旧寺有井有大香樟有木犬有风井有塔由其后上无影庵饭于妙忍老僧静室暮过观音阁观渊公碑乃天开十六年楚州赵祐撰者
　　十八日住无住处午过徽僧戒月静室饭下午观慧然新楼花卉
　　十九日早雪无住苦畱因就火僵卧上午雪倐开再饭由山前东北下五里下山过一村北向二里逾一坡又二里过一小海子其北岗上有数家曰酒药村一里越之乃陟坞循东山北行五里即青海子之西南涯也遂与小云南来之大道遇于是由青海子西涯西北向行八里则南山再突而北濒于海路或盘之或逾之又五里为狗村铺坊名瑞禾舘名清华其处北向洱海卫城八里西向白崖城站四十里余从西路四里观青华洞洞北有路西过岭此白崖道洞南有坞南过脊此灭渡道予出洞循西山仍北行六里入卫城南门顾仆亦至出西门宿
　　二十日饭而行犹寒甚而天复霁由西门北向循西山行五里抵一村其北有水自西峡出遂随之入一里余稍陟坡一里余有村在涧西曰四平坡北转五里渡溪桥又北上三里为九鼎山寺又二里陟其巅饭下午从东北下三里过北溪桥仍合大路则循梁幕山西麓西北溯流入五里梁王村北八里松子哨行半里溪西去路北上半里逾岭又东北下者五里则溪复自西来又有一小溪自幕山北麓来与之合乃涉其交防处是为云賔之界又东二里为自北闗已暮又东二里半度涧桥之北又东半里转北一里半为山冈铺宿
　　二十一日平明行大坞中北向十里其西为賔居又北五里有小水出田间又北三里有涧自西峡出随之北二里为火头基连西北渡二溪又北五里总府庄又北三里賔川州在东坡上东倚大山西临溪流然去溪尚里许其濵溪东岸者曰大罗城令行李先去余草纪西崖上望州北有冈自东界突而西其北又有冈自西界突而东交错于坞中为州下流之钥溪至此始曲折潆之始得见其形焉又北三里半逾东突之冈则见有村当其北麓是名红帽村溪自东南潆东突之冈西转而潆于村之前其前又开大坞北去仍循西山北行五里渐转而西于是岐分为二东北随流遵大坞直去者由牛井街通浪沧卫道西北从小坞逾岭者由江果往鸡足道初由山冈北望以为东界大山之北岭即鸡足而川中之水当西转出澜沧江至是始知賔川之流乃北出金沙江所谓浪沧卫而非澜沧江也其东界大山乃自梁王山北转夹賔川之东而北抵金沙非大脊也从小坞西二里逾西界之脊始见鸡足在西其髙与东界并然东界尤屏亘与雷应同横穹半壁云从脊上南望其南五徳山横亘半天即前洱海卫所望九鼎西髙拥之山其上有雪处也至是又东西横峙其东又耸幕山所谓梁王山也二山中凹稍低即松子哨度脊而北处也从岭西行三里稍北下有溪自西而东注于賔川大溪驾梁其上覆以亭是为江果村在溪北岸其流与火头基等时日甫下午前向东洞上三十五里中无托宿遂止
　　二十二日昧爽由江果村饭溯溪北岸西行其溪自西峡中来乃出于鸡山南支之外五福之北者洱海东山之流也四里登岭而北寒风刺骨幸旭日将出惟恐其迟盘岭而北一里半见岭北又开东西坞有水从其中自西而东注于賔川大溪即从牛井街出者此坞名牛井有上下诸村其水自鸡足峡中来所谓盆子孔之下流也于是西向渐下一里半而抵坞中又西一里过坞中村后有坊曰金牛溢井标胜也【土人指溪北岗头有井在石穴间云是昔年牛从井出处也】又西二里复逾冈陟峡盖其山皆自南突北濒溪而止溪东流潆之一开而为炼洞再开而为牛井此其中突而界之者盘峡而上迤西北再平再上五里越岭而复得坞稍下一里半有坊在坡曰广甸流芳又一里半复过一村后此亦炼洞之最东南村也又北二里有村夹道有公舘在村头东北俯溪是为炼洞之中村其北二里复上岭二里越之而北有坊曰炼法龙潭始知其地有蛰龙有炼师此炼洞所由名也又北二里村聚髙悬中有水一池池西有亭覆井即所谓龙潭也深四五尺大亦如之不隘不涸前濒于塘土人澣于塘而汲于井此鸡山外壑也登山者至是以为入山之始焉其村有亲迎者鼔吹填街余不顾而过遂西北登岭五里有庵当岭是为茶庵又西北上一里半路分为二一由岭直西为海东道一循峡直北为鸡山道遂北循之稍下三里而问饭发筐中无有盖为居停所留也又北下一里有溪自西南峡中出其峡回合甚窅盖鸡足南峡之山所泄余波也有桥亭跨两崖间又北一里中壑稍开是为拈花寺寺东北向余馁甚入索饭于僧随寺北西转三里逾冈之脊是为见佛台由是西北下一里又陟一北下之峡又西逾一北下之脊始见脊西有坞北坠坞北始逼鸡山之麓盖鸡山西北突而东南坞界其中至此坞转东北峡路盘其东南支乃谷之绾防处也西一里见有坊当道左跨南山侧知其内有奥异讯之牧者曰其上有白石崖须东南逾坡一里乃得余乃令行李从大道先向鸡山独返步寻之曲折东南上果一里得危崖于松箐之间崖间有洞洞前有佛宇门北向为僧锁钥而去不得入乃从其西逾窒径之棘以入徧逰洞阁中又扳其西崖探阁外之洞见其前可以透植木而出乃从之下一里仍至大路又西北二里下至坞中渡溪是为洗心桥鸡山南峡之水西自桃花箐南自盒子孔出者皆由此而东出峡东南由炼洞牛井而合于賔川者也溪北鸡山之麓有村颇盛北倚于山是为沙址村此鸡山之南麓也于是始廹鸡山有上无下矣从村后西循山麓转而北入峡中缘中条而上一里大坊跨路为灵山一会坊乃按君宋所建者于是冈两旁皆涧水泠泠乔松落落北上盘冈二里有岐东北者随峡西北者逾岭逾岭者西峡上二里有瀑布随峡者东峡上二里有龙潭瀑之北即为大觉潭之北即为悉檀余先皆不知之见东峡有龙潭坊遂从之盘磴数十折而上觉深窅险峻然不见所谓龙潭也逾一板桥见坞北有寺询之知其内为悉檀前即龙潭今为壑矣时余期行李扵大觉遂西三里过西竺龙华而入宿于大觉
　　二十三日饭于大觉即东过悉檀悉檀为鸡山最东丛林后倚九重崖前临黒龙潭而前则廻龙两层环之先是省中诸君或称息潭或称雪潭至是而后知其皆非也辨安仁二师迎饭于方丈即请移馆余以大觉遍周以足疾期晤于是欲少须之乃还过大觉西上一里入寂光寺住持者留点此中诸大刹惟此七佛殿左右两旁俱辟禅堂方丈与大觉悉檀并丽又稍西半里为水月积行二庵皆其师遍周所遗也
　　二十四日入晤遍周方留欵而辨安仁来顾即恳移寓遂同过其寺以静闻骨悬之寺中古梅间而入问仙陀纯白何在则方监建塔基在其上也先是余在唐大来处遇二僧欣然以瘗骨事相订及入山见两山排闼东为水口而独无一塔为山中欠事至是知仙陀督塔上而未知建于何所辨指其处正在回龙环顾间与余意合饭后遂东南二里登塔基晤仙陀
　　二十五日自悉檀北上经无息无我二庵一里过大乘庵有小水二派一自幻住东一自兰陀东俱南向而防于此为悉檀西派者也从二水之中蹑坡上二里余东为幻住今为宁福寺西冈为兰陀幻住东水即野愚师静室东峡所下与九重崖为界者幻住西水即与艮一兰陀寺夹坞之水上自莘野静室发源于念佛堂而为狮子林中峡之水也循东冈幻住傍北向一里而得静室即天香者时中无人入询莘野庐小沙弥指在盘崖杳霭间当危崖之西乃从其后蹑崖上穿林转磴俱在深翠中盖其地无乔松惟杂木缤纷而叠路其间又一景矣数十曲几一里东蹑岗即野愚庐西缘崖度峡即莘野庐道于是西向傍崖横陟半里有一静室髙悬峡中户扄莫入是为悉檀寺库头所结由其前西下兰陀寺蹑其后而上又半里而得莘野静室时知莘野在尼牟山而其父沈翁在室及至而其门亦扄知翁别有所过莫可问遂从其左上又得一静室主僧亦出有徒在询之则其师为兰宗也又问沈翁何在曰在伊室问室何扄曰偶出当亦不逺余亦还以省中所寄书畀之其徒曰恐再下无觅处不若留此代致也从之又从左峡过珠帘翠壁蹑台入一室则影空所栖者影空不在乃从其左横转而东一里入野愚静室所谓大静室也有堂三楹横其前下临絶壁其堂楞疎朗如浮坐云端可称幽爽室中诸老宿具在野愚出迎余入询则兰宗影空及罗汉壁慧心诸静侣也是日野愚设供招诸静侣遂留余饭饭后见余携书箧因取箧中书各传观之兰宗独津津不置盖曽云防过吾地而潜心文教者既乃取道由林中西向罗汉壁从念佛堂下过林翳不知竟平行而西共一里半有龛在磐石上入问道从其西南半里逾一突嘴即所谓望台也此支下坠即结为大觉寺者望台之西山势内逊下围成峡而旃檀林之静室倚之峡西又有脉一支自山尖前拖而下是为旃檀岭即西与罗汉壁分界者是脉下坠即为中支而寂光首传寺倚之前度息隂轩东转而尽于大士阁者也由望台平行而西又二里半而过此岭岭之西石崖渐出髙拥于后乃折而北上半里得碧云寺寺乃北京师诸徒所建香火杂沓以慕师而来者众也师所栖真武阁尚在后崖悬嵌处乃从寺后取道宛转上之半里入阁防叩男女满阁中而不见师余见阁东有台颇幽独探之一老僧方濯足其上余心知为师也拱而待之师即跃而起把臂呼同声相应同气相求且诠解之手持二袜未穿且指其胸曰余为此中忙甚袜垢二十年未涤方持袜示余而男妇闻涌至膜拜不休台小莫容则分畨迭换师与语言人人殊及念佛修果娓娓不竭时以道逺余先辞出见崖石有路可蹑复扳援其上转而东得一峡上缘有龛可坐梯险登之复下碧云庵适慧心在以返悉檀路遥留余住宿主寺者以无被难之盖其地髙寒也余乃亟下南向二里过白云寺已暮色欲合从其北傍中支腋行路渐平而濶二里过首传寺暗中不能物色又东南一里余过寂光一里过大觉又东一里过西竺与大道别行松林间茫不可见又二里过悉檀前几从龙潭外下回见灯影乃转觅抵其门则十方堂已早闭不肯启叩左侧门乃得入宿焉
　　二十六日晨起饭辨言今日防塔心为吉日可同往一看幸定地一处即可为静闻入塔余喜甚辨引前由笼潭东二里过龙砂内支其腋间一穴在塔基北半里其脉自塔基分派处中悬而下先有三塔皆本无髙弟也最南一塔即仙陀纯白之师师本嵩明籍仙陀纯白向亦中表皆师之甥后随披剃又为师弟师归西方在本无之前本公为择地于此而又自为之记余谓辨公乞其南为静闻穴辨公请广择之又有本公塔在岭北惟所命余以其穴近仙陀之师为便议遂定静闻是日入窆
　　二十七日【此下冇缺文】余见前路渐翳而支间有迹可蹑石而上遂北上扳陟之屡悬峻梯空从白石间作猴升一里半则两崖前突皆纯石撑霄拔壑而起自下望之若建标空中自上凌之复有一线连脊又如琼台中悬双阙并倚也后即为横脊大脊披丛莽而上有大道东西横山脊即东自鸡坪闗山西上而达于絶顶者因昔年运砖造城絶顶开此以通驴马余乃返从其东半里凌重崖而上然其处上平下嵌俯瞰莫可见不若点头峰之突耸而出可以一览全收也其脊两旁皆古木深翳通道于中有开处下瞰山后其东北又峙山一围如箕南向所谓摩尼山也即此山余脉所结者其西北横拖之支所谓后趾也即南耸而起为絶顶者故絶顶自南壑望之如展旂西立罗汉几层之脊则如展旂东立自此脊望之则如展旂南立后趾之脊则如展旂北立此一山大势也若桃花箐过脊又在絶顶西南峡中南起为木香坪之岭东亘为禾字孔之脊与南罗汉壁点头峰南北峙为两界此在三距西南支之外乃对山而非鸡足矣若南条老脊自木香而南走乌龙坝罗汉壁点头峰又其东出之支非老干矣山后即为罗川地北至南衙皆邓川属与賔川以此山脊为界故絶顶即属邓川而曹溪华首犹賔川焉若东北之摩尼则北胜浪沧之所辖此又以山之东麓鸡坪山为界者也从脊直北眺雪山一指防立天外若隠若现此在丽江境内尚隔一鹤庆府于其中而雪山之东金沙江实透腋南注但其处逼夹仅丈余不可得而望也由脊南西行再降再起五里有路自南而上者此罗汉壁东旃檀岭道也交脊而北去者此循后趾北下鹤庆道也交脊而东北下者此罗川道也随脊而西者絶顶道也于是再上再纡而北又二里余而抵絶顶之下其北崖雪防皑皑不知何日所积也又南上半里入其南门门外坠壑而下者猢狲梯出洞佛殿道由北门出陟后脊转而西南下者束身峡出礼佛殿台华首门防铜佛殿道而猢狲梯在东南由脊上束身峡在西由霤中此登顶二险而从脊来者独无之入门即迦叶殿此旧土主庙基也旧迦叶殿在山半嵗丁丑张按君谓絶顶不可不奉迦叶遂捐赀建此而移土主于殿左其前之天长阁则天启七年所建今易名多寳楼后又有善亭亦张按君所建今貌其像于中后西川倪按君易名西脚蘧庐语意大含讥讽殿亭四围筑城环之复四面架楼为门南曰云观指云南县昔有彩云之异也东曰日观则防山日观之义北曰雪观指丽江府雪山也西曰海观则苍山洱海所在也张君于万山絶顶兴此大役而沐府亦伺其意移中和山铜殿运致之盖以和在省城东而铜乃西方之属能尅木故去彼移此有造流言以阻之者谓鸡山为丽府之脉丽江公亦姓木忌金将移师鸡山今先杀其首事僧矣余在黔闻之谓其说甚谬丽北鸡南闻鸡之脉自丽来不闻自鸡来姓与地各不相涉何尅之有及至此而见铜殿具堆积迦叶殿中止无地以防尚沐府相度非有阻也但一城之内天长以后为河南僧所主前新建之迦叶殿又为陜西僧所主以张按君同乡故沐府亦以铜殿属之今两僧无道气不免事事防商非山门之福也余一入山即闻陜西河南二僧名及抵絶顶将暮见陜西僧之叔在迦叶殿遂以行李置之其侄明空尚在罗汉壁西来寺由殿侧入天长阁盖陜西僧以铜殿具支絶迦叶殿后正门毋令从中出入也河南僧居多寳楼下畱余晩供观其意殊愤愤于是皆腹诽之还至土主庙中寒甚陜僧爇火供果为余谈其侄明空前募铜殿事甚悉今现在西来可一顾也余唯唯
　　二十八日晨起寒甚亟披衣从南楼观日出已皎然上升矣晨飡后即录碑文于天长善之间指僵有张宪副二碑最长独不及录还饭迦叶殿仍从北门出门外岗脊之上多卖浆瀹粉者脊之西皆削崖下覆岂即向所谓舍身崖者耶北由脊上行者一里乃折而西下过一敝阁乃南下束身峡巨石双迸中澑成坑路由中下两崖逼束而下坠甚峻宛转峡中旁无余地所谓束身也下半里得小坪伏虎庵倚之庵南向从其前多卖香草者其草生于山脊循舍身崖东南转为曹溪华首之道绕庵西转盘絶壁之上是为礼佛台太子过闗余乃先过礼佛台有亭在台东亦中圮台峙其前石丛起中悬絶壑之上北瞰危崖倒挿于深壑中乃絶顶之北尽处也其下即为桃花箐但突不能俯窥耳其东南壑中则放光寺在焉其西隔坞相对者木香坪也是台当絶顶西北隅悬絶处凌虚倒影若浮舟之驾壑为一山胜处而亭既倾敝不容无慨台之北崖壁倒悬磴道斩絶而西崖之瞰壑中者萼瓣上迸若蒂斯启遥向无路乃栈木横崖端飞虬接翼于层峦之上遂分蒂而蹈如入药房中空外透欲分欲合穿其奥窟正当佛台之下乃外石之附内石而成者上连下迸裂透两端侧身而进披隙而出复登南台之上仍东过伏虎循岩跨壁盘其壑顶仰视矗崖忽忽欲堕而孰知即向所振衣蹑履于其上者耶东南傍崖者一里余有室倚崖曰曹溪庵以其侧有水一在矗崖之下引流坠壑为众派之源有似宗门法脉也稍下路分为二正道东南循崖平去小径西下危坡余睇放光在西南壑便疑从此小径是西循之一里余转而北逾一嘴已盘礼佛台之下其西北乃桃花箐路而东南壑底终无下处乃从旧路返二里出循崖正道过入功徳水于是崖路愈逼仄线底缘嵌絶壁上仰眺祗觉崇崇隆隆而不见其顶下瞰祗觉窅窅防防而莫晰其根如悬一幅万仞苍崖图而缀身其间不辨身在何际也东一里崖势上飞髙穹如檐覆环其下如户阈形其内壁立如掩扉盖其石齿齿皆堕而不尽堕之余所谓华首门也其髙二十丈其上穹覆者又不知几几盖即絶顶观海门下危崖也门之下倚壁为亭两旁建小砖塔襄之即经所称迦叶受衣入定处待六十百千嵗以付弥勒者也天台王十岳【士性】宪副诗偈镌壁间而倪按院大书石状竒絶四字横镌而朱丹之其效矉耶黥面耶在束身书石状大竒在袈裟书石状又竒在兜率峡口书石状始竒各换一字山灵何罪而受此耶又半里矗崖东尽石脊下垂有寺倚其东是为铜佛殿今扁其门曰传灯寺盖即絶顶东突由猢狲梯下坠为此再下即迦叶寺而为西南支发脉者寺东向大路自下而来抵寺前分两岐由其北峡登寺后猢狲梯为絶顶前门道余昨从上所瞰者由寺前循崖西转过华首门上束身峡为絶顶后门道余兹下所从来者盖寺北为峡寺西为崖寺后猢狲梯由絶顶垂脊而下乃崖之所东尽而峡之所南环者也寺北有石峰突踞峡中有庵倚其上是为袈裟石余初不知其袈裟石也望之有异遂不入铜佛殿而登此石至则庵僧迎余坐石上石纹离披作两叠防而上有员孔僧指其纹为迦叶袈裟指其孔为迦叶卓锡之迹即无遗迹然其处回崖外绕坠壑中盘此石缀崖瞰壑固自竒也僧瀹米花为献甚润枯肠余时欲下放光圣峰诸寺而不能忘情于猢狲梯遂循石右上半里升梯梯乃自然石级有叠磴防可以啣趾而防间石芒齿齿着足甚艰脊左瞰即华首矗崖之上右瞰即袈裟坠壑之端其齿齿之石华首乃垂而下此梯乃错而上者然质则同也上半里数折而梯尽仍从峡上问去顶逈絶乃返步下梯由铜佛殿北东下峡中一里横盘峡底有庵当其中所谓兜率庵也已半倾其后即絶顶与汉壁分支前突处庵前峡复深坠循庵横度由左崖下半里崖根有洼内嵌前有巨树流防并鹤峋居士诗碑其前峡遂深蟠路从其上又分为两循右峡中西南下者为迦叶寺圣峰寺両支大道循左崖下东向行者为西来寺碧云寺罗汉壁间道余时身随西峡下而一步一回眺未尝不神飞罗汉壁间也下半里为仰髙亭在悬峡中因圮未入既下又半里出峡为迦叶寺其门东向中亦髙敞此古迦叶殿近因顶有新构遂称此为寺云入谒尊者从其前南向循峡而下其路峻而大两丐者覆松为棚曲折夹道数十折一里余而至防灯寺寺门南向入谒而出东下半里有岐西去者放光寺道也然日晨不及行遂不西向而东趋其路坦而大一里为圣峰寺寺东向踞分支之上前有巨坊后有杰阁其势甚雄拓阁祀玉皇今皆以玉皇阁称之从此北瞻西来寺髙缀层崖之上屏霞亘壁飘天半其景甚异出寺东随陇行二里过白云寺又从其右东行一里半过慧林庵则左右两溪合于前而陇尽遂渡其左峡东过大觉寺蔬园一里从息隂后逾中支之脊从千佛阁前观街子街子者惟腊底集山中为朝山之节昔在石钟寺前今移此以近大觉为诸寺之中也由街子东半里过西竺寺又二里余入悉檀具飡后知沈公【莘野乃翁】来叩尚留待寺间急下楼而沈公至各道倾慕之意时已暮寺中具池汤浴遂与四长老及沈公就浴池中池以砖甃长丈五濶入尺汤深四尺炊从隔壁釡中竟日乃就浴者先从池外挽水涤身然后入池坐水中浸一时复出池外擦而涤之再浸再擦浸时不一动恐垢落池中也余自三里盘浴后入滇祗澡于温泉如此番之浴遇亦罕矣













　　徐霞客逰记卷八上
<史部,地理类,游记之属,徐霞客游记>
　　钦定四库全书
　　徐霞客逰记卷八下
　　明　徐宏祖　撰
　　西南逰日记十四【云南】
　　二十九日饭于悉檀同沈公及体极之侄同防街子余市鞋顾仆市帽遇大觉遍周亦岀防欲拉与俱余辞嵗朝往祝盖以其届七旬也既午沈公先别去余食市面一瓯一里余从大乘庵上幻住一里入幻住见其额为福宁寺问道而出犹不知其为幻住寺也由其右过峡西北行一里而入兰陀寺寺南向由正殿入其东楼艮一师出迎问殿前所卧石碑曰先师所撰迦叶事迹记也昔防华首门亭中潘按君建絶顶观风台当事者曳之顶将磨镌新记艮一师闻而往止之得免以华首路峻不得下因纡道置此余欲录之其碑两面镌字而前半篇在下艮一指壁间挂轴云此即其文从碑誊冩而出者余因低悬其轴以案就录之艮一供斋沈公亦至斋后余度文长不能竟令顾仆下取卧具令沈公先上其庐当明日往叩也迨暮录犹未竟顾仆以卧具至遂卧兰陀禅榻顾仆传辨安仁语曰明日是除夕幸尔主早返寺毋令人悬望也余闻之为凄然者久之三十日早起盥栉而莘野至相见甚慰同饭于兰陀余仍录碑完而莘野已去遂由寺循脊北上其道较夷一里转而东一里出莘野庐前小静室又半里而入莘野楼则沈公在而莘野未还沈公为具食莘野适至遂燕其楼父子复躬为执防煨芋煮蔬甚乐也莘野恳令顾仆取卧具于兰陀曰同是天涯何必以常住静室为分余从之遂停寝其楼之北楹其楼东南向前瞰重壑左右抱两峰甚舒而称楼前以杪松连皮为栏制朴而雅楼疎楞洁静度除夕于万峰深处此一宵胜人间千百宵薄暮凭前瞰星辰下垂坞底火光逺近纷挐皆朝山者彻夜荧然不絶与瑶池月下又一观矣己夘正月初一日在鸡山狮子林莘野静室是早天气澄澈旭日当前余平明起礼佛而饭乃上隠空兰宗二静室又过野愚静室野愚已下兰宗处遂从上径平行而西入念佛堂是为白云师禅栖之所狮林开剏首处也先是有大力师者苦行清修与兰宗先结静其下后白云结此庐与之同栖乃狮林最中亦最髙处其地初无泉以地髙不能刳木以引二师积行神通忽一日白云从龛后龙脊中垂间搀石得泉其事甚异而莫之传余入龛见石脊中峙为崖崖左有穴一龛髙二尺深广亦如之穴外石倒垂如檐泉从檐内循檐下注檐内穴顶中空而水不从空处溢檐外崖石峭削而水不从削处坠倒注于檐如贯珠垂玉穴底滙方池一函旁皆菖蒲茸茸白云折梅花浸其间清泠映人心目余扳崖得之以为竒因询此龙脊中垂非比两腋何以泉从其隆处破石而出白云言昔年剜石得之至今不絶余益竒之后遇兰宗始徴其详乃知天人供养之事佛无诳语而昔之所称卓锡虎跨于此得其征矣龛前编栢为栏茸翠环绕若短屏回合堦前綉墩草独髙员如叠跏趺其上蒲团锦茵皆不如也龛甚隘前结松棚方供佛礼懴白云迎余茶点且指余曰此西尚有二静室可娱乞可延憩当瀹山蔬以待也余从之西过竹间见二僧坐木根曝背一引余西入一室其室三楹乃新辟者前甃石为台势甚开整佛龛花供皆极精严而不见静主询之曰白云龛礼懴司鼔者是余谓此僧甚朴何以有此乃从其侧又上一龛额曰标月而门亦扄乃返过白云而饭始知其西之精庐即悉檀体极师所结而司鼓僧乃其守者饭后又从念佛堂东上蹑二龛其一最髙几及岭脊但其后纯崖无路其前则旋崖层叠路宛转循之就崖成台倚树为磴山光悬绕真如蹑鹫岭而上也龛前一突石当中亦环倚为台其龛额曰雪屋为程还笔【号二防昆明人有才艺】而门亦扄盖皆白云礼懴诸静侣也又东稍下再入野愚静室犹未返因循其东扳东峡峡自顶下坠若与九重崖为分堑者顶上危岩叠叠峡东亘岩一支南向而下即悉檀寺所倚之支也其东即九重崖静室而隔此峰峡障不可见余昔自一衲登顶从其东扳岩隙直上惟此未及经行乃扳险陟之路渐穷抵峡中则东峰石壁峻絶峡下隤壑崩悬计其路尚在其下甚深乃返从来径过帘泉翠壁下再入兰宗庐知兰宗与野愚俱在明精舎往从之明者寂光之裔孙也其庐新结与兰宗东西相望在念佛堂之下莘野山楼之上余先屡过其旁翠条掩映俱不能觉从兰宗之徒指点得之则小阁疎楞云明雪朗致极清雅【阁名雨花为野愚笔】诸静侣方坐啸其中余至共为清谈瀹茗日既昃野愚軰乃上探白云余乃下憩莘野楼薄暮兰宗复来与谈山中诸兰若缘起并古徳遗疏日暮不能竟
　　初二日饭于莘野即再过兰宗欲竟所征而兰宗不在爱明花阁精洁再过之仍瀹茗剧谈遂扶笻西一里过望台岭此岭在狮林之西盖与栴檀为界者亦自岭脊南向而下即大觉寺所倚之冈也自狮林西陟其岭即可望见絶顶西悬故以望名与其西一岭又夹壑为坞诸静室缘之层累而下是为栴檀岭先是鸡山静室祗分三处中为狮子林西为罗汉壁东为九重崖而是岭在狮林汉壁之间下近于寂光故寂光诸裔遂开建诸庐遂继三而为四焉盖其诸庐在峡间东为望岭西为栴檀岭此岭又与罗汉壁为界者自岭脊南向而下即寂光寺所倚之支也是为中支盖罗汉壁之东回崖自岭脊分隤南下既结寂光由其前又南度东转为观音阁息隂轩峙为瀑布东岭于是又度脊而南为牟尼庵又前突为中岭若建标于中而大士阁倚其端龙潭瀑布二水口交其下一山之脉络皆以兹为绾毂云逾望台岭西三里由诸庐上盘壑而西三里又盘岭而南而北转一里北崖皆挿天盘云如列霞绡而西皆所谓罗汉壁也东自栴檀岭西至仰髙亭峡倒挿于众壑之上当其东垂之折者幻空师结庐处也真武阁倚壁足其下曲径纵横石级层叠师因分箐为篱点石为台就阁而憩焉其下诸徒辟为丛林今名碧云者也余前已访幻空返忆阁间有陈郡侯诗未录因再过录之师复欵谈甚久出果饷之榻间阁两旁俱有静室旁通皆其徒所栖而无路达西来寺路必仍下碧云由山门西盘崖坡又一里半北上半里抵壁足则陜西僧明空所结庵也今名西来寺北京陜西河南三僧俱以地名今京陜之名几并重以余品之明空犹俗僧也其名之重以张代巡凤翮同乡命其住持絶顶迦叶殿而沐府又以中和山铜殿移而畀之故声誉赫然然在顶而与河南僧不协在西来而惟知欵接朝山男妇其识见犹是碧云诸徒流等不可望幻空后尘也然其寺后倚絶壁云幙霞标屏拥天际巍峭大观此为第一寺西有万佛阁石壁下有泉一方嵌崖倚壁深四五尺濶如之潴水中不盈不涸万峰之上纯石之间滙此一脉固竒但不能如白云龛之有感而出垂空而下为神异耳观其水色不甚澄澈寺中所飡俱遥引之西峡之上固知其益不如白云也寺东有三空静室亦倚絶壁三空与明空俱陜人为师兄弟然三空颇超脱有道气留余饭其庐已下午矣自西来寺东至此石壁尤竦峭寺旁崖迸裂成洞其中崆峒僧悉以逰骑填驻其中不可拦入深为怅恨又有峡自顶剖洼而下若云门剑壁嵌隙于中亦为伟观僧取薪于顶俱自此隙投崖下留为捷径不能借为胜概也既饭复自寺西循崖而去二里崖尽而为峡即仰髙亭之上也先是余由絶顶经此下遂从大道入迦叶寺不及从旁岐东趋罗汉壁然自迦叶寺回眺崖端一径如线防众窦如云盖心甚异之故不惮其晩以补所未竟然其上崖石虽飞嵌空悬皆如华首之类无可深入者乃返从西来碧云二寺前东过栴檀仍入狮林至白云龛下寻明精舎悮入其旁又得一龛则翠月师之庐也前环疎竹右结松盖为亭亦萧雅有致乃少憩之遂还宿莘野楼已暮矣
　　初三日晨起饭荷行李将下悉檀兰宗来邀欲竟山中未竟之防余乃过其庐为具盒具飡遍征山中故迹既午有念诚师造其庐亦欲邀过一饭兰宗乃辍所炊同余过念诚路经珠帘翠壁下复徙倚久之盖兰宗所结庐之东有石崖傍峡而起髙数十丈其下嵌壁而入水自崖外飞悬垂空洒壁歴乱纵横皆如明珠贯索余因排帘入嵌壁中外望兰宗诸人如隔雾牵绡其前树影花枝俱飞魂逐魄极掩映之妙崖之西畔有绿苔上翳若绚防铺绒翠色欲滴此又化工之点染非石非岚另成幻相者也崖旁山木合沓琼枝瑶干连幄成隂襍花成防兰宗指一木曰此扁树曾他见乎盖古木一株自根横卧丈余始直耸而起横卧处不员而扁若侧石偃路旁髙三尺而厚不及尺余初疑以为石也至是循视其端乃信以为树盖石借草为色木借石为形皆非故质矣东半里饭于念诚庐别兰宗南向下之字行半里又入义轩庐义轩大觉之派新搆静于此乃狮林之东南极处也其上为念诚庐最上为大静室即野愚所栖是为东支莘野楼为西南极处其上为明精舎最上为体极所搆新庐是为西支而珠帘之崖当峡之中傍峡者为兰宗庐其上为隠空庐最上为念佛堂即白云师之庐也是为中支其间径转崖分缀一室即有一室之妙其盘旋回结各各成境正如巨莲一朶瓣分千片而片片自成一界各无欠缺也从义轩庐又南向之字下一里余过天香静室天香幻住庵僧也其年九十余初上觅莘野庐首过此问道者又南一里过幻住庵其西即兰陀寺也分陇对衡狮林之水界于左右而合于其下焉又南下一里余二水始合渡之即为大乘庵由涧南东向循之半里水折而南复逾涧东南下一里过无我无息二庵其下即为小龙潭五花庵已在悉檀寺右廊之外而岗陇间隔复逾涧南过迎祥寺乃东向随涧行一里抵寺西虎砂即前暗中模索处也其支自兰陀南来至迎祥转而东横亘于悉檀寺之前东接内突龙砂兜黒龙潭于内为悉檀寺第一重案其内则障狮林之水东向龙潭其外则界栴檀之水合于龙潭下流而脉遂止于此焉于是又北逾涧半里入悉檀寺与辨诸上人相见若并州故乡焉前同莘野乃翁由寺入狮林时寺前杏花初放各折一枝携之上既下则寺前桃亦缤纷前之杏色愈浅而繁后之桃靥更新而艳五日之间芳菲乃尔暏春色之来天地益感浮云之变古今也
　　初四日饭于悉檀即携杖西过迎祥石钟二寺共二里于石钟西竺之前逾涧而南即前山所来大道也余前自报恩寺后渡溪分道悮循龙潭溪而上不及过大士阁出此而行李从北来顾仆言大士阁后有瀑甚竒从此下不逺从之即逾脊脊甚狭而平脊南即瀑布所下之峡脊北即石桥所下之涧脊西自息隂轩来过此南突而为牟尼庵尽于大士阁者也脊南大路从东南循岭观瀑亭倚之瀑布从西南透峡玉龙阁跨之由观瀑亭对崖瞰瀑布从玉龙阁下隤坠崖悬练深百余丈直注峡底峡逼箐深俯视不能及其麓然踞亭俯仰絶顶浮岚中悬九天絶崖隤雪下嵌九地兼之霁色澄映花光浮动觉此身非复人间天台石梁庶几又向昙花亭上来也时神飞玉龙阁遂不及南下问大士阁之胜于是仍返脊南循峡端共一里陟瀑布之上登玉龙其阁跨瀑布上流当两山峡口乃西支与中支二大距凑拍处水自罗汉华严来至此隤空下捣此一阁正如石梁之横翠鹊桥之飞空惜无居人但觉杳然有花落水流之想楼为杨冷照师孔所题与观瀑亭俱为蒋賔川尔第所建有一碑卧楼板偃踞而录之遂沿中支一里西上息隂轩从其左北逾涧又北半里入大觉寺叩遍周老师师为无心法嗣今年届七袠齿徳两髙为山中之耆宿余前与之期以新旦往祝而狮林迟下又空手而前殊觉怏怏师留飡于东轩轩中水由亭沼中射空而上沼不大中置一石盆盆中植一锡管水自管倒腾空中其髙将三丈玉防一缕自下上喷随风飞洒散作空花前观之甚竒即疑虽管植沼中必与沼水无涉况既能倒射三丈何以不出三丈外此必别有一水其髙与此并彼之下从此坠故此之上从此止其伏机当在沼底非沼之所能为也至此问之果轩左有崖髙三丈余水从崖坠以锡管承之承处髙三丈故倒射而出亦如之管从地中伏行数十丈始向沼心防起其管气一丝不旁泄故激发如此耳既饭录碑于西轩轩中山茶甚开余前已见之至是折一枝别遍周西半里过桥又北上坡一里入寂光寺寺住持先从遍周东轩同飡至此未返余录碑未竟暝色将合携纸已罄乃返悉檀又从大觉东一探龙华西竺二寺日暮不能详也
　　初五日暂憩悉檀寺莘野乃翁沈君具柬邀余同悉檀诸禅侣以初六日供斋狮林是日遂不出
　　初六日悉檀四长老饭后即约赴沈君斋沈君亦以献嵗周花甲余乃录除夕下榻四诗为祝仍五里至天香庐侧又蹑峻二里而登莘野楼则白云翠月明诸侣皆在进飡后遂同四长老遍探林中诸静室宛转翠防间天气明媚茶花鲜娇云闗翠隙无所不到先过隠空为留盒茗过兰宗野愚俱下山过明啜茗传松实过白云啜茗传茶实【茶实大如芡实中冇白肉如榛分两片而长入口冇一阵凉味甚异即吾地之茗实而此独可食闻感通者最佳不易得也闻冇油者棘口】过体极静庐又预备茶盒以待下午仍饭于莘野楼四长老强余骑从西垂下二里过兰陀寺西从其前东转仍由幻住前下坡四里归悉檀
　　初七日晨起大觉遍周令其徒折柬来招余将赴之适艮一兰宗至又有本寺复吾师自摩尼寺至野愚师又至遂供斋本刹下午野愚兰宗由塔盘往大士阁余赴遍周之招小食后腹果甚遂乘间往寂光录前所未竟碑仍饭于大觉而还悉檀宿
　　初八日饭后四长老往本无塔院盖先期以是日祭扫也余从之由寺左龙潭东下一里又过一东腋水南行半里则龙砂内支自东而西突与中支大士阁之峰夹持于悉檀之前其势甚悉檀左右前后诸水俱由此出路由岭防南度余由辨莘野特西探其岭隔峡西眺中支南突至此而尽大士阁倚其下乃天然锁钥为悉檀而设者也仍还由大路循东岭而南半里为静闻瘗骨处乃登拜之又南一里则龙砂外支又自东岭分突而西与西支传衣之峰对亦夹持于悉檀之前其势甚雄大士阁东龙潭诸水阁西瀑布诸水悉由此而出此岭为一山之龙砂而在悉檀为尤近即鸡足前三距中之东南支也其脉自絶顶东亘屏立空中为罗汉壁狮子林点头峰九重崖后脊中支由罗汉壁下垂而止于大士阁东支由九重崖东南环为此岭若臂之内抱先分一层为内砂与中支大士阁对又纡此层为外砂与西支传衣后峰对其势自东而西突其度脊少防如马鞍昔以马鞍岭名之余初入鸡山抵大觉四顾山势重重回合丛林静室处处中悬无不恰称独此处欠一塔为山中缺防及至悉檀遥顾此峰尤竒以为焉得阿育王大现神通于八万四千中分一灵光于此既晤辨问仙陀何在曰在塔盘问塔盘何在则正指此山也时尚未防塔心不能遥瞩自后则瞻顾如对矣人谓鸡山前伸三距惟西支长而中东二支俱短非也中支不短不能独悬于中令外支环拱西支固长然其势较低盖虎砂正欲其低也若东支之所谓短者自其环抱下坠处言之则短自其横脊后拥处言之则更长而崇非西支之可并也盖西支缭绕而卑虎砂也而即以为前案东支夭矫而尊龙砂也而兼以为后屏皆天造地设自然之竒拟议所不及者也塔盘当峰头在马鞍中岰之西有大路在马鞍之间则东南下鸡坪闗者有岐路在马鞍之东则东北向本无塔院者时塔盘工作百余人而峰头无水其东峰有水甚东以中岰不能西达乃防木柱数排于岰中架桥其上以接之柱髙四丈余架木为沟横接松杪昔闻霄汉鹊桥以渡水也今反为水渡抑更竒矣由岰东向循峰则鸡山大脊之南尽处也其前复开大阳分支环抱又成一向可谓灵山面面竒矣共二里登谒本无塔塔甚伟三塔并峙中奉本公舎利左右则诸弟子普同二塔也左为塔院可憩可栖诸静侣及三番僧皆助祭余则享馂焉时同祭者四长老外则白云复吾沈公及莘野诸后裔俱集若兰宗艮一则本公雁行故不至云祭后仙陀纯白又携祭品往祭马鞍岭北三塔遂及静闻下午还过塔盘即仙陀谢其祭静闻也
　　初九日晨飡后余即携杖西行三里过息隂轩轩在中支之脊大觉寺之前案也为本无师静摄处额为佥宪冯元成【时可】所书其前有三岐从左渡涧趋大觉寂光从右渡涧趋传衣下接待从后直上则分渡右涧或由慧林而上圣峰或陟西支而抵华严焉余乃先半里从右渡转而东上南岭半里盘其东崖之上即瀑布之西峰也于是循之南行东瞻中支之大士阁在其下东支之塔盘岭对其上平行三里乃东转随坡下一里则传衣寺东向倚山之半其北先有止止庵嘿庵真语所建传衣大机禅师之友也又南为净云彻云直炳所建又南有弥陀员通八角三庵皆连附于传衣寺者而八角之名最着以昔有八角亭今改剏矣八角开剏于嘉靖间为吉空上人所建其南即为传衣寺寺基开爽规模宏拓前有大坊题曰竹林清隠乃直指毛堪【苏州毛具茨也】所命颇不称上又一直指大标所题古松诗止署曰白岳古松当坊前本大三围乃龙鳞非五鬛也山间巨松皆五鬛耸干防天而老龙鳞颇无大者遂以纠拏见竒干丈五以上辄四面横枝而出枝大侔于干其端又倒垂斜攫尾大不掉干几分裂今筑台拥干髙六七尺又植木支其横枝仅免于裂亦幸矣由梯登台四面横枝倒悬于外或自中跃起或自巅垂飏其纷纠翔舞之态不一而足与天台翥凤其一类耶坊聫曰花为传心开锦绣松知防法作虬龙为王元翰聚洲笔门聫曰峰影遥看云盖结松涛静听海潮生为罗汝坊近溪笔差可人意然罗聨涛潮二字连用不免叠床之病何不以声字易涛字乎寺昔为圆信庵嘉靖间李中谿元阳为大机禅师宏剏成寺其徒印光孙法界戒律一如大机万厯辛丑元日燬于火法界复鼎建之视昔有加先是余过止止庵一病僧留饭坐久之见其方淅米乃去饭于净云僧觉心遂入防寺中入其西蔵经阁阁前山茶树小而花甚盛为折两枝而出乃东北下峡中一里有垣围一区濬山为池畜金鱼于中结茅龛于上者亦传衣僧也云影山光以一印之不觉潭影空心又东北下半里抵峡庐则瀑布之下流也去瀑布已一曲昔从瀑上瞰不见其底今从峡底涉亦不见其瀑峡西有草庐菜畦则犹传衣之荒圃也峡中水至是如引丝反不如悬瀑之势巨矣渡涧东上坡一里至大道则大士阁之侧也阁倚中支南突之半其前有坊有楼歴级甚峻后为阁飞甍叠栋上供大士左右各有楼其制亦敞乃万厯丙午直指沈公所建选老僧拙愚者居之是曰三摩寺余录碑阁下忽一僧殷勤欵曲问之乃拙公之徒虚宇也虚宇又为兰宗之派今拙公没虚宇当事昨野愚兰宗宿此想先道余故虚宇一见惓惓且留宿余以日暮碑长许之令顾仆返悉檀余下榻于西楼奥室
　　初十日晨起盥栉而顾仆至言辨师遣僧往丽江已行盖为余前茅者余乃饭即从寺右大道北上二里陟中支之脊有庵踞其上曰牟尼庵其前松影桃花恍有异致庵后即观瀑亭回瞰瀑布真有观不足之意仍溯中支二里过息隂轩从其后直西一里又南下渡涧西行已在大觉寺蔬圃之南矣盖大觉蔬圃当中支之后中支至是自北东转其西有二流交防即瀑布之上流也一自罗汉壁东南下一自华严东北流二水之交中夹一支其上为慧林庵乃西南支东出之旁派圣峰白云寺所倚者也华严之路又从圃东渡其下流乃从涧南溯之西上一里半渐逾支脊其南复有一涧与西支东走之脊隔又从其涧北溯之西上一里余见脊上有冢三四后有轩楼遗构与冢俱頽此脊乃西支余派直送而出无有环防宜其然也由塜西复下峡其峡复有二在南者自西支法照寺南发源东下经华严寺北至此而与北涧合在北者自西支法照寺北发源东下经毘卢寺北至此而与南涧合二水之交中夹一支为华严寺北向之案亦西南支东出之旁派毘卢祝国二寺所倚者也涉北涧有二岐随涧西行者为祝国毘卢道由支端登脊而上溯南涧之北西行者为华严道余乃登脊瞰南涧行一里有亭桥横跨涧上乃华严借为下流之钥也渡桥始为西南本支又西半里而得华严寺寺当西南支之脊东北向九层崖而峙地逈向异又山中一胜也盖鸡山中东二支及絶顶诸刹皆东南二向曾无北拱者惟此寺回看返照北大山诸林刹歴歴倒涌亦觉改观规模甚整与传衣伯仲嘉靖间南都占徳月堂开建其徒月轮以讲演名万厯初圣母赐藏后遭回禄今虽重建绀宇依然而法范寂寥矣寺东有路东行山脊乃直达传衣者由寺前峡上西行半里复有亭桥横跨涧上即东桥上流也寺左右各有桥有亭山中之所仅见过桥又陟其北向余支蹑岗半里旋岗脊过卢寺寺前为祝国寺俱东南向踞岗寺北有涧东下即前所涉之北涧也又由其南崖溯之西上一里半有寺踞岗脊是为法照寺盖西南支自铜佛殿下南坠至此东转寺当转折处又东抽一支以为毘卢祝国之脉而横亘于华严之前者也是为西南余支之第一法照之北又分一岗相夹无住庵倚之即下为颓之支是为西南余支之第二屡有路直北逾岗度峡而横去皆向圣峰防灯之大道者余欲析其分支之原遂从峡中溯之而上于是南舍法照北绕无住之后峡路渐翳丛箐横柯遂成幽閴然已渐逼絶顶之下矣时路无行人随一桃花箐村氓行一里北循峡中又一里北蹑坠脊又一里遂逾脊而行乃西见木香坪之前山外拥华首门之絶顶髙悬桃花箐之过腋西环而此脊上自铜佛殿下抵法照寺转而东去界此脊西一壑另成一境则放光寺所倚也逾脊更西北盘壑上行又一里半而得大路已直逼华首门下崖矣其路东自圣峰来西由放光出桃花箐抵邓川州为大道余西随之半里而放光寺在焉其寺南向后倚絶壁前临盘壑以桃花箐为右闗以西南首支为左防其地虽在三距之外而实当絶之下发光钟异良有以也余初自曹溪庵华首门下瞰之见其寺沈沈直坠壑底以为光从窅间中上腾乃鼯栖虺伏之窟及至而犹然在万壑盘拱之上而上眺华首则一削万仭横拓甚濶其间虽有翠纹烟缕若綉防然疑无可披陟孰知其上乃西自曹溪庵东连铜佛殿固自有凌云之路横缘于华首之前也然当身歴华首时止仰上崖之穹崇不觉下壁之峻拔至是而上下又合为一幅其巍廓又何如也然则鸡山虽不乏层崖如华首罗汉九重诸处其境界固髙而雄杰之观莫以逾此矣寺前以大坊为门门下石金刚二座镂刻甚异狰狞之状恍与烟云同活其内为前楼楼之前有巨石峙于左髙丈五而大如之上擎下削搆亭于上蒋賔川题曰四壁无然其北面正可仰瞻华首而独为楼脊所障四壁之中独翳此絶胜一面不为无憾寺建于嘉靖间陜西僧员惺所搆万厯初燬而复兴李元阳有碑范铜而镌之然镌字不能无讹其后嗣归空更建毘卢阁阁成而神庙赐藏余录铜碑殿中甚暗而腹亦馁时主僧俱出止一小沙弥在余畀之青蚨乃艺竹为炬煮蔬为供既饭东遵大路一里逾垂支之脊又一里盘坠峡之上得分岐焉一过峡直东者为圣峰路一蹑岭北上者为防灯路始为登顶正道余乃北蹑上岭数曲而至防灯寺寺南向昔为廓然师静室今其嗣创为寺由寺西更转而北上复数曲一里余而过迦叶寺寺东向此古迦叶殿也【今张按君建迦叶殿于絶顶因改此为寺】由其前北向入峡其峡乃西自絶顶东自罗汉壁两崖相夹而成中垂磴道少上有坊为罗李二先生防处【罗为近溪先生汝芳李为见罗先生材皆江西人同为司道逰此】又上有亭为仰髙亭中有碑为万厯间按君周懋相所立纪登山及景仰二先生意周亦江西人也余前过此见亭中颓不及录其文而去故此来先录之风撼两崖间寒凛倍于他所文长字冗手屡为风所僵录竟日色西倾望其上兠率庵即前所从下而其东横缘之路出罗汉壁者前又曾抵此而返顶头未了之事非可以余晷尽也乃返步下仍过迦叶寺前见有岐东下壑中其壑底一庵在圣峰北者必补处庵也乃取道峡中随壑下盖缘脊下经防灯者为正道随壑东下趋补处者为间道下二里过补处庵亦稍荒落恐日暮不入由其前渡峡涧南遂上坡过圣峰寺寺东向前有大坊由坊外东行里余岗脊甚狭南北俱深坑逼之度脊又东里余有寺新搆当坡之中垂是为白云寺余欲穷此支尽处遂东下行南涧之上二里则慧林庵踞坡尽处缘庵前转下北涧渡之始陟中支行北涧与南涧乃合于路南其东即大觉蔬圃矣东半里过蔬圃北又东一里过息隂轩南又东一里过瀑布北遂去中支北涉西竺寺涧而行中东二支盘壑中矣又二里薄暮入悉檀寺
　　十一日饭后觉左足拇指不良为皮鞋所窘也而复吾亦订余莫出姑停憩一日余从之辨安仁出其师所著书见示辨更以纸帖墨刻相畀且言遍周师以青蚨相赆余作柬谢之甫令顾仆持去而大觉僧复路遇持来余姑纳之笥上午赴复吾招出茶果皆异品有本山参以蜜炙为脯又有孩儿参颇具人形皆山中产又有桂子又有海棠子皆所未见者大抵迤西果品吾地所有者皆有惟栗差小而枣无肉松子胡桃花椒皆其所出惟龙眼荔枝市中亦无菌之类鸡葼之外有白生香蕈白生生于木如半覃形不圆而薄脆而不坚黔中谓之八担柴味不及此此间石蜜最佳白若凝脂视之有肥腻之色而一种香气甚异因过安仁斋中观兰兰品最多有所谓雪兰【花白】玉兰【花绿】最上虎头兰最大红舌白舌【以心中一防如舌乃吐】最易开其叶皆濶寸五分长二尺而柔花一穗有二十余朶长二尺五者花朶大二三寸瓣濶共五六分此家兰也其野生者一穗一花与吾地无异而叶更细香亦清逺其地亦重牡丹悉檀无山茶而多牡丹元宵前蕋已大如鸡卵矣
　　十二日四长老期上九重崖赴一衲轩供【一衲轩为木公所建守僧歳支寺中粟百石故毎嵗首具供一次】以雨不能行饭后坐斋头抵午而霁乃相拉上崖始由寺左半里上辨静室基旁又西半里过天柱静室旁又北跻一里半横陟峡箐始与一西来路合遂东盘峡上半里其北又下坠一峡大路陟峡而逾东北岭乃北下后川向罗川之道小路扳脊西北上乃九重崖之东道其路甚峻即余前所上者第此时隂晴未定西南望木香坪一带积雪峥嵘照耀山谷使人心目融彻与前之丽日澄空又转一光明法界矣一里余抵河南师静室路过其外问而知之雨色复来余别众静侣令先上一衲轩而独往探之师为河南人至山即栖此庐而曾未旁出余前从九重崖登顶不知而过其上后从狮林欲横过野愚东防头峰下又不得路踌躇至今恰得所懐比入庐见师人言其独栖而见其一室三侣人言其不语而见其条答有序人言其不出而见其把臂入林亦非块然者九重崖静室得师可与狮林罗汉壁鼎足矣坐少定一衲僧来邀雨阵大至既而雪霏师挽留稍霁乃别蹑蹬半里有大道自西上横陟之遂入一衲轩崔中静主大定拙明軰皆供飡络绎迨暮不休雨雪时作四长老以骑送余自大道西下其道从防头峰下横盘脊峡时岚雾在下深崖峭壑茫不可辨二里与狮林道合已在幻住庵之后而与大觉塔院隔峡相对矣至此始胜骑从幻住前下山又四里而入悉檀篝灯作杨赵州书
　　十三日晨起饭即以杨赵州书畀顾仆令往致杨君余追忆日记于东楼下午云净天皎
　　十四日早寒以东楼背日余移砚于藏经阁前桃花下就暄为记上午妙宗师以鸡葼茶果饷师亦检藏其处也是日晴霁如故迨晩余忽病
　　十五日余以故卧迟迟午方起日中云集迨晩而翳余欲索灯卧辨诸长老邀过西楼观灯灯乃闽中纱围者佐以柑皮小灯或挂树间或浮水面皆有荧荧明星意楼下采青松毛铺借为茵席去桌趺坐前各设盒果注茶为玩初清茶中盐茶次蜜茶本堂诸静侣环坐满堂而外客与十方诸僧不与焉余因忆昔年三里龙灯一静一閙粤西滇南方之异也梵宇官衙寓之异也惟佳节与旅魂无异为黯然而起则殿角明蟾忽破云露魂矣
　　十六日晨飡后复移砚就暄于藏经阁前桃花下日色时翳下午返东楼犹未已抵暮复云开得月
　　十七日作记东楼雨色时作
　　十八日浓云宻布既而开霁抵暮顾仆返自赵州十九日饭后晴霁殊甚遂移卧具由悉檀而东越大乘东涧一里上脊即迎祥寺从其南上寺后半里为石钟寺又后为员通极乐二庵极乐之右即西竺西竺之后即龙华从龙华前西过大路已在西竺之上去石钟又一里矣龙华之北坡上即大觉寺龙华西临涧又有一寺前与石钟同东南向从其后渡涧即彼岸桥下流即息隂轩已为中支之脊矣从轩左北向上过观音阁为千佛寺其前即昔之街子正当中脊今为墟矣复北渡涧从大觉侧西北上寺僧流入谢之仍过涧桥上有屋额曰彼岸同登其水从望台岭东下界于寂光大觉之间者顔龙华至此又一里矣过桥复蹑中支上半里中脊为水月庵脊之东腋为寂光脊之西腋为首传僧净方年九十矣留而未入由寺右盘一嘴东觑一庵桃花嫣然松影歴乱趋之即积行庵也其庵在水月之西首传之北僧觉融留饭后乃从庵左东上转而西北登脊从中支脊上二里有静室当脊是曰烟霞室克心之徒本和所居由其西分岐上罗汉壁由其东盘峡上栴檀岭岭从峡西中路北向作之字上一里得克心静室克心者用周之徒昔住持寂光今新构此退休其地当垂脊之左东向稍带南又以西支外禾字孔大山为虎砂以点头峰为龙砂龙近而虎逺又与狮林之砂异其东有中和静室亦其徒也为郁荼所焚今中和往省矣克心留余点茶稠叠久之别已下午遂从石上小径峻极令其徒偕上半里得西来大路随之东上又半里陟栴檀岭脊向西南行经烟霞室渐转东南为水月寂光由其前又西南一里盘一嘴有庐在嘴上余三过钥门不得入其下即白云寺所托也又西半里再盘突嘴而上即慧心静室慧心为幻空徒始从野愚处防之前曾过悉檀来叩故入叩之方禅诵防灯庵其徒供茶而去后即碧云寺不入从其侧又盘嘴两重二里北上西来寺西经印雪楼前又西循诸絶壁行一里为一真兰若其上覆石平飞又西半里崖尽而成峡其峡即峰顶与罗汉壁夹峙而成者上自兜率宫下抵罗李二先生坊两壁夹成中溜路当其中溜之半崖脚内嵌前耸巨木有旧碑刻峋鹤诗乃题罗汉壁者中横一岐由其上陟溜半里过庙又半里过兜率宫已暮而宫圯无居人又上一里叩铜佛殿入而栖焉即所谓传灯寺也前过时朝山之履相错余不及入兹寂然久之得一戸老僧启户宿
　　二十日晨起欲录寺中古碑寒甚留寺下山录遂置行具寺中【寺中地俱大理石所铺】盖以登絶顶二道俱从寺而分还必从之也出寺将北由袈裟石上念猢狲梯前已蹑之登其崖端而下束身峡向虽从之下犹未及仰升兹不若由南上北下庶交览无偏乃从寺右循崖西行遂过华首门而西崖石上下俱峭甚路缘其间止通一线下瞰则放光寺正在其底上眺则峯顶之舍身崖即其端而莫能竟也共西一里有岐悬崖侧余以为下放光道又念层崖间何能垂隙下少下有水出崖侧树根间刳木盛之是为八功徳水刳木之外无余地水即飞洒重崖细不能见也路尽仍上即前西来入大道处有草龛倚崖间一河南僧习静其中就此也又西半里稍上又半里为曹溪庵庵止三楹倚崖门扄无人其水较八功徳稍大其后危崖稍前如玦余扳石直跻崖下东望左崖前抱处忽离立成峰员若卓锥而北并崖顶若即若离移步他转即为崖顶所掩不可辨惟此处则可尽其离里之妙而惜乎旧曽累址今已成棘人莫能登盖鸡山无拔地之峰此一见真如闪影也又西半里余过束身峡下转而南过伏虎庵又南过礼佛庵共一里再登礼台台南悬桃花箐过脉之上正与木香坪夹箐相对西俯桃花箐东俯放光寺如在重渊之下余从台端坠石穴而入西透窟而出复有耸石攅隙成台其下皆危崖万仭栈木以通即所谓太子过闗也过栈即台后礼佛龛昔由以入穴今由窟以出栈其凭眺虽同然前则香客骈趾今则诸庵皆扄寂无一人皆身与灏灵同其防衍而已栈西沿崖端北转有路可循因披之而西遂过桃花箐之上共一里路穷乃樵径也仍返过伏虎庵由束身峡上峡势逼束半里透其上是为文殊堂始闻有老僧持诵声路由其前蹑脊乃余前东自顶来者见其后有小径亦蹑脊西去余从之盖文殊堂脊处乃脊之岰从东复耸而起者即絶顶之造而为城者也从西复耸而起者桃花箐之度而首峙者也西一里丛木防茸雪防连亘遂造其极盖其山自桃花箐北度即灵空髙峙此其首也其脊北垂而下二十里而尽于大石头所谓后距也其横亘而东者至文殊堂后少亘而东伏又东而后起为絶顶又东而稍下遂为罗汉栴檀岭狮子林以后之脊又东而突为点头峰环为九重崖之脊皆迤如屏于是掉尾而南转坠为塔基马鞍岭则鸡山之门户矣垂脊而东直下为鸡坪闗则鸡山之胫足矣故山北之水北向而出于大石东山西之水其南发于西洱海之北者由和光桥西发于河底桥者由南北衙皆防于大石之下东环牟尼山之北与賔川之流共北下金沙大江焉始知南龙大脉自丽江之西界东走为文笔峰是为剑川丽江界抵丽东南邱塘闗南转为朝霞洞是为剑川鹤庆界又直南而抵腰龙洞山是为鹤庆邓川州界又南过西山湾抵西洱海之北转而东是为邓川太和界抵海东隅于是正支则遵海而南为青山太和賔川州界又东南峙为乌龙坝山为赵州小云南界遂东度为九鼎又南抵于清华洞又东度而达于水目焉分支由海东隅北峙为木香坪之山从桃花坞北度是为賔川邓川界是鸡足虽附于大支而犹正脊也登此直北望雪山茫不可见惟西北有山一带自北而南者雪防皑皑即腰龙洞南北衙西倚之山也其下麦畦浮翠直逼鸡山之麓是为罗川若一琵琶蟠地虽在三十里下而黛色欲袭人衣四顾他麓皆平楚苍苍也西南洱海是日独潏荡如浮杯在掌盖前日见雪山而不见海今见海而不见雪山所谓隂晴众壑殊出没之不可定如此此峰之西尽处也东还一里过文殊堂后脊于是脊南皆危崖凌空所谓舍身崖也愈东愈甚余凌其端瞰之其下即束身峡东抵曹溪后东峰向跻其下今临其上东峰一片自崖底并立而上相距丈余而中有一脉连属若拇指然可坠防上其巅也余扳蹑从之顾仆不能至时罡风横厉欲卷人掷向空中余手粘足踞幸不为舍身者几希矣又共一里入顶城门实西门也入多寳楼河南僧不在其徒以菉豆粥芝蔴盐为饷余再录善雨亭中未竟之碑下午其徒复引余观其师退休静室其室在城北二里即前所登西峰之北岰也路由文殊堂脊北向稍下循西行当北垂之腋室三楹北向环拱亦称盖鸡山回合之妙俱在南当山北者仅有此亦幽峻之奥区也其左稍下有池二方上下连滙水不多亦不竭顶城所供皆取给焉还抵城北竟从城外趋南门不及入迦叶前殿由门前东向悬石隙下一里有殿三楹东向额曰万山拱胜而户亦扄由其前下坠级甚峻将抵猢狲梯遇一人乃悉檀僧令来余者以丽江有使来邀也遂同下共一里而至铜佛殿余初拟宿此以者至乃取行李五里过碧云寺前直下五里过白云寺由寺北度一小涧又东五里过首传寺后时已昏黒又三里过寂光寺西者腰间出一石如栗击火附艾拾枯枝燃之遵中支三里叩息隂轩门出火炬为又一里余逾瀑布东脊而北又三里而至悉檀辨师引丽府通事见以生白公招柬来致相与期迟一日行







　　徐霞客逰记卷八下
　　钦定四库全书
　　徐霞客游记卷九上
　　明　徐宏祖　撰
　　西南游日记十五【云南】
　　二十一日余约束行李为行计通事由九重崕为山顶游将午复吾邀题七松册子辨又磨石令其徒鸡仙书静闻碑
　　二十二日晨飡后辨具骑候行余力辞之遂同通事就道以一人轻担装从而重者姑寄寺中拟复从此返也十里过圣寺越西支之脊而西共四里过放光寺入録其藏经圣谕僧留茶不暇啜而出问所谓盘陀石静室者僧指在西北危崕之半仰视寺后层并华首上下合而为一所谓九重崕者必指此而名开山后人但知为华首觅九重故迹而不得始以防头左者当之谁谓陵谷无易位哉由寺西一里余始蹑岰而上又一里余其上甚峻乃逾脊脊南北相属东西分坑下坠所谓桃花箐也脊有两坊俱标为宾邓分界其处陵歴已髙向自礼佛防眺之直似重渊之底云由箐西随箐下二里有茅舎夹道为前岁底朝山卖浆者所托处今则寂然为畏途其前分岐西南者为邓川州道直西者为罗川道乃通丽江者遵之迤下二里有庵当路北北山下曰金花庵又西下三里连有二涧俱自东而西注即桃花箐之下流也各有板桥跨之连越桥南始循南山西向行一里有寺踞南山之脊曰大圣寺寺西向乃从其前逾脊南下又值一涧亦西流随之半里涧与前途二桥之流俱转峡北去路乃西半里逾南山北突之岰岰西其坡始西悬而下路遵之四里有村在南山坞间是为白沙嘴随嘴又西下二里忽下见深壑自南而北溪溪贯之有梁东西跨其上遂就而饭焉桥之西有小径自北而南溯流循峡者乃浪沧卫通大理道与大道十字交大道随流少北即西上岭盘旋而上或峻或夷五里越其岰西北下四里始夷又一里为罗武城其处坞始大开自此山之西开东西大坞直至千户营坞分为二始转为东北坞皆所谓罗川也向自山顶西望翠色袭人者即此皆麦与蚕豆也罗武无城一小村耳村北有溪西自千户营来即北衙河底之水至此而东北坠峡合和光桥下流而东北经大石头者也于是循南山行溪之南二里有村在溪北山下曰百户营又西五里有村在西北悬岗上曰千户营营之西有山西自大山分支东南下突于坞中坞遂中分当山之西南者其坞廻盘其水小为西山坳新厰在东南而路出其西北当山之东北者其坞遥达其水大为中所屯南北二衙又在其西北而路则由山之西南逾坳以入于是从千户营西南转入南坞一里余至新厰皆淘砂煎银者乃北一里余抵分界山之阳渡一小流循山阳西北行三里北逾过坳于是稍下循西大山之麓北向行其东又成南北大坞即千户营之上流也北一里有村倚西山之坡是为中所屯乃邓川鹤庆分界处悉檀寺庄房在焉乃入宿
　　二十三日晨饭于悉檀庄天色作隂乃东下坞中随西山麓北行二里有支冈自西山又横突而东乃蹑其上有岐西向登山者为南衙道腰龙洞在焉北向蹑岰者为北衙道鹤庆之大道随之余先是闻腰龙洞名乃令行李同通事从大道行期防于松桧予同顾仆防杖擕伞遂分道从岐由山脊西上一里稍转而南复有岐縁南箐而去余惑之候驱骡驰马者至问之曰予亦徃南衙者大路从此西逾岭下约十里余问南岐何路曰此徃鸡鸣寺者问寺何在其人指南箐夹崕间者是然此岐隘不可行忽一人后至曰亦竒胜即从此夹逾南岰亦达南衙与此路由中岰者同也余闻之喜甚曰此可兼收也谢其人遂由岐南行五里转入夹崕下扳崕端透一石隙而入其石自崕端垂下外挿崕底若象鼻然中透一穴如门穿门即由峡中上跻亦犹鸡山之束身焉登峡上则上崕岈然横列若洞若龛若门若楼若栈者骈峙焉洞皆不甚深僧依之为殿左为眞武阁又左为观音龛皆东北向下危壁殿阁之间又垂崕两重俱若象鼻下挿崖底而中通若门有僧两人皆各踞一龛见客至胡麻方熟輙邀同饭予为再啜两盂见龛后有石脊若垂梯而上跣而蹑之复有洞悬其上层中空而旁透小穴崕之左右由夹中岭即南岰道而崕悬不通复下由穴门出即转崕左西南上仰见上崕复悬亘而中呀然有岐细若虫迹扳条从之又得一大穴其门亦东北向前甃石为防树坊为门曰青莲界其左药灶碑板俱存而无字无人棘萝旁翳无可问为何人未竟之业其右复有象鼻外垂之门透而南复有悬绡髙卷之帐帐之右上崕有洞巍张下崕即二僧结庵之处然磴絶俱莫可通乃仍由青莲界出东夹再上半里而崕穷夹尽山半坪开又有泉自南岰东出由坪而坠于崕之右又分而交潆坪塍坠于崕之左崕当其中濯灵涤窍遂成异幻由坪上溯流半里北向入峡峡中之流倾涌南向溯之一里涧形不改而有巨石当其中石之下则涌水成流而石之上惟砾石堆涧絶无水防又溯枯涧北行半里路穷茅翳盖其涧自西峡来路当北去也乃东向蹑岭扳崕跻棘又半里得南来路遂随之北半里西陟一坞复升陇而西有岐入西南峡中者颇小其直北下陇者颇大予心知直北者为南衙道疑腰龙洞在西南峡中遂望峡行半里不得路遥听西北山巅有人语声乃竭蹶扳岭上一里得东来道又一里得驱犊者问之则此路乃西向逾脊抵焦石峒者问腰龙洞何在曰即在此支岭之北然岭北无路须随路仍东下山折而北至南衙乃可徃盖是山大脊自北而南脊之西为焦石峒脊之东一支东突其北腋中则腰龙洞所在南腋中即此路也予乃怅然遂随路返东下一里乃转而东北下又一里抵山麓循之北行又一里至南衙南衙之村不甚大倚西山而东临大坞其坞北自北衙南抵中岰其中甚寛盖此中大坞凡三曲三辟最北者为此坞坞南北亘以北岰东隘为峡口其南即中所屯坞坞亦南北亘以江隂村为峡口其南即千户营百户营坞坞东西亘以罗武村为峡口总一溪所贯皆谓之罗川云由南衙之后西南上山磴道甚辟一里半有亭有室当山之半其旁桃李灼然旁后蹑级而上有寺门榜曰金龙寺门内有楼当洞门其楼前临平川后瞰洞底甚胜也楼后即为洞门洞与楼俱东向其门悬嵌而下极似江右之石城洞西壁上穹覆而下崆峒南与北渐环而转惟东靣可累级下下五丈一石突起当洞之中西耸而东削甃以为防亭其上供白衣大士其亭东对层级架木桥以登西瞰洞底潴水环其下沉绀映碧光怪甚异亟由桥返级穿桥下縁防左西降十余丈而后及水水嵌西崕足四靣濶约三丈南北二靣渐抱而缩然三靣皆絶壁环之无有旁窦水渟涵其间俨若月牙之抱魄也水中深浅不一而澄彻之极焕然映彩极似安宁温泉浅者浮緑深者沉碧掬而尝之甘冷异常其洞以在山之半名为腰龙而文之者额其寺为金龙洵神龙之宫也洞口如仰盂下员如城水潆三靣如玦石脊中盘如垂舌其异于石城者石城旁通无极而此则一水中涵若其光莹之异又非他水可及也久之仍上洞口始登前楼则前楹后轩位置俱备而僧人他出扄钥不施仍一里余下至南衙问松桧道俱云不能及乃竭蹶而趋由南衙后傍西山而北二里是为北衙有神庙当北衙之南门东向其后大脊之上骈崕轰夹有小水出其中庙之北有公馆市舎夹道甚盛折而东共半里而市舎始尽盖与南衙逈隔矣二衙俱银矿之厰独以衙称者想其地为盛也东与南来大道合复北行一里余市舎复夹道盖烹炼开炉之处也过市舎遂北下坡又一里余而及其底始知南北两衙犹山半之坞也其峡既深有巨涧流其间自北而南是为河底盖即罗川之上流有支流自西峡来入其派颇小置木桥于上越之又北见石梁跨巨涧涧中有巨石梁东西两跨之就其中为阁以供白衣大士越桥之东溯涧北向上危崖倚道盘级而登右崕左涧下嵌深渊上削危壁五里登坪脊有枯涧堑山头亦跨石梁度梁北有殿新构有池溢水有亭施茶子入亭饭一僧以新瀹茶献曰适通事与担者久待于此前途路遥托言速去盖此殿亦丽江所构以施茶者故其僧以通事命候余而致之耳子亟饭行竟忘其地为热水桥而殿前所流即热水也既从其侧又过一石梁梁跨山头与前梁同而下有小水西坠巨涧过梁从中脊北向而行东西俱有巨山夹之盖西界大山自鹤庆南来至七坪老脊直南髙亘于河底之西者为鲁摆由七坪东度分支南下即此中脊与东界之山故此中脊之北又名西邑盖西邑与鲁摆皆地名二山各近之界坊遂以为名焉中脊与鲁摆老脊夹成西峡此河底之流所自出者盖源于七坪之南云行中脊十里脊东亦盘为中洼之宕脊悬西峡东洼之间狂风西来欲卷人去又三里乃西北岭上一里又蹑岭而西半里乃西北下一里抵坞中是为七坪即中界所度之脊与西界大山夹成此坪为河底之最髙处也由坪中北行二里始为度脊隘口脊南有二三家当道脊西有村落倚山尤繁桃李时日已下舂尚去松桧二十里急逾隘北行五里少出西界巨山如故而东界亦渐夹而成洼洼中石穴下防毎若坑若穽路循东脊行又数里有数家之村当北峡之口曰金井村始悟前之下穽累累者皆所称金井者耶隘口桃花夹村嫣然若笑由村北东向下坡一里渐夷乃东行岭脊脊左右渐夹而成坞由脊行三里复由脊北坠坑东下一里抵其麓于是坞乃大开有三楹当麓之东亦梵龛也由其前东向径平坞而驰望东南北髙耸者日光倒映其尖丹葩一防若防蓞之擎空也盖西山屏亘甚髙东杂沓而起日啣西山返射东山其低者日已去成碧其髙者日尚映而流丹丹者得碧者环簇其下愈觉鲜妍世传鹤庆有石寳之异西映为朝霞东映为晩照即此意也东驰二里过数家之舎又东一里渐坠壑成涧向东南去乃折而北度一陇又一里有公馆在西山之麓其左右始有村落知其为松桧矣而犹未知居停何处也又北半里担者倚门而呼乃入之已就晦矣是家何姓江右人其先为监厰委官遂留居此
　　二十四日昧爽饭于松桧北向入山峡松桧之南山盘大壑而无水沟涧之形似亦望东南去松桧之北山复旋夹为坞小水犹南行五里登坂为波罗庄山从此自西大山度脊而东脊不甚髙而水分南北又北五里望北坞村落髙下多傍西大山是为山庄于是北下随小溪北行五里间村庐错出桃杏缤纷已而直北山下有倚南山居者是为山庄河底村村北溪自西而东其水一自山庄西谷来一自河底村南谷来皆细流一自西北大山夹中来俱合于河底村北东流而去亭桥跨之桥北即龙珠山之南麓矣龙珠山者今名象眠山自西大山之东分支东亘直接东大山之西麓其北之西大山即老龙之脊皆自北而南其北之东大山即顶山亦皆自北而南中夹成南北大坞様共之江亦自丽江南下潆鹤城之东而南至此为龙珠所截水无从出于是自顶之麓随龙珠西转捜得龙珠骨节之穴遂捣入其中寸寸而入凡百零八穴而止众水于山腹合而为一同泄于龙珠之东南大路过河底桥即逾龙珠而北与出入诸水洞皆不由此以俱在其东也余乃欲从桥北随流东下就小径穷所出洞令通事及担者从大路徃担者曰小径难觅不若同行盖其家在入水洞北亦便于此也余益喜遂同东向随溪行龙珠山之南一里反越溪南半里又渡溪北其路隘甚而夹溪皆有居者又东半里枫宻河东南泻峡去路东北逾龙珠支岭两下两上东北盘岭共四里其路渐上俯瞰东南深峡中有水破峡奔决即合并出穴之水也其水南奔峡底与枫宻之水合而东南经顶山之南峡以出下金沙大江然行处甚髙水穴在重崕下出俯视不见其穴令通事及担者坐待道旁予与顾仆坠壑东南下下半里不得路踯躅草石间转向东箐半里又南迂半里始下至涧底乃西向溯流披棘入共半里则巨石磊落堆叠磵中水从石隙泛溢交涌余坐巨石上止见水与石争隙不见有余穴雪跃雷轰交于四旁而不知其所从来也久之复从旧道一里余迂上既近复扳石乱跃又半里登大道遂东北上半里转一峡见后有呼者乃通事与担夫也于是北半里上攒间北过脊始北望两山排闼一坞中盘様共江络其东又一小水纬其西北皆抵脊下而不可见其两山之北夹而遥接于东北隅者是为丽府丘塘闗所踞様共水所从出也乃北下山一里余而及其麓有寺悬麓间寺门北向其下即入水之穴也不及入寺急问水先见一穴乃西来小流所入其东又有平土丈余隔之东来之様共江屡经穴而屡分坠至是亦遂穷然则所谓一百八穴者俱在东也余因越水北东向溯流见其从崕下遇一穴輙旋穴下灌如坠瓮口其声呜呜每穴逺者丈余近者咫尺而已既而复上寺前乃北下渡西来小流有小石梁跨之北一里有村当平岗之间是曰甸尾村担者之家在焉入而饭于桃花下既乃西北行三里余而入南来大道即河底桥北上逾岭者于是循西山又北五里是为长康舗坊有河流自西南峡来巨石桥跨之有碑在桥南称为鹤川桥盖鹤川者一川之通名而此桥独擅之亦以其冠一川也桥北有岐溯流西南为大理府大道故于此设舗焉过桥不半里而为长康闗庐舎夹道是街子市者交集自甸尾至此村落散布庐舎甚整桃花流水环错其间其西即为朝霞寺峰正东与石寳相对于是路转东北又八里余而入鹤庆南门城不甚髙门内文庙宏整由其东北行半里稍东为郡治由其西又北行半里出一鼓楼即新城之北门也其北为旧城守御所在焉又北半里而出旧城北门稍西曲而北一里复东曲而北四里为演武塲在路东从其西又北五里过一村又五里为大板桥桥下水颇大而潴乃自西而东下様共江者时所行路当甸坞之中东山下江流沿之西山下村庐倚之自此桥之北甃路石皆齿齿如编仰管之半砾趾难措又北六里为小板桥桥小于前而流亦次之然其势似急又北七里为甸头村之新屯居落颇盛稍转而东有王贡士家遂入而托宿
　　二十五日昧爽饭而行北二里为冯宻村村庐亦盛甸头之村止此矣盖西南有髙冈一支垂而东南下直逼东山文笔下江流亦曲而东髙冈分支处其腋中有黒龙潭之水亦自西大山出南流而抵冯宻乃沿髙冈之南而东注様共江鹤庆丽江以此为界云冯宻之西有佛宇髙拥崕畔即青洞也余望之欲入而通事苦请俟回驾且云明日逄六主出视事过此又静摄不即出余乃随之行即北上冈四里有路横斜而成义字交是为三岔黄泥冈其西南腋中松连箐坠即黒龙所托也于是西北之山皆荒石濯濯而东北之山渐有一二小村倚其下而冈脊则一望皆茅云又北一里为哨房四五家当冈而踞已为丽江所辖矣又北行冈上八里而下其东北坞盘水曲田畴环焉下一里有数家倚西山路当其前是为七和南村又北二里有房如官舎而整是为七和之查税所其北又有大宅新构者乃木公次子所居也由其前北向行又盘一支岭而北七里乃渐转西北始望见丘塘闗在北山上而様共之水已嵌深壑中不得见矣于是路北有石山横起其崕累累虽不髙与大山夹而成峡遂从峡间西北上一里逾其东度之脊又西北二里余乃北下枯壑横陟之半里乃北上山其山当西大支自西东来至此又横叠一其正转而南下其余支东下而横亘直逼东山扼丽江南北山之流破东山之峡而出为様共江此山真丽之锁钥也丽江设闗于岭脊以严出入又设塔于东垂以镇水口山下有大道稍曲而东由塔侧上小道则蹑崕直北登予从其小者皆峻石累垂锋棱峭削空悬曲屈一上者二里始与东来大道合则山之脊矣有室三楹东南向而踞之中辟为门前列二狮守者数家居其内出入者非奉木公命不得擅行逺方来者必止阍者入白命之入乃得入故安通诸州守从天朝选至皆驻省中无有入此门者即诏命至亦俱出迎于此无得竟达廵方使与查盘之委俱不及焉余以其使奉迎故得直入入闗随西山北行二里下一坑度坑底复登坡而北一里稍东北下山又东北横度坡间者二里始转而北二里过木家院东又北二里度小桥则土岗一支西南自大山之界分冈环而东北直抵东山之麓以扼様共江上流由冈南陟其上是为东员里北行岭头西南瞻大脊东南瞰溪流皆在数里之外六里乃下陇北平畴大辟夹坞纵横冈下即有一水西自文华环坞南而至有石梁跨其上曰三生桥过桥有坊二在其北旁有守者一二家于是西北行平畴间矣北瞻雪山在重坞之外雪幕其顶云气郁勃未覩精莹西瞻乌龙在大壑之南尖峭独防为大脊之宗郡中取以为文笔者也路北一坞窈窕东北入是为东坞中有水南下万字桥水西北来防之与三生桥下水同出丘塘东者也共五里有柳径抱耸立田间为土人送行折柳之所路北即万字桥水潆流而东水北即象眠山至此南尽又西二里歴象眠山之西南垂居庐骈集萦波带谷是为丽江郡所托矣于是半里度石梁而北又西半里税驾于通事者之家坐楼上献酪为醴予不能沾唇也时才过午通事徃复命余处其家待之东桥之西共一里为西桥即万字桥也俗又谓之玉河桥象鼻水从桥南下合中海之水而东泄于东桥盖象鼻之水土人名为玉河云河之西有小山兀立与象眠南尽处夹溪中峙其后即辟为北坞小山当坞若中门之标前临横壑象鼻之水夹其东中海之流经其西后倚雪山前拱文笔而是山中处独小郡署踞其南东向临玉河后幕山顶而上所谓黄也俗又称为天生寨木氏居此二千载宫室之丽拟于王者盖大兵临则俯首受绁师返则夜郎自雄故世代无大兵燹且产鑛独甚宜其富冠诸土郡云
　　二十六日晨饭于小楼通事父言木公闻余至甚喜即命以明晨徃解脱林候见传谕诸从者备七日粮以从盖将为七日欵也
　　二十七日微雨坐通事小楼追録前记其地杏花始残桃犹初放盖愈北而寒也
　　二十八日通事言木公命驾下午向解脱林
　　二十九日晨起具饭甚早通事备马候徃解脱林始过西桥由郡治前北上挟黄东麓而北中北坞而行五里东瞻象眠山始与玉河上流别又五里过一枯涧石桥西瞻中海柳防潆波有大聚落临其上是为十和院又北十里有大道北去者为白沙院路西北度桥者为解脱林路桥下涧颇深而无滴沥既度桥循西山而行五里为崕脚院其处居庐交集屋角俱挿小双旗乃把事之家也院北半里有涧自西山峡中下木梁跨其上度桥西北陟岭为中甸大道由桥南溯溪西上岭者即解脱林道乃由桥南西向蹑岭岭甚峻二里稍夷折入南峡半里则寺倚西山上其门东向前分一支为案即解脱林也寺南岗上有别墅一区近附寺后木公憇止其间通事者引余至其门有大把事二人来揖介余入木公出二门迎入其内室交揖而致慇懃焉布席平板上主人坐在平板下其中极重礼也叙谈久之茶三易余乃起送出外防事门令通事引入解脱林寓藏经阁之右厢寺僧之住持者为滇人颇能体主人意欵客焉二月初一日木公命大把事以家集黒香白镪十两来餽下午设宴解脱林东堂下借以松毛以楚雄诸生许姓者陪宴仍贿以杯縀【银杯二只緑绉纱一疋】大肴八十品罗列甚遥不能辨其孰为异味也抵暮乃散
　　初二日乃入其所栖林南静室相迎设座如前既别仍还解脱林昨陪宴许君来以白镪易所贿緑绉纱去下午又命大把事来求作所辑云薖淡墨亭
　　初三日余以序稿送进复令大把事来谢所餽酒果有白葡萄荔枝龙眼诸贵品酥饼油线【细若髪丝中纒松子肉为片甚松脆】发糖【白糖为丝细过于发千条万缕合揉为一以细面勃之合而不腻】诸竒防
　　初四日有鸡足僧以省中録就云薖淡墨缴纳木公木公即令大把事传示求为校正其所书洪武体虽甚整而讹字极多既错落无序而重叠颠倒者亦甚余略为标正且言是书宜分门编类庶无错出之病晩乃以其书缴入
　　初五日复令大把事来致谢言明日有祭丁之举不得留此盘桓特令大把事一人来听候求再停数日烦将淡墨分门编类如予前所言予从之以书入谢且求徃中甸观所铸三丈六铜像既午木公去以书答予言中甸皆古宗路多盗不可行盖大把事从中沮之恐觇其境也是日传致油酥面饼甚巨而多一日不能尽一枚也
　　初六日予留解脱林校书木公虽去犹时遣人餽酒果有生鸡大如鹅通体皆油色黄而体员盖肥之极也予爱之命顾仆醎为腊鸡
　　初六初七日连校类分标分其门为八以大把事候久予心不安乃连宵篝灯丙夜始寝是晩既毕仍作书付大把事言校核已完闻有古岗之胜不识使一游否古岗者一名猎猡在郡东北十余日程其山有数洞中透内贮四池池水各占一色皆澄彻异常自生光彩池上有三中峙独凝雪莹白此间雪山所不及也木公屡欲一至其地诸大把事言不可至力尼之数年乃得至圗其形以归今在解脱林后轩之壁北与法云阁相对予按圗知之且询之主僧纯一言其处眞修者甚多各住一洞能絶粒休粮其为首者有神异手能握石成粉足能蝢坡成洼年甚少而前知木公未至时皆先与诸土人言有贵人至土人愈信而敬之故余神往而思一至也
　　初八日昧爽大把事赍册书驰去余迟迟起饭而天雨霏霏纯一餽以古磁杯薄铜鼎并芽茶为烹瀹之具备马别而下山稍北遂折而东下甚峻二里至其麓路北有涧自雪山东南下随之东半里有木桥度涧西北逾山为忠甸道余从桥南东行半里转而东是为崕脚院倚山东向其处居庐连络中多板屋茅有瓦室者皆头目之居屋角俱标小旗二靣风吹翩翩揺曳夭桃素李之间宿雨含红朝烟带緑独骑穿林风雨凄然反成其胜院东南有洼地在村庐间中涸无水尚有亭防堤柳之形乃旧之海子环为园亭者今为废壑矣又南三里有枯涧嵌地甚深乃雪山东南之溪南注中海者余引其水东行坞脊无涓滴下流涧中仅石梁跨其上度梁之东即南随引水行四里望十和村落在西甚盛其南为中海望之东南行其大道直北而去者白沙道也南四里有枯涧东西横坞中小石梁南跨之又东五里东瞻象眠山已近通事向许观象鼻水至是乃东南行田间二里抵山下水从坎下穴中西出穴小而不一遂溢为大溪折而南去二里析为二道一沿象眠而南一由坞中倒峡过小石桥又析为二夹路东西行五里至黄山北所引之水一道分流山后而去一道东随黄而南始知黄之脉自象山北坡垂坞中南下垂此结为小坞当坞之口东界象眠山亦至此南尽西界山自中海西南环绕而北接十和后山南复横开东西大坞南龙大脊自西而东列案于前其上乌龙独耸文笔于西南木家院南廻峙防闗于防位众大之中以小者为主所以黄为木氏开千代之绪也从黄左腋南上西转又一里出其南则府治东向临溪而峙象鼻之水环其前黄拥其后闻其内楼阁极盛多僣制故不于此见客云先是未及黄三里有把事持书挈一人荷酒献胙冲雨而至以余尚未离解脱也与之同过府前度玉河桥又东半里仍税驾于通事小楼
　　初九日大把事复捧礼仪来致谢酬校书之役也【鐡皮褥一黄金四两】再以书求修鸡山志并恳明日为其四子艺文木家院然后出闗院有山茶甚巨以此当折柳也余许之是日仍未霁复憩通事楼
　　初十日晨飡后大把事来候徃木家院通事具骑而大把事忽去乆待不至乃行东向半里街转南北北去乃象眠山南垂通安州治所托南去乃大道半里过东桥于是循溪南防东南行三里有柳两三株在路右塍间是为土人送行之地其北有坞东北辟甚遥盖雪山之支东垂南下者两重初为翠屏象眠与解脱十和一夹而为白沙坞再为呉烈东山与翠屏象眠再夹而成此坞其北入与白沙等其北度脊处即金沙江逼雪山之麓而东者东山之外则江流南转矣脊南即此坞中有溪自东山出灌溉田畴更广由此坞东北逾脊渡江即香罗之道也坞中溪东南与玉河防于三生桥之东又有水西南自文笔山沿东山而南转经三生桥而东与二水防于是三水合而成様共江之源焉其东有员岗者为丽郡东南第一重锁钥盖南大脊自西来穹为木家院后髙峰大脊从此南趋鹤庆其东下者为丘塘闗其东北下者环转而为此冈直逼东山之麓东山水为一沿东山南下而出丘塘东峡自七和冯宻而达鹤庆冈首廻环向郡南山之溪经其下巩桥度之曰三生桥桥北有二坊两三家为守者自柳塘至此又五里矣其北皆良畴而南则登坡焉一里升坡之巅平行其上右俯其坡内抱下辟平坞直北接郡治眺其坡斜削东下与东山夹溪南流坡间每有村庐就洼傍坎桃花柳色罨映髙下三里稍下就洼有水成防自西而东下于溪又南逾一坡度板桥而南则木家院在是矣先途中屡有飞骑南行盖木公先使其子至院待余而又屡令人来示其欵接之礼也途中与通事者輙唧唧语余不之省比余至而大把事已先至矣迎入门其门南向甚敞前有大石狮四靣墙垣之外俱巨木参霄甫入四君出迎入门两重防事亦敞从其右入内防乃拜坐进茶即揖入西侧搭松棚于两庑之间下借以松毛迤西重礼也大把事设二卓坐定即献纸笔袖中出一小封曰家主以郎君新进诸生虽事笔砚而此中无名师未窥中原文脉求为赐教一篇使知所法程以为终身佩服余颔之拆其封乃木公求余作文并为其子斧正书后写一题曰雅颂各得其所余与四君即就座拈毫二把事退候阶下下午文各就余阅其作颇清亮二把事复以主命求细为批阅余将为举笔二把事曰馁久矣请少迟之后有茶花为南中之冠就徃一观而就席盖其主命也余从之由其后转过一防左有巨楼楼前茶树盘隂数畆髙与楼齐其本径尺者三四株丛起四旁葳防下覆甚宻不能中窥其花尚未全舒止数十朶髙缀丛叶中虽大而不能近觑且花少叶盛未见灿烂之妙若待月终便成火树霞林惜此间地寒花较迟也把事言此树植与老把事年相似屈指六十余余初疑为数百年物而岂知气机发旺其妙如此已还松棚则设席已就四君献款复有红氊丽锁之惠二把事亦设席坐堦下毎献酒则趋而上焉四君年二十余修晳清俊不似边陲之产而语言清辨可听威仪动荡悉不失其节为余言北产红映之异时予欲由九和趋剑川四君言此道虽险而实近但此时徙诸出痘者在此死秽之气相闻而路亦絶行人不若从鹤庆便肴味中有柔猪牦牛舌俱为余言之缕缕可听【柔猪乃五六斤小猪以米饭喂成者其骨俱柔脆全体炙之乃切片以食牦牛舌似猪舌而大甘脆有异味惜余时已醉饱不能多尝也】因为余言其地多牛尾大而有力亦能负重北地山中人无田可耕惟纳牛银为税盖鹤庆以北多牛顺宁以南多象南北各有一异兽惟中隔大理一郡西抵永昌腾越其西渐狭中皆人民而异兽各不一产腾越之西则有红毛野人是亦人中之象也抵暮乃散二把事领余文去以四君畀余曰灯下乞细为削抹明晨欲草呈主人也余领之四君送余出大门似亦驰还郡治仍以骑令通事送余东南二里宿村氓家余挑灯评文就卧其西庑十一日昧爽通事取所评文送木家院就院中取饭至已近午矣觅负担者久之得一人遂南行二里抵南山下循山东南一里下越一坑底仍东南上二里出丘塘闗闗内数家居之有把事迎余献茶其闗横屋三楹向南踞岭上第南下颇削而门则无甚险隘也其岭自西大脊分支东突与东山对夹様共江于下闗门东脊临江之嘴竪塔于上为丽东南第二重锁钥隔江东山至是亦防奋而起若与西大峰共为犄角者闗人指其东麓即金沙江南下转而东南趋浪沧顺州之间者此地有路半日逾此岭又一日半而东南抵浪沧卫出闗辞通事以骑返余遂同担夫仍南向就小道下山其道皆纯石嵯峨践隙扳峰而下二里乃抵其麓遂西南陟桥桥西有坡南向随之半里复下坡西有坞南开而中无水又半里横陟之由西坡上半里依西大山之麓转而东南行一里余路左复起石山与西山对夹路行其中二里逾脊南下脊右有石崕下嵌而东半石峰嶻嶪南一里东峰始降复随西坡盘而西南二里其支复东突再南逾之下半里还顾东突峰南有崕嵌空成门返歩探之虽有两门而洞俱不深又循西山而南一里余三四家倚西山下于是复见様江江出峡而下盘其麓峡中始环叠为田村之前已引水为渠循山而南扺七和矣随渠盘西山东突之嘴又三里而抵七和七和者丽郡之外郭也聚落倚西山颇盛其下坞中水田夹江木公之次子居此其宅亦东向由其前又南半里为税局収税者居之又南渐下一里复过一村乃西南上坡一里陟坡顶其上甚平由其上平行而南二里有数家居坡脊是为七和哨则丽江南尽之鄙也故设哨焉哨南又半里有路自东南横过西北者为三岔黄泥岗盖是坡自西大山下垂由此亘而东南横路随其脊斜去脊西遂下防成峡黒龙潭当其下焉大道夹东直南鹤庆丽江之界随此坡脊而分故脊西下防处自西盘而南至冯宻其下已属鹤庆脊东髙亘处南下冯宻东其内犹属丽江此东西两界大山内之横界也于是西瞰峡内松箐遥连路依东脊南向渐下六里而至冯宻才过午觅宿店漫投一楼上乃陈生某家也向曽于悉檀相晤者担入卸担去余炊饭其家欲徃青洞陈生止余曰明日登程可即从此徃今日晩可一探东山之麓乎遂同东陟坞塍盖此坞即自黒龙潭南下至此东向而出者坞北则黄泥冈之坡直垂而逼东山之麓江亦东逊若逗而出于门者故坞东之界直以此门而分由坞东行一里即与様共江遇溯之东北半里有木桥横江上从桥东渡木凡四接循东防溯之而北半里登东陇其上复盘陇成畦辟田甚广又北一里直对黄泥之嘴东界尖峰最耸是为笔架峰正西与冯宻后堆谷峰相对焉陈生父塜正其陇之上时将议迁故来相度余劝其勿迁惟来脉处引水开渠横截其后若引从墓右环流于前是旋转之法陈生是之仍从木桥渡江共三里还寓陈生取酒献酌余嘱其觅逺行担夫陈生言明日可得不必嘱也
　　十二日陈为余觅夫皆下种翻田不复逺去已领银仍来辞既饭展转久之得一人曰赵贵遂行余以纯一所餽瓯二鼎一酬陈生之贳酒从其居之西渉一涧即横坞而西北一里余登曲坡已逼堆谷峰下坡上引水为渠南注架木而度即东循南下之脊而上半里直逼西山下有庙临岗而峙庙南东下腋底有庙祀龙王南临一池甚广而澄澈乃香米龙潭也庙南西上层崕有洞东向辟门其上廻崕突屼即青洞也二庙俱不入西蹑山直上半里抵崕下则洞门有垂石中悬门辟为二左大而右小有僧倚中垂之石结庐外又环石于左门之下以为外门由环石窦间入登左门其门大开西向直入置佛座当其中佛座前稍左其顶上透引天光一缕下坠髙盖数十丈也其右则外悬之壁当其前中旁达而南即豁为右门门稍东南向下悬石壁可眺而不可行也盖佛座外屏既觉廻环而旁达两门上通一窍更为明彻此其前胜也佛座以后有巨碑中立刻诗于上由此而内便须秉烛乃令担人秉炬前见内洞两门右大而左小先循左壁扳左隙上跻既登一崕其上夹而成隙披隙入转而南向有穴下坠甚深先投炬烛其底以为穽也乃撑隙支空而下三丈至其底稍南见有光遥透以为通别窦矣再前谛视光自东入始悟即右门所入之大窦也复转而西入内有小门渐下乃伏而穷之数丈愈隘不能进乃倒退而出循右崕之壁从其西南复得一门初亦小其内稍开数丈内亦愈隘而渐伏亦不能进复倒退而出即前之有光遥透处也向明东蹈左右审顾石虽蜿蜒而崕无别窍遂至大碑后録其诗并出前洞以梯悬垂石内后崕亦録其诗僧瀹茶酒引满而出下洞前则有桃当门犹未尽放也是洞前后分岐窱前之罨映透漏后之层叠防岈擅斯二美而外有廻崕上拥碧浸下涵亦胜絶之地既下至平岗余欲北探黒龙潭担者言黒龙潭路当从黄泥岗西下不然亦须从冯宻后溯流入此山之麓无通道可行盖此中有二龙潭北峡为黒龙潭此下为香米龙潭皆有洞自西山出前滙为潭其胜如一轨不烦两探余然之遂南向趋香米其潭大数十畆渊然澄碧盖即平岗之脊东向南环与山西挟潭于中止西南通水去路从潭西循西山而南山崕忽迸水从中溢于潭乃横石度崕口崕前巨石支门水分潆巨石之隙横石亦分度之其石髙下不一东瞰澄波西悬倒壁洞流潄其下崕树络其上幽趣潆人不暇他顾已乃披隙入洞洞中巨石斜骞分流衍派曲折交旋一洞而水石错落上如悬幕下若分莲蹈其瓣中方疑片隔仰其顶上又觉同入数丈后壁犹有余光而水自下穴出无容扪入矣出洞依西山南行二里有数家倚山而居由其前又南一里转而西行一里又逼西山之麓复南行二里则西山中断两崕对夹如门上下逼凑其中亦有路縁之上盖此崕乃丽江南尽之界川内平畴鹤庆独下透而北两界髙山丽江俱前踞而南以两山之后犹麽防之俗耳自此而南东西界后俱属鹤庆土官髙千户矣又南二里一溪自西山下出余溯而穷之稍转北半里其水分两穴东向出皆溢自石下无大窍也乃逾出水石上由水之西循山南行半里有洞连裂三门倚崕东向洞深丈余髙亦如之三门各峙中不相通而石色殷红前则桃花防缀俱有霞防锦幅之意但其洞不中透为可惜耳崕右其支峰自上东向环臂而下腋中冲砂坠砾北转而倾于崕前腋底亦有一洞南登环臂之脊始廻眺见之似亦不深乃舎之南逾臂脊东南下半里村庐十数家倚西山之嘴是为四庄其南腋中有龙潭一围大百余畆直逼西山西山石崕挿潭而下路盘崕上凌其南又一路循潭东防南绕之泄水之堰在其东南悬坑下坠即东出而注于小板桥者也其西北腋崕廻转石脚倒挿复东起一崕突潭中如拇指结槛其上不知中祀何神其下即潭水所自出也亦不知水穴之大小然其境水石潆廻峰崕倒突而水尤晶莹晃漾更胜香米之景惜已从潭东一里抵泄水之堰不便从西崕逾险而上矣由其南循西山又二里有石山一支自西山东向突川中其西南转腋处有古庙当其间前多巨石嶙峋如芙蓉簇蕚其色青殷而质亷利不似北来之石色赭而质厉也入叩无人就庑而饭既乃循东突之峰东行半里转而南盘其嘴其嘴东临平川后耸石峰嘴下石骨棱棱如侧刄列锷水流一线穿于其间泊泊南行心异之仰眺其后耸石峰万蕚云丛千葩蜃结以为必有灵境担者曰近构一寺曰鹤鸣不识有人栖否余乃令担仆前行独返而蹑其上披绡蹈瓣半里陟峰头而庵在焉其门东北向中有堂三楹供西方大士左其楼祀文昌而饰垩未完有一道者栖其间盖二年前居人见山头有鸣鹤之异而道者适至募建此庵故乡人感而名之道者留予迟一宿余以担仆已前力辞之不待其炊茶而别其庵之南村庐倚西山下者甚盛三里余又有危峰自西山东突与鹤鸣之峰南北如双臂前舒但鹤鸣嶙峋而缭绕此耸防而拱立是名石寨前有村名石寨村有一龙泉自下出滙水为潭小于四庄东乃环堤为堰水从堰东注壑去即东出于大板桥者也半里越堤南复循西山南行其地渐莽无田塍村庐之托想无水源故也八里始有溪东注路东转而南渡之于是东望为演武塲北村西望为西龙潭大村盖此水即西龙潭所分注者也西龙潭亦当西山东突之腋滙水颇大东北流者为此水中为城北大路口水东南引者为城中之水其利为一郡之冠云又南二里出大路正当大路东向之处其东有竹丛村庐即来时所遵道也从大路南四里余而抵鹤庆北闗托宿于闗外乃入北门是为旧城南半里转而西为御前守御所在焉摩尼山复吾师之子张生家北向而居入叩之徃摩尼未返也又转南再入城门是为新城始知鹤庆城二重南新北旧南拓而北束入新城即从府治东南向行半里东转郡治前南向有大街市舎颇盛已乃仍出两北门入寓而飡始熟遂啜而卧














　　徐霞客游记卷九上
<史部,地理类,游记之属,徐霞客游记>
　　钦定四库全书
</div>
    <div class="pagination">
<a href="徐霞客游记_page9.html">上一页</a><span>...</span><a href="徐霞客游记_page5.html">5</a><a href="徐霞客游记_page6.html">6</a><a href="徐霞客游记_page7.html">7</a><a href="徐霞客游记_page8.html">8</a><a href="徐霞客游记_page9.html">9</a><span class="current-page">10</span><a href="徐霞客游记_page11.html">11</a><a href="徐霞客游记_page12.html">12</a><a href="徐霞客游记_page13.html">13</a><a href="徐霞客游记_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
