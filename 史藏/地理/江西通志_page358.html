<!DOCTYPE html>
<html>
<head>
    <meta charset="UTF-8">
    <title>江西通志 - 第 358 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 358 页/共 394 页</h1>
    <div class="content">　　先生高世迹旧隠白云深结宇知何代遗祠直至今地分坛杏影门接社莲隂我亦希风者终朝托玉岑
　　寄饶州范待制　　　　　　　　梅尧臣
　　山水番君国文章汉侍臣古来中酒地今见独醒人坐啸安浮俗谈诗接上宾何由趋盛府徒尔望清尘
　　送洪州通判何太博若谷先归新淦
　　拜官江上客乗马不乗船独畏蛟龙浪将归风雨天葛花侵野径源水入腴田君住巴邱下西山道路连
　　送临江军监酒李太博
　　三江卑湿地北客宦游稀雾气多成雨云蒸易损衣白醪烧瓮美黄雀下田肥未辨殊方语山歌半是非
　　呉季野话抚州潜心阁
　　高阁潜心所图书曝蠧收青山随宅转逺水向门流迤逦看无厌潺湲听不休一闻秦洞説便欲泛渔舟
　　峯精舍　　　　　　　　　　李　觏
　　去县二十里路平时正春四山唯有石一寺更无尘融结疑天意经营忆古人但知安乐处何必是全身
　　送葛源之太和主簿　　　　　　穆　修
　　勿叹从卑位聊欣适去情秋风九月急飞鸟一帆轻鲙斫江鳞活杯尝楚酿清繁华莫囘首宠辱正堪惊
　　南康望湖亭　　　　　　　　　苏　轼
　　八月渡长湖萧条万象疏秋风片帆急暮霭一山孤许国心犹在康时术已虚岷峨家万里投老得归无
　　开先寺观龙潭　　　　　　　　米　芾
　　渡峡扪青玉临深坐緑苔水从双剑下山挟两龙来春暖花惊雪林空石迸雷尘缨聊此濯却去首重囘
　　赠景福顺长老二首【并序】　　　　苏　辙
　　辙幼侍先君闻尝游庐山过圆通见讷禅师留连久之元丰五年以谴居高安景福顺公不逺百里恵然来访自言昔从讷于圆通逮与先君游歳月迁谢今三十六年矣二公皆吾里人讷之化去已十一年而顺公年七十四神完气定聪明了达对之怅懐畴昔作二篇赠之
　　屈指江西老多年剑外人身心已无着乡党漫相亲窜逐知何取周旋意甚真仍将大雷雨一洗百生尘念昔先君子南游四十年相看顺老在想见讷师贤歳歴风轮转禅心海月圆常情计延促无语对澘然
　　射蛟浦
　　万骑巡游遍千帆破浪轻射蛟江水赤教战越人惊山转楼船影岸催连弩声祈招无为赋酣寝尽平生
　　庾楼
　　元规情不薄上客有殷生夜半酒将罢公来坐不惊舞翻江月迥谈落麈毛轻尘世风流尽高楼空此名
　　至樟树店寄徐安道　　　　　　孔武仲
　　逼仄东南路连天紫翠峯微云还掩日小雨正催农谷鸟投枝急山花落涧浓意岩今不逺谈笑喜相逢
　　赠仰山简老　　　　　　　　　黄庭坚
　　简师飞锡地天外集云峯拏石松根瘦欹窗竹影浓山寒侵坏衲涧响杂疎钟客问西来意无言凭短笻己酉歳十一月二十六日避寇至龙潭院十二月
　　十五日作五首【存三】　　　　　　洪　炎
　　径转桥横水林深寺据山钟鱼告阒寂松竹媚孱顔避地欣有托依僧成暂闲东归路不隔片片陇云还突兀山椒寺披榛二百年刹从吾祖卜席是里僧传溪送无穷水林供不断烟囊中有余粒假息且安眠潭黑蛟龙宅山青虎豹林隠忧何日了淹泊见冬深薄雪恨还积疎梅冷不禁平生一樽酒衰疾废孤斟
　　晓发鵞湖
　　万松杉岭路千亩劝春耕不复红鵞下空余碧涧横佛扄穿缥缈仙驭鏁峥嵘道释分殊境篮舆许我行
　　信州逢寒食
　　客行寒食路春晚上饶城野寺鸟乌乐山蹊荆棘生人随乗鴈集地隔一牛鸣俛首征途内官曹何日清
　　过扬澜　　　　　　　　　　　彭汝砺
　　路入扬澜险心魂独惘然秋风浪飞屋春雨水弥天一叶渔翁艇千钧客子船相争蜗角利平地看深渊
　　同游独山
　　相期一尊乐共宿独山青尘土不能污梦魂还自醒夕阳登絶迳明月步危亭为我题僧壁炎天此日经
　　题袁州紫翠轩
　　黯淡襟横野迢遥面古城丹青难尽意紫翠漫为名山石开新雨溪枫照晚晴杖藜饶纵目谈笑不无情
　　云盖寺诗【并序】
　　唐浄圆禅师初自石霜来得乳萝洞喜之将宅焉初至蛇蚖塞路矫然怒视师师以法语告蛇引去既宿而毙师为焚之且视无遗烬有三水出焉左者黒右者清中者白师既筑室从之者归市逮今遂为名刹
　　旧日蛇蚖穴今时薝卜林寒泉三井旧高阁五峯深翠竹娟娟老长松漠漠隂鳯凰池好在谁得老师心
　　题庐阜官防壁　　　　　　　　张　耒
　　平生山水兴今夜宿东林落日楼殿影西风钟梵音云横杉阁迥雨过虎溪深脚力犹堪在它年当重寻
　　过新城院　　　　　　　　　　张商英
　　昔读旴川集尝闻泰伯贤新城文刻在往事野僧传气格终惊俗光芒合贯天田翁不知价只得十千钱
　　萍乡即事　　　　　　　　　　蒋之竒
　　地接长沙近乡名自古闻毛山千嶂雪玉女一墩云拱木扶霄上飞泉触石分霜风萍实老目断楚江滨
　　滕王阁诗二首　　　　　　　　徐　俯
　　一日追王造千年与客游云边梅岭出坐下贑江流日落回飞鸟烟深失钓舟蝉声枯柳外天地晚风秋云气浮高栋波澜绕古城雨余山更碧叶下水逾清燕语留秋色鸦声落晚晴故王歌舞地帆急见山行
　　登郡学稽古阁晚望　　　　　　蔡　柟
　　檐外川原迥烟中草树微山城暮吹角客子泪沾衣歳月经身老行藏与愿违归禽带落日渺渺背人飞
　　化戌岩　　　　　　　　　　　李若水
　　翠石黏云湿寒岩带藓深树涵懐古意水印读书心经济神犹在幽栖径可寻青毡吾旧物税驾卧山隂
　　中秋宿瀼溪驿　　　　　　　　王十朋
　　半月游庐阜中秋宿瀼溪祠寻元子隠【元次山旧隠】树认赤乌栖坐待云开月行愁雨作泥番人应话我身在九江西
　　南迁题吉州刚应侯庙柱　　　　陈刚中
　　疏爵新刚应论功旧石材能形文母梦还讶佞人来海市为谁出衡云岂自开乞灵如见告逐客几时回按隆祐太后避金兵舟泊吉州石材庙下夜梦神告曰速行敌至太后惊寤即发舟指贑金人追至造口不及而还事定封庙神为刚应侯时刚中以胡忠简事牵连被谪安逺故诗中云云后竟死贬所
　　临川道上　　　　　　　　　　杨　时
　　风雨离山驿断桥危欲颠去心奔逸骥行路上青天鴈序江湖乐寒归岛屿连悠悠逺征客千里独茫然
　　凤停馆中秋　　　　　　　　　王廷珪
　　山高月未吐吟上岭头看万里云霄静一天星斗寒虾蟆出金背玉兔动银盘唯有南飞鹊绕枝终不安
　　庐山道中寄送聂名世
　　村逺孤烟起山明晓雾开人行万松里路过九江来此去日千里其如肠九囘淮南酒楼近玉笛不胜哀
　　陪陈帅登孺子亭　　　　　　　王　阮
　　未上滕王阁先登孺子亭朝廷党锢传湖海少防星独善非忘世高风自有灵东湖山上色长为此人青闰月十一日月中坐彭蠡门唤船与诸人共载泛湖至隄首囘櫂入西湾还分韵赋诗约来晚复集
　　诗不至者浮以大白　　　　　　朱　熹
　　解组无多日归哉喜欲狂临风成邂逅载月下沧浪酌酒传清影鸣桡繋素光佗年隔千里此夜莫相忘
　　和张彦辅白鹿洞作
　　防谷新华馆风烟再吐吞旧眠闻野鹿遗恨响惊猿共赏忻同趣分携怆别魂徘徊空日夕无策驻行轩
　　次彦辅西原作
　　无处堪投迹空山寄一椽悬门窥絶壁缭径上层巅槛阔吞江浪窗虚响谷泉丹经闲自读不为学神仙
　　次彦辅卧龙作
　　瀑水源何处高疑云汉通泻时垂练直落处古潭空客寄诗能好龙蟠意自雄知君来岘首为我説隆中
　　次彦辅栖贤作
　　融冶何年事停杯莫问天祗今从痼疾畴昔似因縁倾耳真三峡投文入九渊兰亭那得此犹足致羣贤十一月二十六日宿萍乡西三十余里黄花渡口客舍稍明洁有宋亨伯题诗亦颇不俗因録而和之
　　鼎足炉边坐陶然共一樽道心元自胜世味不须论安穏三更睡清明一气存虽无康乐句聊尔慰营魂九日奉陪高州史君莆阳别驾防稽丞公善化明府仲衡诗伯并屈子美元范二兄及郡中诸文武同登紫霄絶顶南望江湖北眺淮甸少快心目既归又得仲衡佳篇句法清丽情致凄惋三复不胜起予之叹谨次韵呈请皆赋之以纪一时之盛
　　此日登高处千年锦树稠无人嘲落帽有客赋悲秋忽忽尘中老怱怱物外游江湖空极目不尽古今愁
　　安仁晓行
　　夙驾安仁道行行得自娯荒山围野阔逺树出林孤景晦长烟合天寒碧草枯归心懐往路极目向平芜
　　章岩
　　豁尔天开宇呀然夜不扄闲云任栖宿宻雨断飘零破屋僧常住高轩客屡经古今题写处一半藓文青
　　南安道中
　　晓涧淙流急秋山寒气深高蝉多逺韵茂树有余隂烟火居民少荒溪草露侵悠悠秋稼晚寥落歳寒心
　　清江道中见梅
　　今日清江路寒梅第一枝不愁风嫋嫋正奈雪垂垂暖热惟须酒平章却要诗他年千里梦谁与寄相思
　　进贤道中
　　往辞湘水曲今过豫章城改歳无多日到家才几程昼怜春意迫夜喜月华清此去无淹轨前涂似掌平
　　过丰城作
　　渺渺丰城县囘头忆旧游晴江罗逺树宿莽乱中洲宝剑今鳞甲神光尚斗牛他年还记得此夜一扁舟
　　过皂口　　　　　　　　　　　杨万里
　　贑石三百里春流十八滩路从青壁絶船到半江寒不是春光好谁供客子看犹须一尊渌并遣百忧寛
　　寄题南昌尉防思贤亭【并序】
　　南昌尉防之右有孺子墓墓前故有思贤亭中更兵燹亭毁墓湮今尉剑津张敬之因葺公廨披榛得墓按图牒墓旁有九里井求之得井又有甿耕桓伊墓下得甓三款识云晋平南将军墓距聘君墓七里验其遐迩而信表其基乃复其亭云敬为赋之
　　有客栖霞外无名涴党中南州一高士东海独清风旧国有禾女荒阡犹石翁更烦吹笛魄端为洗榛丛
　　豫章南浦亭泊舟【二首】　　　　　范成大
　　绣槛临沧渚牙樯插暮沙浦云沈断鴈江雨入昏鸦野旷天何近春寒歳未华来朝风一席随处且浮家闰歳花光晚霜朝草色荒趁墟犹市井收潦再耕桑客路东西懒江流日夜忙长歌情不尽一酌酹沧浪
　　宿华严寺　　　　　　　　　　陆　游
　　夜宿华严寺人扶到上方唤僧同看画避佛旋移牀小雨不成雪烈风还作霜钟残灯渐暗趺坐黙焚香
</div>
    <div class="pagination">
<a href="江西通志_page357.html">上一页</a><span>...</span><a href="江西通志_page353.html">353</a><a href="江西通志_page354.html">354</a><a href="江西通志_page355.html">355</a><a href="江西通志_page356.html">356</a><a href="江西通志_page357.html">357</a><span class="current-page">358</span><a href="江西通志_page359.html">359</a><a href="江西通志_page360.html">360</a><a href="江西通志_page361.html">361</a><a href="江西通志_page362.html">362</a><a href="江西通志_page363.html">363</a><span>...</span><a href="江西通志_page359.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
