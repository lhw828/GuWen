<!DOCTYPE html>
<html>
<head>
    <meta charset="UTF-8">
    <title>贵州通志 - 第 92 页/共 141 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>贵州通志 - 第 92 页/共 141 页</h1>
    <div class="content">　　十五年吴经奏贼阿屯坚娄等皆已擒斩以防闻○陈防烂土长官司张镛奏夭坝干贼首赍果侵掠又请于所侵大陈大步等寨设一司安寜宣抚而丰寜长官司杨泰亦奏峝陆光翁等聚烂土为乱先是宣慰杨辉平夭坝干后即湾溪立安寜宣抚司烂土诸苖恶其逼已至是果等既攻陷夭漂遂围丰寜时辉已致仕子爱承袭力弗支求援于川贵二镇各奏闻命仍起辉会兵讨之十六年镛复奏赍果紏合九姓丰寜并荔波贼万人攻剽愈亟帝责诸守臣玩防于是廵抚谢果言自天顺四年以来诸苖欲刼丹溪等处不靖至今乃命镇守太监张成总兵吴经相机勦抚
　　二十年烂土苖贼龙洛道等攻刦丹溪等处僣号称王且欲犯都匀清平诸卫而丰寜长官杨泰与土目杨和有隙诱广西泗城州农民九千于銕坑等一百余寨杀掠苖贼愈盛
　　二十三年廵抚孔镛诛清平苖阿溪阿溪者清平卫部苖狰狞多猜有养子阿剌饶膂力能披甲三重跃地而起越三五丈两人谋勇相资横行诸苖间假子母罔苖利而诱他苖为偷儿间刦旅商有官兵探捕者反为之居间邀重赂否则捕远苖之不伏己者强指为贼镇廵以下则夤纳岁币以为之地廵抚孔镛初到官患之询之监军总帅皆誉溪剌如一口镛大怒亲徃清平访部曲中最能者得指挥王通歴询苖害始备言所以夤缘要上官者镛询其人为谁曰指挥王曽总旗陈顺也乃以曽为廵官使顺诱溪剌出寨取之苖俗喜鬬牛顺乃覔好牛置中道伏壮士百人于牛旁丛薄间乃入寨见溪溪曰新都堂何如曰懦夫无能为也溪曰闻渠在广东杀贼有名何为无能顺曰同姓者非其人也因纵谈鬬牛事顺曰适见道中牛恢然巨象也未审比公家牛若何溪剌遂牵牛聨骑出至牛所观而喜之忽报廵官至矣顺曰此乃王指挥耳溪剌徃迎会伏兵起丛薄间擒之至镛前溪垂首不语剌独仰头视镛曰吾不畏千万人独畏一孔公然不知擒我若是易也溪剌死有子窜都匀檄徃擒之悉殪焉
　　治二年烂土苖贼七千人攻围杨安堡都指挥刘英綂兵觇之为所困命镇廵官徃援出之四年烂土酋乜富架重恶龙等叛
　　五年四月副都御史邓廷瓒总兵镇远侯顾溥帅师讨烂土蛮
　　七年诸军进勦分路追讨令熟苖诈降于贼乜富架长脚等诱令入防伏兵擒之直捣其巢凡破一百十余寨以防闻于是始开设都匀府及独山麻哈二州
　　十六年五月命南戸部尚书兼副都御史王轼督兵讨普安苖米鲁平之米鲁者普安州土判官隆畅后妻也尝以忤畅出居其父霑益土知州安民家畅前妻子礼因畅老奉朝命替畅为判官而听营长阿保防父子间不相能鲁觇知之讽阿保使礼迎已同室居礼因烝鲁畅闻大怒立杀礼燬阿保寨阿保乃挟鲁綂其子阿鲊莫阿歹儿攻畅畅败窜之云南时东寜伯焦俊为总兵官与廵抚钱钺召阿保及畅曲为调释而詟以官法各唯唯于是鲁遂隂中畅毒畅死阿保与鲁据寨反会畅别有妾适乌生二子曰珀曰瑢居安南堡鲁欲并杀珀瑢絶畅后于安南城外筑阿先硬寨阿保与鲁亲守之而别筑青黒猴塲查剌三硬寨于普安州拖长江诸处令阿鲊莫阿歹儿互为防守更名所居寨为承天寨号无敌天王出入建黄纛御史张淳饬捕之不克贼益横镇廵官以闻十一年乃命发十卫官军及诸长官司土兵万三千余人分道进兵且召安民责以匿贼状使杀贼自赎民乃率土兵攻斩阿保父子于查剌寨鲁走匿安民家安民隂资鲁兵五百袭杀适乌及二子珀瑢密遣营长福祐随鲁据别寨肆杀掠且投牒镇廵乞以女土官袭职廵抚钱钺及副使周凤都指挥刘英吴远指挥任礼张英杨芳太监杨友总兵官焦俊皆受鲁贿请宥鲁听袭朝议独不可切责之必得鲁乃已会副使刘福自谓知兵众倚之进讨营于阿马坡而福仍作移文取贼赂贼愤甚乃袭杀周凤吴远刘福等执杨友而布政司闾钲指挥史韬李雄郭仁李宗武等皆转战死上乃命南京兵部尚书王轼廵抚陈金都指挥李政等统官军进勦夺杨友还破阿旧阿满阿黒阿维二十余寨斩寨首阿乌阿宗及福祐子阿咎而米鲁福祐皆走匿马尾笼大兵合围擒斩之而下安民于狱既而赦之正德元年畅族土妇适擦袭土判官职亲赴京朝贺贡马上甚嘉之或曰适擦亦畅妾
　　正德三年金石酋石承宠卧龙酋王阿伦叛六年六月江津贼方四等防思石贵州兵败之八年廵抚陈天祥讨王阿伦等平之
　　十年铜仁苖龙童保与镇溪苖龙麻阳筸子坪百夫长龙真紏众为乱都御史沈林湖广都指挥潘勲会兵征之连破镇筸亚酉亚保生擒童保麻阳及其家口而释余叛者
　　十二年八月湖贵廵抚都御史秦金邹文盛合兵讨清平香炉山苖平之先是清平苖阿旁阿革于十一年据香炉山称王遍攻兴隆偏桥平越新添龙贵诸镇道路皆阻廵抚曹祥檄诸路兵进勦不克乃奏请总兵李昻及湖抚秦金会勦擒贼阿革阿义阿黎而香炉山险百攻不能下乃杂制防梯及鐡猫爬山虎诸具督令宣慰彭九霄彭明甫等选精鋭缘崖而上防木栅纵火焚巢斩贼首阿旁等乘胜勦黒苖破龙头寨及都兰都蓬密西大支马罗擒酋阿兹等其夭漂夭坝黎从杨保苖坪诸寨悉听招抚复业者三千八百余户斩首一千五百九级通抚苖众三百七十五寨防闻下玺书奬谕赏赉有差
　　十四年芒夷叛防永寜
　　嘉靖四年参将何卿征芒部平之
　　六年芒夷复叛
　　八年副总兵何卿复平芒部叛夷
　　九年真州贼周天星等防婺川县境
　　十年廵抚刘士元讨真州贼平之
　　十六年都御史汪讨凯口囤苖平之都匀苖王阿向者屡防凯口囤称乱官司不能制遂于十五年攻平浪镇廵官招之不下诏遣廵抚陈克宅调汉土官兵三万集囤下囤故絶险贼复于要害设弩楼垒石防守攻三月不克乃先分兵歴破贼党凯酋等囤随招降附近诸苖四十九寨贼稍离散然后令土官安万铨购壮士能攀者乘夜雷雨以鐡钩防手足若指爪然攀岩援木以上然后用輭梯钩防使众军鱼贯蹑絶顶发弩石下击总兵杨仁等督各哨仰面夹攻之万铨兵自山后驰下开囤门遂斩阿向及贼党十余人凯口尽平先是阿向之祖世袭土官忽为平浪王仲武先人用计夺袭遂为世讐及凯口既平克宅议尽逐苖党以其地属都匀府召军民佃种改前囤曰灭苖镇仲武因诸夷失业隂遣人招复旋科索之诸苖怨望私推阿向余孽王聪王祐朱兎等为主谋紏合黑苖与其党复攻据前囤驱逐耕种军民多所杀掳镇廵檄副使参将守备等官分领土义兵进勦贼乘雨夜袭破诸营生执参将李宗祐指挥陈佐周钟并百户军舍等三十余人诏革总兵杨仁及前任廵抚陈克宅职而下王仲武于狱既而廵按御史杨春芳遣官抚谕贼愿释宗祐等谢罪而讫无成説至是都御史汪仍调土官安万铨都指挥朱文指挥李木统汉土官兵三万有竒集囤下万铨亲率花鎗手与贼相拒贼败走渡河万铨追之朱文等三面并进因树招降旗于道贼走旗下者五百余人聪兔据险下矢石我兵殊死战遂破其囤斩兔等聪冐雨溃围出为万铨部兵所执已而贼酋王祐等复入据囤随执之贼平前后斩首二百六十三级降苖寨一百五十俘获贼党男妇二万余口
　　十九年金石司酋石显高叛官军讨平之
　　二十一年铜镇苖叛陷石阡府执推官邓本中二十七年九月以张岳为右都御史总督湖川贵兵讨铜镇苖○苖贼龙许保陷印江县○罗番龙受祖叛官军讨平之
　　二十九年铜仁苗陷思州府知府李允简死之三十一年金筑贼阿季叛官军讨平之
　　三十二年总督张岳进讨湖贵苖平之蜡尔山界辰州铜仁之间最为险峻先是有筸子坪土官田兴爵者以事系辰州诸苖贿吏隂脱兴爵归藏蜡尔山乆之兴爵稍聚众自大会铜仁苖乆逋赋知府按逋籍责见户见户且亡命知府乃责其土官偿之于是平头长官与所部诸苖逃奔兴爵共保蜡尔称兵反官军讨之不能克镇廵上其事上特就家起万镗为副都御史开府辰州命相机进镗征诸路汉土兵讨之仍不克至二十五年湖广廵抚姜仪言镇筸铜平诸苖皆互相结援而土官从征者复故为隂纵以牵掣之遂至蔓衍不可防自今以后宜专责宣慰彭荩臣彭明辅指挥田应朝等督土兵同汉兵会不克者治之以法如是则事可立办上是之于是遣侍郎张岳督诸路会责成土官之从征者遂破蜡尔山斩其渠且以计擒兴爵等并杖杀田应朝而其乱始定田应朝者本土指挥使以田氏与兴爵同族镗用为廵捕使伺兴爵应朝反结兴爵煽诸苖乱是时镇筸铜平及贵州诸苖龙许保吴黒苖等皆其所隂结为应援者至是杖杀之
　　万厯六年招降夭漂诸苖夭漂者苖坪黒苖种也在湖贵川广界与者亚鼎足居每入汉必道者亚顾为生苖前此未为汉所属至是夭漂阿盖等三十余人诣长官金篆所愿输赋役为编氓请刻木立信都御史何起鸣下兵廵苏愚问状遣指挥郭懐恩及金篆同徃而阻于者亚乃远从丹彰间道通夭漂会苖坪党银等十余人亦诣篆所同夭漂所请皆以者亚闭关不得通时都御史王缉新赴官使使者簿责者亚酋阿斗斗叩头服谓我等本平定部也为养善牌所诱因暂去平定而归养善今养善奴视我闭关所以拒之也今愿徃平定缉谓平定孱弱无可借其愿徃诈也此必有主谋其间者下吏案騐吏乃呼阿斗密询之果得实谓汉人夭金贵及张受主谋教言往平定而实隂借诸防兵以袭养善乃治夭金贵等罪令者亚一十五寨仍属养善牌如初而者亚路通于是苖坪夭漂皆请奉贡赋名其牌曰归化都匀版籍凡使徃自生齿以上悉跪拜送使至平定夹驺从行前吹芦笙杖鼓唱蛮地歌呼道而驰事闻上嘉之后者亚阿斗反伏诛乃罢乐平吏目加麻哈州州判一人令居乐平司以养鹅者亚羊塲落邦诸苖属焉七年毛吴坠苖乱都御史王缉抚定之毛吴坠者永寜苖寨也其隣有长牛阿田者于隆庆初曾出刼都指挥陶鼎持斧逐捕之中流矢死而毛吴坠酋长光赛光见攻剽罗绍华张斌匡廷銮寨杀罗显竒五人斌等上变言赛见反并及长牛杀指挥事诏令都御史王缉御史马呈图督兵进勦缉与呈图疑所上不实遣知府按视长牛毛口诸寨光见知知府至负弩出郭迎叩头乞哀请输贡赋比编户氓乃拘使对簿无实释之而坐斌等诬罔律斌叹曰吾北行时有阿迷土目方仲八赠我百金为治装以我能告见反也不如是吾何以对方土目哉
　　九年十二月湖广廵抚陈省遣兵讨五开卫叛军平之卫军与黎平府共城国初时苖民常内侵四郊多垒犹与府戮力御苖治以后邉境渐无事军夷皆富则猜嫉转甚居常合众为欵借号曰御苖诲其属陵轹府僚亦不有监司矣嘉靖十七年副使朱藻按部至五开欵军周泰等大噪不果纳纵火焚其司门藻度不可制亡走靖于是欵军扬扬谓计得也张甚二十九年欵军周宗刘芳等挞守备路良于卫堂纵火焚府门三十九年上黄潘老寨夷与军相讐知府张廷桂徃勘五开嗔不约会使其众挞廷桂击碎公座四十二年挞守备姚绍武四十五年挞守备魏麒黎平民王成潘应星素无頼欵军起因相倚为奸防新化所军与潭溪民争婚因嗾诸军攻潭溪遂启局库出兵噐纵掠诸富室无所惮知府刘汝顺召问诸军面侮之万厯元年汝顺赴贵州城军惧其愬已也阻不与出城已而率众逐之潭溪又逐之靖居亡何汝顺迁去始发其辠上抚按乃按逮王成潘应星等六人调戍邉欵军稍戢于是成应星各案问贜至二百余两阅数年不肯出则愬诸军分坐之卫司捕輙乘间受为理而防其利军忿不堪复鼓噪起八年六所军刘应胡国瑞卢国卿周官姚朝贵刘髙各率其党号六哗又传木刻紏天甫银頼诸苖贼为应援者凡五司号曰五哗刘应者指挥刘璋戸丁也璋惧祸及已隂使人刺杀应胡国瑞知之噪起焚掠刘璋家欲杀之逼出银三百三十两偿应命防百户恕学仁刈其髪砍其指令自裁一日中扑杀所憎陆继先等六十余人是时守备林维乔奉命移驻五开国瑞谓众曰彼处此吾曹大不便悉焚衣冠图籍逐之万福山闭城门建号称变卫司捕向所挟取于军甚众将甘心焉焚其居舍掠家产索偿牛酒赎锾无算九年夏右所军与中所军争摘岂叶国瑞夺刅格杀彭玉彭大武父子及射中仆地者五人苖尚万入城互市因抽佩刅杀军一人国瑞捉之自临演武塲宣令斩其首于是铜鼓靖州中潮龙里诸军皆向应猖獗先后廵抚兵备屡檄下所司抚谕之竟跳梁不解至是湖广廵抚陈省来代始疏于朝请讨之十二月调诸路兵四千余人省驻靖州分遣叅政贺邦泰佥事龙宗武叅将邓子龙各率所部捣五开国瑞盛服张盖登城陴大呼曰若有精兵吾固有坚城时卫司捕亦领一麾薄城军怨之磔其妻掷城下曰今日犹能挟王成取吾财乎兵围城急诸军胁从者寖悔稍稍解去宗武觇知之帅所部火攻其东门诸贼争救东门遂分兵入北门擒卢国卿周官及斩馘数十人抚其胁从者国瑞奔西门亡去防获之于武冈伏诛
　　十一年讨贵阳叛苖平之贵阳苖寨有也香狗塲与者亚通婚媾酋长老顶宋已归附输租赋有年顾贫甚岁比逋负而不得偿寨旁有高山以为险每汉使至輙走高山顶鼓噪詈骂使还报有司无如何于是稍稍轻汉使乃隂集亡命刼人夺金帛久之遂反至是都御史刘庠檄宣慰安国亨宋懋德统兵勦之生擒老顶宋等九十人枭以狥十三年者亚苖复叛廵抚舒应龙讨平之
　　十四年讨答干寨苗平之答干鸡贾甲多皆都匀苖寨也者亚阿斗反而答干寨阿其应之及斗诛阿其以幸免是年土舍吴楠王国聘虑阿其叵测祸及已请以答干鸡贾甲多属诏立宣威营设把总一人而以防诏佐之凡答干一十三寨岁输赋三十九石中间答干输十石着为令阿其独不伏引者亚残苖围宣威营鼓噪曰阿地谁令而营居中乎阿其居常张繖鼓角绘龙凤什噐遂兴鸡贾甲多阿卖胖鐡仰枯诸苖击牛酒为誓称兵刼归化廵徼至答干问状阿其出与战詈骂去官军莫敢进独山土吏防天眷请于都御史愿提兵进而先使间者佯言汉已黜诏令以营地还阿其立阿其酋长朝暮当撤兵去阿其亲驰乐邦牛塲诇往来者言言皆符遂弛备天眷乃设伏左右伺其间骤入斩阿其并阿卖胖鐡仰枯等一十六级鸡贾甲多诸寨皆归降于是属防诏者自答干鸡贾甲多外又有塘蛙当井斗坡甲树蜡臼磉马崖埋等一十七寨小桥熟苖龙木恰曾赐冠视寨事年老请子俸替值叅议给糗粮与俸不及恰恰夺之俸愬诸叅议下守备逮恰恰挥其属龙党苏鎻汉使已而逐之曰速走此是我家事如再来则我当以乌鸡寨杀汝反矣时叅议秦舜翰闻其语以计擒之死狱中亡何龙化龙羊山引川苖攻孟汉焚其邑居曰汉无故杀苖苖请报之官军战不利既而都司蔡兆吉赍奉旗牌谕令降待以不死于是诸苖皆散去俸视事如故又罗金寨生苖吴老夭为诸苖雄长溆浦张把髙卢溪吴老虎下里杨武杨再兴五寨黄牯牛水德苟朝隆茍朝祖等皆依之时守备陈防为廵官尝捕盗得苟朝祖杨再兴搒掠放去而阿酋下水有酋长龙老朋索老夭逋钱奄至罗金寨掠张把高妻向氏及杨申儿等五人去老夭赎之不肯与反鬻之他寨苟朝祖故恶策谓策受赂纵苖匿掳妇嗾把高愬御史所策至罗金寨呼老夭质问老夭遂与杨再兴等杀策反都御史舒应龙勦捕之老夭与黄牯牛苟朝隆走湖广匿锦朶山久之副将陈天祐搜诸山设伏获夭等枭之铜仁市
　　二十八年六月总督李化龙率师讨播州宣慰司杨应龙平之播州自洪武初杨铿内附世授宣慰司地方千里西北堑山东南俯江称西南奥区传至应龙性猜狠嗜杀数从征调恃功骄蹇知川兵脆弱隂有据蜀志间出剽州县嬖小妻田雌凤防杀妻张氏屠其家用诛罚立威所属五司七姓不堪其虐十八年走贵州告变廵抚叶夣熊疏请大征诏不听二十年逮系重庆狱应龙诡将征倭兵自效得脱归复逮不出二十一年四川廵抚王继光请于朝讨之继光至自重庆与总兵刘承嗣等分兵三道进娄山关屯白石口应龙佯约降而綂苖兵据关冲击承嗣军败杀伤大半会继光论罢即撤兵委弃辎重畧尽黔师会亦无功二十三年邢玠总督贵州檄重庆知府王士谕应龙至松坎听勘论斩得赎输四万金助采木以次子可栋覊府质追未几可栋死于重庆促防归不得复檄完赎应龙大恨拥兵驱千余僧招魂去分遣土目置关据险厚抚诸苖名其健者为硬手州人稍殷者没入其资以养苖苖人遂愿为出死力二十四年应龙掠大干诸坝焚刼草塘余庆二司徧及兴隆都匀各卫又围黄平杀重安江长官势大炽二十五年流刼江津及南川临合江索其仇袁子升缒城下磔之时兵备王士琦调征倭应龙益统苖兵大掠贵州洪头高坪新村诸屯诇原奏仇民宋世臣罗承恩等擕家匿偏桥卫袭破之大索城中戮其父母子女备极惨毒二十七年春廵抚江东之都司杨国柱领兵三千勦应龙龙遣子朝栋弟兆龙何良汉等迎敌于飞练堡我师夺三百落贼佯败诱我师伏发国柱及指挥李廷栋等死之东之罢以郭子章代而起李化龙节制川湖贵州诸军事调东征诸将刘綎陈璘等南征六月应龙乘大师未集大勒兵犯綦江时城中新募兵不满三千而应龙以兵八万奄至叅将房嘉龙防击张良贵战死綦江陷应龙尽杀城中人投尸蔽江江水为赤退屯三溪以綦江之三溪五渡南川之东乡坝立石为播界号宣慰官庄声言合江江津皆播故土初贼本无意竟反徒以安忍猖狂既覆我师飞练则骑虎势不得下于是益结九股生苖及黒脚苖等为助十一月应龙屯兵官坝声言窥蜀已而焚东坡烂桥楚黔路梗次年正月应龙五道并出破龙泉司守备杨惟忠拥兵二千以势不敌避去土官安民志率歩卒五百拒守死之二月癸未播贼袭执宣慰宋承恩去承恩应龙壻也时总督李化龙已移驻重庆征兵大集遂以十二日丙戌誓师分八路路约三万人官兵三之土司七之川师四路总兵刘綎从綦江入以叅将麻镇等叅政张文耀监之总兵马孔英从南川入以叅将周国柱宣抚冉驭龙等佥事徐仲佳监之总兵吴广从合江入以叅将徐世威等叅议刘一相监之副将曹希彬受广节制从永寜入以叅将吴文杰永寜女土官奢世续等叅议史旌贤监之黔师分三路总兵童元镇统镇雄土知府陇澄泗城土知府岑绍勲等由乌江叅将朱鹤龄受元镇节制统宣慰安疆臣等由沙溪总兵李应祥统宣慰彭元璠等由兴隆叅议张存意按察司杨寅秋监之湖广一路由偏桥分两翼总兵陈璘统宣慰彭养正等由白泥副总兵陈良玭受璘节制统宣抚覃宜等由龙泉副使胡桂芳叅议魏养防监之廵抚郭子章驻贵阳湖广廵抚支可大移沅州总督李化龙自将中军防应谕诸将以抵娄山等关为期且曰关外且战且招降多不可胜诛也关内疾战勿受降师不可久老贼诈不可信也綦江道最要綎当之应龙熟綎才颇惧益兵守要害十五日诸将克丁山铜鼔崖村遂直捣楠木山羊简台三峒峒絶险贼将穆照等众数万连营诸将惮之綎分兵攻其三面大战于李汉坝生擒其魁余贼奔入峒乘势直捣峒前焚之贼多死尽克三峒擒穆照及贼魁吴尚华是日綎督战左持金右挺剑大呼曰用命者赏不用命者齿剑鬬死者四十人遂大防三月应龙乃遣子朝栋惟栋及其党杨珠统鋭卒数万由松坎渔渡罗古池三道并进綎伏万人罗古待松坎贼以万人伏营外待渔渡贼而别以一军防应贼果至伏尽起綎率部下转战斩首数百追奔五十里朝栋溃围走几为我师获应龙惮綎威名意首挫其锋属朝栋悉劲兵间道相角曰尔破綦江驰南川尽焚积聚余无能为也及朝栋败益胆落聚守石虎关綎亦掘堑守初綎闻征播命逗遛多设难要朝廷言官交劾綎议调南京右府佥书綎至是闻之即辞任李化龙以平播非綎不可固留之力荐于朝綎乃复受事遂进克石虎关防贼滴泪三坡瓦窑坪诸隘直抵娄山关娄山万峯插天丛箐中一径才数尺贼设木关十三座排栅置深坑百险俱备綎分竒兵为左右路间道趋关后而自督大军仰攻夺其关追至永安庄两路军亦防时三月二十九日也綎老将持重虑贼冲突聨诸营一据娄山关为老营一据白石口为腰营一据永安庄为前营都指挥王芬者勇而寡谋每战輙请为前锋连胜有轻敌心独营松门垭之冲距大营数里贼方有乌江之胜谋再夺娄山适穆照遣人泄芬孤军状四月朔贼乃袭杀芬守备陈天纲天全招讨杨愈亦死失亡士卒二千人綎闻急徃救部将周以德周敦吉夹攻贼始大奔追至养马城而还是日应龙几被获乃不敢窥娄山綎惩前失劄近关坚壁且请济师逾十余日克后水囤营于冠子山寻会马孔英壁海龙囤下孔英道南川独险远去应龙海龙囤六七百里未至重庆时推官高折枝监纪军事请独当一面乃与叅将周国柱先以石柱宣抚马千乘兵破贼金筑复督酉阳宣抚冉驭龙败贼于官坝时贼既破龙泉方移师攻婺川闻败乃遁及孔英至军平茶邑梅兵亦集军容甚壮先师期一日入真州用土官郑葵路麟为乡导别遣邉兵千扼明月关诸军鼓行前进破四寨攻赤崖抵清水坪封寜关悉破贼营十数逼桑木关关内民降者日千计折枝结三大寨处之禁杀掠降者日众贼益孤关为贼要害山险箐深贼凭高据守三月初八日乃令千乘驭龙出关左右国柱捣其中贼用标枪药矢鋭甚官军殊死战夺其关逐北至风坎关贼复大败连破九杵黒水诸关苦竹羊崖铜鼓诸寨国柱攻金子坝无一人疑有伏焚空寨十九严兵以待贼果哭出击败之孔英乃留王之翰兵守白玉台卫饷道平茶邑梅兵守桑木关而亲提大军进营金子坝应龙闻桑木关破大惧遣弟世龙及杨珠以鋭卒刼之翰营之翰走杀饷兵无筭平茶兵来援贼始退孔英还击世龙复不胜歩卒发火箭禆将刘胜复奋击贼乃奔官军进朗山口由朗山进防子桥深箐蓊翳贼处处设伏悉平之应龙遣其党诈降谋为内应折枝尽斩之伏以待贼果夜刼营伏发贼惊溃追奔至髙坪已夺贼养马城直抵海龙第二关下贼守兵益多孔英军已深入而诸道未有至者酉阳延绥兵皆退贼蹑杀官兵六十人居数日刘綎兵至乃合兵连克龙爪海云诸囤压海龙囤而垒初总督李化龙刻师期诸将莫利先入孔英所将邉卒及诸土兵皆犷悍监纪折枝勇而有谋故师独先入道至囤前吴广出合江屯二郎坝大行招徕贼骁将郭通绪者迎战将士袭走之陶洪安村罗村三寨土官各出降他部来归者数万广择其壮者从军通绪扼穿崖囤广督土汉军击破之刘綎马孔英已入播广犹顿二郎总督李化龙趣之乃议分四哨进攻崖门别遣奢世续等督夷兵二千扼桑木垭诸要害以防饟道诸将连破数囤进营母猪塘应龙令通绪尽发关外兵拒敌广伏炮手五百于磨枪垭外南冈下而遣禆将赵应科挑战垭两山相夹中甚隘通绪横槊冲应科科佯北通绪追出垭遇伏急旋马中炮坠方跃上他马伏兵攒刺之殪余贼大奔官军逐北贼尽降遂薄崖门径小止容一骑贼众万余出关拒战曹希彬悬赏千金士攀崖竞进追至第四关关上男女尽哭于是贼党自杀其魁罗进恩率万余人出降其第一关犹拒不下广乘夜疾进夺其关关内民争献牛酒时李应祥陈璘犹在关外广合希彬军连战一碗水土崖分水关皆防遂进营水牛塘应龙知广军孤深入谋欲袭之乃遣人诈降广测其诈坚壁以待应龙拥众三万直冲大营诸将殊死战会他将来援师乃退广遂进壁海龙囤童元镇督永顺泗城镇雄诸土军由乌江初元镇先驻铜仁惮应龙久不进屡趣乃行时刘綎吴广诸军已进羣贼议分兵守其叅谋孙时泰曰分兵则力薄乘官军未集先破其弱者余自退矣应龙善之闻元镇将抵乌江应龙曰此易与耳纵之渡江密以计取监军杨寅秋言乌江去播不逺宜俟诸道深入恊力齐驱元镇不从于是永顺兵先夺乌江贼遣千余人沿江呌骂以诱之诸军既济复夺老军关前哨叅将谢崇爵乘势督泗城及水西兵再防河渡关三月望贼以步骑数千先冲水西军军中驱象出战贼多伤俄驾象者毙象反走掷火噐者又误击已营阵乱泗城兵先走崇爵亦走争浮桥桥断杀溺死者数千人河渡既败乌江军相去六十里犹未知明日叅将杨显发永顺兵三百出哨道遇贼数万咸为水西装永顺兵不疑与盟誓贼掩杀三百人亦袭其装直趋乌江乌江军信为水西永顺兵不设备遂为贼所破争先渡江贼先断浮桥数千人皆溺死显及二子与焉元镇所部三万人不存什一将校止崇爵等三人江水为不流贵阳闻警居民尽避入城远近震动化龙用上方剑斩崇爵益征兵檄镇雄土官陇澄邀贼归路陇澄者即安尧臣水西安疆臣弟也军不与元镇合独全当事颇疑其通贼寅秋以镇雄去播止二日令捣巢立効澄许之河渡未败时澄已遣歩将刘岳王嘉猷攻防苦竹关及半坝岭既败二将移新站贼伏兵大水田别以五千人来袭败还嘉猷乃声捣大水田而潜以一军败大夫关直抵马坎断贼归路与疆臣合贼遂遁会都指挥徐成将兵至合岑绍勲兵冉克河渡关贼将张守钦袁五受据长箐万丈林永顺兵击破之生擒守钦攻清潭洞复擒五受会朝议责元镇败状逮下狱令李应祥并将其军应祥由兴隆入受事于二月下旬副将陈寅等已连克数囤拒贼四牌高囤下别遣兵从间道直捣龙水囤他将蔡兆吉又自干坪抵箐冈过四牌贼首谢朝俸营其地四面峭壁深箐贼从高鼔噪官军殊死战俘朝俸妻子乘势抵河畔防乌江败书闻敛兵不进者旬日应祥已受任趣诸将急渡寅等乃取他道渡河而潜为浮桥以济师诸军既渡贼失险乞降者相继应祥悉受之贼所恃黄滩一关壁立众死守防贼徒石胜俸等率万余人降告曰去黄滩三十里有三关入播门户额森袭破之则黄滩难守应祥然其计令偕陈寅率精卒四千夜抵关下胜俸以数十骑诱开前门尽殱其戍卒黄滩贼惧益増兵固守寅督诸将渡河攻关前胜俸由坟林暗渡袭关后贼乃大败应祥遂直抵海龙囤陈璘由偏桥进军次白泥应龙子朝栋率贼二万渡乌江迎战璘前御之而分两翼蹑其后贼少挫追奔至龙溪山贼合四牌贼共拒璘四牌在江外与江内七牌皆五司遗种九股恶苖素助贼璘广招抚乃进军龙溪谍报有伏令防击陈防以火噐击之贼据险矢石雨下璘先登斩小校退者以狥把总吴应龙等陷阵贼大溃退拒四牌保儿囤璘遣二禆将逼之中伏璘募死士从应龙等奋击贼复溃奔据囤巅夜由后遁黎明追及于袁家渡贼复败悉渡江遁四牌之贼遂尽三月望诸军为浮桥渡江知贼将张佑谢朝俸等营七牌野猪山璘即夜发抵苦练坪前锋与战后军至夹击之贼败逃深箐官军遂入苦菜关会童元镇乌江师败璘大惧请退师李化龙不可璘乃进营楠木桥次湄潭贼悉聚青蛇长坎玛瑙保子四囤地皆险絶而青蛇尤甚璘议同日攻则兵力弱止攻一囤则三囤相助乃先攻三囤次及青蛇良玭师亦来会令伏囤后别以一军守板角关防贼逸璘督诸将力攻三日贼死伤无算三囤遂下青蛇四面陡絶璘围其三面购死士从玛瑙附葛至山背举炮贼惶骇诸军进攻焚其茅屋贼退入囤内木石交下将士冐死上燬大栅二重前后击之贼大败七牌之贼亦尽时四月十三日也乃分兵六道攻克大小三渡关乘胜抵海龙囤海龙囤者贼所倚天险飞鸟腾猿不能逾者及诸路兵俱集囤下贼见势急父子相抱哭上囤死守每路投降文缓我师化龙檄贼诡降即斩使焚书无为所绐虞綎与应龙旧檄无通贼綎械其人自明贼诡令妇人于囤上拜表痛哭云田氏且降诈为应龙仰药死报吴广广轻信按兵不动已觇知田氏诈降缓攻而所云应龙死乃川兵攻囤以火炮击死所谓杨珠也珠骁勇善战既死贼痛如失左右手广觉诈益列兵协攻烧二关夺三山絶贼樵汲五月十八日始筑长围化龙令诸将分日迭攻安疆臣攻囤后受贼重贿多与通且潜以火药贻贼故贼不备其后陈璘知之与监军者谋令疆臣退一舍璘移其处置鐡牌百余距囤丈许贼强弩无所施又为箛板于栅前贼每夜出刼为钉伤不敢复出会化龙闻父防诏以墨缞视事化龙跣而草檄益治军时天苦雨将士驰淖中苦战六月四日天忽开朗五日刘綎身先士卒进克土月二城应龙益廹夜散数千金募死士拒战诸苖皆骇散无应者起提刀自廵垒见四面火光烛天徬徨长叹泣与妻子曰吾不能复顾若矣六日陈璘与吴广当进兵璘夜四鼔衔枚上贼鼾睡斩其守关者树白帜鸣炮贼大惊溃散广兵亦至应龙仓皇同爱妾二阖室缢且自焚广获其子朝栋及妾田雌凤急覔尸出焰中广中火毒失声几絶顷而苏自出师至灭贼百十有四日总督李化龙露布以闻○七月诏偏沅廵抚江铎墨缞讨皮林苖川湖贵广西督抚督兵恊击○十二月庚辰督抚李化龙郭子章江铎俘杨朝栋等献于阙下丙寅上御楼受之羣臣称贺命磔杨朝栋等于西市释宋承恩
　　二十九年正月壬子朔颁平播诏于天下甲子廵抚郭子章如镇远防楚师粤师恊剿皮林○三月指挥使李楷剿皮林苖平之皮林苖吴国佐少入学为永从县生员骄黠有大志居恒徃来洪州草坪等寨相度形势自为皮林与九股接壤山川险奥可因之成大事于是帅皮林诸苖反自称天皇上将有石纂太者亦自称太保始播发难时皮林尝助逆至是播灭乃结聨他寨搆营阵攻破永从县燬城郭庐舍杀守备陈世忠等刼狱囚而去沅抚江铎亷指挥李楷智勇请授楷征剿事防楷征播还自谓当便道扫除不烦专兵至是先遣他总兵进剿地险不得入且所遇潘老诸酋引众万余尽为牛首阵当者多伤楷尝探苖洞得其根株从丛箐中取道道仅尺余旁临溪不测歩骑相持如是者数十里苖又断沟画堑布以竹签楷所在塡接使壮士乡导逐步防签而后行乃先捣潘老寨夺其险隘遂进击赖洞岑朝二寨斩酋杨满金首生获龙贵才吴寅龙诸渠胶至军门转攻六背山斩酋革海艮等三十八级连破洪州草坛斩获首虏及妇女牛羊无算乃进逼时洞时洞者国佐所据寨也然国佐已窜去楷分遣偏将由他洞入而自与逰击董献防沈猷当其险者曰甘坤即俗名铜关鐡寨破之而入穷追至赤沙高茶生获国佐及石纂太金董四吴海等斩首五百八十二级诸洞悉平
　　三十四年廵抚郭子章奏讨东西二路及水银山苖尽平之东西二路苖名曰仲家者盘踞贵龙平新之间为诸苖领防在水银山介于铜仁思石者曰山苖红苖之羽翼也窥黔自平播后财力殚竭有轻汉心经年剽掠无虚日三十三年六月子章乃命总兵陈璘叅政洪澄源率官军五千益以土兵五千攻水银山监军布政使赵健率宣慰土兵万人使逰击刘岳等督之攻西路苖皆九十余日而克二防既平至是乃専命总兵陈璘率汉土兵五千移营新添进攻东路苗不一月复克其六箐斩获贼首吴老乔阿伦阿皆等诸苗尽平
　　三十五年三月丙寅四川追永寜司印擒奢世续余党烧普市摩尼
　　三十七年红苖陷印江县典史邵士元死之四十年邛水司土目彭必信不法诛之邛水土舍杨光春行邛水长官事老而贪头目彭必信为之聚敛民怨甚逃诸梁上巴野六甫计诸苖寨叅议以上皆议请免春改土为流议未行春与必信单骑遍驰所部庄寨绐言汉兵剿夷民当敛金赎夷民死凡三十六庄七十二寨合得金五百两两人分其金都御史何起鸣诇知之下都清道逮光春系狱瘐死不及必信于是用汉经歴刘试到邛水管事立青颇茨瓦四哨每四户择壮兵一人邛水四百户户不下二百人出为兵凡不为兵者佐糗粮三斗鱼盐月人一觔有八两皆廪食余税而简土吏何文奎等掌四哨别选精兵五十二人立营居中禆将徐轲廵徼之未几必信乃密诱诸苖谓新法不善不利苖请十五洞洞长约为我治装我当愬之朝以复旧例洞长唯唯乃议每洞出装银三两合得四十五两走长安上书谓巴野梁上六逋计诸寨酋长乔鹅苗女乔苗柴虎苗高艮等数百人阻水为乱树旗帜鼓角攻七十余寨杀男妇五百人而指挥使陶启忠不之问也反索土吏杨光春钱而杀之改旧例用新法欲求苗不反难矣书上不省然而必信意自得归谒知府王一麟意一麟叱防之送司狱乃檄召诸苗以为必信所奏乔鹅事此在万厯初孰与今日今日若等苐不利汉吏耳乃假此为恢复计有国法在不便思若等所患苦或以兵饷戸赋米三斗过甚府能为若等寛之故事本司岁给白虫铺米每洞月八斗凡一百五十石他于平溪驿剩余征二十二两此皆可足饷今已后毋苦诸洞诸洞皆叩头称便乃坐信诬妄诛之而新法竟行
　　四十四年定番州仲苗作乱廵抚张鹤鸣亲督兵入其巢围之于猱平堡克之诸贼悉平
　　四十七年清平兴隆平越诸苗贼出刼官道廵抚李橒发兵勦之
　　四十八年蔺州土司奢崇明叛陷四川重庆府遂陷遵义府
　　天启元年二月宣慰司同知安邦彦诣廵抚李橒请讨奢崇明自效不许安邦彦者宣慰使安尧臣族子尧臣死子位幼其母奢社辉崇明女弟代领其众邦彦遂专兵权防朝议征西南兵援辽邦彦素黠桀欲乘以起事诣橒请行橒谕止之归益为反谋橒累疏请増兵益饷中朝方急辽事置之不问会橒被劾六疏乞休十月始得请以王三善代而崇明已陷重庆遵义贵阳大震橒遂留视事时城中兵不及三千仓库虚殚橒与廵按御史史永安贷云南湖广银四万有竒募兵四千储米二万石治战守具而急遣总兵官张彦方都司许成名黄运清监军副使朱芹提学佥事刘锡等援四川战屡防遂复遵义绥阳湄潭正安桐梓诸州县二年二月安邦彦叛围贵阳城或传奢崇明已陷成都邦彦遂挟安位反自称罗甸王四十八支及他部头目安邦俊陈其愚等蠭起相应乌撒土目安效良亦与通邦彦首袭毕节都司杨明廷固守击斩数百人效良助邦彦陷其城将士三千人俱没贼遂分兵陷安顺平坝效良亦西陷霑益而邦彦自统水西军及罗苗仲数万东渡六广河直趋贵阳别遣王伦等下瓮安袭偏桥以断援兵洪邉土司宋万化紏苗仲九股陷龙里李橒史永安闻变急议城守会藩臬守令咸入觐而彦方镇铜仁运清驻遵义城中文武无几人乃分兵为五令提学佥事刘锡及叅议邵应祯都司刘嘉言副总兵刘岳分御四门橒自当北门之冲永安居谯楼团街市兵防内变学官及诸生亦督民兵分堞守贼至尽鋭攻北城橒迎战败之转攻东门为锡铉所却持数日贼多死乃日夕分番驰突以疲官兵城中出精卒哭贼贼惊却乃为三丈楼临城用妇人鸡犬厌胜术橒永安烹彘杂斗米饭投饲鸡大而张虎豹皮于城楼以祓之乃得施炮石夜缒死士烧其楼贼尽死贼又作竹笼万余土垒之高逾睥睨橒永安急撤大寺钟楼建城上贼弃笼去官军出烧之数出城邀贼粮贼怒尽发城外塜遍烧村寨又先后攻陷广顺州普定威清普安安南诸卫贵阳西数千里尽为贼有初被围彦方运清来救败贼于新添贼诱入龙里二将皆败贼纵之入城曰使耗女粮城中果大困川广总督张我续廵抚王三善拥兵不进橒永安连疏告急我续等卒不进会彦方等出战频得利贼退保宅溪橒永安又遣禆将商士杰等共九千人分控威清新添二卫且乞援兵贼谓城必防沿山为营栅隔内外旬日始一攻輙败去副总兵徐时逄叅将万仲仁来援遇贼瓮城河食尽仲仁兵先逃贼乘虚撃之军尽溃诸将马一龙白自强等殱焉援遂絶贼闻三善将进兵益日夜攻架木高坡以瞰南城橒永安募死士燔之火五日夜贼尽攻击之术已登陴天将曙忽自退明日梯而登守城者止饿卒六人荷戈强起贼才杀一人倐惊退坠梯死者无算贼大骇疑城中尚有精兵数万云○十二月王三善大破贼于龙里贵阳围解自李橒史永安连章告急趣三善赴援三善始驻沅州调集兵食已次镇逺再次平越遣知府朱家民乞兵四川兵未至不敢进疏请便宜从事给空名部牒得随才授任帝悉可之至十二月朔知贵阳围益困三善急召诸将曰事廹矣前则以战死后则以法死夫死法与死战孰优尚何待也乃分兵为三副使何天麟等从清水江进为右部佥事杨世赏等从都匀进为左部自将二万人与叅议向日升副总兵刘超叅将杨明楷刘志敏孙元谟王建中都司陈嘉谟等由中路当贼锋一日抵新添又一日进母猪洞又一日次新安是夜报贼至合营惊扰议退兵三善手剑疾呼曰退即死此既而觇无贼乃命刘超为前部超三善同里人有智畧疾行抵龙头营三善身尾之相去不二里闻炮声众惧不欲前三善督之既而刘超防音至初超兵遇贼却超下马斩却者二人而自挥刀断贼标时贼首阿成骁甚超与步兵张良俊直前斩其首贼披靡会大兵至齐进夺龙里贼复大集乃大战却之遂据龙里城众议休息三善曰我兵猝至贼无备此可以破竹而顾却之何也遽防马前进众随之自平越至此凡六日抵城下而邦彦已遁遂乘胜穷追至毕节铺贼歩骑如云皆自相蹂践而追骑如墙并进斩获无算安邦俊战死辎重山积时城守十月旦夕陷忽贼兵奔溃如蚁喊声雷震俄顷五骑冲锋至城下曰新抚至矣军民大悦庆更生橒等迎入城三善不许曰贼兵不远军心犹未定也我不可即安遂营于南门外坡上大雪次日移营宅溪贼远遁陆广河外居数日左右二部及湖广广西四川援兵先后至三善以二万人破贼十万有轻敌心且忧乏食欲因粮于敌举超为总兵官令渡陆广趋大方捣安位巢以世赏监之总兵官张彦方渡鸭池捣安邦彦巢以天麟监之汉土兵各三万别将都司线补衮出黄沙渡尅期并进超等至陆广连战皆防彦方部将秦民屏破贼五大寨诸将益轻敌三年正月刘超渡陆广贼薄之独山土官诏先遁贼乘之官军大败超走免先锋杨明楷被执诸将姚旺等三十六人殱焉贼遂攻破鸭池军部将覃化先逃诸营尽溃彦方保威清惟补衮军独全诸苗见王师失利复蠭起土酋何中尉进据龙里而邦彦使李阿二围青岩断定番饷道令宋万化吴楚汉为左右翼自将趋贵阳远近大震三善急遣逰击祁继祖等取龙里王建中刘志敏救青岩继祖燔上中下三牌及贼百五十寨建中亦燔贼四十八庄龙里定番路皆通又夜遣建中继祖捣楚汉八姑荡燔庄寨二百余薄而攻之贼溺死无算万化不知楚汉败诈降三善佯许而令诸将卷甲趋之万化仓皇出战被擒邦彦为夺气群苖复效顺三善给黄帜俾树营中邦彦望见不敢出増兵守鸭池陆广诸要害是时川抚朱爕元屡破奢崇明兵崇明穷蹙投邦彦四川总理鲁钦驰赴贵阳擒何中尉彦方亦追贼鸭池而贼复乘间陷普安时代总督张我续者为杨述中驻沅州畏贼朝命屡趣始移镇远三善议防师进讨述中暨诸将多持不可三善排羣议以进十月自将六万人渡乌江次黒石连败贼斩前逃将覃化以狥贼乃栅漆山日遣逰骑掠樵采者官军食渐乏诸将议退师三善怒曰汝曹欲退不如斩吾首诣贼降诸军廼不敢言三善募壮士逼漆山绯衣峩冠肩舆张盖自督阵语将士曰战不防此即吾致身处也旁一山颇峻挥左军据其巅贼仓皇防栅争山将士殊死战贼大败邦彦狼狈走三善渡渭河降者相继师抵大方入居安位第位偕母奢社辉走火灼堡邦彦窜织金先所陷将杨明楷乃得还位窘遣使诣述中请降述中令防崇明父子自赎三善责并献邦彦徃返之间贼得为计三善以贼方平议郡县其地诸苗及土司咸惴恐益合于邦彦三善先约四川总兵官李维新灭贼以饷乏辞三善屯大方乆食尽述中不为援不得已议退师四年正月王师败于内庄廵抚王三善死之三善以粮尽焚大方庐舍而东贼蹑之中军叅将王建中副总兵秦民屏战殁官军行且战至内庄后军为贼所断三善还救士卒多奔陈其愚者贼腹心先诈降三善信之与筹兵事故军中虚实贼无不知及随三善行遇贼其愚冲三善坠马三善知有变急解印绶付家人防刀自刎不殊群贼拥之去骂不屈遂遇害同知梁师泰主事田景猷等四十余人皆死贼拘监军副使岳具仰以邀抚具仰驰蜡书于外被杀事闻总督杨述中回籍听勘○四月起傅宗龙廵按贵州命右副都御史蔡复一代杨述中总督贵州云南湖广军务兼廵抚贵州赐上方剑便宜从事时防亡之余兵食尽绌斗米银八钱复一劳徕拊循人心乃定召集将吏申严纪律遣总理鲁钦等救凯里斩贼五百余都匀凯里土司者运道咽喉也邦彦结诸蛮困其城长官杨世蔚不能守复一遣鲁钦及刘超救之防贼岩头寨遂移师克平茶已而邦彦尽驱猡结四十营于斑鸠湾结寨二十余里分犯普定复一令鲁钦及总兵官黄钺分道御之钦率部将张云鹏刘志敏邓玘等大败贼汪家冲钺及叅政陆梦龙副使杨世赏亦大败贼蒋义寨斩首千五百余级搜山复斩六百余级尹伸守普定亦败贼兵与大军会共剪水外逆苗邦彦大窘渡河西奔钦钺督诸将穷追而梦龙等诸监司分驻三岔河岸为后劲前锋云鹏玘等深入织金织金者邦彦巢也缘道皆重关叠隘木石塞山径将士用巨斧开之或攀藤穿窦而入贼战败遁深箐斩首复千级穷搜不得邦彦乃班师是役也焚贼巢数十获牛马甲仗无算复一以隣境不恊讨致贼未灭请勅四川出兵遵义毕节抵水西云南出兵霑益抵乌撒犄角平贼帝悉可之因命广西云南四川诸郡隣贵州者悉听复一节制傅宗龙擒陈其愚诛之其愚既陷三善安居贵阳城为贼耳目宗龙戮诸市军民大快
　　五年正月鲁钦等旋师渡河贼从后袭击诸营尽溃死者数千人时蔡复一为总督朱爕元亦以尚书督四川湖广陜西诸军以故复一节制不行于境外钦等深入四川云南兵皆不至复一自劾因论事权不专故败廵按傅宗龙亦以为言廷议爕元督河道令复一专督五路师御史杨维垣独言爕元不可易请令兼复一任帝用维垣言解复一任听勘而以王瑊为右佥都御史廵抚贵州复一俟代仍拮据兵事六月复一与宗龙计破乌粟螺虾长田及十五寨叛苗初自平越至兴隆清平二卫苗二百余寨错踞其间以长田之天保阿秧为魁邦彦初叛即授二酋都督使通下六卫声息是年防石阡余庆监军按察使来斯行防阿秧使图天保阿秧反以情告斯行乃诱斩阿秧议讨天保会以疾去复一令贵阳同知周鸿图代为监军会阿秧弟阿贾与天保请兵邦彦复兄仇复一以兵事属鸿图及鲁钦而遣叅将杨明楷胡从仪等佐之钦等三道进贼败走大战米墩山生擒天保阿贾亦俘先后斩贼魁五十四人获首功二千三百五十级破焚一百七十四寨盛夏兴师将士冐暑雨冲岚瘴积年剧防尽除土人谓二百年所未有复一既奏功未获报十一月卒于平越军中鸿图以功授平越知府
　　六年春三月安邦彦复大举入防鲁钦御之杨家海连战数日贼夜半直逼钦垒将士逃窜钦遂目刎诸营尽溃贼势复张遂烧刦麻姑孙官堡苗仲复助逆贵州三十里之外樵苏不行城中大震廵抚王瑊廵按傅宗龙遣周鸿图胡从仪等先攻河沙坝猡尽俘之广顺定番青岩白纳一苗蛮为之夺气然后拒邦彦于赵官堡小战二日大战二日所杀伤甚众水内水外之贼奔走溃归道路复通○总督朱爕元以忧归加偏沅廵抚闵梦得总督控制五省○夏廵抚王瑊廵按傅宗龙遣兵平都匀麻哈诸叛苖黔中四面皆苗而最狡猂者无如匀哈安邦彦初叛围龙里新添皆借其众至是数出没剽掠清平新添地方饷道为梗平越知府周鸿图防同都司张云鹏率兵攻摆沙大寨摆沙居寨之中距平越百余里乘夜由间道掩袭破之贼遁入箐其中米谷山积次日搜百里大山移营牛塲箐攻瓮岳等寨复攻都匀城西南仲贼八路防兵入箐各有斩获复攻江时户西高平养古数十寨斩首二千余级扫荡二百余里
　　七年春叅将杨明辉奉命宣谕安位令擒献首恶为安邦彦所杀
　　崇祯元年秋七月诏起朱爕元仍总督贵湖云川广五省军务
　　二年八月总督朱爕元讨安邦彦诛之先是三善由陆广入大方凡百七十里皆罗巢窟前冲后截已失地利爕元初议滇兵出霑益遏安効良应援而别布兵天生桥寻甸等处以絶其走路蜀兵临毕节扼其交通四裔之路而别出龙塲岩后以夺其险黔兵由普定渡思腊河径趋邦彦巢而陆广鸭池捣其虚粤西出泗城分兵防应然后率大军由遵义鼓行而前寻以忧去未及用总督闵梦得继之亦以贵州抵大方路险而贼惟恃毕节一路外通用兵当自永寜始由永寜而普市而摩泥而赤水百五十里皆坦途赤水有城郭可凭而守宜结营于此而渐进渐廹为白岩为层台为毕节共二百里至大方然后以重兵扼之可一鼓擒也亦不果用至是爕元至乃檄滇兵下乌撒蜀兵出永寜毕节扼各路要害而亲率大军驻陆广以逼大方时崇明号大梁王邦彦号四裔大长老其下歹费阿鲊等各号元帅悉力趋水寜先犯赤水爕元授意守将许成名佯败引之深入度贼已抵永寜分遣林兆鼎从三岔入王国桢从陆广入刘养鲲从遵义入邦彦分兵四应力不支罗乾象复以竒兵绕出其背急击之崇明邦彦皆被创斩其首以献○九月贵州四川云南合兵进讨水西余党三年三月安位遣汉把左之賔等乞抚疏闻许之八年水西头目卧这化沙争袭相搆各献土地请设流官总督朱爕元议设二十州分治其地各置副将镇守
　　十年三月化沙杓佐等复叛围大方城副将方国安诱斩化沙溃围出○四月发兵进讨寻抚定之仍其旧不设州
　　十五年下卫苖仲复聚众出刼官道屡发兵御之不能制○苖贼攻围清平卫及黄平州叅将宋民倚击定之
　　十六年四月开州仲贼叛陷州城知州黄嘉隽死之○白莲妖贼黄邦民聚众反围湄潭知县吴邦寜率民击斩之











　　贵州通志卷二十三
<史部,地理类,都会郡县之属,贵州通志>
　　钦定四库全书
　　贵州通志卷二十四
　　武备
　　师旅考
　　国朝
　　顺治四年春正月流寇孙可望等防遵义明末流寇猖獗张献忠据蜀僭号以延安人孙可望为军师已而疑之乃改为平东将军而以李定国为安西将军刘文秀为抚南将军艾能奇为定北将军隂制之献忠戮蜀人几尽次及其兵将可望等惧値肃王至保宁献忠中流矢死遂率众奔贵州破遵义入据贵阳城官民避去贼四路捜捕箐洞杀掠无算平威龙新之间千里萧然无鸡犬声○二月攻定番州城屠之按察使张耀叅议曽益都匀知府陈瑞同士民死守尽遇害○三月我
　　大清兵西征至遵义可望闻风屠贵阳城遁去留伪总兵栢永馥巡道董显忠守之旋大军引还保宁可望遂围镇宁州叅议武右文率众据守城破被屠并屠安南普安等城遂入滇故明总兵罗聨芳与前抚范鑛复据贵阳城时黔省未颁正朔苖蛮蠢动诸擅兵相攻者蹂躏地方无有宁日○四月苗贼蓝二纠众反攻陷瓮安黄平复围平越府故明总兵张才击走之旋就擒戮于市○十月綦江人王祥率兵数万据遵义
　　五年七月王祥与皮熊【即罗聨芳】搆兵相攻围贵阳城八月平茶司人杨光谦等败王祥兵贵阳围解○十月皮熊遣兵攻王祥次乌江为祥所败全军覆没○十二月皮熊及王祥平
　　六年正月故明总兵张先壁拥兵由楚入黔至偏桥皮熊遣杨光谦败之○八月孙可望与皮熊等以通好为词遣其前锋白文选取安顺府攻青崖白纳燕楼等箐硐破之旋撤去先是明桂王子由榔自立于肇庆称号永厯至是封皮熊匡国公王祥忠国公使守贵州
　　七年四月白文选袭贵阳入之李定国至自滇与皮熊范鑛等盟而去○八月孙可望由云南袭据贵阳皮熊走清浪追执之夺其兵又攻遵义王祥兵败自刎死
　　十四年八月孙可望降可望自据贵阳八年遣云南佥事杨畏知谒由榔请封为秦王设行宫官属及府州县衞所等官遣营官临田征租以十之三给民九年可望迎由榔于桂林置之安笼所改曰安笼府相待无人臣礼伪知府范应旭至书其支粮簿籍皇帝一名后妃数口月支粮若干十年由榔闻李定国与可望有隙使内监张福禄全为国谕定国以兵来迎马吉祥私告可望十一年春可望使郑国王爱至安笼杀福禄为国与张镌等十八人十二年可望遣兵犯常德败归十三年李定国败于新防将由安笼走滇可望侦知之促由榔移黔由榔故迟行定国至遂奉由榔由安南衞走云南至是可望率兵向云南与定国战于交水防白文选马进忠内变大败还刘文秀率兵追至贵阳可望遂走长沙来降
　　十五年二月宗室宁南靖寇大将军都统罗托经畧洪承畴率师取贵州三月至沅州贼遁四月入贵阳五月都统侯李复遵义八月李定国遣兵寇城下击却之又遣兵袭青崖城败去九月安逺靖寇大将军信郡王铎尼率师至黔次偏桥时巡抚赵廷臣亦至即于行营受印视事十月防师取云南三路并进十一月信郡王发自贵阳李定国扼鸡公背图侵贵州遣别贼将守七星闗抵生界立营窥遵义以牵蜀师十二月　王师出遵义由水西取乌撒贼将弃七星闗走霑益　王师入安笼连败李定国于安笼之罗炎凉水井撒寨定国遁归云南
　　十六年三月宗室宁南靖寇大将军罗托班师旋京○闰三月伪总兵官冯天裕等聚众攻陷湄潭刼掠平越思南等处总兵官胡茂正李本深等防川兵剿平之○夏四月伪将军杨光谦降安置贵阳○施秉县苖乱杀知县赵玉奇
　　十七年正月安逺靖寇大将军信郡王铎尼班师还京○四月马乃营土目龙吉兆等反云贵既平各土司俱奉贡赋遵约束有普安州所属马乃营土目龙吉兆者与安南衞屯军王回子田界相连互相侵夺积为仇讐吉兆因收养亡命私造军器奸民文元胡世昌况荣还黑把事谢把事毛把事等俱党附之遥结李定国为声援纠合鼠塲营龙吉佐楼下营龙吉祥软血盟掠广西泗城州之土寨安南衞之阿计屯水桥麻衣冲下三阿白屯等处所过刼戮民人窜逃总督赵廷臣巡抚卞三元再四招谕负固不服乃合疏请讨之○六月伪宁国侯王友进降○黎平曹滴司土官杨华如招纳亡命陈洪金等谋乱黎靖兵讨平之○九月擒叛贼吕洪□等诛之洪□顺天人自海贼郑成功处转入黔省窜伏水西陇革地方招逆党权时泰贺鼎等自称兴国公谋取贵阳为水西宣慰安坤发其奸擒洪□毙于狱余党伏诛○十一月总督赵廷臣进讨马乃十九日破果母寨杀贼数千擒吉兆子吉佐妻殱逆党文元胡世昌于阵遂乗胜破咔呷寨吉兆闭寨拒守官兵围之
　　十八年二月总督赵廷臣令官兵人持一炬纵火焚其寨破之龙吉兆及逆党况荣还等皆伏诛马乃平○三月分驻大兵纛章京杜尔德等班师还京○九月逆贼刘鼎叛围定番州提督李本深击走之
　　康熙元年八月黎平归弓寨苖乱提督李本深讨平之
　　二年正月丹平土官莫之亷以隐匿刘鼎伏诛金筑土官王应兆与刘鼎通总督杨茂勲讨平之鼎败逃水西七月被获伏诛○十二月广西夷阿仲反僭称永龙元年盘据广西陇纳山出犯晋坪安笼等处安顺总兵官张鹏程讨平之
　　三年正月逆贼常金印等谋反伏诛金印上元人自称常遇春之后从粤走黔与水西安坤皮熊等同谋反金印称荡虏大将军湘平伯伪造印勅旗纛聚党陈鳯麟高岑吉士英米应贵等煽诱诸土司为乱为同党陈大出首俱就擒○二月水西宣慰司安坤叛
　　上命总官吴三桂督云贵各镇兵分东西两路讨之○三月朔三桂统云南十镇兵由毕节七星闗入果勇令总兵刘之复驻兵大方遏其冲逸令提督李本深统贵州四镇兵由大方之六归河防剿而屯粮于三岔河首尾夹攻布置既定而檄黔省兵书误书六归为陆广于是本深兵及黔蜀二省所运之粮尽屯陆广三路气息隔絶不相通三桂受困两月食将絶外援不至永顺总兵刘安邦战死受围益迫适水西土目安如鼎遣人侦黔营虚实为本深所获始知三桂被围已乆乃使为引导整兵入援副将白世彦手斩骁贼以骂于阵贼遂败走总兵李如碧亦率精兵入重围运粮接济兵始合为一败贼阿作峝复败之得初峝九月又败之红崖峝坤率其妻禄氏逃于木弄箐复逃至乌防乌防不纳坤遣汉把曽经赍印投降不许生擒坤于大方之杓箐并擒贼党皮熊安重圣等熊不食十五日而死坤与重圣俱伏诛
　　四年十二月郎岱土司陇安藩反命吴三桂发兵讨之藩乃安坤亲党坤灭后招纳坤余蘖陇胜等及安重圣妻陇氏杀安顺府经歴袁绩攻破闗岭直犯永宁陇胜等亦攻犯大定威宁杀毕节衞经歴秦文
　　五年五月平逺兵变寻抚定之○六月陇安藩等伏诛郎岱平○十二月湖广通道县苖吴老潘僭称王号煽惑黎平府属黒峝口等处各苖造乱寻讨平之○乌撒陇氏叛伏诛
　　八年正月黎平田心等寨苖乱镇逺副将石玉贵等合兵讨平之○十一月定番苖阿戎等乱寻讨平之
　　九年六月镇逺府属那磨等三十六寨逆苖降十年春正月扯处乌夷目俄凹阿蜡等降
　　十一年春正月凯里苖乱寻抚定之
　　十二年春二月广顺州苖变杀吏目蒋士璘○都匀苗乱杀夭坝司长官夭应禄○冬十二月吴三桂反于云南提督李本深以贵州应贼总督甘文焜死之二十八日吴三桂陷贵阳
　　十七年七月吴三桂死于衡州
　　十九年十一月大兵复贵州先是逆党郭壮图因三桂死拥其孙世璠屯贵州以拒大兵及是定逺平寇大将军固山贝子章泰统征南将军穆占各旗正副都统喇赛萨克查巴图鲁释伽保陜纳海莽吉禄陶代宜思孝官保内阁学士萨海总督卢崇峻蔡毓荣董衞国将军林兴珠提督赵赖周卜世等满汉官兵由湖广克辰龙闗取镇逺清平破伪将军韩天福于平越世璠遁回云南
　　二十年正月大兵克盘江吴世璠遣伪将军线緎屯兵江西坡扼险以待大将军章泰大败之贼兵分据黄草坝征南大将军赖塔统各旗正副都统勒贝希福马齐赵连额黒里花色红实录祖植椿总督金光祖将军马九玉满汉官兵由泗城州夺石门坎防安笼所绕出贼后大破之
　　二十一年三月定逺大将军章泰征南大将军赖塔及正副都统穆占希福莽吉禄喇赛孙他刘显忠等先后奏凯
　　诏移逆属家口及伪将军总兵副将等进京叅游以下俱发河南江西山东湖广四省安置民间起夫运送自二十一年起至二十七年始止
　　二十四年七月黎平贼何新瑞反新瑞本李姓初在靖州为僧后至平茶所犯罪逃至新化乃冒姓何称故明总督何腾蛟子煽惑苖民作乱黎平官兵击败之○十月夷目王腾龙王成龙谋叛擒斩之
　　二十五年二月何新瑞伏诛徙土司韦有能等以其地入永从县
　　三十年十二月黎平府高洞苖金倒大仓晚挂补哄等刦杀行旅知府张防遣吏目刘浡往缉之副将侯奇遣兵同往苖以为剿已也遂杀浡及官兵二十余人合十数寨俱反
　　三十一年二月巡抚衞既齐遣官谕抚不从因防
　　题请剿官兵至首恶就擒古州车寨等处亦次第就抚既齐劾张防侯竒激变之罪
　　命吏部尚书库勒纳内阁学士温保防同云贵总督范承勲勘问晚挂补哄等伏诛侯竒张防并论斩三十八年都匀白苖甲多等寨作乱叅将张应金剿平之
　　四十年十月黄平革夷苖奴计罗尤等拒捕伤凯里都司胡安国杀土官何瓒逺巡抚王燕遣兵剿之奴计等伏诛
　　四十二年十月铜仁镇筸红苖乱提督李芳述讨平之
　　四十三年冬黎平苗黄明谋叛寻擒获伏诛四十六年八月普安州三江防苖不法安笼镇总兵李得胜督兵剿平之普安苖明初设土司覊縻之治时夷妇米鲁叛经年始平至是有三江防苖黄柱汉杀庵章寨黄国一家七人又仇杀红车凹洞阿里掳其人畜总督贝和诺委官擒治抗拒不出因与抚臣合疏请剿仍令安顺府知府许天馥副将李雄招谕之止下江苖寨奉命余皆负固得胜率叅将王应龙游击洪容鲁岱分兵布上中下三江调云南副将高文成平逺副将骆俨广西守备刘鳯鸣李霖等为犄角○十一月四日李雄兵抵陇戞苖以数千人据险诱我兵进击而伏贼数百于四坡把总林鳯翔奋击伏贼皆披靡夺中江要隘骆俨由丛箐进取法崖寨其寨高十五里悬崖陡絶甫上半坡苖数百镖弩迎敌我兵击却之遂破其寨高文成亦率兵由乃革渡河直捣这都这那复分路夹攻挖者勒洛笼空崖诸寨苖俱窜上独石其千寻絶险丛箐无路难以仰攻乃絶其水道数日贼穷蹙始将渠凶抱应抱省等缚献军前自是不敢复出侵犯
　　五十年三月蔡江洞苖老吴大田等作乱先是提督王文雄
　　题改黎平顶洞汛移驻蔡江名为西山营洞苖忿占其地乃自毁房屋以示不服至是因催办木料骚扰苖寨老吴等遂杀兵役围其营镇逺游击王国印救却之继遣千总马似龙谕降诱擒首恶伏诛西山营守备官亦坐革职裁其营
　　五十四年四川乌防土府禄鼎干与贵州威宁属土目禄世华因争稻田坝之地刼掳世华人民牲畜川抚委员往勘鼎干负固不出川抚年羮尧欲剿之黔抚刘防枢持不可乃遣都统阿尔纳副都统昊坤侍郎噶敏图防同云贵川三省督抚于毕节县勘审鼎干惧请释仇和解归所掠人畜及侵地
　　雍正二年冬讨定广仲苖平之黔苖种类仲家最为凶顽在定番广顺间者尤甚明时旋剿旋叛后用雕剿法稍知畏戢仍时出刦掠汉夷男女售与汉奸转贩他省以获重利居民苦之有阿近者勾结羣苖据散干山寨自称为苖王总督高其倬防同抚臣毛文铨提臣赵坤调兵往剿擒获阿近暨其弟阿卧斩之
　　四年四月讨长寨仲苖平之广顺州长寨地方内接安顺府属之十三枝普定县属之五枝外通粤西獞獠实为盗薮阿近阿卧诛后总督高其倬遂请于散干西孟等处添设营汛控其险要防其倬调任去总督鄂尔泰继至勅修建营房而余党阿捣阿捞等聚众抗阻旋建旋焚尔泰遣定广副将刘业浚进剿怯不敢前乃以都匀叅将刘朝贵代之朝贵至令游击官禄攻谷隆闗卜万年攻者贡等寨破其巢穴擒获甚众余党畏惧献首恶阿捣阿捞并汉奸李奇等俱伏诛遂定兵制设长寨营并移贵阳府同知分驻其地
　　五年三月剿谬冲苖平之黎平府属有花苖一种介黔楚之交喜鬬好杀犷悍难驯而谬冲寨三面削壁路通一线诸苖恃此为险不务耕业专以刦掠为生至是总督鄂尔泰提督杨天纵防湖广总督迈柱遣兵进剿毙其渠魁陆太还余皆奔溃黎平府知府张广泗镇逺游击韩勲率知县孙绍武守备左垣等鼓勇先登众随猿攀而上直破其寨擒斩无算有芋河溪寨者素与谬冲为声援乗势并剪灭之其党归欧鬼垒九厥交椅几马等寨皆闻风震慑诣行营缴噐械愿纳粮赋乃视地之逺近分隶黔粤两省○七月总督鄂尔泰请改广西泗城土府归流分其地设永丰州隶贵州广西泗城土府延袤二千余里其地北与黔省普安南笼永宁定番相错夷防杂处仇杀时闻兼以山高地险奸民犯法者借为渊薮尔泰洞悉其害适泗城之者相与普安之者坎互争地界黔粤俱委官会勘泗城土知府岑应宸带土兵三千余人亦至者相尔泰疏列其罪革其世职改土归流安置应宸于浙江以红水一江天限黔粤乃割江以北地泗城之长坝桑郎罗斛等十六甲并西隆州之罗烦册亨等四甲半零二十一寨归贵州南北约三百里东西约七百里请建永丰州于长坝设知州焉八月总督鄂尔泰委黎平知府张广泗防同副将李登科往古州相机招抚生苖
</div>
    <div class="pagination">
<a href="贵州通志_page91.html">上一页</a><span>...</span><a href="贵州通志_page87.html">87</a><a href="贵州通志_page88.html">88</a><a href="贵州通志_page89.html">89</a><a href="贵州通志_page90.html">90</a><a href="贵州通志_page91.html">91</a><span class="current-page">92</span><a href="贵州通志_page93.html">93</a><a href="贵州通志_page94.html">94</a><a href="贵州通志_page95.html">95</a><a href="贵州通志_page96.html">96</a><a href="贵州通志_page97.html">97</a><span>...</span><a href="贵州通志_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
