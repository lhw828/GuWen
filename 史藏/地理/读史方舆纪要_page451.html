<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 451 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 451 页/共 479 页</h1>
    <div class="content">　　诸葛寨县北三里。相传武侯驻兵处。○关索寨，在县东北五里，周回二里。俗传蜀汉将关索所筑，寨下有洞，首尾相通。樵牧过之，尝闻洞中有戈戟声。

　　永平驿在县治东五里。又东九十里为打牛坪驿，兼设巡司于此。又六十里为蒙化府之漾备驿。《滇程记》：自漾备驿九亭而达打牛坪，途径横岭。其高傍云，梯箐以升。又西为云龙桥。又西为大斗坡，而后至坪。相传武侯南征，驻师兹坪。辰值立春，鞭土牛以训蛮耕，遂以名驿。又自打牛坪十亭而畸达永平县，有毕胜桥，观音叫狗山，谚名娘娘叫狗山。其间有九转十八湾之险。

　　腾越州府西南二百七十五里。南至南甸司界二十五里，西至麻里长官司界三百里，北至茶山长官司界二百四十里。

　　汉为永昌郡西境越赕地。唐为羁縻州地。贞元中，南诏异牟寻逐诸蛮，置软化府。后白蛮徙居之，改腾冲府。大理因之。元宪宗三年，府酋高救内附。至元十一年，改腾越州又置腾越县。十四年，复改腾冲府仍治腾越县。二十五年，县废而府如故，隶大理路。明初因之。洪武末，改腾冲守御千户所，隶金齿军民指挥使司。正统九年，升所为军民指挥使司，隶云南都司。嘉靖二年，改置腾越州编户八里，属永昌府。今因之。

　　州山川险厄，为诸蛮出入要害之地。洪武中，麓川蛮入寇，自腾冲屠永昌，沐英讨平之。正统初，麓川酋思任发作乱，搅南甸，突干崖，径犯腾越，屠其城栅。守潞江督臣王骥等进讨，复腾冲，然后直捣贼巢。盖西南有事，州实当其冲也。《志》云：州与孟养、缅甸诸蛮接境，出州之镇夷关，即南甸、干二宣抚司。渡金沙江，则大小孟艮之地。其为控扼之要也，允矣。

　　○腾越废县即今州治。元至元中置县，腾冲府治焉，后废。《志》云：州旧无城。明正统十四年，再征麓川，大兵驻此，因筑土城。十五年，以砖石，周八里有奇。嘉靖二十九年，复筑濠为固城，周七里云。今城西北有土城遗址。○越甸废县，在州东北。元置此县于越甸，寻省入府。又古勇废县，在州西百里。元置此县于古勇甸，寻废。

　　顺江州城在州南。元至元十一年置。至正七年，酋长乐孙求内附，立宣抚司，寻废入腾冲府。○罗密城，在州北三十里，旧为蛮酋所居，今濠堑犹存。又州西山平原中二里有西源城遗址，相传段氏所置城也。

　　○来凤山城南四里，亦名龙凤山。又南三里曰飞凤山。南去里许曰团山，形如龟，林峦相接，多修竹名材。○球牟山，在城东五里，下峻上平，可居以避寇。山顶有池，池旁有穴，下注为伽和池。明正统间，麓川贼寇边，守御官军据此立寨，军民潜避其上，亦名梗寨山。○宝峰山，在州西十里，一名长洞山。又南五里，有水尾山。下干峨山州北十五里。下有池，亦名下干峨。又上干峨山，在州西北二十五里。下有池，名清河，亦名上干峨，周五百余丈。亦曰澄镜湖。又北有金塔坡。○土山，亦在州北十五里，上有龙池，周五十余丈。下亦有龙池，居民祈雨于此，境内无旱灾。

　　罗生山州东南二十里。峰峦千仞，条冈百里，林木森茂，腾冲之名山也。○あだ山，在州北三十里。山极高峻，云合即雨。○赤土山，在州东三十里。又州西三十五里，有缅箐山，皆高峻。

　　罗左冲山州南六十里。上有镇夷关，山后即南甸宣抚司。悬岩峭壁，足为华戎之限。《滇略》谓之半个山，界限华戎，北寒南暑，迥然各天。

　　高黎共山州东北百二十里。一名磨盘山。与保山县接界。山极高峻，中外之限也。详见名山高黎共。○明光山，在州西北一百二十里，上有银矿铜矿。

　　马峰山州东十五里，又州东六十里有橄榄坡，产橄榄。今橄榄坡驿置于此。○擂鼓山，在州西南十里，相传孔明尝驻兵于此。

　　○大盈江在州西。又名大车江，出吐蕃界，流入州境。州西之水有三：一出赤土山，流为马邑河。一出あだ山，流为高河。一出罗生山，流为罗生场河，环绕州城，自东而北而西，并注于大盈江。南入南甸、干崖之境。详附见大川潞江。

　　龙川江源出峨昌蛮地七藏甸，绕越甸界，经高黎共山北，下流注南甸、干崖及陇川境，合于大盈江。其渡口有桥，旧编藤铺板以渡，名曰藤桥，在州东七十五里。《一统志》：藤桥有三：一在龙川关，一在尾甸，一在回石，俱跨龙川江上。盖江水湍急，难以木石施工，编藤为桥，繁于岸树，以通人马。或曰：龙川盖麓川江之别名也。

　　叠水河在州西南，大盈江之支派也。山麓有石，断陷百尺，水势奔飞，吐珠喷沫，观者毛发为竦。

　　大车湖在州南团坡下。湖面广阔，中有小山若浮。○温泉，有四：一在城北马邑村，一在城东南大洞村，一在城南罗左冲山村，一在城西缅箐山村。水沸如汤，人多浴者。

　　○龙川江关在州东七十里。江之西岸有龙川桥，江上旧编藤铺板，名曰藤桥。明弘治中，备兵使者赵ぁ始缆铁为桥。嘉靖中，潘润复修之，为往来要道，置巡司及驿丞。○古勇关，在州西百里古勇甸。又镇夷关，在州南罗左冲山，有巡司戍此。

　　夹象石在州东龙川江东岸。渡江而西，即高黎共山麓也。明正统三年，麓川思任发叛，都督方政及别将高远渡江而南，逼贼于上江。上江，贼重地也。深入力惫，求救于沐晟。晟以少兵往，至夹象石，不进。政等渡江，追至空泥，贼伏四起，我师覆焉。七年，王骥等以大军征麓川。八年，自夹象石下江径抵上江贼巢，而大军亦自夹象石下江通高黎共山道至腾冲云。

　　潞江安抚司府西南百三十五里。西北至腾越州百五十里。

　　汉永昌郡地。旧名怒江甸，讹为潞江。元至元十三年，置柔远路军民总管府治怒江甸，隶金齿等处宣抚司，后为麓川宣慰司所据《元史·志》：其地一名潞江，一名普坪，一名申寨，一名乌摩坪蛮，即《通典》所谓黑爨也。中统初，蛮酋阿八思入朝。至元中，始置柔远路云。明洪武十五年，改为柔远府。二十三年，改为潞江长官司。永乐九年，升安抚司土官线氏世袭。《职方考》：潞江安抚司而外，有镇道安抚司、杨塘安抚司与茶山长官司四司，并属永昌卫。司东蔽永昌，西援腾越，南接群蛮，为襟带要地。

　　○镇姚所城《志》云：在司西老姚凤山之麓，土筑。周四里有奇，砖四门，覆城瓦屋八百十八间，明万历十三年建。

　　○和埸山司东三十余里。又司南三十里，有掌亢山，司东八十里有雷弄山。

　　○潞江在司北三十里。本名怒江，以江流汹涌不平也。源出吐蕃，流入司境，南流经司城东，又南经孟定、芒市而入缅界，下流入于南海。蒙氏封为四渎之一。江之两岸皆陡绝，瘴疠甚毒。夏秋之间，人不敢渡。今详见大川潞江。

　　○潞江关在潞江东岸。《滇附录》云：金齿西上一程曰蒲缥，地犹稍平。过蒲缥驿，经打板箐而下潞江，若降深。四序皆燠，赤地生烟，瘴气腾空，触人鼻如花气。渡龙川江，其炎瘴亦然。○细甸，在司东南。明正统中，麓川首思任发叛，督臣王骥言：江北细甸昔剌等处系贼左臂，恐乘虚窃发，侵犯金齿，阻绝粮道。今分军二路，别将冉保从细甸直取孟定，合木邦、车里之兵为东路，而大军繇西路至腾冲与保会，使贼腹背受敌云。

　　全胜关在司西。《志》云：在镇姚所南，有偃草坡。明万历十一年，参将邓子龙败缅军于此。时缅人崩溃而下，至今草生不能上指。又松坡营在镇姚所西南。营南一里，有战士冢。又所城东南亦有之。

　　景罕寨在司西南境。明洪武末，平缅诸蛮刁孟叛，何福讨破之于南甸。还兵击景罕寨，蛮乘高据险，坚守不下。福粮垂尽，沐春驰至。径渡怒江，驰躏寨下。蛮出不意，遂降。乘胜复击崆峒寨，贼溃走。崆峒寨盖亦在司境。又正统三年，方政破麓川贼于潞江西岸。贼走景罕寨，官军复败之。《滇纪》云：景永城在陇川宣抚司宅后，砖，万历六年建。或以为即故景罕寨，恐误。

　　阿坡寨在司南。隆庆六年，金腾兵备许高征蒲蛮阿坡寨，擒其将蒋裕，于是桑科等二十八寨皆畏服。又有潞江、乌色、平戛三寨蛮亦来附。

　　凤溪长官司府东二十五里。本元永昌府地，洪武二十三年置司。

　　○凤溪山在司治东。有东西二泉，合流为凤溪山。去府东北三十里，与哀牢山并峙。或云：汉不韦故县在凤溪山下。山有吕公台，以吕嘉子孙迁此而名。又有木鼓山，在凤溪山之右，高七里，袤如之。

　　施甸长官司在府南百里。唐时蒙氏为银生府北境。宋时段氏置广夷州。元至元十一年，置石甸长官司，后讹今名。明初因之。《志》云：司东接顺宁，南接湾甸州境。万历十一年，湾甸酋景宗真导缅入姚关，焚掠施甸，官军败缅，复收其地。

　　○秀岩山司东南二里。岩下出泉，注于小罗窑河，北流经峡口洞而入澜沧江。又摩苍山在司东二里，一名施甸山。孤峰耸秀。又司西十里有石栅山。○当归山，在司西北二十五里，产当归。又甸头山，在司西南三十里，其南有碧霞山。又司西北四十里有新栅山。

　　○坪市河在司西。有二源：一出甸头山，一出石甸寨，合流经司西，又南合蒲缥寨涧水，经新栅山口，斗飞下，下流入于怒江。

　　○蒲关在司南莽田寨。《滇略》云：蒲人散居山谷无定所。永昌凤溪、施甸二长官司及十五哨、二十八寨皆其种也。元时为可蒲寨。至元十六年，广西宣抚使讨平和泥蛮，遂徇金齿甸七十城。越麻甸，抵可蒲，皆下之。又有小白夷，熟夷也。环居于永昌西南境。

　　猛淋寨在司东南。万历十一年，缅蛮寇顺宁，遂破施甸、猛淋、盏达诸寨。官军击走之。盏达寨，见干崖宣抚司。○镇安所，在猛淋寨，本金齿千户所。万历十三年移置，改今名。

　　附见：

　　永昌卫在府城内。嘉靖中建。

　　腾冲卫在腾越州城内。本军民指挥使司，嘉靖二年改置。

　　◇蒙化府东北至大理府赵州界六十里，东南至楚雄府定边县界六十里，南至景东府二百五十里，西至顺宁府界一百五十里，北至大理府太和县界九十里。自府治至布政司八百六十里，至江南江宁府七千九百七十里，至京师一万一千四百一十里。

　　汉为益州郡地，后汉永昌郡地。唐属姚州都督府初天竺张仁果据此，号白国。传至乐进求，逊位于蒙氏，称南诏，号阳瓜州《志》云：初罗罗摩及蛮居此，后蒙氏细奴逻等城居之，号蒙舍诏，即南诏也。后徙居太和城，以蒙舍为旧都云。宋时，段氏改为开南县。元初，为蒙舍千户所。至元十一年，为蒙化府。十四年，升为路。二十年，降为州隶大理路。明初因之，属大理府。正统间，升为蒙化府土官左氏世袭，编户三十里。《通考》：近郡有摩察夷，黑爨之别种也。今仍旧。

　　府南接楚雄，北距大理，四山环堵，屹然险固。

　　○蒙舍城在府北十里。唐永泰中，为阳瓜州。天宝间，凤伽异为州刺史，即此。今遗址尚存，地名古城村。元改置蒙化州于此。今府城旧系土城。明洪武二十三年，始建砖城，周四里有奇。门四。○箐口新城，在府东北，有四门，以界赵州、白川一带，即所谓蒙化箐口也。

　　○斗斛山城北三里，亦名覆屋山，亦曰棋盘山。又城东有天台山，望见百里外。又有玄珠山，上有白浮图。相传武侯建以镇蒙者。○甸尾山，在府南十里，下有温泉。旧有甸尾巡司戍守。又城东北十五里，有伏虎山。

　　巍山府东南二十里。峰峦高耸，冠于群山，亦名巍宝山。蒙氏之初，尝耕牧于山之麓。《志》云：昆雌江出于此，东北流入赵州界，合于礼社江。

　　龙图山城西北三十五里。初蒙氏龙伽独者，以唐贞观间将。其子细奴逻自哀牢而东，迁居其上。部众日盛。高宗时细奴逻入朝，授巍州刺史。筑城高三丈，周四百余丈，居之。自称奇王，号蒙舍诏。今有浮图在山上，亦曰あ山，亦谓之あ图城。其相接者，又有天马、御笔诸山。又金牛山，在府西北四十里，亦名寨子山。石母山城北七十里。出石黄及雄黄。有泉，流为赕中溪，南入罗盘江。又天耳山与石母山相接，即甸头山也。旧有甸头巡司戍此。《志》云：府西南二百里有凤凰山，亦名鸟吊山，盖传讹耳。

　　○阳江在城西。源出甸头山花判涧，南流至甸尾巡司，又东南流九十里，入楚雄府定边县界。又有锦溪在城东一里，西北流，达于阳江。

　　样备江府西百五十里。一名神庄江。自大理府赵州西境，流经永昌府永平县之打牛坪驿。又经府西北百二十里之样备驿。有样备桥跨其上，为蒙化永平之界。又南流入顺宁府而会于澜沧江，本名漾濞江，讹为样备云。

　　澜沧江在府西南百五十里。自永昌府流入府境，又东南入顺宁府界。江之南岸有马耳渡。○蔡阳河，在城南，源出东山，流入阳河。又教场河在府北二里，又北二里为寄马椿河。又有五道河，在府南七里，俱流注于阳江。

　　○样备驿在府西北百二十里。《舆程记》：自赵州德胜驿西至样备驿八十里，又有四十里桥。《志》云：蒙舍至赵州界四十里，桥因以名。为龙尾关样备驿之中路。又开南驿，亦在府境。○迷渡镇，在府东，与大理府赵州接界。嘉靖初，筑城于此，控制白崖等要路。

　　附见：蒙化卫在府治东，洪武三十三年建。

　　◇顺宁府东至蒙化府界一百八十里，西至湾甸州界二百八十里，南至孟定府界四百七十里，北至永昌府永平县界四百二十里。自府治至布政司一千一百五十里，至江南江宁府八千一百八十里，至京师一万一千六百二十里。

</div>
    <div class="pagination">
<a href="读史方舆纪要_page450.html">上一页</a><span>...</span><a href="读史方舆纪要_page446.html">446</a><a href="读史方舆纪要_page447.html">447</a><a href="读史方舆纪要_page448.html">448</a><a href="读史方舆纪要_page449.html">449</a><a href="读史方舆纪要_page450.html">450</a><span class="current-page">451</span><a href="读史方舆纪要_page452.html">452</a><a href="读史方舆纪要_page453.html">453</a><a href="读史方舆纪要_page454.html">454</a><a href="读史方舆纪要_page455.html">455</a><a href="读史方舆纪要_page456.html">456</a><span>...</span><a href="读史方舆纪要_page452.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
