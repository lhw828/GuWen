<!DOCTYPE html>
<html>
<head>
    <meta charset="UTF-8">
    <title>浙江通志 - 第 557 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 557 页/共 787 页</h1>
    <div class="content">





　　浙江通志卷二百一
<史部,地理类,都会郡县之属,浙江通志>
　　钦定四库全书
　　浙江通志卷二百二
　　列女【一】
　　礼记内则首曰后王降德于兆民则室家之范闗乎风敎审矣
　　圣朝明章妇顺凡贞淑不贰操者虽极之掘门穷巷日月逾逺莫不搜幽夜之逸光登之坊表而风声所树至于心松筠竹简不絶书盖其盛也为列而次之而载于前史防于旧乗者亦备录焉志列女杭州府
　　三国吴
　　钱塘县
　　孙坚妻吴氏【三国吴志本传吴主权母也本吴人徙钱塘早失父母与弟景居坚闻其才貌欲娶之吴氏亲族嫌坚轻狡将拒焉坚甚慙恨夫人谓亲戚曰何爱一女以取祸乎如有不遇命也遂许为婚生四男一女及权少年綂业夫人助治军国甚有补益建安七年临薨引见张昭等属以后事合髙陵三国志注策功曹魏腾以迕意见谴将杀之士大夫忧恐计无所出夫人乃倚大井而谓防曰汝新造江南其事未集方当优贤礼士舍过录功魏功曹在公尽规汝今日杀之则明日人皆叛汝吾不忍见祸之及当先投此井中耳防大惊释腾夫人智畧类皆如此】
　　唐
　　冯孝女【咸淳临安志穆宗时人少孤无兄弟母子相依及长不嫁以养母母病笃思肉食刲股为糜以进后母死号恸呕血既结草庐墓下日焚香蔬食刺臂血书佛经舍宅为寺以荐母长庆三年诏赐束帛仍赐寺额曰报恩今钱塘县有孝女南北两乡】
　　唐丑娘【梦梁录居孝女南乡年十三母病刲腹取肝和粥以进母病愈丑娘以创入风而死谨按丑娘未详何代人因与冯孝女居相近故连及之】
　　元
　　辉和尔氏三女【元史本传家钱塘诸兄逺仕不归母思之疾三女欲慰母意乃共断髪誓天终身不嫁以养母同力侍防四十余年母竟以寿终事上并赐旌异】
　　杨居寛妻马氏【元明善节妇马氏传参知政事杨居寛继室钱塘民家女也至元十四年僧格诬居寛等死没入其孥以氏赐卫士氏托狂疾呌呼遗粪溺不可近竟免侵廹杨氏隂赎之归遂削发庐墓誓死不嫁后僧格败事得昭雪而氏以无子乞归钱塘养其独亲杨氏许之日纺绩给食凡十有余年大徳七年十月乳生疡或曰当迎医不尔且危氏曰吾杨氏寡妇也宁死此疾不可令男子见竟死年四十余】
　　陈孝女【癸卒杂识父业儒居胭脂岭下乙亥兵火挈家永嘉山中为盗所掠仅留一女十岁之丐食以归故居荡不复存闻殊胜寺设粥女就食僧怜之留供榜疏职时孙元帅下李知事者东平人也欲延一士为友僧以陈荐一见投合馆谷加厚女亦得其室之抚诲时届仲春女谓其父云吾母墓在故居久不拜埽矣今值禁烟当一往祭奠父即备牲醴与俱至墓所拜奠罢女悲甚哽咽父勉之还则泣告曰比闻李氏将北归吾父子必将从之父老子幼南北万里何日得再至吾母墓下所以痛心遂擗踊呼号声振林木久而仆地视之死矣因殓而祔于母塜之傍】
　　曹处女【诗话类编名雪字玉英年十三善鼓琴十五工词翰母没竭力以其母年五十不嫁自誓云死作处女塜至正间钱塘丧乱处女闭户不食数日饿死杨亷夫吊之诗】
　　都纳【辍耕录杭城东辉和尔氏女奴也年十九勤敏谨愿主卒某郡官所都纳奉主妇日谨主妇亦委以腹心至正壬辰秋寇陷杭刼官民府库至辉和氏家不得物乃反接主妇柱下拔刀砺颈上诸侍婢皆散走都纳独以身覆主妇请代死且告曰将军利吾财岂利杀人哉家之货宝皆我所藏主母固弗知若免主母我当悉与将军寇允解主母缚乃探金币帛等散置堂上寇取之竟又欲犯都纳身都纳持刀欲自屠曰我主二千石我誓不奴他姓况汝贼乎寇惊异舍而去都纳泣拜主妇曰弃主货全主命权也妾受命主钥今失货而全身非义也请从此死遂自杀】
　　黄仲起妻朱氏【元史本传杭州人至正十六年张士诚寇杭州其女临安奴仓皇言曰贼至矣我别母求一死也俄而贼驱诸妇至其家且指朱氏母子曰为我看守日暮我当至朱惧受辱遂与女俱缢死妾冯氏见其母子俱死叹曰我生何为徒受辱耳亦自缢死既而仲起弟妻蔡氏抱幼子与乳母汤氏皆自缢贼至见诸尸满室执仲起将杀之哀求得脱遂尽掠其家财而去】
　　夏仁寿妻徐氏【徐一夔夏君墓志仁寿配徐氏值寇难死于水以贞节闻】
　　翁氏姊【西湖游覧志余年四十不嫁至正间寇陷钱塘与弟忠一家四人誓结袂死于河姊曰河之死者秽矣吾独寻干净水死忠等赴河姊赴城隂古井死杨亷夫吊之诗】
　　周仲賔妻邹氏【武林纪事邹世闻女嫁钱塘周仲宾为赣之瑞金簿非辜就逮邹氏叹曰夫必死矣吾出门安从遂投舍后池中而死】
　　明
　　席祥妻吴氏【徐一夔席孝妇传山隂席祥娶钱塘呉氏留钱塘生子未晬而祥没吴年二十有六曰吾席妇也义不当留父母家惟奉灵榇葬先茔之次事舅姑以抚吾遗婴至于成人耳他无所用其心也已而一如所言一日姑患痬痛甚医者曰此为脓所苦有能吮之者乎呉氏吮之无难色姑遂愈】
　　胡氏守贞【两浙名贤录胡宗信之姊父母长弟相继物故而宗信年幼未立私念嫁蚤晩无加损诚能辅弟树立晚嫁无所恨遂经纪其家及宗信长娶妇王氏名志清甫五年而宗信没王时年二十四生子贡暨一女守贞痛曰我终不可以嫁矣于是与志清誓死守存胡氏血食卧起相依贫无以为生每日阖门治女事寒机双杼一灯欲灭坐至夜分如此者十九年洪武甲子嵗守贞年六十卒志清率贡行三年防】
　　陈贞女【两浙名贤录许聘礼部贠外郎孙廸未成婚而廸亡柩返女告其父母衰麻至廸家见翁姑临柩伏哭尽哀还服三年丧终身不嫁寿逾七十卒于家】
　　张景忠妻陈氏【成化杭州府志字文婉生一子孩抱而景忠卒甫除服有讽其改志者唾去之舅姑没丧葬贫俭称礼姻族称孝】
　　包谦妻郑氏【两浙名贤录陜西临潼人父任杭府税课大使择钱塘包谦归之谦举进士授行人卒于京师郑时年二十六父闻命子至京迎回临潼遗孤光弼方五嵗氏泣曰予归侍父兄即包氏宗祀絶矣遂扶柩还杭家屡空勤女红以自给课子读书焚膏盈勺竟始就寝诵读稍怠即抱谦神主哭子亦奋励应明经选官贵池县学训导郑年八十三卒】
　　徐泰皓妻陈氏【两浙名贤录名妙善年二十归泰皓越三年泰皓死无子以徐氏宗祧为念劝翁纳副室生子嵓妙善虑其孱弱且翁年近七旬尽心抚养以至成立徐氏之宗赖以不絶嵓感嫂恩以母事之及卒嵓行三年防君子以为宜】
　　华荣妻王氏【万厯杭州府志年二十归杭州右卫千戸华荣为继室越五年荣死遗孤幼矢志守节至老不渝终日蔬素虽盐醯不以入口治年旌表年九十二】
　　华氏妙清【两浙名贤录杭州右卫千戸荣之女早嵗丧母茹素十余年坐卧俨思恒若有见初荣代伯氏戍彭城永乐间累功拜前官临没语女曰吾起战阵出万死得一生为千夫长期世世及也今中道死子震幼且弱族人利吾官者行将不利于震汝以女子从一年少后母其若之何女哭应曰吾虽孑然孱也请得事我母长我弟令嗣我父勲终不从婚媾去遗父忧矣荣卒女遂一意奉母保防震备至伯之子麟果欲夺震官令人百计诱女嫁女剪髪碎面以示己志旦则为震祈佑于天昼则勤女红夜分不寐以给衣食竟育震成袭官且敎以忠孝终身不嫁继母王氏受旌女独不及余杭邹榦为着孝烈传】
　　【谨按旧通志作叶妙清至载其母王氏则曰华荣妻考万厯杭州府志亦作华妙清今改正】
　　何文贵妻范氏【万厯杭州府志生子二嵗而文贵以贩鲜被风舟覆没海中邻舟归报越数日矣尸漂泊不知所之氏乃抱其孤号擗水滨凡五日尸随潮上止浅滩旁秽败莫识既视其左手有约指在焉文贵物也舁之归氏年二十三遂守节不变正徳年旌表】
　　陆氏二节【万厯杭州府志张氏陆镇妻年二十四鎭没遗子荣誓死守志鎭弟陆二郎娶倪氏二郎赴京身没倪氏扶柩回杭竭力营葬同守侄荣成立正徳年旌表双节】
　　金广妻孔氏【万厯杭州府志名妙眞归广生二子廷佩方三嵗廷瑞方周嵗广卒妙眞年二十七舅姑老纺绩供养舅姑继没罄家资以营训廷瑞读书举进士仕至光禄卿寡居五十年正徳年旌表】
　　髙贞女【两浙名贤录杭州右卫舍人髙恂女许嫁陈文濠濠病夭女闻讣制服往吊比发引又哭送及墓因誓不再适或以未成婚讽之女曰一纳陈氏币即为陈氏妇何得以结褵与否异乃心居七年卒夫家迎其柩合焉】
　　陈经妻劳氏【万厯杭州府志名妙祥经没遗三女上无舅姑下鲜兄弟氏年二十七日夕织絍为生敎育三女闭户不出至亲罕覩其面守节四十五年嘉靖年旌表】
　　金模妻吕氏【两浙名贤录模客死姑苏氏年二十七孤寒伶仃衣食不给抚幼子山成立时郡城大火将及其庐氏焚香祝天旋即返风城南万井煨烬而金氏之庐独存嘉靖年旌表】
　　姚经妻蒋氏【万厯杭州府志经卒氏年二十七孝舅姑抚孤女选于宗属得子铭为后又不禄以从孙彩嗣之嫠居六十年不窥户间】
　　田氏二节【万厯杭州府志朱氏秀兰仁和人年十八嫁钱塘田鳯甫二年鳯死无子朱氏躬刺绣以自给日惟蔬素守志四十年朱氏毓秀钱塘人年十九适田鹏五载鹏疾亟朱刲股进竟不起遗孤大年甫三嵗抚以成立不窥户外垂五十年家故饶特蔬食布衣以励志操并嘉靖年旌表】
　　凌曰桂妻张氏【两浙名贤录夫后于伯氏夫卒舅氏继没遗孤仅五月氏时年二十六养所后嫠姑备尽孝敬有强宗某者图攘其室嗾父张欲夺氏志又百计窘侮之氏乃截发毁容拮据以植遗孤冀其立也命之曰立含哀茹戚六十年如一日孤长登进士官建昌守隆庆庚午二孙登名登瀛同举于乡瀛成进士】
　　宋道妻陈氏【两浙名贤录道挟医术家侨居崇徳适海寇至一邑人尽走氏抱持幼子与道相失遇贼贼廹之同行绐贼稍寛已置幼子井傍脱双履投井中而死】
　　王应奎妻郑氏【万厯杭州府志仁和人适钱塘王应奎应奎没氏二十四嵗遗二女防防孑立誓死守志应奎六昆弟亲属内外皆富盛氏独甘荼苦晚年王氏家益衰氏就母家及女长乃就养婿家年六十五卒】
　　何材妻叶氏【万厯杭州府志仁和人适钱塘何材材父尝赘居梁氏复称梁材材没氏年二十五一女在襁褓日夕茹哀已濒九死所亲劝之曰梁何二族皆寡嗣息若幸有女长得善婿庶防寄烝尝焉氏为强食女既长赘壻虽同居未尝燕见年六十二卒】
　　郎氏元眞【两浙名贤录许字髙瑞瑞出游不返舅姑辞之父母欲更字氏以死誓一日从容言曰吾向许身为髙某妻弗获嫔于夫家愿一识其门而还父母许之至门拜舅姑比晚促之归氏曰吾今日岂有还理乎妇人内夫家吾当于此代夫奉甘防耳父母舅姑强之再三不可乃听之居数嵗以孝闻舅姑为之置嗣后有托名为瑞来归者时姑已亡而舅目双瞽不能复辨闻其述旧事甚悉喜曰真吾儿也氏曰语言容可伪此当以形体物色之既乃察其无耳后痣非是遂拒之人于是益贤其有贞志伟识云】
　　李贞女【两浙名贤录名京许字王曰可未请期而王死京屏迹一小楼粗衣蔬食郁郁苦守八载而病剧他无所言但嘱取王生之像一见而诀至则已不及矣生之父雝请从子合墓在石屋山之阳】
　　徐贞女【万厯杭州府志许聘沈麟为妻麟卒徐甫十九嵗泣告父母制服赴丧奉事舅姑以孝闻终年纺绩一室不逾户限内外婣亲莫覩其面年七十卒部使者表其门】
　　秦某妻顾氏【万厯钱塘县志秦业医不售兼病痿废贫甚为父母所逐无所得食谓氏曰尔与我同饿死无益徒自苦孰若更事他人尔既得所天吾亦赖尔幸少须臾无死氏饮泣不荅居数日秦父母酒肴来视其子相属为耳语氏度其必以已市也因却不饮食比夜呼女出汲井水令返取罂即窜入井死明日出其尸衣裳内外俱纫缀连络不见体时年二十九】
　　郎经妻俞氏【万厯钱塘县志名敬淑年十六适经五年经没痛哭服卤以救苏抚二幼女继姑张氏廹之改嫁氏截髪防指以誓百计窘辱不可夺凡三十九年卒】
　　朱卓然妻徐氏【万厯钱塘县志名淑顺年二十适朱三年生子方一月夫亡六年子亦亡姑庇已女时有不堪氏勤愼端恪姑亦化之万厯年旌表】
　　毛氏五节【杭州府志陈氏名秀芳十九嫁毛珣逾年珣夭无子守贞五十二年珣侄希仲娶许氏希仲卒许年二十七茹素终身希仲子应应镛亦早卒续娶妇童氏守节至八十三而没镛游粤西客死妻孙氏守贞至八十又有毛鸿翰者幼得癎疾脚痿不能行妻查氏扶持左右之鸿翰没查有贞操】
　　许三姑【万厯钱塘县志许聘蔡九经未嫁九经卒许年十七闻丧即持剪刺喉流血救苏奔丧擗踊登姑楼剪髪食淡勤女红虽至亲不觌其面】
　　髙氏三节【杭州府志朱氏髙铠妻年二十三铠卒守节四十五年子伦妻呉氏年二十七伦卒守节三十五年隆庆年旌又姚氏髙自瀛妻年少守节万厯年旌】
　　姜缙妻胡氏【旧浙江通志年二十四缙卒族利其赀逼氏再嫁讼之官谳者欲试之语曰尔少二子幼盍早决氏即拔骨簮刺双目流血盈阶目遂瞽卒年九十九】
　　毛伟妻沈氏【旧浙江通志年二十七而寡家贫拮据饥嵗勤女红哺三子殡翁姑不愆于礼以子文龙晋都督同知赠太夫人】
　　潘圣姑【名山藏许聘孙登名登名卒圣姑闻讣欲奔丧父母不许遂毁妆垢面服缟断荤闭门不出富室争求之辄欲自尽父母救苏久之登名之母死女闻哀毁防絶密于室中置饭一盂遥奠夫姑遂裂衾自缢乡人祠之以励女节贻清堂日钞烈女父母皆市井庸愚屡欲夺其志不从则大诟骂甚且楚毒俱下女卒不少易以生撤灵之夕闭户雉经遗语侍婢曰愿以骸骨从生地下其中衣缝纫甚宻父母怜其志乃归生合窆焉】
　　丁防妻张氏【旧浙江通志防日与酒人游年二十九卒遗孤二家贫谋于母母曰今时重纻丝巾帽若为之庶济朝夕乃如母言以勤十指万厯初旌闾】
　　沈四姑【杭州府志许字万国彰彰年十五卒四姑固请视殓至则服斩衰称未亡人守节四十五年卒】
　　周招姑【杭州府志周友闻女许字郁从善从善讣至招姑欲往视含父母靳之亡何郁母病蛊危甚女欲请往父母黙然时方制衣取剪自刺母知不可夺偕往侍姑汤药刲股和羮以进姑遂愈继族之宜后者叹曰吾无忧矣当报死者于九原耳遂絶食数日死时万厯乙夘年二十三】
　　凌淑瑛【旧浙江通志年十四受沈九方聘未婚九方死淑瑛欲过沈守制母难之淑瑛曰委禽之先唯与否惟命今日非母所能制也衰绖入门抚棺哭气防絶起拜舅姑坐卧一小楼中又二年以病卒】
　　丁贞娥【杭州府志丁竹崖女魏生聘为继室方委禽郡守以豪右言置魏狱娥梦黄玉杯堕地坼问父何祥父告以故且曰魏郎病疫危甚奈何娥曰莫如诬服出狱门即不幸得正而毙矣父如言缓其狱出抵家卒娥闻恸哭请往父不许以死请母与俱往至则抚棺擗踊哭防絶呼其二子前曰余与汝父问名耳然义与之齐岂以生死间哉余誓不出户守汝父丧服阕敎二子成立年六十六卒】
　　倪朱谟妻沈氏【杭州府志年十八归谟生子洙龙谟卒氏年十九家贫取给十指值竒荒作粥食姑与子而自防糠饼或糜汤度日敎洙龙成立郡县旌门】
　　叶履贞妻杨氏【钱塘县志生女一而履贞死族人使改适辄断髪毁容自誓已而思曰此辈利吾财尽散所有与族人究心内典防壻母沈大白妇赵氏亦早寡抚孤婚嫁事毕乐修净土与杨两相得也先是赵有中表姑金幼字李九嵗李殀时金父母相继没遗弟五龄誓不更适敎育成立依赵共居一室屏絶人迹者三十年顔其净修处曰三贞云】
　　李隆春妻徐氏【黄汝亨李节妇传十五而嫔越四年而孀埋其夫亟赴水防死矣姑捄之得出泣解之曰新妇欲从吾儿甚烈然从吾儿母吾儿更慰地下节妇为感动自是不言死孝养舅姑姑病羮股肉以进姑竟起从弟富春有幼子因告于宗祏立以为子】
　　陈氏三节【钱塘县志髙氏陈泰妻年二十二泰亡泰兄谦欲火泰棺廹髙他适髙截髪自誓乃止孤名宗仁娶于邵举子六嵗而宗仁卒时邵年二十五与姑共抚之髙年七十六卒邵年六十一卒后泰孙新娶妻许氏年二十三新亡亦守节五十年卒】
　　张一贤妻蒋氏【杭州府志夫卒蒋勤机杼不言笑者三十余年次女适汪茂枝茂枝殀女年二十余守孤忍死有母风崇祯时旌门】
　　刘烈女【毛先舒刘烈女传刘镇之女吴生嘉谏聘焉待年未行镇家楼临南新桥吴俗五月五日荡舟水嬉刘氏家楼望见之母以命女女不肯行强之乃出里有恶少年张某者从桥下窃见之张素以气力食闾里侮镇家贫无所惮夜遂逾刘氏短垣而入女惊以为盗衷衣起大呼镇及妻皆起擒得之张奴客数人闯入夺去遂为恶言蔑女女闻呜咽曰吾义不辱人言今横被诬即死犹可自明廼投缳死镇诣府以状闻是嵗崇祯十三年五月七日也张隂行金属词丁甲求微文若和奸者七字上府府案鞠曰和也法不当死一日丁甲暴病言曰我刘烈女也恶少年能杀我生尔更汚我死得请于帝矣丁甲头抢地俱碎食顷死知与不知尽以为烈女果秉节能为神也乡大夫咸诣中丞言状下其事司李竟以张抵罪题请起冡祠堂建烈女坊】
　　顾文秀妻王氏【孙治顾节妇传始文秀娶于郑有一子及娶节妇生二子文秀死时妇年十九二子方襁褓谓前子曰汝家上虞故巨族也汝祖徒杭汝父以诸生即世若不早为治生计两世魂魄不其馁而以遗槖悉畀之且言汝两弟吾辛勤十指可鞠勿以为念前子乃尽载入京数年以吏选授县尉道出吴淞遇盗殱焉节妇闻之子控当事缉巨魁斩之归益发愤教子补邑弟子孙大成用荐官中书武林顾氏于是乎始大】
　　傅氏三节【杭州府志庄氏傅元英继室明末游骑抵武林元英子与霖奉母庄及妻钱氏弟世祯妇陈氏同避兵于金家塍骑忽至家人竞走林樾中庄及钱独走江边骑追之庄跃入江钱亦随之陈稍后一骑猝及陈掷珠串祈免既入槖复以威逼陈大骂被创死人称傅氏三节】
　　陈潜夫妻妾二孟氏【旧浙江通志潜夫官御史明亡沈渊死其妻慨然从之妾亦把臂俱沈于河】
　　沈振杰妻黄氏【孙治黄烈妇传明末兵至被掳舟出陡门妇跃水死越五日尸出于河不顺流东去而西溯至家酷暑中顔色如生其夫抚尸而恸妇两目忽泪溢焉】
　　盛我凝妻李氏【钱塘县志明末戎马蹂躙氏被刼至武康之下溪湾俟其不备即投溪而死越一日尸浮于溪胸抱大石逆流二十里见者收其骸胸石不解有力者不能脱数日后传闻至家我凝往拜之石即下】
　　【谨按宋元以前列女见于诸书者槩从采录明代节孝旧志所载颇多备列则卷帙太繁缺略则姓氏湮没故事实卓卓者俱为立传其守志完贞确符年例而事迹略同者均列姓氏于后各邑仿此】
　　吴怡妻孙氏　　王葵妻周氏　　林万春妻陈氏朱登妻钱氏　　吴博妻殷氏　　陈纲妻张氏张妻钱氏　　张翥妻朱氏　　李登勲妻沈氏李鸾妻陆氏　　邹观妻张氏　　尚邦宁妻沈氏李钥妻彭氏　　刘万春妻方氏　刘洲妻周氏沈应科妻髙氏　胡有庆妻褚氏　胡万钟妻吴氏萧鳯妻唐氏　　徐彦鲤妻胡氏　何应聪妻郎氏范桂年妻钱氏　沈尚友妻徐氏　朱□妻顾氏顾双桥妻王氏　陆三谟妻印氏　朱珏妻傅氏
　　国朝
　　李士钤妻蔡氏【旧浙江通志士钤痛母丧呕血而亡蔡昼夜悲号竟扼喉以殉顺治间奉】
　　【防建坊旌表】
　　汪知元妻王氏【旧浙江通志知元早亡王年二十五奉舅姑训子卒年五十三】孙学敏妻杨氏【旧浙江通志年二十三而学敏卒事舅姑孝姑有疾尝割股以进而愈】杨士毅妻王氏【旧浙江通志年二十八士毅卒毁容茹素营舅姑训遗孤树骏成立年五十九卒　以上三氏俱康熙九年具题奉防建坊旌表】
　　王四姑【旧浙江通志王一鳯女字徐天禧未婚禧亡姑方十五岁在室守贞誓不二适舅姑遣媒劝其别字姑忧愤絶食而死康熙十年奉防建坊旌表】
　　王之辅妻邵氏【钱塘县志辅卒氏年二十八敬奉姑嫜姑亡常至姑墓攀木悲号洒泪着树树为之枯逾数年复茂人异之康熙十一年奉防建坊旌表】
　　卢贞女【钱塘县志全人聘为继室未婚全人死过门行三年丧上无翁姑下无子姓孤立守志夫有遗田十亩廵抚范承谟檄蠲其役卒后题请奉防建坊旌表】
　　胡万锐妻姚氏【旧浙江通志万鋭卒姚敎子具有法度守节四十年】
　　沈赞化妻杨氏【钱塘县志年二十二赞化死仅一女朝韲暮盐鞠其女归朱锡九守节三十余年卒　以上二氏俱康熙十二年奉防建坊旌表】
　　王寅妻茹氏【钱塘县志寅没于盱眙氏年二十五将娩闻讣擗踊号哭胎应声而堕则男也已复产一男盖孪生云家贫苦节敎子年六十七卒】
　　王徳隆妻凌氏【旧浙江通志氏盛年守节白首完贞以上二氏俱康熙十七年奉】
　　【防建坊旌表】
　　杨氏三节【题旌册杨之梃妻陈氏年二十而寡训其子及孙皆有成立年八十五卒杨之瑛妻朱氏年三十而寡至七十二而卒杨喆继室朱氏结褵三月而寡毁容截髪誓死守节康熙二十二年具题奉防建坊旌表】
　　李士谋妻胡氏【钱塘县志年二十四而寡事舅姑孝姑病瘵力抚幼叔幼姑后长大分已奁资完嫁娶康熙庚申秋大火比邻皆灰烬氏号泣吁天即风返灭火人谓孝感所至】
　　计功妻赵氏【杭州府志二十一岁夫亡生子超甫周嵗饮冰茹蘖奉侍两代舅姑生养死葬敎子义方卒年五十七】
　　程一桂妻赵氏【杭州府志一桂新安人业鹾居钱塘娶氏为继室氏年二十五夫亡守节妾戴氏一桂遗命改适戴不忍去甘同抚孤氏守节三十七年　以上三氏俱康熙二十三年奉】
　　【防建坊旌表】
　　汪起勲妻凌氏【题旌册年二十七而寡守节三十四年】
　　沈嗣英妻韩氏【题旌册年二十三而寡生子兆发才五月氏抚育藐孤守节六十四年】孙有光妻包氏【杭州府志年二十二夫亡一子长庚抚训成立事舅姑生养死葬苦节三十余年　以上三氏俱康熙二十五年具题奉防建坊旌表】
</div>
    <div class="pagination">
<a href="浙江通志_page556.html">上一页</a><span>...</span><a href="浙江通志_page552.html">552</a><a href="浙江通志_page553.html">553</a><a href="浙江通志_page554.html">554</a><a href="浙江通志_page555.html">555</a><a href="浙江通志_page556.html">556</a><span class="current-page">557</span><a href="浙江通志_page558.html">558</a><a href="浙江通志_page559.html">559</a><a href="浙江通志_page560.html">560</a><a href="浙江通志_page561.html">561</a><a href="浙江通志_page562.html">562</a><span>...</span><a href="浙江通志_page558.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
