<!DOCTYPE html>
<html>
<head>
    <meta charset="UTF-8">
    <title>四川通志 - 第 203 页/共 218 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四川通志 - 第 203 页/共 218 页</h1>
    <div class="content">　　丹台碧洞
　　御赐诗章
　　赤龙黒虎各西东四象交加戊巳中复姤自兹能运用金丹谁道不成功
　　峩眉山伏虎寺僧【臣】祗领
　　御赐扁额
　　离垢园
　　御赐诗章
　　宿世身金粟初因社白莲瞻依神八万接引佛三千果结菩提树池分阿耨泉无生能自悟雨似散花天
　　御赐金字心经一部金刚经一部药师经一部又祗领御赐扁额
　　善觉寺
　　御赐对聨
　　到处花为雨行时杖出泉
　　御赐诗章
　　名山越遍未到天涯愿得真印勤修离家雷音虽拜那见拈花知此无益再游中华八旬老耄行履不斜言语忠厚一宇弗遮观尔朴诚朕意甚嘉峩眉嵂崪直逼云霞明心见性寿守毋哗
　　御赐金刚经一部
　　大峩眉僧【臣】祗领
　　御赐对聨
　　洗鉢泉初暖焚香晓更清
　　御赐金刚经一部
　　洪春坪僧【臣】祗领
　　御赐扁额
　　忘尘虑
　　御赐对聨
　　锡飞常近鹤桮渡不惊鸥
　　御赐金刚经一部药师经一部
　　白龙洞僧【臣】祗领
　　御赐对聨
　　挂衲云林静翻经石榻凉
　　御赐金刚经一部
　　毘卢殿僧【臣】祗领
　　御赐诗章
　　钓艇去悠悠烟波春复秋惟将一点火何处宿芦洲
　　御赐金刚经一部药师经一部
　　雷洞坪僧【臣】祗领
　　御赐扁额
　　灵觉
　　御赐金刚经一部
　　藏经阁僧【臣】祗领
　　御赐扁额
　　玉毫光
　　御赐对聨
　　絶顶来还晩寒窻睡达明
　　御赐金刚经一部又祗领
　　御赐扁额
　　野云
　　御赐诗章
　　何所问津梁行行到上方天香飘广殿山气宿空廊石潄泉声细林穿鸟路长疎钟沈片雨坐觉俗情忘
　　又祗领
　　御赐扁额
　　卧云庵
　　御赐金刚经一部药师经一部心经一部
　　光相寺僧【臣】祗领
　　御赐扁额
　　慈灯普照
　　康熙四十二年
　　御赐江渎庙扁额
　　涵濡万物
　　康熙四十八年
　　御赐江渎庙扁额
　　永奠大川
　　雍正九年
　　御制惠逺庙碑文
　　我国家受
　　天眷命抚御寰瀛光被四表莫不尊亲
　　太宗文皇帝崇徳七年班禅额尔徳尼达赖喇嘛知东土有圣人遣使通欵路涉万里时经数载始达盛京逮
　　世祖章皇帝时遂亲至京师朝觐备防
　　恩眷后以策妄阿喇蒲坦肆恶逞奸残蹂西藏
　　皇考圣祖仁皇帝特遣大师计日平定抚绥人众各复生业赐今虎必尔汗册印封号安置禅榻重兴黄教用以慰番众皈依佛法之诚并酬班禅达赖喇嘛累世恭顺之悃也朕御极以来加意防持俾安净土因思古今之有佛教特以劝善惩恶济人觉世为本黄教之传所以推广佛经之防也演教之地愈多则佛法之流布愈广而番夷之向善者益众西藏既有班禅额尔徳尼而近边之番夷离藏辽逺皆有皈依佛法之心因思川省打箭炉之外有地曰噶达昔年达赖喇嘛曽驻锡于此爰相度川原创建庙宇发帑金数十万两遣官董司工役依西方白赖本佛庙之图式凡为殿堂楼房一千余间又为平房四百间赐额曰惠逺丹艧辉煌器用充备置兵以衞之达赖喇嘛来登禅榻率诸徒众咸就新居诸番耆幼踊跃欣喜使臣奏言彼土早寒自造寺以来气和暖深秋未冻则知兹寺之建人神胥庆山川着灵朕所以仰体
　　皇考厚酬达赖喇嘛累世恭顺之忱且以广布黄教宣讲经典使番夷僧俗崇法慕义亿万斯年永跻仁寿之域则以佐助王化实有裨益是用纪文丰碑以昭示久逺焉
　　歴代御制
　　蜀汉昭烈帝即位告天文【汉有天下厯数无疆曹操阻兵戮杀主后子丕载其凶逆窃居神器羣臣将士以为社稷堕废备宜修之嗣武二祖恭行天罚询于庶外遐方君长佥曰天命不可以不答祖业不可以久替四海不可以无王率土式望在备一人备畏天明命又惧汉室将湮于地谨择元日与百僚登坛受皇帝玺绶修燔瘗告类于天神惟神向祚于汉家永绥四海】
　　唐明皇祭江渎文【惟神包总大川朝宗于海功昭润化徳表灵长今因夏首用率常典敬以玉帛牺牲粢盛庶品明荐于神】
　　宋哲宗除范纯仁左仆射制勅【朕惟朝廷之盛衰常以辅相为轻重若根本强固则精神折冲故蒍吕臣奉已而不在民则晋文无复忧色汲长孺直諌而守死节则淮南为之寝谋朕思得其人付之以政使天下闻风而心服则人主无为而日尊咨尔在廷咸聴朕命中大夫同知枢密院事上柱国高平郡开国伯食邑九百戸实封二百戸赐紫金鱼袋范纯仁器逺任重才周识明进如孟子之敬王退若萧生之忧国朕览观仁祖之遗迹永懐庆厯之元臣强谏不忘喜臧孙之有后我心是似命召虎以来宣虽兵政之与闻疑逺猷之未究坐论西省进贰文昌増秩益封兼隆异数于戏时难得而易失民难安而易危予欲守在四方以汝为偃兵之姚宋予欲藏于百姓以汝为息民之萧曹勉思古人以称朕意可特授太中大夫守尚书右仆射兼中书侍郎进封高平郡开国公加食邑七百戸实封三百戸余如故】
　　孝宗御制苏轼赞【并序　成一代之文章必能立天下之大节立天下之大节非其气足以高天下者未之能焉孔子曰临大节而不可夺君子人欤孟子曰我善养吾浩然之气以直养而无害则塞乎天地之间盖存之于身谓之见之于事谓之节节也也合而言之道也以是成义刚而无馁故能参天地之化关盛衰之运不然则雕虫篆刻童子之事耳乌足与论一代之文章哉故赠太师諡文忠苏轼忠言谠论立朝大节一时廷臣无出其右负其豪气志在行其所学放浪岭海文不少衰力斡造化元气淋漓穷理尽性实通天人山川风云草木花实品彚万状可喜可愕有感于中一寓之于文雄视百代自作一家浑涵光芒至是而大成矣朕万几余暇抽绎诗书他人之文或得或失多所取舍至于轼所着读之终日亹亹忘倦常寘左右以为矜式信可谓一代文章之宗也欤乃作赞曰维古文章言必已出缀词缉句文之蟊贼手抉云汉斡造化机气高天下乃克为之猗嗟若人冠冕百代忠言谠论不顾身害凛凛大节见于立朝放浪岭海侣于渔樵嵗晚归来其文益伟波澜老成无所附丽昭晰无疑优游有余跨唐越汉自我师模贾马豪奇韩栁雄健前哲典刑未足多羡敬想高风恨不同时掩卷三叹播以声诗乾道九年闰正月选徳殿书赐苏峤】
　　明仁宗赐少师吏部尚书蹇义勅【曩朕监国之时卿以先朝旧臣擢兼詹事日侍左右时肇建两京政务方殷随事筹画适中惟难卿以善翊君以义徇国劳心焦思不恤身家载歴艰虞未尝有咨嗟之意及朕嗣承大统赞襄治理用济斯民喻朕于道不懈益恭二十余年夷险一节朕笃不忘兹以巳意创制蹇忠贞印一枚赐卿用藏于家传之后世俾尔子孙知前人显荣于国者良不易致宜加保守朕之子孙亦知卿弼予于艰体朕爱卿之心以保尔子孙庶几上下相安与国咸休书曰惟后非贤不乂惟贤非后不食自古君臣相遇难矣哉往绩维茂永终是图故勅】
　　宣宗元年遣永康侯徐安致祭江渎文【大江之流神发其源利济之功民务永赖兹予嗣承大统谨用祭告惟神昭格惠我邦家】
　　诗
　　汉古辞蚕丛国诗【川崖惟平其稼多黍防酒嘉谷可以养父野惟阜丘彼稷多有嘉谷防酒可以养母　惟月孟春獭祭彼崖永言孝思享祀孔嘉彼黍既洁彼仪惟泽蒸命良辰祖考来格　日月明明亦惟其夕谁能长生不朽难获惟徳实宝富贵何常我思古人令问令望】灌令歌【崔瑗为灌令开沟耕田民赖其利歌曰天降神明君锡我慈仁父临民布徳泽恩惠施以序穿沟广溉灌抉渠作甘】
　　丰年歌【汉永建中泰山吴资元约为郡守屡获丰年民歌之曰习习晨风动澍雨润禾苗我后恤时务我民以优饶】
　　去思歌【吴资迁去民人思慕又歌曰望逺忽不见惆怅尝徘徊恩泽实难忘悠悠心永懐】谯君黄诗【谯君黄仕成哀之世为諌议大夫数进忠言后违避王莽又不仕公孙述述怒遣使赍药酒以惧之君黄叹曰吾不省药乎其子瑛纳钱八百万得免国人作诗曰肃肃清节士执徳实固贞违恶以授令没世遗令声】
　　应季先严王思诗【巴郡严王思为扬州刺史惠爱在民毎当迁宫士民塞路攀辕诏遂留之居官十八年卒百姓若丧考妣义崇者赍钱百万欲以赡王思家其子徐州刺史不受送吏义崇不忍持还乃散以为食食行客巴郡太守汝南应季先善而美之乃作诗曰乗彼西汉潭潭其渊君子恺悌作民二亲没世遗爱式镜后人】
　　三节妇歌【永初中广汉汉中羌反虐及巴郡有马妙祈妻义王元愦妻姬赵蔓君妻华夙丧夫执共姜之节守一醮之礼号曰三贞遭乱兵迫匿惧其拘辱三人同时自沈于西汉水而死有黄鸟鸣其亡处徘徊焉国人伤之乃作诗曰关关黄鸟爰集于树窈窕淑女是绣是黼惟彼绣黼其心匪石嗟尔临川邈不可获】
　　古辞白头吟与櫂歌同调【五解皑如山上雪皎若云间月闻君有两意故来相决絶平生共城中何尝斗酒防今日斗酒防明旦沟水头蹀躞御沟水沟水东西流郭东亦有樵郭西亦有樵两樵相推与无亲为谁娇凄凄重凄凄嫁娶不须啼愿得一心人白头不相离竹竿何嫋嫋鱼尾何离簁男儿欲相知何用钱刀为防如马噉萁川上高士嬉今日相对乐延年万嵗期】峡中行者歌【宜都山川记云峡中猿鸣至清山谷传响泠泠不絶行者歌之曰巴东三峡巫峡长猿鸣三声泪沾裳巴东三峡猿鸣悲猿鸣三声泪沾衣】
　　黄牛歌【朝发黄牛暮宿黄牛三朝三暮黄牛如故】
　　淫豫歌【李膺益州记云滟滪堆夏水涨没数十丈其状如马舟人不敢进故曰滟滪又曰犹豫言舟子取途不决水脉故犹豫也乐府作淫豫坤元録作冘豫南史云淫豫大如襆瞿塘不可触乐府云淫豫大如马瞿塘不可下类要云淫豫大如鼈瞿塘行舟絶淫豫大如瞿塘不可窥】水经注滟滪歌【滩头白浡坚相持倐忽沦没别无期】
　　先民謡【岷阜之山江出其腹帝以防昌神以建福大饥不饥蜀有蹲鸱大旱不乱蜀有广汉】巴郡謡【汉安帝时巴郡太守连失道其国人讽之曰明明上天下土是观帝选元后永定民安孰不可念祸福由人愿君奉诏惟徳日亲】
　　廉叔度歌【后汉书曰廉范字叔度建初中为蜀郡太守成都民物丰衍邑宇逼侧旧制禁民夜作以防火灾而更相隠蔽烧者日属范乃毁削先令但严使储水而已百姓以为便乃歌之曰廉叔度来何暮不禁火民安作昔无襦今五袴】
　　滟滪歌【孝子传庾子舆扶父柩过瞿塘六月水泛子舆祷而遂平既过泛溢如故人歌之曰滟滪如牛本不通瞿塘水退为庾公】
　　晋张载登成都白兔楼诗【重城结曲阿飞宇起层楼累栋出云表峣嶭临太虚高轩啓朱扉回望畅八隅西瞻岷山岭嵳峩似荆巫蹲防蔽地生原隰殖嘉蔬虽遇尧汤世民食恒有余郁郁小城中岌岌百族居街纷绮错高甍夹长衢借问扬子舍相见长卿庐程卓累千金慆奢拟五侯门有连骑客翠带腰吴钩鼎食随时进百和妙且殊披林采秋橘临江钓春鱼黒子过龙醢菓馔逾蟹蝑芳茶冠六清溢味播九区人生苟安乐兹土聊可娱】
　　梁简文帝蜀道难诗【巫山七百里巴水三回曲笛声下复高猿啼防还续】陈隂铿蜀道难诗【王尊奉汉朝灵关不惮遥高岷长有雪隂栈屡经烧轮摧九折路骑阻七星桥蜀道如此险功名讵可要】
　　隋僧智游三学山诗【秀岭接重烟嵚岑上半天絶岩低更举危峯防复连侧石倾斜涧回流泻曲泉野红知草冻春来鸟自传异锦无机织猿鸣讵假叶密风难度枝疎影易穿抱裘依涧沼策杖戏荒田游心青汉表置想白云边荣名非我愿息意且萧然】
　　唐王勃游梵宇三学寺诗【香阁披青磴雕台控紫岑叶齐山路狭花积野坛深萝幌栖禅影松门听梵音遽忻陪妙躅延赏涤烦襟】
　　武山圣泉诗并序【武山有圣泉焉浸淫歴数千百年乗岩泌涌接磴分流下瞰长江沙堤石崖咸古人遗迹也兹乃青苹緑菱紫苔苍藓遂使江湖思逺寤寐寄托既而崇峦左峙石壑前萦丹崿万寻碧潭千顷松风唱响竹露熏空潇潇乎人间之难遇也方欲以林壑为天属琴罇为日用嗟乎古今同逝方深川上之悲少长偕游且尽山隂之乐盍题芳什共写高情诗得泉字诗云披襟乗石磴列籍俯深泉兰薰山酌松声韵野弦影飘垂叶外香度落花前兴洽林塘晚重岩起夕烟】
　　陈子昂白帝懐古诗【日落沧江晚停桡问土风城临巴子国苔没汉王宫荒服犹周甸深山尚禹功岩悬青壁防地险碧流通古木生云际归帆出雾中川途去无限客思坐何穷】刘希夷巫山诗【巫山幽隂地神女艳阳年襄王伺容色落日望悠然归来高堂夜金釭焰青烟頽想卧瑶席梦魂何翩翩揺落殊未已荣华倐阻迁愁思潇湘浦悲凉云梦田猿啼秋风夜雁飞明月天巴歌不可听听此益潺湲】
　　张九龄巫山高诗【巫山与天近烟景常青荧此中楚王梦梦得神女灵神女去已久白云空防防惟有巴猿啸哀音不可听】
　　苏颋武担山寺诗【武担独苍然坟山下至泉鼈灵时共尽龙女事同迁松柏衔哀处幡花种福田讵知留镜石长与法轮圆】
　　利州兆佛龛前重于去嵗题处作【重岩载清美分塔起层标蜀守经涂处巴人作礼朝地凝三界出空见六尘销卧石铺苍藓行藤覆緑条嵗年书有记非为学题桥】王维晓行巴峡诗【际晓投巴峡余春忆帝京晴江一女浣朝日众鸡鸣水国舟中市山橘树杪行登高万井出眺迥二流明人作殊方语莺为旧国声赖多山水趣稍解别离情】鷰子龛禅师诗【山中鷰子龛路剧羊肠恶裂地竞盘屈插天多峭崿漆泉吼而喷怪石看欲落伯禹访未知五丁愁不凿上人无生缘生长居紫阁六时自槌磬一饮尚带索种田烧白云斫漆响丹壑行随拾栗猿归对巢松鹤时许山神请偶逢洞仙博救世多慈悲即心无行作周南倦积阻蜀物多淹泊岩腹自旁穿涧唇时外拓桥因倒树架栅值垂藤防鸟道悉已平龙宫为之涸跳波谁揭厉絶壁免扪摸山木日隂隂结跏归旧林一向石门里任君春草深】
　　高适同羣公秋登琴台诗【古迹使人感琴台空寂寥静然顾遗尘千载似昨朝临眺自兹始羣贤久相邀徳与形神高孰如天地遥四时何倐忽六月鸣秋蜩万象归白帝百川横赤霄犹是对夏伏几时有凉颷燕雀满檐楹鸿鹄抟扶揺物性各自得我心在渔樵兀然还复醉尚握罇中瓢】
　　乔知之巫山高诗【巫山十二峯参差互隠见浔阳几千里周览忽已遍想像神女姿摘芳共珍荐楚云何逶迤红树日葱蒨楚云浸湘源红树防金门郢路不可见况复夜闻猿】闾丘均临水亭诗【高馆基层山微幕生花草傍对野邨树下临车马道清朗悟心术幽备瞻讨回合峯隐云联绵渚萦岛气似沧洲胜风为青春好相及盛年时无令叹衰老】张文琮蜀道难诗【梁山镇地险积石阻云端深谷下寥廓层岩上郁盘飞梁架絶岭栈道接危峦揽辔独长息方知斯路难】
　　萧遘成都诗【月晓已闻花市合江平偏见竹多好教载取芳菲树剰照岷天瑟瑟波】褚亮赋得蜀都诗【列宿光舆井分土跨梁岷沈犀对江浦驷马入城闉英图多霸迹歴选有名臣连骑簪缨满含章词赋新得上僊槎路无待访严遵】
</div>
    <div class="pagination">
<a href="四川通志_page202.html">上一页</a><span>...</span><a href="四川通志_page198.html">198</a><a href="四川通志_page199.html">199</a><a href="四川通志_page200.html">200</a><a href="四川通志_page201.html">201</a><a href="四川通志_page202.html">202</a><span class="current-page">203</span><a href="四川通志_page204.html">204</a><a href="四川通志_page205.html">205</a><a href="四川通志_page206.html">206</a><a href="四川通志_page207.html">207</a><a href="四川通志_page208.html">208</a><span>...</span><a href="四川通志_page204.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
