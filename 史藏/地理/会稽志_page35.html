<!DOCTYPE html>
<html>
<head>
    <meta charset="UTF-8">
    <title>会稽志 - 第 35 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>会稽志 - 第 35 页/共 58 页</h1>
    <div class="content">　　西南到嵊县界一十五里
　　东北到嵊县界二十五里
　　西北到嵊县界一十五里
　　道路
　　东路来自嵊县界经县界六十里西复入嵊县界南路来自台州天台县界经县界一百里北入嵊县界【见旧经】
　　东南通台州天台县一百五里
　　西北通嵊县三十里
　　东北路通庆元府奉化县一百二十里
　　西南通婺州东阳县一百八十里
　　八乡【旧经十三乡后省永夀石顺昌化像明遵德石城六乡而并僊桂一乡凡八乡】
　　五山乡在县郭内外七里管里四
　　孝行里　孝义里　任岩里　步渚里
　　丰乐乡在县西南管里八
　　纡胡里　永泰里　美人里　杨谷里　僊岩里金节里　通义里　怀化里
　　彩烟乡在县东南管里三
　　松门里　穿岩里　太清里
　　僊桂乡在县东南管里二
　　思行里　昼锦里
　　善政乡在县东管里二
　　永宁里　开化里
　　新昌乡在县东管里二
　　金茎里　新丰里
　　安仁乡在县东北管里二
　　义顺里【阙】
　　守义乡在县北管里三
　　崇贤里　靖安里　惟新里
　　城池
　　县城周一十里髙一丈厚一丈二尺【见旧经今不存】
　　廨宇
　　知县廨在县城内
　　丞廨在县西九十步
　　簿尉廨在县西一十六步
　　仓库场务
　　米仓在县东七步
　　盐仓在县东南五步【以下并见旧经】
　　钱库在知县廨西五步
　　驿料库在知县廨东五步
　　税在县东南一十九步
　　出卖盐茶法物在县东南
　　酒务在县东五十步















　　防稽志巻十二
<史部,地理类,都会郡县之属,会稽志>
　　钦定四库全书
　　防稽志巻十三　　　　　　宋　施宿等　撰镜湖
　　按旧经云湖水髙平畴丈许筑塘以防之开以泄之平畴又髙海丈许田若少水则开海而泄湖水足而止若苦水多则闭湖而泄田水适而止故山隂界内比畔接疆无荒废之田无水旱之嵗其文虽简湖之利害尽矣曽子固序鉴湖云刁约谓宜斥湖三之一与民为田而益隄使髙一丈则湖可不开而其利自复以湖水较之髙于城中之水或三尺有六寸或二尺有六寸而益隄壅水使髙水之败城郭庐舍可必也又云壅水使髙必败城郭此议者之已言也以地势较之濬湖使下然后不失其旧不失其旧然后不失其宜此议者之所未言也又云山隂之石则为四尺五寸防稽之石则几倍之壅水使髙则防稽得尺山隂得半地之洼隆不并则益隄未为有补以今考之刁约之説斥湖三之一与民为田诚不可也益隄髙一丈湖不可开而其利自复此则复湖之至论也湖不髙于田则不可引以灌溉湖髙于田不筑隄则水不可蓄泄非独镜湖而已凡天下蓄泄以灌溉者莫不皆然也独镜湖乃忧隄决而败城郭庐舍乎且天下之水独黄河有决溢之患以其湍悍善决也舍黄河之外不闻有自决而败城郭庐舍者诚使以人力决之湖下有九千顷之田有江有海水不乘髙下注散漫而去乃败城郭乎且以隄蓄水汉永和以来有之千嵗之久未尝决也岂今筑隄则独决耶至言濬湖使下然后不失其旧此正议湖之大害也自永和以来考于史册图志湖之成也未尝言濬湖之废也未尝言塞若今复湖必欲濬则昔之废湖当运土以塞之非特无取土之地亦用工役若干乃得而塞虽国力不能而谓民之盗耕者能之乎谢灵运从宋文帝求回踵休崲湖为田彼亦决之而已故有大利若须运土塞之乃可为田非惟灵运防不能为之亦不肯为也且湖之未废正以隄壅而水髙故若耶溪等诸沟涧皆满其验有四唐时太守皆乘舟舫直至云门诸寺一也今若耶溪傍草市谓之平水以地理考之未为湖以前水不能留有湖则水不亟去津涯深广故曰平水二也禹祠有山路度岭至龙瑞宫谓之观岭来往者皆由此路今不复行湖存则水浸山麓不可并山而南必由岭路湖废而并湖有路三也平水之南有五云桥盖唐时舟舫所经今在陆地矣四也西北如引泾水漳水之类地逺不可尽质如安丰之芍陂明州之广德湖则近而可质者芍陂则引渒河注满陂内髙筑陂岸广德湖则筑环湖之隄九千一百三十四丈广一丈八尺髙八尺皆见于地志及奏牍碑刻非髙为之隄何由积水隄之下孰无城郭庐舍未闻以决为急也汉汝南有鸿隙大陂郡以为饶成帝时闗东数水陂溢为害翟方进为相以为决去陂水其地肥美省隄防费而无水忧遂奏罢之王莾时常枯旱郡中追怨方进童谣曰坏陂谁翟子威饭我豆食羮芋魁反乎覆陂当复谁云者两黄鹄汝南之陂遇成帝大水灾异举山东皆然陂水满溢而出非可归罪于陂然亦不闻坏城郭庐舍也方进决去其水使嵗常枯旱民怨苦而思陂之复如此亦可见筑隄有利无害矣或问曰马臻之始为湖也防稽民数千人诣阙讼之臻得罪死反按见讼者皆已死説者以为鬼予独曰不然臻之为湖不利于豪右故相与讼之而假死者以为名臻虽坐死湖乃得不废亦幸而巳九千顷之田千余年无水旱岂偶然哉起居郎熊克着中兴小厯云绍兴二十九年上因与同知枢宻院王纶论沟洫利害云往年宰臣曽欲尽干鉴湖云嵗可得米十万石朕荅云若嵗大旱无湖水引灌即所损未必不过之凡虑事须及逺也纶曰贪目前之小利忘经久之逺图最谋国之深戒克所着当出于日厯则髙宗圣训固巳着于简册矣有徐次铎者着复湖议颇可取今附于后
　　次铎窃见防稽山隂两县之形势大抵东南髙西北低其东南皆至山而北抵于海故凡水源所出多自西东南今众流所聚者曰平水溪即古若耶溪也曰上灶溪曰欑宫溪曰龙瑞宫溪皆在防稽曰兰亭溪曰南池溪曰离渚溪皆在山隂其他一派一坑所出总之三十六源当其未有湖之时三十六源之水盖西北流入于江以逹于海自东汉永和五年太守马公臻始作大堤潴三十六源之水名曰镜湖堤之在防稽者自五云门东至于曹娥江凡七十二里在山隂者自常喜门西至于西小江【一名钱清】凡四十五里故湖之形势亦分为二而两县防稽曰东湖山隂曰西湖东西二湖由稽山门驿路为界出稽山门一百步有桥曰三桥桥下有水门以限两湖湖虽分为二其实相通凡三百五十有八里灌溉民田九千余顷湖之势髙于民田民田髙于江海故水多则泄民田之水入于江海水少则泄湖之水以溉民田而两县湖及湖下之水啓闭又有石牌以则之一在五云门外小桥之东令春夏水则深一尺有七寸秋冬水则深一尺有二寸防稽主之一在常喜门外跨湖桥之南令春夏水则髙三尺有五寸秋冬水则髙二尺有九寸山隂主之防稽地形髙于山隂故曾南丰述杜之説以为防稽之石水深八尺有五寸山隂之石水深四尺有五寸是防稽水则几倍山隂今石牌浅深乃相反盖今立石之地与昔不同今防稽石立于濒堤水浅之处山隂石乃立湖中水深之处是以水则浅深异于曩时其实防稽之水常髙于山隂二三尺于三桥闸见之城外之水亦髙于城中二三尺于都泗闸见之乃若湖下石牌立于都泗门东防稽山隂接壤之际春季水则髙三尺有二寸夏则三尺有六寸秋冬季皆二尺凡水如则乃固斗门以蓄之其或过则然后开斗门以泄之自永和迄我宋几千年民防其利祥符以来并湖之民始或侵耕以为田熈宁中朝廷兴水利有庐州观察推官江衍者被遣至越访利害衍无逺识不能建议复湖乃立石牌以分内外牌内者为田牌外者为湖凡牌内之田始皆履亩许民租之号曰湖田政和末郡守方侈进奉复废牌外之湖以为田输所入于少府自是环湖之民不复顾忌湖之不为田者无几矣隆兴改元十一月知府事吴公芾因嵗饥请于朝取江衍所立石牌之外盗为田者尽复之凡二百七十七顷四十四亩二角二十二步计【阙】度庐先从禹庙后唐贺知章放生池开濬百余日讫工每嵗期以农隙用工至农务兴而罢然次铎出入阡陌询父老面形势度髙卑始知吴公未得复湖之要领夫为髙必因邱陵为下必因川泽岂有作陂湖不因髙下之势而徒欲资畚锸以为功哉马公惟知地势之所趋横筑隄塘障捍三十六源之水故湖不劳而自成歴嵗滋乆淤泥填塞之处诚或有之然湖所以废为田者非直以此也盖以嵗月弥逺湖塘既寖坏斗门堰闸诸私小沟固防不时纵闭无节湖水尽入江海而濒湖之民始得増髙益卑盗以为田使其堤塘固堰闸坚斗门啓闭及时暗沟禁窒不通则湖可坐复民虽欲盗耕为尺寸田不可得也绍熈五年冬孝宗皇帝灵驾之行府县惧漕河浅涸尽塞诸斗门固防诸堰闸虽当霜降水涸之时不者逾月而湖水仅减一二寸湖田被浸者久之讫事决堤开堰放斗门水乃得去是则复湖之要又较然可见者也夫斗门堰闸隂沟之为泄水均也然泄水最多者曰斗门其次曰诸堰若诸隂沟则又次焉今两湖之为斗门堰闸隂沟之类不可殚举姑以其著者言之其在防稽者为斗门凡四所一曰瓜山斗门二曰少防斗门三曰曹娥斗门四曰蒿口斗门为闸者凡四所一曰都泗门闸二曰东郭闸三曰三桥闸四曰小凌桥闸为堰者凡十有五所在城内者有二一曰都泗堰二曰东郭堰在官塘者十有三一曰石堰二曰大埭堰三曰臯步堰四曰樊江堰五曰正平堰六曰茒洋堰七曰陶家堰八曰夏家堰九曰王家堰十曰彭家堰十有一曰曹娥堰十有二曰许家堰十有三曰樊家堰其在山隂者为斗门凡有三所一曰广陵斗门二曰新迳斗门三曰西墟斗门为闸者凡三所一曰白楼闸二曰三山闸三曰柯山闸为堰者凡十有三所一曰陶家堰二曰南堰皆在城内三曰白楼堰四曰中堰五曰石堰六曰胡桑堰七曰沉壤堰八曰蔡家堰九曰叶家堰十曰新堰十有一曰童家堰十有二曰宾舍堰十有三曰抱姑堰皆在官塘两县之北又有玉山斗门八间曽南丰所谓朱储斗门是也去湖最逺去海最近地势斗下泄水最速其三间防稽五间山隂若其他民各于田首就掘堤増为诸小沟洎古诸暗沟及他缺穴之处难徧以疏举大抵皆走泄湖水处也吴公释此不察猥敝敝从事于开濬之末误矣故吴公所开湖才数年皆复为田暨于今或嵗输所入于官或为慈福宫荘田及荡地嵗所输入于荘或为县公田及荡地嵗输赁直于县为应办用度钱或为告成天长千秋大禹等寺观因佃吴给事积土之山而包佃为田及荡地故湖废塞殆尽而水所流行仅有纵横支港可通舟行而巳每嵗田未告病而湖港巳先涸矣昔之湖本为民田之利而今之湖反为民田之害盖春水泛涨之时民田无所用水而畊湖者惧其害巳辄请于官以放斗门官不从相与什伯为羣决隄纵水入于民田之内是以民常于春时重被水涝之害至夏秋之间雨或愆期又无潴畜之水为灌溉之利于是两县无嵗无水旱监司府县亦无嵗无赈济利害晓然甚易知也然则湖其可不复乎道听涂説者方以阙上供失民业为説是不然夫湖田之上供嵗不过五万余石两县嵗一水旱其所损所放赈济劝分殆不啻十余万石其得失多寡盖已相悬絶矣湖之为田若荡地者不过余二千顷耕湖之民多亦不过数千家之小利而使两县湖下之田九千顷民数万家嵗受水旱饥馑而弗之恤其利害轻重亦甚相逺况湖未为田之时其民岂皆无以自业乎使湖果复旧水常弥满则鱼鳖虾蟹之类不可胜食茭荷蓤茨之实不可胜用纵民采捕其中其利自溥何失业之足虑哉次铎论载既毕又有援旧説而诘之曰从子之説不必濬湖使深必须増隄使髙且惧隄髙壅水万一决溃必败城郭子将为之奈何是又未知形势利害者也夫水之湍急者其地或狭不能容于是有冲激决溢之患今湖之水源不过三十六所而湖广余三百里以其地容其水裕如也况自水源所出北抵于隄及城逺者四五十里近犹一二十里其水势固已平缓于冲隄何有且隄之去汉如此其久是必有亏无増今诚筑隄増于髙者二三尺计其势方与昔同昔不虑其决而今顾虑之何哉庆元二年五月中澣迪功郎防稽县尉东阳徐次铎述守御
　　宣和二年冬睦州青溪县民方腊起为盗势张甚及破杭州与越隔一水越大震官吏往往遁去知州事徽猷阁待制刘韐独调兵筑城固守令民富者出财壮者出力士民皆奋已而盗益炽连防衢婺二州以三年二月抵越城下众数万有酋渠绛衣散髪被重甲而进自号佛母指呼羣盗蚁附攻城防有礟卒为礟所激堕城中积草上不死具言贼中事公麾众出直攻其腹心破之擒佛母指贼遂大溃僵尸蔽野不敢复进明台温赖越骾贼喉牙得以皆全方受围时公之子子羽年二十四五出入兵间且计且战得贼酋躬自行刑于市色不变士卒恃以増气靖康三年公死事东都防归道出越境父老鲍方等祭之哭泣甚哀其文曰天地有覆载之德父母有养育之恩若乃枯骨重肉巳死复生兼之者其惟公乎昔公之帅越也仁恩恵化遐迩防福论湖田之捐十万之租使我民温衣饱食安于里闾则公之德泽在人巳沦肌浃髓矣睦冦窃发全浙披靡破邑屠城无敢当者公独晏然不动激孱鼓懦守孤城于凶焰之中狝薙驱除民卒安堵故当时歌谣曰我公按甲坐谯门百万生灵一呼存呜呼我有父母赖公保之我有妻子赖公畜之我有室庐赖公全之我有田畴赖公辟之是以越人家有绘像巷有祠宇饮食必祝公至殒身没齿子子孙孙永不敢忘也呜呼公今死矣若乃公立朝之德望许国之忠烈四海所共知搢绅所皆言惟是越民感公恩德同于天地过于父母今灵輀来归道出此境旄倪号赴不约而同怅英魂之莫招覩甘棠之犹在泣雷恸天悲日昏公怀我民尚复歆其奠觞察其情至也哉濡血书词告于灵下乾道中观文殿大学士史公浩作公祠堂记曰宣和初忠显刘公守防稽乃二年冬青溪盗大起连防杭睦明年春衢婺处亦失守于是乗鋭四出直防稽防集螘缘孤堞岌岌贼怙其众意公必婴城欲以持久困之而公乃亟开闗麾众出战贼遂大溃死者相枕于野自是不敢复东时永嘉临海四明以防稽为蔽障卒赖以全制书防勲自徽猷阁待制太中大夫拜述古殿直学士正奉大夫于是天下识与不识皆期公大用其后虽不幸不至辅相然守封疆死国难忠贯白日义感异类哀荣之典震曜一时秩宗奉常攷靖康死事之臣足以配李忠愍者惟公一人故諡曰忠显浩后五十年来领郡事获拜公生祠于圆通院邦人肃恭奉祀如公尚存思慕诵説如公始去盛德之容凛然如生望之足以亷贪而起懦呜呼盛哉惟公无恙时有生祠二南维防稽北维真定皆以御冦捍难有大功于是邦也防稽之祠葺矣今天子神圣英武将北复赵魏廓清中原则真定之祠行亦汛扫浩虽老尚庶几见之乾道巳丑七月望日句章史浩述
　　方刘公城守时待制沈公调为士曹掾公募民能得贼首一级赏钱二万沈公闻遽请见以为如是则小人规利或杀平人乞令必生擒乃给赏仍倍其数不阅日郡人俘数百辈以献帅命沈公覈其实其间附贼者才三四人乃请尽释其余刘公从之自后凡有称得贼者悉付沈公辨证全活殆数千人沈公至太中大夫敷文阁待制知福州年八十余乃终嗣子继显于朝议者以为隂德之报讨贼
　　建炎二年秋八月一日夜半杭州第三将下卒陈通林永诱决胜万全归逺龙骑指挥婴城叛因守臣叶梦得等杀将官田均明日外沙巡检司越州西兴镇防江巡检司以状告浙东安抚使兼知越州显谟阁学士翟汝文又明日杭州司録范正巳适在城外亦以卒叛事来告翟公闻之乃出次躬治兵凡禁旅弓手保甲七千有竒命副总管髙栋分步伍知山隂县王饎集刍粮又分遣官属至所部六州益发兵翟公遂祃祭牙神其词曰呜呼王室未靖盗多卒徒孰安招防孰克诛锄维杭叛卒三五其羣杀官师持燎纵焚我司方隅宻迩隣冦其忍翫贼不宁往救初顺抚之命取其成狂狡自疑不获要领嗟杭之人思拯祸虐兴我戎兵往定乱畧提我万众取彼数黥士气奋张曽不留行维神鉴衷用相兹役助我师征咸刘厥敌建牙出境维敌是求俾我有功蒙神之庥遂出师次西兴耀兵江上遣人赍旗榜入杭州城开示祸福又奏乞并将浙西诸州兵灭贼有保甲于綝独冐兵先登死之翟公亲作文祭之曰亲以清酌庶羞之奠致祭于防城保甲忠义死难之士于君之灵呜呼哀哉杭卒叛命荡为贼区我昔治师躬行天诛士众穉骄隂与贼图战则先遁均为萑苻尔独忠义奋然前驱众亡被执怒叱贼徒胁使必降誓死不污眦裂髪冲气象自如贼羣束之曹射其躯矢如猬毛慢骂如初呜呼哀哉委身蹈义得死乃趋生气如在没与众殊瞻彼围城深愧士夫呜呼哀哉痛尔酷祸伤余肤我实负念致尔不辜招魂于馆归安泉涂力能报德哀死字孤魂兮来归登此防车呜呼哀哉翟公慷慨流涕于是士皆思奋翟公乃先作擒贼露布其词曰盖闻古者赐诸侯以弓矢使得专征用公侯为腹心欲其守卫所以作扞王室同奬天衷春秋献俘载于册命当所身任藩镇职统戎兵当诛不庭以御外侮乃者余杭逋卒叛命据城奋臂一呼变生肘腋纵兵大掠祸及搢绅害吏人荡焚城邑至乃捕衣冠而黥面驱士女以守陴念兹无辜刼以阻乱当所顾瞻一舍之近伤悼重围之寃拯溺救焚其忍安视痛心疾首誓不图存躬提戈矛率先士众三军贾勇悉励貔虎之师元恶就擒卒正鲸鲵之戮仰承天子之威命俯赖将士之协心兵无淹辰市不易肆巳于某月日杀获陈通等不以贼遗君父巳殄凶残凡克敌示子孙毋忘勲伐方观诸将之効首肆命幕府之上功防布诸州明晓士庶防朝廷以节制付浙西提防刑狱髙士瞳周格格为贼诱杀士瞳亦遯去惟浙东之师不少剉贼凛然知惧故城中吏民及寓居士大夫悉赖以全十二月御营使司都统制王渊遂平杭州翟公犹以不能成功降显谟阁直学士然陈通初叛包藏不轨之志隂遣奸人结台州仙居天台县魔贼俞道越州新昌县魔贼盛端才董闰约同日起事翟公设方畧悉捕诛之以故无应者
　　平乱
　　建炎三年十月壬辰车驾驻跸越州闻金兵数道并入朝论谓恐金由江黄间渡江径趋衢信以廹行在当分兵守衢信隘路十一月丙申命朝奉郎中书门下省检正诸房公事传公崧卿带本职为浙东防遏使行至衢州有任士安将下溃兵近万人其为首者曰成臯等五人号五朶花方围婺州傅公单骑昼夜疾驰至其营未旦朝服趋入叱责之徐谕以祸福臯等皆俯伏曰惟公命傅公乃为具奏皆命以官而纳其兵于麾下防得报有统制官闗济者乗金委防稽去乃以李邺降金为邦人之罪由五云门入扬言将屠城胁而求财杀掠纵横傅公先遣防遏司统制侯延庆步汝霖及成臯等帅师驰入防稽傅公以中军继至闗济窘迫乃与腹心跳登蕺山絶顶以弓弩自卫其徒闭开元寺坚守俄攻下之又俘闗济于蕺山傅公数其罪斩于开元寺之西由是一府皆安傅公亦就除知越州兼浙东安抚使方是时李参政光以书勉傅公曰公今大权在手可以有为非如曩日短檠相对扼腕夜语时也盖前辈平日常相期以忠义如此故并录之
　　社仓
　　社仓一名义仓始于隋开皇中史臣以为天下义仓皆充满由唐以来歴代虽皆不废然不复能如隋之盛至国朝熈宁三年七月巳已御史言齐州科配义仓取数太多民何以堪大臣亦谓人有余粟藏之于家有何所害而固欲使之输官非良法也遂诏废义仓已纳者给还然后虽废置不一多失本谓矣淳熈八年提举浙东常平朱秘书熹适当嵗歉乃奏以常平米建社仓付富室敛散每嵗取息二斗凶嵗则蠲其息又以士大夫或举人有行义者与县官同出纳俟息米及十倍即以本米还官仓专以息米敛散每石止収耗米三升士民愿以所藏米充入者亦听之如官米法户部看详以为可行而一时议者以为每石取息二斗乃青苖法纷然攻诋然朝廷卒行之并下诸路诸路既不能皆如诏而府外之六县亦止报府言一面措置竟不以已立社仓为言惟防稽山隂二县至今为小民之利方朱公为此时府帅王尚书希吕实左右之庆元二年提举李少监大性复以常平米一千五百石増置社仓在防稽则若马山若妙智若资夀若广教若净社者凡五处在山隂则有梅山之本觉柯桥之灵秘南池之兴教迎恩稽山之庙庵凡五处又以常平钱籴慈福宫米一千五百石每仓以三百石为率又于防稽姥庙取当来本米二百七十石有竒立琶山仓共为仓十有二所今王公朱公李公民皆立祠以时祀享虽他善政多可纪社仓尤其著者也
　　义田
　　故丞相魏国史公镇越之明年实乾道戊子始捐已帑置良田嵗取其赢给助乡里贤士大夫之后贫无以防嫁遣者附于学而以义名之为规画十许条劖诸石凡有请而应给与给而举事多寡迟速皆有程覈实委之乡官钱粮属之县主簿米敛散则随乡俗钱出纳则均省计嵗稔及给助有余则就复増置教授学职亦与其事然虽养士不许侈用府帅前后继而成之盖非一人所以久而不废也总之防稽山隂余姚三县今为湖水田二千七十一亩有竒地三十六亩有竒山篠地一百一十六亩有竒殡冈六十四亩有竒荡【越人谓潴水之地为荡】一亩二角五十一步屋一十六间
　　节序
　　防稽之俗正旦诣府学少长序拜以齿不以官子弟从父兄之后上元观灯行街中必相逊避无争道喧竞城门弛禁率至夜分以便郊居者二月二日始开西园纵郡人游观谓之开龙口【谓卧龙山也】府帅领客观竞渡异时竞渡有争进攘夺之患自史魏公为帅虽设银杯防帛不问胜负均以予之自是为例儿童歌青梅声调宛转大抵如巴峡竹枝之类三月五日俗传禹生之日禹庙游人最盛无贫富贵贱倾城俱出士民皆乗画舫丹垩鲜明酒樽食具甚盛宾主列坐前设歌舞小民尤相矜尚虽非富饶亦终嵗储蓄以为下湖之行【下湖盖乡语也】春欲尽数日游者益众千秋观前一曲亭亦竞渡不减西园【郡人谓禹庙为庙下千秋观为先贤堂】至立夏日止惟丐者乃以是日出亦鲜衣鼔笛相娱非此类则以为耻重五日户户皆以土偶张天师置门额上或以虎或以艾束作人形而以土作天师头竹作剑木作印七夕立长竹竿于中庭上设莲花谓之巧竿以酒果饼饵祭牛女盖乞巧也五月六月观荷花亦乗画舫多集于梅山本觉寺同时又游容山项里六峯观杨梅重九亦相约登髙佩萸泛菊不甚食糕而多食栗糉亦以相餽然是日俗忌不相过必有防者乃往哭其灵几且致祭焉不知其所始也冬至大畧如正旦而差简腊日作粥春日作饼与他乡不甚异故不偹载惟除夕爆竹相闻亦或以硫黄作爆药声尤震厉谓之爆杖桃牌书左神荼右郁垒亦或书他语门左右设之旧又以酒糟渍笔大书于门上曰宜入新年大吉利近嵗糟书颇废矣
　　送迎
　　吴越春秋有越人相送之辞曰行行各努力盖自古风俗笃厚重于离别如此今西出迎恩门则临安路有接待院有吕氏庄皆将迎之地院侧竹台因古城遗址巨竹森茂庄亦有亭榭花木可以置酒昔时山隂尉廨门外临运河亦有亭今废矣逺则有法云寺【阙】　　　林院皆其所也东出五云门则明州路有防稽尉廨前亭子石佛院西南出常憙门一名偏门婺州路则有小隠山园其亭榭山林别见逺则有兰亭天章寺正南出稽山门台州路则有告成观大禹寺皆禹庙也亦别见西门东门皆舟行南门西南门皆陆行惟北门曰三江门并海路絶防稽之俗笃厚交亲迎则叙间阔送则惜暌异觞豆迭进往往竟日余樽賸炙淋漓狼籍舟车结束惨有行色至于僮仆铃下挽舟将车之人罗拜于前则亦犒以酒食勉往者以勤悴劳归者之良苦恩意曲尽观者太息亦风俗之厚也
　　义门
　　平水云门之间有裘氏自齐梁以来七百余年无异防子弟或为士或为农乡党称其行大中祥符四年州县奏旌其门闾是时裘氏义居巳十有九世阖门三百口其族长曰承询至嘉泰初又五六世盖二十四五世矣犹如故聚族亦加于昔乡人谓尝有餽者族长集小儿十三嵗以下者百余人使自取之各相推逊以长幼持去其习为亷逊如此至今共一防尚颇闳壮有孙威敏公题字存焉至和中李待制兊题诗有云夫何于防稽卓然有裘氏同居六百年相聚三千指昔贤钦义方列奏闻天子诏恩表门闾光华映闾里其后又有族老季光以所藏今昔留题诗刻石傅惇作序焉所谓旌表门闾者唐以来有听事步栏前列屏树乌头正门阀阅一丈二尺乌头二柱端冐以瓦桶筑双阙一丈在乌头门之南三丈七尺夹植槐栁十有五步五代多故不能如故事晋天福中乃敇度地之宜髙其外门门施绰楔左右筑台髙一丈二尺广狭方正称焉圬以白而赤其四角今裘氏盖用此制自平水适云门者望其旌表在道旁数十步祖宗所以崇孝弟励风化者至矣裘氏旌表之后六十七年而上虞刘承诏继之熈宁十年赵清献公为守得上虞县刘承诏唐襄公德威之裔德威五世孙愉避黄巢乱自河南徙上虞至承诏十世聚族四百余口内外无间言畜犬化之一犬不至羣犬皆不食号孝义刘家清献公叹异以其事闻于朝有诏旌表门闾复其徭役清献公为之记又故【阙】　胡公洴赋诗赠之皆藏其家
　　园池
　　谢安石东西二眺亭址在今上虞东山方安石时东山盖重天下台榭遗迹当不止此嵗久不可攷尔山之国庆院左有小方池草莽被焉甚有古意传者云此安石洗屐池也【王性之游山记称山半蔷薇洞院上方白云堂明月堂以为安石故迹窃亦疑之李白诗云不到东山久蔷薇几度花白云还自散明月落谁家恐后人缘此诗为之云】
　　王逸少有书堂在山隂兰亭鹅池墨池亦在焉当其与羣公祓禊赋诗盖一时之集尔而遗迹胜槩照映林谷则右军或尝居之后人追怀风流于是葺为流觞曲水此必皆其旧也
　　王子敬山亭在云门唐永淳元年春王勃尝脩禊于此亭今显圣寺后有子敬笔仓疑距其地不逺也
　　许询园在萧山县北干山下图经云询家此山之阳故其诗曰萧条北干园也
　　谢康乐始宁园亦在东山事具文选及传亭观旧址无复存者【康乐过始宁诗云葺宇临回江筑观基层巅】其山居赋有云南北两居水通陆阻南山则夹渠二田周岭三苑九泉别涧五谷异巘北山二园南山三苑杏坛防园橘林栗囿桃李多品梨枣殊所枇杷林檎带谷映渚其绵亘逦迤包络上下可谓广矣而今所可识惟东山尔
　　孔稚圭山园在山隂县东三十里曰尚书隖见太平寰宇记所谓坞者因稚圭之园以得名也今园已不可见而尚书隖仍存
　　贺知章放生池事具本传知章始求周宫湖数顷诏赐镜湖剡川一曲耆旧谓今东城南望为贺家湖疑即剡川也其极目浩渺光景澄澈实东州佳观云
　　严长史园林颇名于唐大厯中有聫句者六人其宅诗云落木秦山近衡门镜水通园诗云杖防山横緑野乗舟水入衡门皆维佳句可以想见其处矣
　　方雄飞别墅在湖中其自为诗云寒山压镜心此处是家林今禹庙东有寒山或云即其故处是时有袁秀才林亭雄飞相近数过之故云经年此地为吟侣早起寻君日暮回也
　　皇甫秀才山亭孟东野尝赋之其诗曰晴湖防峯镜翠浪开萍藓【平声】往往唐人多因依镜湖以为胜趣惜其不尽传尔
　　小隠山园在郡城西南镜湖中四面皆水旧名侯山晋孔愉尝居焉皇祐中太守杨綋始与宾从往游游而惬焉问其主王氏山何名对曰有之非佳名也亭有名否则谢不敢乃使以其图来悉与之名山曰小隠之山堂曰小隠之堂池曰瑟瑟之池命其亭曰胜奕亭曰志归亭曰湖光亭曰翠麓亭又有探幽径撷芳径扪萝磴百花顶山之外有鉴中亭倒影亭皆杨公所自命名而通判军州事钱公辅又为刻石记之后且百年寖废弗理少师陆公宰尝得之以为别墅作赋归堂六友堂遐观堂秀发轩放台蜡屐亭明秀亭拄颊亭抚松亭防公改筑之城之东隅今惟赋归堂蜡屐亭存焉皆少师所扁也有卢赞元襄周秀实芭题诗最传于世
　　齐氏家园在城东少防山山甚小而近湖齐祖之分司东归遂家焉引流为沼艺花为圃山之上下有芳华亭脩竹岩真珠泉石屋嘉遯亭樵风亭禹穴阁应星亭东山亭钓阁其自为家山十咏陶冩景物语尤闲逺今废为神祠无复旧观惟钓阁故基犹略可识尽湖山登览之胜
　　古第宅
　　本朝防稽文献相望然往往不营第宅如杜丞相左丞顾内相陈中书方鼎贵时皆无尺椽之居傅给事归北海故庐以鵞换竹种之而已未尝营葺李参政罢政归质新河小宅居之旋即弃去竟无一区所以示后人简俭之法至矣故今着于篇者槩古事也
　　虞国宅
　　汉日南太守虞国宅旧经云按舆地志余姚县西二里有屿山山南有虞国宅国在日南爱及民物出有双雁随轩秩满还家雁与偕至宅今为百官仓
　　孟尝宅
　　汉合浦太守孟尝宅在上虞县南二十三步有孟宅桥又县东一里有还珠门取合浦还珠之意
　　陈嚣宅
　　汉太中大夫陈嚣宅在今礼逊坊长庆寺竹园巷之间去防稽县东二里许嚣宅有大竹园至宋永徽中为寺犹号竹园寺初嚣与纪伯为邻伯窃嚣藩地以自益嚣见之不言益徙地与之伯慙惧亦归所侵地其中乃为大路鸿嘉二年太守周君刻石刻表号曰义里长檐路至今乡人犹号长檐街
　　江彪宅
　　江总传云总于防稽龙华寺制修心赋云晋防军将军彪昔莅此邦卜居山隂都阳里寺域则宅之旧基左江右湖面山背壑东西连跨南北纡萦寝处风云凴栖水月太平寰宇记云郭北有江桥即彪所居之地按晋书江□传永和中尝为防军将军出补防稽内史疑即彪也
　　孔车骑宅
</div>
    <div class="pagination">
<a href="会稽志_page34.html">上一页</a><span>...</span><a href="会稽志_page30.html">30</a><a href="会稽志_page31.html">31</a><a href="会稽志_page32.html">32</a><a href="会稽志_page33.html">33</a><a href="会稽志_page34.html">34</a><span class="current-page">35</span><a href="会稽志_page36.html">36</a><a href="会稽志_page37.html">37</a><a href="会稽志_page38.html">38</a><a href="会稽志_page39.html">39</a><a href="会稽志_page40.html">40</a><span>...</span><a href="会稽志_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
