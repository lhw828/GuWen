<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 71 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 71 页/共 77 页
  </h1>
  <div class="content">
   雷奔，浚同三峡。会贞按：三峡详《江水》篇。湘水又北径建宁县故城下，晋太始中立。守敬按：晋太始时，此地属孙皓，不当云晋立。《宋志》建宁，吴立。以本篇及《资》《漓》等篇称魏某年吴立某郡例之，太始中下当有吴字。吴属长沙郡，晋、宋、齐、梁因。在今湘潭县。乃赵氏引《方舆纪要》云，建宁城在湘潭县西百六十里，不知顾氏谓湘南城在县西六十里，而以或指此为建宁城误。何赵氏反据之？
又北过临湘县西，浏水从县西北流注之。官刻戴本无之字，后文 水从东来流注之，微水从东来流注之亦无之字，并云，近刻有之字。守敬按：依通例当有之字。孔刻戴本亦有之字此及《 水》、《微水》二条，明是《大典》本之脱，戴不订补，而但与近刻表异同，何耶？
县南有石潭山，湘水径其西。山有石室、石 ，临对清流。守敬按：《一统志》，山在今湘潭县东，濒江峭立，洞壑杳然。
湘水又北径昭山西，朱脱湘字，戴、赵增。守敬按：《元和志》，山在长沙县南七十里，临湘水。在今善化县南六十里，接湘潭县界。山下有旋泉，深不可测，故言昭潭无底也。守敬按：宋本《寰宇记》引宋《永初山川记》，山下有旋潭，深无底，是湘水最深之处。昔有人舟覆于此潭，其甑后于洞庭得之，即知暗通。《元和志》亦作旋潭，《御览》六十九引《湘中记》或曰，昭潭无底橘洲浮，则此说相传久矣。亦谓之曰湘州潭，守敬按：晋怀帝立湘州于长沙，[见下。]此潭近湘州，故又有湘州潭
之名。
湘水又北径南津城西，会贞按：《通鉴》，后汉干佑三年，马希萼至长沙，军于湘西。马希广遣刘彦瑶召许可琼，帅战舰五百艘，屯城北津，属于南津。是北津、南津，就长沙为说。下文之北津城，取北津为名，此城则取南津为名，在今善化县西南。西对橘洲，会贞按：《御览》二十二引盛弘之《荆州记》，橘洲在长沙郡南四里，对南津，常看如下，及至夏水怀山，诸洲皆没，橘洲独在。《通鉴》梁太清三年，湘州刺史河东王誉与鲍泉战，败于橘洲。《注》引《晏公类要》，橘洲在长沙西南四十里，湘江中四洲，橘洲其一也。张舜民《郴行录》，橘洲东对潭州城。在今善化县西南。或作吉字，全云：四字《注》中《注》。何氏曰：周子充云，橘，诀律切，吉，激质切，本作两音，北人混而一之。故郦道元《水经注》云，橘洲或作吉字。赵云：按吴音亦呼为吉字，不惟北也。为南津洲尾。会贞按：此洲亦取津为名。湘水北流，洲南首而北尾。橘洲为南津洲尾，则南津洲在橘洲之上，在今善化县西南。水西有橘洲子戍，[一五]故郭尚存。朱《笺》曰：孙云：疑作橘子洲戍。赵云：按子戍，戍之小者耳，犹子城之类。守敬按：梁武帝与萧宝寅书，有小城、小戍之文，则赵说当是。在今善化县西，湘江中。湘水又北，左会瓦官水口，守敬按：今曰靳江，出湘乡县北，东北流经宁乡县，至善化县西南入湘水，湘浦也。
又径船官西，湘州商舟之所次也。戴州改洲。守敬按：郦意指治临湘之湘州，非谓湘水中之
洲也。且洲在水中，亦不得言湘水径西，戴改失之。北对长沙郡，郡在水东，州城南，旧治在城中，后乃移此。守敬按：长沙郡见下，郡与湘州同城，所谓旧治也。郦氏言后移州城南，必有所据，今无考，当在善化县南。
湘水左径麓山东，会贞按：《御览》四十九引盛弘之《荆州记》，长沙西岸有麓山，其中[原误下，依《寰宇记》改。]有精舍，左右林岭，环回泉涧。精舍傍有矾石，每至严冬，其上不停霜雪。李邕书碑额，仍题《麓山寺碑》。《元和志》、宋本《寰宇记》并谓之岳麓山，云在长沙县西南，隔湘江六里。今岳麓山在善化县西南。上有故城，会贞按：此城建置无考。山北有白露水口，会贞按：《晏公类要》，湘江中四洲，一曰白水洲，洲盖以白水得名。即此白露水也，当在今善化县西南。湘浦也。
又右径临湘县故城西，守敬按：秦县为长沙郡治，汉为长沙国治，后汉、吴、晋、宋、齐、梁为长沙郡治。在今长沙县城南。县治湘水，滨临川侧，故即名焉。守敬按：宋本《寰宇记》亦云，以地临湘水为名。王莽改号抚陆，朱睦作陆，戴、赵同。守敬按：残宋本、黄本并作睦，《汉志》原是睦字。故楚南境之地也。朱脱楚字，赵据《名胜志》校增，戴增同。会贞按：《名胜志》但言为楚黔中地。惟《元和志》云，楚之南境。《御览》一百七十一引《十道志》为黔中地之南境。宋本《寰宇记》同。秦灭楚，立长沙郡，会贞按：《史记 始皇纪》二十三年，虏荆王。《汉志》，长沙秦郡。宋本《寰宇记》引甄烈
《湘州记》，秦始皇二十五年，并天下，分黔中以南之沙乡为长沙郡，以统湘川。即青阳之地也。秦始皇二十六年，令曰：荆王献青阳以西。朱脱令曰二字。全氏曰：按此乃二十六年诏书中语，其时荆亡已三年矣。《汉书 邹阳传》曰：朱无曰字，赵同，戴增。守敬按：残宋本、明抄本并有曰字。越水长沙，还舟青阳。《注》张晏曰：青阳，地名也。苏林曰：青阳，长沙县也。守敬按：《史记 始皇纪 集解》兼引张、苏说。长沙县下有是字，则苏林亦以青阳为地名，谓即魏之长沙县也。师古《汉书 注》但采张说，不及苏说。尤刻《文选 邹阳上书吴王 注》又引苏说，作青阳，水名也。王先谦以一人而说互异为不可解，不知是尤误衍，胡克家《考异》已辨之矣。[一六]汉高祖五年，以封 芮为长沙王，守敬按：见《史表》、《汉书 高帝纪》及《吴芮传》。是城即芮筑也。守敬按：《括地志》，吴芮故城在潭州长沙县东南三百里。汉景帝二年，封唐姬子发为王，都此，守敬按：《史》、《汉表》及《长沙定王传》，景帝前二年封。王莽之镇蛮郡也。守敬按：《汉志》作填蛮，填、镇通。于《禹贡》则荆州之域。守敬按：《元和志》、《御览》一百七十一引《十道志》，潭州，《禹贡》荆州之域。晋怀帝以永嘉元年，分荆州湘中诸郡，立湘州，治此。城之内。守敬按：《宋志》湘州刺史，晋怀帝永嘉元年，分荆州之长沙、衡阳、湘东，邵陵、零陵、营阳、建昌，江州之桂阳八郡立，治临湘。郡廨西有陶侃庙，朱脱有字，戴、赵增。云旧是贾谊宅地，中有一井，是谊所凿，极小而深，上敛下大，其状似壶。傍有一脚石 ，纔容一人坐，形制[一七]甚古。朱此四字
作一形字。守敬按：据黄本，流下有制字，此句当是形制甚古。传钞脱甚古二字，又以制字错入流字下也。今订，详见下。流俗相承，云谊宿所坐 。又有大柑树，亦云谊所植也。守敬按：《事文类聚 续集》十引盛弘之《荆州记》，湘州南寺之东，贾谊宅有井，小而深，上敛下大，状似壶，即谊所穿井。谊宅今为陶侃庙。《书钞》一百三十三引盛弘之《荆州记》，井傍有局脚石 ，可容一人坐，形制甚古，相传曰谊所坐。《御览》九百六十六引《湘州记》，州故大城内有陶侃庙，地是贾谊故宅。谊时种甘，犹有存者。《括地志》，贾谊宅在长沙县南三十步。《元和志》，在县南四十步。在今县西北濯锦坊。城之西北有故市，会贞按：宋本《寰宇记》，新市在长沙县东北一里半，昔吴芮为长沙王，百姓种植，累年不熟。澧州道士有状闻王云，郡东南皆流水，此土丰，可置市。王遂徙市以背流水。此故市盖未徙以前之市也。北对临湘县之新治。会贞按：《一统志》汉临湘县城为长沙郡治者，在今城之南，而今之长沙县治，即《水经注》所谓临湘新治，本在城外，隋、唐时包入城中。县治西北有北津城，会贞按：城当在今长沙县西北。县北有 芮 ，广踰六十八丈，登临写目，为廛郭之佳憩也。会贞按：《汉书 吴芮传》，徙芮为长沙王，一年薨。《括地志》，芮墓在长沙县北四里。在今县西北。而《明一统志》谓墓在江西乐平县吴石山，[一八]当因芮为鄱阳人而傅会之。郭颁《世语》云：魏黄初末， 人发芮 ，取木，守敬按：《魏志 注》作砖。[一九]于县立孙坚庙，见芮尸，容貌衣服 如故。 平后，预发 人赵预改豫，戴改与。守敬按：《御览》作预，《魏志 注》作豫，预、豫、与
并通。于寿春见南蛮校尉 纲，曰：君形貌何类长沙王 芮乎？但君微短耳。纲瞿然曰：是先祖也。自芮卒至 发四百年，至见纲又四十余年矣。守敬按：《魏志 诸葛诞传 注》、《御览》五百五十八引《世语》互有详略。[二〇]《续博物志》七全引此条。
湘水左合誓口，又北得石椁口， 湘浦也。会贞按：《晏公类要》，湘江中有四洲，一曰誓洲誓口，盖以洲名。《通鉴》梁太清三年，信州刺史鲍泉伐湘州军于石椁寺石椁口，盖与寺近也。并当在今长沙县西。右合麻溪水口，湘浦也。会贞按：《通鉴》，梁太清三年，湘东世子方等军至麻溪。《明 地理志》有麻溪流入湘水曰麻溪口，在今长沙县北。
湘水又北径三石山东。会贞按：山在今长沙县西北。山枕侧湘川，北即三石水口也，湘浦也。朱脱也字，赵增，戴增矣字。会贞按：据《湖南通志图》，长沙县有一小水，东南流，于县西北入湘水，盖即三石水也。水北有三石戍会贞按：宋本《寰宇记》，三山石[二字当乙。]下，城在长县西北十里。昔吴主孙权以程普为长沙都尉，以防关羽，因此为名。戍城为二水之会也。会贞按：谓在三石水与湘水交会处。湘水又径浏口戍西，会贞按：《通鉴》后梁开平元年，楚王马殷使黄璠帅战舰三百，屯浏阳口，即此。《方舆纪要》谓浏口戍，江左所置，在今长沙县北十里。北对浏水。会贞按：《浏水》篇见后。
又北，沩水从西南来注之。
沩水出益阳县马头山，守敬按：县见《资水》篇。《续汉志 注》引罗含《湘中记》，有伪水，注湘。伪乃沩之讹。今沩水出宁乡县西百五十里大沩山。东径新阳县南，晋太康元年改曰新康矣。守敬按：《宋志》，吴曰新阳，晋太康元年，更名新康。吴属衡阳郡，晋、宋、齐、梁因。在今新宁县西十里。沩水又东入临湘县，历沩口戍，东南注湘水。守敬按：沩口戍在今长沙县西北十五里。今沩水东北流径宁乡县，至长沙县入湘水。
湘水又北合断口，又北则下营口，湘浦也。会贞按：下接称湘水左岸，则此二口并当在右岸，在今长沙县西北。
湘水之左岸有高口，朱之作又，《笺》曰：宋本作之。戴改，赵删。会贞按：明抄本作之。杜甫有《入乔口诗》，范成大有《乔口别游子明诗》。《九域志》，长沙有乔口镇。《明 地理志》，长沙西北有乔口巡检司。今谓之乔口河，皆作乔。又《唐志》岳州有桥江县，潭州有桥口镇兵，桥乃乔变文。乔、高形近，疑此《注》高皆乔之误。段玉裁则谓乔、高通用。水出益阳县，会贞按：《注》所谓水出益阳县者，言自湘水出为益阳县地也。高水出高口，下流仍注湘，与下锡水出湘水之锡口，下流仍注湘同。特下言湘水左派谓之锡水，此不言湘水左派谓之高水为略耳。《明 地理志》云，益阳东有乔江，滨江之分流也，下流复合于滨江。《一统志》云，乔口河自益阳县流至长沙县界入湘，乃后世别指一水，以当乔水之源，非此《注》所指之水源也。西北径高口戍南，会贞按：戍在今长沙县西北。又西北，上鼻水，自鼻洲上口，受
湘西入焉。赵受上增首字。谓之上鼻浦。高水西北与下鼻浦合，朱西讹作南，戴改，赵据黄本作西。会贞按：残宋本作西。水自鼻洲下口，首受湘川，西通高水，谓之下鼻口。会贞按：鼻洲当在今湘阴县西南，一水出洲首为上口，故谓之上鼻水；一水出洲尾为下口，故谓之下鼻水，其各出湘水入高水，并当在今湘阴县境。高水又西北，右屈为陵子潭，会贞按：潭在今湘阴县西南。东北流注湘为陵子口。会贞按：因高水 为陵子潭，其流注于湘，称陵子口。益足征上高口为水所出之口，非所入之口也。今长沙乔口为乔口江所入处，盖即此《注》之陵子口。高口则在南，自高水上流湮塞，其下流故道，别通资水入湘，故水亦有乔口江之名，而入湘处谓之乔口，今湘阴县西之林子口，非此口也。湘水自高口戍东，又北，右会鼻洲，守敬按：洲不当言会，会盖径之误。左合上鼻口，又北，左对下鼻口，朱作右对，戴、赵同。守敬按：下鼻口在湘水之左，是左对，非右也，此为左之误无疑，今订。又北，得陵子口，湘水右岸，铜官浦出焉。会贞按：在今长沙县西北，铜官山下。
湘水又北径铜官山，会贞按：《隋志》，长沙有铜山。《元和志》，在长沙县北一百里。宋本《寰宇记》同，引甄烈《湘州记》，盖楚之铸钱处，故曰铜官山。在今长沙县西北九十里。西临湘水，山土紫色，内含云母，故亦谓之云母山也。全本董沛校云：《寰宇记补阙》引《水经注》云母下有服
之不朽四字，当据补。守敬按：朱本无此四字，黄、吴本亦无。惟《元和志》云，云母山在长沙县北九十里。《列仙传》，长沙云母，服之不朽。是万氏引《注》，依《元和志》臆续此四字，不当以为据。郦氏谓云母乃铜官之异名，则本是一山，盖峰峦绵延，故吉甫又以为二山也。
又北过罗县西， 水从东来流注之。戴无之字。守敬按：非也，说见前。《 水》篇见后。
湘水又北径锡口戍东，守敬按：当在今湘阴县西南。又北左派，谓之锡水。守敬按：《史记 货殖传》，长沙出连、锡。此水盖因其地出锡，因名。《注》言湘水左派谓之锡水，则水在湘西，所云锡口，即此水出湘之口也。《名胜志》，宋置锡江寨。《湘阴县志》，今县治后二十里有上锡江、下锡江。但此《注》 锡水出湘及注湘、在湘水枝津北出之前。今湘水自县南文武洲分流，则古锡水在县西南。西北流径锡口戍北，又西北流，屈而东北，玉水注焉。朱注字在玉字上，戴、赵同。守敬按：锡水为正流，不当言注玉水宜移注字于玉水下方合，今订。水出西北玉池，东南流注于锡浦，谓之玉池口。守敬按：今有玉水，出湘阴县北玉笥山，西流入湘，非此水也。此水出玉池，东南注锡，则在锡水之西，在今湘阴县西南。锡水又东北，东湖水注之。水上承玉池之东湖也，南流注于锡，朱脱注字，赵增，戴改流作注。谓之三阳泾，朱作三阳泾。赵阳改锡，仍径。戴仍阳改泾，下门径、三津、导径并改作泾。守敬按：《庄子 秋水》篇，泾流之大。《注》，泾，通流也。此水在锡水北，亦在今湘阴县西南。水南有三戍，守敬按：戍在今湘阴县西南。又东北注于湘。
湘水自锡口北出，又得望屯浦，湘浦也。会贞按：《注》前后 湘水左右城戍甚多，率取山水为名，此望屯浦则浦取屯兵为名也。在今湘阴县西南。
湘水又北，枝津北出，朱无枝字、出字，戴增。赵据黄本增枝，又增出。守敬按：残宋本、明抄本并有枝字。谓之门泾也。湘水纡流西北，东北合门水，谓之门泾口。会贞按：《湘阴县志》，湘江北径文、武二洲之间，为 鱼潭，分流为文径江而西北流，又北流，又东北流，右会县河。《一统志》文泾江在湘阴县西，即门泾口。按图，湘水自县西南分流，至县西北复合。又北得三溪水口，水东承太湖，朱大作太，下同。赵仍，戴改。会贞按：残宋本、明抄本并作大。西通湘浦，三水之会，故得三溪之目耳。会贞按：此水与黄水同出大湖，今羹脍湖也。见下。今湘阴县北有赛港，西北流入湘，源委与黄水相近，盖即三溪水矣。又北，东会大对水口，西接三津泾。会贞按：《注》不言大对水承大湖，盖三溪水、黄陵水闲一小水也。大对水在湘水东，三津泾在湘水西，二水东西相值，故《注》对举之，并在今湘阴县北。
湘水又北径黄陵亭西，会贞按：《续汉志》罗县，《注》引《帝王世纪》有黄陵亭。在今湘阴县北。右合黄陵水口，朱右讹作又，戴改，赵据黄本改。会贞按：残宋本、明抄本并作右。其水上承大湖，会贞按：《方舆纪要》，黄水出黄陵山下，西流三十五里入湘江，即羹脍湖也。山在湘阴县北四十里，湖在
县西北五十里。是黄水今自山西流汇为湖，与《注》言水承大湖异也。湖水西流，径二妃庙南，世谓之黄陵庙也。会贞按：《括地志》，黄陵庙在岳州湘阴县北五十七里，舜二妃之神。韩愈有《黄陵庙记》，在今湘阴县北四十里。言大舜之陟方也，二妃从征，溺于湘江。会贞按：《列女传》，舜陟方，死于苍梧，二妃死于江、湘之闲。郭璞《山海经[《中山经》] 注》，说者皆以舜陟方而死，二妃从之俱溺死于湘江。神游洞庭之渊，出入潇湘之浦。潇者，水清深也。赵云：按《说文》潇，水名， 水，萧声，相邀切。又潇，水清深， 水，肃声，子叔切。则潇是水名，故朱子以当洞庭九江之一。今《注》以潇为水清深，盖误续《说文》也。又按《山海经》曰，洞庭之山，帝之二女居之，是常游于江渊，澧沅之风，交于潇湘之浦，是在九江之闲，出入必以飘风暴雨。《楚地记》因之，云：巴陵潇湘之渊，在九江之闲。道元既本《山海经》以立文，而删去在九江之闲一语，殆不以洞庭为九江也江。《水注》指东陵在庐江，亦同此旨。守敬按：《说文》有潚无潇，赵所举之潇字，是徐铉新附，郦氏安得读之！《注》文三潇字，皆当作潚，音如肃。郭注《中山经》云，潇水所在未详，潇因消，始别潇、湘为二水，郦不从之，其识卓矣。赵以为误，失之。至后世所谓潇水上源，即此《注》之泠水下流，即此《注》之营水，又即《深水》篇之深水。宋人乃以当《禹贡》九江之一，更为傅会。《湘中记》曰：湘川清照五六丈，下见底石，如樗蒲矣，赵据《初学记》引此改矣作矢，戴改同。守敬按：《御览》六十五引《湘中记》作矣，与此同。《类聚》八引作矢，与《初学记》同。《太平广记》三百九十九引又作子，疑以子为是。慧琳《一切经音义》二十五引《博物
志》云，樗蒲，老子作之，用卜，今掷之为戏。五色鲜明，守敬按：樗蒱五木，盖分五色，说见《 水》篇。白沙如霜雪，赤岸若朝霞，守敬按：《类聚》、《御览》、《广记》并作岸。是纳潇湘之名矣，故民为立祠于水侧焉。荆州牧刘表刊石立碑，树之于庙，以旌不朽之传矣。守敬按：《续汉志 注》引《湘中记》，二妃之神，刘表为之立碑。《舆地碑记目》云，黄陵庙前有荆州牧刘表题云《湘夫人碑》。此碑欧、赵皆不著录，洪但载郦说，盖已佚。黄水又西流入于湘，守敬按：今黄水于湘阴县西北入湘水。谓之黄陵口。昔王子山有异才，戴以山为讹改作 。守敬按：《后汉书 文苑传》，王延寿，字文考。《注》，一字子山。以文义求之，周王寿考，如南山之寿，两字皆与名相应，是作 乃《大典》本之讹，[二一]戴氏不能订正，反以山为讹，疏矣。年二十而得恶梦，作《梦赋》。二十一，守敬按：《后汉书》作二十余，惠栋《后汉书补注》引此云，二十一，一作二十四。溺死于湘浦，即斯川矣。朱《笺》曰：张华《博物志》[《后汉书 注》引。]云，王子山，与父叔师到泰山从鲍子真学算，到鲁，赋灵光殿，归渡湘水，溺死。子山《梦赋 序》曰，臣弱冠尝夜寝，见鬼物与臣战，遂得东方朔与臣作 鬼之书，臣遂作《赋》一篇 梦，后人梦者，读诵以却鬼，数数有验，臣不敢蔽。其词具《古文苑》中。守敬按：《梦赋》又见《类聚》七十九。
湘水又北径白沙戍西，会贞按：《通鉴》齐永元二年，萧颍冑以南康王宝融举兵江陵，遣将杨公则向湘州，克巴陵军进白沙，即此。杜甫有《宿白沙驿诗》。在今湘阴县北五十七里。又北，右会东町
口 水也。会贞按：《 水注》， 水流注于湘，谓之东町口。
湘水又左合决湖口，水出西陂，东通湘渚。会贞按：水在今湘阴县西北。
湘水又北，汨水注之。水东出豫章艾县桓山，会贞按：县详《赣水篇》。《汉志》师古引盛弘之《荆州记》，汨水出豫章艾县界。今水出平江县东，与义宁州界之黄洞岭。西南径 昌县北，与纯水合。水源出其县东南纯山。会贞按：宋本《寰宇记》，纯山在平江县东南七十里。今平江县南五十里有连云山，纯水出此。《一统志》谓即纯山也。西北流，又东径其县南，又北径其县故城下。县是 主孙权立。会贞按：《宋志》，吴昌，后汉立，曰汉昌，吴更名。《吴志 孙权传》，建安十五年，分长沙置汉昌郡。盖是时置汉昌县为郡治，后更县名而郡废。吴属长沙郡，晋、宋、齐因，梁属巴陵郡。在今平江县东。纯水又右会汨水。会贞按：今水东北流，又折而西北，于平江县东南入汨水。汨水又西径罗县北，本罗子国也。故在襄阳宜城县西，楚文王移之于此。秦立长沙郡，朱立字讹在长沙下，戴、赵移。因以为县，朱县作郡，《笺》曰：疑作县。戴、赵改。守敬按：《左传 十一年》杜《注》，罗国在宜城县西山中，后徙南郡枝江县。《汉志》，南郡枝江，故罗国。长沙国罗县，应劭曰，楚文王徙罗子自枝江居此。道元盖兼采之。《通典》、《元和志》并云，罗 秦县。汉属长沙国，后汉、吴、晋、宋、齐、梁属长沙郡。在今湘阴县东北六十里。水亦谓之罗水。朱无水亦二字，
全、赵同，戴增。即本下罗汭为说，然春秋之罗非此水，见下。汨水又西，径玉笥山。罗含《湘中记》云：屈潭之左，有玉笥山，道士遗言，此福地也。一曰地脚山。会贞按：《方舆胜览》引甄烈《湘州记》，屈潭之左有玉笥山，屈平之放，栖于此山，而作《九歌》焉。《元和志》，在湘阴县东北七十五里。在今湘县阴东北，一名石帆山。汩水又西为屈潭，会贞按：《汉志》罗县，师古引盛弘之《荆州记》，沿汩西北去县三十里，名为屈潭。《史记 屈原传 索隐》引作四十里。在今湘阴县北。即汨罗渊也，朱无汨字。赵云：落汨字，《说文》，长沙汨罗渊，屈原所沈之水， 水，冥省声，莫狄切。会贞按：《方舆胜览》引此亦脱汨字，《御览》六十五引有汨字。屈原怀沙自沈于此，会贞按：《史记 屈原传》，令尹子兰使上官大夫短屈原于顷襄王，王怒而迁之。[二二]屈原至于江滨，作《怀沙》之《赋》，于是怀石投汨罗以死。故渊潭以屈为名。昔贾谊、史迁皆尝径此，弭 江波，投吊于渊。会贞按：《御览》六十五引此，江波作沿波。《史记 贾生传》，绛、灌之属，短贾生，文帝以为长沙王太傅，度湘水，为《赋》以吊屈原。又太史公曰，余适长沙，观屈原所自沈渊。渊北有屈原庙，会贞按：《史记 屈原传 索隐》引《荆州记》，北岸有庙。又《异苑》，长沙罗县有屈原自投之川，山水明净，异于常处，民为立庙，在汨潭之西。今汨罗庙在湘阴县北六十里汨罗江上，明初重建。庙前有碑。守敬按：此碑欧、赵皆不著录，洪但载郦说，盖已佚，下碑同。又有《汉南太守程坚碑》，寄在原庙。赵云：按南下
疑落郡字。守敬按：程坚，南阳人，见《后汉书 赵孝王良传》，言其素有志行，以郎中为惠王干傅，不言为太守，或以南阳人为本郡太守，或为南郡太守，皆未可知。以地论，此与华容之云梦接，则非南郡近之，又《御览》四百十一孝感引《魏略》及四百二十五清廉引《典略》，并云南阳程坚，字谋甫，当别一程坚，非后汉之程坚也。汨水又西径汨罗戍南，守敬按：戍在今湘阴县北。西流注于湘，《春秋》之罗汭矣。守敬按：《左传 昭五年》，楚伐吴，越大夫常寿过会楚子于琐。闻吴师出，薳启疆帅师从之，吴人败诸鹊岸。楚子以驲至于罗汭。杜《注》，琐，楚地。鹊岸，庐江舒县有鹊尾渚。罗，水名。鹊岸既在舒县，则罗汭不得反在江南罗县，此道元傅会之说。《春秋地名考略》谓信阳州罗山县旧有罗水，北入淮楚子当至此。亦不合，当阙疑。世谓之汨罗口。朱脱之字，戴、赵增。会贞按：今汨水自平江县西北流至湘阴县东北，分为二支，一支西流稍北入湘，一支北流数十里，西北入湘，曰屈潭，亦曰汨罗口。
湘水又北，枝分北出径汨罗戍西，又北径垒石山东，戴改垒作磊，下同。会贞按：《 水注》作累石山，垒，累形近。《九域志》作磊，《明一统志》、《名胜志》、《方舆纪要》诸书并同。戴盖据改。今磊石山在湘阴县北一百二十里。又北径磊石戍西，谓之苟导泾矣，而北合湘水。会贞按：今湘水至磊石山分为二派，右派东北出径山东，又北入洞庭湖，即苟导泾，与此《注》所 合。
湘水自汨罗口，朱脱湘水二字及罗字，戴增，赵但增罗字。西北径磊石山西，而北对青草湖，亦或谓之为青草山也。《文选 江赋 注》引《吴录》，巴陵县有青草湖。《初学记》七引盛弘之
《荆州记》，巴陵南有青草湖，周回数百里，湖南有青草山，因以为名。宋本《寰宇记》，青草湖在巴陵县西南七十九里。《方舆胜览》，青草湖一名巴邱湖，北连洞庭，南接潇湘，东纳汨罗之水，自昔与洞庭并称，而巴邱实为通称。会贞按：青草湖今合为洞庭湖互见下。西对悬城口。
湘水又北得九口， 湘浦也。会贞按：悬城口在湘水西，则九口亦当在湘水西，并在今湘阴县北。湘水又东北，为青草湖口，会贞按：湖之南口。右合苟导泾北口，朱《笺》曰：宋本合作会。戴、赵改会。会贞按：明抄本作合。朱无导字，全、赵、戴增。与劳口合，会贞按：残宋本、明抄本劳作涝。又北得同拌口，皆湘浦右迤者也。会贞按：劳口疑即今巴陵县南之荷塘湖，其北有同拌湖。
又北过下隽县西，微水从东来流注之。戴无之字，守敬按：非也，说见前。
湘水左会清水口，朱讹作水青口。赵改云：《长沙府志》，清水潭在益阳县西七里。戴改同。资水也。守敬按：《资水》篇见后。世谓之益阳江。守敬按：《资水注》，资水入洞庭湖，谓之益阳江口。湘水左径鹿角山东，[二三]守敬按：《通鉴》后梁开平元年，高季昌遣将倪可福攻朗州，淮南将泠业救之，进屯朗口。楚将许德勋击破之，追至鹿角镇。镇盖与山近。而《明一统志》云，鹿角山在岳州府城南五十里。乃别一山也。据《注》山在资水入湖之西，当在今沅江县北。右径谨亭戍西，守敬按：戍在今
巴陵县南。又北合查浦，又北得万石浦，朱无石字，赵同，戴增。咸湘浦也。侧湘浦北有万石戍。守敬按：《初学记》八引《湘中记》，楂浦对岸古城，孙权遣程普所立。二浦承上谨亭戍言，并在湘水右，在今巴陵县南，万石戍在侧湘浦北，为湘水与万石浦之会也。湘水左则沅水注之，守敬按：《沅水》篇见后。谓之横房口，守敬按：今沅水入洞庭处，东对磊石山，据《注》下云东对微湖，则横房口尚在东北。证以《澧水注》在澧水枝渎入沅之下，是古洞庭西南较狭于今也。东对微湖，世或谓之麋湖也。朱湖下衍口字，戴、赵删。守敬按：微，麋音近。右属微水，即《经》所谓微水经下隽者也。赵改经作径。守敬按：详见《江水》篇。西流注于江，会贞按：《经》言微水注湘，《注》方 湘水，亦与江无涉，此江字似误。然后文三江，兼湘言之，则湘亦可称江，故此变文作江欤？谓之麋湖口。会贞按：今曰新墙河，出通城县西北境龙角山，西南流至巴陵县南，入洞庭湖，为新墙河口，亦名灌口。湘水又北径金浦戍，朱湘作也，属上。赵同，下增湘字。戴改也作湘。北带金浦水，湖溠也。会贞按：水在今巴陵县南，戍北带金湘，则在水南。湘水左则澧水注之，会贞按：《澧水》篇见后。世谓之武陵江。守敬按：《汉志》系澧水于武陵充县，东流径零阳县，亦武陵郡地，此俗因郡以名水也。凡此四水，同注洞庭，北会大江，朱重一北字，戴、赵删。名之五渚。守敬按：谓湘、资、沅、澧四水，自南而入，大江自北而过，洞庭潴其闲，谓之五渚也。《舆地广记》主此说。《战国
策》曰：秦与荆战，大破之，取洞庭五渚者也。朱无者字，赵同，戴增。守敬按：今本《秦策》作五都，鲍彪以丹阳、江陵，郢、鄀、鄢释之。然考《燕策》又云，汉中之甲，轻舟出于巴，乘夏水下汉，四日而至五渚。《史记 苏秦传》同，并作五渚。《集解》引《策》此文，亦作五渚。则郦《注》作五渚是，《策》作五都，误也。《集解》谓五渚在洞庭，而《索隐》引刘氏谓在宛、邓之间，临汉水，不得在洞庭。吴师道亦云，下汉至五渚，乃汉水下流，洞庭在江之南，非其地也。岂《秦策》所谓取洞庭五渚者，由江取洞庭，由汉取五渚欤？然宛、邓闲之五渚，地志无其 ，故郦氏以裴为据。湖水广圆五百余里，日月若出没于其中。守敬按：二语本王逸《楚辞 注》。《一统志》，洞庭湖为湖南众水之汇，岳州府之巴陵县居其东，华容及澧州之安乡二县居其北，常德府之龙阳县居其西南，沅江县居其南，长沙府之湘阴县居其东南。每夏秋水涨，周围八百余里。其沿边则有青草湖、翁湖、赤沙湖、黄驿湖、安南湖、大通湖，并名合为洞庭。冬春水落，众湖俱涸，则退为洲 沟港。会贞按：大江近自藕池口决入洞庭，西北一带多淤塞。光绪时增置南州厅于其地。《山海经》云：洞庭之山，帝之二女居焉。沅、澧之风，交潇、湘之浦，朱无潇字，戴、赵增。《山海经》浦作渊。出入多飘风暴雨。守敬按：《中次十二经》文。湖中有君山、编山。会贞按：《博物志》六，洞庭君山，帝之二女居之。《方舆胜览》以湘山为君山。《括地志》，湘山一名艑山，在巴陵县南十八里。是以君山、艑山为一，郦氏则分为二山。据《史记 始皇纪 正义》，湘山者，乃青草山。青草山在编山西南，以之当君山，与此《注》君山东北对编山合。
而《元和志》谓君山在巴陵县西三十里。后世图志皆从其说。但是山乃东南对编山，非东北也。《岳阳风土记》，湘人以吴船为艑，山形类之，故名。此编盖艑之异文也。君山有石穴，潜通 之包山，会贞按：郭璞《海内东经 注》，洞庭地穴也，在长沙巴陵，今吴县南太湖中，有包山，下有洞庭穴道， 行水底，云无所不通，号为地脉。《御览》四十九引《荆州图副》，君山下有道，与吴包山潜通。包山见《沔水》篇。郭景纯所谓巴陵地道者也。会贞按：此景纯《江赋》文，《沔水注》已详引之。是山，湘君之所游处，故曰君山矣。会贞按：《御览》四十九引《荆州图副》，湘君所游，故曰君山。宋本《寰宇记》又引庾穆《湘州记》，昔秦皇欲入湘观衡山，遇风浪，至此山而免，因号为君山。昔秦始皇遭风于此，而问其故。博士曰：湘君入则多风。秦王赵作皇。乃赭其山。会贞按：此《史记 始皇纪》二十八年事。《史》言始皇问湘君是何神？博士曰，尧女，舜之妻，葬此。不云出入多风，此参以《山海经》文。汉武帝亦登之，射蛟于是守敬按：《史记 封禅书》，上 南郡，至江陵。不言君山射蛟事。《汉书 武帝纪》，元封五年，自寻阳浮江，亲射蛟江中，获之。则射蛟在寻阳亦不在君山，此《注》说不知何据？山。东北对编山，会贞按：《舆地广记》亦云，君山东北对艑山。山多箎竹。会贞按：戴凯之《竹谱》有竹象芦，因以为名，肌理匀净，筠色润贞。凡今之箎，匪兹不鸣。《御览》九百六十三谓之籚●竹，此称箎竹，盖因可以为箎，即以名之也。两山相次去数十里，回峙相望，孤影若
浮。湖之右岸有山，世谓之笛鸟头石。会贞按：在今巴陵县南。石北右会翁湖口。水上承翁湖，守敬按：《御览》九百三十七引盛弘之《荆州记》，荆州有美鲋，踰于洞庭温湖。《元和志》作湖，云，一名翁湖，在巴陵县南十里。《岳阳风土记》，湖春冬水涸，昔人谓之干湖。夏秋水涨，即渺弥胜千石舟。《方舆纪要》亦曰，角子湖以在洞庭之角也，或曰阁子湖，以湖地卑，岁苦水患，民多重屋而居，故名也。左合洞浦，守敬按：洞浦即洞庭，变文作浦耳，洞庭在翁湖之左，此谓翁湖左与洞庭合，与上数左字指洞庭之左字不同。所谓三苗之国、左洞庭者也。守敬按：《国策 魏策》，吴起对魏武侯曰，三苗之居，右有洞庭之波，左有彭蠡之水。左右字互错。《史记 吴起传》作左洞庭，右彭蠡。《五帝本纪》，三苗在江、淮、荆州，数为乱。《正义》孔安国云，缙云氏之后为诸侯，号饕餮也。以天子在北，故洞庭在西为左，彭蠡在东为右。今江州、鄂州、岳州，三苗之地也。《元和志》，岳州古三苗国。《通典》，潭州、岳州，皆古三苗国地。宋本《寰宇记》同。[江州下又引周景式《庐山记》曰，柴桑、彭泽之郊，古三苗国。]《舆地广记》亦同。皆本吴起说，稍有详略耳。互见《沔水》篇。
又北至巴丘山入于江。
山在湘水右岸。赵云：按巴丘山，宋人以为《禹贡》之东陵。曾彦和曰，巴陵与夷陵相为东西，夷陵亦曰西陵，则巴陵为东陵可知。又曰，沅、渐、 、辰、 、酉、湘、资、醴水，皆合洞庭中，东入于江。是为九江。《导江》云，过九江至于东陵，今之巴陵，巴陵之上，即洞庭也。因九水所合，遂名九江。《水经》九江
在长沙下隽县西北。《楚地记》云，巴陵，潇湘之渊，在九江之闲，是也。晁以道云，洞庭九江也。胡渭曰，以洞庭为九江，始于宋初胡旦，而晁、曾从之。朱子故主其说，而力辨寻阳九江之非。然去无、澧二水，而易以潇、蒸，则意有未安。澧水实会南江以东注洞庭，安得而不数之？盖后人讹 为元，朱子故以为无是水，而为之更定，不若曾旼之说为得其实。全祖望曰，顾景范以宋人洞庭九江，谓本许叔重语，大谬。叔重何曾有此说？乃曾旼之书曰，东陵，巴陵也。许慎曰，迤邪行也。今江水过洞庭至巴陵西，东北邪行，以合彭蠡。彦和所引许氏，祇邪行一语，而顾氏牵连，并下文以为皆叔重语。曾氏之书今不传，犹幸其引入夏僎《书解》中，胡氏以引入《通鉴 注》中，不然，殆难考矣。王厚斋云，张守节《史记 正义》以巴陵为东陵，曾旼盖本于此，益可知许慎无此言矣。孔颖达《正义》曰，九江禹前先有其处，禹导水过之，非别有九江之水。其言最为精核。然既名为九，则亦必有其流派，故曾、晁之说自可从，非若《寻阳记》录《江图》，造作、乌白、嘉靡等名色，遂谓之禹 所可比也。胡渭又曰，《周礼》荆州无九江，盖已包在薮泽云梦之中矣，然自是九江之名不着，故或称江南之梦，或称洞庭五渚，或又称巴邱湖，后世既不知洞庭为九江，见寻阳江中多沙水相闲处。遂指其九派为九江，而《导山》、《导江》之文义皆不可通矣。太史公不敢信《山海经》，然其中有可信者，如谓澧、沅、潇、湘在九江之闲，赖此一语，犹可推寻，其有造于《禹贡》不小也。《正义》又曰，郑玄以此经言过，言会者，皆是水名，言至于者，或山或泽，故以澧为陵名。孔以为水名。今按易祓曰，澧陵是小山，因水而得名者。据此适与东陵之文相对，郑义较孔为长，于是始无碍于澧为九江之一之说也。《方舆纪要》，许慎曰，九江，沅、渐、潕、辰、酉、 、澧、澬、
湘也。渐水在常德府武陵县合于沅，潕水在沅州城西亦入沅江。辰水在辰州府沅陵城东入沅。酉水亦在沅陵城西入沅。 水在辰州府 浦县西北流入沅。惟澧水出岳州府澧州慈利县西三十里之历山，东径华容县南而入洞庭湖。然则所云九江者，惟四江达于洞庭耳。余于壬寅春夏之交，言涉长沙，过岳州，登楼远眺，惟见湖水渺弥，不知纪极。湘水东汇下泻江流，正直下隽之西北。《禹贡》记水不应遗此巨浸，信乎非洞庭不足以当九江之名也。然汉时自有九江在寻阳。《史记 龟筴传》云，神龟出于江、淮之闲，嘉林之中。郦道元以淮即灌，《决水注》云，决水又西北，灌水注之，其水导源金兰西北东陵乡大苏山，即淮水也。许慎曰，出雩娄县，俗谓之浍水也。褚先生云，去古未远，必有师承，而又因《禹贡》荆州九江纳锡大龟之文，遂实其说。然寻阳地属杨州，何以阑入荆域？神龟出江，灌乃洞庭，不闻有此。后人欲据以释《经》，恐于经义全不合也。故寻阳之九江，以之言《汉志》则可，欲以之解《禹贡》则非矣。《禹贡 导水》于导漾下云，东汇泽为彭蠡，此湖汉九水，汉儒之所谓九江也。《导江》下云，又东至于澧，过九江至于东陵，东迤北会于汇，汇即东汇泽为彭蠡之汇，书法互见，则九江在其上游，是非以洞庭当之不可，荆、扬二城，水道 次分明，彼徒执《汉志》以疑《禹贡》，纷纷臆说，诚何必然。守敬按：《通典》巴陵，古巴邱也。宋本《寰宇记》引《江流记》昔羿屠巴蛇于洞庭，其骨若陵，故曰巴陵，县界有古巴邱。今巴邱山在岳州府城内西南隅，亦名天岳山。山有巴陵故城，本 之巴丘邸阁城也。守敬按：《吴志 孙权传》，建安十九年，使鲁肃以万人屯巴邱，以御关羽。宋本《寰宇记》引《舆地志》，巴邱有大屯戍，鲁肃守之。按城即肃所筑也。又《孙皓传》宝鼎二年，右丞相石彧上镇巴
邱。又《蜀志 宗预传》，西增白帝之兵，东益巴邱之戍。邸阁详《洧水》篇。《晋书 殷仲堪传》，桓玄击仲堪顿巴陵而馆其谷，则晋犹积谷于此。《宋志》巴陵下本领度支校尉，宋立巴陵郡省。晋太康元年，立巴陵县于此，守敬按：宋本《寰宇记》引《吴录》，巴陵县属长沙郡。《元和志》亦云，吴为巴陵县。《宋志》则云，巴陵，晋太康元年立，属长沙，是郦所本。后置建昌郡。宋元嘉十六年，立巴陵郡，守敬按：《宋志》，晋惠帝元康九年分置建昌郡，成帝咸康元年省，宋元嘉十六年立巴陵郡，齐、梁县仍为郡治。即今巴陵县治。城跨冈岭，滨阻三江。守敬按：《魏志 桓阶传》阶说长沙太守张羡保三江，即此。巴陵西对长洲，守敬按：洲在今巴陵县西如北。其洲南●湘浦，戴改●作分。会贞按：字书无●字，故戴改，然如《大辽水注》之 ，《漾水注》之●，《沂水注》之崮等字，多有出于字书之外者。北 大江，朱届作对，戴改，赵据黄本改。守敬按：明抄本作届。故曰三江也。三水所会，亦或谓之三江口矣。守敬按：郭璞《中山经 注》江、湘、沅水皆共会巴陵头，故号为三江之口，似上湘浦为湘沅之误。然郭从《汉志》以湘沅皆入江，故湘、沅并举。郦则以湘为正流，[详《江水》篇。]故改郭《注》之沅作浦，以湘水分流为二江，大江为一江，合为三江欤？而《元和志》云，巴陵城对三江口，岷江为西江，澧江为中江，湘江为南江，又异。[二四]《明 地理志》从之。夹山列关，谓之射猎，守敬按：《史记 李广传》，家居数岁，与故颍阴侯孙，屏野居蓝田南山中射猎。此就山言射猎，下文意未完，疑有脱字。又北
对养口，咸湘浦也。守敬按：养口只一水，咸字当衍，[二五]在今湘阴县北。水色青异，朱《笺》曰：当作黑，全、赵改黑。东北入于大江：有清浊之别，谓之江会也。守敬按：湘清见前，此谓湘清江浊也。今湘水自兴安县东北流，径全州东安县、零陵县、祁阳县，常宁县，衡阳、清泉二县，衡山县、湘潭县，长沙、善化二县，湘阴县入洞庭湖。湖水至巴陵县北入大江。
　漓水
漓水亦出阳海山。会贞按：《史记 南越传》作离水，《汉志》作离同，此后人加水作漓。《汉志》零陵县阳海山湘水所出，接言又有离水，《水经》本也，则以为漓水亦出阳海山也。
漓水与湘水出一山而分源也。全云：漓水一名融水，乃牂柯江之下流，分郁水、豚水诸川，入于交州，复至中国，历三十六年，滩而为漓水。本无关于湘水，其必引湘水而通之漓者，秦史禄运漕之故《水经》不知，以为湘、漓同源，此大缪也。范成大《桂海虞衡志》曰，湘水源出阳海山，而漓水乃牂柯江下流，南下兴安，地势高，二水远不相谋。史禄始作灵渠，派湘之流而注之漓，使北水南合。然则漓水不出阳海，其自阳海导湘水使合漓水者，皆史禄之力也。善长于《湘》、《漓》二篇皆言之不详，亦大疏漏也。又曰，范云作灵渠之法，于湘流沙磕中，垒石作铧觜，锐其前，逆分湘流为两，激之六十里行渠中，以入漓江，与俱南，渠绕兴安界，深不数尺，广丈余，六十里置斗门三十六，土人但谓之斗。舟入一斗，则复闸
斗，伺水积渐进，故能循崖而上，建瓴而下，千斛之舟，亦可往来。治水巧妙，无如此渠。又曰，按柳开曰，湘、漓二水之名，书记皆无说。淳化元年，开自全州移知桂州，泝湘水，抵分水岭下，复溯漓水，知二水至岭方分，所谓相离者也。而乃北水曰湘，南水曰漓，疑其不当为此漓字，当以离傍加水，作此漓字。又字书古无此漓字，酌其理增而今以为字焉。仲涂之言，颇为鹘突，盖不识水道而妄生异议者也。赵云：按此事见《汉书 严助传》云，长老言，秦之时，尝使尉屠睢击越，又使监禄凿通道。张晏曰，监郡御史也，名禄。又《严安传》云，使尉屠睢将楼船之士攻越，使监禄凿渠运粮，渠即灵渠也。《寰宇记》云，秦凿渠在兴安县南二十里。本漓水，自柘山之阴西北流，至县西南，合零渠五里，始分为二水。昔秦命御史监禄自零陵凿渠至桂林，汉故归义粤侯二人为戈船、下濑将军，出零陵、下离水，即此。《郡国志》[按《御览》六十引。]，后汉伏波将军马援开湘水，为渠六十里，穿度南城。今城南流者是，因秦旧渎耳。至唐宝历初，渠道崩坏，舟楫不通。观察使李渤遂迭石造堤如铧觜，劈分二水。每水制石斗门一，使制之在人开闭，开漓水则全入于桂江，拥桂江则尽归于湘水。又于湘水凿分水渠三十五步，以便行舟。据此则秦渠与零渠为二。石湖云，激湘入漓，永言云：开漓入湘，二家言稍有不同。会贞按监禄转饷，以卒凿渠通运道，见《淮南 人间训》，《史记 主父偃传》亦载之，而《汉书》因之。则史禄分湘水入漓信矣。漓既分湘，则不可谓非阳海之水，《水经》就当时水道为说耳。如《汉志》瀍水出谷城东南入洛，谷水至谷城入洛，《水经》则云，瀍水东合千金渠，过洛阳，偃师入洛。谷水东过河南入洛，原不得以为谬也。惟郦氏不着史禄凿渠之事，则稍疏矣。至牂柯江远在西南，与漓水各一水。范氏谓漓水为牂柯江下流，误。全氏从
之，谓入交州复至中国，历三十六年，滩而为漓水，又误之误矣。推原其故，由误读《 水注》浮牂柯下离津之文也，互详彼篇。《寰宇记》，湘漓同源出，分为二水，水在金义岭上，北流为湘水，南流为漓水。今漓江与湘水同出兴安县南海阳山，至县东南分湘漓洒，即漓与湘分流处也。湘、漓之闲，陆地广百余步，谓之始安峤，峤即越城峤也。会贞按：越城峤互见《湘水》篇。《寰宇记》亦云，越城峤一名始安岭。《一统志》，其地临湘漓二水之源，又名临源岭。峤水自峤之阳，南流注漓，名曰始安水。会贞按：越城峤水南流注漓，乃庾仲初《扬都赋注》文，说见下。峤水有二，此峤阳之水也，在今兴安县北。故庾仲初之赋《扬都》云：判五岭而分流者也。会贞按：《晋书 文苑传》，庾阐，字仲初，好学，九岁作《扬都赋》，为世所重。赋载《类聚》六十一，有删节，此句判作泮。严可均《全晋文》从此改。据赋语则五岭皆有南北分流之水。《赣水注》，庾仲初谓大庾峤水，北入豫章，注于江。《溱水注》，涟水南流注于东溪。仲初谓之大庾峤水。大庾分流之水也。《耒水注》，仲初云峤水南入始兴，溱水注海，北入桂阳，湘水注于大江，骑田分流之水也。《锺水注》，仲初曰峤水南入始兴，洭水[《洭水注》之峤水即此。]北入桂阳，湘水注于江，都庞分流之水也。《湘水注》，萌渚水北流注冯水。《温水注》，仲初云峤水南流入于临，萌渚分流之水也。又《湘水注》，峤水北至零陵下注湘，此《注》峤水南流注漓，越城分流之水也。观《沔水注》引庾仲初《扬都赋 注》云云，则此赋是仲初自注。各篇引仲初说，皆判五岭句《注》文，其有不明提仲初者，郦氏偶略之耳。
漓水又南与沩水合，水出西北邵陵县界，朱出上无水字，戴、赵增。守敬按：沩水当为今六洞水，源出城步县南。城步为晋武刚县地，邵陵县即今邵阳县治，与此中隔扶县，地不相接，《注》县当郡之误。武冈属邵陵郡也。而东南流至零陵县西，南守敬按：县详《湘水》篇。径越城西。守敬按：《元和志》，故越城在全义县西南五十里。汉高后时，遣周 击南越，赵佗据险为城， 不能踰岭，即此。《舆地纪胜》引《桂林志》，越城岭西南有城，曰越王城，在今兴安县西南。建安十六年，交州剌史赖恭自广信合兵小零陵越城迎步骘，即是地也。守敬按：《吴志 步骘传》但言建安十五年自鄱阳太守徙交州刺史，便道南行。《士燮传》云，后汉交州刺史张津为其将区景所杀。荆州牧刘表遣零陵赖恭代津，后苍梧太守吴巨举兵遂恭，恭走还零陵。建安十五年，孙权遣步骘为交州刺史，骘到云云，与此亦异。此别有所据。广信详《温水》篇。小零陵指零陵县，对零陵郡言故曰小，与小沛、小广阳同。沩水又东南流，注于漓水，守敬按：今六洞水自城步县东南流，径兴安县，至灵川县东北入漓江。《汉书》所谓出零陵下漓水者也。守敬按：《汉书 武帝纪》，元鼎五年，南越相吕嘉反，汉遣归义越侯严为戈船将军，出零陵，下漓水。
漓水又南合弹丸溪，水出于弹丸山。山有涌泉，奔流冲激。山嵁及溪中，朱嵁作崖，《笺》曰：旧本作嵁，六朝诗赋中多用嵁字。戴、赵改。守敬按：残宋本、明抄本并作嵁。《御览》四十九、《寰宇记》、《舆地纪胜》引此并作龛，龛与嵁通。《名胜志》引作嵁，《书钞》一百二十四引盛弘之
《荆州记》，始安郡山坎中有弹丸，因以名弹丸山。《寰宇记》，弹丸山在临桂县东二里。今在七星山东，亦曰弹子岩，有两岩皆北向，旁有东西两洞，岩下为弹丸溪，流入漓江。有石若丸，自然珠圆，状弹丸矣，故山水即名焉。验其山高十余丈，深数丈，复有石窦，下深数丈，洞穴深远，莫究其极。朱无验其山以下二十六字。赵据《御览》引此增验其山有石窦下深数丈洞穴深远莫究其极十八字，全、戴增同。守敬按：《寰宇记》引其山下并有高十余丈深数丈复八字，今复据增。[二六]溪水朱作汉水，《笺》曰：当作溪水，谓弹丸溪水。戴、赵改。守敬按：明抄本作溪。东流注于漓水。漓水又南径始安县东，朱作始兴县，戴、赵同。会贞按：始兴县见《溱水》篇，不在此。此乃径始安县之讹。汉置始安县，至梁未废。即今临桂县治，在漓水滨。岂有漓水先径始安，《注》绝不及之，而反见于后径始安之洛溪水乎？若谓吴尝别置始兴县于此，则《三国志》及各地志皆不言，郦氏何所据？则始兴当作始安审矣，今订。魏元帝咸熙二年，朱元帝讹作文帝。赵云：咸熙是曹奂年号，裴松之《注》引《魏世谱》，谥曰元皇帝，文字误。戴改同。 孙皓分零陵南部，立始安郡。朱作立始兴县，全、戴同。赵云：按《吴书 孙皓传》，甘露元年，以零陵南部为始安郡，桂阳南部为始兴郡。《宋志》，广兴公相，孙皓分桂阳南部都尉立，为始兴郡，领始兴令。今《注》云云，盖误记也。且事在甘露元年十一月，是为晋武帝泰始元年，去魏咸熙二年差一岁。会贞按：郦氏以《吴书》为据，于《溱水》篇云，孙皓分桂阳南部立始兴郡，此当云孙皓分零陵南部立始安郡，则立始兴县亦立始安郡之讹。《元和志》正
作吴甘露元年，于始安县置始安郡，当据订。赵知《注》为误记，而引《吴书》及《宋志》，似谓当作始兴郡者，失之。又云吴甘露元年为晋泰始元年，去魏咸熙二年差一岁。不知吴甘露元年正魏咸熙二年，其年魏亡，晋称泰始元年，何曾差一岁耶？[二七]
漓水又南，右会洛溪，溪水出永丰县西北洛溪山，守敬按：洛溪即今之相思江，出临桂县西北山，《一统志》以义江当之，非也。义江即 水，不入漓水。或又以灵溪当洛溪，则西流非东流矣。东流径其县北，县本苍梧之北乡，孙皓割以为县。守敬按：《宋志》永丰，吴立。《元和志》吴甘露元年析汉荔浦县之永丰乡置荔浦。为汉苍梧郡之境，吴属始安郡，晋、宋、齐、梁因。在今荔浦县西北五十里。洛溪水又东南径始安县，而东注漓水。守敬按：今相思江东南流，至临桂县东南入漓江。
漓水又东南流入熙平县，守敬按：县见下。径羊濑山，守敬按：《舆地纪胜》羊头山在阳朔县北五十里，山以滩名，头当濑之误。宋阳朔即今县治。山临漓水，朱脱漓字，戴、赵增。石闲有色类羊。朱《笺》曰：孙云，当作有石。赵云：按色字不误，如作石字，则云石闲有石类羊，岂可通乎？下云石色状鸡，可证也。又东南径鸡濑山。守敬按：山亦在今阳朔县北。山带漓水，石色状鸡，朱石上衍山字，戴、赵删。故二山以物象受名矣。
漓水又南，得熙平水口，水源出县东龙山，会贞按：谓水出熙平县也。《舆地纪胜》谓之兴平水。水今出阳朔县东北龙头山，西南流径其县南，又西与北乡溪水合，水出县东北北乡山，西流径其县北，又西流南转，径其县西，县本始安之扶乡也，孙皓割以为县。守敬按：《晋志》常安、熙平二县，并属始安郡。《宋志》，熙平，吴立为尚安，晋武改。郦氏直以孙皓始立即为熙平，则《宋志》当是熙平令，吴立，别有常安县，云吴立为尚安，晋武改名。盖《晋志》误合误分者颇多。《寰宇记》谓晋太康元年分吴所置武丰县，置常安县，犹昧于其朔也。今永宁县南有常安故城，阳朔县东北有熙平故城，二县相去甚远。溪水又南注熙平水，朱脱水字，戴、赵增。会贞按：今龙头山西数十里有一水，自北山南流入漓水，即此溪水也。熙平水又西注于漓水。会贞按：今水西南流至阳朔县北入漓江。县南有朝夕塘，水出东山西南，朱无东山二字，赵同，戴删。守敬按：残宋本、明抄本作水出东出西有。虽误，然足征有东字。出、山形近，当作东山。吴本改东山，甚审。有改南，亦当是也。故戴从之。有水朱有讹作塘，戴改，赵据黄本改。从山下注塘，一日再增再减，盈缩以时，未尝衍期，同于潮水，因名此塘朱塘讹作潭，赵据黄本改作塘。守敬按：残宋本、明抄本并作塘。为朝夕塘矣。守敬按：《御览》七十四引盛弘之《荆州记》，始安熙平县东南有山，山西其形长狭，水从下注塘，一日再减，盈缩[有脱文。]因名为朝夕塘。在今阳朔县东。
漓水又西径平乐县界，左合平乐溪口，水出临贺郡之谢 县南历山，守敬按：县详《温水》篇。彼篇云，封水出谢 县东界，平乐水在封水之北，亦出县东界也。今水曰龙江，出永明县南境大山。西北流径谢 县西南，西南流至平乐县东南，左会谢 众溪，守敬按：今龙江西南流径恭城县北，有二水自东来会。派流凑合，西径平乐县南。朱无县字，赵同，戴增。孙皓割苍梧之境，立以为县，北隶始安。守敬按：《宋志》，平乐，吴立。《元和志》，吴甘露元年，分苍梧富川立，属始安郡，晋因，宋属始建郡，齐、梁属始安郡。在今平乐县东北。溪水又西南流，注于漓水，守敬按：今龙江至平乐县西北入漓江。谓之平乐水。朱无乐字，戴、赵增。
南过苍梧荔浦县。
濑水出县西北鲁山朱山下有之字，连下东字为句。戴、赵同。会贞按：之字衍文，今删。汉县属苍梧郡，后汉因，吴属始安郡，晋因，宋属始建郡，齐、梁属始安郡。在今县西四十里。今荔江上源曰修江，出修仁县西北旧县山。东径其县西，与濡水合。水出永丰县西北濡山，朱无水字，戴、赵增。会贞按：县见上。东南径其县西，又东南流入荔浦县朱入下有于字，全、赵同，戴删。注于濑溪，会贞按：濡水盖出今修仁县北，南流入修江之水，或以出今荔浦县北之山月江当之，不知古荔浦县在今县西，濡水入濑又在古县西，则非今县北之水也。又注于漓水，会贞按：今修江东南流，折
东北径修仁县、荔浦县，合荔江，至平乐县西南入漓江。漓水之上，朱不重漓水二字，戴、赵自下移增。有关。朱有下衍漓水二字，戴、赵移上。会贞按：《汉志》，荔浦有荔平关。《元和志》，荔浦县南有荔平关，今废。《新》、《旧唐志》荔浦县不言有此关，而于冯乘县载之，盖有迁徙矣。今荔浦县在漓水西，《注》言关在漓水上，则在今县东。赵云，按《方舆纪要》引《注》云，漓水南径都利山，今水无之。
漓水又南，左合灵溪水口，全氏以史禄所作之灵渠为此水，云：零渠，《通鉴》作澪渠，即《注》所谓灵溪也。守敬按：史禄所作之渠，为漓水上源，此灵溪乃漓水下流所会，别是一水，全氏混而一之，疏矣。水出临贺富川县北符灵冈，朱无水字，戴、赵增。守敬按：汉县属苍梧郡，后汉因，吴属临贺郡，晋因，宋属临庆郡，齐、梁属临贺郡。在今县西南七十里钟山下，俗名钟山镇。《元和志》，灵溪水今名富水。《寰宇记》，富水在富川县西四十里，源出浮盖山下，南流入富州思勤废县，其水灌注田畴，居人丰赡，因名富水。今谓之思懃江，出富川县西境金芝岩北。南流径其县东，守敬按：今钟山镇在水东，则水径县西，此东字盖西之误。又南注于漓水也。守敬按：今思懃江自富川县西南流，至昭平县东北入漓江。
又南至广信县，入于郁水。守敬按：《汉志》离水东南至广信入郁，广信县详《温水》篇。今漓江自兴安县分湘漓洒北流，折而西南，径灵川县，又东南径临桂县、阳朔县、平乐县、昭平县，至苍梧县西南入浔江。
　溱水
溱水出桂阳临武县南，会贞按：《汉志》，桂阳郡临武有秦水。《说文》，溱水出桂阳临武。段玉裁曰，溱读如秦。《前志》秦为古字。绕城西北屈东流。
溱水导源县西南，会贞按：今曰乐昌水，源出临武县西南华阴山。北流径县西，而北与武溪合。《山海经》曰：肆水出临武西南，戴、赵改肆作肄，下同。会贞按：《海内东经》文作肄。郭璞《注》，音如肄习之肄。今经文正作肄，如此不须用音，故郝懿行谓郭本不作肄，以此《注》引作肆为是，然则不当改。而东南注于海。朱无而东南三字，赵同，戴增。入番禺西。守敬按：番禹见《 水》篇。肆水盖溱水之别名也。武溪水出临武县西北桐柏山，守敬按：《元和志》，桐柏山在临武县西北六十里。《明一统志》，武水出西山下，地名鸬石。在今临武县西二十里。东南流右合溱水，守敬按：今水至临武县东北合流。乱流东南径临武县西，谓之武溪。县临侧朱讹作侧临，戴、赵同。守敬按：全书多临侧之文，此《注》明抄本、黄本并同，今乙。溪东，因曰临武县，守敬按：《元和志》亦云，县以南临武溪水，因以为名。汉县属桂阳郡，后汉、吴、晋、宋、齐，梁
因。在今临武县东五十里。王莽更名大武也。溪又东南流朱又作之，《笺》曰：宋本作又。戴改又，赵改水。左会黄岑溪水，朱岑讹作 ，下同。赵改云：何孟春《郴阳志》曰，黄岑山，或曰王禽山，又曰骑田岭，五岭之一也。宜章一县之水，南出韶之乐昌，以入于曲江，与《耒水注》可互证也。戴改同。水出郴县黄岑山，朱水上有溪字，戴、赵删。守敬按：县及山详《耒水》篇。黄岑溪水为骑田峤水之一，亦见《耒水》篇。今水曰玉溪，出宜章县西北黄岑山。西南流右合武溪朱右作又，《笺》曰：宋本作右。戴、赵改，戴溪下增水字。守敬按：今水至乐昌县西北合流。武水戴武下增溪字。又南入重山，朱重讹作里，戴、赵改。山名蓝豪，广圆五百里，悉曲江县界。会贞按：《元和志》蓝豪山在乐昌县西北一百九十里，广五百里。唐乐昌旧本曲江县地。此其西北境也。山在今乐昌县西北。崖壁峻岨，朱无壁字，《笺》曰：当有壁字。赵增，戴峻下增险字。会贞按：《元和志》作崖岭峻阻。《舆地广记》作岩崖峻阻，《舆地纪胜》引《广记》同，则峻阻二字相连不误。戴增险字，非。惟岩岭字并见下句，此不当有，今从《笺》增。岩岭干天，交柯云蔚，霾天晦景，谓之泷中。朱《笺》曰：孙云，泷音双。会贞按：有《泷中碑》，见下。悬湍回注，崩浪震山，名之泷水。会贞按：《舆地广记》，湍浪震惊，名曰泷水。韩愈诗南行踰六旬，始下乐昌泷。险恶不可状，船石相舂撞是也。县名乐昌，见欧阳修《集古录》，《广记》误倒。
东至曲江县安聂邑东，会贞按：邑当在今曲江县西南，对东江口。屈西南流。
泷水又南出峡，谓之泷口。会贞按：在今乐昌县西。西岸有任将军城，南海都尉任嚣所筑也。嚣死，尉佗自龙川始居之。会贞按：《御览》一百九十二引王韶之《始兴记》有任将军城，秦南海尉任嚣城也。《汉书 南粤传》，秦二世时，南海尉任嚣病且死，召龙川令赵佗行南海尉事，嚣死，佗即移檄告横浦、阳山、湟溪关曰，盗兵且至，急绝道聚兵自守。即佗自龙川居此城事。《元和志》亦云，任嚣故城在乐昌县五里，秦、楚之际，南海都尉任嚣欲据岭南，故筑此城以图进取，嚣死此城，尉佗因之，遂有南越。城在今乐昌县西南，龙川见后。东岸有任将军庙。会贞按：《舆地纪胜》引旧《经》，任将军庙在乐昌县，即南海尉任嚣也。当在今乐昌县南。
泷水又南合泠水，泠朱水上有泠字，戴同，赵删。水东出泠君山，会贞按：《舆地纪胜》谓之灵君山，云在乐昌县东北四十五里，山下有灵君神，因名。灵溪水出灵君岭下，即出今乐昌东北之白云洞水也。山，群峰之孤秀也。晋太元十八年，崩十余丈。朱十作千，戴、赵改。会贞按：《晋》、《宋书 五行志》俱不载此事。于是悬涧瀑挂，倾流注壑，颓波所入，灌于泷水。会贞按：今白云洞水西南流至乐昌县东南，入乐昌水。泷水又左合林水，朱无又字，赵同，戴增。朱左作右，戴、赵同。会贞按：泷水东南流，据下文林水西注泷水，则林水在泷水之左，当作左合，今订。林水出县东
北洹山。朱水上有林字，戴同，赵删。守敬按：《续汉志》曲江，《注》引《始兴记》，县北有临沅山。此下亦引《始兴记》而作洹山，当脱临字。洹沅音同，临为水名，故《寰宇记》作临水，此作林水，林、临亦音同也。《一统志》又以林水所出为林源山，[二八]在今曲江县北七十里。王歆之《始兴记》曰：朱脱之字，赵、戴增。会贞按：王歆之《始兴记》，《隋志》不著录。《类聚》八十二作歆，又九十六作韶，《御览》引尤多，亦歆、韶错出，故章宗源《隋志考证》但云歆又作韶以存疑。考《书钞》一百五十七、《初学记》二十四、《白帖》六十二、《文选 乐府下 注》、《事类赋注》十一皆作韶。[二九]《宋书》有《王韶之传》云，韶之，字休泰，琅邪临沂人，元嘉十二年出为吴兴太守，吴兴或始兴之误，盖即作记之时，当以作韶为是。林水源里有石室，朱脱石字，赵据《太平广记》引此增，戴增同。室前盘石上，行罗十瓮，朱行作列，戴改，赵据《太平广记》引此改。守敬按：残宋本、明抄本并作行。[三〇]中悉是饼银。采伐遇之，不得取，取必迷闷。晋太元初，民封驱之家仆，密窃三饼，归发看，有大蛇螫之而死。《湘州记》曰：其夜，驱之梦神语曰：君奴不谨，盗银三饼，即日显戮，以银相偿。觉视则奴死银在矣。朱偿讹作备，脱觉字。赵据《太平广记》引此改增。戴改、增同。林水自源西注于泷水。朱注作流，戴改，赵流下增注字。
又与云水合，水出县北汤泉。会贞按：《类聚》九十六引王韶之《始兴记》曰，云水源有汤泉。
在今曲江县北。泉源沸涌，浩气云浮，以腥物投之，俄顷即熟。朱作热，戴同，赵改。会贞按：残宋本、明抄本并作熟，是也。乃《戴氏遗书》本既作熟，而官本又以作热，失于不照。《幽明录》载此汤泉云，每至霜雪，见其上蒸气高数十丈，生物投之，须臾便熟。乃此作熟之确证。其中时有细赤鱼游之，不为灼也。会贞按：《文选 乐府下 注》引王歆之《始兴记》，云水源溜如沸汤，有细赤鱼出游，莫有获之者。西北合泷水。会贞按：云水入泷，在林水之后，则云水在林水南，派流各别，或并二水为一者，误。
又有藉水，上承沧海水，有岛屿焉。其水吐纳众流，西北注于泷水。会贞按：《元和志》，沧湖在乐昌东南十里，周回三十五里，南通泷水。疑非此沧海之水也，此水在今曲江县北。
泷水又南历灵鹫山，会贞按：《元和志》，灵鹫山在曲江县北六里。唐曲江即今县治。或谓在韶州府东五里，则是东江所径，非泷水所径矣，与《注》不合。山本名虎群山，朱作虎郡山，《笺》曰：疑作虎群山。戴仍，赵改。亦曰虎市山，以虎多暴故也。晋义熙中，沙门释僧律，葺宇岩阿，猛虎远迹，盖律仁感所致，因改曰灵鹫山。会贞按：释僧律，《高僧传》不载。《寰宇记》，灵鹫山有寺，一曰虎市山。晋义熙中，有天竺僧居之，而虎乃越峻岭。《始兴记》云，灵鹫山台殿宏丽，面象巧妙，岭南佛寺，此为最也。《九域志》，山似天竺灵鹫，因名。
泷水又南径曲江县东，云县昔号曲红，曲红，山名也，朱讹作又言县皆号曲江曲山名也。赵皆改昔，曲江改曲红，下句曲字下增红字，云：《金石录跋尾》校正《隶释》及杨慎《水经碑目》、黄本同。《名胜志》曰，《汉志》桂阳郡有曲江县。旧《图经》汉置曲红县，以东连曲红冈也。后因其下有江，故改名曲江，亦非也。详下。戴从赵改、增，并改又言作云。守敬按：残宋本、明抄本作昔、作红，下句曲字下无红字。《猗觉寮杂记》据《周府君碑》谓古字简，多借用，故以红为江。郦元不晓其义，载曲江县乃云，昔号曲红，又云曲红山名。以地势考之，武溪自北来，自西入江，古郡城在其上，江水正曲，何名为山哉？东连冈是矣。泷中有碑文曰：自瀑亭至乎曲红。朱文曰下接按《地理志》云云，有脱误。全、赵、戴同。会贞按：此碑是《汉桂阳太守周府君功勋铭》，文载《隶释》，中有自瀑亭至乎曲红之语。《注》引碑以证曲江，当有此句。《集古录》曰，《桂阳周府君碑》，按《韶州图经》云，后汉桂阳太守周府君庙，在乐昌县西一百一十八里，武溪上。武溪惊湍激石，流数百里。周府君开此溪，下合浈水。桂阳人便之，为立庙刻石。武水源出郴州临武县鸬石，南流三百里入桂阳，而桂阳桂水、浈水、 溪、卢溪、曹溪诸水，皆与武水合流，其俗谓水湍浚为泷。韩退之诗云南下乐昌泷，即此水也。又后本跋尾云，国子监直讲刘仲章为余言，前为乐昌令，因道府君事云，名憬。问何以见之？云，碑刻虽缺，尚可识也。乃以此碑 阴遗余，余初以《韩集》云昌乐泷，疑其误，乃改从乐昌。仲章曰，不然，县名乐昌，而泷名昌乐，其旧俗所传如是，《韩集》不误也。乃知古人传疑而慎于更改者如此。曾氏《南丰集》曰，熙宁八年，余从知韶州王之材求得此本。之材又以书来，按《曲江县图经》，周府君，名昕，字
君光。其碑阴，曲江字皆作曲红，而苍江、江夏字亦作红，盖古字通用，不可不知。《金石录》曰，《周府君碑阴》题名凡卅一人，姓氏具存。郦道元《水经注》，泷水南径曲江县东，县昔号曲红，曲红，山名也。而东、西两《汉史》皆作曲江，今据此碑，自县长区祉而下，凡十七人，皆书为曲红，则是当时县名曲红，无可疑者。不知两汉皆作曲江何也？洪适曰，周府君名憬，自固始相为桂阳守。碑云熹平三年，岁在摄提，仲冬之月，曲红长区祉与邑子故吏建碑于泷上。盖灵帝甲寅年。《寰宇记》云，泷上有太守周昕庙。今碑在韶州张九龄庙中，其名尚隐隐可辩，盖憬字也。碑阴宰曲红者一人，贯曲红者十六人，《熊君碑》亦仝。两汉皆作曲江，诸家地理书皆云，水流屈曲，故曰曲江。惟《水经》云，县昔号曲红，山之名也。前书工女大功皆只同用红字，未知《水经》何所据也？赵氏云《寰宇记》梓州射洪县下引李膺《记》云，娄偻滩东有射江，土人语讹，以江为洪，则知曲江之为曲红，亦是音同之故。《熊君碑》是汉绥民校尉熊君也。碑云，除补桂阳曲红长，故洪氏引以为证佐尔。会贞按：碑今佚。按《地理志》曲江，旧县也。守敬按：汉县属桂阳郡，后汉、吴因。吴末为始兴郡治，晋因，宋为广兴郡治，齐复为始兴郡治，梁因，在今曲江县西一里。王莽以为除虏。始兴郡治。魏元帝咸熙二年，孙皓分桂阳南部立。朱元帝作文帝，戴、赵仍。赵云：按《吴书》此事在甘露元年，是晋武帝泰始元年，去魏咸熙二年，差一岁。会贞按：文乃元之讹，戴、赵于《漓水》篇改之，此独仍旧。何耶？赵谓吴甘露元年去魏咸熙二年差一岁，误，说见《漓水》篇。县东傍泷溪，号曰北泷水，会贞按：泷水自北来，名北泷，犹
下溪水自东来，名东溪，又名东江也。水左即东溪口也。水出始兴东，江州南康县界石阎山。会贞按：始兴县见下，吴置南安县，属庐陵郡，晋改曰南康，属南康郡，宋、齐、梁因。晋初属扬州，自惠帝元康属江州，历代不改，即今县治。今水曰浈江，亦曰北江，源出南雄州东北大庾岭。《一统志》云，古大庾岭应在西北，近江西崇义县界。今所谓大庾岭，即郦《注》东溪所出之石阎山也。西流而与连水合，赵改连作涟，下连溪同。守敬按：《舆地纪胜》南安军下引《注》亦作连，赵改作涟，据下文涟口也。然《注》字往往错出，不必改。水出南康县凉热山连溪，会贞按：《寰宇记》，鲢水在浈昌县西十里，源出上陵江，以春多鲢鱼，因名。乃后人傅会之说。此《注》下从水作涟，则非取鱼为名可知。《寰宇记》又称凉热水出聂都山，乃别一水。此山有凉热之号，水无凉热之目也。今涟水出南雄州西北山。山即大庾岭也。会贞按：《续汉志》，南野有台岭山。《寰宇记》引《吴录》，南野有大庾山九岭峤以通广州。又引《太康地志》，岭路峻阻，螺转而上，踰九蹬二里，至顶下七里，平行十里，至平亭。《元和志》谓大庾岭在始兴县东北一百七十二里，在浈昌县北五十六里。依此《注》在今南雄州之西北，崇义县之西南。五岭之最东矣，会贞按：五岭详《锺水》篇。故曰东峤山。会贞按：《元和志》，大庾岭一名东峤山，即汉塞上。斯则改装之次，其下船路，名涟溪。会贞按：《寰宇记》，楼船水在浈昌县北五十里，出大庾岭之西，傍溪横流，因名楼船水。按楼船水本以汉楼船将军出此得名，然实
下船入番禺之路也，故郦氏特揭出。涟水南流，注于东溪，会贞按：今涟水于南雄州西南入浈江。谓之涟口，朱脱口字，戴、赵增。庾仲初谓之大庾峤水也。会贞按：此仲初《扬都赋 注》文，说见《漓水》篇。大庾峤水有二，此峤阳之水也。东溪亦名东江，会贞按：东江说见下。又曰始兴水。会贞按：盖以始兴县得名，与奢延水、武功水一例。此水在今始兴县北，非今始兴县南之始兴溪也。又西，邪阶水注之。水出县东南邪阶山。水有别源，曰巢头，重岭衿泷，湍奔相属，祖源双注，朱《笺》曰：祖一作徂源。全、赵改。合为一川。守敬按：《御览》六十五引《始兴记》，齐范云为始兴太守，赋诗曰，且饮修仁水，不挹阶邪流。阶邪，邪阶通称。《元和志》，邪阶水今名阶水，出始兴县东百三十里。《舆地纪胜》作斜阶水，云，在始兴县南百三十五里，源出翁源县西北丹桂岭。疑各指一源。吉甫所指者别源，象之所举者正源也。今曰始兴溪，上源出始兴县东之峡头岭，峡头当巢头之变名。盖邪阶别源，西流，有清化水自东南鞋山来会，与《注》出县东南合，即邪阶正源也。水侧有鼻天子城，鼻天子，所未闻也。朱《笺》曰：按《山海经》，尧子丹朱亦自称帝丹朱，谓象封有鼻，亦应僭称鼻天子，故《路史》谓鼻天子即象也。守敬按：《幽明录》，始兴县有鼻天子城，因山崎岖，十有余里，坑堑数重，阡陌交通，城内堂基碎瓦，柱穿犹存，东有鼻天子 。鼻天子，未之闻也。存疑与郦说同。会贞按：应阳县有鼻墟，象所封，见《湘水》篇，去始兴甚远，且隔岭，不知此何以有鼻天子城？郦氏
聊因俗传书之耳。在今始兴县南。邪阶水又西北注于东江。会贞按：今始兴溪西北流，至始兴县西北入浈江。江水又西径始兴县南，守敬按：吴置县，属始兴郡，晋因，宋属广兴郡，齐属始兴郡，梁属安远郡。在今县西北。又西入曲江县，邸水注之。水出浮岳山，山蹑一处，则百余步动，若在水也，因名浮岳山。南流注于东江，守敬按：《齐书 五行志》，永明二年，曲江县山崩，壅底溪水成陂，即邸水也。《一统志》据此《注》，邸水在利水之上，谓浮岳山应在韶石之东，始兴县界。《方舆胜览》，在韶州东北五里。《明统志》，在韶州府东北二十五里。皆误。东江又西，与利水合。水出县之韶石北山。守敬按：今曰锦江，出仁化县东北分水坳。仁化本曲江县地也。南流径韶石下，其高百仞，朱《笺》曰：其一作石。赵云：按其字不误。广圆五里，两石对峙，相去一里，小大略均，似双阙，名曰韶石。守敬按：《元和志》韶石在曲江东北八十里。两石对峙，相去一里，石高七十五丈，周回五里，有似双阙，名韶石。《寰宇记》引《郡国志》曰，昔舜游登此石，奏韶乐，因名。在今曲江县东北六十里。《广东新图》载韶石山于锦江东，是也。古老言，昔有二仙，分而憩之，守敬按：《酉阳杂俎》韶石下云，晋永和中，有飞仙，衣冠如雪，各憩一石，旬日而去，人咸见之。《寰宇记》引《郡国志》谓在永和二年，而《御览》五十二引王韶之《始兴记》 二仙事于灵石，异。自尔年丰，弥历一纪。利水又南径灵石下，灵石一名逃石，高三十丈，广圆五百丈。守敬按：
《御览》五十二引王韶之《始兴记》，劳口北有逃石，一名灵石。《元和志》，牢石在曲江县东六十里，高七十丈，周回二十一里。《一统志》谓逃、牢声近而讹，在今曲江县东北。耆旧传言，石本桂阳汝城县，朱汝作武，《笺》曰：两《汉 地志》桂阳郡但有临武县而无武城，疑字误也。沈炳巽云：《晋志》桂林郡统武城县。朱氏但见误本作桂阳，疑武城县之有 ，而不知为孙吴所置。戴、赵并从沈说，改阳作林。守敬按：朱疑武城字误，而不知何字之误。沈以桂阳为误，而谓阳当作桂，非也。《寰宇记》，逃石本在桂阳汝城县。《舆地纪胜》逃石在曲江县，引旧《经》云，本在桂阳汝城县。《明一统志》引同，是此武城为汝城之误，今订。汝城县见《耒水》篇。因夜迅雷之变，忽然迁此，彼人来见，叹曰：守敬按：《寰宇记》作商人游此，识而惊曰。石乃逃来。因名逃石，以其有灵运徙，又曰灵石。其杰处，临江壁立，霞驳有若缋焉。守敬按：《元和志》，色备五彩，状若楼观。水石惊濑，传响不绝，商船淹留，聆翫不已。利水南注东江，守敬按：今锦江西南流，径仁化县，又东南至曲江县东北入浈江。东江又西注于北江，谓之东江口。会贞按：《初学记》六引盛弘之《荆州记》，始安郡有东、北二江，北江发源于桂阳之临武黄岑山，东江发源于南康大庾峤下，经始兴县界，南流西转，与北江合于郡东，注于南海。此郦氏称东江、北江所本，而 二水之源稍异。今浈江西南流径南雄州始兴县，至曲江县，南合乐昌水。溱水至此，有始兴大江之名，[三一]赵据
上文庾仲初谓之大庾峤水，改江作庾。戴依改。会贞按：赵改似是，但考《元和志》亦云，溱水一名始兴大江。《舆地纪胜》引之，则此江字不误。《舆地广记》作始兴江。而南入浈阳县也。会贞按：县见下。
过浈阳县，出洭浦关，朱洭讹作淮，戴、赵改。守敬按：《汉志》中宿县有洭浦官，官当作关。此《经》及洭水经》并称洭浦关。郦氏实指关在中宿县，可证。《元和志》，洭浦故关在浈阳县西南四十五里，山谷深阻，寔禁防之要地。钱坫谓即湟溪关，在今英德县西南四十里。与桂水合。守敬按：即洭水也。《洭水经》南出洭浦关为桂水。
溱水南径浈阳县西，旧汉县也，朱汉讹作益，赵据《汉志》改，戴改同。守敬按：两《汉》、《晋》、《齐志》作浈，《宋志》作贞。汉县属桂阳郡，后汉因，吴属始兴郡，晋因，宋属广兴郡，齐、梁属始兴郡。在今英德县东。王莽之綦武矣。戴改基作綦。守敬按：《汉志》本作基，戴氏何用立异改作綦耶？县东有浈石山，广圆三十里，挺崿大江之北，盘址长川之际。守敬按：《元和志》，浈山在浈阳县北四十里，尉佗为城于此山上，名为万人城。今英德县东三十里有英山，产奇石，《县志》谓即浈石山。其阳有石室，渔叟所憩。昔欲于山北开达郡之路，辄有大蛇断道，不果。守敬按：《御览》九百三十四引《宋永初山川记》，始兴郡有大蛇，名青葱。[三二]浈阳县为始兴郡地，此云欲于山北开达郡之路，谓达始兴郡也。大蛇盖即青葱乎？是以今行者，朱《笺》曰：宋本，旧本俱作今者，
吴本增一行字。赵云：按盖宋本、旧本有脱字耳，何足据也。必于石室前泛舟而济也。
溱水又西南，历皋口、太尉二山之闲，是曰浈阳峡。两岸杰秀，壁立亏天。守敬按：《类聚》六引王韶之《始兴记》，梁、鲜二水口下流，有浈阳峡，长二十余里，山岭纡郁，丛流曲勃。《元和志》，浈阳峡一名皋石山，在浈阳县南二十五里，崖壁千仞，猿狖所不能游。《方舆纪要》，皋石山在英德县西南十五里，一名团山。又西南二十二里曰太尉山，一名香炉峡。汉邓彪尝至岭南，召还为太尉，因名。是浈阳峡在皋石山之下，太尉山之上。此《注》作皋口。《通鉴》梁大宝元年作大皋口，[三三]盖本皋口，后变称皋石也。昔尝凿石架阁，令两岸相接，以拒徐道覆。守敬按：《晋书 卢循传》，循与徐道覆闻刘裕北伐，循自始兴寇长沙，道覆寇南康、庐陵，豫章，皆陷之，进逼建康。刘裕遣将军孙楚、沈田子自海道袭番禺，拔之。裕及循战，及大雷，大破之。循南走番禺，道覆走保始兴。裕遣将军刘藩克始兴，诛道覆，循亦自杀。不言于此凿石架阁作道覆略也。
溱水出峡，左则浈水注之，水出南海龙川县，守敬按：县详《 水》篇。今水曰翁江，出翁源县东北展旗山，非出今南雄州之浈江也。《一统志》云，道元出龙川之说，实本应劭。自《元和志》云，浈水在曲江县东一里。《寰宇记》云，浈水源从虔州信丰县分流西至韶州，而浈与东江混。考《汉书》征南越，出豫章，下浈水，龙川本与豫章接界，出豫章而至龙川则下浈水矣。道元云，东溪水出始兴县东，南康县界。晋之南康县，则唐、宋之信丰县也。出信丰者，乃是东溪，一名东江，又曰始兴水，与龙川之浈水
无与。浈水经行之道，断从今翁源始。或知此为古浈水，仍牵于《元和志》、《寰宇记》之说，不得已加南字以别之，误矣。西径浈阳县南，右注溱水。守敬按：今翁江西南流。径翁源县，至英德县东入浈江。故应劭曰：浈水西入溱是也。赵云：按《汉志》浈阳县下，应劭曰，浈水出南海龙川，西入溱。道元引之，分而为二，上句又不云是应说。
溱水又西南，洭水入焉。朱洭讹作●，《笺》曰：当作洭。戴、赵改。守敬按：《洭水》篇见后，此释《经》与桂水合之文。《山海经》所谓湟水，朱讹作●水，戴、赵改湟水。守敬按：湟水一名洭水，见《洭水》篇。今《山海经》作潢水。出桂阳西北，戴北下增山字。东南注肆入郭浦西者也。戴、赵据《山海经》改肆作肄，改郭作敦。守敬按：《海内东经》文。肆字是，不当改，见本篇首。郭、敦未知孰误，当仍旧。毕沅、郝懿行据此改《山海经》作郭，亦臆断。
溱水又西南径中宿县会一里水，守敬按：《异苑》称中宿县千里水，千为一误。今有琶江，出佛冈厅东北，西南流至清远县，东北入浈江，疑即一里水也。其处隘，名之为观峡。[三四]连山交枕，绝崖壁竦，朱峡作岐，戴、赵同。又崖作岸，《笺》曰：一作崖。赵仍，戴改。守敬按：《御览》五十三引此作观峡，又引王韶之《始兴记》，中宿县有观峡，横峦交枕，绝崖岝 。盖郦所本，则岐为峡之误，岸为崖之误，无疑。《元和志》，观亭山一名观峡，一名中宿峡，在中宿县东三十五里。[三五]《舆地纪胜》，峡山在县
东三十里，崇山峻峙，如擘太华，中通江流。今峡山在县东北三十里。下有神庙，背阿面流，坛宇虚肃，赵改虚作灵。庙渚攒石，巉岩乱峙中川。时水洊至，鼓怒沸腾，流木沦没，必无出者。世人以为河伯下材。朱作林，《笺》曰：当作材。戴、赵改。会贞按：《酉阳杂俎》十亦云，中宿县山下有神宇，溱水至此，沸腾鼓怒，槎、木泛至此沦没，竟无出者，世人以为河伯下材。又《异苑》云，观亭有江神祠坛，经过有不[字误。] 者，必狂走入山，变为虎，异。晋中朝时，县人有使至洛者朱者字在至字上，戴、赵同。会贞按：《御览》五十三引此作有使至洛者，《寰宇记》同，此误无疑，今订。事讫，将还。忽有一人寄其书，云：吾家在观峡前，[三六]朱观下有脱文，戴、赵增岐字。守敬按：于文当有峡字，《御览》引亦无峡字，则脱误已久。戴、赵不知上岐为误字，据增，失之。石闲悬藤，即其处也。但叩藤，自当有人取之。使者谨依其言，果有二人出外取书， 延入水府，衣不沾濡。守敬按：《类聚》八十二引王歆之《始兴记》，[三七]晋中朝有质子将归，忽有人寄其书，告曰，吾家在观亭，亭庙石闲有悬藤，君至叩藤，家人自出。归者如其言，果有二人出水取书，并曰，江伯令君前。入水，见屋舍甚丽。今俗咸言观亭有江伯神也。《异苑》亦载之。言此似不近情，然造化之中，无所不有，穆满西游，与河宗论宝，以此推之，亦为类矣。守敬按：穆满与河宗论宝，见《穆天子传》。详《河水注》一。
溱水又西南径中宿县南， 孙皓分四会之北乡立焉。守敬按：汉县属南海郡，后汉因。郦云，孙皓分四会立，盖后汉末尝废入四会，吴重立也。吴属始兴郡，晋因。宋属广兴郡，齐属始兴郡，梁为清远郡治。在今清远县西北六十里。四会县见《 水》篇。
南入于海。
溱水又南注于郁，而入于海。守敬按：《经》言溱水入海，从《山海经》也。《注》言注郁而后入海，并应《汉志》也。详《洭水》篇。郁水即温水之下流，见《温水》篇。今乐昌水自临武县东南流，径宜章县、乐昌县、曲江县，与浈江会，自下通为浈江，亦谓之北江。西南径英德县，清远县、四会县，分为二水。正派东南径南海、番禺，支津西南径三水县，与西江之支津会，即《注》所谓注郁也。又东南合正派入海。
  </div>
  <div class="pagination">
   <a href="水经注疏_page70.html">
    上一页
   </a>
   <span>
    ...
   </span>
   <a href="水经注疏_page66.html">
    66
   </a>
   <a href="水经注疏_page67.html">
    67
   </a>
   <a href="水经注疏_page68.html">
    68
   </a>
   <a href="水经注疏_page69.html">
    69
   </a>
   <a href="水经注疏_page70.html">
    70
   </a>
   <span class="current-page">
    71
   </span>
   <a href="水经注疏_page72.html">
    72
   </a>
   <a href="水经注疏_page73.html">
    73
   </a>
   <a href="水经注疏_page74.html">
    74
   </a>
   <a href="水经注疏_page75.html">
    75
   </a>
   <a href="水经注疏_page76.html">
    76
   </a>
   <span>
    ...
   </span>
   <a href="水经注疏_page72.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
