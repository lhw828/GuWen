<!DOCTYPE html>
<html>
<head>
    <meta charset="UTF-8">
    <title>吴中水利全书 - 第 7 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴中水利全书 - 第 7 页/共 96 页</h1>
    <div class="content">


　　凡例
　　一东南水利曰集曰录曰书曰攷种种繁伙然言持一家议主一时惠偏一郡一邑或师古而悖今或详今而略古兹纂自三代以还凡关水利典故文章纎悉毕収以备防核故曰全书又披往帙止叙苏松常镇四郡径称三呉称江南夫建业绥安姑孰宛陵新安并在江南呉兴临安乃西呉仅附见水源遽以统呼于义未称今酌名呉中为当
　　一呉为泽国左江右海震泽滙于中翕受宣泄有建瓴之势其逺近纵横高庳纡直非画图莫辨此古人所以重图经也廼歴来诸刻皆忽之即单子一书垂之千禩而画竟不传尚论者恨之止吕沃洲以后始绘图幅然讹缪相仍笔法茍简全失方舆位置转令观者惑有乖周礼职方之制今详按形区濡毫防染分踈宻于丝髪之间具有意义水利关要了如指掌
　　一呉水自宣歙临安大坏等防发源繇霅苕故鄣荆溪而下竝潴具区檇李一郡洪涛直注南境又濒江沿海所翕受则以潮汐为吐纳陂塘川泽累累若贯珠故先叙水源次叙水脉其间分合疾徐流衍归宿皆有一定之理自然之势开帙纵覧方知疏治无容或废
　　一呉境水道千支万皆关蓄泄故水名不可不纪其尤切利病歴经疏导者穷捜故牒编次河形凡长濶深浅丈尺悉繋于下使故迹凿然可稽兴脩不致疑阻
　　一呉中厥田下下从今遡昔恒患水祲纪叙水年所以志稼穑之苦也若夫脩濬维时命官治绩歴世无旷盖庙廊隠忧闾阎积痛唯在此盈涸水官水治寔千百年已徴之烱鍳考据特为详备
　　一有明二祖列宗涣汗频颁加惠呉民耑重农田水利诏命敕书昭垂典则各彚成卷其先朝命防博采正史稗编収载志类綦详不复另叙观者于志内查核可耳
　　一歴代经济名公或贻惠并州或留心梓里所建嘉谋硕画在先朝曰奏状夲朝曰章疏各罗成编其当轴咨诹官司计画上下一切书劄公移皆具划然不磨之防并辑无佚
　　一从来讲求水政辨析利害或著论或着议或着说或对防随时揆势臆见异同不相踵袭兹遍捜名集分类编次欲事疏瀹取以折法无不善矣
　　一志考典故攸存捜采唯恐或漏然颂言弁语金石镌铭一时人事兴废姓名嵗月系焉并辑序记诗皆所以徴文献也其江海湖泽止咏胜槩不关水政者不収若先后疏濬祭飨告防捜载祝词亦知大举聿兴神人恊志
　　一太仓廼方州编叙各县之后盖水源西来自郡而下更按方舆志考必先附郭以逮辖境与公府类册不同亦例也
　　一崇明靖江亦附庸苏常兹书曷为不叙縁二邑沙浮江海之中地脉不相聨贯虽旱涝蓄泄有借凿池浚河司牧者可依坵循督之且徭轻赋薄民力犹能强事畚锸自昔不混东南水政之内止二郡全境总图仍绘二邑方舆并摹港脉以存考证










　　呉中水利全书
<史部,地理类,河渠之属,吴中水利全书>
　　钦定四库全书
　　呉中水利全书卷一　　　明　张国维　撰图【系説】
　　图以肖舆地形势呉中之水但观形势即得其趋下之性矣兹先合外境来源次而郡而州邑而境而城彚分烦简实相绾合盖总以揽其槩郊原止标要害析以彻其微郭内必识桥梁图凡五十三竝创自今非袭夫旧系説亦统括大端不复枝蔓致同于书中所载







<史部,地理类,河渠之属,吴中水利全书,卷一>
　　东南水利总图説
　　水利全书为苏松常镇而作乃总图兼杭嘉湖者何呉中之水繇杭湖发源自西南而倾东北嘉禾亦其流驶停之境非合七郡莫悉端委试阅水源水脉二纂则兹图之闗纽诚大且逺矣或又曰宣歙九阳诸水皆旁注而苏松常实受焉曷不合江南而仅七郡乎则水源之聨络应天广徳者编内亦叙之详矣尺幅有限岂能包括若是之广粤稽宋元治迹张官画地则此七郡为浙西道正以水限方隅古人之衡量曲当今仍本是义为图惟条分缕析水道划然不紊使披览者举目自辨不必强为复説





<史部,地理类,河渠之属,吴中水利全书,卷一>
　　苏州府全境水利图説
　　苏郡原隰东西北髙卬独西南卑陷具区浩淼无涯从此驶入西北境港渎又合梁溪以南诸水为之贯注而苏诚泽国惟水势至此渐平故曰平江顺水惟东流趋纳沧海仅有呉淞娄江白茆港三道【此外唯七鸦港亦通泄然不如三道之形广势顺余港浦并浅狭仅供吐纳】然昼夜潮汐逆上故水势来疾而去缓稍遇霪潦苏患偏甚于他郡矧出海三道泥沙易壅浚不及时则嘉定太仓常熟髙乡之水反泻呉邑山乡之水顺倾呉江昆山长洲常熟之低乡宁不为壑阅尺幅得一郡梗槩叅以古人成説则治水之法思过半矣更松嘉湖杭四郡运艘及南北商贩刍糒方舟共取道苏境所为禆国计惠民生者漕渠并急説者谓濬呉淞娄江白茆之余力即兼治焉以逮四境周环之河脉斯实根本之论


<史部,地理类,河渠之属,吴中水利全书,卷一>
<史部,地理类,河渠之属,吴中水利全书,卷一>
<史部,地理类,河渠之属,吴中水利全书,卷一>
<史部,地理类,河渠之属,吴中水利全书,卷一>
<史部,地理类,河渠之属,吴中水利全书,卷一>
　　苏州府城内水道图説
　　苏城四绕外濠深广増雄天堑具区宣泄之水所共繇也至葑闗忽隘而以一桥为束使南来运道统归胥江形势负险古人建设之意良可深思城内河流三横四直之外如经如纬者尚以百计皆自西趋东自南趋北歴唐宋元不湮入我明屡经疏濬嘉靖以前仕宦烜赫居民丰裕盖呉壤以水据胜水行则气运亨利更随巷陌舟楫通驶凡载运薪粟无担负之烦殷殷富庶有以哉隆万后水政废弛两厓植木甃石渐多侵占及投瓦砾秽积河形大非其故生齿庐舍西属呉邑者貌似繁华东属长洲萧条光景不堪名状而水流闗系盛衰实有征验繙阅郡邑各志摹勒成图水道大半挂漏舛错盖城广地寛方幅诚难布置而笔法粗疎则非楮狭之故矣今先绘总图以全城区画两邑辖界次析四隅为四图曲肖各河逺近表识桥梁疎密即久壅淤旧迹按图可稽则斯图之拨位置不綦难乎曰欲理苏城血脉何敢自惜苦心















<史部,地理类,河渠之属,吴中水利全书,卷一>
　　长洲县全境水利图説
　　长洲东南北皆连湖泽西障呉邑诸山嶐崇突兀泉涧纷纭溢入长境阳城沙湖陈湖及朝天独墅等荡漾之滔天莽地并仰泄于呉淞娄江但值呉淞淀淤仅此娄水涓涓长之低乡积荒数十万亩贡赋无所出累县包貱最苦洼丘悉坐囊底不近城郭不临运道官舫商艘所经行率见稻麦青黄依然庐舍沉灶产鼃之状不接于目流离悲楚唯邑令与乡农共抱隐痛耳披此图乃悉长洲之困今惟治水开荒两政并行七百里防赤庶几免填沟壑乎○长洲呉两邑从无舆图皆縁辖境互错莫肯庸心有之自兹始叅核疆界以辨水道有志经国者其可忽诸




<史部,地理类,河渠之属,吴中水利全书,卷一>
　　呉县全境水利图説
　　呉邑山多田少境内水道有限停一掬连震泽而驶者则石湖也出鮎鱼口而东泻长洲实引受之本邑凡山乡土髙斥卤树稼之日骤雨不滋亢阳立藁忧旱甚于畏水泄缓而蓄急西华光福等塘之枯涸固当及时修浚尤宜仿昔人之遗法计亩凿池以资灌溉斯暵潦并有赖焉惟喜农人务本黾勉输将粪田甚力无荒芜之病所辖运道止枫塘一带虑或梗阻亦与长洲绣错而治彼多此少故呉中水政呉独易于他邑云







<史部,地理类,河渠之属,吴中水利全书,卷一>
　　呉江县全境水利图説
　　呉江四境皆湖泽分流百派交横杂出虽一望平畴无延袤二三里之燥土真水面浮丘也乡村烟火非舟楫不通自古无挽路至宋庆厯后始相继为官塘土塘荻塘以济邮传三塘蜿蜒相续随水架桥及泄水之窦无虑千百盖具区东下之水邑为首冲利在宣而病在遏故昔人有撤桥迅流之议此固未可轻谈唯垂虹左右蒿芦壅淤渐成平陆芟除凿浚恐不待知者而后察也虽然呉淞江实为下流下流不治即尽决长桥洪涨滔滔疾趋徒令长洲昆山青浦并罹波涛之虑呉江亦未必益反均受其害矣试取呉淞江全图与此图互叅证焉乃可毕是説




<史部,地理类,河渠之属,吴中水利全书,卷一>
　　呉江县城内水道图説
　　呉江城中有前后中横河三道北闗所注漭纵一河直贯于南此水东出后河中河其西门纳水迤南迳达前河又转北与北来水至中河口交防东流其势甚驶唯城基取占水央雉堞之下筑基培土稍髙城心洼下每值骤雨霖澍衢沉巷没此非建置之失宜实呉淞下流之阻泄耳呉淞久弛不治江邑岂独城市汚莱农桑飘腐西风湖啸室庐席卷嗟此耄倪投葬蛟龙之窟往事能不寒心故思治呉江水利必先防浚呉淞斯议最为握本兹城图并及郭外盖庙学公署并在郊原垂虹一带正泽国咽喉总图拘限楮幅不能周详假此更为分疏若曰江城褊小敛其位置以郊外余壤补焉则不得观图之法矣

</div>
    <div class="pagination">
<a href="吴中水利全书_page6.html">上一页</a><span>...</span><a href="吴中水利全书_page2.html">2</a><a href="吴中水利全书_page3.html">3</a><a href="吴中水利全书_page4.html">4</a><a href="吴中水利全书_page5.html">5</a><a href="吴中水利全书_page6.html">6</a><span class="current-page">7</span><a href="吴中水利全书_page8.html">8</a><a href="吴中水利全书_page9.html">9</a><a href="吴中水利全书_page10.html">10</a><a href="吴中水利全书_page11.html">11</a><a href="吴中水利全书_page12.html">12</a><span>...</span><a href="吴中水利全书_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
