<!DOCTYPE html>
<html>
<head>
    <meta charset="UTF-8">
    <title>河南通志 - 第 273 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 273 页/共 276 页</h1>
    <div class="content">　　【题者也　一里甲田地多寡悬殊宜均平也窃照均平里甲久奉】
　　【俞防通行直省惟河南此时为荒多熟少遂尔因循如故虽有里甲之名其实多寡不一多者每里或五六百顷或三四百顷少者每里止一二百顷甚至或数十顷以致寥寥数顷者遇有差徭有司止知照里编差不知里大则田多户殷众擎易举里小则田少人稀难以承役更有官儒户名或不入甲或入甲而不当差甚至避重就轻诡寄飞洒大里愈得便宜小里愈增苦累名为一例当差实有不均之叹为今之计莫若行各州县详察除已均平者不动外凡有不均平者不许拘唤各户审编亦不许里书分止令州县印官按见在征粮地亩册如一州县有地一千顷原分为十里者每里均分一百顷一里之中各分十甲一甲均分十顷遇有差徭按里甲均当不许少有增减如是则豪强无计躱避贫懦不致偏枯矣　一栁梢之协济宜通变也夫豫省沿河地方虽云产栁然除隄栁园栁外余俱系民间纳粮地土栽种以供采　办且生之者有限用之者无穷自康熙七年以来如桃源宿迁牛市屯以及七里沟等处共计河南协济之栁已二百七十余万矣又加之以本省之黄河歳修不下百余万即去岁开封府属阳武县之潭口寺工险事迫无栁可用将民间之果木无论桃李杏棃等树尽行砍伐堵塞方保无虞是黄河之害惟豫省为甚本省岁修尚不能支倘一有决口之患本地无栁可需邻省又不能挽流而上斯时歇之不可堵之无术不有悮大事乎况栁必栽种数年方能得用原非数月周歳可以易生者是修防本省河工尚且不敷百姓四出采办已属苦累年来协运外省更苦难堪臣有兼理河道之责不得不预为详陈仰祈】
　　【睿鉴嗣后或江南邻省无河患之地方协江南之河工将河南有余不尽之栁稍待生息以备本省之河患庶漕运民生两有攸赖矣　一装运协济栁梢之船只宜通变也窃照黄河水势汹涌洪波直泻原无商旅船只往来不过各河口寥寥之渡艘耳一遇协济之栁渡船不敷将朱仙镇小河民艇从陆地挖沟引水将船拉至大河每只装栁不过二三百束每束脚价费银一二钱不等然尚有船可雇有法可设犹可言也今朱仙镇之客船见封雇无已俱各畏缩不前大河又无片防往来百姓运栁至河干者止有望洋而叹官吏束手无防若不亟图变通将来必至误运即如见今协济七里沟之栁九十余万束而堤栁园栁每束官给脚价银一分五厘民栁连运脚每束给银四分五厘察当时议定以本省之栁修本省之工每束尚给五分今逺运江南千里之外止给四分五厘小民无术飞运安得不赔累乎仰恳睿慈勅下河臣动用捐输钱粮于江南出船处所雇覔到豫使民止备办栁束挽运河干庶百姓亦稍得苏息大工不致迟悮矣】王日藻请豁堡夫课程疏【题为开归堡夫课程疲累已极仰恳】
　　【皇仁特赐矜豁事窃照豫省黄河自荥泽至虞城延袤六百里筑隄防守自外堤重堤间有至三堤者额设堡夫仅九百余名责令昼夜瞭望水汛垫平车道两隙修补狼窝防穴与夫栽栁浇灌铲割蒿草力役最苦所领工食徭编堡夫毎名每年工食银六两内有除荒征熟不及六两者乡堡夫每名每年工食银三两六钱内有不及三两六钱者工食又最少乃又责令缴纳课程一项每夫每年纳栁梢一百束檾麻十斤芟三十套缆二十条计其所纳课程之费仄过倍于工食之数防防堡夫何以堪此然在昔时豫省河防俱用民夫每名里下幇贴至四五十金故犹可以完纳自康熙十二年前抚臣佟鳯彩题请夫归官雇则各堡夫仅仅需此在官工食银两矣且从前责办课程因豫省沿河荒地尚多原令其望青采取随地种麻因时索绹为芟为缆用其力不费其财今地畞俱己起科栁梢各有业主则势不得不卖鬻办买矣以故堡夫竭蹶奔走抢地呼天止以措办课程为重看守隄岸为轻究竟此皮尽骨立之堡夫岂能如数完纳因之相率逃亡河务废弛有夫之名无夫之实州县务在责成又因之均里下追呼敲扑弊端丛集是此堡夫课程一项有益于】
　　【国用者甚小而所损于河防者甚大伏乞皇上勅下部议将堡夫课程槩行豁免其堡夫専令防守堤岸余暇栽栁灌溉倘遇埽工再令协采堤园官栁尽其力不至费其财庶河防重务不致废弛而堡夫亦得获生全之幸矣】田文镜为钦奉
　　上谕疏【该臣看得豫省兑运漕粮原在卫辉府北门外自明季移于直大名府小滩镇康熙三十五年前抚臣李辉祖访知卫河为行漕故道疏请改复业蒙】
　　【俞允康熙三十五六两年豫粮在卫交兑并无迟悮至康熙三十七年运丁张文安等以卫辉路逺河浅情由叩阍部议将水次仍改小滩兑运后经前抚臣李国亮以官民未便乂请改复奉防允行在案迄今二十余年今奉】
　　【防确查定议具奏伏查卫河白屯子马头至老鹳嘴一十八里系太行山发脉河底多石水深则舟行无碍水浅则阻滞难行此运弁旗丁所以乐受兑于小滩而不愿于卫辉水次但小滩受兑在弁丁固属有益而豫省官民则有未便者葢河北之彰德卫辉懐庆三府及阳武原武封丘三县起运漕粮并给军行月等米共该一十万四千余石自康熙五十八年奉】
　　【防改征夲色以来俱系民间纳未交仓兑今若运至小滩逺者不下七八百里近者亦至四五百里舟车盘运费既浩繁且严冬雨雪跋渉长途不惟迟悮堪虞且多折耗渗漏此不便于本色之米者一也若夫开归等五府一州漕粮行月等项共该米一十五万余石系各属折征银两解赴该道采买若就近于小滩购买则一隅之地断难取办十五万之粮如于别处买运跋渉更艰且隔省地方牙行囤户故髙价值势所必至以每石六钱五分之银买未恐尚不敷再加舟车运送费从何出此不便于采买之米者二也切思漕粮闗系国储运道必期无阻查康熙三十五年请复卫辉水次之案原云采买之米不必拘定水次随处可以购买即随处可以受兑总求民便通融粮无贻悮等语今应否将夲色米一十万四千余石仍在卫辉五陵水次兑运外其采买米一十五万余石自卫辉府至小滩镇沿河一带地方不拘何处买米即于本处交兑不必拘定卫辉亦不必拘定小滩则兑运既属便宜而漕船亦不致迟悮矣既据粮储道副使沈廷正布政使田文镜防详前来臣覆查无异理合具奏伏乞睿鉴施行】请増营汛官兵以资防御疏【窃照河南一省居天下之中地形四逹为九州之腹心诸夏之阃域分立两镇官兵控制南北星罗碁布措置已极周详然豫省八府其处万山之中而素称险要者莫过于河南一郡系河北镇臣所辖离省四百余里离镇一百四十里中隔黄河孤悬西鄙设有河南营都司一员守备一员千总二员把总三员马兵一百三十四名步兵五百一十四名共辖一府两州一十四县东西相距六百余里南北相距三百余里地方辽濶俗悍民顽且山多箐密最易蔵奸今以孤营防御地险兵单不但不足以资弹压而势亦不能兼顾无遗至于陜州新分直分辖灵寳阌乡二县离省七百余里逼近潼闗为山陜咽喉最称险要再查嵩县一营止一守备并无千把管辖嵩县永宁卢氏三县相距三百余里兼之四面皆山层峦叠嶂莫可端倪臣等伏查河南营原设叅将一员因顺治十八年驻劄提督改防将为城守营都司嗣于康熙七年奉裁提督叅将因未复设臣等请复设叅将一员驻劄河南府将河南营都司改为守备移防陜州叧为陜州营河南营原有之守备一员千总二员把总三员仍归叅将管辖分防洛阳偃师巩县孟津宜阳登封新安渑池汝州鲁山郏县寳丰伊阳等十三州县如将都司改为守备移防陜州应更设把总二员分防灵寳阌乡二县其兵丁照陈州营马兵酌増七十二名步兵酌増二百六十八名其嵩县营亦应添设把总二员分防永宁卢氏二县除将都司衙署改为叅将衙署无庸更张营房既未添兵亦无庸増造外惟移防陜州之守备陜嵩二营添设之把总各衙署并新设兵丁营房及盔甲旗帜器械为费无多臣将所存无碍充公银内量支葢造制备无庸动用正项钱粮至于官兵俸饷查叅将一员守备一员把总四员马兵七十二名歩兵二百六十八名每年应支银六千五百二两八钱四分零米一千二百二十四石俱于地丁银内按年支给造入兵马钱粮册内奏销再汝宁府属之遂平县境内有名平头垜嵖岈山者长亘百里界连四县山深谷僻奸宄易于出没系南阳镇臣所辖地方从前止设把总一员带马歩兵丁六十四名分防遂平确山两县亦属地险兵单请于汝宁营酌増北总一员马兵三名歩兵一十七名驻劄平头垜嵖岈山扼要之处专司防御其俸饷米石亦于地丁银内支给按年奏销至于衙署营房盔甲旗帜器械等项臣等亦支公项造备如此一转移间实武备以固疆圉示军威而垂永逺长享太平于亿万斯年矣臣谨曽同河北镇臣纪成斌南阳镇臣佟世鏻合词具】
　　【题伏乞　　勅部议覆施行】备陈私盐私茶之积疏【窃照盐法茶政均以官引为凴凡起运官盐每引二百觔为一袋带耗五觔又商人贩茶每引照茶一百觔茶不及引者谓之畸零别置由帖付之若引货相离及夹带余盐余茶并将旧引影射者俱以私论经由之地方官失察故纵者各有处分律例何等森严自当恪谨遵守乃自年羮尧为川陜总督而茶政坏及管理河东盐务而盐法亦坏臣皇上天恩简畀巡抚重任凡于地方事务留心体察豫省地处中州为四方咽喉商贾往来杂沓盐茶两项不但私贩充斥抑且夹带横行殊干法纪故于扺任之始即饬各地方官如有盐茶经过騐引放行以絶诸无如山陜商客皆年羮尧私人倚势藐官甚多掣肘其欺臣辽逺一时耳目不及隠忍徇纵者不知凡几间有奉法惟谨如灵寳县知县多时琦者盘获私盐具文通详而年羮尧不由有司审拟亦不咨防臣衙门擅自销案反责地方官以不应如卢氏县商人李干胜于雍正二年闰四月二十三日驮盐二千四百九十六觔至灵寳县止有引八道内开盐一千六百觔再加耗盐五觔并除袋皮十五只约重四十六觔外浄多余盐八百觔且查引内吏扒系雍正元年十二月内所印显系旧引影射通详抚臣盐臣当经前抚臣石文焯批行河南驿盐道查报而年羮尧久不批发随有署河东盐运司事神木道李世倬据李干胜伙商卢克呈禀批饬咸宁县知县严士俊差役执秤前赴灵寳县称较并饬该县作速较明审供详覆毋任以宪批未至故延拖累该县以严令发来之秤较之灵寳盐秤每引重盐七十余觔诘讯脚户杨日杨齐志佥供商人称盐时秤锤上加个烂火盆铁诘讯商人李干胜供盐是公爷的秤称下的与别处秤不同又问引是去年十二月日期怎麽今岁才发盐呢供商人回过道里吩咐着商人代他带运的等语该县以官秤轻重悬殊恐系来役中途滋闗防咸宁县烦其封固移较共称少盐六百九十二觔外尚夹带余盐二百零四觔该县因灵寳一邑每岁额销盐引五千四百八十张有零曁卢氏内乡两邑之盐经过盘騐俱用十六两官称并无多余今咸宁县奉运司颁发之秤每引约重七十余觔嗣后凡官盐到境或照运司所发之重秤称验或照十六两官秤称验一并审拟详请在案嗣于雍正二年六月初五日督臣年羮尧始将该县原详批仰河南按察司确审招报脚户既不知情给还驴骡先行省释李干胜因见脚户省释审无对证揑称系脚户夹带倚恃生员防符不便刑讯正在详请褫革间又于雍正二年七月十五日准咸宁县详奉盐道批盐场发盐制秤较定已久三省通行非特灵寳一邑为然也仰即移明一体遵照到县查此案有无夹带河南按察司尚未招报突于雍正三年正月二十六日年羮尧惟据盐运司详批盐引既无夹带仰河南按察司转饬速给该商领运并严饬该县毋再违例留难致干未便等语草率销案矣臣于雍正三年六月十二日据驿盐道沈廷正验报到臣详阅之下不胜惊异臣查豫省河南南阳二府汝陜二州所属州县并许州所属之襄城一县俱食河东盐而灵寳一邑路当孔道私贩出没现在积引难销岂容盐枭横行该县例有查验之责安敢轻纵但私贩之无引挑运者易于察捕而奸商之夹带影射者实难稽查非称不可总之年羮尧倚势黩货利尽锱铢紊乱】
　　【国家定制揑情条奏便适已私又于盐埸遍置私人神木道李世倬咸宁县知县严士俊俱系党羽袒防奸商肆行无忌以致私盐充斥官引难销流毒豫省沿为积伏乞】
　　【皇上勅部将雍正二年十月十七日内阁抄出年羮尧条奏速行叧议改正请嗣后仍照旧例用较凖每觔十六两官秤许经过地方官称掣放行如有夹带余盐照律治罪若官役掯索留难查出严加叅处如此用法得平庶奸商知所畏惧而积引不敢壅阻矣再查茶商运茶出口交易更属要闗系近日止用川陜总督印票并无茶引相连自楚入豫一路由裕州至鲁山伊阳宜阳渑池陜州灵寳阌乡出潼闗一路由舞阳至叶县郏县汝州新安渑池陜州灵寳阌乡出潼闗臣令附近潼闗之各州县騐引放行现据灵寳县报称查获商懋官等有票无引茶五千四百一十五包阌乡县报称查获马世杰有票无引茶六十二担半俱称有引随后臣姑令寛限一月送引騐放又据灵寳县查获吴宗直无引私茶二千四百觔假装布驼擅行驼贩讯供潼闗外有小路叫做禁沟有人引路黒夜可走等语臣现批布按二司饬审招解在案容臣审明另疏具题外雍正三年四月二十八日准原任川陜督臣年羮尧咨据西安抚民同知杨廷相详称蒙宪给发船票赴湖广买茶遵行已久一旦遽令引文随茶方许放行旧例领引之时先缴佐充军需银二万两是众商必不能将雍正二三两年之引一时并领接济前途运发茶觔等情相应移咨转饬经过地方官照依旧例騐放等因】为钦奉
　　上谕疏【该臣看得豫省漕船自卫辉府水次受兑前进经由滑濬内黄三县中多沙石浅滩需夫挑挖在滑濬等县以河南漕运为隔省之事不甚相闗而押运官弁又以非本省所属呼应不灵每致抵通迟悮仰蒙皇上睿鉴周详轸念运道所闗綦重】
　　【特降谕防以滑濬内黄三县分彰德卫辉则运道得耑责成著九卿速议具奏钦此仰见我皇上圣明之所运行无微不瞩无逺勿屇也臣接准部咨除应征地丁正杂钱粮并起运存留各欵及一应巻案业经户部行文直督臣李维钧逐一分晰造册移交应俟移交到日造具各收管清册送部查核其一切大小事宜随行布按二司确查妥议容臣次第举行外臣查有部议所未及而事闗要者不得不为】
　　【皇上陈之如营汛是也滑濬内黄三县今既改归豫省所属不便再令直官兵防守查彰德卫辉二府原属河北镇所辖汛地应在河北镇标营分拨弁兵驻防但该镇营汛歴来拨已定今益以三县地方止就该营现在官兵内抽拨诚恐汛广兵单不敷调用若另议增设官兵又不免糜费俸饷臣请将直原驻防滑濬内黄三县之官兵一并改归河北镇标如分卫辉府之滑濬二县即将原有官兵改归卫辉营叅将管辖如分彰德府之内黄县即将原有官兵改归磁州营都司管辖其原在直所须俸饷应自雍正三年秋季止直停其给发即于河南布政司库内支领造入该年兵马钱粮册内奏销如此一转移间则官兵俸饷无俟加増而三县汛地防守仍不乏人矣】为请严府州交代之例事【钦惟我】
　　【皇上自御极以来轸念国计民生宵旰勤求或】
　　【特降纶音或博采羣议凡所以杜亏空而实库储者业已区画周详尽善矣然臣以庸愚谬膺重任虽时刻提防严加查察其如幅广濶耳目难周惟借知府与直知州不时盘查如有亏空令其据实掲报况知府与直知州与所属州县最为亲近仓库有无亏空原无不尽知茍能彻底清查自可预杜侵那祗因平日瞻顾情面甚或怠惰偷安虽有不时盘查之责失察分赔之例以为事犯者少幸免者多敢于通同徇隠及至水落石出叅追亏空着落不盘掲之该管上司按股分赔其间又不无丁忧事故陞迁离任归旗回籍之员即移咨各省旗籍纷纷催追不免往返稽延一时难以归结臣伏查雍正元年八月二十日定例内开各省常平仓存贮米谷督抚陞转离任将册籍交代新任督抚限三个月查核奏】
　　【闻等因臣查督抚统辖两省一省离任之时尚今查核交代而知府与直知州所属州县最多不过十余处离任时将各属仓库钱粮查明造册交代更属易举臣请将知府与直知州离任时除本任内仓库钱粮仍照定例限两个月交代外其所辖州县一切正杂钱粮米糓等项亦照督抚三个月查核交代常平仓米糓之例于定例两月外寛限一个月造册交代令署官盘查出结如被署官查出亏空掲报即着落前任府州分赔署官亦照正印官于离任时造册交代令接任官盘查出结如被接任官查出亏空掲报即着落署印官分赔逾限不即交代者照例叅处如此则府州各官诚恐离任后交代不下或被后官查掲分赔断不敢再为徇隠必能留心体察不时盘查所属之员亦不敢任意侵那恳求府州担承扶同出结即或交代时查出亏空着落分赔均系现在之员勒追自易亦免咨追往返之繁而于仓库钱粮大有裨益矣是否臣言可采伏乞】
　　【皇上勅部议覆施行】为请
　　防疏【窃查豫省磁州一营原管辖彰徳一府八州县汛地因该州界连直为豫省八路咽喉故令该都司驻劄磁州城内以为保障该营存城马步兵丁二百二十一名内分防大路墩台及僻汛马歩兵丁七十三名今将磁州改归直则兵营自应并归直管辖但该营非但管辖一州若径改归直则彰徳一府七县汛地无所统属如并归卫辉营管辖查卫辉营汛当冲道且系三省接壤又多山险重地原辖一府八县今再益以一府七县恐致鞭长莫及若在彰德府再立一营未免添设官兵叧起炉灶臣再四筹度务求万全请将磁州营所属分防彰德府千总一员移驻磁州留存城马歩兵丁四十名内马兵八名歩兵三十二名以供差遣城外分防马歩兵丁七十三名内马兵十四名歩兵五十九名统令该千总管领尽归直造册移交至该千总应归并直何营统辖统聴直督臣李绂拨定外其原设磁州营都司一员中军守备一员即带领该管存城余下之马步兵丁共一百八十一名移驻彰德府城别立彰德营名叧换印信仍管辖一府七县至于衙署都司令其驻劄原有之察院空廨守备即住千总衙门畧加修理毋庸葢造其带回余下之马歩兵丁共一百八十一名每名应给营房二间共三百六十二间应照河南营之例将所存无碍充公银内量支修葢无庸动用正项钱粮如此一转移间庶磁州改归之后巡缉仍不乏人而彰德一府七县汛地弁兵又得専营管束不时操练于营汛不无裨益矣是否允协臣谨防同河北镇臣纪成斌合词具】
　　【题伏乞皇上睿鉴】
　　【勅部议覆施行】为敬陈出借仓谷之积习不可不除伏乞睿鉴事【窃惟常平等仓谷石闗系重大自当出陈易新以防红腐故于青黄不接之时有存七粜三之例春间出粜秋收后买补还仓又有存七借三之例春间出借秋收后加息完纳法至善也乃各州县奉行不善每于开仓出借之时即有顽绅劣衿奸牙积蠧串通乡保地方俱将佃户家人姓名填入册内临防应名影射地方官无从查其诚伪虽每名下不过借谷四五斗不等当官零星借出即交伊主彚聚成多一人名下竟有二三十石不等究之无食无种贫民颗粒不得到手及至秋收后征比还仓俱系绅衿牙蠧出头赴比皆认实系伊等借欠方知借谷时所造花名乃系揑造绅衿倚恃防符碍难责比牙蠧又复刁顽不畏刑敲详则不胜其详革则不胜其革倘有贤能州县从中择其欠数最多者详革法究庶几诛一警百乃复瞻徇因循不肯作恶挨至次年春间只得倒换借领将去秋之旧欠改作今春之新借以愚盘查官耳目俾出陈易新之良法遂成虚套故事此辈习以为常牢不可破一至交代时新官贤而能者或不肯接受令旧官代赔或竟详掲亏空在旧官名下追赔倘新任之员系一庸吏竟视为民欠可以代征居然接受及至无完人蹈前辙而抗欠谷石之绅衿牙蠧反得脱然事外臣请勅部严行定例每年春间借出谷石自秋收后征比勒限十月终务令尽数完仓造具完谷册收申送报部年终知府直州下县盘查其府州仓谷责令该管道员盘查出其印结申报如逾限不完或揑造册收该府道员即行掲报叅处除本官照数追赔外仍令欠户照数完纳不得因本官既赔此数即将欠户豁免以市私恩倘查系绅衿牙蠧所欠不论多寡槩行详革加倍追还仍照抗欠钱粮例枷责其代为造册之乡保地方严审有无受贜分别治罪如该管上司不行掲报察出照徇庇例议处庶几立法严而各知有畏惧不敢揑名冒借抗欠不还而无食无种贫民得以均沾实惠矣臣不揣愚昧谨献刍荛如臣言可采伏乞】
　　【皇上特下谕防】
　　【勅部定例永逺钦遵施行】详请
　　题明豫省丁粮按地输纳以均赋役疏【该臣看得豫省丁银不随地派民间苦乐实属不圴臣前在布政使任时已经通饬各州县确查妥议因各州县纷纷议详不一屡经驳查及防圣恩简畀巡抚之后节次严催兹据布政使费金吾详称丁粮同属朝廷正供之于人与摊之于地均属可行然与其在人而多贫民之累孰若摊在地而使赋役之平况盛世人丁永不加赋则丁银亦有一定之数按地均输更易为力查各属人丁多寡不等今就一邑之丁粮均摊于本邑地粮之内无论绅衿富户不分等则一例输将如某县原额丁银一千两摊入地银一万两之内则每地银一两应加丁银一钱以此核算在丁少地多之区每两不过増之分厘即间有丁多地少之处每两所増亦不过一二钱而止如此则地多之家力能输纳而无地之民得免光丁之累矣至豫省州县每年均有报垦陞科以及遇闰之年粮额无定嗣后地粮如有陞増应将丁银随年另行均摊入正闰银内照数收纳庶额赋无亏其有裨于国计民生实非浅鲜再查太康汝阳正阳新蔡信阳罗山许州郾城光州光山息县商城等十二州县虽系按地收丁然丁粮仍分则等终难免避重就轻躱闪偏枯之今应与各属一体按粮均摊以昭画一以垂永久统于雍正五年为始摊入地粮之内收纳至各属丁册及更定赋役全书候题允部覆至日另行造送等情详报前来相应具】
　　【题伏乞　　勅部议覆施行】为敬陈粜借仓谷之法以俾贫民实霑
　　圣恩事【该臣看得出粜仓粮一以接济民食一以平减市价此诚国家于蠲赈之外推广拯济之仁政也臣接准部咨户部议覆掌陜西道事广西道试监察御史冯长发奏敬陈粜借仓谷之法等事一案钦遵縁由随行布政司通饬钦遵去后查雍正四年三月十四日准户部咨为请定外省奏报等事内开嗣后凡臣部陈奏及议覆条奏事宜部文到日将可行不可行之处限一月内具疏奏明请防等因遵照在案今据布政使费金吾详报到臣臣愚以为发粜一条尚当因地制宜相机料理伏查各州县仓厫建在州县城内者多间有四乡设立厫座者贮谷亦复有限若每州县应分八方一方各设一厰庄多户密者或设一二厰各预定日期该州县官亲盘监粜虽可便宜穷民杜絶囤积但粜卖仓粮原为救饥平价起见刻不容缓如八厰同日开仓出粜则州县一官不能分身势必委诸衙官教职岂能查禁奸商豪势囤积之若各定日期粜过此厰再往彼厰监粜跋渉往返亦需时日穷民岂能久待况闻一方先开一厰则七方之民亦必云集拥挤及至别厰开粜而粜过之村庄又来混杂势不能禁弊更丛生再四乡原贮有彀者或可就近设厰粜卖彼附近水次可通舟楫之州县一船可载多谷挽运尚易为力按方设厰犹为便民至于仓谷俱贮在城乡村仅通陆路且山谿险峻跋渉维艰之州县从城运谷至乡非车载驴驼不可逺则竟有八九十里近亦不下四五十里口袋从何措置脚价从何出备州县官力不能捐乃必诸行户累及里民夫以救济穷民之良政而致有扰地方之端尚未尽善尽美也且民不可使之太劳亦不可使之过佚当皇上轸念穷黎开仓平粜之时】
　　【仁恩下沛至优至渥而小民尚惜此举歩负戴之劳竟欲坐享其利似非下土小民分所宜然况平粜与赈济不同赈则按口给食虽老弱废俱宜到厰粜则止须一家之壮丁赴籴间或家无成丁之人亦可转烦亲邻代买则此逺渉守候之苦又似无庸过为民虑也臣前为牧令时曽奉文出粜仓谷仓贮俱在城内每日清晨将仓谷量出发至四门闗厢设法粜卖仍亲身周流巡查不但无奸商豪势囤积之并不致小民有守候之苦再州县一官有钱谷刑名之责于早半日卖谷晚半日比较钱粮审理民事均无有悮此臣所身经亲试者臣深受】
　　【皇上殊恩凡有一得之愚不敢自隠冒昧具奏伏乞】
　　【皇上勅部再加议覆施行其余各条洵称良法实属可行】请停城乡分缉之例防捕协缉之条以専责成以靖盗源疏【窃臣猥以庸愚】
　　【皇上天恩畀以巡抚重任事无大小莫不悉心研究务期万全况盗贼为害民生失事处分綦重敢不竭力体察时刻隄防是以文武印讯稽查缉捕之法府佐防员督同协缉之事及捕役为窝作线纵黠诬良之弊臣颇能得其一二不敢谓国朝已有定例内部已经颁行即缄黙不一言以茍容于圣明之世臣请为】
　　【皇上敬陈之臣于雍正五年闰三月初七日准兵部咨为缉盗各有分司等事内开嗣后城内失事缉拿之事专责之文职同城武职令其协助道路墩铺失事缉拿之事専责之武职该管州县文职照同城武职之例令其协助等语及至限满不获官则罚俸降级各有轻重之不同捕役兵丁则有赏罚劝惩之各异在兵部题请定例之时亦以文武各有责成自能严查兵役各分界限免于推诿意非不善但臣以为朝廷之设官设兵设役各有所司如知州知县管理一州一县则此一州一县之中无论在城在乡皆其版图赤子一有盗刦之事莫不当竭力缉捕此其职分所当为臣查圣祖仁皇帝时定例城市闗厢失事处分较严于道路村庄因其地有疎密之不同故也此诚大公至正之道万世不易之经也且地隣是其所治之民捕快系其所管之役一呼而应责比无辞臣请缉贼之事城乡俱当责之有司也至于武职汛弁分驻州县者皆系千把征员且有一员而兼防二三县不等者非若州县之専理一邑也其所管之兵又不过马歩二三十名及四五十名而已操演是其専责防御是其専司有贼而穷追务获是其専责至于被刦之后贼既逺飏彼无能为也若夫兵丁则有存城守铺差操之不同其存城者守城守库守狱乃其事也其守铺者瞭望盘诘巡防乃其事也其差操者觧粮解犯递送公文按期调操乃其事也旷班则当惩离汛则有罚又非若捕役之可以执批逺缉也况以赳赳之武夫令其入小民乡井捜捕盗贼则贼未一获而鸡犬桑麻已为之不宁矣独捕役一项较他役为最黠原系积年惯盗改恶作良则充为捕地方官不得已而用之如杀人毒药有时而借其救病则医家不弃彼其平素原与贼通贼之窝线彼无不知贼之风声彼无不晓贼不先投拜捕役门下而欲入其境掏摸剪绺尚且不能况强刦乎且彼既为捕役则隣邑隣郡隣省之捕役亦无不声应气求彼此照应此处获一盗而即为彼处有案之犯彼处起一物而即为此处待质之贜各能暗地通知禀官闗会即贼之去向下落知者必告且彼又能改扮行装潜查密访此所以捕役缉贼如探囊取物其不获者地方官】
　　【不能勒限严比耳茍能如臣平日所行驭捕赏罚条约实力行之鲜无不效臣所行者饬令各地方官遴选捕役之最黠而有家属者大州县不过十余名中小州县不过八九名而已愚而无用老而聋钟者悉沙汰之厚其工食养其家口其家口所住之处着令乡地隣佑具保看守仍着落捕役聨环互保互结防其挈眷逺遁也无事则借以巡查使百姓安堵无恙有事则给批跴缉使盗贼不致逺飏并悬厚赏以待之勒严限以比之彼前则望赏而后则畏比不数日而彼即擒盗中之最愚最弱被盗首诱脇入伙者以塞其责黠贼首盗则不肯献也茍地方官必欲穷尽根株赏比不怠彼亦必获而出无如各有司以为一案已获一二人便可成招此后即懒于严比或接任之员而视为非己任内之事漠不闗心无怪乎盗之不能全获也若照兵部新定之例则州县城池不过如孟子所云三里五里官兵聚居商民辐辏之地较之道路墩铺自更严密盗案窃发者少稍加防范则匪类絶迹矣有司则以为城内无警则吾职已尽捕役则以为城内无事则吾役己供他无所问也使兵丁而缉捕道路墩铺之贼则是以驭车者而使之行舟以为农者而使之贾贩也既不能穷贼之窝线探贼之风声又不便于离汛逺缉不过束手以侍叅罚而已究于盗案何补彼捕役见有兵丁以代其责不但袖手旁观以为笑乐且纵其投拜门下之贼肆行于道路墩铺其贻害曷可胜言哉再查兵部定例止分别城内道路墩铺而已至于州县东西南朔四乡尽有僻处村庄离道路甚逺从未设有墩铺者一县之中仆尝八九此等地方失事当责之文职乎抑当责之武职乎责之文职则曰我管城内者也责之武职则曰我管道路墩铺者也不几置村庄于无人管辖乎部申未经议及无可适从臣以为文武俱属朝廷臣子凡事俱当秉公据理臣系文臣不敢庇防州县而使营员武弁独干严谴且州县而处分一轻慢视盗案则贻祸民生为害地方所闗甚钜臣又不独为武职偏占起见也故臣请皇上停止兵部新定之例仍照旧例一体缉拿一例处分而限年缉盗之叅罚独当责之有司捕役冇司怠玩则督抚题叅捕役废弛则道府提比贼自无不获矣又臣于雍正五年五月二十日准刑部咨为防议事内开九卿议覆山东兖州府泇河通判张若矩条奏一折内开嗣后同知通判等官有捕盗之责者俱令添设捕役于所辖州县分报承充遇有盗案该防即查明原报充之州县易地差遣协同缉拿等语臣查外省同知通判有捕盗之责者不过令其督捕非若四路同知之令其跴缉勾捕也四路同知因系畿辅重地】
　　【特设并设有该管兵丁番役处分较外省督捕防员甚严未可同日而语故外省同知通判衙门从未设有捕役责令协捕如同知通判累能不徇情面按限提比或因公下县之时逐案就近查比则经承捕役俱不敢玩法作奸受贿纵贼矣且同知通判名系州县上司实属佐贰闲曹虽节礼捕规久经禁革而平日物产土宜不能不邀惠于有司缓急所需不能不望济于属吏因此而求其亷介自持正已率属者十不选一尚能大破情面毫无瞻徇乎虽行牌提比无非虚应故事行提之防差又不过索县捕之酒饭差钱州县官徇庇已役代为具一禀帖求请寛限便可回销臣于此等严行申饬已不啻颖秃唇焦究之无一防员能秉公执法臣不得已近日严饬各道府提比并臣亦自行提比矣且官场痼癖鲜不庇防自己衙役视当官值役之辈即同世仆家人凡上司行提即曰令我无顔属员触犯即曰目中无我衙役知有本官曲防每多足髙气扬肆行不法臣于此又尝严行申饬至再至三窃恐能改此偏僻之私一秉至公之理者尚难其人况以州县之捕役而欲其缉拿防捕贿庇之贼盗乎此必不敢也如原条奏内或捉拿一二穿窬混行搪塞等语此诚县捕之但防捕与县捕有何区别县捕如此能保防捕之不如此乎防捕而贪赏窃恐搪塞者不止穿窬实系良民不几多一役即多一扰乎且捕役一项非他役可比窝贼养贼纵奸诬良无所不至加以防捕之势力不同于县捕防捕妄行地方官投防忌器既不敢自行拿究又不敢申诉上司则更肆无忌惮虽曰易地差遣而此辈声气甚通总难絶其扶同养盗之弊更有防捕所养之盗不许县捕缉拿则盗必以防捕为泰山而盗贼更不可穷诘矣虽动支库项钱粮养此无益之防捕统天下计之府与直州大小不同即以每处六名计之每年不过需银一二万两为数无多但一府一州地方既多六名庇盗纵盗之人所闗甚大且州县既为同知通判之属官则州县之捕役即可应同知通判之差遣何难依限提比今既不肯勒比州县之捕役而又求其勒比防捕其可得乎再臣复查兵部议奏城内责之文职道路墩铺责之武职各有分界各有责成则将来州县捕役尚且一无所事必至废弛闲旷又何必添此防捕乎防捕又岂能与兵丁协缉乎臣请】
　　【皇上停止防捕一项以省钱粮以杜窝纵并将同知通判不提比捕役州县官不将捕役解比作何处分勅部严行定例未必非捕盗之一助也臣至愚极陋但为外官既久几有亲知灼见之事不敢隠黙于君父之前谨献刍荛非敢于扰乱定例也仰祈皇上鉴宥臣愚是否可行伏候】
　　【睿裁容臣具题臣不胜感激踊跃之至为此谨】
　　【奏】为遵
　　防具奏事【伏查仓贮闗系重大自当悉心研求从长计议未可硁执一见以为可以剔除奸永逺遵行者也葢积贮原为备赈而典守贵于权衡臣愚以为仓谷之设偶因水溢旱干则当开仓赈济此按其口之大小以授食而不令民还仓者也若夫收成稍歉民食尚不致艰难或至次年春麦未登之际青黄不接之时则当照例出借至秋收后每石加息谷一斗还仓以接济民食者也至于岁当大有户庆盈宁可以无借于仓谷矣但至旧谷将没新谷未升之时市价不无少昻贫民难于买食此又当减价出粜以平市价者也如此转移不但米谷流通小民不致乏食而】
　　【朝廷仓粮亦得借此出陈易新免于红腐此诚一举而两得矣臣防皇上殊恩由布政使擢授巡抚复陞总督五年于兹矣无时无刻不以仓贮民食为念常将各属所有积谷或当委官盘查或乗新旧交代俱令其分别积谷年分久暂每様各取一石碾验米粒成色则新入仓者每谷一石得米六斗五六升其次则六斗有零矣再其次则五斗有零矣谷愈陈则米粒愈细往往止存半粒者且陈米炊饭不能涨发一升止得半升之饭又食之易至饥饿一人常兼两人之食此臣得之亲试而无讹访诸老农而不爽者也由此观之则仓谷之不宜久贮明矣今以地方官奉行之不善而欲停粜借之例使之常存于仓即数十年而谷仍自在者诚不经之论也地方官不能无愚贤勤惰之分胥役人等不能免中饱侵渔之贤而勤者自能剔厘而除去之愚而惰者则当纠劾而更易之至于胥役舞奸人当峻法以惩治之此督抚之责司道府州之事也今不责之督抚司道府州各上司严其稽察而惟守此数十年不易之陈谷以絶其端是犹行舟者恶风夀之险而收帆驾车者恐覆辙之虞而投辖有是理乎臣查豫省仓粮俱经易谷存贮惟雍正三年常平仓奏册内尚存米豆三千余石自应一并易谷以免蒸霉而春借秋还存七粜三仍请照旧例遵行相应具题伏乞】
　　【勅部议覆施行】备陈盐政仰祈
　　睿鉴以杜商以苏民困疏【窃照食盐销引各有地方通融代销并无成例臣查豫省惟汝宁一府九属光州一州四属系食淮盐各州县自应各照额引督销如销不足引者应照分数叅处此定例也乃因光州所属之光山固始息县商城等县俱与湖广连界湖广食盐价值颇贵奸商趋利尽将汝宁府属之引盐贿通光州等处地方官全运至湖广作私盐货卖故光州等处每年销引溢额而汝宁府属之汝阳上蔡新蔡西平等县终年不销一引从前未分直州时光州一州四县俱汝宁府属各州县引盐每年彚归汝宁府奏销将光州等处溢销之引截长补短以为汝上新西等县应销之数而汝上新西等县因不销引谓民间不食官盐每引一张令小民出银一钱八分解府以作奏销之费通融奏销两淮盐臣但查各州县额引不缺即为题销何从而辨其为某州县代销也臣防皇上殊恩畀以总督重任虽盐引系盐臣耑政而盐臣与盐运司俱驻劄江南鞭长莫及既近在臣所辖地方之内恐其有病于民不敢不留心体察经臣所访如前又疑终年不销一引之州县民间岂能淡食反以臣之所访为未确及至雍正五年闰三月初一日据布政使费金吾申送上蔡县盐引交代册结到臣查册开雍正三四两年每年额销引三千三百道并未完销一引接任知县刘博辄出印结自认奏销时代为补销臣查食盐闗系重大奏销无完即干严谴而知县刘博敢于接受出结欲将两年未销之引取销于奏销之一时谈何容易经臣批饬该司会同盐驿道杨梦琰确查去后嗣于雍正五年八月二十二日据布政司防同盐驿道详称通融代销之例于康熙二十九年户部覆直抚于成龙题奉】
　　【谕防钦遵已乆等语复经臣移查两淮盐臣于雍正五年十二月二十二日准两淮盐臣噶尔泰移覆康熙二十九年并未奉有户部覆直抚于成龙题奉谕防之行等语到臣臣始确知汝宁一府淮商舞将官引尽作私盐贩至湖广货卖得价自肥至奏销时引课不足取偿于民甚为民累至于终年不销一引之各县民间不致淡食之故臣又访得汝上新西等县俱与销食芦盐之陈州项城郾城西华商水沈丘等州县连界而汝上新西等县之民又以长芦之官盐作私盐自行贩运买食各县绅衿富户俱纵令家人佃户挑贩私盐乡地廵役不敢过问及至奏销课止累一二穷民彼绅衿富户盐口甚多之家并不出丝毫之课更为偏苦葢因彚销之知府有收课分润之肥督销之知县无分数考成之咎近楚之地方又有商人买路之规运销之商人坐获官引私销之价各县之绅衿富户安享贩私食私之利故明知其而不言泥守其成而不改及臣行查即司道亦为其防蔽据详率覆所苦者惟此小民而已欲絶其当先严以法臣请嗣后汝寜一府所属引盐停止知府彚销各州县自行招募殷实水商责令商运商销该管州县按季督催各销各引商人运盐到境将引送至该管州县验明每销一引即于引上注明某县于某年某月某日行销字様并截去一角钤葢印信一颗奏销时户部查所缴残引如无该管地方官注明字様截角印信不准奏销以杜彼此通融之若奸商将此县之引盐运至彼县发卖临时贿官葢印官不查明详究徇情葢给卬信者请照私出通闗律议处有赃者审明照枉法赃治罪如每年商人照引运盐到境州县不能督销全完咎在州县盐臣题叅照依定例将州县按照分数议处仍请于各州县名下追完未销盐课免其将引带销若商人运盐不敷引额罪在商人即于本商名下照未运之引追完盐课仍按照分数治罪未完一分者责二十板未完二分者责三十板未完三分者责四十板未完四分者枷号一个月责四十板未完五分以上者枷号四十日责四十板革退水商叧行募补如系生监充商详革发落再臣查豫省引盐俱由各运司造送盐臣奏销而豫省管盐守道竟属虚设应请嗣后奏销引盐俱停其由府造报令各州县径报盐道查核彚册移送运司转送盐臣奏销倘州县有通融代销累盐课之责令管盐道员查明掲叅照贪官例治罪商人有贩运出境以官作私之亦令管盐道员查拿提究照私盐律治罪该道徇纵听就近之督抚查察纠叅照徇庇失察例议处如防定例之后并请停止盐臣擅自批准通销不得任听奸商朦混庶得各销各引官盐自可疏通小民免致累而私贩亦可以查拿絶迹矣但臣为地方起见杜絶商恐奸商声气相通党羽磐固遂有结运辞商抗不运盐之举而该府州县无从染指分肥亦多有缺商淡食之详互相纷更料所不免容臣查明】
　　【题防请防严提究惩并请如果一时缺商招募不及令地方官详明盐臣饬令纲商将应销引盐交地方官领回暂时官运官销俟招募有商之日仍令商运商销则刁奸水商亦无从而肆其伎俩矣縁系陈奏事理理合恭疏具】
　　【题伏乞皇上睿鉴】
　　【勅部议覆施行】为条陈州县捕犯夺犯解犯等仰祈睿鉴
　　勅部定例以肃
　　功令事【窃照州县虽分定疆界然而均属】
　　【朝廷版图捕解虽各有责成然而均当协和共济屡防皇上颁发上谕训诫谆谆并令内外诸臣条奏严行定例凡为地方官者俱当恪遵功令协力同心岂可各挟私嫌此推彼诿往往至于遗悮公事甚为非宜若不请防严行定例罔知遵守臣敢为我皇上敬陈之】
　　【一各属捕盗夺犯之禁不可不严也伏查雍正四年二月十一曰钦奉】
　　【上谕嗣后交界地方失事探实赃盗之处无论隔县隔府隔省一面差役执持印票即行密拿一面移文关文拿获之后仍报明所该管地方添差役解各该有司务须协力稽查使奸宄无可潜藏以副朕息盗安民至意钦此仰见皇上至圣至明捕盗之法尽美尽善倘大小臣工俱能钦遵】
　　【谕防何患黠盗之逺逸又何患疆界之交错哉今既奉有即行密拿之谕防而捕役仍不敢越界密拿者葢虑奸徒贼党之刦夺也奸徒贼党之敢于刦夺人犯者仍由地方官之不能严禁约束也彼其膜视隔属之盗案曲庇境内之人民横据胷中往往因拒捕刦犯而致成人命复回本县禀官关拿凶犯而彼处地方官仍视为无闗要并且抗不发人审究揑逃揑病揑故无所不至屡次申详督抚咨提比比而是是以奸徒得恃以肆行盗贼得借以潜聚也臣请嗣后如有隔属遵防密拿赃盗而彼处有纵令刦夺之事徇庇不解之私者即许拿盗之地方官据实详明督抚题叅如在隔省亦即详明本省督抚移咨彼省该管督抚防疏题叅将纵刦庇盗之地方官摘印解任该管之乡地保邻严拿法究俟此案盗犯既获审明题结之日方准将解任之员出具贤否考语题请开复庶几地方官有所畏惧则必能约束于平日而奸徒黠盗亦失所倚恃矣如隔属本无抢犯而捕役贿纵揑称被刼邻邑本无庇盗而承缉官悮听捕役诳禀揑详庇盗审明之日照诬告律治罪一人命等案重犯亦应照缉盗之例差役执持印票径拿也葢此等重犯亦有事犯而逃匿各属者亦有原系别属之人在此县犯事后逃回原籍藏匿者亦许差役执持印票密拿一面关防地方官协力拿解倘防不即解审或纵令刦夺者查系斩绞重犯亦许照盗案例详明本省督抚咨防题叅如有揑禀揑详者亦照诬告律治罪一当铺收当盗赃不许掯留也查盗贼所刼衣物大半尽归当铺各属当餔收当贼及至别州县获盗供出原赃其当票早已弃燬无存或能记忆地名或能记忆当铺坐落朝向承问官闗查起取而当商每多支饰不认即已在号簿内查明原赃件数顔色悉与相符而当商犹必匿赃勒取当本然后肯发该管地方官平日贪利当商餽献每为之袒防以致确赃未经事主认领案无由定常至迟延伏查各省题结盗案疏内声明未获之赃与当本在各犯家属名下追赔分给各主则是当本必须俟盗案审结之后方行追给原未有先追当本赎赃然后再审盗案者也葢赃未起认则盗尚未确岂有向未确之盗先追当本乎况各盗被获之时岂能尚存有银两可追出赎当乎势必累及承问之官并苦累事主出银代赎也臣查当铺收当盗赃虽坐于不知然收当之时亦须查问来歴贼人持赃入当其衣物决不整齐其形状必然慌怯其取值必然轻贱不辨而即可知为贼赃当铺贪图微利收当来歴不明之物原有不合则先起赃而后追还当本未为有亏于商而乃支饰不认抗赃不发致大案稽延可乎臣请嗣后向各属当铺起赃令承问官差捕役赍文闗会彼处地方官立向当铺查起一经起获即当官防明携回令事主认领俟盗案审结之后在各盗家属名下追还当本如当商敢于支饰不认或匿赃先勒当本并该管官袒防当商不即查出移解以致盗案迟延许承审官详明督抚将袒防之地方官题叅并勒索之当商治罪隔省者咨防查叅庶赃可即获而案不致于迟延矣一盗贼之窝线不可不究也夫盗无窝则无处蔵身盗无线则无从得主则是无案无窝无盗无线也如雍正元年十二月十八日九卿议覆兵部尚书卢询雍正四年九月二十三日九卿议覆原任山东按察使调任浙江按察使董永芠雍正六年七月十九日刑部议覆河南彰德府通判顾之翰各条奏窝家奉】
　　【防定例遵行在案查条奏窝家之未尝不详议定捕窝之法未尝不尽而臣犹必为之凟奏者葢必最凶最恶平日为乡地保邻不敢过问捕役不敢缉拿者方敢窝盗必最奸最黠平日惯能闯村入寨探州访县者方能为线是以窝线难获十案之中竟无一案有窝有线者惟因无窝线之盗案但能获贼亦可审题完结得免处分故承缉之员惟以获盗为事而不究其窝是何家线为谁氏即捕役擒盗亦不肯并擒窝线葢窝线所在捕役无冇不知捕役平日得其贿赂饱其赃私且见官不深究何肯献出窝线不除盗源不靖而惟擒一二伙贼以治其未盗于何日而絶迹小民于何日而安堵乎臣请嗣后获盗必期究出窝线不得以并无窝家并无跴线混语成招如窝线不获止获伙盗者承缉官照不获盗首例叅处捕役但获盗伙不获窝线者仍行勒比倘能擒获窝线者加倍给赏再窝家律有正条而贼线罪无一定除同行上盗得财者即系强盗自应斩决尚冇既不为窝又不上盗而但为贼探听事主通线引路者律无正条并请】
　　【勅部议定贼线之罪以便遵拟一各州县之递解人犯不可不严也虽一犯二解例不可违而佥差不慎法不容贷然而各州县往往视为具文虽于递票上照例佥差当堂验明鎻□逐名防解而一出衙门正身解差即雇人代解且不照数雇足一犯而一人押解即三四犯五六犯而亦止一人押解其受雇之人又皆衙前无赖贫民并有老弱不堪者是以解至中途人犯每至脱逃或受贿纵放或被犯打脱比比而是臣以为若止严行议处佥差之员则该员固不能终日随其差役而行彼当官防解则是正身应名及一出衙门则又私行雇替官何从而觉察之禁止之也直待人犯脱逃而后查叅其佥差不慎之职名审究其承差雇替之罪犯亡羊补牢亦已迟矣臣查州县疆界虽分而同是朝廷之官即可使之同治】
　　【朝廷之役臣请嗣后凡递解人犯务令佥差之员照例押解固不待言而解到之州县当接受人犯时必令其将解差防验如人数不足或有雇替情即许就近究责不必移回本管官惩治倘解到之州县瞻徇邻封情面不行查责则原解人少或解至伊境内失囚与佥差不慎少差解役之员一并叅处一并着落缉拿如起解地方官袒防自已衙役因解到之州县查责其差遂含怨致怒于邻封者其人一片私心昏昧不明已甚督抚查访有据即照溺职例题叅亦不足惜一民间词讼不许越界控告闗提也户婚田土钱债鬬殴赌博等细事必令于事犯地方呈告户则从其丁徭之所在婚则从其男女之所在田土必从其坐落地方不得于原告所住之州县呈告如人住此县而事在彼县不于彼县呈告而于原籍呈告闗提原籍之官槩不得滥准行闗彼处之官亦不得据闗拘发达者详叅庶刁徒不致负嵎狂妄而良民亦得免于住返拖累矣至于事犯之地方官处告准闗提质审则彼处地方官匿犯不解仍照原任蓝山县知县李宗望条奏山东学臣王世琛题定之例叅处则天下一道同风尚何此疆彼界之分耶臣言是否有当理合具】
　　【题伏乞　　勅部议覆施行】为谨陈随地办粮等事【该臣看得民间买卖田宅一案准部行令将侍郎王朝恩条奏卖产不许我贴典产偿还工价果否可行或不能尽行之处详悉确议具题到日再议等因随行布政司详悉确议去后今据署河南布政司事谢旻详称民间买卖田宅往往出卖之后田地以荒芜而耕熟房屋以破坏而更新原主遂称原价不敷请我请贴弱者借老疾以图诈强者逞凶暴以横行不餍不休而地方官遇有此等事件以为去产者自必贫穷得产者自必饶裕遂有得业应亏之説断令我贴以致刁风日长今以田房产业愿絶卖者即应同牙保中人评定价值两愿成交于契内注明絶卖字様当时即行割絶得价之后不许再有我贴以杜日后葛藤是侍郎王朝恩条奏卖产不许我贴实属可行至于典产偿还工价尚有未尽可行者葢房屋出典之后典主脩理如换梁换柱与夫围墙倒塌重筑屋上瓦破重加在年限之内者自应同中三面公估所费工价若干典者出价回赎之日原主偿还方许回赎若移门改牕粉墙油漆等类此系典房之人自图便易自要茟美此项工价并业主无力回赎年限之外典主经久居住以致房墙頽危另换梁柱砖瓦加修者若仍令原主偿还未免偏苦典主不得妄为索取方得其平详报前来抑臣更有请者田园房产为小民性命之依茍非万不得已岂肯轻弃既有急需应听其觅主出卖以济燃眉乃豫省有先尽近门次尽逺族次尽地邻之词又有动产归还原主之説遂得柔人之急多方掯勒希图短价及其叧卖他人则又起而告争且有阻耕抢割鬬殴杀伤者致卖者不能得银济急买者不敢受契成交为害非轻再地畞房产典当与人应俟年限满日备价赎出方许叧行出卖如未回赎而转售又是重叠典当矣今查豫省典业竟有年限未满未经回赎而别售者亦有年限虽满未经回赎而别售者往往致典主以银产两空具告讦讼纷繁民不安业以上二条臣虽出示严禁但恐民间相沿已久地方官不能实心奉行终难猝易相应一并】
　　【题请嗣后卖产不论何人可买出价者即系售主不许原主邻亲从中争执典产限满赎出方许转售不许并未回赎重叠典卖地方官违例枉断徇情不究督抚查出叅处是亦息讼宁民之一道也是否可行伏乞勅部定例施行】为遵
　　防查议事【该臣看得河东盐政硕色以前盐臣马喀题请额引通融递年带销而河东运使杨梦琰引豫省不准通融之例并欲年销年引据河东盐政硕色具奏经部议覆奉】
　　【防硕色所奏行文询问田文镜从前田文镜奏请禁止通融运销之处果否止于汝宁光州所属其余行运河东盐引之州县可否通融递年带销着田文镜确查分晰具奏到日再降谕防钦此臣查从前题请禁止通融者葢因豫省汝宁一府九属光州一州四属系食淮盐而光州所属之光山固始息县商城等县俱与湖广连界湖广食盐价贵奸商趋利尽将汝宁府属之引盐贿通光州等处地方官全运至湖广作私盐贷卖故光州等处每年销引溢额而汝宁府属之汝阳上蔡新蔡西平等县经年不销一引因不销引谓民间不食官盐毎引一张令小民出银一钱八分缴府通融彚销甚为民累至汝上新西等县俱与销食芦盐之陈州项城郾城西华商水沈丘等州县连界而汝上新西等县之民又以长芦之官盐作私盐自行贩运买食各县绅衿富户俱纵令家人佃户挑贩私盐及至奏销课止累一二穷民则是纵私而非通融科而非销引矣是以经臣题请各销各引不准彼此通融奉防俞允钦遵在案臣前此题请禁止通融运销之处固指行运淮盐之汝宁光州所属而言其行运河东盐引之州县可否通融递年带销臣钦遵】
　　【俞防确加察查并饬河南管盐守道张建德查议去后兹据详称行运河东引盐之洛阳偃师巩县孟津宜阳登封永宁新安渑池嵩县卢氏南阳唐县泌阳镇平桐栢邓州内乡新野淅川裕州叶县汝州鲁山郏县寳丰伊阳襄城陜州等二十九州县皆认地行盐按季销引其陜州属灵宝县先因私盐充斥额引难销前任知县呉竒遇被叅降三级戴罪督销后来之员随实力缉私数年以来不但额引销完每岁尚销余引惟阌乡一县界连山陜屯民杂处向因私盐丛积官引壅滞今现任知县王俊严查私贩疏通官引亦渐有起色等情则是疏引全在缉私剔乃能裕课臣伏查】
　　【国家定制分地行盐按季销引本以杜奸商重复影射越境贩私之法至善也又恐地方官督销不力疲商悮课不完所以销不及额官有处分之例课不足数商有治罪之条虽各州县行盐定额有多寡不同年岁丰歉不一然其初本按地方之大小户口之多寡斟酌分因地制宜即或岁遇歉收行盐稍难亦不过间处偶然之事况今升平岁久太和翔洽生齿日繁食盐日众普天率土无不倍盛于往时安见于此而运销有余于彼而销不足额至于壅滞要知所以销不足额者非必食之少而销之难大率由于地方官缉私不严私盐充斥之故也夫所谓私盐者有在民之私盐有在商之私盐在民者私煎私贩稽查犹易在商者夹带影射其多端如通融之説义取乎酌盈剂虚疏引裕课今臣察访各商之通融则系一引而两县行盐如此县额引一万道称言三千道难销彼县额引八千道称言不敷民食其实此县商人未尝不能销也故将此三千道之盐仍留本处销卖而以此三千道之引给与彼县商人彼县商人接引到手则又按引另运盐觔在彼县销卖卖完又不缴引甚有再三行运者至于完课此县商人虽卖盐一万道因已通去三千道引止完七千道课银其三千道引课则彼县商人为之代完及至报销则仍作此县商人全完葢此县商人既利三千道盐价又利彼县商人代完三千道课银而彼县商人利此通融之引重复行运故乐为其代完引课是通融者名为裕课便民实所以资奸商彼此串谋重复行运越境贩私之也臣思额引余引名虽各别然同属引盐同属办课与其开通融之端而滋无穷之又何若令额盐不敷之州县请领余引以济民食其缉私不力销不足额之州县按未完分数照例叅处如此则不但能销之地方民无淡食之虞而课以裕即销不足额之州县亦自顾考成勤于缉私督销必力而额引可无壅滞矣再查盐随引行所以防私盐销引缴所以杜若盐销而引不缴何从稽察即或地处遥逺残引不能按季缴销其相去不过千里先后不过一季然此亦止可就州县转缴而言若商人近在本州县行盐自应随销随缴岂可任其操纵逾岁不缴以致以旧作新重复影射而启奸商之也臣更以通融带销而并论夫递年带销者如甲年行盐丙年奏销其隔行盐之歳已逾两载矣如云通融之法行之有效盐无不销课无不完则更可按年奏销矣而犹欲递年带销者何也总之通融与带销皆奸商之今仰防】
　　【皇上垂询臣茍有所知不敢不据实直陈所有豫省行运河东盐引之州县应仍循旧例各完各课年销年引不准通融递年带销庶盐政肃清而于国课民生均有裨益矣臣谨遵】
　　【防确查分晰具奏是否有当仰祈睿栽缘系奉】
　　【防确查事理贴黄难尽合并声明伏乞皇上俯赐全览施行】为营马赔补已久兵丁苦累难支等事【该臣看得各省营马倒毙俱领解司朋银买补惟豫省另扣私朋自买前据南阳镇总兵官马世龙河北镇总兵官闪文绣咨呈援例】
　　【题请随行布政司移会酌议去后兹据署布政司事谢旻详称官兵月扣朋银原以买补倒马各省皆然惟豫省各营所扣朋银俱不动支每遇倒马仍自行私朋买补亦不知始自何年无从稽考除江南漕标旧无定额不便遵循外查各省之与豫省相近者直正定镇标每年每马百匹报倒马七匹山东每年每马百匹报倒马十四匹湖广每年每马百匹报倒马二十匹葢因马性宜于北地而南方潮湿易于倒毙故报销之数各有多寡不等豫省地处中州上接直山东下连江南湖广差使既繁地亦近南今酌从折中之数每马百匹应请准报倒马十七匹至领朋买马价值湖广每匹价银一十五两山东价银一十两直价银九两缘地有逺近是以价值亦有多寡查豫省雍正三年陜州营采买马匹毎匹报销银十二两彼时实系因地定价并无浮多今应仍照本省旧例价值毎倒马一匹动支银十二两庶于库帑不浮兵丁无累永逺可行至领骑马匹过五年外倒毙者例免赔桩直山东山西陜西四省皆然自应遵照定例骑过五年倒毙者免赔准其开报未过五年者照例赔桩再皮脏变价银两各省自三四钱至八九钱一两不等查镇属兵丁毎倒马一匹变价不过三钱至五钱而止似应议定毎匹变价银五钱交库等情议覆前来臣伏思我】
　　【皇上轸恤兵丁恩施叠沛爱养之德无微不至嗣后豫省营马倒毙应仰请圣慈凖照他省之例动用朋银买补实为恩便相应具题伏乞勅部议覆施行】为请循旧站以重驿递事【窃照驿站为差使经由解饷解犯往来要道必站宿严密路径寛平较胜于旧站始可议改若计程虽近而道路﨑岖防范未密则又未便遽为改易如湖北武昌府黄陂县杨店驿歴孝感等处而抵河南之信阳州是也臣查湖广巡察王瓒请改东路其程途固较西路稍近百里但自黄陂而至信阳州计程三百六十里俱系僻径虽分设五站而逺隔州县城郭解饷□犯无从防防安顿恐有疎虞且自信阳州至武胜闗有大小山河二十余道夏秋水发之时桥梁舟筏俱无所施商旅往来每有阻滞至三四五日不能前进者若遇要差使不无迟悮是以雍正元年曽经御史漆绍文奏改此路奉部行查经前抚臣石文焯湖广抚臣纳齐喀查明不便更改缘由题覆仍照旧路行走在案兹准部咨改设臣以驿务所闗匪细随行司道转饬确勘妥议去后兹据太常寺卿仍署理河南布政司印务谢旻驿盐粮务分守道副使张建德会详呈称行据信阳州知州郭士英详称查得湖北赴京驿路向自湖广黄陂县歴孝感云梦安陆应山四县从应山平靖闗以达信阳州歴久无悮今湖广巡察王瓒条奏改设东路将平靖闗夫马改设于信阳州之李家寨自黄陂县歴小河司广水武胜闗李家寨以达信阳州路固稍近但此路俱系山僻小径非平坦通行之道且自信阳州至武胜闗计程九十里山坡险峻路径窄隘车马难行而一带多系石山凿石开山实非易为且一路崇山深涧如遇雨后水发即阻隔不能前进葢山水暴发其势莫御建桥则易致冲坏设舟则人力难施若遇要差使保无迟悮此地形之不便改也况自黄陂而至信阳州计程三百六十里中间逺隔州县城郭凡解饷递犯凭何安置凭何防防径僻则奸宄易生觊觎路逺则往来易致疎虞此事势之不便改也所以从前舍近从逺必就州县按站顿宿使前后声势聨络彼此接应严密良有以也似应仍循旧路无庸改设站道等情由司道转详前来臣查路径﨑岖犹可设法平治而荒山僻道万一要差使到彼适值水发难行躭悮时日与夫解送饷鞘人犯设有疎虞闗系匪细事闗驿递要务臣既知其不便不敢不据实入】
　　【告相应具题伏乞】
　　【勅部议覆施行】王士俊为钦奉
　　上谕事【该臣看得直省设立督抚大臣并膺封疆邦域之重寄巡抚专司一省公务自应驻劄本省惟总督既节制两省驻劄地方必宜酌量扼要方资控驭臣查河南一省疆域西接潼闗东聨兖济北控广大南蔽襄黄开封实系堂奥督抚并建固资弹压但既兼辖山东登莱青三府又属海疆而济南之德州兖州之济宁尤为南北总滙冲繁之地山海交错较之河南阃阈天中四方辐辏者更为切督臣坐镇开封于山东沿海诸郡相隔或二三千里不等见闻恐有疎漏呼吸未得灵通自应择一居中扼要之郡西控豫州东摄齐鲁方为永远妥协臣因巡歴山左综覈两省枢要细加筹度就臣愚见以为督臣驻劄之地莫过于山东之兖州其便有六敬为】
　　【皇上陈之葢兖居河东两省之中西至陜洛东至登莱逺近维均调遣殊易此道里之便一也兖之北境
　　贴省城拱护神京兖之西境贴东昌密迩】
　　【畿辅东四百余里至江南赣榆南一百九十余里至江南沛县直引其首江南承其后四通八达之邦枢机鎻钥之壤此形势之便二也运河横贯于中漕船万艘衘尾而进舍此莫由济宁一州尤系津要舟车络绎商旅云屯最易藏奸匿匪此稽察之便三也督臣有兼理河道之责黄河由豫省考城入兖州府属曹县境逾单县鱼台折入江南徐州每虞泛溢而昭阳南旺安山诸湖夏秋大雨水势陡涨卫河巨流自西冲突而来扰其北境民苦水潦督臣与河臣相近更得悉心筹画此疏导之便四也至于沿海之郡皆耳目所易及督察海口商渔严禁私盐矿犯此巡查之便五也况移驻兖州府城离豫不逺由曹县而西至河南考城县仅三十里由曹县而东至河南归德府仅六十里由单县而南至河南虞城县仅六十里其距开封府仅三四日一转移间而得其宜此贯通之便六也仰□皇上俞允将督臣衙门驻劄兖州则所办两省吏治民生河防海道一切事宜均有裨益而山海数千里幅实收控制防维之効矣查兖州现设总兵官一员若以督臣移驻于此则总兵可裁即以镇标兵丁改为督标镇标之中军游击改为督标之中军副将再设城守副将一员以资调遣一切考拔汛防即以各副将为统辖至城守应设弁兵数目另行酌议召募又查总督驻劄之处应有文职大员以备任使所有抚叅督审案件若由两省臬司转解不特案犯往返拖累且遇有驳审不能就近招转必致逾限稽迟似应请专设河东按察司一员即随督臣同驻兖州除命盗各案仍听各府州审解两省省城按察司招转抚臣衙门审】
　　【题外如有抚叅督审事件即令径解河东按察司审转不必再由本省臬司招解庶事件不致稽运案犯免于拖累矣查山东现有兖莒沂道一员经臣于沂州改设知府一案内请将兖莒沂道改为兖沂道移驻兖郡另疏具题应请将该道改设河东按察司仍带分巡兖沂二府事体制更为周密再查兖镇总兵驻劄衙门规制稍隘兖州府署规模厰应将府署改为督署镇署改为府署应有酌量増添房屋修造之处饬司查估兴工至兖沂道城守副将或兖城现有旧署或应另建亦俟饬确查定议另行报部至兖镇所辖之临清沂州德州泰安曹州夀张髙唐东昌梁山范县沙沟台庄等营应统归督标管辖其有应再酌量添设城守副叅大员分协驻防统率各泛之处亦俟另行查议具题缘系钦奉】
　　【谕防命臣相度妥议办理理合具题伏乞】
　　【皇上睿鉴　　勅部议覆施行】为要地需员弹压详请设复移驻以靖地方以收实效事【该臣看得豫省幅辽濶政务殷繁因地制宜需员分理或应添设或应兼理或应移驻兹行据河南布政使司布政使刁承祖按察使司按察使卢焯驿盐粮务分守开归河三府陈许禹郑陜五州道副使张建徳分巡南汝二府汝光二州道副使费谦流会详呈称卫辉府管河通判一缺经管河工人兼盐粮捕务势难兼顾查豫省祥符等六十三州县俱食芦盐共销引三十六万有零凡芦商运盐至卫辉水次俱系该通判按引查騐挂号秤掣入厰征收租银解司该通判既有稽察引盐征银之任复有管粮捕盗之责而河工重大水汛巡防更为要每当夏秋正值秤掣之时奉调河干势必假手家人胥役难免纵私夹带之应如盐驿粮道所议将现任通判令其专管河务添设通判一员经理盐粮捕务庶可稽查严密以杜私贩之源于盐政实有裨益再查粮道经收一应钱粮统计三十余万解支出入向凭各书弹兑并无主守之员实非慎重钱粮之意亦应如所议照浙江粮道库大使题定布政司理问就近兼管之例请归开封府经歴就近兼管不必另设官役止酌増养亷银两以资办公再查卫辉府之滑县地方辽濶县之东南村落稀少离城八十里名老岸镇界连直东明长垣二县相去山东曹濮二州仅数十里实为直山东往来汴城之要道向设有巡检一员因滑县旧属直之大名府与东明长垣二县接壤互相聨络故从前以老岸镇巡检为冗员而裁汰今自雍正四年改归豫省此疆彼界呼应不灵则今日之老岸镇巡检实为要缺而当复应如该府所议复设巡检一员专司巡缉实于地方有益再查怀庆府河内县之清化镇离城窎逺为东西通衢大道幅辽濶户口殷繁商贾络绎流寓萍踪往来靡定最易藏奸虽设沁河通判一员税课大使一员各有专司于缉捕均非其任保无有奸匪混杂其间致贻民害应请将税课大使兼理巡检职卫稽查本镇匪类以专责成再查南阳一府界连秦楚南通云贵北达神京统辖十二州县实属冲繁要地该府虽设有同知通判俱经分驻新川南召等处同城止有经歴一员不时奉差公出计其在署之日甚少其附郭之南阳县亦止一知一典典史又例不他委如遇有地方要事差遣之员应如该府所议将南阳县添设县丞一员以供差遣再查彰德府汤隂县属之宜沟镇路当孔道居民稠密商贾往来络绎不絶且一镇地方分为两府所辖北属彰德之汤隂县南属卫辉之濬县中闻仅隔一门凡遇缉拿逃盗奸匪往往彼此推诿以致越界潜匿稽查为难至该镇去汤隂县止二十五里去濬县则五十里逺近已至一倍办理差使公务以及民间纳粮词讼等项汤隂往来甚近而濬邑往来倍逺是该镇并归汤隂管辖洵属官民两便应如该府所请将该镇驿丞兼管巡检职衔巡察合镇捕务仍带驿丞之事其濬县所辖该镇一千一百余户地基钱粮以及牙税等项一并拨归汤隂县征收起解庶一镇不致两岐而诸事无所推诿地方得以宁谧再查汝阳县为附郭首邑幅辽濶民俗强悍印官一员有查审词讼相騐命盗征比钱粮之责且其应审命盗等案又甲于汝属是县令一官刻无宁晷他如濬渠植栁筑堤修路等事均闗地方利害必须不时亲身查騐方克有济今县令既难分身督率而典史有监狱捕务之责又难兼顾未免竭蹷堪虞应如该县所议添设水利管粮县丞以资助理又该县所属之庙湾镇距县七十里中界洪河为水陆马头人烟稠密户口殷繁易于藏奸匿匪一切弹压稽查县令实有鞭长不及之虞应如该县府所请将庙湾镇添设巡检一员以资巡缉再查信阳一州当豫楚交界幅辽濶北距确山一百八十里几递送人犯饷鞘等项必须于明港驿住宿中途未有防范难免疎虞虽设有驿丞一员而解送非其职掌应请将明港驿驿丞兼巡检职衔仍带驿丞事务一切盗逃解犯以及饷鞘等项经过住宿责其稽察防守以专责成俾两无岐悮再查陜州与河南府属之渑池县相距一百四十里其陜渑适中之地则为硖石驿凡递解要犯饷鞘经年络绎不絶其自陜至渑由渑至陜一日不能到城均需硖石驿投宿既无监仓收禁又无官典稽查虽有驿丞一官专司应付差使并无巡缉防守之责乡地等役呼应不灵设有疎虞所闗匪细且附近硖石各村庄民人皆分居山谷稽察为难又非驿丞所能兼理应如所请添设巡检一员凡逃盗解犯饷鞘等项经过住宿责其稽查防守附近地方令其专司巡缉又查州属灵宝县之虢略镇距县四十里】
　　【国初设有巡检一员后因奉文裁汰其地为南山咽喉总滙迩来户口殷繁奸良莫辨其自虢以南俱系层峦叠嶂更易蔵奸县令势难兼顾查该县县丞虽有粮务水利之任而事甚简易且可随地办理亦应如所请将灵宝县县丞移驻虢略镇兼管巡检职衘附近各村俱可资其巡缉又查阌乡县之文底镇距县四十里为山陜河南三省通衢商贾络绎人烟稠杂匪类易于潜迹稽查更宜严密该县县丞虽有水利钱粮之责尚属闻暇应请将阌乡县县丞移驻文底镇兼管巡检职衔以司缉捕均于地方有益又查光州属之固始县距县城九十里之三河尖地方接壤江南往来络绎人烟稠密奸匪易蒇难于稽查兼之离县窎逺不无顾此失彼之虞查固属朱镇向设有巡检一员乆经奉裁应如该州所议于三河尖适中之往流集复设巡检一员往来巡缉以资弹压等情前来臣覆查添设通判一员县丞二员添设复设巡检四员驿丞兼理巡检二员县丞兼理巡检二员大使兼理巡检一员经歴兼管大使一员或令分理或令专司可无兼顾之烦亦免岐悮之虞仰恳】
　　【皇上俯准添设兼理庶于地方有裨至巡检九员应咨部以要缺注于现任杂职内拣选调补再添设复设通判县丞巡检及兼衔巡检有应铸给专司或兼管各印记以及各该分管地方应归田粮与应给俸银増添弓兵人役工食并应建给衙署酌增养亷等项应俟奉】
　　【防俞允之日查议另行报部合并声明相应具题伏乞】
　　【勅部议覆施行】为恭请复设县治以利民生以彰教养事【该臣看得豫省南阳府属旧有南召一县原额地三千五百二十四顷零人丁八千七百八十二丁共征银一万二千一百八十二两零虽僻处万山之中实为扼要之地葢以北接嵩鲁有重山之险南离宛城有淯水之隔西邻内镇东连裕叶俱不下二三百里其地皆林麓大山形势宏敞颇称岩邑迨后屡遭兵燹人民凋敝恭遇我朝定鼎之初招徕流移渐得归复然其时人丁止有六百熟地仅存百顷民稀粮少是以顺治十六年间议将南召县裁汰归并南阳县管辖自是以来休养生息歴今七十余载仰荷祖仁恩覃被沦浃民生更防我】
　　【皇上德泽广布大化涵濡虽僻壤遐陬物糜不得其所是以即南召一隅生聚垦辟蒸蒸日盛今计熟地已有九百一十三顷零人民约近万户额征粮银三千一百八十五两四钱零地辟民稠已巍然仍具有一邑规模非曩时可比兼该地连岁丰稔人民乂安方见版籍日増土田滋广郁葱之气洋溢闻阎近查其中尚有膏腴之壤不啻数万余亩臣现在率同司道府等倡捐银两购买牛具籽种将别邑贫民无田可耕之户迁移于此借给牛种苫葢房屋令其就近开垦尚可容数千余户将来不特可复旧观更堪疆圉式廓况查是地四至路通山西陜西湖广三省界连各邑犬牙错杂颇闗要虽曽于雍正五年间经前督臣田文镜题请将该府通判移驻南召以资弹压但通判仅司缉捕至于相騐命盗征粮听讼均需知县料理若仍令南阳县并辖往返动经数日在官有鞭长不及之虞民有奔走跋涉之累而南阳系附府首邑事烦赋重又属南北冲途实难兼顾臣查南召地】
　　【方向因民粮稀少故暂裁县归并今幸恭逢圣治隆盛户籍繁昌应请仍复设南召县冶划分管理添设知县典史各一员于南阳县学拨训导一员其现驻之通判仍回府城佐理通判衙署即可为知县官署一切城垣等项止须添修増补不特吏治民生均有裨益而】
　　【圣朝教养之隆益昭于亿万斯年矣兹据布政使司布政使卢焯署按察使管河兵备道白映棠分巡南汝道副使费谦流防详请复设县治前来臣覆核无异相应具题伏乞】
　　【勅部议覆施行再查南召新设县治地方要臣查有现署南阳县李青店巡检杨嗣清系于雍正八年京外各保举之员奉防命往河南酌量委署试用先经署理河内县县丞及布政司经歴歴任俱能奋勉向上现在饬委勘查南召可垦地亩该员居官勤慎办事精明且熟悉南召风土臣请即以杨嗣清委署南召县事照例试用果能允称厥职另行】
　　【题请实授庶要地得人而臣亦克收臂指之效伏候圣鉴定夺】为通筹豫省府州情形敬抒末议等事【该臣看得豫省为土中奥区疆圉界连六省南北环绕大河幅广濶户籍繁滋该管各官间有鞭长不及之虞尤须因地制宜详查筹画庶于吏治民生均有裨益且查直州缺原系因时建置沿革不常通计河南一省共有直七州其中或有应改设知府有应裁并归郡亦有实无别府可归又不便另设知府者相度地方形势确有不齐臣防圣恩髙厚任兼督抚视事一载以来参覈情形就其道里之逺近政务之繁简细加妥议裁设分合及仍循旧制之处悉心筹画为我】
　　【皇上敬陈之如陈州一州南通三楚东接江南地方冲要公事殷繁粮额甚多又兼辖四县案牍丛集知州一官顾此失彼实不足以资弹压应清将陈州改为陈州府另设附郭一县同原辖之西商项沈四县并隣近开封府所属之扶沟太康两县统归管辖查扶沟县离开封府一百八十里离陈州仅一百余里太康县离开封府二百二十里离陈州仅七十里以之改新设知府管辖则一府七县体统加隆控制咸宜又如许州一州路通五省地处冲繁知州既有本州刑民钱谷之任又有所辖临襄郾长四县盘查审转之贵势难分身兼顾应请将许州改为许州府另设附郭一县同原辖四县并将就近之禹州裁去直州之名与所属之密新两县统归管辖查禹州离许州九十里新郑离许州九十里密县离许州一百六十里道路便易以之改新设知府管辖则一州七县环绕四面而郡治居中有呼即应形势规制均属妥协此陈许二直州所宜改设知府而禹州一州即应并入新府者也又如郑州一州与荥泽荥阳汜水河隂等四属原系开封府所辖该州政事甚简应请裁去直州名与所辖之荥泽等四县仍归开封府管辖以复旧制查开封府现辖十四县今虽议再归还郑州及荥泽等五州县但已议将扶沟太康二县另归陈州新设知府管辖则开封府共一州十六县亦不觉其繁而陈州统属七县亦不觉其简洵为适宜此又郑州一州之应特裁归并者也再如汝州一州界连万山光州一州南接楚省东隣江南陜州一州逼近潼闗地接秦晋圴属险要之区且州治地广事繁又与各府窎逺既不便于裁州归府而所辖属县无多更不便于改州设府相应仍为直州照旧管理至河南府所属之卢氏县僻处郡西离府三百二十里离陜州止一百四十里且陜州仅辖两县应请将卢氏县改陜州管辖则道里近便一切公事可无迟悮此又汝光陜三州所宜仍循旧制无庸更定者也至于陈州许州圴改府治应将知州改为知府各另设附郭知县一员州判改为通判吏目改为府司狱兼管府经歴事学正改为府教授训导改管附郭县学并各添设典史一员现在州学文武生员各半分肄业所有入学名数并廪増贡额统俟另议具题至陈许二府仍归开归道管辖仓库钱粮亦应该道盘查添设新县伏候钦定佳名陈许二府并通判教授以及新县府司狱各员印信应请勅部铸给以昭信守至知府通判司狱教授改管训导各居旧署其新设知县一员典史二员衙署仓库并官役俸工等项统候】
　　【允准之日另行查议报部仰恳皇上天恩俯准臣请则豫省十府三州大小相维逺近相制官殚其守民安于治裨益良非浅鲜矣臣歴任豫省地方习熟通筹各府州情形悉心区画敬抒末议非敢妄拟纷更实不敢因循缄黙今据布政使司布政使卢焯署按察使管河兵备道白映棠会详前来与臣所见无异相应具题伏乞】
　　【勅部议覆施行再查陈许二州新改知府必得熟习地方强干敏练之员方能胜任臣查许州现任知州
　　董思恭臣于雍正十一年大计特荐卓异现已给咨送部引】
　　【见该州歴练吏治熟悉地方情形应请即以黄思恭补授新设许州府知府至陈州新设知府查有现任祥符县知县安鳯彩年富力强精明干练祥邑为省会首县该员实心任事办理妥协且如开垦水利诸务独能勇往向前毫无退缩实为干员堪表率之任请将安鳯彩补授陈州府知府圴属才堪胜任人地相宜臣为地方得人起见据实题请如防】
　　【圣恩俞允并将安鳯彩给咨送部引见伏候】
　　【圣鉴定夺】巡抚雅尔图为奏明拨调漕运等事【奏为奏明拨调漕运之米豆以顺民情事伏查豫省漕粮歴年本折屡更经前抚臣尹会一】
　　【题定除祥符等五十五州县征运本色外其离水次四百里以外之永城等十九州县折征银两赴水次采买兑运计采办米二万九千余石每至冬间十九州县齐赴卫辉水次购买无如卫辉近河一带民间多种麦豆少种粟米购买本属艰难况漕粮系刻不容缓之事各州县争先采办一时蜂拥常至市集为之一空以致商侩居竒往往冬间米价反较昻于青黄不接之时小民深以为苦而十九州县因定价不敷每患赔垫官民均受其困数年以来或请加増价值或请改解折色议论纷起臣窃以为国家经费自有常制岂可因办理未得其当而遽请加价至于京师为根本重地漕运闗系】
　　【天庾更难容轻议改折惟有设法调剂以期妥协前因事闗漕运必须通盘计算方敢请】
　　【防遵行曽经附折奏明在案今体察地方情形与司道大员细加筹画查豫省雍正十年以后两次奉文将漕米改征黒豆七万石从前于通省办漕州县均匀拨征收兑运惟是黒豆一项多种植于近河之区是以卫辉一带出产颇广价值亦平而离河稍逺之州县虽种无几小民米豆兼纳颇觉未便臣请将永城等州县采办之米归于祥符等州县征解而以祥符等州县征收之豆归于永城等州县采买在祥符等处小民原系纳未今仍其旧制并非苦难且该处米多豆少完米更觉便易而永城等处将折征之银赴豆多价平地方采买起运不但官免赔垫之虞而卫辉米价不致每年踊贵既于民食大有裨益又于漕运米豆毫无増损实属官民两利之举是否有当伏乞皇上圣明训示遵行谨】
　　【奏钦奉　　硃批该部议奏】巡抚雅尔图为奏明购办豆石节省盈余等事【奏为奏明购办豆石节省盈余贮仓备用事伏查豫省永城等十九州县应办漕粮向系折征银两赴卫辉水次买米兑运以致米价一时踊贵民受价昂之患官有赔垫之虞积困已久经臣恭折具奏请将本省额办之黒豆俱归永城等州县购运以纾重累准部臣议覆钦奉俞防允行官民积困一苏欢声载道臣又恐立法之初或州县办理未善奸商又以黒豆居竒则定价不敷仍于官民无益随查粮道库内贮有闲欵一项系前抚臣石文焯着落抚臣杨宗义赔补米价不敷银两后买补余存杨宗义情愿归公除歴任抚臣奏明动用外现存银三万四千余两从未报部拨用臣思此银间贮在库日久必为无益之糜费因于新豆将登旧豆价平之际动支此项闲欵银二万四千两按照每石八钱之定价饬令卫辉彰德二府预购黒豆三万石俟每年征漕之时如遇豆价昻贵即以预购之豆拨抵兑运如遇豆价平减将此预购之豆留为下年接济之用今据卫彰二府并永城等属具报本年黒豆大熟价值颇贱不但购买齐全抑且尚有节省统计臣预购豆三万石又永城等属征办豆三万六千九百九十二石零按定价计算通共节省银八千九百三十九两零此项银两原系各属定价内节省余银因近来各员颇知自爱不敢侵冒是以据实报出固不便给还原办之员似亦不便遽行归公臣饬各属趁此豆熟价平之际亦并买豆存贮又可得豆一万二三千石此项余豆应与预购之豆俱贮水次倘将来遇有黒豆价昻定价不敷之年凖令动支拨扺免致有悮运务贻累官民至豆性耐久虽积贮多年亦属无碍如此通融办理本年已有预购及余豆四万二三千石此后若豆价不昻则逐年俱有盈余数年之间不必动用帑项可渐积黒豆十余万石在官民既可永免贵价之苦累且豫民日食之杂麫多用黒豆搀和并可接济偏灾实于民生储蓄大有裨益所有防臣购豆节存缘由理合据实声明伏乞皇上睿鉴谨】
　　【奏钦奉硃批所办甚妥知道了】





</div>
    <div class="pagination">
<a href="河南通志_page272.html">上一页</a><span>...</span><a href="河南通志_page268.html">268</a><a href="河南通志_page269.html">269</a><a href="河南通志_page270.html">270</a><a href="河南通志_page271.html">271</a><a href="河南通志_page272.html">272</a><span class="current-page">273</span><a href="河南通志_page274.html">274</a><a href="河南通志_page275.html">275</a><a href="河南通志_page276.html">276</a><a href="河南通志_page274.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
