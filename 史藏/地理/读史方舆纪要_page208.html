<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 208 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 208 页/共 479 页</h1>
    <div class="content">　　小长安聚在府南三十七里。谢沈《汉书》：光武初攻氵育阳不下，引兵欲攻宛，至小长安，与莽将甄阜战，败绩。建武三年，帝自将征邓奉，至堵乡，奉自堵乡逃归氵育阳，帝追破之于小长安聚，奉降。《郡国志》氵育阳有小长安聚。

　　夕阳聚在府西北。袁山松《汉书》：贾复从击邓奉，追至夕阳聚。刘昭曰：宛县有夕阳聚。是也。又氵育阳南有安乐乡，后汉安帝封胡广为侯邑。元魏时，于此立乐宅戍。

　　百章郭府西北六十里。氵育水所经。旧为戍守处，俗讹为击獐郭。又永饶冶，在府南。晋时置冶于此，有令掌之。永宁初，永饶冶令空桐机斩安南将军孟观于此。时观党于赵王伦，引军屯宛也。冶寻废。○林水驿，在府南六十里。南出襄阳，此为通道。又府城东有宛城驿，府北六十里有博望驿。

　　镇平县府西七十里。西南至邓州八十里。汉安众县地。宋为穰县地。金初置阳管镇，后置镇平县，属申州。元属南阳府。明初省。成化六年，复置镇平县。城周五里有奇，编户四里。

　　○安国城在县东北三里。《志》云：汉初，王陵聚众南阳，以兵属汉，封安国侯，盖邑于此。

　　○遮山在县东三十里。峦岫迢，沟涧深阻，遮隔前后，故名。《志》云：汉世祖初起义师，兵败，为王莽兵所追，此山遮隔，竟不能及，因曰遮山。

　　骑立山县西北五十里。山势昂耸，状若立骑，因名。又有五峰并耸，亦曰五朵山。上有龙湫三穴；又有矿，产铜。

　　○潦河在县东四十里。《志》云：源出南阳县之马寺坪，西流经县西北五十里之杏花山，又南流至新野县界，入于氵育河。

　　柳泉在县东遮山北。广五丈余，溉田甚溥。又青龙泉，在县之竹园保，引流溉田，为民利。○菱花池，在县西南，俗名天池，广五丈余，有菱芡蒲鱼之利。

　　唐县府东南百二十里。北至裕州百六十里，南至湖广枣阳县百九十里。汉置比阳县，属南阳郡。后汉因之。晋属南阳国。宋属广平郡。齐因之。后魏太和中，置东荆州治焉。西魏改为淮州。隋初又改显州，以界内有显望冈而名。大业初，改州为淮安郡，仍治比阳县。唐武德四年，仍曰显州。贞观九年，改曰唐州。天宝初，曰淮安郡。乾元初，复为唐州。五代梁移州治泌阳县，改曰泌州。后唐复曰唐州。晋又改泌州。汉复为唐州。宋因之，亦曰淮安郡。金仍为唐州。元还治比阳，属南阳府。明初降州为县。今县城周六里，编户五十里。

　　○比阳废县即今治。汉所置县也。比，一作氵比。后汉初，更始立王匡为氵比阳王，即此。魏、晋皆曰比阳县。后魏得其地，置乐陵镇于此。太和三年，齐义阳民谢天益自称司州刺史，欲以州附魏，魏乐陵镇将韦珍引兵度淮应援，略七千余户而去。其后置东荆州于此。西魏得之，常置重兵以防东魏。《北史》：西魏大统三年，荆州刺史郭鸾攻东魏东荆州，刺史慕容俨败却之。明年，东魏东荆州刺史王则寇梁淮南，是也。《隋志》：比阳县，后魏曰阳平。开皇七年，改为饶良。大业初，又改曰比阳，为淮安郡治。唐初为显州治，寻为唐州治。天三年，朱全忠徙州治泌阳，而以比阳县属焉。宋、金因之。元至元三年，复移州治比阳，以泌阳县省入，而改比阳为泌阳县。明初省县入州，又改州为县。又比阳故城，在今县东。汉旧县治此。《魏志》有郢州，治安阳郡。《隋志》：后魏于比阳故县置西郢州。西魏改鸿州。后周州废，改置真昌郡。开皇初郡废。大业初，改饶良曰比阳，以故比阳县省入。是也。

　　湖阳城县南九十里。故蓼国地，后属楚，谓之湖阳。《竹书纪年》：楚共王会宋平公于湖阳。《史记》：沛公攻湖阳，下之。汉为县，属南阳郡。后汉初，光武封姊为湖阳公主。建安二年，曹操击张绣于穰，拔湖阳，又攻舞阴，下之。晋省入棘阳。宋元嘉十九年，沈庆之讨缘沔诸蛮，进至湖阳，其后遂于此置戍。齐因之。北魏太和二十一年，齐湖阳戍主蔡道福南遁，遂克之，置西淮安郡及南襄州治焉。梁天监初，鲁阳蛮鲁北燕围魏湖阳，魏将李崇击平之。大通三年，魏淮安太守晋鸿以湖阳来降，后复入于魏，改曰南平州。西魏改升州，又改湖州，州寻废。后周曰升平郡。隋初郡废。仁寿初，复置升州。大业初，又废州，以县属舂陵郡。唐初，复置湖州。贞观初，州废，县属唐州。宋因之。金仍属唐州。贞初，废为镇。宋嘉定十三年，孟宗政败金人于湖阳，即湖阳镇也。○柘林废县，在湖阳城东北。《隋志》：后魏置顺阳郡。西魏改柘林郡。后周省郡，改置柘林县。大业初，废入湖阳县。

　　慈丘城在县东七十里。汉比阳县地。后魏置江夏县，又置江夏郡。隋改置慈丘县，属显州。胡氏曰：隋分比阳县置慈丘县，取县界慈丘山为名，山在唐州东北。唐属唐州。元和十年，山南东道帅严绶讨吴元济，败于慈丘，却五十余里，驰入唐州，是也。五代周省入比阳。

　　昭越城在县东。后魏置昭越县，属初安郡。隋初，郡废，县属显州。大业初，改为同光县，寻废。又后魏郢州，治城阳郡。《隋志》比阳县境有魏城阳县，置殷州城阳郡，隋初废。又后魏南襄州有襄城郡。《隋志》慈丘县有后魏襄城郡，隋初废。○劳州城，在县东南。后魏所置州，以授蛮酋。《北史》：永熙二年，劳州刺史曹凤、东荆州刺史雷能胜，举城降梁。二城盖相近矣。

　　谢城在故湖阳城北。相传周申伯徙封于此。《诗》所谓“肃肃谢功，召伯营之”，又曰“申伯番番，既入于谢”者也。《国语》：郑桓公问于史伯曰：谢西之九州，何如？盖即古申伯地矣。《荆州记》：棘阳东北百里有谢城，光武封樊重少子丹为谢阳侯，即此城云。

　　○唐子山县南百里。一名西唐山，唐因以名州。山麓西南有唐子亭，即唐子乡也。刘纟寅等起兵讨王莽，自新野屠唐子乡，杀湖阳尉，盖在此。又蓼山，在县南九十里。县本古蓼国地，山因以名。

　　大狐山在县东北三十里。亦曰大胡。张衡《南都赋》：天封大狐，神仙之陬。是矣。亦曰壶山，氵比水所出。后汉顺帝时，南阳樊英隐于壶山之阳，即此。

　　花山在县南。石晋天福六年，安从进以襄阳叛攻邓州，不克，退至花山，为张从恩所败。胡氏曰：花山在湖阳北。○中阳山，在县东七十里。一名慈丘山，隋因此置慈丘县。亦名上介山。氵亲水出于此，流入泌阳县界。

　　氵比水在县南。源出大胡山，南流与澧水会，谓之派水。又西南径南阳县南，至新野县南而入于氵育水。《水经注》：氵比水又西，澳水注之。水北出芘丘山，南入氵比水。《吕氏春秋》：齐令章子与韩、魏攻荆，荆使唐茂将兵应之，夹氵比而军。章子夜袭茂，斩之。《史记》：秦会韩、魏、齐兵伐楚，败其兵于重丘，杀其将唐昧。胡氏曰：重丘，即芘丘矣。又王莽将甄阜、梁丘赐，破汉军于小长安，遂南渡潢淳，临氵比水，阻两川间为营，光武大破之于氵比水西，是也。氵比水，通作比水。小长安，见南阳县。

　　潢淳水在县西。赭水之支流也。《水经注》：赭水支分，结为二湖，二湖流注，合为潢水。又南经棘阳县之潢淳聚，谓之潢淳水。又南经棘阳故城西，谓之棘水。光武击甄阜、梁丘赐，阜、赐军溃，士卒溺死潢淳水者几二万人，是也。棘阳，见新野县。潢淳，亦作黄淳水。

　　泌水在县西。出自泌阳县铜山，流入县界，又西会县境之三家、八叠诸水，入南阳县界，与氵育水合流入于襄江。

　　召渠在县西。亦曰召堰。汉召信臣守南阳，障水溉田，民赖其利。唐卢庠为刺史，使从事复修之，岁增良田四万顷。《志》云：召渠乘高泻水，类关中郑渠。宋嘉二年，唐州守赵尚宽，修复召信臣故迹，浚渠溉田，为利甚溥，人亦谓之赵渠。熙宁五年，常平提举使陈世修请于唐州石桥南北岸累石为虹桥，架淮水入东西邵渠，灌注九子等十五陂，可使二百里间水利均浃。议不果行，识者韪之。

　　马仁陂在县北。氵比水合众流之水，汇为陂泽，溉田万顷。又县有三大陂，皆汉、唐遗迹也。宋嘉二年，唐州守赵尚宽以土旷民希，四境之田多入草莱，乃按视图记，得召信臣故迹，发卒复三大陂、一大渠，皆溉田万余顷。又教民自为支渠数十，转入浸灌，四方之民，来者云集，比三年，皆为膏腴云。又高公陂，在县境，凡四十四处。宋治平中，知州高赋所作。

　　上闸在县南。亦潴水溉田处也。宋端平二年，蒙古寇唐州，守将全子才弃师走，襄阳帅赵范败蒙古兵于上闸而还。

　　○石夹口关在县东北。《唐志》县有石夹口关，昔时戍守处也。

　　深桥在县南。萧齐永明五年，荒人桓天生引魏兵至氵比阳，齐将陈显达遣兵与战于深桥，大破之，天生退保氵比阳。《齐书》云：深桥距氵比阳四十里。

　　泌阳县府东二百二十里。西南至唐县百二十里，东至信阳州二百三十里。汉置舞阴县，属南阳郡。晋属南阳国。宋、齐、后魏因之，又分置石马县。隋曰上马县。唐改县曰泌阳。五代梁以泌州治此。历宋至金，唐州皆治泌阳。元移治比阳，又省泌阳入焉。明初复置。城周五里，编户四十里。

　　○舞阴城在县北十里。汉县治此。后汉初，更始封李轶为舞阴王，既而光武封岑彭为侯邑。又建安二年，曹操与张绣战于宛，败还舞阴，破绣追兵于此。晋亦为舞阴县。姚秦置舞阴郡。刘宋复曰舞阴县。萧齐永明五年，荒人桓天生兵寇舞阴，舞阴戍主殷公愍拒破之。既而魏将公孙邃等与桓天生复寇舞阴，公愍又击破之。建武四年，魏大举入寇，诏军主鲍举助西汝南、北义阳二郡太守黄瑶起戍舞阴。盖二郡并治舞阴也。明年，为魏所陷，仍曰舞阴县，属南阳郡。孝昌中，改置舞阴郡治焉。隋初郡废，改县曰显冈，属显州。唐贞观三年，县废。又魏孝昌中，置期城郡，领东西二舞阳县。东魏改置临舞县。开皇初废郡，以县属显州。十八年，改东舞阳为昆水县。大业初，废入临舞县。唐初省。

　　上马城在县南。汉湖阳县地。后魏置石马县，属襄城郡。后讹为上马县。隋因之。大业初，属舂陵郡。唐初，侨置于宛城内，属宛州。贞观八年，州废，以上马县地并入比阳县。开元十六年，复割湖阳县地置上马县。天宝初，改曰泌阳。又钟离废县，在县东南。后魏置西淮郡，治钟离县。《隋志》云：后魏于钟离县置洞州及洞川郡。后周州废。开皇初，郡废。十六年，改钟离曰洞川县。大业初，省入上马县。

　　○铜山县东四十里。相传邓通曾鼓铸其上，因名。泌水所出也。又盘石山，在县南四十里。今讹为盘古山。县东北八十里又有截军山，与棋盘山并峙。

　　○泌水在县南。源出铜山，西南流入唐县界。杜佑曰：光武初起兵破王莽将甄阜、梁丘赐于此处。

　　省事氵无水在县北。《志》云：自平地涌出，如飞舞然，东北流，达于舞阳县东南，又东入于汝。舞阴、舞阳，皆以此水名也。○氵亲水，在县东北百余里。源出唐县之中阳山，流入舞阳县界，经舞阳县南，又东经县境之象河关，而入汝宁府遂平县界。

　　马仁陂县西北七十里，与唐县接境。四面皆山，水潴其中，溉田甚广。

　　○象河关在县东北百二十里。东出遂平、西平，北达舞阳、叶县，为要隘之道，有巡司戍守。

　　桐柏县府东南三百里。东至信阳州一百六十里，南至湖广随州界四十里。汉复阳县地。梁置淮安县，又置华州及上川郡治焉。西魏改州曰淮州，又改纯州，寻废。后周复置大义郡。隋开皇初，郡废，改县为桐柏，属显州。唐初置纯州，贞观初州废，属唐州。宋开宝六年，移治淮渎故庙。金亦曰桐柏县，兴定五年废。明成化十二年，复置今县。今城周四里有奇，编户十八里。

　　○平氏城县西北四十里。汉县，属南阳郡。更始立申屠建为平氏王。晋属义阳郡，宋省。齐永明中，陈显达城平氏，因置汉广郡，属宁蛮府。隋郡废，县属显州。唐因之。宋开宝五年，省入泌阳县，为平氏镇。

　　义阳城在故平氏县界。汉武帝元狩四年，封街山为义阳侯，寻废。元凤四年，又封傅介子为侯，后绝。五凤三年，又封厉温敦为侯。皆未置县。三国魏黄初三年，封弟据为义阳王。盖自是始置县，并立为郡。景初元年，分襄阳之都叶属义阳郡，后省。晋武帝泰始元年，封从伯望为义阳王，治新野，领义阳县。后魏中，改新野为郡，徙义阳郡治石城。晋末，又徙郡治平阳，而旧郡及县俱废。《水经注》：淮水自平氏桐柏山，又东经义阳县故城南，故义阳郡治也，世谓之白茅城。

　　复阳城在县东。汉县，属南阳郡。阚る曰：湖阳之乐乡也。元帝元延二年，置县于大复山之阳，因名。晋省。又淮南废县，在县境。《隋志》：西魏置淮南县，属淮州。隋属显州。开皇末，改油水县。大业初，废入桐柏县。

　　澧阳城在县西三十里澧水北。萧齐永明六年，魏人筑城于澧阳，陈显达攻拔之，进攻氵比阳，是也。又有隔城，在县西南，刘宋所置。萧齐永明六年，荒人桓天生引魏兵据隔城，齐将曹虎攻拔之，斩其襄城太守帛乌祝，天生弃平氏遁去。

　　○桐柏山在县东一里。其山东南接随州界，西接枣阳界。峰峦奇秀，上有玉女、卧龙、紫霄、翠微、莲华诸峰，淮水出焉。《禹贡》所云导淮自桐柏者也。旁有大木山。杜佑曰：祖逖为豫州刺史，藏家属于此山。又胎簪山，《寰宇记》在县西北三十里。《水经》云，淮水出胎簪山，东北过桐柏山，是也。

　　高老山在县东十里。一名栲栳山，一名高乐山，皆高老之讹也。峰峦峻起，高出群山。其相连者又有石门山。两山对峙，如门之辟，故名。

　　大复山在县东三十里。《水经注》：淮水出桐柏支冈，潜行地下三十余里，东出大复山南，谓之阳口。水南即复阳县也。《括地志》：大复山南有淮源庙。唐武德二年，朱粲据南阳，淮安土豪杨士林等起兵攻粲，粲与战于淮源，大败，即此地矣。

　　○淮水在县东。源出桐柏山，东入汝宁府信阳州界，又东会汝、颍、汴、沂、泗诸大川，而入于海。天下有四渎，此其一也。详见大川淮水及川渎异同。

　　醴水亦作澧水，在县西。《水经注》：醴水出桐柏山，与淮同源而别流西注，径平氏县东北，又西至唐县境而入氵比水。

　　○宜秋聚在平氏故城西南。王莽末，刘纟寅等起兵南阳，会下江兵王常等至宜秋，纟寅因说以合从之利，即此处也。刘昭曰：平氏县有宜秋聚。

　　宜阳栅在县西。唐元和中，立栅于此以拒淮西。李讨吴元济，自唐州徙屯宜阳栅，即此也。又县东九十里有桐柏镇，桐柏关设于此，与信阳州接界，今置巡司戍守。

　　南召县府北百四十里。北至汝州鲁山县百二十里。汉西鄂及雉县地。唐为向城县地。宋为南阳县地。明初为南召店巡司。成化十二年，置今县，属南阳府。城周三里有奇，编户二十里。今仍废入南阳县。

　　○东岐州城在县东北五里。《志》云：后魏尝置东岐州于此。又为南召故城，昔时戍守处也。其东北十里又有北召废城，未详所据。

　　○丹霞山一名留山，在县西北三十里三鸦路中。金末，武仙自三峰败走南阳，收溃兵屯留山，即此。今山上有栖霞寺，寺后一峰，岩千仞，左右又有两峰，最为奇胜。三峰山，见开封府禹州。

　　矾山县南十五里。山产矾石。又县西南二十里有天子望山，相传光武尝登此以望南阳，因名。○土地陂，在县北。正德中，乱贼刘三为官军所败，走死于土地陂，即此。

</div>
    <div class="pagination">
<a href="读史方舆纪要_page207.html">上一页</a><span>...</span><a href="读史方舆纪要_page203.html">203</a><a href="读史方舆纪要_page204.html">204</a><a href="读史方舆纪要_page205.html">205</a><a href="读史方舆纪要_page206.html">206</a><a href="读史方舆纪要_page207.html">207</a><span class="current-page">208</span><a href="读史方舆纪要_page209.html">209</a><a href="读史方舆纪要_page210.html">210</a><a href="读史方舆纪要_page211.html">211</a><a href="读史方舆纪要_page212.html">212</a><a href="读史方舆纪要_page213.html">213</a><span>...</span><a href="读史方舆纪要_page209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
