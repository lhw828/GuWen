<!DOCTYPE html>
<html>
 <head>
  <meta charset="utf-8"/>
  <title>
   榕城考古略 - 第 5 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   榕城考古略 - 第 5 页/共 7 页
  </h1>
  <div class="content">
   拏公庙　按神卜姓，籍邵武之拿口镇。先是尝夜见二鬼，放蜂蛇于乡井，黑气漫空。王知其有异也，坐井畔以待，俟汲水者至，告以故，并乞水自饮，以取信；须臾面色黧黑，须发尽落，嗒焉物化。乡人因立庙祀之。明洪武初，征南将军汤和帅师平闽，由海道诣五虎门，先遣使入城招安，会守将杀其使，和因大张号令，云：“入闽不留一人。”王恻之，乘巨浪、驾小舟、诣和营，曰：“君号令中，今易一字，吾导他港以进。”和许之，遂导由粗芦门入。既抵南关，辞去，曰：“吾福州土神拏公也，顺命导公，欲安百姓，今已入关，以‘留’字易‘杀’之可乎！”言讫，不知所之。和知其神也，长驱会城，秋毫无犯。旋以事入告，敕封今号。按：今藩署祀为库藏之神，称“护国天下兵马都元帅拿君福主协祐尊王”。以上见国朝布政使钱琦碑文。南台之庙，不知创于何时，而香火特盛。
　　自江南桥直南为藤山。其山脉一起一伏，如瓜引藤，亘五六里，省会第二案也。山多梅花，开时郡人载酒出游，故亦曰梅坞，额曰“罗浮春色”。明谢肇淛、曹学佺皆有《藤山看梅》诗。由藤山分派，一峰返顾于后者，曰鳌头山；迤东为下渡。由藤山折而东，为江南铺，即下渡。廛居成市，上接黄山五里而遥，下通白湖十里而近。
　　龙桥亭　在下渡街之半。
　　白湖铺　上接江南铺，下通龙卧铺，有亭，曰白湖亭。
　　白湖小隐　在白湖亭，明山人赵迪宅。郑阎诗有“白湖小隐入云间”之句。迪字景哲，其《自写怀》云：“衣冠有恨先王后，家世应从南渡来。”则景哲，盖天水之裔也。
　　镜湖书院　明处士郭廑小隐，有《镜湖清唱集》。廑，字敬夫，徐兴公云：“敬夫，吾乡隐君子。百年来罕有知者。”其题《青铺岭》有“家村望在空蒙外，一带螺江隐翠微”。又有“门前湖白与山青，分携空过白湖亭”。则其所居，当在白湖、螺浦之间，与赵景哲邻。
　　桑苎园　明郑善夫别墅。善夫在武宗时，以切谏罢官，筑室白湖，名桑苎园，额其堂曰“迟清”，自书其户曰“少谷柴门”。一说迟清堂在今城内鳌峰坊，宅上有“少谷草堂”扁。刑部尚书王廷用，向慕善夫为人，以未睹面，奔入闽，哭其墓曰：“不见高人扬子云，山川到处勒遗文。眼前金匮谁能识，惟有侯芭为起坟。”善夫无子，以遗稿属山人高瀔，郡守汪文盛为卜葬于西郊梅亭山。
　　高湖墩　在光德里。小浦通潮，缭绕其间，郑氏居之，有郑蕴中宅。又有云卧山房，明兵部郑塾所居，杨荣为记。
　　凤　山　在仁惠里，又名黄山，黄氏居之。山形如凤凰展翼，上多砺石。下有井曰饮井，亢旱不涸。井之东，即龙卧铺。山西麓有显应庙，神陈姓名，初与其弟观察使岩同祀于里之芦川。宋嘉祐七年，迁今所。开禧、嘉定间，水旱蝗疫，屡祷辄应。宝应元年，赐额“显应”。开庆元年，封仁济侯，侍郎陈益撰庙祀。
　　芦　州　一名芦下，在凤山之南。宋时，陈氏居之。即之后也。
　　由藤山东折而南，曰北园，有石室山，高盖之支也。唐观察使王逢子孙居此。
　　高盖山　在仁丰里。有三峰九岛，郡第三案山也。汉徐登修炼于此。后入永福高盖，乡人于此望祀之，遂沿其名。上有仙坛；绝顶有池，曰青龙，俗名天池；有峰曰徐女峰，相传徐水仙第三女采苦参服食于此，又名苦参山。按《后汉书》：徐登，闽人。本女子化为丈夫，善巫术，所云徐女当是一人。有溪曰桃花溪。元陈忆翁种桃数百本，每春时眠食其中。有洞曰芦湾洞，北麓为北园，南麓为义屿。
　　城门山　在永福里、黄山之南。其巅有鳌顶峰、魁星岩、飞来石。西有龙观井，大旱不涸。有宋省元林执善宅，子孙世居之。又有郑文肃湜宅，朱子避伪学禁，尝主其家。鳌顶峰有自成桥，为朱子题刻。湜，闽县人，宋光宗初，为秘书郎；会赵汝愚罢相，韩侂胄恶之，入伪学党。
　　平　山　在开化里、凤山之东，距城东南三十二里，鼓山之支也。宋景炎末，益、广二王航海驻兵于此，丞相陈宜中手书“平山福地”四字刻石，有平山堂。《闽都记》：今废为东岳行祠。旁为九曲山，有薰风陇、南华峰、蓬莱桥、锦绣谷、逍遥台，俱石刻篆隶大字。东为瑞迹岭；又东为邵崎，通上、下董诸村；又东为翁崎。
　　濂　浦　明尚书林瀚所居，三世五卿，为闽中望族。
　　螺　洲　在方山北，周回一江，环洲而居者数千家。司空吴复其著也。今陈、林二姓尤盛。洲有显应庙，神刘姓，淮甸人，兄弟三人，黄巢之乱，御寇有功，闽人立庙祀之。宋淳祐间，赐额“显应”。又有螺女庙，则缘谢端事附会之，非其地也。
　　虹　桥　一名红桥。跨永福、归仁二里，有亭，响卜甚灵。
　　真隐院　在永福里，唐光化间建。地近西峡，往来必息于此，有且止堂。
　　西峡江　在永福里，距城六十里。受永福印溪之水，流经此接侯官仙崎；又东流十余里，与东峡江合。
　　东峡江　跨归仁、高详二里。两山夹峡，上纳延、建、邵、汀之水，下受兴化、泉、漳潮汐，阔十余里，其深叵测。中流有石如砥柱，名浮焦石；下有潭，龙潜其中，岁旱祷雨辄应。江南北各有亭待渡，官募大小舟十数，往来如织，俗谓乌龙江。
　　大象山　在高详里，峡江之南。高峰插天，为城南巨障，分派为西峡，临大江为珠山；周遭溪水环绕九山，若九龙戏珠也。
　　玉枕山　在归义里。其巅为枕峰，有啸霞谷、啸坞、紫屏、上冷泉、青田坂诸胜。山麓有枕屿，其旁为柘枝山，有白云谷、卧龙冈、凤巢、白牛岭、鸣风崖诸胜。又南为青布岭、金鳌峰，宋建隆元年建寺。峡江之南，驿道往来，候潮于此。
　　方南铺　在方山之南。上接枕峰，下通梁山。
　　青布岭　在积善里。一名青铺，林氏居之；又有蓝布岭。
　　灵济宫　在金鳌峰下。祀南唐江王徐知证、饶王徐知谔，皆南唐主知诰弟也。相传即二人下闽屯兵处。左有龙湫，潭水湍急如龙之喷瀑，通苦竹溪，流至林浔浦，抵西峡江。林浔前有金墩石，出土中如金色。中有战场、试金石庙，晋天福间建。宋太平兴国八年，里人方珏立祖庙于芝屿。祥符元年，又立庙于潢溪。政和七年，迁今所。永乐十五年奉旨拓而新之，春秋致祭。又，京师亦立庙，加封金阙真君、玉阙真君。正统、成化间，累加封号，为上帝遣官致祭；有御制碑文，竖于庙左。弘治间，侍郎倪岳、大学士刘健并请罢革。案《晋安逸志》：有曾甲者，居金鳌峰下灌园，园中有破祠。神尝栖箕，自称：“兄弟二人，南唐徐知诰之弟知证、知谔也。晋开福二年率师入闽，秋毫无犯，闽人祀我于此。”自是书符疗病，验若影响。永乐间，成祖北征不豫，诏曾甲入侍，运箕有验，遂封为真人，敕有司建庙云云。郡志辨云：考《南唐书》，知证，温第五子，封江王，改封魏王；知谔，温第六子，封饶王，进封梁王，尝游秫山，编五虎皮为大幄，号曰“虎帐”，忽遇暴风，飘虎帐如飞蝶，惊遽弃归，数日卒。二人并不至闽，亦不闻雅意道术。又考《蟫窠别志》：考景前后遣将攻闽者，俱载于史，未尝有知证、知谔领兵事；则所云屯兵金鳌峰下者，妄也。且知谔之死在知诰升元三年五月子时，景未即位，未尝加兵于闽。惟知证之卒，在景保大五年正月，正当王延政以次年；而陈觉等之败，亦在是月，又与明年化去之言戾。至云兄弟相继，则尤妄之妄矣。二百年来，淫祀矫诬，无有能证之者。倪丘、周洪谟等，亦但言其篡臣逆子，不宜载祀典，未能举史传事实始末，以证流传之诬，宜当时之不能尽革也。
　　方　山　在清廉里。距城南七十里，遥望端方如几，故名。郡第四案也，一名五虎山。九鼻东向，其高千仞，四面如城郭。元末，陈有定遣兵驻守，今谷口有寨门甚隘，其中平畴数顷，溪流屈曲；又有灵壁岩、天柱峰，岩中有鲤鱼石甚奇。地跨闽、侯二县，汉仙人介琰隐此。上有石床、石棋局遗迹。朱子尝书“怡山良石，仙人所居”八字刻石。《三山志》云：山多柑桔，味特甘。天宝六载，敕号甘果山。《闽都记》：山之阴有峰，逆驰而西，曰黄岩，上有阿育王塔。旧有方山寺，陈天嘉元年建，有唐贾岛书《章敬法师碑铭》。朱子《方山》诗：“到山不识山面目，但见九鼻盘溪曲。归来几坐小窗下，倚天百尺堆寒玉。”
　　方山隐处　唐隐士黄子野所居。子野年十三，随父贾于杭，适王伾微时，覆舟于江，子野以父金呼渔者救溺，乃去为人仆，偿父金。主人闻其事，厚视之，后折节读书，治《左氏春秋》。有劝之仕者，子野变姓名，耕于方山。及伾为散骑常侍，使人访之。阳歧江上有一男子，扁舟披蓑，独卧雪中，扣舷歌曰：“早潮初上海门开，漠漠彤云雪作堆，一百六峰都掩尽，不知何处有僧来？”又歌曰：“几日江头醉不醒，满天风雪卧沧溟。定知酒伴无寻处，门外松涛独坐听。”使者呼之，子野邀至家，家徒四壁，几上独《周易》一卷。设脱粟之饭，与之约：“明日雪霁会舍。”而子野已遁去矣。
　　塔　峰　在永庆里，一曰塔林，方山之支也。突起平地，山巅有石塔，故名。上有平霄、长林、古洞诸胜。其地曰尚干。宋林津龙官尚书干，居此，故以名乡。今其族姓最强盛。
　　葫芦山　一名梁山，亦方山之支也。上有紫台，为邦人胜游处，又名紫薇岩，相传有紫薇公居。
　　扈　屿　在还珠里：一曰瓠屿。东南为濑江。旧有叶光宅。光，永乐间为南海簿，民歌之曰：“南海簿，性不贪。百鸟凤，人中难。”
　　濑　江　自淘江至大义渡总名。中有三十六湾，淘江在永庆里塔林山下。
　　大田驿　在西集里。下通宏路，上达会城，有铺。
　　绿榕桥　《名胜志》：入山十余里，有溪曰榕溪，桥跨其上，曰绿榕桥，达于义溪。《闽都记》：古榕二本，荫桥东西，故名。成化间，郡守唐珣重建。
　　大义坊　旧西集里。以宋陈恺典乡郡，更名荣绣，今地名坊口。有渡曰大义渡。《三山志》：乘退潮，东经鼓山尾，憩程水港候潮，西人峡门，旁入港，即此渡。《广舆记》：唐贞观间，卫帅见其商旅宾主有序，故名。
　　筠　轩　在大义坊。明御史陈叔刚为其父仲孙筑，大学士杨荣作《筠轩赋》。又有水明楼、招隐楼，皆明孝廉陈荐夫所居。
　　义溪铺　上通大田，下达尤□，十里而近。
　　尤□铺　上通义溪，下达常思岭。
　　常思岭　在方岳里。距城东南一百二十里，界于福清。高数千仞，袤二三里，又名相思岭。
　　自江南桥折而西，为光孝寺，在时升里。宋崇宁二年，郡人王祖道建于浮桥之南。政和初，改为天宁寺。绍兴更光孝。内有松风堂，宋李纲谪居时寓此。又有天宁台，今名双江台，祀真武。明时以寺地建盐仓。嘉靖间，商人创私仓百余所，寺益废毁。《闽都记》：江南有山，为会城朱雀，凿破于文运不利。今夷居环聚，开凿益不可问矣。
　　松风堂　在天宁寺。方丈之东，有小堂数楹，青松千盖，与山巅齐，日影不到，榜为松风堂。李纲自建炎间，以宰相为言者所论，遭贬斥。绍兴初，始许自便，居福州之松风堂；嗣卒，葬侯官沙溪。又有来薰亭，近松风堂侧。李纲诗：“旅泊不求安，少憩南台宫。轩楹尽北向，盛暑坠甑中。开垣追微凉，山顶罗千松。烦襟忽破散，濯此万里风。群山递环绕，云物增奇峰。江潮信有期，来去初不穷。啸吟得所托，幽禽亦玲珑。青霞蔽残日，皎月生海东。清光入疏林，照我鬓发松。少壮能几时，倏忽成衰翁。愿餐日月华，为驻冰雪容。二子皆静者，倏然此相从。灵丹论秘诀，妙理探真空。兵戈满寰瀛，此乐岂易逢，犹恨迩城市，时来车马踪。逝将选幽僻，诛茅寄蒙茏。灌溉荔枝园，可敌万户封。屋前修竹合，屋后溪流通。风月应更好，清欢永相同。稚川晚闻道，尚冀刀圭功。”又诗云：“久客如飞蓬，年年气味同。犹欣容榻地，更得化人宫。郁勃炎蒸极，巍峨栋宇雄。疏林摇碎月，虚馆迥含风。万户轩亭外，三山指顾中。灵潮自朝夕，大舶各西东。怅望关河远，苍茫云海空。余生寄闲旷，任运学庞翁。”寺内又有藏六庵，明崇祯进士周之夔佣书卖画于此。
　　望北台　在光孝寺西。有庙踞山巅，祀真武。旧名黄柏岭。明嘉靖中，邑人陈京镌“望北台”三字于岩石，因名望北台岭。又西为白鹭岭、杨桃岭、虞塘山。虞塘之东为斗门，西即凤冈，旧名荔树，中有三十六宅。
　　龙潭窟　在望北台岭下。相传有龙蛰此，大旱祷之，辄应。江北廛居，因名龙潭。
　　上　渡　在时升里，望北台西。万寿桥未造时，皆以舟渡，故有上渡、下渡之名，今仍之。《闽都记》：闽陈守约居。守约之先，固始人也。五代晋天福间，来闽仕南唐，为左司郎中。宋时有陈□者，性乐施，子七人，孙二十八人，曾孙六十五人，元孙一百三十人，而多仕。里中有童谣云：“萤尾星，江南陈。”谓入城夜归时，灯炬如萤星也。
　　齐坑山　高盖之支也。北曰石室山，即北园，与吴屿、蟠屿诸山相联络，齐氏居之。
　　凤冠山　在凤岗西南。群山中沃野千余顷，田中有小阜，如三台，或曰瓜屿，亦曰柯屿，又名台屿。左高盖，右凤湾，金鸡障其后，阳崎峙其前。阳崎之水，别为小浦，逶迤环抱于三阜者三十六曲。宋光州司户陈嘉言居之。嘉言，咸淳间人，元人革命不仕，隐居台屿，积书数万卷，人称书隐先生。
　　阳崎江　在侯官四十七都。汇侯官、怀安、永福诸山之水，经西峡与马江合，入于海。隔江对峙曰阴崎，树木阴翳，居民稠密，有山临于江浒。元郑潜置义渡处，一名仙崎。其旁为芒山，有瓦窑。按省会南路之驿，旧由横山，江南白湖凡五铺，至峡江渡江，又四铺至大田驿。明万历四十年，改设官路，避峡江之险。从仓前桥折入白鹭铺，由阳崎渡江，达闽县蒙山、萧家道诸铺，至大田驿。四十一年，以阳崎路不便往来，复自南台起，至吴山鸡母屿，渡江抵萧家道登岸，其阳崎铺舍仍存兼行。今驿道归自三角埕渡江，而阳岐之旧路遂废。然今兴化行旅，道永福而来者，犹以此为捷径云。
　　金锁江　在城西南。《闽中记》：昔有渔父垂钓得金锁，引锁尽，见金牛奔涌，渔者急挽至岸；牛断，犹得锁，长二尺。晋康帝于此立庙，其神甚灵。
　　郡西门外，旧夹城迎仙门，一名怡山门。有迎仙桥，即门外板桥，以王霸得名。其北有坝，障西湖水，明知府江铎所建。旧有亭，竖碑其上。按郡志：万历十四年，守江铎以会城西北、水部、汤门四关，引江潮湖水，众流吐纳绕旋。迩来淤塞，北关湖水不得入。河西、汤水三关虽通，河而浅涸，潮汐无几，舟辑阻滞。西门迎仙桥下有港，接西水关及河江在西南者。当春夏月，建闸蓄水；秋冬决放，湖高河低，洪流入江，不可复返，滨湖数十里，莫资灌溉。乃开北关，修建西汤水各闸，引诸水入河；又改西门迎仙桥旧闸为坝，以蓄湖水，勿令决放。自兹旧制复兴，水利无壅，迩年复议塞，殊为民患。司地方者，愿如江公可也。
　　迎恩福地　在迎仙桥北，祀土谷神，今为乡社。
　　江公祠　在城西铺之右。万历十九年，为知府江铎建，郡人王应钟为记，今圯。
　　城西铺　面西湖，上通梅亭五里。
　　唐公祠　祀明郡守唐珣。珣，华亭人，成化间，知福州，有惠政。弘治间建祠，后圯。万历十六年，知府江铎重修，今复圯。
　　殷、庞二公祠　在唐公祠之东。明万历三年建，祀巡抚殷从俭。殷，广西临桂人。郡人林燫为记。后十余年，南海庞公尚鹏抚闽，行“一条鞭法”，罢榷弛征，民怀之，并祠焉。《闽都记》：万历辛丑，巡抚朱运昌卒。其弟私塑像于祠，扁曰“殷、庞、朱三公祠”，宜去之。案：祠亦圮。
　　徐公祠　在真武行宫之西、谢泉之东。万历十九年建，祀按察使徐中行，今亦圮。
　　西　湖　在城西北里许，晋太守严高所凿。旧周四十里，唐末王氏于子城外环筑罗城及南北夹城，皆取土于湖旁。王璘因筑台为水晶宫，后渐淹塞。宋皇祐四年，郡守曹颖叔渐次修筑，自迎仙门至遗爱门所存仅十之三。嗣是程师孟、蔡襄相继修治，未就。淳熙中，郡守赵汝愚疏请开浚，后复淤塞。明初筑城，湖益隘。嘉靖间，按察使徐中行稍浚治之。万历十六年，知府江铎改西门外旧闸为坝，引西湖水入城，以通河道。未几，奸民藉口受税养鱼，奄为己物，仍塞北水关，至蓄泄不时，旱潦俱困，民田受其病。三十六年，提学佥事熊尚文乃禁民占田，归湖之利于学官，而借学租以完税。及熊去任，奸民夤缘，复假里排轮佃，增其税，以充公费。四十年，按察使陈邦瞻始立议，以湖归官，以湖利归民，而捐本司公费，以完湖粮。于是，积猾潜踪，泽梁无禁矣。国初未暇清复，康熙二十二年总督姚启圣、巡抚金鋐议开凿。四十二年，总督金世荣、巡抚梅鋗重浚，旋又淹塞。乾隆十三年，总督喀尔吉善、巡抚潘思榘复重浚。道光戊子，当事与缙绅又复浚治，湖岸皆甃以石，环植桃李；湖中亭阁祠宇，以次修复；又改荷亭、皇华亭址，为李忠定公祠。今又数十年，湖身日高，北水关又复闭塞，湖水点滴不入城，自宜秋桥以南，河身日淤，而西湖遂为湖滨乡民之私业矣。案：晋时有东、西二湖，皆太守严高所凿，周回各二十里，引东北诸山之水注东湖；引西北诸山之水注西湖。二湖与闽海潮汐相通，溉田不可胜数。又有南唐贞元十一年，观察刺史王翊，辟城西南五里为湖二百四十步，接西湖之水，灌于东南，今柳桥是也。宋庆历中，东湖渐淤。至淳熙间，尽为民田。浮仓山昔在水中央，今周遭皆田，东北诸乡俱名湖塍。浮仓之西，有亭，尚呼湖前亭云。《三山志》：嘉祐二年，郡守蔡襄从乐游桥开沿城外河，抵汤门、琴亭、湖心，至北岭下去思桥，北至河尾船场，散入港北小浦、中浦、石泉、安国以北。怀安知县樊纪复作十三桥：曰壎、曰塍北、曰小浦、曰湖心、曰琴亭、曰越塘、曰龙腰、曰后溪、曰桑畲、曰岭下、曰范溪、曰濑溪。东湖既淹，赖此港浦桥梁导东北诸水，以达于东门也。南湖之塞，不知何代。其始辟迤北有港，与西湖通，渐为民庐舍园池。今唐公祠前，有石桥，西外石街有熊兵、泥门二桥，皆湖渠遗迹也。西湖始凿时甚广，历代筑城渐淹塞。宋皇祐初，所存仅十之三。嘉祐二年，蔡襄复古五塘，以溉民田，有意浚治西湖，未果。乃命疏导梁浦六十有九，以兴水利。按《三山志》：西湖溉三邑民田，至一万五千余亩，今则益加隘矣。二湖既废，惟西湖仅存，故附隶于此。　宋蔡襄《杪秋湖上》诗：“旧暑侵凉已分销，萧疏丹树见斜桥。千千露竹全潇洒，一一风蝉共寂寥。菇米熟汀来客燕，芡丝分水避归桡。月魂未上东坡角，谁向东城与下招。”李觏《寒食湖上》诗：“山前雨气晓才收，水际风光翠欲流。绕渚旌旗停曲岸，满潭钲鼓竞飞舟。浮来烟岛纷相就，引去沙禽好自由。归骑不愁山月暝，万枝灯烛度花楼。”李纲《宴会湖楼》诗：“画栋翚飞瞰曲塘，主人情重启华觞。月摇花影鳞鳞碧，风入荷花苒苒香。散策幸陪终日适，开襟还喜十分凉。天涯随公同清赏，何必南园作醉乡。”朱子《和赵汝愚开西湖》诗：“百年地辟有奇功，创见犹惊鹤发翁。共喜安车迎国老，更传佳句走邮童。闲来且看潮头入，乐事宁爱酒盏空。会见台星与卿月，交光齐照广寒宫。”“越王城下水溶溶，此乐从今与众同。满眼芰荷方永日，转头禾黍便西风。湖光尽处天容阔，潮信来时海气通。酬唱不夸风物好，一心忧国愿年丰。”又，罗愿、陈俊卿皆有《和赵汝愚西湖》诗，详见郡志。辛弃疾《游西湖》词：“翠浪吞平野。挽天河，谁来照影，卧龙山下。烟雨偏宜晴更好，约略西施未嫁。待细把、江山图画。千顷光中堆滟滪，似扁舟欲上瞿塘马。中有句，浩难写。　诗人例入西湖社。记风流、重来手种，绿成阴也。陌上游人夸故国，下里水晶台榭。更复道横空清夜。粉黛中洲歌妙曲，问当年鱼鸟无存者。堂上燕，又长夏。”“觅句如东野。想钱塘、风流处士，水仙祠下。更忆小孤烟浪里，望断彭郎欲嫁。是一色空蒙难画。谁解胸中吞云梦，试呼来、草赋看司马。须更把，《上林》写。　鸡豚旧日渔樵社。问先生：带湖春涨，几时归也？为爱琉璃三万顷，正卧水亭烟榭。对玉塔、澄澜深夜。雁鹜如云休报事，被诗逢敌手皆劲者。春草梦，也宜夏。”“碧海桑成野。笑人间、江翻平陆，水云高下。自是三山颜色好，更看雨婚姻嫁。料未必龙眠能画。拟向诗人求幼妇，倩诸君、妙手皆谈马。须进酒，为陶写。　回头鸥鹭瓢泉社。莫吟诗，莫抛尊酒，是吾盟也。千骑而今遮白发，忘却沧浪亭榭。但记得、灞陵呵夜。我辈从来文字饮，怕壮怀激烈须歌者。蝉噪也。绿阴夏。”“绿涨连云翠拂空。十分风月处，着衰翁。垂杨影断岸西东。君恩重、教且种芙蓉。　十里水晶宫。有时骑马去，笑儿童。殷勤却谢打头风。船儿住，且醉浪花中。”明王偁《晚过湖上》诗：“一径惬幽寻，悠然世外心。不缘流水泛，那识落花深。荷影澄天镜，松声韵素琴。前林烟馨发，归路月沉沉。”王应山句：“蛟宫隐隐鼋鼍避，泽国溟溟鸥鹭浮。山郭远从波上泻，楼船近在画中游。”陈朝锭句：“芳州草暖凫鹭集，碧槛风柔菡萏香。”林濂句：“万家城堞林边迥，两岸云山镜里浮。”喻应益句：“峰纹写浪晴吹瀔，日气蒸花午作岚。”徐子兴句：“入座词人高北斗，开樽明月满西湖。”王应钟句：“景当夕照千山静，波入澄澜一鉴空。”叶向高句：“桑柘几家湖上社，芙蓉十里水边城。”余详见郡志。
　　孤　山　在湖中央、开化寺后。树木阴翳，华实盈畴。山之阴，有陈内翰景著祖茔墓，上有篆书“定远伯玠陈公之坟”八字。又明诗人赵十五、陈叔度合墓，今皆失其处。《闽都记》：先时亭台梵宇，岁久倾圯。明万历十五年，郡守江铎建亭其巅，颜曰：“三山别岛”，有石刻立亭左。又有叶文忠相国所撰《水利碑》。乾隆十三年，中丞潘敏惠公浚湖，仍盖小亭于山上，扁曰：“三山别岛”，复古也。案旧记：孤山有亭，曰宛在亭，又改为湖心亭。四面波涛嘡嗒，数家结屋其旁，以捕鱼为主。晴日晒网，凫雁鸬鹚，飞鸣上下。雨后烟雨迷离，渔舟荡漾，都非恒境。客与缁流往返寺中，自行驾筏以渡，两岸桃柳纷霏，云霞掩映，常有梵王钟鼓，与樵歌渔唱相和也。每岁端阳，城内外人竞渡于此，采莲画舫，士女缤纷。
　　开化寺　西湖旧有开化院，在子城外，岁久无存。以今考之，当在城内之西北隅。今孤山之开化寺，不知始于何年？康熙四十四年，总督金世荣浚西湖，遂新斯寺。中为正殿，后为禅堂，两翼钟鼓楼。学使沈涵为之记，方伯高缉睿集《圣教序》书。亭坏，碑磨他用，可惜也。禅堂之左为客寮，右为方丈。寺有荔枝数十株，名与西禅寺埒。旧有十八娘之名，见蔡忠惠《荔枝谱》。环湖桃柳，春红冬翠，掩映镜中。三十年来，钟鼓之楼，并客堂、方丈，鞫为茂草。乾隆十三年，中丞潘敏惠公重修；道光戊子重浚西湖，再修。
　　宛在堂　在开化寺左。旧湖心亭，又为蒹葭亭。明山人傅汝舟拟筑室于此，招高瀔偕隐，后竟不果。《名胜志》：汝舟与高濲皆出郑少谷之门。郡人语曰：“高垂股，傅脱粟。言龈龈，中歌曲。”少谷于傅，尝称其文；于高，则重其行。山人拟筑斯堂，约瀔偕隐，诗歌唱和，传诵一时，后不果。而山人集中有《堂成寄丰学士》诗，则堂竟落成，无从征信矣。乾隆十三年，潘敏惠公重浚西湖，葺开化寺。郡人因于寺之东筑室三楹，旁盖小楼，祀文昌，下祀名宦之有功于西湖者。以乡先生林子羽、王孟扬、郑少谷、傅木虚、高宗吕、叶台山、曹能始、谢在杭、徐兴公、幔亭十君子袝焉。墙外一亭，列莳梅花，为觞吟之所。堂前仍旧名，后圯。道光间重建，增祀陈叔度、赵十五、黄莘田、谢双湖四公，称十四先生焉。
　　澄澜阁　赵忠定汝愚浚西湖，沿威武堂故址，建阁曰“澄澜”。拓城以后，址失。以地考之，当在城内定远桥之东北。明万历三年，按察使徐中行市濒湖池馆，建阁其上。由荷亭为梁，蹑级以登，仍忠定旧名，岭南黎民表隶书额。其下为堂，为燕游之所，马恭敏森为记。徐兴公有“开樽明月满西湖”之句。叶文忠诗：“桑柘几家湖上社，芙蓉十里水边城”，皆实录也。十六年，知府江铎重修，后圯。道光间重建于褒忠祠后。
　　皇华亭　在湖滨迎恩亭之东。左竖元肃政廉访司副使中顺公宝哥畏兀氏《去思碑》，右有明嘉靖初御史林釴换《靖闽碑》。其外为荷亭，槛外芙蕖数亩，斜阳欲下，香气袭人，冠盖迎送皆觞于此。梅中丞名鋗题柱云：“已束轻装趋北阙，暂停飞盖看西湖。”乾隆十三年，潘敏惠中丞重嵌《浚湖碑》于壁，寻圯。道光间重浚西湖，改建为李忠定公祠。
　　谢坪屿　在湖滨，一水盈盈，山光映带。相传昔有谢氏避地结庐于此，见《通志》。《闽都记》：谢廷柱，长乐人，都御史士元之子。举进士，授评事，历湖广佥事。致仕，市负郭田数十亩，筑室以居。后从子尚书杰改为宗祠。廷柱诗集亦有《西湖草堂成，五溪先生惠诗，次韵》云：“窗前碧嶂秋添赋，墙下黄花晚自栽。”则当是以官名其地者，俗误呼为谢评屿耳。许友有《西湖谢评事宅》诗云：“欹斜一屋傍芦花，两扇柴门面湖里。樵歌渔曲来晓昏，雨月风烟无闲止。四时有客至湖中，便道竹边评事里。”
　　谢　泉　一井在湖滨，谢廷柱所凿，镌曰谢泉。
　　褒忠祠　在湖中，旧为传经书院。乾隆六年改建，祀国朝殉难总督范承谟等。
　　大梦山　在湖西，周二里，东起迎恩亭，西临平章池。苍秀可爱，而多奇石。郡守江铎镌“廉山”二字，与客登临，欲建亭其上，而未果。其阳有墨池一坎，洼然而正方。元时有隐者，晦迹于此，镌曰“墨池”。近为筑坟伐石，多所缺败，非复曩时之旧矣。前有薛家园池，回环里许。弘治正德间，有文旭、文易兄弟乡荐登仕，前列甲第，后为池馆，迤西为宗祠。嘉靖初，丰学士熙谪戍，曾馆其家，为作《祠堂祀》，今皆寥落。山有孝子萨琅及子侍郎琦墓，南为萨氏墓庐。明曹学佺《泛舟西湖登大梦山》诗：“山色城中满，看山亦出城。却怜春欲尽，正值雨初晴。坐得野亭旷，到来湖水清。讵须问佳否，于此已忘情。”
　　平章池　在大梦山南，又名西陂。元平章陈有定别业。旧延袤里许，今湮没多矣。明郭波《泛西陂》诗：“古池六月官城西，霖雨既过水拍堤。云光十里浸楼阁，烟波一碧涵玻璃。玻璃远接岩峦色，深沉黑比蛟龙宅。此地曾经住贵臣，今当何处来仙客？碧山金马下殊方，柏台冰月相辉光。少微星高南斗旁，野夫倚玉蒹葭苍。主人好事非一日，吾辈亦岂偶然集。抱琴荡浆村醪香，开箧授衣涧香袭。落日兰舟未拟回，中流萧鼓隔山隈。荷花欢语菱歌唱，菱叶散乱还去来。风定波光湛不流，舟停潭影复悠悠。万木澄阴群鸟下，半轮月出东山头。”傅汝舟亦有《病不赴西陂和郭子》诗，见郡志。
　　熊兵桥　在湖之西，宋时熊兵营驻此，故名。今桥之南地，犹称后营。以此旧有河港引西湖水达南湖，今湮塞。
　　西湖书院　在熊兵桥北，旧为五路庙。康熙戊寅已卯间大疫，乡人迎赛若狂。郡守迟维城禁毁其像。缙绅郑开极等请改为书院，以祀朱子。门对湖光，双榕夹立，浓阴可憩，亦湖滨一胜概也。今门首有叶文忠相国旧题澄澜阁“桑柘几家湖上社”句，永福黄任书也。按湖西北岸，旧又有三山院，宋宝祐二年提刑王泌建。元致和间宪使易释里阿重建，设山长，今废，其址不可考。又有毗卢阁，在唐公祠之北，今亦废。
　　泥门桥　泥王庙前，俗呼平桥。
　　道士洋　在迎恩亭迤北，有田数顷，中有官路。
　　贵安山　延袤二里，郡北邙也。有谢琚墓。
　　自贵安山折而西，为象山，有明都御史陈则清墓，俗呼陈都墓。
　　古灵祠　在象山麓，祀学士陈襄，有司春秋致祭。旧祠在万岁巷，康熙元年移建今所，督学陆可求为记。后庑为集贤堂，以襄所荐士司马光、程颐、张载、苏轼、曾巩等三十三人配。雍正七年，布政使赵国麟捐修。八年奉敕重修。中有曲洞、荷池、勺桥、吟台、竹林、松岭、梅亭、城止亭诸胜。
　　佛国山　有谢给事贲墓。
　　郡厉坛　在保福山东。明洪武初建马鞍山，后移今所。
　　风节亭　在保福寺之西，初道周有亭。万历初，以提学副使邹迪光，赐名曰风节。
　　保福寺　在郡厉坛之北，初名唐安，陈天嘉二年建。明洪武初重建，名隆寿保福寺。
　　火烽山　山有明右都御史洪英墓。
　　梅亭山　有郑少谷墓，明郡守汪文盛营造，墓前有“闽少谷子墓”五字。国朝郡守吴六一重修。明傅汝舟《少谷墓下雨夜感怀》诗：“良友已亡悲凤去，遗篇虽在泣麟穷。休论十载追趋地，只漫千山梦寐中。青草渐生今日雨，白杨时动故国风。抚坟岂称酬知己，愁绝春原薜苈丛。”王文旭诗：“骑箕人已远，旧侣总堪悲。为忆藏舟壑，同攀挂剑枝。草青侵曲径，苔绿上穹碑。落日空山里，凄然共赋诗。”周廷用诗：“不见高人扬子云，山川到处勒遗文。眼前金匮谁能识，独有侯芭为起坟。”“元冢累累荆棘荒，夜台何处葬文章。长松老桧参天起，乔木千年表郑乡。”徐熥诗：“荒坟不记年，过客泪潸然。朽骨存于此，吟魂何处边。野孤啼暮雨，石马卧秋烟。安得斯人起，重令大雅传。”“山郭冢累累，经过下马谁。先生一抔土，词客百年悲。藤护将崩石，苔封未断碑。应知灵爽在，叹我不同时。”徐诗：“昔贤宁复起，大雅久无闻。黄土空销骨，青山不葬文。精灵沉夜月，吟咏冷秋云。词客应相识，诗成墓所焚。风流山吏部，白骨閟泉扃。异代思相见，千年不肯醒。松楸护灵气，川岳暗文星。墓燧无人治，遗篇又杀青。”袁敬烈诗：“落日暝烟收，凄凉闭一邱。生年无四十，名姓有千秋。孤岭寒猿啸，空山过客愁。可怜风雨夜，萧瑟是松揪。”“空林闭白云，深处易斜曛。诗客当年泪，先生绝代文。藤萝牵断碣，狐兔走孤坟。向夕悲风起，凄凉不可闻。”又傅处士汝舟墓在眠狗山，与少谷墓相邻。王应山《吊傅山人》诗：“桑户当年已返真，伤心交谊自先人。荒邱谁复瞻霜露，断简能无泣鬼神。采药尚掩蓬岛月，种桃空忆故山春。幸然委蜕依良友，何必要离井隐沦。”徐诗：“大雅人何在？累累土一邱。有诗传宇宙，无子祭春秋。樵采村童入，经过父老愁。泉台怜少谷，精爽可同游。”郭造卿诗：“应得神仙去，青天有玉楼。空余人世在，白草自高邱。挂剑留坟树，生刍奠陇头。千秋高谊在，临发泪还流。”
　　郡鹿山　在梅亭西，有乳泉石刻。山有学宪刘世扬墓，石刻“谏议阡”三字。
　　万安桥　在梅亭铺北，纳洪塘诸流，驿路要衡也。宋绍兴七年建，元季圯于水，所存二址。明宣德八年重建于旧址之西，四十丈许，酾水为五道，上跨修梁，而覆以亭。正、嘉、隆、万间屡圯，屡修。今久圯。
　　文　山　宋处士郑育居此。太守黄裳数访之，垒石为径，榜曰“文山”，故名。《闽都记》：旧有坊扁，今废。有小浦通潮汐。
　　自迎西桥直西，为草市都。有：
　　新　亭　初名西隐。唐太守唐秩有惠政，更名颂德。有寺曰西隐。明成化间，闽知府唐珣捐资辟地重建，俗称新亭，今名观音亭。有英济祠。
　　接官亭　旧在西湖头，即迎恩亭也。后驿道改由洪山桥入，遂改建于此。
　　浙绍乡祠　在观音亭西，祀静安公张绪。
　　康亲王祠　在浙绍乡祠西，国初建。
　　凤皇山　在一都。旧有香岩寺，今废。有桥亦名凤皇。今石梁仅存，而地犹称凤皇池。上有高风台址，元贡师泰增筑之，名以高风，自为记云：“方山耸其前，莲峰矗其后。左沧海，右洪江。云烟苍茫，极目无际。”又欲作亭其上，平章道隐助之，名曰“鸣凤”。今亭基亦没。朱子《和林择之凤皇山》诗：“木落髻鬟拥，湖平妆镜空。荒亡余旧事，惨淡只悲风。兴发千山里，诗成一笑中。诸君莫惆怅，吾道固当穷。”
　　东台庙　在凤皇山巅。五代闽建，以神有捍贼御灾功。嘉定间赐额忠惠，都官员外郎林岊为碑文。今俗称将军庙，山亦曰将军山。
　　清泉山　在凤皇山西，其支即贵安山。山有宋林之奇及从子子冲墓。之奇，官校书郎，由宗正丞提举闽舶，遂以祠禄家居，吕祖谦尝师之。子冲，字通卿，登进士，累官将乐丞。父卒，扶柩归。《闽都记》：二墓有祠，多朱子书扁。道周有石刻：“三山林氏先茔”，今式微。有豪门同姓冒之。
　　祭酒岭　在清泉山西，以闽湛温得名。《闽都记》：温事闽王延翰，为祭酒。翰使温鸩其弟建州刺史延禀(来使)。温恐兄弟从此多衅，自饮鸩卒。闽人哀之，葬于此，遂名其山。昔路逾岭而趋，后因闽总制张经营葬其父，辟路田间，以达行者。明徐《过祭酒岭湛温墓》诗：“大夫饮鸩伪闽时，古墓榛芜问不知。岭路即今传祭酒，行人下马看丰碑。”又有宋员外郎湛沂墓，亦在祭酒岭。《鳌峰集》云：古冢荒芜，傍有志铭完好，为治平中湛沂之墓。沂，俞之父也。刘康夫撰文。”明徐诗：“名姓无因著汉青，古坟零落在郊坰。谁知五百余年后，尚有人来读墓铭。”
　　四借亭　在洪山桥东。为明成化间布政使陈珂建，今圯。
　　洪山桥　距城西十里，跨洪江上。《名胜志》：自芋原上分支来，由桐口万安经此桥，以达西禅浦，绕城西入台江，与洪塘江合。《闽都记》：万安江口，旧有石桥门狭；溢水迅急，善崩，民以为病。成化十一年，镇守太监卢胜广旧址重建，佥事章懋为记。二十二年，太监陈道重修。然水门四十余，其七门当冲流，屡坏屡修。万历六年，巡抚都御史庞尚鹏重治建屋。万历已酉毁，知府喻政重造，又毁。国朝顺治中改造，寻圯。康熙间督抚姚启圣、吴兴祚、金鋐相继重修，复圯。乾隆间又修，旋圯。嘉庆、咸丰间又圯，道光间又修。按：岊江之水，自芋原而下，旧有桥，曰灵光(即桐口桥也)、曰万安、曰洪山，今二桥俱圯，惟洪山独存，然亦屡修屡坏。考曹能始《灵光桥记略》云：桐口、万安、洪山为水所经之处，皆有梁以渡。一则津济往来，人所易晓；一则以江潮相接处，江力微，不能胜潮。潮归时，扶江水以东驰，若奔马，则其水无情。且田庐就近者，易崩，故借桥之力以挽之。潮欲去而稍扼于桥者再三，若不一而足，则前人创造之意盖微矣。
　　由西门迎仙桥折而南，为高峰庵，地今名柴巷，旧西教场也。有桥跨河，曰高峰桥。桥之南有庵，今废为瘟神庙。
　　柳　桥　在草市都。唐时辟南湖于此，今惟一港，从通舟楫，从西水关入。
　　陆庄园　在高峰桥西。宋陆蕴、陆藻兄弟别业，园池亭馆，今皆颓废。
　　凤　山　亦名黄山，在柳桥南平田中。山阴有明都御史陈纪墓。
　　西禅寺　一名怡山，亦曰域山，距城西五里而遥。梁仙人王霸所居。有寺古号信首，隋末圯。咸通八年，观察使李景温招长沙沩山僧大安来居，起废而新之。十年，改名清禅；寻又改延寿。后唐长兴中，闽王延钧奏名长庆。淮兵焚毁，惟佛殿、经藏、法堂、西僧堂仅存。天圣中营葺，始就，周垣九百丈，居三千人。有奎华阁，明远、紫翠二亭，放生池诸胜。景祐五年，敕号怡山长庆。明宣德二年重建，屡修。兹寺为侯官丛林第一。旧有西宫，王霸居此，凿井炼药，有白龟吐泉，点瓦成金之异。后委蜕于所居皂荚树下。唐贞元中，观察使李若初建冲虚观，以祀霸及徐登、董奉、任放，为四仙祠。万历初，马恭敏森卜兆其地，遂移建于东。按寺志：冲虚观，旧在寺前东南，今废。西南仅存数椽，俗呼小伽蓝。有白龟井，亦枯废。寺内外有七井，俱唐开山僧懒安浚。四围多荔树，福州荔枝以西禅、开化二寺所产为著。寺之荔，宋时植者，旧有百余株。其法堂前后四株，传为五代僧慧稜手植，至今犹存。　宋蔡襄《和王介夫游西禅兼呈黄承制》诗：“山城只有四围青，海国都无一点尘。荔子丰标全占夏，荷花颜色未饶春。水边清吹传觞久，路上残阳立马频。不是闲来夸景物，欲将谣俗寄王人。”李觏《游怡山长庆寺》诗：“行行金碧里，气象恍如春。不记来时路，自嫌衣上尘。院香知有佛，僧静似无人。十载京华梦，相逢一欠伸。”李纲《西禅寺斗东堂》诗：“杰阁雄楼杳霭间，佳辰良夜共跻攀。斗回高柄临华栋，月涌清光出远山。急景行将悲晼晚，此身难得到宽闲。世间百虑何时了，且对金樽一解颜。”明王偁《秋夜宿怡山古刹》诗：“别路绕珠林，秋来落叶深。一灯今夜雨，千里故人心。已觉空门幻，还惊旅况侵。坐闻钟鼓曙，离思转沉沉。”郑善夫《病起步西禅》诗：“一春伏枕莺可怜，病起野池生白莲。偶尔梳头出城郭，便因看竹到西禅。天晴求食鸟双下，日午闭门僧独眠。明发螺江有行役，红尘白雁异风烟。”谢肇淛诗：“城西十里路，春树变鸣禽。远寺寻钟入，山僧避客深。雨花天外落，石塔洞中阴。悟得空门意，吾生已陆沉。”黄道周《宿怡山招提》诗：“路折城西地已幽，寒云更绕寺门流。深林何处堆黄叶，老衲无心任白头。山近重阳常欲雨，人经多难易悲秋。偶然坐觉蒲团稳，谁拟闲身几日留。”
　　石湖桥　在美宅里西宫前。
　　西禅浦　在西禅寺前。外临三港为江，俗名西河口。内有小浦达于河渠，有渡达凤冈诸处。
　　度洪山桥而西，为洪塘，有洪山寺。在桥西。明正德间布政使陈珂建。万历六年修，寻圯，甲寅重创。谢肇淛诗：“山下洪江江上村，江云山霭共黄昏。早潮归后暮潮到，一片寒声绕寺门。”
  </div>
  <div class="pagination">
   <a href="榕城考古略_page4.html">
    上一页
   </a>
   <a href="榕城考古略.html">
    1
   </a>
   <a href="榕城考古略_page2.html">
    2
   </a>
   <a href="榕城考古略_page3.html">
    3
   </a>
   <a href="榕城考古略_page4.html">
    4
   </a>
   <span class="current-page">
    5
   </span>
   <a href="榕城考古略_page6.html">
    6
   </a>
   <a href="榕城考古略_page7.html">
    7
   </a>
   <a href="榕城考古略_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
