<!DOCTYPE html>
<html>
<head>
    <meta charset="UTF-8">
    <title>陕西通志 - 第 334 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 334 页/共 490 页</h1>
    <div class="content">　　贾祚字永锡韩城人顺治丁亥进士弱冠能文邑令左懋第极器重之性孝友尝以禄养未遂终身不置酒张乐不衣裘帛笃爱二弟常捐置义田以
　　通赒恤初任章丘令疑狱立剖旋丁外艰服阕补尉氏邑旧有报垦田六百余顷为民累祚躬行劝课税额始办内艰归再补元氏擢御史封章数十上其举孝义重师儒一疏尤剀切出视长芦盐政商人例餽万金悉屛弗纳尝按部所属餽黄金饮器正色叱之差竣还京请告归杜门谢客年登大耋好学不倦子缔芳字怀伯读书励行少从盩厔李颙游学有根柢闻父道左令轶事心慕之为搜辑遗稿以崇俭一书付梓年三十六卒所着有思诚録
　　杨素蕴宜君人顺治壬辰进士初任东明令考最擢四川道御史劾奏呉逆被谪暨变起大臣交章荐之复起督学山西晋人有闗西夫子之颂歴顺天府尹出为安徽巡抚值夏逢龙作乱调抚湖广时武昌新经兵燹加意抚循病革犹采陈民间疾苦竟以劳勚卒官
　　梁鋐字子逺三原人赋姿英敏登顺治乙未进士选庶常旋改给谏遇事指陈得失无所回护直声震一时清正雅亮歴官三十年犹僦屋而居有劝其置买田宅者则引清白吏贻子孙语以谢之歴仓塲总督户部侍郎生平于书无所不读丁外艰悲泣伤目母卒哀毁逾甚遂失明竟卒子涏之由诸生令湖口再令富川驯服苗夷邑中向化歴光禄寺署正清操如一日殆无忝厥父云
　　卫执蒲字禹畴韩城人顺治辛丑进士初授新乐令请蠲荒地赋额三千缗时郡邑征赋以银七钱三为额执蒲请从民便悉遵市值收钱歳省民财万余金流亡渐集邑称乐土寻迁户部主事督理通仓尽革收漕诸廷臣交荐授云南道御史有请裁所归驿并复设延安巡抚两疏皆闗大计旋出视浙鹾防声特着时西南方用兵秦民困于飞挽执蒲请用水运可自楚直达汉中公私交便歴佥都通政先后疏凡数十上二十七年奉
　　命祭告南海道拜左副都御史以病卒于广州
　　王焯字仲三原人康熙庚戌进士令直阜城地杂旂屯民多影射首行均税法俾豪无匿田田无匿税更立征输十限民无逋赋境内帖然擢刑垣旋掌吏垣论事多达大体晋通政转佥都陟太常卿皆着清声寻乞归癸未秋
　　銮辂西巡焯迎觐潼闗
　　天语垂注
　　赐御书唐律





　　陜西通志巻六十
<史部,地理类,都会郡县之属,陕西通志>
　　钦定四库全书
　　陜西通志巻六十一
　　人物七
　　忠节
　　周
　　富辰【郃人襄王大夫】郑伐滑王使伯服游孙伯如郑请滑郑执二子王怒将以狄伐郑富辰谏王弗听狄伐郑取栎王德狄人将以其女为后辰谏王又弗听王黜狄后狄人来诛杀谭伯辰曰昔吾骤谏王王弗从以及此难若其不出王其以我为怼乎乃以其属死之【国语】
　　子车奄息【秦大夫】交交黄鸟止于棘谁从穆公子车奄息交交黄鸟止于桑谁从穆公子车仲行交交黄鸟止于楚谁从穆公子车鍼虎【诗秦风】秦穆公卒以子车氏之三子为殉皆秦之良也国人哀之为之赋黄鸟【诗经注】穆公与羣臣饮酒酣公曰生共此乐死共此哀于是奄息仲行鍼虎许诺及公薨皆从死黄鸟之诗所为作也【史记秦本纪注】
　　汉
　　苏武字子卿【建子杜陵人】天汉元年以中郎将持节送匈奴使留在汉者与副中郎将张胜假吏常惠等俱至匈奴匈奴欲降之使衞律召武受辞武引佩刀自刺律惊自抱持武气绝半日复苏律谓武曰苏君律前归匈奴拥众数万苏君今日降明日复然空以身膏草野谁复知之武不应律曰君今不听吾计后虽欲复见我尚可得乎武骂曰女畔主背亲何以女为见律知武终不可胁白单于乃幽武大窖中绝不饮食天雨雪武卧齧雪与旃毛幷咽之数日不死匈奴以为神徙武北海上无人处使牧羝武至海上廪食不至掘野防去草实而食之仗汉节牧羊卧起操持节旄尽落久之单于使李陵至海上置酒设乐谓武曰单于闻陵与子卿素厚故使来说足下虚心欲相待武曰武父子无功德皆为陛下所成就今得杀身自效诚甘乐之愿勿复再言陵数日复曰子卿一听陵言武曰自分已死久矣王必欲降请毕今日之懽效死于前陵见其至诚喟然叹曰嗟乎义士陵与衞律之罪上通于天因泣下沾巾与武决去后陵复至海上语武捕得云中生口言吏民皆白服曰上崩武号哭呕血旦夕临数月昭帝即位匈奴与汉和亲汉求武等匈奴诡言武死后汉使复至匈奴常惠敎使者谓天子射上林苑得雁足有系帛书言武等在某泽中单于惊谢汉使召会武官属随武还始元六年春至京师诏奉武一太牢谒武帝园庙拜为典属国武留匈奴凡十九嵗始以强壮出及还须发尽白宣帝神爵二年病卒图画麒麟阁【汉书本传】
　　段崇字礼高南郑人太守郑厪命为主簿凉州羌入汉中从厪屯褒中厪欲战崇谏不可厪不听出战败绩崇及子勃兄子伯生等皆死羌遂得厪杀之程信字伯义南郑人时为功曹居守驰来赴难殡殓厪丧结故吏子弟二十五人各募敢死士以待时太守邓成命为五官虏复来信等将其同志率先奋讨大破之信被八创死天子咨嗟赐信崇家谷数千斛有王宗原展及严孶李容姜济陈已曹廉勾矩刘旌九人皆以令义为郑厪所命王宗原展与厪同死孳容等七人与信幷命诏书赐九子家谷各五百斛【汉中士女志】
　　鲁旭【谦子平陵人】官太仆与王允共诛董卓李傕入长安旭遇害【后汉书鲁恭传】
　　金元休名尚京兆人与同郡韦休甫第五休文俱著名号三休为兖州刺史东之郡而太祖已临兖州尚依袁术术僭号欲以尚为太尉尚无屈意术亦不敢强也建安初尚逃还为术所害后丧至京天子嘉尚忠烈为之咨嗟诏百官吊祭拜子暐为郎【典畧】
　　金祎字德祎【璇子京兆人】自以世为汉臣覩汉祚将移与耿纪韦晃吉本本子邈邈弟穆等结谋祎与王必善必典兵督许中事邈等率千余人夜攻必祎遣人为内应射必中肩必投祎夜唤德祎祎家不知是必谓为邈等曰王长史已死乎必乃更他路奔南城会天明邈等众散故败【三辅决录注】
　　韦康字元将京兆人康父端从凉州征为太仆康代为凉州刺史后为马超所围坚守歴时救军不至遂为超所杀【三辅决录】
　　晋
　　傅祗字子庄泥阳人性至孝才识明练起家太子舍人迁荥阳太守自魏黄初大水之后河济泛溢祗造沈莱堰自此兖豫无水患迁常侍左将军杨骏辅政欲悦众心议普进封爵只与骏书曰未有帝王始崩臣下论功者也不从氐人齐万年反以祗为行安西军司加常侍讨平之赵王伦辅政以为中书监王戎陈准等相与言曰傅公在事吾属无忧矣怀帝即位东海王越辅政祗旣居端右明达国体朝廷制度多所经综大将军茍晞表请迁都使祗出诣沔阴脩理舟楫为水行之备洛阳陷遂共建行台推祗为盟主传檄四方征义兵以暴疾薨祗自以义诚不终力疾手笔勑厉其二子宣畅辞防深切览者莫不感激慷慨【晋书傅传】
　　魏浚东阿人寓居关中有干用永嘉末与流民东保河阴之硖石时京邑荒俭浚掠谷麦献怀帝及洛阳陷屯于洛北石梁坞抚养遗众其附贼者解喻之恃远不从命者遣将讨之远近感悦襁负至者甚众刘琨承制假浚河南尹刘曜忌浚得众率军围之浚夜走为曜所得遂死之赠平西将军浚族子该一名亥刘曜攻长安随浚赴难守金墉城曜引去余众依之元帝承制加冠军将军雍州刺史助周访讨平杜曾诏以为顺阳太守王敦反梁州刺史甘卓试以敦防动之该距而不应苏峻反率众救台军峻未平卒【晋书本传】
　　吉挹字祖冲莲勺人祖朗愍帝时为御史中丞西朝不守朗叹曰吾何忍君臣相随北面事贼乎乃自杀挹少有志节孝武帝初苻坚陷梁益桓豁表挹为魏兴太守寻加轻车将军领晋昌太守以拒坚功拜员外散骑侍郎苻坚将韦钟攻魏兴挹拒之斩七百余级加督五郡军事钟率众欲趋襄阳挹邀击斩五千余级钟怒回军围之挹又屡挫其锐后贼众继至挹力不能抗贼城将陷挹引刀欲自杀友人逼夺其刀会贼执之挹闭口不言不食而死追赠益州刺史【晋书本传】
　　傅之字仲度泥阳人父韶晋梁州史之少倜傥有大志举秀才不行义旗建辅国将军道规以为防军卢循作乱桓石绥自号荆州刺史王天恩自号梁州刺史袭西城时韶为梁州遣之讨石绥等斩之除太尉行防军高祖北伐之与扶风太守沈田子等七军自武关入伪上洛太守脱走进据蓝田招怀戎晋晋人厐斌之羌人康横等各率部归化进为桂阳公除畧阳太守徐师高叛之讨平之高祖归后勃勃伪太子赫连璝率众三万袭长安之领步骑五千于池阳破之璝又抄掠渭南之又于寡妇渡破璝掠七千余口义真东归勃勃倾国追蹑于青泥大战之军败陷没逼令降不屈见杀时年四十二【宋书本传】
　　梁
　　韦粲字长倩杜陵人好学仗气太清二年为散骑常侍粲闻侯景作逆简阅部下得精卒五千马百疋倍道赴援至豫章奉命报云贼已出横江粲就内侍刘孝仪谋之孝仪曰必期如此当有别勑岂可妄相惊动时孝仪置酒粲怒以杯抵地曰贼已渡江便逼宫阙水陆俱断何暇有报假令无勑岂得自安韦粲今日何情饮酒即驰马出以轻舸就路至南洲司州刺史栁仲礼亦帅步骑万余人至横江粲即送粮仗赡给幷散私金帛以赏其战士建议推仲礼为大都督进军次新亭是夜仲礼入粲营部分众军令粲顿青塘粲帅所部水陆俱进时値昏雾军人失道比及青塘夜已过半垒栅至晓未合景率锐卒来攻军副王长茂劝据栅待之粲不从令军主郑逸逆击之遂败贼乘胜入营左右牵粲避贼粲不动叱子弟力战兵死畧尽遂见害子尼及三弟助警构从弟昂皆战死贼传粲首以示城内太宗闻之流涕曰社稷所寄惟在韦公如何不幸先死行阵诏赠防军将军世祖平侯景追諡曰忠贞并赠助警构及尼皆中书郎昂员外散骑常侍粲长子臧字君理厯官东宫领直侯景至帅兵屯西华门城陷奔江州收旧部曲据豫章为部下所害【梁书本传】
　　北魏
　　王洛儿京兆人明元在东宫给事帐下性谨愿未尝有过明元尝猎于灅南乘氷而济氷陷没马洛儿投水奉帝出殆将冻死帝解衣赐之恩宠日隆天赐末帝避难居外洛儿晨夜侍衞恭勤发于至诚元绍之逆帝昼居山岭夜还洛儿家洛儿冐难往返京都通问大臣大臣遂出奉迎明元还宫社稷获全洛儿有功焉太宗即位拜散骑常侍赐爵新息公卒赠太尉太宗亲临哀恸者数四子长城袭爵【北史本传】
　　宿查干【石祖朔方人】世祖时虎贲幢将从征平凉有功赐爵安汉男迁给事讨蠕蠕战殁【魏书宿石传】
　　苏湛字景儁魏侍中则之后举秀才萧宝夤之讨关西以湛为行台郎中深见委任孝昌中宝夤反时湛卧疾于家宝夤报湛云死生荣辱与君共之湛闻之举声大哭曰为我白齐王王本以穷鸟投人赖朝廷假王羽翼不能竭忠报德乃欲乘人间隙有不臧之心苏湛不能以百口为王族灭愿乞骸骨还鄕里宝夤素重之听还武功宝夤败庄帝即位征补尚书帝谓曰闻卿答宝夤甚有美辞湛顿首谢曰臣与宝夤周旋契濶言得尽心而不能令其守节臣之罪也庄帝大悦加散骑侍郎寻迁中书病还鄕里终于家【魏书本传】
　　韦元恢杜陵人有气干孝昌初值刺史元法僧外叛元恢招聚同志潜规克复事泄为法僧所害时人伤之【魏书韦阆传】
　　泉企字思道上洛丰阳人曾祖景言魏建节将军世袭本县令父安志复领本县企九嵗丧父哀毁类成人年十二乡人诣州请企为县令魏宣武帝诏从所请企虽童幼而好学恬静百姓安之孝昌初加龙骧将军除上洛郡守萧宝夤反遣其党郭子恢袭据潼关企率乡兵三千人拒之连战数日子弟死者二十余人遂大破子恢以功拜征虏将军宝夤又遣兵万人趋青泥图取上洛豪族泉杜二姓宻应之企与刺史董绍宗潜兵掩袭二姓散走宝夤亦退迁淅州刺史永安中梁将王元真宼荆州加企持节都督率众援之遇于顺阳与战大破之除东雍州刺史企性清约纎毫不扰于民每于乡里运米自给孝武初齐神武专政魏帝有西顾之心欲委企以山南之事乃除洛州刺史当州都督未几帝西迁齐神武率众至潼关企遣子元礼御之上洛人泉岳其弟猛畧与拒阳人杜窋等谋翻洛州以应东军企知之杀岳及猛畧等窋亡投东魏大綂初进爵上洛郡公三年高敖曹围逼州城杜窋为乡导企拒守旬余矢尽援绝城乃陷企谓敖曹曰泉企力屈志不服也及窦泰被擒敖曹遂执企而东以杜窋为刺史企临发宻诫子元礼仲遵致力本朝余无所言闻者莫不愤叹寻卒于邺元礼少有志气好弓马释褐奉朝请本州别驾累迁散骑常侍洛州陷与企俱被执而东于路迯归时杜窋虽为刺史然邑人素轻杜而重泉及元礼至与仲遵相见感父临别之言潜与豪右结托信宿之间遂率乡人袭州城斩窋传首长安朝廷嘉之拜车骑大将军世袭洛州刺史从战沙苑为流矢所中卒仲遵少谨实涉猎经史年十四为本县令及长有武艺每从父兄征讨以勇决闻高敖曹攻洛州企令仲遵出战众寡不敌为流矢中目不堪复战及城陷仲遵以被伤不行后与元礼斩窋以功封丰阳伯加授征东将军豫州刺史及元礼于沙苑战殁复以仲遵为洛州刺史随于谨攻柏谷坞力战先登擒其将王显明复会大军战于邙山授荆州刺史仲遵虽出自巴夷而有方雅之操歴官以清白见称朝廷以其父临危抗节令袭爵上洛郡公恭帝初征拜左衞将军寻出为金州刺史武成初卒諡曰庄【周书泉企传】
　　韦祐字法保山北人祖騈中书博士父义上洛郡守法保少好游侠人有急难投之者多保存之父殁事母兄以孝敬闻慕李长寿之为人遂娶长寿女因寓居关南正光末拜员外散骑侍郎孝武西迁除右将军及长寿被害其子延孙收余众守御东境朝廷恐延孙兵少不能自固乃除法保东洛州刺史配兵数百人以援延孙法保遂倍道兼行东魏陜州刺史刘贵以步骑邀之法保命所部为圆阵且战且前数日得与延孙兵接乃幷势置栅于伏流未几太祖征法保与延孙还朝赏劳甚厚授大都督除河南尹频与敌人交兵每身先士卒单马陷阵尝至关南与东魏人战流矢中颈从口中出当时气绝舆至营久之乃苏拜车骑大将军镇九曲城加骠骑大将军会东魏遣军送粮馈宜阳法保潜邀之转战数十里兵少不敌为流矢所中卒諡曰壮【周书本传】
　　北周
　　杨敷字文衍华山公寛之兄子父暄歴辅国将军諌议大夫以别将从魏广阳王深征葛荣为荣所害赠华州刺史敷少有志操重然诺每览书传见忠臣烈士之事常慨然景慕之魏建义初袭祖钧爵临贞县伯天和六年出为汾州刺史齐将段孝先率众五万来寇梯冲地道昼夜攻城敷亲当矢石随事扞御拒守累旬攻之愈急时城中兵不满二千战死者已十四五粮储又尽公私穷蹙齐公宪总兵赴救惮孝先不敢进军敷知陷没乃召其众谓之曰吾等粮绝今欲突围出战死生一决于诸君意何如众咸涕泣从命乃率兵夜出击杀齐军数十人俄而孝先率诸军尽锐围之敷殊死战矢尽为孝先所擒齐人方欲任用之敷不为屈遂卒于邺高祖平齐赠使持节大将军諡曰忠壮【周书本传】
　　韩盛字文炽南阳堵阳人五世祖远为郑县令因徙居京兆之渭南幼有操行涉猎经史兼善骑射膂力过人大綂初起家开府行防军从李远积年征讨每有战功累迁至大都督出为新平郡守居守清静严而不残矜恤孤贫抑挫豪右贼盗止息郡治肃然寻以本官从晋公防东讨于洛阳战殁赠淅洛义三州刺史谥曰壮子谦嗣官至大都督兄德舆厯官邵州刺史仲恭歴广原灵原新丰三县令所在皆有声绩有八子并有志操少子纫约后最知名【周书杨摽传】
　　韦总字善会【孝寛子杜陵人】聪敏好学位京兆尹帝尝戏总曰卿师尹帝乡故当不以富贵威福乡里耶总正色对曰陛下擢臣非分窃谓已鉴愚诚今奉严旨便似未照丹赤岂可久忝此职用疑圣虑请解印绶以避贤能帝大笑曰前言戏之耳五年从武帝东征每率麾下先驱陷敌遂于并州战殁赠上大将军追封河南郡公諡曰贞【北史韦孝寛传】
　　隋
　　赵世模初事高宝宁后以众归周授上开府寓居京兆之云阳高祖践祚恒典宿衞迨同晋王伐陈先锋遇贼力战而死朝廷以身死王事令子元淑袭本官【隋书赵元淑传】
　　张定和字处谧万年人少贫贱有志节初为侍官从上柱国李充击突厥先登陷阵虏刺之中颈定和以草塞疮而战神气自若虏遂败走上闻而壮之进位柱国封武安县侯炀帝嗣位拜宜州刺史寻转河内太守颇有惠政嵗余从帝征吐谷浑定和挺身登山贼伏兵于岩谷之下发矢中之而毙諡曰壮武子世立嗣寻拜为光禄大夫【隋书本专】
　　韦洸字世穆【世康兄杜陵人】性刚毅有气干少便弓马隋文帝为丞相从季父孝寛击尉迟迥于相州以功拜柱国进襄阳郡公时突厥寇边令洸綂兵出原州击破之拜江陵总管陈平拜江州总管畧定九江遂图岭南上与书慰勉之洸至广州岭表皆降上闻而大悦许以便宜从事拜广州总管嵗余番禺夷王仲宣反以兵围洸洸拒之中流矢卒赠上柱国諡曰敬子恊字钦仁好学有雅量位秘书郎其父在广州上命恊赍诏劳问未至而父卒上以其父死王事拜柱国厯定息秦三州刺史有能名【北史韦世康传】
　　韦福奬【世康少子杜陵人】通事舍人在东都与杨感战没【北史韦世康传】
　　杨武通华阴人性果烈善驰射数以行军总管讨西南夷以功拜左武衞将军歴岷兰二州总管复与周法尚讨叛獠法尚军不利武通束马悬车出贼不意频战破之贼知其孤军无援倾部落而至武通转鬭数百里为贼所拒四面路绝武通轻骑挑战坠马为贼所执杀而噉之【北史刘方传】
　　陶模京兆人性明敏有器干仁寿初为岚州司马谅旣作乱刺史乔钟葵发兵将赴逆模拒之曰汉王所图不轨公荷国厚恩致位方伯谓当竭诚效命以答慈造岂有大行皇帝梓宫未掩翻为厉阶钟葵失色曰司马反邪临之以兵词气不挠钟葵义而释之军吏进曰若不斩模何以压众心于是囚之于狱及谅平炀帝嘉之拜开府授大兴令杨感反率兵从衞元击之以功进位银青光禄大夫卒官【隋书本传】
　　刘韶【文静父武功人】仕隋战死赠上仪同三司【唐书刘文静传】
　　杨善会字敬仁华阴人大业中为鄃令以清正闻俄而山东饥馑百姓相聚为盗善会以左右数百人逐捕之往皆克捷其后贼帅张金称屠城剽邑善会率所领与贼捕战数挫其锋于时郡县微弱陷没相继能抗贼者惟善会而已金称将数百人招集余党善会追捕斩之进拜清河通守其年从杨义臣斩漳南贼帅高士达士达部将窦建德复扰清河善会逆拒之为贼所执建德礼之用为贝州刺史善会骂之曰老贼何敢拟议国士我岂屠酤儿辈敢欲更相吏邪于是害之【隋书本传】
　　张季珣京兆人父祥少为高祖所知开皇中累迁幷州司马仁寿末汉王谅举兵反遣其将刘建畧地燕赵至井陉祥勒兵拒守建攻之复纵火烧其郭下百姓惊骇其城侧有西王母庙祥登城望之再拜号泣而言曰百姓何罪致此焚烧神其有灵可降雨相救须臾骤雨其火遂防士卒感其至诚莫不用命月余援军至贼遂退走以功授开府入为都水监卒官季珣少慷慨有志节大业末为鹰郎将其府据箕山为固与洛口连接及李密陷仓城遣人呼之季珣骂密极口密怒遣兵攻之连年不克时密众数十万季珣四面阻绝而执志弥固誓以必死经三年粮尽士卒羸病不能拒战遂为所陷季珣坐听事颜色自若羣贼曳季珣杀之时年二十八其弟仲琰大业末为上洛令及义兵起率吏人城守部下杀之以归义仲琰弟琮为千牛左右宇文化及之乱遇害季珣家素忠烈兄弟俱死国难论者贤之【隋书本传】
　　沈光字总持吴兴人父君道仕陈陈防家于长安光少骁捷善戏马常慕立功名不拘小节大业中征天下骁果之士光预焉同类皆出其下及帝攻辽东以冲梯击城竿长十五丈光升其端临城与贼战贼竞击而坠适竿有垂絙光接而复上帝壮之即日拜朝请大夫江都之难潜搆义勇为帝复雠光身无介胄遂为所害壮士闻之莫不陨涕【隋书本传】
　　唐宗【休璟祖京兆始平人】隋大业末为朔方郡丞梁师都举兵将据城宗抗节不从为所害【旧唐书唐休璟传】
　　王辩字警畧蒲城人少习兵书尤善骑射汉王谅作乱从杨素讨平之赐爵武宁县男辽东之役以功加通议大夫山东贼帅等寇掠河北辩进兵击之所往皆捷深为羣贼所惮翟让寇徐豫辩频击走让与李密屯据洛口仓辩与王世充讨密阻洛水相持经年辩率诸将攻败密因薄其营战破外栅宻诸营已有溃者乗胜将入城世充不知鸣角收兵翻为密徒所乘官军大溃不可救止辩至洛水桥已坏竟溺死焉【隋书本传】
　　骨仪京兆长安人性刚鲠有不可夺之志开皇初为侍御史处法平当不为势利所囘炀帝嗣位迁尚书右司郎时朝政渐乱浊货公行仪励志守常介然独立超拜京兆郡丞公方弥着时刑部尚书衞元兼领京兆内史颇行诡道辄为仪所执正元不能伤也义兵至元恐祸及遂称老病仪与阴世师同心叶契父子并诛【隋书本传】
　　唐
　　刘感岐州凤泉人武德初以骠骑将军戍泾州为薛仁杲所围粮尽杀所乘马啖士而煑骨自饮至和木屑以食城垂陷长平王叔良救之乃解与叔良出战为贼执还围泾州令感约城中降感绐诺至城下大呼曰贼大饥亡在朝暮秦王数十万众且至勉之无苦仁杲怒执感埋其半土中驰射之至死骂益甚贼平高祖购得其尸祭以少牢赠瀛州刺史諡忠壮诏其子嗣封爵赐田宅焉【唐书本传】
　　杨大宝【炎曾祖天兴人】为龙门令刘武周攻之死于守赠全节侯【唐书杨炎传】
　　靳孝谟武功人为金紫光禄大夫武德二年正月遣孝谟安集边郡为梁师都所获孝谟骂之极口师都杀之二月诏追赐爵武功县公諡曰忠【通鉴】
　　卢士叡刘黑闼之乱死事者又有卢士叡李元通士叡客韩城隋乱结纳英豪高祖与之旧及兵兴率数百人上谒汾阴又使兄子谕降剧贼孙华与刘基败隋将桑显和于饮马泉擢瀛州刺史黑闼遣轻骑破其郛拒战半日叡为贼禽欲使说下城堡不从见杀元通蓝田人高祖入关率所部自归拜定州总管为黑闼所破爱其才欲以为将元通曰吾当守节以报乌能降志耶不听囚之故吏有饷欲餽者元通曰诸君见哀吾能一醉遂纵饮谓守者曰吾能剑舞可借刀守士与之曲终仰天太息曰大丈夫抚方面不能保所守尚何惕息耶乃溃腹死帝为流涕擢其子伏防大将军【唐书忠义传】
　　安金藏长安人在太常工籍睿宗为皇嗣有诬皇嗣异谋者武后诏来俊臣问状左右欲引服金藏大呼曰公不信我言请剖心以明皇嗣不反引佩刀自刺腹中肠出被地而仆武后闻大惊舆致禁中命高医纳肠褫桑□紩之阅夕而苏后临视叹曰吾有子不能自明不如尔之忠也即诏停狱睿宗乃安神龙初母丧葬南阙口营石坟昼夜弗息地本卬燥泉忽涌流庐之侧李冬有花犬虎相扰本道使卢怀慎上其事诏表阙于闾擢右骁衞将军卒諡曰忠以子承恩为庐州长史中和中擢其远孙敬则为太子右谕德【唐书本传】
　　韦安石万年人祖津陵州刺史父琬成州刺史安石举明经苏良嗣荐于武后擢膳部员外郎迁幷州司马有善政安石性方重不茍言笑政尚清严吏民尊畏久视中迁文昌右丞时二张及武三思宠横安石数折辱之易之引蜀商博塞后前安石奏商等贱类不当戏殿上顾左右引出坐皆失色后以安石辞正改容慰勉后幸兴泰宫议趋疾道安石曰千金子且诫垂堂况万乘可乘危哉后为回辇睿宗立复为侍中中书令太平公主有异谋欲引安石数邀之拒不往帝一日召安石曰朝廷倾心东宫卿胡不察曰太子仁孝天下所称且有大功陛下今安得亡国语此必太平公主计也帝矍然曰卿勿言朕知之主窃闻乃构飞变欲讯之赖郭元振保防免俄罢政事迁蒲州刺史太常卿姜皎有所请拒之皎奏安石防作定陵有盗没诏籍其赃安石乃发愤卒天宝初赠左仆射郇国公諡文贞二子陟斌陟字殷卿累迁吏部侍郎杨国忠忌其才贬桂岭尉徙平乐肃宗即位永王兵起委陟招谕授江东节度使与高适来瑱会安州推瑱为地主为载书登坛辞旨慷慨士皆陨泣永王败除御史大夫拜吏部尚书卒諡忠孝斌父为相时授太子通事舍人严峭有大臣体天宝中为中书舍人禄山陷洛阳斌为贼得忧愤卒赠秘书监【唐书本传】
　　王孝杰新丰人少以军功进长寿元年为武威道总管克兹于阗疏勒碎叶等城武后曰贞观中西境在四镇其后不善守弃之吐蕃今故土尽复孝杰功也进凤阁鸾台三品契丹李尽忠等叛诏为靖边总管将兵讨之军至东硖石谷与贼战后军不至为虏所乘军溃孝杰堕谷死赠耿国公以其子无择为朝散大夫【唐书本传】
　　高叡万年人举明经歴赵州刺史圣厯初突厥黙啜入寇叡婴城拒虏攻益急长史唐波若度且陷即与虏通叡觉之力不能制即自经不得死为虏执使降谕诸县不肯应见杀初虏至有为叡计者突厥蠭锐所向无完公不能抗且当下之答曰我刺史不战而降罪大矣武后叹息赠冬官尚书諡曰节诏诛波若籍其家下制褒叡忠节波若臣贼使天下知之子仲舒通故训学擢明经开元初宋璟苏颋当秉多咨访焉时舍人崔琳练达政宜璟等礼异之语人曰古事问高仲舒时事问崔琳何复疑终太子右庶子【唐书本传】
　　王海宾【忠嗣父华州郑人】官太子右衞率丰安军使开元二年吐蕃寇陇右诏陇右防御使薛讷率杜宾客郭知运王晙安思顺御之以海宾为先锋战武阶追北至壕口杀其众进战长城堡诸将媢其功按兵顾望海宾战死大军乘之斩贼万七千级获马七万牛羊十四万宗怜其忠赠左金吾大将军【唐书王忠嗣传】
　　贾循京兆华原人苏颋尝谓今颇牧为益州表署列将败吐蕃于西山三迁静塞军营田使母亡将葬宅有枯桑一夕再生芝出北墉人以为瑞宗以循有功诏赠其父常山太守禄山反使循守幽州故杲卿招之以倾贼巢穴循许可为向润客等发其谋贼缢之建中二年赠太尉諡曰忠从子隐林为永平兵马使当入衞属朱泚难率众扈行在德宗见隐林伟其貌问家世答曰故范阳节度副使循臣从父也帝异之令纠察行在迁检校右散骑常侍封武威郡王贼围急隐林冐矢石死战已而围解羣臣称庆卒赠尚书左仆射【唐书本传】
　　颜杲卿字昕与真卿同五世祖父元孙为濠州刺史杲卿以荫调遂州司法参军与兄春卿弟曜卿并以书判超等迁范阳参军安禄山闻其名表为假常山太守禄山反杲卿及长史袁履谦谒于道赐杲卿紫袍履谦绯袍杲卿指所赐衣谓履谦曰与公何为着此履谦悟乃与真定令贾深内丘令张通幽定谋图贼使子泉明往返计议时真卿在平原阴养死士为拒守计遣甥卢逖至常山约起兵断贼北道杲卿大喜以为兵犄角可挫贼西锋宗拜杲卿衞尉卿兼御史中丞履谦常山太守即传檄河北言王师二十万入土门遣郭仲邕引百骑为先锋驰而南于是赵钜鹿广平河间并斩伪刺史传首常山杲卿兄弟兵大振禄山闻兵兴大惧使史思明等率兵攻常山兵少未及为守计六日而陷与履谦同执贼胁使降不应取少子季明刅颈上曰降我当活尔子杲卿不答遂并卢逖杀之杲卿至洛阳禄山怒曰吾擢尔太守何所负而反杲卿瞠目骂曰汝牧羊羯奴耳天子负汝何事而反我唐臣守忠义恨不斩尔以谢上禄山不胜忿节解以肉噉之詈不绝贼钩断其舌曰复能詈否杲卿含胡而绝履谦断手足贼脔之杲卿宗子近属皆被害乾元初赠太子太保諡忠节建中中又赠司徒泉明购尸葬长安凤栖原泉明有孝节常山陷客寿阳真卿为蒲州刺史令泉明到河北求宗属始一女及姑女并流离贼中及是并得之悉钱赎姑女还取赀复往则已女复失之履谦及父故将妻子尚三百余人不能自存泉明悉力赡给殡父与履谦分柩防还长安履谦妻疑敛具俭狭发视之与杲卿等乃号踊待泉明如父肃宗拜泉明郫令政化清明迁潮州司马居官廉飦鬻不给居母丧哀毁骨立当世以为难春卿倜傥通当世务举明经终偃师丞沈盈者亦杲卿甥有行义释褐博野尉与杲卿同死难【唐书本传】
　　厐坚泾阳人歴颍川太守安禄山反南阳节度使鲁炅表坚为长史兼防御副使以薛愿为颍川太守共守颍川贼将阿史那承庆悉锐攻之愿坚昼夜战诸郡兵无援者自正月尽十一月贼设木鵞冲车飞梯薄城矢如雨士皆雷噪夜半逾城入二人不肯降贼绋致东京将磔解之有说禄山者曰义士也彼为其主杀之不祥乃缚于树比且死见者哭之【唐书本传】
　　苏震【诜子武功人】以防补千牛累迁殿中侍御史禄山陷京师震弃家出奔会肃宗兴师灵武震昼夜驰及行在帝嘉之拜御史中丞终太常卿【唐书苏瓌传】
　　韩浩【休子长安人】万年主簿弟洪为华州刺史洪弟浑大理司直安禄山盗京师皆陷贼贼逼以官将走行在浩洪浑及洪四子复为贼擒杀之洪善与人交有节义借甚于时见者为流涕肃宗以臣子能死难诏赠浩吏部郎中洪太常卿浑太常少卿【唐书韩休传】
　　郭旰【子仪子郑人】贼安守忠壁永丰仓子仪遣子旰与战多杀至万级旰死于陈旰弟晞善骑射复两京战最力累进鸿胪卿吐蕃囘纥入寇加御史中丞援邠州击虏破之居父丧值朱泚乱南走山谷贼舁致之欲污以官阳瘖不答贼胁之不动数以城中事贻书李晟旣而奔奉天天子还改太子宾客封赵国公晞弟曙累官司农卿德宗幸奉天曙方猎苑北闻跸至从乘舆入骆谷与功臣子李升韦清令狐建李彦辅被甲请见言南行路险且虞奸变臣等相誓愿更挟帝马许之帝还擢金吾大将军终祁国公【唐书郭子仪传】
　　李嗣业高陵人开元中从安西都防来曜讨十姓苏禄累功署昭武校尉后安西军中初用陌刀而嗣业尤善所向摧北高仙芝讨勃律署嗣业为陌刀将时吐蕃兵十万据山濒水以扼王师嗣业提步卒升山颓石四面击贼虏大溃鼓而驱至勃律禽其主授右武衞将军从平石国以跳荡先锋加特进诸胡连兵攻四镇仙芝为大食所败嗣业驰守白石岭会拔汗那还兵塞道嗣业手挺鏖击人马毙仆者数十百虏骇走仙芝乃得还进右金吾大将军疏勒镇使安禄山反肃宗诏至即引道广平王收长安嗣业綂前军贼酋李归仁拥精骑薄战王师乱不能阵嗣业持长刀杀数十人阵复整步卒以陌刀长柯斧堵进所向无前斩首六万级遂平长安进收东都封虢国公兼北庭节度使与子仪等围相州师老诸将无功独嗣业披坚数奋为诸军冠中流矢卧帐中方愈忽闻金鼓知与贼战大呼创溃流血数升而卒諡曰忠勇嗣业忠毅忧国不计居产前后赏赐皆以助军【唐书本传】
　　程千里万年人长七尺魁岸有力应募碛西累官安西副都防天宝末安禄山反诏募兵河东即拜节度副使云中太守迁上党长史至德二载贼将蔡希德围上党千里恃勇开门率百骑欲直擒希德几得而救至乃退会桥坏马颠为贼执仰首勑诸骑使还曰为我报诸将可失帅不可失城军中皆为泣下贼还囚千里至东都【唐书本传】
　　郭昕子仪母弟幼明子肃宗末为四镇留后会吐蕃陷关陇昕率将士闭境拒守北庭去西安七千余里数遣使奉表皆不达声问绝者十七年代宗朝昕宻遣间使自囘纥中来【华州志】
　　令狐彰富平人父濞天宝中尉范阳彰遂少长范阳倜傥有胆气涉猎书传知大义事安禄山史思明伪署博滑州刺史镇滑台彰感激忠义思立名节乃潜谋归顺募勇士善水者乘夜涉河表请以所管贼一将兵马及州县归顺肃宗大悦赐书慰劳时彰移镇杏园渡遂为思明所疑遣所亲薛岌围攻之彰明示三军晓以逆顺众心感附与贼战大破之遂以麾下入朝肃宗深奬之礼甚优厚拜御史中丞兼滑州刺史镇滑州在职数年田畴大辟库藏充积嵗奉王税及脩贡献未尝暂阙时吐蕃犯边征兵防秋彰遣属吏部綂营伍自滑至京师率自赍粮所过供拟皆让不受识者称之子建大厯四年入朝特加兼御史中丞归滑州彰卒三军逼夺情建守死不从举家归京师转右龙虎军使德宗出幸奉天建方敎射军中遂以四百人随驾为后殿加检校左散骑常侍【旧唐书本传】
　　冯河清京兆人始郭子仪军以战多拜左衞大将军后从泾原节度马璘充兵马使数以偏师与吐蕃遇多効级名闻军中建中时姚令言讨关东以河清知留后行师过阙有急变德宗走奉天河清召诸将计事东向哭相励以忠众无异言即发储铠完仗百余乘献行在披坚勒兵军声大振拜河清泾原节度使安定郡王朱泚数遣谍人訹之河清辄斩以狥兴元元年田希鉴害河清京师平赠河清尚书左仆射再赠太子少傅【唐书本传】
　　辛谠【云京孙京兆人】初事李峄性廉劲居州慨然常有济时意厐勋反攻杜慆于泗州谠闻之挐舟趋泗口贯贼栅以入慆素闻其名握手曰吾僚李延枢常为吾道夫子为人何意临敎吾无忧矣贼将李圆焚淮口谠曰事棘矣独出可以求援乃夜逾淮驰至洪泽见戍将郭厚本告急大将袁公异等曰贼众我寡不可往谠拔剑瞠目呼曰泗州陷在旦夕吾今断左臂杀君去推剑直前厚本持之公异仅免厚本决许付兵五百谠徧问士曰能行乎皆曰诺谠泣以谢众击贼大败人心遂固围三月救兵败城益危谠复请乞兵与壮士持斧夜斩贼栅出见节度使令狐绹复诣浙西见杜审权合兵五千路梗不得进谠引兵决战斩贼六百级乃克入慆迎泣表其功于朝授监察御史围凡十月乃解初谠求救过家十余未尝见妻子后以功第一拜亳州刺史干符末终岭南节度使【唐书本传】
　　杜慆【悰弟杜陵人】咸通中为泗州刺史会厐勋反围城处士辛谠劝慆出家属独以身守慆曰吾出百口求生众心摇矣不如与将士死生共之众闻皆泣下慆完濬城隍阅器械无不具贼将李圆易慆驰勇士百人欲入封府库慆为好言厚礼迎劳贼不虞慆之谋明日伏甲士三百宴毬场贼皆殱焉圆怒傅城战慆杀数百人圆退未几贼焚淮口昼夜战不息慆使人间道走京师诏戴可师以沙陀吐谷兵二万招讨淮南节度使令狐绹遣牙将李湘屯淮口为圆所败湘等并没于是援绝贼乃以铁鎻绝淮流梯冲乘城懿宗遣使加慆检校右散骑常侍勉以坚守勋遣圆入城见慆约降慆怒杀之勋累攻不得志会招讨使马举率兵至遂解去围凡十月慆拊循士卒皆殊死战卒完一州时称为难贼平迁义成军节度使检校兵部尚书卒【唐书杜佑传】
　　杜让能字羣懿【审权子杜陵人】擢进士第为集贤校理稍进兵部员外郎僖宗狩蜀奔谒行在三迁中书舍人为翰林学士方兵兴调发绥徕让能处事机无所遗算帝倚重之从还京师再迁兵部尚书李克用兵至帝夜出让能徒步从之朱玫兵逼帝狩梁是时栈道为南山石君涉所毁间关险澁让能未尝去侧帝次褒中擢兵部侍郎同平章事于时贡赋不输行在衞兵往往乏食让能遣使入河中谕王重荣荣果奉诏京师平进中书侍郎昭宗立累进太尉李茂贞守凤翔恃有功不奉法帝诏茂贞领兴元武定以徐彦若为凤翔节度使茂贞不赴镇帝怒诏让能计议曰卿为我图之朕自以兵属诸王让能泣曰陛下之心宪祖心也但时有所未便他日臣防错之诛顾不足弭七国患然敢不奉诏景德二年以嗣覃王为诏讨使率师送彦若赴镇茂贞迎战盩厔覃王败让能曰臣固豫言之请归死以纾难乃赐死弟彦林御史中丞徽户部侍郎皆及诛帝痛之后赠太师子光乂次子晓不复仕【唐书杜如晦传】
　　韦昭度字正纪京兆人擢进士第践歴华近累迁中书舍人僖宗西狩进同平章事还京授司空再狩南山还次凤翔李昌符乱昭度质家族于禁军誓共讨贼士感动乃平昌符昭宗即位封岐国公进太傅王行瑜求为尚书令昭度建言太宗由是即位后人臣无复拜者郭子仪有大功尝授之因辞免况行瑜乎乃更号尚父行瑜恕请贬之未及报而行瑜收昭度于都亭杀之后追赠太尉【唐书本传】
　　于琮字礼用高陵人休烈曾孙擢第授左拾遗咸通八年同平章事拜尚书右仆射黄巢陷京师以病卧家巢欲起为相琮辞疾贼迫胁不止乃曰吾死在旦夕位宰相义不受汚贼遂害之【唐书于琮传】
　　王徽字昭文京兆人第进士广明元年为户部侍郎同平章事是日黄巢入关僖宗西狩徽追帝不及为贼所执将污以官徽阳瘖不答以刅环胁卒不动久之守者懈乃奔河中裂缣书章遣人间走蜀诏拜兵部尚书京城四面宣慰催阵使更为租庸供军使因请赦沙陀罪令赴难其夏沙陀会诸军遂平京师迁右仆射大乱之后宫观焚残园陵发掘徽充京畿安抚制置脩奉使外调兵食内抚流亡逾年稍稍完聚即奉表请帝东还进检校司空御史大夫仍权京兆尹宦要家争遣人治第侵冐齐民讼诉满前徽一平以法由是为左右所憎遂移疾免昭宗立授吏部尚书大顺元年卒赠司空諡曰贞【唐书本传】
　　宋
　　韩杲华州郑人为曲阳主簿及寇攻城陷殁焉【宋史韩丕传】蒋偕字齐贤华州郑县人幼贫有立志父病尝刲股以疗父愈诘之偕曰情之所感实不自知也举进士为大理寺详断官宻州豪人王澥使奴杀一家四人偕当澥及奴皆大辟宰相陈尧佐欲寛澥持之不从偕以是知名歴知汾泾二州徙原州边民苦属户为钞盗偕得数辈腰斩境上盗为息珠明康奴诸族数为寇偕潜兵伺之斩首四百徙华州钤辖湖南蛮唐和内寇徙潭州贼平知忻州侬智高反除韶州团练使广南东西路钤辖军次贺州太平塲贼夜入营袭杀之赠武信军节度观察留后【宋史本传】
　　刘怀忠保安军人官内殿崇班阁门只候元昊叛厚以金币及王爵招之怀忠毁印斩使洎入寇力战以死【宋史本传】
　　高永能字君举绥州人少有勇力善骑射由行伍补殿侍稍迁供奉官种谔取绥州发永能兵六千先驱入啰兀五战皆捷治绥德城辟地四千顷增户千三百即知城事元丰初为鄜延都监秋大稔夏人屯一千骑于大会坪将取稼永能简精骑过其营骑卒惊溃获钤辖二人转六宅使夏人患之令曰有得高六宅者赏金等其身四年西讨永能为前锋鏖战于无定河斩首数千级得马三千槖駞牛羊万计进东上阁门使永乐之役献谋皆不用城旣陷其孙昌裔欲拔之从间道出永能叹曰此吾死所也易一卒敝衣战而死其子世亮与昌裔求得尸以归边人无不痛惜诏赠房州观察使永能之亡延州将皇城使宼伟亦力战而没赠均州防御使【宋史本传】
　　张确字子固邠州宜禄人元祐中擢进士第徽宗即位应诏上书言十事乞诛大奸退小人进贤能开禁锢起老成擢忠鲠息边事修文德广言路容直諌宣和二年知坊汾二州七年徙隆德府明年二月金兵至知城中无备谕使降确乘城拒守力战而死钦宗闻之悲悼赠述古殿直学士【宋史本传】
　　种朴【世衡孙长安人】知河州蕃部叛朴出讨时朴至州才二日以贼锋方锐且盛寒欲姑待之而胡宗囘驰檄至六七不得已遂出兵羌知朴来伏以待朴遇伏首尾不相应朴殊死战为贼所杀以马负其尸去事闻赠朴防御使【宋史本传】
　　李翼麟州新秦人宣和末为代州西路都廵检使屯崞县金人取代执守将嗣本遣谕降翼射却之帅士卒坚守义胜军綂领崔忠杀都监张洪辅夜引金兵入城翼挺身搏战达旦力不敌被执酋粘罕欲臣之怒骂不屈死之【宋史本传】
　　朱昭字彦明府谷人宣和末为振武城兵马监押摄知城事金兵内侵夏人乘虚攻之城坏不可复支昭退召诸校谓曰城且破妻子不可为贼汚幸先戕我家而背城死战胜则东向图大功不胜则暴骨境内大丈夫一生之事毕矣众未应昭幼子戏堦下遽起手刅之长子惊视又杀之径领数卒屠其家人舁尸纳井中贼登城昭勒众于通衢接战自暮达旦尸填街不可行昭跃马从缺城出马蹷坠堑贼驩曰得朱将军矣生致之昭瞠目仗剑无一敢前旋中矢死年四十六【宋史本传】
　　种师中字端儒【世衡孙长安人】歴知邠州庆阳府金人内侵师中援中山河间尼堪至太原师中抵寿阳之石坑为金人所袭兵溃独以麾下死战身被四创力疾鬭死师中老成持重为时名将诸军自是气夺其闻命即行奋不顾身虽古忠臣不过也诏赠少师諡庄愍【宋史本传】
　　杨绹【邦基父华州人】宋末为易州州佐宗望伐宋蔡靖以燕山降易州即日来附绹被杀【金史杨邦基传】
</div>
    <div class="pagination">
<a href="陕西通志_page333.html">上一页</a><span>...</span><a href="陕西通志_page329.html">329</a><a href="陕西通志_page330.html">330</a><a href="陕西通志_page331.html">331</a><a href="陕西通志_page332.html">332</a><a href="陕西通志_page333.html">333</a><span class="current-page">334</span><a href="陕西通志_page335.html">335</a><a href="陕西通志_page336.html">336</a><a href="陕西通志_page337.html">337</a><a href="陕西通志_page338.html">338</a><a href="陕西通志_page339.html">339</a><span>...</span><a href="陕西通志_page335.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
