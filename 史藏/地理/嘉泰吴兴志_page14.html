<!DOCTYPE html>
<html>
<head>
    <meta charset="UTF-8">
    <title>嘉泰吴兴志 - 第 14 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰吴兴志 - 第 14 页/共 35 页</h1>
    <div class="content">蒋湾在德清县东南三里大溪之湾
戴湾在县东二里亦大溪之湾 【以上见旧编】 窃详余不之上流即余杭之水也由是而上至奉口其云都下不过九十里士大夫乐居之饮食之物养费而田土之处比他处亦高盖所不惮也
漕湾在安吉县顺安乡去县东南二里
　漾
苎溪漾在德清县东二十五里阔数百顷山墟名云以贡苎得名南岸有蔺相如庙北岸有青州刺史姚恢囚女城
湖趺漾在归安县西南二十五里统记云蓟子训卒葬湖趺山即其旁山也旧编云广二百顷
岘山漾在县南定安门一里德清余不溪北流溪武康前溪水所会处也 【俗呼（上敝下黾）卵湖以后见旧编】 
洛舍漾在县南八十里 【产金莲子】 
马林漾在县南四十五里 【多陶户为砖瓦见旧编】 
　泾
梅泾一名东梅堰在乌程县西南六十里以古（呆呆）亭为名
　渚
顾渚在长兴县西北三十里山墟名云昔吴夫概顾其渚次原隰平衍可为都邑之地今崖谷之中多生茶茗以充岁贡 【新唐志云顾渚有茶以供贡详见贡茶院下郡县志茶生石上谓之紫笋最为上品唐置贡茶院于中川配造赍进会昌中加至一万八千四百斤】 
仙人渚在武康县西四十里俗传沈义登仙之地上有石盘名曰石胡梯
钱渚在县西一百三十步 【余英志云今廞淤统记旧编云在县东非也】 以钱氏所居着
费渚在县西一百四十步 【余英志云今廞淤统记旧编云在县东非也】 以费氏所居为名
右溪渚川渎余英志云县四围皆山独东北隅小缺自绍兴以来民之匿户避役者多假道流之名家于山中垦开岩谷尽其地力每遇霖潦则洗涤沙石下注溪港以致旧图经所载渚渎廞淤者八九名存实亡
小白濑在长兴县东南三里一名白露湍 【以上并见续图经并统记】 无胥淹在长兴县嘉会乡无胥村东西阔四里南北五里淹内有堆曰郭转堆
湛星港在武康县东南十里与风渚湖通中有水一泓常涌泡沫一名李港
乌山港在德清县东南三里亦余不溪之支流往新市乌墩水路
孔愉泽在德清县西南二百步天宝桥西晋孔愉字敬康微时经余不溪上见渔者笼一白龟买而放之龟于水中左顾数四后以功封余不亭侯铸印纽龟左顾更铸亦然工以告愉愉乃悟遂取而佩之后人因以名焉鄱阳汀在武康县北十五里宋鄱阳太守沈雍之开 【余英志云今廞淤旧编即以为九里渚下渚湖非也】 
吴兴志卷六
宋谈钥撰
　宫观
　　州治
祥应宫在黄龙洞颜真卿石柱记所载金井洞是也吴越王时丙子岁 【续图经作梁祯明二年】 遣将军吴承裕与道士邹守冲赍龙简投于洞有龙见洞中因置宫于侧久废 【旧图经续图经皆作今废】 干道初重建
佑圣宫在城西弁山南已废今邑人即其址惟建玄武祠绍兴初道士沈无碍结庵此处恍惚见真武像命工图写刻石奉事既而庵前石洞有一龟一蛇相随而出自是昼出夜藏人加归向因建祠宇移德清元峰观废额揭之后请于朝赐今额
天申介福宫在归安县东林干道中神霄道士蔡大象建高宗皇帝御书额赐
道观在城二所皆因梁大同之旧梁武帝非惟好佛又崇老氏之教矣立国以名分为先而爵赏所以驾驭群臣也释老之教弃人伦绝势利一以清静寂灭为本盖山林遁世之士以独善其身耳彼固不蕲乎人主之好尚也人主尚之则自无以为国宋观宇第为崇奉香火之地无所增繁深得道家清静之本意
天庆观在子城一百五十步梁大同二年建旧名玄风观唐神龙二年改为龙兴天宝元年改开元国初改玄道大中祥符元年以天书降诏天下置天庆观郡以此观应改赐今额四年诏即观内建圣祖殿凡官吏到任及岁时长吏率官属朝谒着于令庆元六年知州事李景和修归雁亭苏东坡为道士宗说石在观内
报恩光孝观在子城西北一百二十步梁大同二年建本名习善唐开元二十六年改为龙清后以居女道士 【见旧图经统记】 熙宁中废元丰元年知州事鞠宜卿命居道士崇宁三年改崇宁万岁观仍赐御书天保之殿四字续改赐景命万年之殿六字政和二年改天宁万寿观绍兴七年改报恩广孝观十二年以广孝字同太祖徽号改今名
　　乌程县
普照观在乌程县南四十五里菁山齐永明一年潘刺史舍宅为观名灵寿宫本朝治平二年改今额　有葛仙翁祠 【见图经】 
　　归安县
常清观在施渚镇梁大同四年施肩吾舍宅建号清虚宫寻废晋天福四年施元德重建本朝治平二年改今额后又废绍兴中和义郡王杨存中请其额于坟庵干道初复还元通观在渔林庆元四年邑人卜元圭请移本州岛废额建
　　长兴县
冲真观在县东二里晋武帝咸康元年作唐高宗麟德三年正月一日泰山月有重轮敕天下郡各置观一所以重光为额遂立为重光宫治平二年改今名 【见统记旧编】 
　　武康县
延真观在县西北隅崇福里齐永明二年置号崇福本朝治平四年改赐今额神仙沈羲故居也观北极殿东有环翠堂西有翠屏轩东庑有灵庑真君道院 【事见郡志神仙下】 观西有东岳行宫大中祥符元年建
升元报德观在县东南禺山之麓绍兴二十六年和王杨存中建本移施渚玄真观废额后高宗御书赐今名绍熙初又建普照观于北
　　德清县
东岳行宫西南面大溪枕城山新市镇亦有之见旧编紫极观在县西十里文墅山梁大同七年建东宫直沈文仲表云曾祖吴兴太守道思少好玄默以祖父故宅舍为观请以太玄名之坛三级唐中岳道士沈法谦舍钱五亿造铜钟及醮坛绕坛有古柏十九株棕榈三株治平二年改今额
　　安吉县
东岳行宫在安吉县龙清观左 【经始于元符庚辰落成于政和壬辰初营殿基得圆石浑如天成上有七星列若斗柄其次二星如先后而拱于上其四星两两相比人皆异之】 记文宣德郎彭修撰
集仙宫在县西二十八里齐永明二年三月置梁大同三年十月废今不存
昭明宫在县南四十里梁天监十年置永宁元年九月废今不存
紫阳观在天目山梁武帝大同年闲置昭明太子勒碑记当时恩奖之盛旁有石室可容数百人 【葛将仲诗云萧公老寺主亦复知寻真大同筑精舍招贤羽衣宾又云伟哉古石室空洞容千人凡十一韵】 
严真观在安吉县西北世传古白鹤宫基崇宁中复建为真君观政和八年赐额内有圣祖殿又有横碧轩尽见四面安吉长兴诸山
龙清观在安吉县东过丘渡依四龙湖山政和中移本州岛天宁观旧额建
　坛壝
　　州治
社稷坛在清源门外祥符寺东
政和元年四月敕旨颁社稷坛壝式图知州事章援按图重建刻石立于斋厅淳熙三年知州事巩湘重修 【统记云社稷坛二所一在乌程县西一里一在太□坛在乌程县东北三十里今废每遇春秋二社祠于县西社坛即今处也又括地志云乌程县东一里孙皓宅前有大社树今（日兆）谷桥北有社庙巷】 
　　乌程县
社坛在县治南一里 【见续图经】 今在县西南二里高巷
　　归安县
社坛在县东一里望舟桥下
邑厉坛倚郭县不设附郡厉坛同祭
　　长兴县
社坛在县西二里南瞰箬溪上
　　武康县
社坛在县西一里余英溪上
　　德清县
社坛在县西南一百五十步市亭山之阳
　　安吉县
社坛在县西南一里石磬岩东
吴兴志卷七
宋谈钥撰
　官制
　　文官自知州事以下 
昭庆军有节度使又有承宣使观察使节度使始置于唐景云中唐制掌总军旅颛诛杀辞日赐双旌双节行则建于节立六纛入境州县筑节楼迎以鼓角视事之日判三案其后有持节为节度副大使知节度事者正节度也诸王拜节度大使者皆留京师本朝节度使政和闲始正名率领遥不预政今惟奏状及系朝省文字则列衔 【属官唐制有判官支使掌书记推官巡官衔等今惟置判官掌书记】 
承宣使本唐节度留后政和七年始改为节度使
观察使始置于唐至德中今监司之职其权甚重行部所过刺史始见皆戎服趋庭致礼本朝用为武臣遥带本州岛有观察使印郡文书壅并与州印并行用属官亦同节度使今惟置支使 【与书记不并置有出身带书记无出身带支使】 
吴兴郡有爵封宋食邑千户封郡侯二千户封郡公皇之近属尊行封郡王若王子出合亦封郡王
上湖州唐武德令三万户以上为上州永徽令损万户显庆仍前开元十八年增为四万雄望等同上州刺史一人从三品职同尹牧掌宣德化行县录囚恤鳏寡本朝艺祖开基革五代藩镇之患召诸镇率赐第留京师分遣朝臣出守列郡号知军州事兼兵民之政焉州自唐末为节镇遴选守臣高宗龙渡遂为辅郡非位通显才望相副者不授服色未赐紫者借紫服绿者隔借
通判军州事唐制上州有别驾一人为上佐本朝干德初始置州通判以二郡藩府或置二员小郡或不置本州岛今二员内一员添差
签书节度判官节度掌书记观察支使号两使职官书记以下皆选人授惟节度判官旧制以京官以上充故曰签书日入郡之签厅治事焉签判本一员今添差一员书记支使不并置
州学教授唐初郡置经学博士德宗时曰文学元和中废上州置助教一人本朝庆历中始诏诸郡立学委转运使及长吏于州县官内奏选为教授若少文学可差即令本处学举行义之人在学 【见实录】 至熙宁中始专窴教授官郡学初建以胡安定先生主之庆历四年以试大理评事授州学教授有诰在学秘书丞致仕朱临继之主学于后率用他官兼领崇宁初行舍法州置教授自王升始
录事参军掌正违失莅符印司理参军掌刑狱司户参军掌帐籍司法参军掌丽法总曰曹官宋循习唐制上州各置一员特改司士曰司理而司功司仓司田司兵不置也录事多兼右院开宝初诏诸州置司寇参军以新进士及选人资序相当者注授又诏诸州三万户以上置录事司户司法各一员一万户以上司户兼司法五千户以上司户兼知录事 【实录唐志所载州官别驾以下有长史司马司功司户司仓司田司兵司法司士市令各一人录事三人下参四人兵十七人开元大典制也大历八年颜真卿为刺史撰御书题天下放生池额恩赦批答碑阴载州官姓名别驾司户司法各四人长史司马录事司士各三人司田二人司功司兵司仓参军各一人共三十人邑官称是五邑令有一员者丞有四员者簿有二员者尉有六员者别驾长史司马司户司法之数若此之多盖自太宗定制之后已有员外置后又有特置同正员之类肃代之际兵兴多故铨法紊坏官员益滥若今添差及不厘务之类在唐时悉着阶伍所以若此】 
　　武官
两浙西路副总管钤辖本朝总管旧曰部署避英宗讳改其副总管以观察使钤辖亦本朝置诸路帅臣或带都钤辖或以都钤辖兼知州余官为副与副总管但以资历差本州岛非屯驻重兵之地其驻札官随时特差或不厘务皆不常置
监湖州驻札　分都监一员　州钤辖一员　兵马都监监押共三员大使臣以上为都小使臣为监押
　　文武官通差
监都酒务监户部赡军库文武各一员
监都税务文武官各一员本朝重监当率以京朝官为之盖当全盛时财赋易办且有优赏今遂为繁难猥冗之职惟铨法京官初任人必注授及到官后往往为缘故差出及经营摄易独武官或选人急禄与考第者始安于职任　排岸司官二员
　　乌程县
知县事汉曰令长本秦官掌治其县万户以上为令减万户为长自吴以来见于史传者皆曰乌程令则万户以上也汉令秩千石至六百石魏分九品唐六典诸州上县令从六品上国初因之建隆三年始以出朝官知县事近制从正郎以下为令从事郎以上为知县事乌程为壮县隆兴中在四十大县之数知县事皆堂除政绩显著者召赴都堂审察以阶云院六察云 【吏额曹司十六名四名有请贴司二十名卿司十二名厅司十四名六名有请手力五十名】 
丞汉有之百官表谓县皆有丞尉秩四百石主二百石 【前汉黄霸传有丞许如淳曰许县丞也后汉张玄定武中为陈仓县丞是也】 唐制上县丞一人从八品下大历八年颜鲁公放生池碑阴记内有乌程丞吉佶徐彦云李抱虚凡三人而淳化中无之 【旧图中止有县令主簿尉廨】 近制京官以上曰知县丞
主簿自汉置本朝因之后汉缪彤为任县主簿仇览为考城主簿是也唐上县主簿人正九品下唐大历中有李翼国初有陆东
尉自汉有之唐上县置二员从九品下开元中上县万户以下上增一人分主六曹事大历中颜鲁公放生池碑
有顾察薛希镐吕遥杨使四人升望碑载尉亦三人今置一员管弓手一百二十五人
监乌青墩镇税兼烟火公事一员多差文臣京官
大钱管界巡检一员多差武臣大使臣正副使
　　归安县
知县事一员吏部尚左注京官以上人 【吏额押书录事二名司曹十七名贴司十一名免役常平案二名手力节级厅子七名长行四十三名】 
丞一员京官曰知县丞
主簿一员
尉一员 【管弓手十将一百四十五名】 
施渚镇监官一员系文官 【管专栏三名】 
湖秀两界巡检一员系武官寨在射村 【管士军九十名】 
</div>
    <div class="pagination">
<a href="嘉泰吴兴志_page13.html">上一页</a><span>...</span><a href="嘉泰吴兴志_page9.html">9</a><a href="嘉泰吴兴志_page10.html">10</a><a href="嘉泰吴兴志_page11.html">11</a><a href="嘉泰吴兴志_page12.html">12</a><a href="嘉泰吴兴志_page13.html">13</a><span class="current-page">14</span><a href="嘉泰吴兴志_page15.html">15</a><a href="嘉泰吴兴志_page16.html">16</a><a href="嘉泰吴兴志_page17.html">17</a><a href="嘉泰吴兴志_page18.html">18</a><a href="嘉泰吴兴志_page19.html">19</a><span>...</span><a href="嘉泰吴兴志_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
