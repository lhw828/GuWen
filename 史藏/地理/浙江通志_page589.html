<!DOCTYPE html>
<html>
<head>
    <meta charset="UTF-8">
    <title>浙江通志 - 第 589 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 589 页/共 787 页</h1>
    <div class="content">　　贾恩妻柏氏【宋书孝义传恩母亡未葬为邻火所逼恩及妻柏氏号哭奔救邻近赴助棺榇得免恩及柏俱烧死有司改其里为孝义里】
　　屠氏女【南齐书孝义传诸曁东洿里屠氏女父失明母痼疾亲戚相弃女移父母逺住苎萝昼樵采夜纺绩以供养父母俱卒亲营殡葬负土成坟乡里多欲娶之女以无兄弟誓守坟墓不肯嫁为山贼刦杀】
　　宋
　　倪梦应妻孟氏【两浙名贤録梦应早世孟刻苦不嫁以冰霜自励而训子孙独以仁厚余粟出粜必缩直十二三岁以为常时以比椓斛夫人】
　　王友任妻方氏【万厯绍兴府志友任父厚之所积书籍甲于海内友任卒子澹尚在怀抱氏辟楼居藏之嘉定中柄臣遣使者书币指求再三竟谢不与】
　　元
　　杨敏妻齐氏【两浙名贤録年十八敏卒子甫周岁舅姑欲夺其志齐断髪破面抱其孤向舅姑哭曰我为死者守孤忍令此孤之无归乎舅姑怒令自食斋居斗室昼夜纺绩以资养舅姑卒托老婢经理其家闭门不出开一窦以通饮食如是者二十年年六十七卒】
　　章瑜妻傅氏【辍耕録年十八适瑜瑜为苛吏脇军兴期会迫死道上讣至傅氏蒲伏抱尸而归号泣三日夜不忍入榇尸有腐气犹依尸呵含冀苏既入棺至啮其棺成穴及葬投身圹中母强挽以出未百日母欲夺志语闻遂大恸连日不食母嘱侍婢谨视之阅数日绐婢曰吾当浴若理沐具俟予旣而失所在明日婢汲井见二足倒植井中乃氏也杨维桢为之赞】
　　张英妻庄氏【两浙名贤録至正乙巳张士诚攻城氏被执度不可免厉声大骂曰尔辈鼠贼耳敢肆行无礼执畧衣冠子女乎我死即死夺我终不可得也贼怒抉其口而死】
　　王琪妻蔡氏【元史本传至正二十二年张士诚陷诸曁蔡氏避之长宁乡山中兵猝至有造纸镬方沸遂投其中而死两浙名贤録贼驱其从婢婢曰主母死我可驱乎贼怒杀之】
　　赵宜震妻郭氏【两浙名贤録名靓元季乱夫妇伏莽苍中数月始归而宜震死郭年少苦节遗孤从师以练布为贽师辞之乃令孤致辞曰非此无以成弟子礼茍怜死者而及其孤则请勿辞后疾革呼其孤曰尔既有成我以得死为幸遂瞑】
　　明
　　周本恭妻赵氏【宋濓周节妇传名淑始归而姑卒既而舅及兄公姒亦相继死兄公子显宗幼妇相夫饬丧治葬育显宗如子归十一年生三男夫卒妇年二十九明年国朝与伪吴拒战两兵交焚掠家资无纤毫存妇抱儿及显宗出走匿惟持田籍以行深山穷谷间饥饿颠踣削木肤采藜藿以食或劝之曰呱呱者何足恃妇剪鬓髪益自裁戢人莫敢近兵定归富民侵其田几尽妇持籍与辨卒赖以完知州高其行乃复其家】
　　楼氏四节【万厯绍兴府志楼师忠妻斯氏名鞠字妙善元末避乱山谷间师忠出负米罹锋镝卒斯年二十六后一年师忠弟师实亦遇游兵卒妻何氏年十八师实弟师彰卒妻陈婉年二十一从子珏又卒妻钱年二十九皆不嫁人称一门四节又有吴璟妻郑贵澄璟弟□妻郑贵深□弟瑛妻黄昭从子俭妻斯氏亦一门四节】
　　李氏二节【治绍兴府志王氏秉适同邑李通与通弟逺妻阮氏贞并早寡以志操自立备经饥乱逺遁深山得以自免亲族劝使再醮二妇叹曰吾宁饿死肯为是哉洪武初旌表】
　　俞氏三节【治绍兴府志俞防妻童氏年十六归防未几而防死童剪髪纳棺誓不再醮潇仲弟滋妻赵氏季弟润妻金氏亦相继夫殁赵惟一子金惟一女妯娌并守志纺绩养舅姑抚子女人以三节称之戸侧产异竹县令蒋升以闻旌其闾】
　　孟贞女【嘉靖浙江通志名蕴许嫁蒋文朂未成婚文朂卒蕴年二十闻丧号恸归蒋氏执丧三年养其舅姑尽孝宣德中旌表】
　　郦浃妻冯氏【于越新编名宝娘适浃未数月浃卒冯年二十三以侄为嗣苦志自守一婢有殊色人求娶冯命之辞曰愿与主母同老终不嫁】
　　蔡温妻吴氏【于越新编年十六归温明年温卒守节八十五年至一百一岁乃卒】何暎贤妻黄氏【诸曁县志年二十归暎贤比孀居值乱兵焚掠遭驱迫冒死詈拒被刃而殒时盛暑尸横野至五日始殓神色不变】
　　蔡钹女【旧浙江通志名六主及笄王虞两姓争婚致讼不已六主耻之剪髪誓为贞女】余狮妻曹氏　　徐溥仁妻洪氏　骆黼妻钱氏骆宗廸妻郑氏　郦炼妻杨氏　　吕元镇妻傅氏刘子美妻吴氏　徐梦旦妻王氏　胡斗辉妻许氏周之德妻柴氏　盛凤鸣妻孙氏　傅大诏妻郭氏袁仲解妻黄氏　郦元翀妻周氏　孟兰妻傅氏陈□妻俞氏　　陈隐妻张氏　　郑复修妻郦氏孟梦蛟妻孙氏
　　国朝
　　寿芳榗妻斯氏【题旌册年二十五而寡守节三十九年】
　　郦经妻蒋氏【题旌册年十九而寡守节四十七年以上二氏俱雍正二年具题奉】
　　【防建坊旌表】
　　陈首安妻周氏【题旌册年十六岁夫亡断髪毁容誓守继子承祧苦节至五十一岁】余九霞妻钱氏【题旌册年十九岁而寡守节三十二年】
　　楼县亮妻郑氏【题旌册年十九岁而寡守节六十八年】
　　郭琦妻郦氏【题旌册年二十三而寡守节十九年】
　　赵友齐妻杨氏【题旌册年二十三而寡守节四十一年】
　　何兆隆妻詹氏【题旌册年二十四而寡守节四十九年】
　　何兆鼎妻陈氏【题旌册年二十四而寡守节三十三年】
　　楼拱璧妻郦氏【题旌册年二十一而寡守节五十二年】
　　袁尔倬妻许氏【题旌册年二十二而寡守节三十四年】
　　赵宏猷妻郭氏【题旌册年二十五而寡守节一十六年】
　　方尔栋妻楼氏【题旌册年二十六而寡守节四十五年　以上十一氏俱雍正三年具题奉防建坊旌表】
　　傅愉妻张氏【题旌册年二十三而寡无子止二女愉兄憬亦惟一子无可继者氏事舅孝舅没女亦有归已而愉侄侵盗其产畧尽贫不自给苦节至六十六岁而终雍正四年具题奉】
　　【防建坊旌表】
　　何习让妻王氏【题旌册年二十二而寡抚侄为嗣守节二十九年雍正五年具题奉】
　　【防建坊旌表】
　　陈僴妻许氏【题旌册年二十六而寡立继承祧守节二十五年雍正六年具题奉】
　　【防建坊旌表】
　　周遇暲妻戚氏【题旌册农家妇也年二十一夫亡长子在襁褓次在腹人劝其他适氏断髪毁容坚拒之事翁姑孝鞠二子成立】
　　汤大姑【题旌册汤舜臣女许字赵源未婚源卒大姑年十九父母不以闻姑侦知之坚请奔丧至则执丧成礼事舅姑尽孝服阕父母怜其少复强之他适大姑服卤者再皆以救苏后舅姑殁归母家守志终其身　以上二氏俱雍正七年具题奉防建坊旌表】
　　郭民效妻吕氏【题旌册年二十归郭生一女夫病瘵及革谓氏曰父母生我一人我死谁供子职乎氏泣曰倘不幸子职卽妇职也夫卒氏年二十五事舅姑及庶姑养生送死无遗憾女长又殇立继以续烝尝守节四十八年】
　　蒋义妻孙氏【题旌册年十八归义二十五而寡孝事舅姑敎子具有法度性好施里人有代客贸布而失之者将鬻其子以偿氏出赀以全其父子乡党称之曰义守节三十二年】
　　孟德名妻应氏【题旌册年十六归孟二十一而寡子女幼氏事翁姑孝姑患腹疾氏怀儿侍药中裙厠牏躬自湔涤舅姑卒力营丧葬子殀继侄为嗣守节三十五年】
　　郦鼎锠妻钱氏【题旌册年十七适郦二十而寡无子子犹子女适袁文润亦早孀依母以居氏偕女静坐一室跬步不离守节三十七年】
　　寿贞女【题旌册名凤姑许字谢世琮未婚世琮卒氏请于父奔丧守制三年父母迎归于家有劝之他适者氏断一指为誓守贞三十九年　以上五氏俱雍正九年具题奉】
　　【防建坊旌表】
　　葛蕃妻濮氏【题旌册年二十八而寡事姑抚子夫兄欲夺其志截髪毁容以死自誓雍正十年具题奉防建坊旌表】
　　赵次范妻周氏【题旌册年二十三而寡事姑抚子雍正十一年具题奉】
　　【防建坊旌表】
　　周魁先妻徐氏【题旌册年二十七夫亡遗孤一氏事舅姑孝舅没事后姑益谨后姑疾侍汤药衣不解带者历寒暑勿懈姑疾瘳而氏病不起守节二十年雍正十二年具题奉】
　　【防建坊旌表】
　　郭锦妻孟氏【题旌册锦官平阳教谕父年逾古稀不欲之子任所氏居家奉侍十余载先意承志舅与夫相继卒子卜地葬父氏恚曰尔祖未葬奈何先营尔父兆域乃分上下穴合窆焉雍正十三年具题旌】
　　王祖念妻陈氏【诸曁县志顺治乙酉方兵焚刦胁氏随去氏纵身投沼内死越三日家人收其尸顔色如生】
　　徐承明女【旧浙江通志年及笄未字丙戌遇游兵缚之上马过全湖女跃入水死】郭陈二烈【诸曁县志蒋氏郭増妻俞氏陈守义妻顺治四年遇兵于途将污之蒋坚不从夺刃自杀俞见其夫被杀亦自刎】
　　傅有益妻应氏【诸曁县志顺治丙戌六月乱兵至氏恐为所辱投屋侧塘内死又余长二十一妻吴氏被掠投塘死】
　　陈宾妻王氏【诸曁县志年十五归陈甫五载夫疾剧嘱氏曰我兄弟必不相容请改图毋使我泉壤遗憾氏不应适画工传夫容氏请并已容入焉传成语夫曰此同归意也逮夫卒殡殓成礼氏从容至楼端坐投缳自尽】
　　郑复修妻郦氏【诸曁县志年十八复修亡舅病剧郦割股疗之有女适楼姓者不数月而夫卒矢志勿二人以为得母氏之敎云】
　　吕贞女【绍兴府志许字俞文升文升卒女髽髪缟衣愿终身于俞舅欲夺之女益矢冰蘖舅年七十续姑生子虹姑死女育虹至长年六十余卒】
　　孟氏五节【诸曁县志戚氏孟大壮妻二十五而寡六十九岁卒黄氏孟大有妻十九岁而寡八十一岁卒大有子应瑞娶杨氏二十二而寡六十九岁卒大有孙二明琦娶杨氏二十三而寡年六十五明球娶翁氏二十五而寡年五十九皆力贫守志养老抚孤世着贞节一门继美】
　　长清岭烈妇【绍兴府志康熙十三年土贼朱德甫踞诸曁紫阆山官兵进勦有一卒繋良家妇并其幼子于马后随行妇好谓卒曰吾既被获从汝固宜但夫止一子今在此吾夫必来俟其至以子归之然后任汝所欲卒许之行可半日至长清岭其夫奔而前妇请于卒以其子付夫度其去已逺遂投岩死】
　　宣拱妻宋氏【绍兴府志拱卒无子拱兄君修狡而贪氏年甫十七容髪姝丽淮安巨商适诸曁见之以多金啖君修将缚氏置舆中拥至寓第邻妇知其计告之氏唯唯无一言更强欢笑遂宻缝其上下衣夜开门至下堰塘投水死时康熙二十二年十一月十三日也天寒冰结氏死层冰下君修求之不得疑匿他所顷之狂风怒起池冰裂开数尺声若雷吼僵尸蹶起寒峭如生冰结衣服间棱棱然观者成市士民闻于县转申督抚祔蔡烈妇祠因名其池曰殉节池池水污浊自氏死后澄碧如秋】
　　顾氏三节【公举事实顾英竒妻石氏年十五归英竒逾年而寡舅姑劝改适不许躬纺绩以供甘防其娌姚氏顾纲四十八未婚妻也幼育于顾与石氏寝处一室相懽如同产顺治三年土寇窃发石年甫十八姚年十四度势不能保约与俱死婢秋桂亦慷慨愿从一日宼猝至三人相抱同赴三江口磨心潭死秋桂年十五姓蔡】
　　陈仲学妻应氏　陈有谟妻翁氏　陈瀛绪妻孟氏钱宷肃妻蒋氏　朱濓妻沈氏　　张国光妻俞氏陈烈妻傅氏　　陈克智妻王氏　陈绍炳妻王氏郦一俊妻寿氏　郦吉士妻周氏　周一鼎妻宣氏孟立志妻陈氏　周祚明妻许氏　王之佐妻袁氏石学汉妻袁氏　许黉妻寿氏　　马孟元妻赵氏
　　余姚县
　　宋
　　岑斌妻王氏【两浙名贤録早寡或利其装欲强委禽氏曰是贾祸也尽散以周宗党晩年子全登科有司欲上其节行于朝氏令全谢之曰夫死守节妇人之常以此得名非吾志也有司髙其识卒年八十二】
　　莫子纯母虞氏【两浙名贤録幼习诗书既归莫则力任粗作昼夜无所厌苦夫死焚券舍责趣其子子纯就学发解南宫及廷试俱第一子纯连补外夫人无愠容常曰吾忧吾儿不及古人他复何觊故子纯克奉母教以恬裕闻】
　　元
　　杨彦广妻董氏【万厯绍兴府志董仲安女名淑真生子镇甫岁余彦广死氏年十八以死自誓】
　　高义妇【嘉靖浙江通志许嫁张氏子已而子病瞽其家使媒来曰吾子不幸瞽惟改卜所归父母将诺之妇涕泣曰命之所遭义无离贰今夫不幸瞽我遂弃之何面目立人世耶父母悟卒归于张养夫以终老郷闾高其行号曰义妇】
　　王伯纯妻张氏【于越新编年二十一而寡守志不贰被旌】
　　韩孚妻黄氏【嘉靖余姚县志名妙权归韩五月而寡誓不再嫁至正初千戸伊喇知其有殊色欲娶之媒者以权贵动之氏叱之曰千戸受朝命镇抚民者乃欲夺寡妇志耶伊喇不敢复强既而方国珍骁将叶某欲胁娶之氏操刃划槛曰敢越此戸议婚者吾以颈血溅之叶闻而叹曰吾为男子受大将付托临阵顾不能死彼妇人乃独肯轻生诚羞之自是无复敢言卒全其节】
　　明
　　姜荣妾窦氏【于越新编京师人为余姚姜荣妾正德中荣自主事谪判瑞州适缺守荣防郡符华林贼攻城荣出拒战城破贼入荣舍窦匿其符被掠以行虑荣未知符所有郡民盛豹在贼中还窦乃宻语以符所且曰吾必死矣归报官府毋我念至花坞村见道旁有井佯渴求饮贼纵之遂投井死事闻诏表其门立祠祀之】
　　姚孝女【明列女传适吴氏父早世迎母养于家母出汲被虎衔去女追掣虎尾虎欲前女掣益力尾遂脱痛甚舍母而逝药之获愈奉其母二十年】
　　诸士俊妻舒氏【续文献通考名贞年十八归士俊数月士俊死于商姑念其年幼谋嫁之以死自誓慕贞者乃重赂其父母私盟之贞知不免绐父母治斋荐夫斋毕沐浴衣麻自经死】
　　吴江妻李氏【嘉靖浙江通志夫死李年二十有黄某者谋娶之因其夫族吴琰贪贿乃厚贿琰使辅其姑而以尊刦之李誓死不从则阴与黄氏及父家约称其母暴病遣舆迎李李仓卒升舆既及门非母家也姑亦寻至布几席速李出舆成礼李度不可脱佯诺曰妾所以不嫁者为姑老无倚姑既许妾复何言然必汤沐乃可成礼辞色从容众以为诚从之久而不出辟戸视之则已自经矣】
　　丁时妻孔氏【钱德洪慈节传丁行母也年二十三而夫亡长子任方二龄行孕未弥月茹饥服寒治麻枲为食二子长脩贽使求阳明弟子事之任又早世岁乙卯倭入寇行负母以逃贼至缚行母奋身救防贼断其左臂死之行血泪交下贼亦动容遣之归葬】
　　王棋妻朱氏【钱德洪王节妇传棋之祖譒父渭皆夭祖母胡母严少寡食贫棋又短折妇年二十二生子练甫数月瘠田数亩量所入为十二分每月用米一分煮粥作糜沉者奉姑浮者自食茍是月有意外之需借月米措给则忍饿勤作以补不足不移余月之储糠粃糟糵树根蓏实莫不遍食以自度又掩覆其事以慰姑心练长教之持书随人问字久乃出课童子以助母食严寿终妇割田易赀以终丧葬积劳成病而殁得寿五十有八】
　　沈烈妇【嘉靖余姚县志莫润妻也莫暴悍不能治生妇早夜勤苦纺绩养姑而身恒冻馁既生子食益不给莫昼夜促其妻曰一日不怕羞三日吃饱饭汝好为之沈曰但有丐乞尔莫曰乞来食岂能饱我妇泣曰除此但有一死莫乃阴与富者约改嫁之妇遂缢死其前有任鹏妻某氏者鹏死年少亲属欲夺其志自沉于江有叶某妻某氏者夫死姑夺其志缢而死近时有胡东升妾魏氏东升死缢以殉】
　　汪氏五节【万厯绍兴府志汪锦妻大符氏汪桓妻宣氏汪材妻小符氏女吉媛汪季妻夏氏嘉靖三十二年遇海寇俱不屈赴水死】
　　张椿十七妻陈氏【旧浙江通志夫死止一女氏自誓靡他女长于归一日邻姬有詈失鸡者语稍侵氏氏曰吾以息女故忍死以至今日今女已有家乃不能死而受辱彼妇之口即登楼闭戸絶粒其家人涕泣馈饮食氏自戸隙接而置之终不食如是者十日不死自缢而絶】
　　史茂妻谷氏【明列女传父以茂有文学赘之于家数日邻人宋思征债于父见氏美遂指逋钱为聘物讼之官县令马从龙察其诬杖思而遣之及氏下堦茂将扶之以行氏故未尝出闺阁见隶人林立而夫以身近推而逺之令望见以其意不属茂也立改判归思思即率众拥舆中而去母随之至思舍氏呼号求死断髪嘱母遗茂思族妇数十人环相劝慰不可解乘间缢死令闻之大惭捕思思亡去茂感义终身不娶】
　　朱孔思妻白氏【旧浙江通志蓟州人适余姚朱孔思思以县尉需次卒于京殓毕氏自刎灵前赐葬建坊有司春秋祀之】
　　金一龙妻黄氏【明列女传一龙早殁氏截髪自誓与姑相依崇祯十五年熊氏子欲娶之母党利其财绐令还家间道送于熊氏知势不可挽愿搜括所有以偿聘金不听相持至夜深引刀自刎未殒其姑闻其事急趋熊视之氏曰妇之所以未即死者欲姑一面耳今复何求遂剜喉以絶邑令闻之毙熊氏子于狱】
　　王烈女【旧浙江通志王笃庵女年十三许字黄百学未归笃庵殉难女为营将所掠有刘弁欲娶之夺剑自刎弁义之以剑殉其葬】
　　徐陈二节【余姚县志徐士观妻孙氏夫丧毕不食死陈尚祯妻景氏夫死亦自缢死】孙元吉妻陈氏　魏仲孙妻霍氏　滑志能妻汪氏邵宏学妻汪氏　史锦妻杨氏　　徐逯妻祝氏王忠妻陈氏　　胡镗妻谢氏　　徐选妻张氏黄忠妻周氏　　吴天祚妻陈氏　毛妻潘氏胡悦之妻黄氏　杨芸妻薛氏　　谢选妻陆氏徐文元妻章氏　闻人才妻黄氏　诸永言妻郑氏魏朝龙妻孙氏　潘秉彞妻徐氏　黄绮妻范氏余干妻施氏　　史鸾妻陈氏　　任正妻潘氏邵潮妻邹氏　　张一致妻苏氏　邵童妻陆氏韩埙妻项氏　　翁璧妻钱氏　　王绅妻范氏王绮妻邹氏　　顾蕙妻高氏　　顾妻王氏王爚妻陆氏　　王灴妻陈氏　　黄稔妻章氏黄国宗妻应氏　周如登妻沈氏　谢用模妻吕氏诸暲妻蔡氏　　史立恒妻潘氏　唐景禹妻徐氏陈孟恺妻傅氏　邵垈妻陈氏　　陈克华妻杨氏诸璧妻李氏　　陈有智妻李氏　陈有容妻姚氏杨山妻徐氏　　闻诗妻李氏　　严金妻翁氏杨九韶妻罗氏　郑养锐妻于氏　滑凤妻陈氏翁守成妻韩氏　翁宗实妻袁氏　翁煇妻周氏施良心妻吴氏　邵洪化妻洪氏
　　国朝
　　阮邦尹妻张氏【题旌册年二十四夫亡苦节自持时上有翁姑下有三子氏妇容不饰纺绩奉养康熙二十五年具题奉防建坊旌表】
　　谢某妻傅氏【题旌册年二十八夫亡矢节教子春景子卒又教诸孙曽有成厯七十余年寿百岁先是翁姑在堂氏事之甚孝姑常祝之曰好媳妇愿汝多寿多子孙至是果验康熙五十二年奉防建坊旌表】
　　邵煊妻朱氏【题旌册年二十而寡事后姑先意承志姑晚年病牀三载氏调汤药衣不解带独任劳勚不以委之他人雍正三年具题奉防建坊旌表】
　　谢盈若妻景氏【题旌册年二十三而盈若卒氏矢志不二守节二十八载雍正六年具题奉防建坊旌表】
　　苏滋忭妻闻人氏【题旌册年二十四归滋忭为继室滋忭举进士授四川丹棱县之任卒于途氏时年二十七迎柩于途哀感路人家贫罄奁资竭力营葬抚教前妻子新钺为诸生有文名氏晚年犹勤女红未尝闻笑语声雍正八年具题奉】
　　【防建坊旌表】
　　朱葵忠妻周氏【题旌册年十七归葵忠葵忠亡周年二十八孝养舅姑舅姑病辄龥天求代及卒丧葬尽礼敎子不吝脩脯严于督课至夜分络纬声犹与书声相间也守节三十二载雍正九年具题奉防建坊旌表】
　　毛应昌妻洪氏【题旌册年二十五夫亡舅因哭子丧明氏奉养十年克尽孝敬及殁经营丧葬抚子成立雍正十年具题奉防建坊旌表】
　　华志登妻厉氏【题旌册年二十八而志登卒氏抚子守节四十三载雍正十一年具题奉】
　　【防建坊旌表】
</div>
    <div class="pagination">
<a href="浙江通志_page588.html">上一页</a><span>...</span><a href="浙江通志_page584.html">584</a><a href="浙江通志_page585.html">585</a><a href="浙江通志_page586.html">586</a><a href="浙江通志_page587.html">587</a><a href="浙江通志_page588.html">588</a><span class="current-page">589</span><a href="浙江通志_page590.html">590</a><a href="浙江通志_page591.html">591</a><a href="浙江通志_page592.html">592</a><a href="浙江通志_page593.html">593</a><a href="浙江通志_page594.html">594</a><span>...</span><a href="浙江通志_page590.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
