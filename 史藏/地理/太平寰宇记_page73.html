<!DOCTYPE html>
<html>
<head>
    <meta charset="UTF-8">
    <title>太平寰宇记 - 第 73 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平寰宇记 - 第 73 页/共 120 页</h1>
    <div class="content">　　懐柔县旧二十五乡今十六乡本汉晥县魏正始二年孙权请诸葛恪屯晥县城以伺边隙四年司马懿攻晥恪退屯柴桑永嘉乱后遂废晋安帝复于旧县改置懐宁县　潜山在县西北二十里其山有三峯一天柱山一潜山一晥山三山峯峦相去隔越天柱即同立洞府九天司命真君所主魏时左慈居潜山有链丹房金丹灶基存唐天寳年中元宗梦九天司命真君现于天柱山置祠宇有二白鹿现号曰白鹿洞洞中有香土色入金号香泥洞金殿基在洞之上也皇朝就修真君祠为灵僊观山有孔真人左真人坛按地理志山髙三千七百丈周回二百五十里山东面有激水冬夏悬流如瀑布下有九井一石床容百人井其若逢亢旱杀投井中既降雷雨大亦流出　桥公亭在县北隔晥水一里既汉末桥公有二女孙防与周瑜各纳其一女亭基为双溪寺　多智山在县西北三百里山髙九百八十丈自夀州霍山县西南入懐宁太湖界西接蕲州其山两岸相去十里地有水一道流入霍山县界一山迤一百里连太湖县山南有水一道流入太湖县界其山有茶及蜡每年民得采掇为歳贡秋夏有毒蛇沙虱人不敢登兽有熊猴木多松梓工巧所用谚谓之多智山玉镜山在县北二十里唐贞观二年从晥山东面忽然爆烈皎然如玉形路逺如镜悬焉其年刺史吕渭闻奏因山改万嵗乡为玉镜乡　晥水在县西北自夀州霍山县流入经县北二里又东南流二百四八十里入大江谓之晥口　吴塘陂在县西二十里晥水所注曹公遣朱光乌庐江大守晥屯大开稻田吕防上言曰晥地肥美若一収彼众必增如是数嵗操态见矣宜早除之于是权亲征晥破之此塘即朱光所开也　大江水在县一百八十里与望江县分界至晥口村南对江州半中流与彭泽县分界东对石碑大江中流又与汜州分界　长风沙在县东一百九十里置在江界以防防盗元和四年入图经李白张千行去相迎不逺道直至长沙即此处也　山谷寺在县西二十里梁大同二年以山谷为名寺东北隅有第三祖塔大厯七年敕改为觉寂塔　吴陵堰在县西二十里梁大同二年以魏志扬州刺史刘馥开芍陂及茹陂七门以溉稻田又云吕防凿石通水注稻田三百余顷开皇十八年刺史梁慈更广沟渠又加稻田一百余顷自贞元二年洪水涌溃畴阜成洲古之良田半为沙卤　西溪馆在城西一里前刺史吕渭所置以招嘉客□山夹沼为舒州之胜境晥山寺在县西按地舆志晥公山神在县西北二十里云周大夫晥伯之神也汉书地理志云灊县天柱山南面有祠其神聪亮百姓归诚嵗崇奠祭至隋大业八年懐宁县令辛公义移就晥水之隂吴陂堰侧里人号为吴陂神前刺史张万福奏加金紫光禄大夫　吴陂神祠按魏志扬州刺史刘馥开吴陂以漑田稻又云名吕蒙凿石通水注稻田三百余顷功利及人先未立庙里人以灊山庙在吴陂之侧因指名以祀焉广开成武年刺史郑谷又以神不得与神僊杂处遂于庙垣之东别建祠宇　伍员祠在县北二里按史记云伍员楚人也为父复仇将兵伐楚人思志烈遂为立祠　周瑜祠在县东南二里吴书云周瑜庐江舒人也有功于吴乡人仰其徳威因为立祠　铁牛汉书地理志云晥有铁官铸铁作牛埋于城北十步以镇此地至北齐皇建二年刺史王洪乃遣掘牛遂轝入城未镕铸时城中人马俱死因问巫觋咸曰铁精为祟遂使人送牛本处当埋之地时土没牛六寸自【阙】以来牛见出地一尺五寸　废晥城唐武徳五年大使王让祈置在古峯龙城内按魏志臧霸讨吴将韩当当引兵逆战于逢龙郡此地其城居晥水之北遂号晥城至七年使人萧俨并入懐宁县旧城濠堑今尚依然　废安乐城在县二十里唐武徳七年大使王让祈置在古城内按梁天监七年大将武会置号武功其年使人萧俨以所居僻隘入懐宁县遂省　废梅县城在县北七十里武徳五年王让置在古龙鸣城内其城齐天统三年行台右丞卢潜屯兵于此时龙鸣城内潜以为不祥移军在外乃号鸣城至七年使人萧俨以兵数少割入懐宁县遂省　废晥阳城在县北二十二里唐武徳五年大使王让所置以城在水北故曰晥阳至七年使人萧俨废入懐宁县废石潭镇在县东八十里北齐皇建二年立齐梁二
　　国两界相邻梁数称兵互相侵逼乃立镇以相防御陈大建五年废至唐武徳五年王让置八年又废　合江亭前刺史裴靖置以求陂晥水二派合流亭下遂因名之
　　桐城县东北一百四十里旧十九乡今五乡左传鲁定公二年桐叛楚桐实小国楚人附庸本汉枞阳县地属庐江郡武帝元封五年南巡狩自浔阳浮江射蛟江中获之舳舻千里簿枞阳而出作盛唐枞阳之歌梁于此置枞阳郡隋文帝开皇十八年改为同安县内有同安故城因以为名今为桐城县取同乡为名　吕亭山在县北十七里按吴置吴将吕蒙伐鲁肃督西陵屯军于此因名　符度山在县东九十里其山顶三岩下约容三五十人及天井一所泉常脉霖下通深潭又有金穴村人采金入穴见大蛇吓其口自此不敢入西南独山一所号为创山直上数千仞三岩及此山内古迹不可胜纪其三岩悬泉常流枕带江湖　樗蒲山在东南一百一十里山有二石各髙六丈自然如人相对樗博之状攎揭指形颇遗此像　五岘山在县西一百里其山五重岩巘交映因名五岘　益塘山在县南一里按汉书武帝纪元封五年巡狩过盛唐作枞阳盛唐之歌郦元注水经云此水东南盛流唐戍俗讹谓之小益唐即此地　围亭港在县东六十里按括地志云其水发源于界内　南峡县东南一百五十里入围湖　枞阳湖在县东一百五十里按汉书武帝本纪元封五年南巡狩至盛唐望祀南岳霍山自寻阳浮江射蛟泊枞阳岸作盛唐枞阳之歌水绕围亭与江水而东流　巢湖水在县东二百一十里按郦元水经注云施水又东经湖口戍即此湖也其水发源于庐江郡界三公山下入县界团亭湖与白石湖相连在县六十里湖水发源已具
　　团亭序出两小山亭亭峻仑白石交焉二水相连遂为团亭白石之号　南破戍在县西北四十七里按吴志云吕防与甘宁伐晥张辽将军救之至硖石闻城已防乃退峡石筑南峡戍是古南庐州因名南　朱邑祠堂汉书云邑为桐乡啬夫后为大司农卒属其子葬于此后人思之遂立祠宇迄今祭祀　县山旧城按开元二十年移县出山前置其城内藂篠深宻猛兽窟其中兼出毒蛇邑人久为之患元和八年县韩震焚烧草木栽植杉松今亦荒废　同安故城在县郭东门外隋大业九年筑十三年被贼李子通攻陷因此废城人因以为名　古巢城俗号为古重城在县南六十五里按史记成汤放桀于南巢即此城城三重故号重城南北川泽左右陂湖　枞阳故城在县东南二百里按地理志云武帝元封五年置枞阳县属庐江郡梁天监年改县为枞阳郡太建中亦为枞阳县割属熙州隋开皇十八年停废　隂安故城在县东南一百八十里按宋书州郡志云晋熙郡隂安县也又云梁以隂安改属枞阳郡隋开皇三年罢郡县遂省
　　望江县南二百十六里旧五乡今三乡本汉晥县地宋书州郡志云晋安于此立新冶县属晋熙郡亦为大雷戍按宋书注云西岸有大雷江自寻阳柴桑沿流三百里入江即新冶县也歴宋齐梁不改至陈于新冶置大雷郡隋开皇初郡废十一年改为义乡县属熙州十八年又改为望江县　大雷池水西自宿松县界流入自发源入县界东南积而为池谓之雷池又东流经南去县百里又东入于海江行百里为大雷口又有小雷口晋成帝咸和二年苏峻反温峤欲下卫京师庾亮素忌陶侃报峤书曰吴忧西埀回于歴阳足下无过雷池一歩宋鲍明逺有登大雷岸与妹书乃此地又孝子传曰孟宗为雷池监作鲊一器以遗母母不纳　周瑜庙水经云江水对雷水之地侧有周瑜庙亦呼为大雷神何无忌庙为宋镇军寻阳太守与徐覆战于南昌以兵寡战没因共立庙焉　王祥池在县西南二十里即卧氷取鱼处也　孟宗宅在县北一里即哭竹生笋之处麴令祠堂在县北三里五十歩按唐登科记麴信陵
　　贞元中进士擢第本县圗经云为兹邑令时亢旱精诚祈祷刋文于石沉于江中神明立降甘雨贞元五年百姓感其惠立祠祭祀白居易诗云我闻望江县麴令抚惸嫠在官有二政名不闻京师身殁欲归葬百姓遮路岐攀辕不得去留葬此江湄至今道其名男女涕皆埀宿松县西南一百六十里元九乡本汉晥县地元始中为松滋县属庐江晋武平吴以荆州有松滋县遂改为宿松县唐武徳四年置严州七年州废来属　桑落洲在县西南一百九十四里江水始自鄂陵分为派九于此合流谓之九江口初庐循反刘毅自往征之废自姑熟时循欲先冦江陵循得道覆使告循曰刘毅兵重宜并力平之既尅建康江陵可传檄而定循乃来与毅战于桑落洲为循所败众皆没按此洲与江洲寻阳县分中流为界　烽火山在县东北六十里按郡国圗云齐陈二国割江为界征伐不息烽频惊此山髙敞可以瞻望齐永明八年因置烽火于山　咸湖在县西南八十里湖水广阔常有鰔鱼甚大
　　太湖县西南一百里旧十二乡今三乡本汉县地在宋武帝初置元嘉二十五年废至秦始二年复至龙山太湖水之侧因为县名元嘉末年以县居山崄移就平原去旧县三十八里至齐建元二年行台在丞卢潜更修故太湖城立为龙安郡以太湖东陈立县属焉陈太建五年郡及东陈县并废唯太湖县独在隋初又为晋熙县至隋大业十三年贼李通破没唐武徳四年大使鲍安仁还立为县　司空山在县东北一百三十里　嵯峨山在县南七十里　太湖水源出县西稻积山东南流入大江　废青城县在县东南四十里按魏书武帝遣将军曹仁修筑至隋太初元年废又唐武徳四年大使鲍安仁复置为青城县至七年废属青阳县　废荆阳县在县东五十里唐武徳四年大使鲍安仁于此立县至八年废入太湖县其城依据山险　废东陈县在县东四十里齐高帝建元二年行台在丞卢潜置至陈太建五年废





　　太平寰宇记卷一百二十五
<史部,地理类,总志之属,太平寰宇记>
　　钦定四库全书
　　太平寰宇记卷一百二十六
　　宋　乐史　撰
　　淮南道四
　　庐州
　　庐州合肥郡今理合肥县禹贡扬州之域古庐子国春秋时为舒国地昔成汤放桀芮伯命巢即此地春秋僖公三年徐人取舒杜注云舒国今庐州舒县是也战国时楚属秦置三十六郡此为庐江九江二郡地汉为合肥县后汉如之三国时属魏为重镇故魏书云建安二十年张辽屯合肥吴王孙权率十万众攻围辽以八百人破之至青龙元年满宠为扬州都督诸军镇于此上表请于合肥城西北三十里立新城宠表曰合肥城南临江湖北逺夀春贼攻围之得据水为势官兵救之当先破贼大军然后围乃得解贼往甚易兵救甚难今城西三十里有竒险可依宜立城以固守此为引贼平地而犄其归路又贼未至而移城却内此所谓形而诱之引贼逺水择利而动也遂报听其年孙权自出欲围此城以其逺水积二十余日不敢下船乃上岸耀兵宠遣步骑六千伏肥池隐处卒起撃之斩首及有赴水死者明年孙权又自将十万至合肥新城是也晋为淮南庐江二郡地东晋亦为重镇以戴若思屯守是也宋齐之代独为庐江郡梁置汝隂陈郡及南豫州寻又改合肥为合州亦为重镇至隋初改合州为泸州炀帝初州废为庐江郡唐武徳三年改为庐州领合肥庐江慎三县七年废巢州为巢县来属天寳元年改为庐江郡乾元元年复为庐州后唐为昭顺军节度周显徳五年改为保信军皇朝因之
　　元领县五
　　合肥　慎　巢　庐江　舒城
　　州境
　　东西二百八十三里　南北三百三十五里
　　四至八到
　　西北至东京一千五十里　西北至西京一千五百
　　里　东北至【阙】　　　　　　　　　　　西北至长安二千二百里　东至和州二百九十五里南至舒州四百里　西至夀州界二百一十五里　北至濠州三千三十里东南至洞口今为新妇口三百八十四里对岸即旧南陵县地今为繁昌县相对　西南至舒州四百七十六里西北至夀州三百里　东北至滁州全椒县一百四十五里
　　户
　　唐开元户二万二千九百皇朝管户主一万八千八百一十七客二万六千四百一十七
　　风俗
　　同濠夀案庐江记语音风土明茂习胜淮左诸郡
　　姓氏【阙】
　　人物
　　范增居巢人项羽将　元医庐江舒人
　　左慈字元放庐江人
　　周瑜仕吴舒人也为吴将破曹公水军十万于赤壁瑜精音律
　　土产
　　交梭丝布贡　石斛　开火新茶　蜡　鹿脯　苏
　　合肥县旧二十一乡今一十一乡汉旧县属九江郡今有故城在今县北应郡曰夏水出城父东南此至与肥合故曰合肥郦元云按水派别无合注之理盖夏水瀑长合于肥故曰合肥梁又改为汝隂县北齐分置北陈郡皆在此邑城也　金牛山圗经云昔有金牛从此山出奔入江人逐之故其处有渚犹谓金牛渚　巢湖在今县东南六十里吴志云或云巢作勦字音亦谓焦湖耆老相传曰居巢县地昔有一巫妪豫知未然所説吉凶咸有徴騐居巢门有石巫云若出血此地当陷为湖未几之间乡邑祭祀有人以猪血置口中巫妪见之南走囬顾其地已陷为湖人多赖之为巫立庙今湖中姥之庙是吴志云郑寳在巢湖拥众万人庐江九江人多依之即此湖也吴魏相攻孙权以箭重回舟亦此湖也　濡须水郡国志云濡须水自巢湖出谓之马尾沟有偃月坞焉　筝笛浦续搜神记云浦中昔有大舶覆水内渔人宿傍闻竿笛之声及香气氤氲是曹公妓船覆于此　藏舟浦即魏帝与孙权藏舰于此唐贞观十年刺史杜公作斗门与肥水接浦内有岛屿花竹颇为佳堤　小史港即汉建安中庐江府小史焦仲卿妻刘氏为姑所出自誓不嫁其家逼之乃投水死仲卿闻之亦自缢时人怜之后为名　古津水在县西北四里魏武帝使张辽屯兵合肥新城吴孙权将兵十万余众围之辽兵少乃募敢从者八百余人撃于此而退肥水出县西南八十里旧家山东南流入于巢湖梁韦防为豫州刺史讨魏合肥防按行山川曰吾闻汾水可以濯晋阳绛水可以灌安邑即此是也乃堰肥水亲自督励堰成水通舟舰继初魏夹肥水筑二小城防先攻之魏师五万奄至众惧不敢请表益兵防笑曰贼已至城下方复求军临难铸兵岂及马腹且吾求济师彼亦征众犹如无益巴丘蜀增白帝军监又劝散退还巢湖散怒曰将军死绥有前无却魏因筑垒于堤以自固散起鬭舰髙与合肥城等四面攻之城遂溃　界楼故城一名金牛城在县西北五十里隋开皇五年立镇置仓在庐夀二州界　西津桥在县西北五里建安二十年吴孙权自陆口征合肥兵还权与凌统等在津北为魏将张辽所袭权上津桥桥南已毁撤丈余无板权内竖谷利令权持鞍绥鞚利于后着鞭遂得超度于此　合肥故城汉为县故城在今县北　焦湖庙搜神记幽明録焦湖庙有一柏枕或云玉枕有小圻时单父县人杨林为贾客至庙祈求巫谓曰君欲好婚否林曰幸甚巫即遣林近枕边因入圻中遂见朱门琼室有赵大尉在其中即嫁女与林生六子皆为秘书郎歴数年并无思归之志忽如梦觉犹在枕旁林怆然久之
　　慎县东北七十里旧十七乡今六乡本汉浚遒县地属九江郡晋改置慎县因县西北古慎城为名东魏置平梁郡陈初郡废复为县　滁水源出县西暴秃古塘郦元注水经云滁水出浚遒县也　逍遥津即蜀将张飞败孙权处　浮关山亦名浮槎山在县东南四十五里古慎城在县西北四十一里楚白公之邑也按春秋
　　哀公十六年吴人伐货白公败之即此城也　古滁阳城在县东北六十四里吴赤乌十三年孙权遣兵断滁作堰以淹北道遂筑此城为守备东晋置南梁郡隋开皇三年废　浚遒县故城在县南二十五里春秋哀公十二年夏公会吴于橐臯注云橐臯在浚遒县东南此地是也魏武帝伐吴修北城以屯守呼曰曹城
　　巢县东南一百三十五里旧十五乡今八乡古巢伯之国尚书云成汤放桀于南巢又云巢伯来朝即此也春秋时此灭之以为邑秦汉为居巢县亚父范增居巢人春秋但名巢汉为居巢盖有详畧耳后汉献帝建安中曹公军居巢孙权于濡须口筑城拒守又遣夏侯惇曹仁张辽等屯居巢后属吴周瑜为居巢张后以吴魏战争地遂荒废晋平吴复立属巢县　半汤山山下有泉半冷半热以名之　四鼎山郡国志云即白狗僊人得道处又魏伯阳以白犬试丹处　黄沙城郡西有小陇山小头城存焉　濡须水源出县西巢湖亦谓之马尾沟东流经亚父山曹呉两军于此相拒月余权乘轻舟从濡须口入人谓是挑战咸欲撃之公曰此必权欲见吾军部伍敕军中勿得浪动行五六里囬还作皷吹公叹曰生子当如孙仲谋刘景升儿子若豚犬耳权与公牋曰春水方生公宜速去公曰权不欺孤遂还　偃月坞在县东南二百八十里　濡须水口初吕蒙守濡须闻曹公将东夹水筑坞诸军皆曰上岸撃贼洗足入舟何用坞为防曰兵有利钝邂逅之间歩骑相蹙何暇及水遂筑如偃月故以为名曹公军至相拒月余方退今按濡须水与和州含山县分中流为界　踟蹰山在县南三十七里山北临濡须港按顾野王地志云东关口有踟蹰山昔□箕也春秋传曰楚子观兵于□箕上此是也　亚父山在县东十里汉属巢人范增楚王立为亚父死于山旁故曰亚父山　居巢山本名如墨山在县南六十里其溪谷间有墨石研之如墨因以为名天寳六年敕改为居巢山　东关山在县东四十里按顾野王舆地志云巢湖西北至合肥界湖东四十里东南有石梁凿山通水是名关口相传云夏禹所凿一号东兴本属和州今巢县亦管其一半地髙峻险峡实阨之所故天下有事是必争之地吴魏相持于此南岸吴筑城北岸魏置栅嘉平四年诸葛恪于东关作大堤遏巢湖左右依山峡筑两城留千人使全防晋畧守之魏遣诸葛诞胡遵围东关将至其堤诸葛恪率众四万大破之遂退走　王乔山本名黄山在县西南九十里昔王子乔于此山采药向紫微山学道故曰王山后人语讹呼为黄山其山出黄精之药天寳六年敕改为黄山　栭山在县四十八里栭者小栗也其山昔有小栗因以为名顶有一井口员三丈莫测深浅后人以灵异凡逢旱多于井上祈雨甚有征效俗呼为天井　巢山本名曰道人山在县西南一百里天寳六年敕为巢山　巢湖在县西一十五里自合肥县经过一名巢湖一名樵湖一名焦湖云巢县陷为湖　汤泉在县东北一十里其泉涌出时热凡抱疾之人饮浴此汤无不效騐复有一泉半冷半热号曰半汤　王僊君洞其洞在紫微中山山有三顶傍有一小山即洞之所也洞长二十五步阔一丈二尺髙一丈五尺东户阔一丈二尺穴中有蝙蝠大如鸠不出其穴北户有古石坛一髙八尺阔一丈五尺洞内壁上有手迹尤大昔王子乔洪崖先生并于此得道后闭穴门而去晋初会稽道人游先生以杖拨开山洞乃亦得僊其山本名翠微山游先生时有紫云在其上遂为翠微山真羽客栖神之所　范增冡按古今葬地记云西楚项羽以增为亚父不用其谋遂疽发背而死葬于此冡在巢县郭东有亭亭内有井谓之亚父井
　　庐江县东南一百八十里旧十二乡今七乡本汉龙滁县地故城在今县西一百二十里梁武帝置庐江县义宁县元年移于石渠东南景隆二年移于今所　七门堰在县南一百一十里刘馥为州刺史修筑断龙舒水灌田千五百顷　巢湖在县北三十五里　西江水在县东南百九十里即岷山导江至此谓之西江　梅山在邑东三十里按左传楚师伐郑右囘梅山楚师多冻即此山也　三公山在县东南一百五十里山有三峯相去一里俗传昼皆东靡似有顾瞻江东宣城郡界有九子峯俗云是三公子天寳六年改为顾山　冶父山在县东北二十里按左传桓公十三年楚师莫敖伐罗楚师大败莫敖缢于荒谷羣帅囚于冶父皆楚也　古潜邑城在邑南二里左传昭公二十七年吴子遇因楚丧伐之吴公子烛庸帅师围潜注云潜楚邑也在庐江六县西南即此城　何晏坟在县北十七里其墓髙大景元二年有人发墓得塼铭是何公之坟　庐江坟在县东州里梅山侧遇风雨晦暝即闻音韵如金石　蓝家冡今俗名连家冡　龙舒故城汉为县故城在今县西尚存　监乡郡国志云按七贤传云汉武出淮扬到监乡帝问曰此名何陈翼对曰乡名为监上曰万乘主问何欺乎欲举燔之翼曰不可燔臣不欺佩刀当生白毛若欺当无毛视之刃果有之长寸余　陵山搜神记云龙舒陵亭有一大树高数十丈黄鸟千数巢其上时久旱长老共相谓曰彼树常有黄气或谓有神灵可以祈雨因以酒脯往祭亭中有寡妇李宪者夜起室中或有光见一绣衣妇人曰我树神也以汝性洁佐汝为生朝来父老皆欲祈雨吾已求之于帝至明日日中当騐宪乃具告亭中众大惊异至日中果大雨遂为立祠神谓宪曰诸乡老在此吾居近水当少致鲤鱼言讫有鲤鱼十头飞集堂下坐者莫不惊悚如此嵗余神曰将有大兵今辞汝去留一玉环曰持此可以避难后袁术刘表相攻龙舒之民皆流亡惟宪里不被兵又隋将麦铁杖为陈擒于此亭侧
　　舒城县南一百二十里旧二十乡今二乡古舒国地汉书云庐江六年东即古舒城后汉立郡徙里皖城唐开元二十三年刺史竹承构奏于故城置舒城县　龙山按括地志云龙山在舒城以山状如龙形　古舒王庙汉文帝封淮南厉王之子赐为庐江王居舒即此县也王有遗爱立庙祀之　三角山在县西南二百五十里今髙五里山峯贼角一名多智其山出水以闰益生人又饮之聪明博敏故曰多智　南峡山在县西南一百里山有两峯夹道故曰夹山连峯疉嶂绵亘甚逺北至舒城东至庐江南至桐城西至夀州盛唐界　龙舒水在县南三里按左传杜预云庐江西南有龙舒即此水是也源从三角山东北流舒鸠山城在县城内按春秋僖公三年徐人取舒杜预云今庐江县是也舒鲍城县西一百里龙舒水南因置龙舒乡　龙舒城在县西一百里龙舒水西城内有池水六七尺惟亢阳霖霪水无盈耗　舒庸城与舒鸠城相似谓之舒庸城　六城在县东南六十里按春秋文公五年楚人灭六杜预云六臯陶之后也今庐江六县即淮南王黥布所都之邑也无为军今为镇
　　无为军本庐州巢县之无为镇即魏武帝征孙权筑城于此魏吴相攻因号为城临濡须水上壖也防为无为监为江津之要津皇朝太平兴国三年改为无为军在巢县南六十里



　　太平寰宇记卷一百二十六
　　钦定四库全书
　　太平寰宇记卷一百二十七
　　宋　乐史　撰
　　淮南道五
　　蕲州
　　蕲州蕲春郡今理蕲春县禹贡扬州之域春秋时属楚分为英氏国春秋云齐人徐人伐英氏杜氏注云楚与国也史记云颛顼之后曰鬻熊为文王师成王封其曽孙熊绎于楚封以子男之田居丹阳其后至文公徙于郢故江陵是为西楚汉封元王交于彭城是为东楚又封厉王胥于广陵是为南楚今蕲州居三楚之中也盖蕲为周秦旧邑地始皇十六年灭楚虏王负刍于蕲即此邑也今州北有蕲水南入于江江津曹公与桥战处在蕲水之阳秦灭六国此为九江郡地今州广济县即秦汉之六县而英布即县人项羽封布淮南王而都于六今古城尤存后为蕲春县建武二十三年封陈俊子浮为蕲春侯吴志云魏使庐江谢竒为蕲春郡典农屯晥吕防袭破之又贺齐传云初晋宗为吴将以众叛如魏还为蕲春太守圗袭取安乐取其保质权以为耻因军初罢六月盛夏出其不意诏齐督糜芳鲜于丹等袭蕲春生虏宗吴复置蕲春郡至晋惠帝时蕲春改为西阳郡晋书云孝武帝以宣太后讳春改为蕲阳仍属新蔡郡后为罗州属江夏郡又宋州郡志云大明八年蕲阳县复置属西阳郡南齐髙帝改置齐昌郡梁侯景之乱北齐髙氏尽有淮南之地因于此置雍州后梁明帝附周犹如之至陈武帝建国洎宣帝命将吴明彻经营淮南陈书云明彻攻下晋州进克蕲城隋初为蕲州炀帝三年废复置蕲春郡唐武徳四年改为蕲州领蕲春蕲水罗田黄梅浠水五县其年省蕲水入蕲春又分蕲春立永寜省罗田入浠水又改浠水为兰溪又于黄梅县置南晋州八年州废以黄梅来属天寳元年改为蕲春郡乾元元年复为蕲州
　　元领县四
　　蕲春　黄梅　广济　蕲水
　　州境
　　东西一百七十里　南北五百一十里
　　四至八到
　　西北至西京取蔡州路一千八百二十四里水路取蕲水南下扬州东北沂流屈曲四千一百二里西北至长安取洛阳南潼关路二千五百六里又取蓝田关路二千一百六十一里水路取蕲水下扬州　东北泝流至洛京福昌县界穴狼山过屈曲五千一百四十五里　东至舒州三百里　南至鄂州永兴县界二百二十里　西至黄州三百三十里　北至夀州霍山县四百五十里　东南至鄂州五百里　西南至光州三百七十里　东北至寿州逾太山九百七十里
　　户
　　唐开元户一万一千一百皇朝管户主一万四千一百一十九客一万四千八百一十七
　　风俗
　　同舒州
　　姓氏
　　【阙】

　　人物
　　【阙】
　　土产
　　白纻布　白花蛇　竹簟　笛管　已上旧贡　茶出当州蕲水二县北山
　　蕲春县旧十四乡今五乡本汉旧县属江夏郡按地名解云蕲春以水隈多蕲菜因以为名晋太康地理记云改属弋阳郡惠帝时属西阳郡孝武改为蕲阳属新蔡郡北齐于此置齐昌郡后复为齐阳县因以立郡内流山在州北界山领迤山南水流入蕲水县界以流入大江即鄂州永兴县界山西北流入蕲水县界次入大江即鄂州武昌县界北入夀州霍山县东入管州太湖县界皷角山天将隂必闻鼓角之响然后雨下蕲水源出县西太浮山一名蕲水山经云蕲水江夏蕲春县北山温水出当州蕲春县界东北六十里山下凝冬之月蒸气上腾人皆沐浴　翻车水蕲春郡记云九江王英布于翻车水北筑翻车城　江夏王城晋江夏王所筑钴鋂水出栌梨山入蕲河
　　黄梅县东一百四十里旧七乡今四乡本汉蕲春县地宋书州郡志云宋分江夏郡置南新蔡郡隋开皇十八年改为黄梅县南流入威湖　慈云塔在县西北四十里双峯山第四祖道信大师寂灭之所大厯九年勅諡大医和尚塔号慈云　法雨塔在县东北二十六里冯茂山第五祖忍大师寂灭之所大厯元年勅諡大满和尚塔号法雨　畎江五阜洲在县一百一十里按尚书九江纳锡大出蔡地即此也
　　广济县东五十里旧十一乡今四乡本蕲春县地唐武徳四年析置永寜县至天寳元年改为广济县　积布山郦元水经注云江水又东经积布山南俗谓之积布矶是也　黄石水水经注云江之右岸有黄石山又水经云其北即有黄石矶是也　蔡山山出大尚书云九江纳锡大即谓此山之也　青林湖水经注云水在青林湖傍即利水出庐江郡之东陵县西南流入积为湖湖西有青林山
　　蕲水县西北七十二里旧十乡今四乡本汉蕲春县地宋武帝于此置浠水县唐武徳四年改为兰溪至天寳元年改为蕲水县以县界蕲水所出为名　茶山在县北深州每年采造贡茶之所　兰溪水源出箬竹山其侧多兰唐武徳初县指此为名
　　光州
　　光州弋阳郡光山县今理定城县禹贡扬州之域春秋时子国春秋鲁僖公五年楚人灭杜预注云在弋阳县是秦属九江郡汉为西阳县属江夏郡魏分置弋阳郡晋元康末分弋阳为西阳郡歴东晋齐梁皆为弋阳郡又地舆志云梁末于光城置光州后魏又为弋阳郡北齐置南郢州后周又改为淮郡隋初郡废为州帝初又为郡唐武徳三年平江淮改为光州置总管府以定城县为州殷城县为义州以宋安郡废为谷州凡管光义谷庐五州光州领光山乐安固始三县武徳七年改总管府为都督府唐贞观元年罢都督府省州及义州以定城殷城来属又省谷州以宋安并入乐安天寳元年改为弋阳郡乾元元年复为光州
　　元领县五　今四
　　定城　光山　僊君　固始
　　一县废
　　殷城【并入固始】
　　州境
　　东西二百四十三里　南北一百五十五里
　　四至八到
　　西北至东京九十里　西北至西京一千三百二十里　西北至长安一千七百三十里　东至
　　寿州四百里　北至【阙】　　　　　　　　南
　　至黄州三百六十里　　西至【阙】　　　　西至旧申州二百里　北至蔡州三百里　东南至蕲州八百二十里　西南至安州七百里　东北至颖州三百二十里　西北至许州六百二十里
　　户
　　唐开元户二万九千六百九十五皇朝管户主五千二百五十一客一万三千三百三十
　　风俗
　　同申蔡
　　姓氏
　　【阙】

　　人物
　　【阙】

　　土产
　　茜草　葛　逺志　绵　绢　生石斛　名玉土地有毒蛇沙虱自夏至秋水草中多此物伤害于人疗蛇伤用反息草沙虱用重楼草出于思期邑
</div>
    <div class="pagination">
<a href="太平寰宇记_page72.html">上一页</a><span>...</span><a href="太平寰宇记_page68.html">68</a><a href="太平寰宇记_page69.html">69</a><a href="太平寰宇记_page70.html">70</a><a href="太平寰宇记_page71.html">71</a><a href="太平寰宇记_page72.html">72</a><span class="current-page">73</span><a href="太平寰宇记_page74.html">74</a><a href="太平寰宇记_page75.html">75</a><a href="太平寰宇记_page76.html">76</a><a href="太平寰宇记_page77.html">77</a><a href="太平寰宇记_page78.html">78</a><span>...</span><a href="太平寰宇记_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
