<!DOCTYPE html>
<html>
 <head>
  <meta charset="utf-8"/>
  <title>
   读史方舆纪要 - 第 87 页/共 479 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   读史方舆纪要 - 第 87 页/共 479 页
  </h1>
  <div class="content">
   石头城府西二里。有石头山。《舆地志》：山环七里一百步，北缘大江，南抵秦淮口，去台城九里，山上有城，相传楚威王灭越，置金陵邑于此。《图经》：石头城在上元县西四里，南抵淮水，当淮之口，南开二门，东开一门，其南门之西者曰西门。又有石头仓城，仓城之门曰仓门。汉建安十六年，孙权徙治秣陵，明年城石头，贮宝货军器于此。诸葛武侯使建业，曰：石头虎踞，王业之基也。其地控扼江险，为金陵必争之处。王帅舟师过三山，鼓噪入石头，孙皓遂降。晋永康二年，郗隆为扬州刺史，参军王邃镇石头，将士争往归邃，隆遣从事于牛渚禁之，不能止，将士遂奉邃攻隆，杀之。时隆镇秣陵。胡氏曰：于牛渚禁将士往石头，疑扬州还治淮南也。或曰：时赵王伦篡逆，齐王ぁ镇许昌，移檄讨伦，将士欲奉邃西应ぁ，故隆于牛渚禁之耳。六朝尝以腹心大臣镇守。东晋永昌元年，王敦自武昌举兵向建康，以征虏将军周札都督石头诸军事，守石头，敦至，札开门纳之，敦据石头，叹曰：吾不复为盛德事矣。帝命刁协，刘隗等，帅众攻石头，皆大败。太宁二年，王敦复自姑孰谋犯京师，命温峤、卞敦守石头。咸和初，庾亮疑苏峻、祖约，又畏陶侃，修石头以备之。二年，峻以历阳叛，亮使弟翼备石头，既而峻入台城，闻西方兵起，遂逼帝迁于石头，陶侃等以勤王之兵东下，会于石头，官兵共攻之，卒不能克。四年，侃等入石头，京邑之祸始解。永和八年，以谢尚戍石头。太和五年，桓温伐袁瑾于寿春，使刘波镇守石头。隆安二年，王恭复自京口叛，桓玄以江陵之兵应恭，进至横江，诏会稽世子元显守石头以备之，俄而玄等至石头，丹阳尹王恺发京邑士民拒守。五年，孙恩自海道奄至丹徒，建康震骇，命冠军将军高素等守石头。元兴三年，刘裕讨桓玄，玄潜具舟石头，闻桓谦等军败，遂出南掖门，西趣石头，浮江南走，裕入建康，即徙屯石头。义熙四年，刘裕以刘道怜为并州刺史，戍石头。六年，卢循入寇建康，刘裕方平南燕，倍道驰还，发民亟治石头城。议者谓宜分兵守诸津要，裕曰：贼众我寡，若分兵屯守，则测人虚实，且一处失利，则沮三军之心，今聚众石头，随宜应赴，既令彼无以测多少，又于众刀不分也。既而循至淮口，裕自屯石头，恐循侵轶，伐树栅石头淮口。元兴初，刘裕以其子义真为扬州刺史，镇石头。宋元嘉初，以皇弟义宣镇石头。二十七年，魏主焘入寇，至瓜步，声言欲渡江，诏太子劭守石头，统水军，丹阳尹徐湛之守石头仓城，上登石头城，有忧色。三十年，元凶劭弑逆。逆在西州，未得劭信，时南平王铄戍石头，从南门出，径向石头。俄而劭驰骑召，将军王庆未知与劭同谋，劝曰：太子反逆，天下怨愤，明公但当坚闭城门，坐食积粟，不过三日，凶党自离矣。不听，劭使檀和之戍守石头，未几，武陵王骏自寻阳东讨劭党，萧斌劝劭勒水军，自上流决战，江夏王义恭恐南军不利。绐劭曰：骏远来疲弊，正宜以逸待之，割弃南岸，栅断石头，此先朝旧法也。劭从之，骏既至，或劝劭保石头。劭曰：昔人所以固石头者，俟诸侯勤王耳。我若守此，谁当见救？惟应力战决之。又元徽二年，桂阳王休范自寻阳举兵东下，萧道成议坚守宫城、东府、石头，以待贼至，因分遣沈怀明戍石头城。升明初，中书监袁粲镇石头，粲知萧道成有不臣之志，阴欲图之，既而沈攸之举兵江陵，粲欲为难，道成党苏烈等助粲守石头，因据仓城拒粲，道成复遣戴僧静自仓门入，助烈等攻粲，粲败死，百姓歌可怜石头城者也。三年，道成封齐公，以石头城为其世子宫，一如东宫。齐建元二年，魏人南侵，诏内外纂严，征南郡王长懋镇石头。永元三年，张欣泰等谋废立。其党迎建安王宝寅于石头向台城，至杜姥宅，城门闭，谋不得发，众遂溃。既而萧衍东下，东昏侯使张镇石头，旋弃石头还，衍遂自新林移镇石头，命诸军攻六门，未几，东昏侯为其下所弑，国子博士范云送其首诣石头。梁太清二年，侯景作乱，诏西丰公大春守石头。景兵至阙下，大春弃石头奔京口，别将彭文粲等以石头降景。景使其党于子悦守之。既而景攻围台城，久未下。时景军乏食。东城米可支一年，而援军断其路。景乃佯为求和，因运东城米入石头，攻围愈急，台城遂陷。承圣初，王僧辨、陈霸先讨侯景，自张公洲乘潮入淮。景塞淮口，又缘淮作城，自石头至于朱雀街，十余里中，楼堞相望，以拒官军。僧辨问计于霸先，霸先曰：前援军数十万，皆隔水而望，竟不度岸，贼登高望之，表里俱尽，故能覆我师徒，今围石头，须度北岸。乃于石头西落星山筑栅，众军次连八城，直出石头东北。景恐西州路断，亦于石头东北筑五城，以遏大路。僧辨寻进军于石头城北招提寺，侯景陈于西州之西，合战，景大败，贼将卢晖略以石头降。敬帝初，王僧辨立萧渊明为帝，屯石头。陈霸先自京口袭之，其将侯安都亦自京口帅水军趣石头，至城北，弃舟登岸。石头城北接冈阜，不甚危峻，军人捧安都投于女垣内，众随而入。霸先兵亦自南门入，遂杀僧辨。既而谯、秦二州刺史徐嗣徽以州入齐，导齐兵度江据石头。陈霸先自义兴驰还建康，齐人度粟马入石头，又于仓门水南立二栅，与梁兵相拒。霸先进兵攻二栅，纵火焚之。石头城中无水，霸先绝其南北汲路，四面攻围，齐将柳达摩危惧，请和而去。陈大建二年，复修石头，以贮军食。隋开皇九年，平陈，毁建康城邑，更于石头置蒋州。晋王广班师，留王韶镇石头，委以后事。唐初亦置蒋州于此。武德四年，为扬州治。七年，平辅公┙，仍为蒋州。八年，建扬州大都督府治焉。明年，扬州移治江都，此城遂废。武后光宅中，徐敬业举兵讨武氏，使其徒崔洪渡江守石头，敬业平，因分军戍此，寻置为镇，仍徙县仓实之。建中四年，时朱Г作乱，江东观察使韩筑石头，修坞壁，起建业，抵京岘，雉堞相望以自固。又于城中穿井，皆百尺。元和二年，李为镇海节度使，遣兵修筑石头，谋据江左。宋绍兴初，议者以建康城西隅，据石头冈阜之脊，以立城基，险与敌共，当因石头故址，修筑堡坞，使敌不敢据高临下。《丹阳记》：石头城，吴时悉土坞，义熙中，始加砖累石，因山为城，因江为池，地形险固有奇势，亦谓之石首城。《六朝记》：孙权缘淮立栅，又于江岸必争之地筑城，名曰石头，常以腹心大臣镇守。今石城故基，乃杨行密时稍迁近南，夹淮带江，以尽地利，其形势与长干山连接。又有石头仓，六朝时，与太仓及常平仓为三仓。梁天监初，江州别驾邓缮说刺史陈伯之作乱云：台城府藏空竭，三仓无米。是也。张舜民曰：石头城者，天生城壁，有如城然，在清凉寺北覆舟山上，江行自北来者，循石头城，转入秦淮。陆游曰：龙湾望石头山不甚高，然峭立江中，缭绕如垣墙，清凉寺距石头里许，西望即宣化渡及历阳诸山也。《一统志》：今清凉、报恩寺，即石头城之地，杨吴名兴教寺。南唐曰石城清凉寺。明洪武中易今名云。

　　江宁城在府西南六十里。晋武帝太康初，分秣陵立临江县。二年，更名江宁，其治所临江滨，南为江宁浦。太宁二年，王敦使王含等犯建康，败遁，温峤等追之于江宁。咸和初，石勒将石聪寇淮南，建康大震，诏王导军于江宁。刘宋元嘉末，武陵王骏讨元凶劭，使柳元景为前锋，元景以舟舰不坚，倍道兼行，至丹阳，步上，既而武陵王亦至江宁。齐东昏侯末，萧衍东下，遣曹景宗等进顿江宁，李居士自新亭驰至江宁，为景宗所败。梁敬帝时，徐嗣徽等据石头，与陈霸先战，不胜，因往采石迎齐援军，将还石头，霸先遣兵诣江宁，据要险，嗣徽等水步不敢进，顿于江宁浦口，霸先遣侯安都帅水军袭破之。《金陵览古》云：新亭去江宁十里。宋白曰：晋咸和初，以江外无事，于南浦置县。今江宁县南七十里故城在焉。隋开皇十年，移于冶城，自是故城始废。胡氏曰：宋白所谓今县，乃天十四年杨吴所置县也，其故城，宋为江宁镇。吕氏祉曰：江宁镇，太平入建康水陆之冲也。其地去大城冈、马家渡尚远，关系至重，王敦、苏峻，犯建康。宋武帝骏、梁武帝衍，起兵皆屯此。今有江宁镇巡司。元至元十六年，明太祖自太平取集庆诸军，水陆并集，至江宁镇，攻陈兆先营，克之，进围集庆，拔其城。今江宁驿置于此。

　　一台城在今上元县治东北五里，本吴后苑城也。晋平吴，置建业县于秣陵水北，南渡建都，依苑城以为固。太宁二年，王敦使王含等入犯，议者以苑城小而不固，宜及含等军势未成，出城拒战，郗鉴以为不可，乃止。咸和三年，苏峻作乱，入台城，既而迫，迁帝于石头，逼劫居民，聚之后苑，使其党匡术守苑城。四年，术以苑城来归。陶侃等推陆晔督宫城军事，命毛宝守南城，邓岳守西城，宫城即苑城之别名，南城、西城，即苑城南、苑城西也。既而苏逸等并力来攻，不能克，及乱平，宫阙灰烬，以建平园为宫。五年，复于台城内作新宫。八年，宫成，名建康宫。自是亦谓之宫城。宋元嘉三十年，武陵王骏讨元凶劭，劭兵败，闭守台城六门，于门内凿堑立栅，诸军攻克之。元徽二年，桂阳王休范自寻阳入犯，至新林，其将丁文豪请直攻台城，休范即遣文豪将兵趣台城。又城东有冈，谓之台冈，苍梧王末，恒与左右于台冈赌跳，仍往青园尼寺，晚至新安寺，寺皆在台城外也。齐东昏侯末，萧衍镇石头，命诸军攻台城，东昏侯驱逼士民入城，闭门自守，衍合诸军筑长围守之。《金陵记》：南北朝时，建康无外城，台城以外，惟设六篱门而已，百官第宅，皆在台城外，有警，辄恃台城为固。梁天监七年，于朱雀门外渡淮五里，树国门以示观望。又于端门之外，立石阙凡四，高五丈，广三丈六尺。侯景乱后，宫宇多为灰烬，而石阙犹存。《梁史》：太清二年，侯景逼建康，始命缮修宫城，为受敌之备。继又命韦黯等分守宫城诸门及朝堂，既而景至，列兵绕台城，百道进攻，久之不能陷。乃引玄武湖水灌台城，阙前皆为洪流。明年，景伪降而复叛，乃决石阙前水，百道攻城，昼夜不息，叛者引贼登城，城陷。承圣初，侯景为王僧辨等所败。还至阙下，不敢入台，仰观石阙，叹息久之，遂东走，僧辨遣杜﹀入据台城。又《宫城记》：吴时自宫门南出，至朱雀门，凡七八里，府寺相属，自阊阖门北出承明门，抵玄武湖，凡十余里。陈亦为宫城。隋平陈，城邑故址，悉皆毁坏。唐光启三年，徐州叛将张雄屯扬州之东塘，遣其党赵晖据上元，晖治南朝台城而居之，遂叛雄，雄寻拔上元，晖走死，城亦旋废。宋淳熙十五年，陈亮请经理建业，言今之建业，非昔之建业也，臣尝登石头钟阜而望，直在沙觜傍耳。钟阜之支陇，隐隐而下，今行宫据其平处，以临城市，城之前，则逼山而斗绝焉，此必后世之读《山经》而相宅者之所定，江南李氏之所为，非有据高临下，以乘王气而用之之意也。本朝以至仁临天下，不恃险以为固，故因而不废耳。臣尝问之，钟阜之僧亦能言，在钟阜之侧，大司马门边在今马军新营之旁，其地据高临下，东环平冈以为固，西城石头以为重，带玄武以为险，拥秦淮清溪以为阻，是以王气可乘，而运动如意，若如今城，则费侯景数日之力耳。曹彬登长干，兀术上雨花台，皆俯瞰城市，虽飞鸟不能逃也。《南都志》：今四十八卫以南，玄津桥大街以北，即台城故处。

　　冶城在府西石城门内，本吴冶铸处。六朝时，有东西二冶，以有罪者配焉。《郡国志》：王导移冶于石头东髑髅山，以故地多园亭，谓之西园。太元十五年，建冶城寺于此。桓玄入建康，废寺为西苑，寻复故，亦曰冶亭。义熙十一年，刘裕伐司马休之于江陵，以高阳内史刘钟领石头戍事，屯冶亭。又梁敬帝初，徐嗣徽等据石头，陈霸先使徐度立栅于冶城以拒之，嗣徽等来攻，霸先自西明门出击，嗣徽大败，既而霸先对冶城立航，悉度众军，攻齐人石头水南二栅，拔之。陈永定二年，遣临川王西讨王琳，送之于冶城寺。隋开皇十年，移江宁县治冶城。胡氏曰：冶城近石头，在六朝西明门外。陆游曰：今天庆观在冶城山麓。《金陵记》：冶城即今府治西北朝天宫，杨吴之紫极宫，宋之天庆观也。又有东冶亭，在半山寺后。自建康东门往蒋山，至此半道，因名。晋太元中，谢安为扬州，袁宏为东扬州，祖道冶亭。宋元嘉六年，王裕之辞尚书令东还，车驾幸东冶饯送。王安石诗：遥望钟山岑，应知冶城路。谓东冶亭也。

　　越城在府南六里。《图经》：在江宁县南三里秦淮水南。范蠡佐越灭吴，欲图霸中国，因立城于此以威楚。今遗址尚存，亦名范蠡城，人呼为越台。晋太宁二年，王敦畔，自于湖遣王含、钱凤奄至江宁南岸，诏遣段秀乘夜渡水击之，大破之于越城。义熙六年，卢循至淮口，刘裕修治越城，使王仲德屯守。齐永元二年，崔慧景逼台城，萧懿自小岘入援，自采石济江，顿越城，举火城中，鼓叫称庆。明年，萧衍东下，至新林，命王茂进据越城，是也。宋吕祉曰：越王城故基，与长干相接，凭高下瞰城内，为与敌分险处。宋初，曹彬下江南。登长干，北望金陵，问其地，曰：伏龟案也。督军攻之，南城遂陷，今府西南聚宝门外，曰长干里，其间民居稠密，大报恩寺在焉。江东人谓山陇间曰干，有大长干、小长干，东长干之名，城址与长干山相连，形势特重。《金陵记》：长干寺在长干里中，北去上元县治五里。梁大同三年，修长干寺阿育王塔，是也。宋曰天禧寺，今为大报恩寺，宋人谓建康城南直天禧寺，即此。《图经》：越城在长干桥西，周回二里八十步。《金陵志》：越城东南有国门，亦曰望国门，梁作，侯景犯建康，令羊侃顿守者也。

　　东府城在今皇城西安门外清溪桥东，南临淮水。晋会稽王道子宅也。道子领扬州，宅在州东，故曰东府，自是领扬州者辄镇焉，为六朝故事。《舆地志》：东府城，晋安帝时筑。元兴三年，刘裕平桓玄，自石头还镇东府。宋元嘉中，彭城王义康为司徒，徙居东府，又于东府侧起司徒府。元嘉末，武陵王骏讨元凶劭，将军朱修之克东府。元徽二年，桂阳王休范作乱，褚澄开东府门纳南军，推安成王准据东府，既而张敬儿等攻克之。四年，建平王景素举兵京口，京师纂严，萧道成使其子赜镇东府。五年，迎立安成王准于东府，入居朝堂，道成出镇东府，既而沈攸之举兵江陵，道成入守朝堂，命其子嶷代镇东府，攸之平，道成还镇东府。齐永明中，嶷常镇焉。七年，嶷还第，敕其世子子廉代镇东府。隆昌初，萧鸾弑郁林王昭业，改立新安王昭文，鸾遂移镇东府。永元初，始安王遥光举兵东府，集部曲于东府东门，诏萧坦之等帅台军讨之，众军围东城三面，烧司徒府，遥光败死。二年，崔慧景自广陵逼台城，江夏王宝玄镇京口，与慧景合，随军东府。三年，萧衍至建康，东昏侯将徐元瑜以东府城降。梁太清二年，以侯景入犯，分命萧推守东府，既而景陷东府，杀推。三年，萧嗣等度淮，攻东府前栅，焚之。东府有米，可支一年，时援军营于青溪东，东府与石头路中断，景患之，从王伟计，乃伪求和，以缓援军，运东府米悉入石头，遂复叛。既而萧会理等进营东府城北，为景所败，台城旋陷。承圣初，王僧辨等讨侯景，景将侯子鉴败于姑孰，走还建康，据东府。陈大建十四年，始兴王叔陵作乱，据东府，断青溪道，萧摩诃攻之，屯城西门，叔陵走死。隋平陈，城废。《元和志》：东府城在上元县东七里，有东西南三门。六朝时，建康有事，必置兵守此，亦谓之东城。《金陵志》：东府城东北角有土山，晋会稽王道子所作也。宋武帝初领扬州，筑东府城。元嘉中，彭城王义康更开拓之，作东西堑，自后常为宰相府第。景和中，尝改为东宫，旋复故。泰始中，建安王休仁镇东府，讹言东城出天子，帝惧，杀休仁，而常闭东府不居。元徽中，桂阳王休范反，车骑典签茅恬开东府纳贼。齐高帝初封齐，以东府为齐宫。梁太清三年，为侯景所据，毁土墙，易以砖甓。绍泰末焚毁。陈天嘉末，徙治府城东三里齐安寺，西临淮水。陈亡，复焚废。

　　西州城在上元县治西二里，周围三里。晋扬州刺史治所，太元中，会稽王道子领扬州，而居东府，故曰东府西州。胡氏曰：扬州刺史治台城西，故曰西州。或曰：城在台城西，故名。宋大明中，以东府为诸王邸，西州为丹阳尹治所。齐建元三年，诏南郡王长懋移镇西州。永明二年，竟陵王子良为扬州刺史，镇西州。永元初，陈显达与台军战于西州前，槊折，台军继至，显达不能抗，走至西州后乌榜村，为台军所杀。《图经》：初立西州城，未有篱门，树乌榜而已，村因以名。梁大宝初，侯景以西州为府，请梁主幸西州。承圣初，王僧辨等讨侯景，景战于西州之西，大败。《舆地志》：西州城，晋元帝时筑。《续通典》：汉扬州刺史理秣陵，刘繇为刺史，始移理曲阿。孙策因号秣陵为西州，误矣。《实录》：城西接冶城，东连运渎。今朝天宫西即西州桥，宋曰望仙桥。景定中，又改曰武卫桥，是其处也。

　　丹阳城在府西南五十里，又西南至太平府八十五里。本秦县，始皇三十七年，过丹阳至钱塘，即此。汉仍为丹阳县，属丹阳郡。武帝封江都易王子敢为侯邑。后汉仍为丹阳县。晋因之。宋齐俱属丹阳尹。隋开皇九年废，入溧水县，俗谓之小丹阳，对丹阳郡而言也。晋咸和二年，苏峻济自横江，陶回谓庾亮曰：峻知石头有重戍，不敢直下，必向小丹阳南道步来，伏兵邀之，峻可擒也。不听，既而峻果自小丹阳来，迷失道，夜行无复部分，至蒋陵覆舟山，亮始悔惧。宋元嘉末，柳元景奉武陵王骏讨元凶劭，以舟舰不坚，至丹阳，步上。升明三年，萧道成篡位，废帝为汝阴王，筑宫于丹阳故县。梁绍泰二年，齐兵发芜湖入丹阳县，至秣陵，步上。又绍泰三年，徐嗣徽为周文育所败，留船芜湖，自丹阳步上，陈霸先拒之于白城，文育亦至，遂败之。唐初尝置丹阳县于此，贞观初复废。《括地志》：丹阳县城在江宁旧县东南五里，又丹阳郡城在府东南。《三国志》：建安二十五年，权自建业徙都武昌，以吕范为丹阳太守，治建业。沈约曰：丹阳郡本治宛陵。晋太康二年，移治建业。大兴初，改为丹阳尹，其城周一顷，有东、南、北三门。《图经》云：晋太康中所筑也。卢循寇建康，徐赤特迎战，败绩于张侯桥，循兵大上，至丹阳郡。又侯景自历阳趣建康，诏临贺王正德屯丹阳郡。《金陵记》：城西去长乐桥一里，南临大路。今武定桥东南有长乐巷。《一统志》：丹阳郡城在府东南四里，又东南二十里有五城，即晋太宁初，王敦党王含、钱凤战败，率余党自倪塘西置五城造营处也。唐景云中，县令陆彦恭于城侧造桥渡秦淮，亦名五城渡。

　　白下城在府治北十四里。《舆地志》：即江乘废县之白石垒也。《志》云：白石垒在上元县北十二里，当石头城之东北，台城之西，本名白石陂。陶侃讨苏峻，诸将议于查浦筑垒，部将李根曰：查浦地下，又在水南，惟白石峻极险固，可容数千人，贼来攻不克，灭贼之冲也。侃然之，一宿而垒成，贼大惊，侃使庾亮以二千人屯守，峻帅步骑万余，四面攻围不克。太和六年，桓温自广陵将还姑孰，屯于白石。隆安五年，孙恩奄至丹徒，建康震骇，分遣将军桓谦备白石，既而恩至白石，知建康有备，不敢进而还。义熙六年，卢循犯建康，伏兵秦淮南岸，使老弱乘舟向白石，声言自白石步上，既而突犯查浦。宋元嘉二十七年，魏主焘声言渡江，诏分军守白下、新亭诸处。大明四年，为蚕所置大殿于此，其后谓之白下。废帝子业末，沈文秀出为青州刺史，部曲屯白下，密谋废立，沈庆之不从，乃不果发。泰始二年，晋安王子勋举兵寻阳，其将孙冲之曰：今挂帆直取白下，众军兼行相接，分据新亭、南州，则一麾定矣。又后废帝昱元徽二年，桂阳王休范亦自江州逼建康，萧道成谓宜顿军新亭、白下，因分遣张永屯白下，是也。又齐武帝以白下城依山带江，因移南琅邪郡治焉。《齐纪》：永明六年，如琅邪城讲武。七年，复如琅邪城。九年，魏李彪来聘还，齐主亲送至琅邪城。延兴初，巴陵王子伦为南兰陵太守，镇琅邪城。萧鸾遣其典签华伯茂杀之。盖白下城北临江浒，故常置镇戍于此也。建武二年，魏人南寇，中外纂严，命陈显达往来新亭、白下，以张声势。永元二年，裴叔业以寿阳降魏，诏崔慧景将水军进讨，齐主出琅邪城送之。三年，萧衍逼建康，琅邪城主张本以城降。梁天监五年，萧宏伐魏，自洛口遁还，乘小舰济江，夜至白石垒，叩城门求入。普通六年，幸白下城，履行六军顿所。太清二年，分遣谢禧等守白下，以备侯景，景兵至阙下，禧等弃白下走。绍泰中，陈霸先与齐兵战于幕府山，命侯安都自白下横击其后，齐人大败。陈大建十一年，江北州县悉没于后周，遣将杨宝安镇白下。祯明末，隋师来伐，陈主命樊猛、蒋元徽，领青龙八十艘，于白下游奕，以御隋六合之师。唐武德九年，改金陵为白下县，移治白下城。贞观七年，复移治郭下。《元和志》：东晋以后，江津要地，或言白石，或言白下，实一处也。《金陵记》：今之龙湾，即古白下。《图经》云：今靖安镇有白下城故基，去府城十八里。

　　江乘城府东北七十里。本秦县，属鄣郡。始皇三十七年，自会稽还，过吴，从江乘渡，即此。汉亦曰江乘县，属丹阳郡。孙氏省县，为典农都尉治。晋太康初，复置，渡江后，属南琅邪郡。宋、齐因之。隋废。后汉兴平初，孙策渡江，自牛渚进攻秣陵，以秣陵险固，转攻江乘。吴黄武三年，曹丕来伐，至广陵，徐盛献计，植木依苇，为疑城假楼，自石头至江乘，联绵相接数百里，一夕而成。晋永嘉初，陈敏据建业，败走江乘，获之。咸康初，桓温领琅邪太守，镇江乘之蒲洲，寻以石季龙造舰青州，掠沿海州郡，命蔡谟沿江戍守，东至土山，西至江乘。元兴三年，桓玄作乱，刘裕讨之，败玄将吴甫之于江乘。梁太清二年，侯景围台城，邵陵王纶自京口入援，景遣军拒纶于江乘。绍泰初，齐兵犯建康，陈霸先遣别将钱明将水军出江乘，邀击齐人粮运，尽获其船米，齐人大窘。《括地志》：江乘故城，在句容县北六十里，地名琅邪乡。

　　临沂城在上元县西北三十八里。晋咸康初，分江乘县境侨立临沂县，为南琅邪郡治。齐永明中，始移郡治白下，县亦移焉。梁敬帝时，陈霸先大破齐人于幕府山，追奔至临沂，即此。隋初，郡县俱废。《志》云：城在独石山北，临大江，县境又有阳都废县。东晋初，侨置属南琅邪郡。宋大明中，省入临沂。又有即丘废县，亦东晋初侨置。宋元嘉中，省入阳都。

　　金城在上元县北三十五里。《括地志》：在江乘蒲洲上，相传孙吴所筑。晋永昌初，王敦逼建康，诏刘隗屯金城。咸康初，桓温出镇江乘之蒲洲金城，求割江乘县境，立南琅邪郡。太元八年，谢石等败苻坚于肥水，师旋，谢安劳师于金城。萧子显《齐志》：南琅邪本治金城，永明中，乃移治白下。王隐《晋书》：江乘南岸有琅邪城。

　　湖熟城在上元县东四十五里淮水北。汉县，属丹阳郡，武帝封江都易王子胥行为侯邑。后汉仍为湖熟县。孙吴省县，为典农都尉。晋复置县。宋、齐因之。隋废。《三国志》：孙策渡江，破刘繇党薛礼等于秣陵，又破繇别将于梅陵，转攻湖熟江乘，皆下之，进击刘繇于曲阿。晋咸康三年，毛宝以苏峻之乱，烧句容、湖熟积聚。义熙九年，罢临沂、湖熟脂泽田，以赐贫民。又宋元嘉二十三年，浚淮，起湖熟废田千余顷，是也。《元丰志》：上元县有湖熟镇。宋淳化中，改为淳化镇。今府东高桥门外二十里有淳化镇，亦曰淳化关。其地遮蔽句容，应接京口，形势冲要，有巡司戍守。○白城，胡氏曰：在湖熟故县界。梁绍泰二年，齐兵进及倪塘，陈霸先拒之于白城，与周文育等力战，败徐嗣徽等于此。《志》云：今府东北三十里有白山，南接钟山，白城当在其处。

　　怀德城在府北。晋元帝初封琅邪王，其国人侨寓江南者近千户。大兴三年，因立怀德县，寻废。《实录》云：怀德县旧置于宫城南七里，后改为费县，移于宫城西北三里。宋元嘉十五年省。《古迹编》云：费县故城，在今上元县北九里潮沟村。又同夏废县，在上元县东十五里。梁武帝生于同夏里。大同中，置县。陈因之。隋废。今其地有同夏浦。又东南有安业废县，唐初置，旋废。

　　白马城《金陵志》：在江宁县北三十里，吴时为烽火之所。《丹阳记》云：白马城在石头城西南最高处，旧置烽火台，并置城为戍守处。盖孙吴以后，大约于沿江筑台，以举烽燧，自建康至西陵，并日而达云。○宣武城，在府治西北九里。《胜览》：宋沈庆之所筑，孝武欲北伐，问须兵几何。庆之曰：二十万。孝武疑其多，乃令庆之守此城，而自率六军攻之，不能下，乃罢北讨。

　　○钟山府治东北十五里，京邑之巨镇也。明太祖玄宫奠其阳，远近群山，环绕拱卫，郁葱巍焕，雄胜天开，设孝陵卫官军守护。余详见名山蒋山。○石头山，《志》云：在上元县治西四里，六朝时，为险要必争之地。《南徐州记》：江乘县西二里有大浦，发源石城山，东入江，此山与卢龙幕府相连，迤逦达于京口。《江乘记》：石头山岭嶂千里，相重若一，游历者以为吴之石城，犹楚之九疑也。上有石头城，详见上。

　　聚宝山在府南聚宝门外稍东。冈阜最高处，曰雨花台，以梁时僧云光讲经雨花而名。兀术尝登雨花台，望城中，盖其地势独高也。《方舆胜览》：雨花台在城南一里，据冈阜高处，俯瞰城，江山四极，无不在目，即聚宝山之东巅也。山麓为梅冈，或谓之梅陵，相传汉梅屯兵地。孙策破刘繇别将于梅陵，即此。明初改筑都城，雨花台无复旧观，而报恩塔高耸巍焕，可以尽城郭川原之胜。又凤台山在府南，亦曰凤台冈。刘宋元嘉中，有凤集此，筑台其上，山因以名。旧《志》：冈南傍秦淮，今有凤台门。

　　覆舟山在府北太平门内。旧《志》：在府北七里，形如覆舟，因名。山脉东连钟山，北临玄武湖。东晋咸和三年，苏峻败台军于陵口，进至蒋陵覆舟山。元兴三年，刘裕讨桓玄，败其兵于江乘，进至覆舟山东，使羸弱登山，张旗帜为疑兵。数道并进，布满山谷，玄将桓谦等皆败走。梁太清二年，侯景作乱，邵陵王纶自京口入援，营于蒋山，既而景陈兵于覆舟山，纶进军玄武湖侧，为景所败。敬帝初，徐嗣徽复引齐兵犯建康，潜逾钟山，陈霸先率众分屯乐游苑及覆舟山，断其冲要，是也。一名龙山，宋元嘉中，尝改名玄武山。陈大建中，又改为龙舟山。

　　鸡鸣山在覆舟山西南。旧《志》：在府西北七里。《寰宇记》：山西接落星冈，北临栖玄塘，本名鸡笼山，以形似名。宋元嘉十六年，征庐山隐士雷次宗至建康，为开馆于鸡笼山，使聚徒教授，是也。齐永明二年，竟陵王子良镇西州，开西邸于鸡笼山。明初于山阳立十庙，又置浑天仪于山巅，赐名钦天山。《志》云：刘宋时以黑龙见玄武湖，亦名龙山。《郡志》：鸡鸣山北有太子湖，吴宣明太子所浚，一名西池。

　　幕府山府西北二十里神策门外。周三十里，高七十余丈，有五峰相接。晋元帝过江，王导开幕府于此，因名。北滨大江，有五马渡。元帝初与彭城等五王渡江至此也。宋元嘉二十七年，魏太武南侵，至瓜埠，文帝登幕府山，观望形势。梁末，齐军犯建康，至幕府山，霸先帅麾下出幕府山，纵兵大战，齐师大溃，追奔至临沂。陈祯明中，后主尝校猎于此。居人多于此煅石取灰，因名石灰山。明初，陈友谅侵建康，太祖命常遇春伏兵于石灰山侧，即此。今有石灰山关。

　　大壮观山在府北十八里，东接钟山，南临玄武湖。陈宣帝起大壮观于此，因名。《南史》：陈大建十一年，幸大壮阅武，步骑十万陈于玄武湖上，循乐游苑振旅而还。山北旧有蠡湖，元时筑为塘以溉田，今废。又直渎山，在府北三十五里，山周二十五里，旁有直渎洞，盖直渎之水，从山麓流入大江也。

　　四望山府西北十里。西临大江，南接石头山，北连狮子。吴孙皓杀其司市陈声，投其身于四望之下。又晋温峤伐苏峻，筑垒于四望矶，以逼石头，盖山下有矶也。又马鞍山，亦在府西北十里，以形似名，西临大江，东接石头城，西北连狮子山。

　　狮子山府西北二十里。亦曰卢龙山。晋元帝初度江，见此山绵延，因以拟北地卢龙。《志》云：山在城西北隅，周回十二里，西临大江。明初，陈友谅趣建康，太祖亲总大军驻狮子山，友谅犯江东桥，转向龙江，至山下，登岸立栅，大祖率诸军大战，友谅败走，寻建阅江楼于此。《金陵记》：狮子山在金川门外。

　　临沂山府东北四十里。山周三十里，北接落星山，西临大江，其西南即古临沂县城。又雉亭山，一名骑亭山，与临沂山相接。又五里接衡阳山。《志》云：府东北三十里观音门外，曰观音山，北滨大江，西引幕府诸山，东连临沂、衡阳诸山，形如错绣，皆悬崖削壁，共捍大江，真天设之险也。

　　摄山府东北四十五里。山周四十里，与衡阳诸山接。陈霸先败齐兵于幕府山，其江乘、摄山、钟山诸军，相次克捷，是也。《地记》：摄山形方，四面重岭似伞，亦名伞山，东连画石山，西南接落星山。《志》云：落星山周回六里，北临大江。吴大帝时，有三层高楼，名落星楼。《吴郡赋》所云“飨戎旅于落星之楼”，是也。

　　方山府东南四十五里。《志》云：山高百六十丈，周二十七里，形如方印，一名天印山。秦凿金陵山，疏淮水为渎处也。吴大帝时，为方士葛玄立观方山。宋元嘉末，何尚之请致仕，退居方山。齐武帝尝幸焉，欲立方山苑，不果。梁绍泰二年，齐兵至秣陵故治，陈霸先遣周文育屯方山以御之，既而齐人跨淮立桥栅度兵，夜至方山，进及倪塘，建康震骇。明初，败元将陈先于此，进攻集庆，是也。

　　土山府东南二十里。山无岩石。晋谢安尝游此，以拟会稽东山，亦名小东山。《实录》：吴景帝自会稽还曲阿，即日进至布塞亭，孙琳迎于土山之野。又石季龙谋入寇，蔡谟沿江戍守，自土山进至江乘。苻坚入寇，谢安举谢玄拒之，乃命驾游土山别墅。唐韩筑石头城，自京口至土山，皆修坞壁，即此处也。又东南曰石危山，一名竹山。《志》云：秦始皇以金陵有天子气，乃凿方山，断长垄为秦淮渎。今方山直属土山三十里，皆秦所凿处，而石危山西九里。又有大垄，下枕淮流，尤为可据。《祥符图经》危一作柜，此山横据秦淮之上，以扼水势如柜然，因名。《金陵志》：秦淮东经方山石危之间，西经卢龙、马鞍之间，或以为秦断长垄之所也。

　　雁门山府东南六十里，周二十余里，山势连亘，类北地雁门，因名。山东北有温泉，能治冷疾。《舆地志》云：建康自东而北，群山绵亘，凡数十里，今雁门之西，接彭城诸山，东接大城山。又东为竹堂山，竹堂之西北则白山，东南则云穴诸山，冈陇回环，皆与钟山相映带。又汤山，在府东七十里，接云穴山，有汤泉六穴出山下。又铜山，在府东南七十里，周十九里，昔尝采铜于此，因名。

　　牛首山府南三十里，一名仙窟山，以山后有石窟也。本名牛头山，有二峰东西相对。晋元帝初作宫殿，王导指双峰曰：此天阙也。故亦名天阙山。刘宋大明三年，立南郊坛于牛首山西。宋建炎中，兀术凿老鹳河趣建康，岳飞设伏于牛头山待之，贼败走。《金陵记》：牛首山周回四十七里，高百四十丈，其南为祖堂山，周四十里，高百二十七丈，本名幽栖山。唐贞观初，改今名。其东北有岩山，周十五里，高七十一丈。吴天纪初，尝立石刻于山上，纪功德。刘宋大明六年，葬殷贵妃于龙山，凿冈道数十里，时改岩山为龙山也。武帝景宁陵亦在焉。又明帝泰始七年，射雉岩山，杀其弟休，即此。又府东南三十五里有青龙山。

　　三山在府城西南五十七里。三峰排列，下临大江。晋王伐吴，顺流而下，直指三山，是也。齐建元初，魏人入寇，于三山、烈洲、慈姥，各置军以备之，亦曰三山矶。陆游曰：凡山临江，皆谓之矶，三山又西，则江宁夹。《舆地志》：三山周回四里，大江从西来，势如建瓴，而此山突出当其冲，有三峰南北相接，积石森郁，滨于大江。吴时津戍处也。《郡志》：山一名护国山，亦名下三山，在江宁镇东，又江宁镇西有上三山。

　　烈山府西南七十里。山临大江。《舆地志》：吴时津济处也。内有小河，可泊船，商旅多停此，以避烈风，故名。《北征记》谓之溧洲，洲有土山，其形似栗也。亦曰洌洲。晋哀帝末，会稽王昱闻陈弃洛阳，会桓温于洌洲，共议征讨。洌与溧音相近耳。又桓冲发建康，谢安送之溧洲。宋武陵王讨元凶劭，自南州进次溧洲。齐建元初，置军于此，以备魏人南寇。今舟行自采石东下，未至三山，江中有山，即洌山也，下有洲，曰洌山洲，港曰洌山港，有矶突出湍间，曰乱石矶。张舜民曰：过三山西上十余里，至溧洲，自溧洲过白土矶，入慈湖夹。《金陵记》：溧洲周回六十里。相传王伐吴，曾憩于此。又白都山，在府西南八十里，西临大江，昔仙人白仲都居此，山因以名。《吴志》：孙峻杀诸葛恪，又遣其党追杀恪子竦等于白都，即此山云。

　　慈姥山府西南百十里。以山有慈姥庙而名。积石临江，崖壁峻绝，一名鼓吹山，以山产箫管也。山下有慈姥溪，与太平府当涂县接界。旧《志》：慈姥港泄慈湖以东之水入江。近港又有慈姥矶，今曰和尚港。

　　横山府西南百二十里。周八十里，高二百丈。《左传》襄三年，楚子重伐吴，取鸠兹，至于衡山，盖谓此山。一名横望山，以四面望之皆横也。西连太平府界，今亦见太平府。

　　白土冈府东十三里。隋贺若弼与陈兵战于白土冈，擒萧摩诃于此。《金陵记》：白土冈周回十里，高十丈，南至淮，即钟山之南麓也。

　　石子冈府南十五里。其地有梓桐山，山北为石子冈。《吴志》：建业南有长陵，名石子冈，葬者依焉。孙峻杀诸葛恪，投尸于此。隋平陈，韩擒虎自横江至新林，任忠迎降于石子冈，引擒虎入朱雀门。今有擒虎垒，在府西四里。《寰宇记》：石子冈周回二十里。今城南高座寺后，即石子冈之地。又有白杨路，《志》云：石子冈之横道也。陈始兴王叔陵反，部麾下渡小航，将趣新林，萧摩诃追擒之于白杨路。即此。《金陵志》：路在府城南十里。

　　落星冈府西北九里。齐东昏侯永元元年，江州刺史陈显达举兵逼建康，军于新林，潜军夜袭宫城，明日以数千人登落星冈，新亭诸军皆溃还。又陈霸先讨侯景，于石头西落星山筑栅。胡氏曰：石头城西有横陇，谓之落星冈，亦名落星墩。又府西三十里有落星洲，西南五十里有落星山，皆以星殒得名。又有落星山，在今摄山之西南，见上。

　　武帐冈在台城北。六朝时，仿洛阳旧制，置宣武场，设行宫殿便坐于此，冈因以名。杜佑曰：武帐冈在广莫门外。宋元嘉二十二年，以衡阳王义季为南兖州刺史，饯之于武帐冈。又二十五年，大于宣武场。大明三年，南兖州刺史随王诞举兵广陵，上亲总禁军顿宣武堂。《志》云：冈在石灰山侧，宣武城盖置于此。

　　西陵旧《志》在府东北十五里。俗名松陵冈，即钟山之南麓。吴大帝葬焉，亦曰孙陵。晋卞与苏峻战于孙陵，败绩。齐武帝建商飙馆，以九日宴群臣于此，俗因呼为九日台。○东陵，在府北，覆舟山东麓也。刘裕讨桓玄，玄使桓谦屯东陵，卞范之屯覆舟山西。胡氏曰；东陵在覆舟山东北。又有白木陂，在东陵之东。苏峻之乱，陶侃等讨之，侃督水军向石头，庾亮等自白石南上，峻突陈不得入，将回趣白木陂、马踬，为官军所杀。

　　燕子矶在观音门西。《金陵记》：幕府山东有绝壁临江，梯磴危峻，飞槛凌空者，弘济寺也。与弘济寺对岸相望，翻江石壁，势欲飞动者，燕子矶也，俱为江滨峻险处。○道士墩，在府南。萧衍东下，至新林，命邓元起据道士墩，以逼台城。《志》云：墩旧在台城南五里。

　　○大江在府城北二十二里。自太平府流入境，至城西南，绕出东北，入镇江府界。《金陵志》：都城在大江东南，自府西南一百十里之慈姥山。至府东北百里之下蜀港，凡二百余里，一名扬子江。《江乘记》：大江从县西二百二十里承当涂，分浦上田为界，纡回二百九十三里，与和州乌江及扬州六合，并分中流为界，西引蜀汉，南下交广，东会沧溟，北达淮泗，自大禹疏凿之迹，无不通焉。魏文帝出广陵，望长江曰：嗟乎，此天所以限南北也。宋元嘉二十七年，魏主焘南寇，至瓜步，伐苇为筏，声言欲渡江，建康震骇，遣刘遵考等将兵分守津要游逻，上接于湖，下至蔡洲，陈舰列营，周亘江滨，自采石至于暨阳六七百里。其后历隋唐以至宋元，南北有事，皆以滨江为要地。《宋志》：嘉定五年，守臣王度言：府境北据大江，是为天险，上自采石，下达瓜步，千有余里，共置六渡：一曰烈山渡，二曰南浦渡，三曰龙湾渡，四曰东阳渡，五曰大城罡渡，六曰冈沙渡。旧皆与河渡分额，岁万余缗，其后法制浸废，奸豪因以为厉，请更保甲，明法禁，从之。胡氏曰：江水东流，自武昌以下，渐渐向北，盖南纪诸山所迫，陂曾阝之势，渐使之然也。至于江宁，江流愈北，建康当下流都会，望浔阳、武昌，皆直南，望历阳、寿阳，皆直西，故建康谓历阳、皖城以西，皆曰江西，而江西亦谓建康为江东，建康谓采石为南州，京口为北府，皆地势然也。《郡志》：今府境之江南岸，上自慈姥浦，下至下蜀港，二百里而遥。北岸上自浮沙口，下至东沟，不及二百里。江之支流旁出者，大曰河，小曰港，曰沟，曰渡。石激水曰矶，水中可居曰洲，两山间曰夹，萦回曰套，水所注曰浦。江流南北迁徙，今昔迥殊。异时江泊石头，后徙而北，今又渐南，然尚去石头十余里。兹志其可知者。自慈姥浦而东下，为炼刀湾，为烈山港，有矶突出湍间，名乱石矶。又东北即白鹭洲，其南岸曰犊儿矶，上接江宁浦口，下为大胜河。自大胜河以东，有水数曲，曰响水沟、灯盏沟、上新河、中新河、下新河，皆濒江要地。其北岸则芝麻河、穴子河、王家套、八字沟，皆列墩燎望处也。又有洲曰长洲、白沙、梅子、句容、秀才、火药等洲，皆在江浦境南岸，自下新河而东，为草鞋夹，其外为道士洲，上有屯驻处，曰江心营，近南曰护国洲、中口洲，自道士洲直抵北岸，为浦子口。又东以达于瓜步，其滨江诸洲曰拦江，曰工部官洲、老洲、柳洲、赵家洲，曰匾檐洲，洲东为匾檐河，其北即滁河口也。江流至此，亦曰宣化漾。有洲，亦名新洲，其下为矾山，山屹立中流，石色白，类矾，故名。又数里为西沟，近黄天荡，为东沟，二水自江出，皆折而西，与仪真县接，六合江尽此矣。南岸中洲口而下，有山踞江而出者，曰焦家嘴。又东曰观音山，水曰观音港，港口耸石，下瞰江水，曰燕子矶，历涛山、唐家渡、袁家河、东阳港，遂接黄天荡，中有洲，属上元县，其上为草场，自龙潭而东，洲渚限隔，有斜腊洲、太子洲。洲外为老鸦夹，又东为天宁洲，皆句容界，其诸水分流，曰白家沟、杨家港、双沟港、罗泗港，而邪沟尤为津要，自此而东，遂与镇江接。此近时江道之可记者也。今见大川大江及川渎异同。

　　秦淮水在上元县治东南三里。吴张曰：秦始皇以金陵有王气，故掘断连冈接石头城处。今方山、石氵差、横渎。是也。《建康实录》云：秦淮水旧名龙藏浦，有二源：一发句容县北六十里之华山，南流。一发溧水县东南二十里之东庐山，北流。合于方山，西经府城中，至石头城注大江，其水经流三百里，地势高下。屈曲自然，不类人功，疑非始皇所凿也。孙吴至六朝都城，皆去秦淮五里，吴时夹淮立栅十余里，史所称栅塘是也。梁天监九年，新作缘淮塘，北岸起石头，迄东冶。南岸起后渚篱门，迄三桥，以防涨溢，又作两重栅，皆施行马，时亦呼为栅，塞淮上自石头，至方山，运渎，总二十四渡，皆浮航往来，亦曰二十四航，惟大航用杜预河桥之法，遇警急，即撤桥为备。自杨吴时改筑金陵城，乃贯秦淮于城中，今秦淮二源，合流入方山埭，自方山之冈陇两崖，北流经正阳门外上方桥，又西入上水门，北经大中桥，与城濠合，又西接淮清桥，与清溪合，又南经武定桥而西，历桐树湾，穿镇淮、饮虹上下二浮桥，北通斗门桥，合运渎出下水门，经石头城入江，绵亘萦纡于京邑之内。晋咸和四年，苏峻作乱，峻使其弟逸据石头，诸军进攻之，逸将苏硕度淮逆战，温峤击斩之。隆安末，孙恩作乱，自海口奄至丹徒，建康震骇，分遣将军刘袭栅断淮口，丹阳尹司马恢之戍秦淮南岸。义熙六年，卢循逼建康，至淮口，刘裕屯石头以拒之，既又出陈于南塘，南塘，秦淮南岸也。时裕惧循侵轶，亦伐树栅石头、淮口。宋元嘉末，元凶劭弑逆，武陵王骏自江州东下讨之，悉迁淮南居民于北岸，义师渐近，劭又焚淮南岸室屋，及淮内船舫，悉驱民家渡水北，既而柳元景至江宁，使别将薛安都帅铁骑耀兵于淮上。劭寻遣军攻元景于新亭，劭众溃坠淮死者甚众。齐永元二年，南兖州刺史崔慧景逼台城，萧懿自采石渡江入援，顿越城，慧景遣其子觉将兵渡淮南岸，为懿所败，赴淮死者二千余人，觉单马退，开桁阻淮，懿军寻渡北岸，慧景众皆散走。梁太清二年，侯景围台城，援军大集于新林、蔡洲，缘淮树栅，景亦于北岸树栅应之。承圣初，王僧辨等败侯景兵于姑孰，进至张公洲，遂督诸军乘潮入淮，景塞淮口，缘淮作城，十余里中，楼堞相接。绍泰初，徐嗣徽引齐军袭建康，据石头城，与陈霸先相持，韦载言于霸先曰：今急于淮南因侯景故垒筑城，以通东道转输，分兵袭彼之粮运，则齐将之首，旬日可致。从之，齐人败去。陈祯明末，隋将韩擒虎等自采石趣建康，司马涓请南断淮水以拒之，隋军渐逼，任忠谓陈主曰：今宜固守台城，缘淮立栅，北军虽来，勿与交战，分兵断江路，无令彼信得通，给臣精兵，下江径掩六合，则诸军不击自去矣。时隋晋王广以大军屯六合也。宋开宝八年，曹彬击江南，进次秦淮，江南兵水陆十万，陈于城下。时舟楫未具，潘美率兵径渡，大军随之，江南兵大败。秦淮在金陵南面，自昔为缘城险要云。

　　玄武湖在府城北太平门外。旧《志》：在上元县北十里，一名蒋陵湖，一名秣陵湖，亦曰后湖，以在故台城后也。湖周四十里，东西有沟，流入秦淮，春夏水深七尺，秋冬四尺，灌田百余顷，湖故桑泊也。三国吴谓之后湖，后废。晋元帝太兴二年，创为北湖，以肄舟师。明年，筑长堤以壅北山之水，东自覆舟山，西至宣武城，凡六里余。太宁二年，王敦使王含等犯建康，顾说敦将沈充曰：今决破栅塘，因湖水以灌京邑，乘水势纵舟师以攻之，此上策也。栅塘在秦淮水上，湖即玄武湖。宋元嘉二十二年，复筑北堤，南抵城东七里之白塘，以肄舟师。二十三年，黑龙见，乃立三神山于湖上，改名玄武，大阅水军，号昆明池，俗呼为饮马塘。时又于湖侧作大窦，通水入华林园天渊池，复贯串宫掖，注城南堑。元徽四年，建平王景素举兵京口，萧道成屯于玄武湖以备之。齐永明中，亦演水军于此。永泰初，王敬则举兵会稽，至曲阿。诏沈文季屯湖头，备京口路。胡氏曰：湖头即玄武湖旁地，东接蒋山西岩，西抵玄武湖堤，地势平坦，当京口大路。永元二年，崔慧景自京口逼建康，诏遣王莹筑垒湖头上，带蒋山西岩以拒之，是也。梁太清二年，侯景作乱，邵陵王纶自京口入援台城，繇蒋山而前，军玄武湖。景军于覆舟山，及战，为景所败。既而梁将宋嶷降景，教之引玄武湖水以灌台城，阙前皆为洪流，台城寻陷。绍泰初，齐军逾钟山，至玄武湖，陈霸先败之于幕府山。《南唐迩事》：金陵北有湖，周数十里，名山大川，掩映如画，六朝旧迹，多出其间，每岁茭藕网罟之利，不下数十百千云。宋天禧初，知升州丁谓言：城北有后湖，往时岁旱水竭。给为民田，凡七十六顷，荫溉之利遂废。今宜复旧制，疏为陂塘以畜水，使负郭无旱岁，从之。四年，给为放生池。熙宁八年，王安石言：金陵北关外，有湖二百余顷，古迹号为玄武，前代以为游玩之地，今空贮波涛，守之无用，臣欲于内权开十字河源，泄去余水，决沥微波，使贫困饥人，尽得螺蚌鱼虾之饶，此目下之利，水退之后，分济贫民，假以官牛官种，又明年之计也。诏从之。自是开十字河，立四斗门以泄水，湖遂废为田，又跨河为桥，以通往来，岁久，旧迹益堙，惟城北十三里，仅存一池。祝穆云：玄武湖今为后军寨，是也。元时亦废塞，明初复开浚，中有旧洲、新洲及龙引、莲萼等洲。洪武中，置库于湖中洲上，以贮天下图籍，又筑太平堤，以备湖水潦溢。《实录》：湖在三国时已有之，吴宝鼎二年，开城北渠，引后湖水流入新宫，是也。或谓之练湖。徐爰《释问》：湖实创始于东晋大兴中云。

　　娄湖府东南十五里。吴张昭所浚以溉田，周十里，昭封娄侯，故名。《南史》：宋大明中，沈庆之有园在娄湖，一夕徙居之。齐永明初，望气者云：新林娄湖东府西有王气，正月甲子，筑青溪宫，作新林娄湖苑以厌之。陈大建十年，立方明坛于娄湖，陈主如娄湖誓众，是也。宋时筑湖为苑。《志》云：城南十里有舰澳。梁武帝引娄湖水以藏舟，又西北入于秦淮，今亦废。又有稳船湖，在今佛宁门外，明洪武初所开，引江水潴以泊舟，且避风涛之险云。

　　迎檐湖旧《志》在石头城西南五里。晋南渡后，衣冠行李塞于湖上，因名。一作额檐湖。《齐书》作雒檐湖。宋升明元年，刘秉等谋诛萧道成，不克，自石头走至额檐湖见杀。湖北又有苏峻湖，本名白石陂，即晋李阳斩苏峻处，今俱堙废。又莺雀湖，《图经》云：在城东二里梁昭明太子墓侧。湖周二里，其水流入青溪。宋元时为白荡湖，一名前湖，寻堙，今故宫正值其地。○半阳湖，在府东北四十里，水同一壑，而冷热相半，民引热水溉田，一岁再熟，亦曰半阳湖。又摄湖，在府东北五十里。《金陵志》：湖周二十五里，摄山之水，流入江乘浦，注于摄湖，又北入于江。又有三冈湖，在府东六十里，周十余里，上有三冈，俯临湖侧，因名。今俱废。

　　青溪在上元县东六里。溪发源钟山，下入秦淮，逶迤九曲，有七桥跨其上。《实录》：吴赤乌四年，凿东渠通北堑，以泄玄武湖水，南接于秦淮，逶迤十五里，名曰青溪。其接秦淮处，有青溪闸口。自杨吴城金陵，青溪遂分而为二：在城外者，繇城濠达于淮；在城内者，堙塞仅存一线耳。《郡志》：青溪引秦淮水而成。今府城北太平门下繇潮沟南流入旧内，又出西安门外之竹桥，入濠而绝，又绕出旧内旁，至淮清桥，与秦淮河合者，是其遗迹也。晋太宁二年，王敦将沈充犯建康，刘遐败之于青溪。咸和三年，苏峻败卞等于西陵，进攻青溪栅，因风纵火，台省及诸营寺署，一时荡尽。又齐太祖尝居青溪，东有青溪故宅。杜佑曰：齐时有青溪宫，后改为芳林苑。永元初，始安王遥光谋篡立，以刘暄有异议，遣左右王昙庆刺暄于青溪桥，不果，既而遥光举兵东府城，诏曹虎屯青溪大桥以讨之。大桥，或曰青溪中桥也。梁太清二年，侯景作乱。柳元礼等援台城，自新亭移营大桁，令韦粲顿青塘，当石头中路立栅。未合，侯景帅锐卒攻粲。粲使军主郑逸逆击之，命别将刘叔胤以舟师截其后。叔胤不进，逸败。景乘胜攻粲，粲与子弟皆战死。仲礼驰救，与景战于青塘，景大败，沉淮水死者千余人，于是景不复济南岸。青塘，盖迫近淮渚，在青溪之南岸。三年，萧嗣等将兵渡淮，攻东府前栅，焚之，侯景退，众军营于青溪之东，寻溃还。隋开皇九年，平陈，斩张丽华、孔贵嫔于青溪栅下。自杨吴改筑城垣，而青溪始堙。《宋志》：乾道五年，建康守臣张孝祥言：青溪旧自天津桥出栅寨门入江，缘栅寨门近地，为有力者所得，遂筑断青溪口，创为园辅，致水流壅塞，时有泛溢之患，若访求古迹，使青溪直通大江，城内可永无水患。既而汪澈代孝祥奏，于西园依故道开浚，使水通栅寨门入江。开庆中，马光祖复浚之，筑堤飞桥，以便往来，盖青溪九曲，时仅存一曲矣。栅寨门，《志》云：在秦淮上，于故栅塘开水门，泄城中水入江，俗号栅寨门。又溪上旧有募士桥，相传三国吴建。桥西南有埭，曰鸡鸣埭。○长溪，在上元县东南六十里。《丹阳记》：溪东承句容赤山湖水，经故湖熟县南，入于秦淮。

　　新开河在府西南。《实录》云：旧城濠在通济门内，旁入秦淮，又自通济门外与秦淮分流，绕而南经聚宝门外长干桥，至三山门外，与秦淮水复合，此杨吴时旧城濠也。其自三山门外，历石城及定淮诸门，达于草鞋夹，入江，复自三汊河而南，经江东桥，与府西南十二里之阴山运道，合出大城港入江者，此宋元新开河也。明初，陈友谅侵建康，趣江东桥，舟师欲出新河口路，太祖命赵德胜跨河筑虎口城以守，即此。《志》云：江东门外有上新河，稍南五里通大江，江中舟船，尽泊此以避风浪。又有中新河、下新河，亦在江东门外，南去上新河十里，流通大江，官司船舫所泊处也，皆洪武初所开。又自下新河而东，水分三股，一引石城桥，一引江东桥，一自草鞋夹以达于江，亦名三汊河云。

　　新河在冶城西南。《志》云：在白鹭州西，西南流二十余里通大江。旧名蕃人河，今亦谓之新开河。又上元东北六十里有芦门河，亦曰蕃人河。《志》云：河在黄天荡南芦场内。兀术为韩世忠扼于黄天荡，或教之于芦场地，凿大渠二十余里，上接江口，出世忠之上。兀术从之，又傍冶城西南，凿渠成。金人悉趣建康，欲越江而北，为世忠所觉，尾击败之。汪藻云：敌于建康抱城开两河，谓此两蕃人河也。亦作老鹳河。《宋史》：建炎四年，韩世忠扼兀术于江中，兀术自京口沿南岸而西，将至黄天荡，卒不得济，或曰老鹳河故道，今虽堙塞，若凿之，可通秦淮，兀术从之。一夕渠成，凡五十里，遂趣建康，为岳武穆所败而还。《金陵志》：老鹳嘴与句容接界，东去东阳镇三十里，元置马站于此。芦门河盖近老鹳嘴云。

　　靖安河在府西北二十里。自靖安镇下缺口取径道入仪真八十余里。《吴事记》：自金陵抵白沙江，流旷数百里，波涛汹怒，其尤者为乐官山、李家漾，至急流浊港口，凡十有八处，风波至为险阻。宣和六年，发运使卢公得古漕河，于靖安镇之下缺口取径道，于青沙夹趋北岸穿坍月港，繇港尾越北小江，入仪真新河，抵新城下八十余里，以易大江百有五十里之险。《志》云：龙安津在靖安河口，即靖安渡。○护龙河，在上元县治东北，引而南，合于青溪水。宋凿《志》云：即故子城三面濠，今堙废逾半矣。又有御河，在皇城内，明时所凿，出东安门外柏川桥，合于城濠。

　　运渎在上元县治西北。三国吴赤乌八年，发屯兵三万，凿句容中道，至云阳西城，以通吴会船舰，号破冈渎。又使郗俭凿城西南，自秦淮北抵仓城，以达吴越运船，盖引破冈渎繇方山埭接于秦淮，以避大江之险，又自秦淮而东北达于苑仓也。《金陵事实》：运渎引江水而成，在故台城西南，旧有六桥跨其上。五代以来，久已堙塞。今三山门内斗门桥以北，近旧内城，东合青溪又北折而西，从铁窗棂出城者，是其故迹也。吕氏祉曰：古都城去秦淮既远，其漕运必资舟楫，而濠堑亦须灌注，故孙吴开运渎，凿潮沟，穿青溪，皆引水入城中，繇城北堑而入后湖也。自杨氏依淮为城，城之东堑，皆通淮水，西南边江以为险，春夏积雨，淮水泛溢，城市往往被其害，至冬水涸，濠内往往干浅。议者谓宜于秦淮上下置闸，遇淮水暴涨，则闭上流，令水自城外输泻入壕，以杀水势，冬间浅涸，即闭下流，蓄以养濠堑，又城北地势高峻，濠水不过数尺，若据吴之旧，开潮沟以东引江水，开青溪以西引秦淮，萦绕城之北面，入于后湖，则城北濠堑，自然通快矣。破冈渎，见句容县及镇江府丹阳县。

　　直渎在府东二十二里。源出方山，东北流接竹┠河，又经直渎山，北达于江，晋温峤讨苏峻，遣王愆期屯军直渎。孙盛《晋春秋》：直渎在方山。陆游曰：孙吴时所开也。梁有直渎戍，承圣初，王僧辨等讨侯景，入建康，贼党王伟与侯子鉴等将奔朱方，于道相失，伟至直渎，为戍主所擒。王安石诗“山盘直渎输淮口”，是也。今堙废。○竹┠港，在府东北三十里，《志》云：港西通靖安，东达石步，南至直渎，北临大江，旧有竹┠镇。胡氏曰：即竹里也。晋隆安元年，王恭举兵京口，讨王国宝等，国宝请于会稽王道子，遣兵戍竹里，夜遇风雨，各散归。元置巡司于此。《金陵志》：石步港在上元县东北四十里摄山之西，亦北达大江。宋置石步寨巡司，为滨江戍守处。
  </div>
  <div class="pagination">
   <a href="读史方舆纪要_page86.html">
    上一页
   </a>
   <span>
    ...
   </span>
   <a href="读史方舆纪要_page82.html">
    82
   </a>
   <a href="读史方舆纪要_page83.html">
    83
   </a>
   <a href="读史方舆纪要_page84.html">
    84
   </a>
   <a href="读史方舆纪要_page85.html">
    85
   </a>
   <a href="读史方舆纪要_page86.html">
    86
   </a>
   <span class="current-page">
    87
   </span>
   <a href="读史方舆纪要_page88.html">
    88
   </a>
   <a href="读史方舆纪要_page89.html">
    89
   </a>
   <a href="读史方舆纪要_page90.html">
    90
   </a>
   <a href="读史方舆纪要_page91.html">
    91
   </a>
   <a href="读史方舆纪要_page92.html">
    92
   </a>
   <span>
    ...
   </span>
   <a href="读史方舆纪要_page88.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
