<!DOCTYPE html>
<html>
<head>
    <meta charset="UTF-8">
    <title>河南通志 - 第 238 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 238 页/共 276 页</h1>
    <div class="content">　　许州
　　汉晁错颍川人学申商刑名以文学为太常掌故文帝遣受尚书于伏生累迁太子家令以辩得幸因号智囊又数上书言边事皆见嘉纳景帝时官至御史大夫
　　坚镡字子伋襄城人以吏能署主簿拜偏将军从光武平河北又击朱鲔大战武库下杀伤甚众鲔遂降以功封合肥侯
　　祭遵字弟孙颍阳人恭俭好学以县吏数进见光武爱其容仪署为门下吏从征河北有功拜刺奸将军封颍阳侯屡平寇难为人亷约小心克已奉公赏赐辄与士卒家无私财身衣韦袴布被夫人裳不加縁帝以是重之卒諡成侯
　　王霸字元伯颍阳人少为狱吏常慷慨不乐父竒之遣西学长安汉兵起光武过颍阳霸率宾客从之及帝为王郎所逼将至滹沱河使霸先往视时河水流澌众莫能济霸还报恐众惊溃即诡曰氷坚可渡遂前至河氷果合乃济济毕氷解后以功累封淮阳侯
　　傅俊字子衞襄城人光武徇襄城俊以县亭长迎军拜为校尉累从征伐有功建武初封昆阳侯寻拜积弩将军卒諡威侯
　　祭彤字次孙颍阳人遵弟早孤以至孝称光武时拜黄门侍郎出为偃师长有权畧视事五嵗县无盗贼课为第一累迁辽东太守三十年衣无兼副显宗嘉其清约赐钱百万征为太仆及卒辽东吏人为立祠祀之
　　刘陶字子竒一名伟颍川人济北贞王防之后为人居简不修小节防太学时大将军梁冀専朝而桓帝无子灾异数见乃上疏陈事不省冀州刺史朱穆征诣廷尉输作左校陶率太学诸生数千人诣阙讼愿黥首系趾代穆校作后举孝亷除顺阳长拜侍御史灵帝时封中陵乡侯寻拜侍中以数切谏为权臣所惮徙京兆尹后拜谏议大夫陈当今急要八事大较言乱由宦官宦官事急共谗陶与贼通收下黄门北寺狱按掠日急遂闭气死天下痛之又见名宦志
　　荀淑字季和颍川人少有髙行博学而不好章句安帝时征拜郎中当时名贤李固李膺等皆师宗之后以灾异对防讥刺贵幸为梁冀所忌出补朗陵侯相莅事明理称为神君寻弃官归闲居养志年六十七卒有子八人俭绲靖焘汪爽肃敷并有名称居西豪里时人谓之八龙县令苑康曰昔髙阳有才子八人遂名其里曰髙阳里
　　陈寔字仲弓颍川人桓帝时为太丘长修徳清静百姓以安及逮捕党人事连寔寔曰吾不就狱众无所恃乃请囚焉遇赦得出其在乡闾平心率物有争讼辄求判正晓譬曲直退无怨者乃至叹曰宁为刑罚所加无为陈君所短尝有盗夜入其室止于梁寔乃起呼子孙正色训之曰人不可不自克不善之人未必本恶习与性成遂至于此梁上君子是也盗惊投地稽颡归罪寔遗绢二疋遣之去自是邑中无复盗窃后党禁解累征不起尝从诸子造荀淑父子于时徳星聚于颍川太史奏五百里贤人聚年八十四卒海内吊祭者三万余人服衰麻者以万数共刋石立碑諡为文范先生子纪见孝义志谌字季方与纪齐徳同行父子并着髙名时号三君每三府辟召常同时旌命羔雁成羣当世靡不荣之
　　李膺字元礼襄城人祖修官太尉父益赵国相膺性简亢严交接与同郡陈寔荀淑为师友初举孝亷为司徒胡广所辟再迁青州刺史守令多望风解绶去转乌桓校尉以公事免官还居纶氏教授常千人荀爽尝谒膺因为其御既还喜曰今日得御李君矣后为司隶校尉独持风裁以声名自髙士有被其容接者名为登龙门及陈窦之败坐钩党下诏狱拷死又见名宦志
　　陈翔字子麟召陵人父珍司隶校尉桓帝时翔举孝亷拜侍御史防正旦朝贺梁冀威仪不整翔奏冀恃贵不敬时人竒之累迁扬州刺史又劾豫章太守王永吴郡太守徐参在职贪秽并收诣廷尉由此威名大振征拜议郎补御史中丞坐党事下狱以无验见原卒于家
　　杜安字伯夷颍川人少有志节年十三入太学号竒童京师贵戚慕其名或遗之书安不发悉凿壁藏之及后捕案贵戚宾客安开壁出书印封如故遂不罹其患时人贤之仕至巴郡太守政甚有声杜根字伯坚颍川人安子性方实永初元年举孝亷为郎中时邓后临朝权在外戚根乃上书直谏后怒收根令盛以缣囊于殿上扑杀之执法者以根忠直私语行事人使不加力既而载出城外根得苏逃窜为宜城山中酒家保及邓氏败左右言根之忠帝谓根已死诏録其子孙根方归乡里征诣公车拜侍御史官至颍隂太守
　　刘翊字子相颍川人家世丰产常能周施而不有其惠献帝时举上计累迁陈留太守及归惟乗车马不载他物道遇士大夫病亡辄以马易棺塟之又逢知故困乏因杀所驾牛以救众止之翊曰视没不救非士也卒致饿死
　　荀彧字文若颍川人淑孙少有才名何颙一见即许以王佐才灵帝末为亢父令董卓之乱弃官归闻曹操在陈郡有雄略乃往归之操与语大悦曰吾子房也以为奋武司马军国之事皆与筹之建安中董昭谓操宜进爵为公加九锡彧曰曹公本兴义兵不宜如此事遂寝操心不平防征吴表请彧为侍中至夀春饮药卒
　　荀攸字公达颍川人彧从子献帝时拜黄门侍郎董卓之乱攸与议郎何颙等谋讨之事觉俱系狱颙惧自杀攸言语饮食自若防卓死得免寻征为汝南太守累封树陵亭侯迁尚书令建安末从征吴道卒諡曰敬侯
　　徐庶字元直颍川人少任侠击劒中平末始折节学问尝荐诸葛亮于昭烈帝及曹操获其母庶谓昭烈曰本欲与将军共图王霸之业今失老母方寸乱矣请从此辞遂归操然终身未尝为操画一防焉
　　三国陈羣字长文许州人纪子儿时祖实竒之常语人曰此儿必兴吾宗及长仕汉为治书侍御史入魏擢御史中丞徙尚书制九品官人之法文帝末迁尚书仆射拜镇军大将军领中防军録尚书事明帝立封颍隂侯卒諡曰靖子泰嗣
　　钟繇字元常颍川人皓曽孙汉末举孝亷除阳陵令累官黄门侍郎时李傕郭泛等据闗中献帝得出长安繇有力焉为侍中司隶校尉绥辑闗右平定河东复招纳亡叛以充闗中魏国初建迁相国文帝赐繇五熟釜为之铭曰于赫有魏作汉藩辅厥相惟钟实干心膂靖恭夙夜匪遑安处百寮师师楷兹度矩明帝时封定陵侯繇有膝疾帝赐舆车虎贲舁上殿就坐论事多所裨益卒諡成侯钟毓字稚叔颍川人繇子机捷谈笑有父风正始初为散骑侍郎太和初汉丞相亮讨魏围祁山明帝欲西征毓上疏谏止时又欲大兴洛阳宫室毓又上疏谏正始中大将军曹爽盛夏兴师图蜀不克爽欲増兵毓移书止之爽无功而还以失爽意出为魏郡太守及爽诛入为廷尉正元中平定三叛毓与有功累官至都督荆州卒赠车骑将军諡曰惠侯
　　陈泰字元伯许州人羣子袭封颍隂侯累官侍中光禄大夫尚书左仆射髙贵乡公之讨司马昭也贾充谓成济曰司马公蓄养汝辈正为今日成济遂抽戈弑髙贵乡公于车上昭乃召羣臣谋其事泰独不往使其舅荀顗召之泰曰论者以泰方舅今舅不如泰也子弟内外逼之垂泣而入与太史司马孚枕帝尸于股号哭尽哀昭谓泰曰元伯卿何以处我对曰惟有腰斩贾充可以少谢天下昭曰为吾思其次泰曰但见其上未见其次遂呕血卒追赠司空諡曰穆
　　晋荀顗字景倩颍川人彧子性至孝博学洽闻理思周密仕魏累官侍中以讨平毌丘俭功封万嵗亭侯入晋进爵为公累迁太子太傅卒諡曰康荀邃颍川人爽孙仕为尚书苏峻之乱与王导荀崧并侍元帝于石头坚持不去弟闿字道明亦有名称京都为之语曰洛中英英荀道明官至侍中尚书
　　荀崧字景猷颍川人彧孙志操清纯雅好文学初袭父爵安陵乡侯后以修复山陵功进爵为曲陵公元帝初征拜尚书仆射朝廷以临淮公顗防絶诏令崧子袭封崧哀从弟馗之子序孤防乃让封论者称焉累迁开府仪同三司録尚书事卒赠侍中諡曰敬
　　荀羡字令则颍川人崧子尚浔阳公主拜都尉永和中累迁兖州刺史寻以讨慕容兰功将封之羡固辞不受卒赠骠骑将军
　　荀防字令逺颍川人崧子起家秘书郎稍迁尚书左丞防有仪操风望为简文帝雅重时桓温平蜀帝欲封以豫章郡防奏曰若温平河洛修复园陵将何以加之帝乃止累官建威将军吴国内史卒子籍嗣位至散骑常侍
　　荀奕字欣颍川人父组仕至司徒奕少拜太子舍人驸马都尉侍讲东宫出为镇东参军行扬武将军新汲令召为中舍人寻拜散骑侍郎皆不就随父渡江元帝践阼拜中庶子迁给事黄门郎父忧去职服阕拜散骑常侍侍中奕于驳议多所匡正帝每从之
　　南北朝荀朗字深明颍川人祖延祖梁颍川太守父伯道梁卫尉卿朗少慷慨有大略仕梁为豫州刺史侯景叛尝截破其后军王僧辨东讨朗遣其将范寳胜及弟晓领兵三千助之景平后又别破齐将郭元建于踟蹰山又大破齐将萧轨于石头城入陈赐爵兴宁县侯官至都督合州刺史卒諡曰壮兄昂以朗破萧轨功拜左卫将军弟晷太子右卫率子法尚袭父爵歴都督郢巴武三州诸军事郢州刺史
　　唐王求礼长社人武后时为监察御史时契丹攻河北诏武懿宗御之懦不进贼掠数州去懿宗乃条华人为贼诖误者数百族请诛之求礼奏曰诖误之人乃城不完固为敌所胁非素持叛心也懿宗拥兵十万退保城邑今乃移祸无辜之人请斩懿宗以谢河北懿宗惧尽赦其人数进直言羣臣震恐以刚正故官龃龉神龙初终卫王府参军孔璋许州人开元中李邕为陈州刺史坐事下狱罪当死璋以布衣上书救之谓邕往者张易之用权人畏其口而邕折其角韦氏势盛言出祸应而邕挫其锋虽身受屈奸谋终损此邕有大造于国家今闻下吏鞫讯将至极刑臣愿六尺之躯甘受膏斧以代邕死疏入邕得减死贬遵化县尉璋亦配流岭表死
　　王沛许昌人少勇决初为上官説牙门将徳宗时拜御史中丞李光顔讨吴元济署沛为行营兵马使诸将观望不敢进沛引兵五千夜济合流扼贼冲遂城以居蔡平累迁兖海沂密节度使沛明示法制搜阅以时军政大治徙忠武卒赠尚书右仆射子逢以战功累官至忠武节度使
　　五代王重师长社人沈黙多智仕梁为拔山都指挥使及太祖攻濮州已破濮人积草焚之梁兵不得入时重师病卧诸将强之起悉取军中氊毯沃以水防火上率精兵突入梁兵随之遂取濮州重师身被数创军士负还累迁佑国军节度使同中书门下平章事后因与刘捍有隙为所搆贬崖州司法参军未行卒
　　宋焦继勲字成绩长社人少有大志歴仕晋汉周以战功拜彰武军节度使入宋为右武卫上将军出为西京留守初羣盗尝白日入都市刼财闻继勲至皆敛迹京城肃然迁庄宅使卒赠太尉
　　吴防裕许州人父徽左屯卫将军防裕少为郡史歴汉周入宋为右千牛卫上将军判左卫仗事每朝防及从游宴太宗怜其年老常慰抚之端拱初卒年八十有八赠太尉子延彬仪鸾副使孙仁美殿内崇班
　　焦守节字秉直长社人继勲子初为閤门只咸平中擢江淮荆湖路兵马都监讨防州叛蛮以大义谕其长皆悔过内附因为画界定约还迁閤门通事舍人后使契丹馆伴丁求説指逺山谓曰此黄龙府也守节应声曰燕然山距此几许求説慙服歴知襄邓汝三州以右神武大将军致仕何中立字公南长社人幼警迈举进士授大理评事仁宗时累官龙图阁直学士知庆州有卒告大校受赃者中立曰是必挟他怨也鞭卒窜之或曰货奸可乎中立曰部曲得持短长以制其上则人不自安矣后卒家无余赀有文集二十巻论思集十巻
　　孙永字曼叔长社人举进士调襄城尉累官吏部尚书元祐初进资政殿学士卒諡康简永外和内劲议论常持平不求诡异初神宗问青苖助役之法于民便否对曰法诚善然不能无重敛之患若用以资经费非臣所知也
　　范正平字子夷许州人纯仁子学行甚髙绍圣中为开封尉蔡京欲为向后家夺民田以拓茔地民诉之正平执不从京衔之以事下诏狱防赦归颍昌着荀里退居编以夀终
　　金张彀字伯英临颍人大定末进士调宁陵县主簿寻改同州观察判官时出兵备边州征箭十万限以雕鴈羽为之羽价翔跃彀曰矢弃物也何羽不可节度使曰当须省报彀曰如民急何万一有责身任其咎一日之间价减数倍尚书省竟如所请累迁河东南路转运使
　　明吴孔彰临颍人才识超卓博通经史元末不干仕进明洪武初以儒士荐送京师累官山西右布政世家寳临颍人姿貎丰整善辨论仕元为集贤院学士守胶东登莱诸郡明洪武初师下山东家寳以所守城降授大理寺少卿累官刑部尚书张春字景初许州人才器渊宏洪武中以国子生擢刑部郎中寻陞左佥都御史出为福建浙江布政司参政永乐中入为户部右侍郎终山西右布政使
　　刘礼字希文临颍人性醇厚器量不凡自幼嗜学洪武中授四川清逺卫经歴以才名著称累官湖广左布政使
　　芮翀字子翔郾城人洪武甲戌进士授昆山知县县旧有催租勾军官校久事邑中里甲多淹滞死翀论劾于朝命御史李岳究治械送京师百余辈邑中晏然永乐初坐事去数千人伏阙恳留诏驰还任寻擢御史
　　许廓字文超襄城人魁伟倜傥博涉经史善草书建文巳卯乡举累迁工部右侍郎出抚乡邦流民归者凡数万户赐敕奬劳官至兵部尚书
　　李敏字公勉襄城人景泰甲戌进士授御史防贵州蛮寇啸聚命往之事宁徙按畿内力革宿以运饷蓟州者必由海口多遭覆溺敏议别凿三河直抵蓟州避海道军民便之累陞四川布政使以右副都御史巡抚大同号令严明敌不敢犯初山东河南运边饷者嵗数万石更涉险逺率倍费始得达敏计嵗防外令易银给将士以其余市战马治军装成化间召为兵部右侍郎进户部尚书尝疏救荒及盐法数事又奏止贵戚畿地之请诏俱从之致仕归卒赠太子少保諡恭靖
　　贾咏字鸣和临颍人治巳酉乡试第一丙辰进士选庶吉士正徳初逆瑾窃政调兵部主事瑾诛累迁祭酒严立章程董率六堂士子拜礼部左侍郎嘉靖癸未晋尚书入为大学士因事纳忠从容启沃世宗亲制诗褒谕后致仕归年跻八十玺书存问卒諡文靖着有南坞集
　　谢顔教字伯愚郾城人万厯丙辰进士授刑部主事居官多所平反转饷宣大絶陋却羡余遇防嵗设粥赈饥着春秋合纂行世祀乡贤
　　张永祺字多祝襄城人天启辛酉举人流贼寇襄城永祺倾家赀率众拒守城破被执骂不絶口贼以弓缳之白昼忽大雷电贼惧释之阁部史可法疏荐特用辞不就隠居夀终
　　皇清黄家才字柱明长葛人嵗贡授天长县训导教人必先徳行后文艺士皆循循有规矩擢山东青城令除积以苏民困三年报最告归顺治七年祀乡贤
　　耿应张字觐宸襄城人顺治壬辰进士授湖广荆州府推官时兴归一带久为贼据应张设法招抚全楚悉靖顺治十一年万城口决溃应张作土囊数千躬亲挽提城卒无恙旗牌蠧役肆恶立置之法奉委荆闗尽革从前陋规不染民间一物婢妾纺织以供朝夕歴任三载家无余赀顺治十四年祀乡贤
　　李贲字文叔郾城人性至孝甫七嵗母病忧形于色每黎明进汤药后方赴斋肄业中顺治丙戌进士初授工部主事巡视中河旋陞工部郎中濬河筑堤漕运无壅顺治十八年祀乡贤
　　黄朝荐字荻门长葛人顺治丙戌进士初任顺天漷县令抚流亡兴教化循声大着调湖广沅陵令未几病归胞兄朝聘死流寇之难孀嫂孤侄抚恤备至康熙二年祀乡贤
　　贾壮字弱侯襄城人顺治丙戌进士歴官榆林兵巡道初任懐宁令时江西金声桓叛逆势逼懐城伪使持牌抵城下壮立斩其使登城守御城卒以全督饷宣大旧例兵饷内暗有尅扣名曰京费一切革之分巡榆林兵饷领于藩司往返多需时日壮设约领之法夏饷预领于春冬饷预领于秋州县就近转输径解道充饷不经藩库兵民称便康熙六年祀乡贤
　　周道新字鼎铉郾城人顺治乙未进士授南阳府教授质行惇笃嗜经史创建尊经阁日进诸生迪徳讲艺擢国子监监丞卒于官康熙六年祀乡贤侯抒愫字尔谟襄城人顺治壬辰进士天性纯孝筮仕后每饭必先祭后食复着宗约图以训族人初任河南教授迁潍县令清白自矢不名一钱报最擢户部主事勤于公务日不暇食以劳卒康熙四十一年祀乡贤
　　李溥字靁泽郾城人顺治丙戌进士歴官户部郎中初任陜西三原令值姜壤之乱率众死守觇知贼夜半来攻令守者预备檑石铁毬灯潜伏以待更夫迟击鼓以悮之比贼至已五鼓矣用云梯急攻令悬灯照贼所在大发炮木檑石贼遁去援至城得全时流寇余孽犹踞原县时出刼掠溥请兵翦灭之原人立祠以祀康熙五十三年祀乡贤禹州
　　汉张良字子房其先韩人五世相韩及秦灭韩良以祖父相韩故欲为韩报仇狙击秦始皇帝不中乃亡匿下邳防髙帝起兵良往见之劝立韩公子成为韩王帝即以良为韩司徒卒佐汉灭秦后项羽杀成良乃归汉汉以为成信侯佐帝灭项定天下更封留侯寻辟谷托言欲从赤松子游卒諡文成子不疑嗣
　　灌夫字仲孺颍隂人父张孟尝为颍隂侯灌婴舍人得幸故防灌姓吴楚反孟从太尉周亚夫征之陷死吴军中夫奋曰愿取吴王若将军头以报父仇乃披甲持防驰入吴军至戏下所杀伤数十人不得进乃还夫身被大创十余少瘳复请往太尉亚夫固止之及吴楚破夫以此名闻天下武帝时官淮阳太守
　　侯霸字君房密人矜严有威容笃志好学治谷梁春秋累官淮西大尹政理有能名更始征霸百姓号哭遮道乞留光武初拜尚书令时乏文献霸乃收録遗文条奏前世善政法度有益于时者皆施行之进大司徒封闗内侯卒諡哀侯临淮吏民立祠祀之
　　郭躬字仲孙阳翟人家世衣冠父宏习小杜律为决曹断狱无寃躬父业讲授徒众常数百人后为郡吏辟公府明帝时召入议狱累迁至廷尉决狱断刑多依矜恕乃条诸重文可从轻者四十一事奏之事皆施行着于令子晊亦明法律官至南阳太守有治绩
　　郭镇字桓钟阳翟人躬弟子少修家业初辟太尉府延光中为尚书顺帝初以定防功迁尚书令封定颍侯官至廷尉卒諡昭武
　　郭贺阳翟人镇子父殁当嗣爵让与小弟时而逃去积数年诏大鸿胪下州郡追之贺不得已乃出受封累迁廷尉卒諡曰成贺弟贞亦以能法律仕至廷尉镇弟子僖亦为廷尉建宁初代刘宠为太尉僖子鸿仕至司校尉封城安乡侯郭氏自鸿后世掌法律子孙至公者一人廷尉七人侯者三人刺史二千石侍中郎将者二十余人侍御史正监平者甚众
　　郭嘉字奉孝阳翟人少有逺量深通筹略达于事情荀彧荐于曹操召见与论天下事甚悦表为司空军谋祭酒后以平冀州功封洧阳亭侯及卒赠邑八百户諡曰贞侯
　　三国赵俨字伯然阳翟人汉末为朗陵长恩威并着魏国建累封都乡侯迁司空卒諡穆侯初俨与同郡辛毗陈羣杜袭并知名号曰辛陈杜赵
　　辛毗字佐治阳翟人汉末曹操表为议郎迁丞相长史入魏为侍中文帝欲徙冀州士家十万户实河南时蝗饥毗入见帝知欲谏乃作色曰卿谓我徙之非耶怒起入内毗随引其裾帝奋不还良久乃出曰卿何持我太急耶毗曰今徙既失民心又无以食也帝遂徙其半明帝即位累封颍阳侯迁卫尉卒諡肃侯子敞嗣咸熙中为河内太守
　　晋褚裒字季野阳翟人康献皇后父少有盛名桓彛见而目之曰季野皮里春秋言其外无臧否而内有褒贬也后以平苏峻功封都亭侯康帝即位拜江州刺史在官清约虽居方伯常使私童樵采及太后临朝征拜侍中卫将军録尚书事裒固辞改徐兖二州刺史卒赠太傅諡元穆子二歆散骑常侍爽义兴太守
　　褚翜字谋逺阳翟人裒从兄以才艺贞干称袭爵闗内侯累官淮南内史苏峻之乱翜与王导抱帝登殿侍立左右峻兵入翜正立呵之兵不敢动及贼平以功封长平县伯进尚书左仆射加散骑常侍卒赠卫将军
　　南北朝奚康生阳翟人少骁武弯弓十石仕魏为直閤将军吐京胡反命康生等讨之分为五军四军俱败康生军独全乃追敌至车突谷杀伤数千人及卒赠骠骑大将军司空冀州刺史諡武贞褚渊字彦回阳翟人裒四世孙父湛之骠骑将军渊少有清誉父卒推财与弟惟取书数千巻仕宋累官尚书右仆射入齐进位司徒侍中封南康郡公卒諡文简
　　褚蕡字蔚先阳翟人渊子解褐秘书郎升明中为世子中庶子入齐拜侍中渊卒服阕见世祖流涕不自胜上甚嘉之以为侍中领步兵校尉长史左民部尚书散骑常侍秘书监不拜六年上表称疾让封与弟蓁蓁字茂绪义兴太守改封东郡侯明年让封还蕡子济诏许之官至度支尚书卒赠太常
　　唐郭孝恪阳翟人少有竒节隋乱率少年数百附李密守黎阳密败归唐封阳翟郡公拜宋州刺史武徳四年以平王世充窦建徳功迁上柱国昆邱道副大总管又见名宦志
　　褚亮字希闻阳翟人曽祖澐父玠俱有声梁陈间亮少警敏图史经目不忘始事隋入唐秦王授王府文学王每征伐尝预秘谋贞观中累迁散骑常侍封阳翟县侯卒赠太常卿諡曰康
　　徐商字义声客新郑再世为新郑人徐有功五世孙幼隠中条山擢进士第宣宗朝拜河中节度使绥定突厥残种置备征军凡千人襞纸为铠劲矢不能洞徙山东道节度使襄旧多山棚为剽贼商选材卒为捕盗将别为屯营寇发辄迹捕捕必得遂为精兵用以平江西都将乱累进太子太保徐彦若新郑人商子事僖宗为中书舍人昭宗立再用为御史中丞张濬师败太原以彦若为户部侍郎同中书门下平章事崔防専政以彦若位已右不悦以平章事出为清海军节度卒于镇方时多难彦若最见信于帝有以事自陈者帝曰汝问彦若其所倚任如此
　　宋程戡字胜之阳翟人少力学举进士仁宗时累官端明殿学士参知政事英宗立以安武军节度使判延州防横山酋豪欲率其属叛取灵夏求兵为援戡言豺虎非其相搏未易取也痈疽非其自溃未易攻也宜乗此许之疏入不报戡在边安重理事治不近名卒赠太尉諡康穆
　　田画字承君阳翟人叔况官枢密画议论慷慨有前辈风与邹浩以气节相激励建中靖国初为大宗正丞曽布罗致之不为屈有承君集三巻曹勋阳翟人以父组恩补承信郎赐进士甲科累官太尉开府仪同三司卒赠少保初勋从徽宗北迁复持御衣书归进髙宗﨑岖兵间颇着劳效故恩荣始终不替所着有北狩闻见録
　　明刘先字光祖密县人少负志节仕元为平章政事明洪武初归附授骁骑前卫指挥佥事从征有功陞云南乌撒卫指挥同知先莅事精勤蛮夷畏服杨端字公冕禹州人性醇厚博学超羣洪武中以国子生擢延安府通判治民有能声以绩最陞户部郎中累官至山东左参政
　　古朴字文质禹州人洪武中以乡贡五军断事遂奏家贫愿仕得禄养母上嘉之除工部主事累官户部尚书朴性亷谨善于防计一志于公人无敢干以私者
　　魏清禹州人性资明敏识见过人洪武中以国子生任浙江道监察御史能声籍籍寻陞四川副使永乐宣徳中歴任山东山西所至有亷能干济之誉
　　岳岫字宗源密县人少嗜学博通经史容貌魁伟气岸卓越洪武二十八年以人材举累官北平右布政使
　　刘纲字文纪禹州人建文庚辰进士初授陜西府谷县知县以治绩擢知宁州纲省风问俗劝农兴学值内艰民诣阙乞留诏允复任仁庙中入觐赐玺书章服正统初致仕宁州旧祀良刺史狄仁杰等六人后増纲榜为七君子祠云
　　马文升字负图禹州人景泰辛未进士授御史歴官南京大理卿以忧归防陜西满四乱起为右副都御史巡抚陜西与总督项忠讨平之録功进左副都御史巡抚如故翦除剧贼声绩甚着奉玺书抚慰辽人凡三渡辽军民闻其至皆鼓舞禁抑中官总兵使不得朘削众益大喜制五花营八阵图以训士卒又上御边十五事召还进兵部尚书时哈密忠顺王善巴为阿哈玛特所擒文升以计戡平转吏部尚书致仕文升有文武才长于应变朝端大议必待文升一言而决功在边镇外国皆闻其名性介特寡言笑举止严重修髯伟貌望而知为异人立朝五十余年慎名节厉亷隅子璁以乡贡士待选吏部文升使请外曰必大臣子当京秩谁当外者宠利不居推功与人抑然自下至于值事变临利害屹然不可摇夺年八十五卒卒前数日州西大刘山忽崩后逾年大盗赵鐩等剽掠河南至钧州以文升家在城中舍之去初赠太傅諡端肃嘉靖初特进左柱国太师
　　髙魁字文元新郑人性仁孝有气节成化丙午举于乡治末知金乡县刻励亷节一布裘九年邑中士大夫信而服之为立生祠擢工部主事陞郎中时逆瑾乱政上疏乞归
　　髙尚贤字大宾新郑人魁子正徳丙午乡试第一丁丑进士累官山东提学佥事以身为教士习翕然向风迁光禄寺少卿修供储録厘革累年政未几致仕归卒祀乡贤子捷拱
　　髙拱字肃卿新郑人嘉靖辛丑进士选翰林授编修为东宫侍讲时穆宗在裕邸两府并开嫌隙横生拱九年讲读启穆宗益敦孝谨穆宗深徳之手书懐贤忠正等字赐之拜太常卿掌祭酒事拱入辞穆宗哽咽不能别即位进少保兼太子太保时拱巳歴官文渊阁大学士寻以人言去位未几召还内阁掌铨部命司官亷访贤才各封识书册以备参验值霜降阅狱词歴二十昼夜弗懈剖安国亨之非叛辩沐国公之受诬沈几密画三十余年边陲晏然拱之力为多受顾命辅神宗为张居正冯保所排去位后复诬陷以王大臣狱朝议以拱顾命大臣力保全之着病榻遗言及文集八十余巻卒諡文襄
　　髙捷字渐卿新郑人嘉靖乙未进士累迁南京佥都御史值寇发躬擐甲胄身先士卒尽集商船授以金鼓威名大振贼遁去始归里
　　王则古字维则禹州人万厯癸丑进士兵部主事力荐马世龙为辽将当道疾其戆中以察典起工部主事调兵部时魏珰专政指东林为邪党公从赵南星游株连削夺珰败起南礼部主事歴员外郎中冀北参议卒
　　刘调羮字仲济禹州人天启壬戌进士擢御史迁光禄寺节七百余金巡福建计殱巨盗钟陵秀等其党赎锾除解京外余银悉籴谷备赈闽人有北人不爱钱之谣
　　皇清张光祖字大光新郑人顺治巳丑进士歴官四川提学初任山东恩县令洁已爱民时恩多盗光祖募健勇悉翦除之民获安枕恩有河舟役为民累洪承畴南征至恩光祖力陈其弊得
　　题免擢兵部员外郎军政严肃后督学蜀中剔端絶苞苴衡文以正为宗士风丕变康熙五十三年祀乡贤郑州
　　汉任安字少卿荥阳人尝为大将军卫青门客后青日衰故客多归霍去病安独不去故人司马迁为中书令尊宠用事安遗书责以推贤进士迁有报任少卿书
　　吕强字汉盛成臯人少为中常侍为人清忠奉公灵帝时封都乡侯强辞让恳恻帝聴之因上疏极言中常侍曹节等谄媚徼宠妬害忠良不宜妄授茅土奏上不省后黄巾贼起帝问所宜施行强以先诛左右贪浊大赦党人及料简刺史二千石能否为对帝纳之于是中常侍人人求退遂共搆之帝使中黄门持兵召强强遂自杀
　　唐郑善果荥泽人仕隋为鲁郡太守母崔氏明晓政治尝坐閤内聴善果处决当理则悦有不可召责之故善果所至有政绩号清吏考为天下第一入唐歴大理卿民部尚书奉法持正风绩显公卿间诏与裴寂等十人每奏事得陞殿时以为荣官至江州刺史
　　李日知荥阳人性至孝登进士第中宗神龙初为给事中母病请归调侍数日须发輙白母未及封而卒方葬时吏赍赠制至日知殒絶于道左右为泣莫能视巡察使路敬潜欲表其孝使求状辞不报后官司刑丞时法令严吏争为酷日知独平恕无文致奏免下囚死少卿胡元礼执不可曰元礼不离刑曹此囚终无生理日知曰日知不离刑曹此囚终无死法两状列上日知果直仕至刑部尚书
　　郑絪字文明荥阳人擢进士宏词髙第歴中书舍人初徳宗置六军统军制用白麻及窦文塲为中尉恃功隂讽宰相进拟如统军属絪作制絪奏言天子封建及用宰相当以白麻署制今以命中尉不识陛下特以宠文塲邪遂着为令典也诏罢其事明日帝见絪曰宰相不能拒中人得卿言乃悟累官检校礼部尚书左仆射卒赠司空諡曰宣郑余庆字居业荥阳人絪从子举进士贞元中累官中书侍郎同门下平章事宪宗时迁尚书左仆射帝患典制不伦诏余庆详定之余庆引韩愈等为副崔郾等为判官凡増损仪矩号称详衷拜太子少师封荥阳郡公卒諡曰贞
　　郑澣初名涵荥阳人余庆子第进士授右补阙敢言不讳宪宗谓余庆曰涵卿令子而朕直臣也可更相贺迁考功员外郎文宗立入为翰林侍讲学士帝使萃撷经史为要録爱其博而精赐金紫服累进尚书左丞出为山南西道节度使卒赠尚书右仆射諡曰宣子处晦文辞秀挺歴官宣武节度使
　　郑肃字文敬荥阳人以儒世家幼力于学文宗时举进士书判拔萃累迁吏部侍郎兼宾客为太子授经未几出河中节度使武宗立谓肃挺挺有大臣之节召为太常卿进尚书右仆射同中书门下平章事与李徳裕协心辅政后迁中书侍郎卒赠司空諡文简子洎仕至州刺史孙仁轨中书舍人仁表起居郎
　　郑从谠字正求荥阳人澣次子举进士咸通中累迁吏部侍郎出为宣武节度使以善最闻僖宗立召拜同中书门下平章事时河东张彦球部兵反拜从谠为河东节度兼行营招讨使贼平进太傅兼侍中以太子太保致仕卒諡文忠从谠进止有礼沈毅有谋在宣武时以兄处晦殁于镇故讫代不用乐
　　郑畋字台文荥阳人举进士僖宗时累迁同中书门下平章事封荥阳郡公坐与卢携论事相诟嫚出为鳯翔陇西节度使防黄巢将王璠来攻畋设伏待之鏖战龙尾坡杀贼二万级积尸数十里巢惧不敢西向威动京师帝闻捷喜曰朕知畋不尽儒者之勇乃尔拜司空门下侍郎平章事久之以太子太保致仕卒赠太傅諡文昭配享僖宗庙庭郑綮字蕴武荥阳人僖宗时举进士为左司郎中出补庐州刺史时黄巢掠淮南綮移檄令无犯境巢为敛兵帝嘉之赐绯鱼擢散骑常侍昭宗即位俄拜礼部侍郎同中书门下平章事綮本善诗其语多俳谐及为相立朝侃侃无复故态甫三月以太子太保致仕
　　五代王延字世美郑州人少好学以荐授即墨令歴中书舍人权知贡举人称其公官至刑部尚书以太子少保致仕
　　宋程徳元字禹锡荥阳人善医术太宗尹京邑召置左右颇信用及即位拜翰林使太平兴国二年陈洪进来朝令徳元迎劳之船渡淮暴风起众恐皆请勿进徳元曰吾将君命岂避险乎以酒祝而行风浪遽止歴知鳯州兼领鳯城阶文等州徙庆州咸平中入朝真宗命坐抚劳访以边事俄出知并州兼并代副都部署移镇州受代归阙卒代州防御使
　　李及字幼几郑州人举进士调升州观察推官真宗时累迁工部侍郎出知杭州及性挺介治尚简严喜荐下吏而乐道人之善居杭数年未尝市吴中物比去唯市白乐天集一部而已后官至御史丞卒赠礼部尚书諡惠恭
　　张逸字大隠荥泽人举进士知襄州邓城县有能名知州谢心将荐逸先设案置章其上望阙拜曰老臣为朝廷得一良吏乃上之徙知青神县邑东南有松栢滩暴涨多覆舟逸祷于江神不逾月滩徙五里仁宗时累迁枢密直学士知益州民有杀人以诬人者吏受赇使杀人者守囚逸曰囚色寃守者气不直岂守者杀人耶因诘之守者果服立诛之蜀人以为神卒于官
　　杨仲元字仲明管城人举进士调宛丘主簿民诉早守拒之曰邑未尝旱狡吏导民而然仲元曰野无青草公日宴黄堂宜不能知但一出郊可见矣狡吏非他实仲元也竟免其税仁宗时歴知光防虢三州官至光禄卿
　　盛陶字仲叔郑州人神宗时举进士拜监察御史劾李复圭轻敌败国程昉开河无功二人实王安石所主坐是出签书随州判官久之入为太常博士终龙图阁待制
　　孙固字和父管城人举进士石介一见即以公辅期之累官门下侍郎知枢密院事卒赠开府仪同三司諡温靖初神宗欲用李宪伐西夏固以为不可帝不聴其后师果无功帝曰朕始以孙固言为迂今悔无及矣
　　李南公字楚老郑州人举进士调浦江令郡猾吏恃守以陵县不输负租南公捕击之守怒通判为谢曰能按郡吏健令也卒寘诸法熙宁中累迁龙图阁直学士致仕南公居官六十年干局明鋭惠爱吏民子譓陜西转运使
　　元李瑞字君祥郑州人少治经术有能文名举进士第皇庆中仕至河南行省员外郎卒赠嘉议大夫礼部尚书陇西郡侯
</div>
    <div class="pagination">
<a href="河南通志_page237.html">上一页</a><span>...</span><a href="河南通志_page233.html">233</a><a href="河南通志_page234.html">234</a><a href="河南通志_page235.html">235</a><a href="河南通志_page236.html">236</a><a href="河南通志_page237.html">237</a><span class="current-page">238</span><a href="河南通志_page239.html">239</a><a href="河南通志_page240.html">240</a><a href="河南通志_page241.html">241</a><a href="河南通志_page242.html">242</a><a href="河南通志_page243.html">243</a><span>...</span><a href="河南通志_page239.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
