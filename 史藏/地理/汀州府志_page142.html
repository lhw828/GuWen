<!DOCTYPE html>
<html>
<head>
    <meta charset="UTF-8">
    <title>汀州府志 - 第 142 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汀州府志 - 第 142 页/共 162 页</h1>
    <div class="content">徐公北闸记
 〔明〕唐世济

　　徐公谪连之三年，政和时丰，民物殷阜，治行休畅，冠冕全闽。公暇巡行阡陌，课督农桑，纵目陇亩枯旱状，乃倡建闸之议，以垂永赖。事具林学博南闸记内，兹不缕述。第连僻万山中，四面无水，南闸处城之偏，盈盈衣带，霑溉有涯，东北独当全城，表裏山河，关系最钜，利赖尤普。建南闸而缺北闸，其流不长，其酌易竭。东北其亩者尚厪隐忧，况均此一方，孰为流膏？孰为涸泽？向隅之泣，谁实任受怨者？民力竭矣，既疲于西，又务于东，劳苦困弊，谓吾民何？且是以不静令也。公蒿目焦神，宵旰累月。将报罢，则万全之利势难寝格；将兴作，则大役之后力实弗堪；将请支帑藏，则当事有掣肘之虞；将借力大众，则聚讼贻筑舍之诮。踌躇四顾，画无复之政，图积贮付之他年。适新均里长黄福宁、董文光、谢益、赖琥等一十五人，咸趋进曰：“公无庸忧，某辈受明公恩，愿毕力为公襄之。”先是，连邑里甲编自国初洪武间，历今二百余载，牢据不易，里甲相悬若主仆然。至其境，鸡犬驿骚，妇子不宁。每当现役，一切分派于甲。富者相沿故事，横加科敛；贫者时其缓急，征求靡厌；因循积弊，害莫可言。其有甲首佥里长者，计其出入之费，少不下三四百缗，多至五六百缗，有司乘间受贿，恬不为怪。公廉得其故，酌虚剂虚，裒多益寡，有无粮而里降为甲者，有粮多而甲升为里者，大约以田准里，以则准田，进退参伍，期于各当。举二百年裕蛊陋规，一旦改革几尽。人人怀惠而六里帖安，不鬻恩，不标誉，不营私，不喜事，无践更之势，无侵渔之扰，德公甚备。大义愤激，遑恤其私，固宜输财输力以共成厥功。是役也，经始于壬寅之冬，迄甲辰春正月落成焉。即今一十二里许，浩瀚汪洋，澄波如练，父老赓咏，儿童载歌。于戏，微公大造，何以有此！昔人观河、洛而美禹功，至诵明德之远。公兹闸成，大者壮金汤、引灌溉，小者供澣濯、资网罟，可以观仁；仿运河之规，为石洞之制，流瀦有常，启闭有则，可以观智；劳民而民不怨，用力而力不惫，可以观义；清积蠧之里，绝常例之金，兴水利于民而不以纤介自点，可以观介。盖一举而四美具矣，公之明德盖远乎？且公之治闸也，匠石入山，摩崖苍壁，有“徐钦徐昌”四字于石，遗迹天造地设，非人力所得觊幸也。公循良课最，拔擢廷尉。连人士遮道奔留，如失慈母，至攀臥不能舍去。其入人之深何如？今主上圣明，优敘耆旧。公入直承明，佐密勿，策勋政府，书名上清，以符此谶文也。其谁曰不然哉？
登雪峰记
 〔明〕陈　簴

　　雪峰者，吾邑之南镇，溯南岭而登，可二十里。丙午夏半，陈子游大焦。大焦去雪峰差近。十七日，遂由松树堂发，履其他径也。黄子则扬之仆导。初历林峤，继涉厓坂，倐乃穿丛薄而迷其向路，虎豹之所养威，狐狸之所凝息。客行者隔三两即疑不可觅，但闻戒途搜剔声，手先而足隨之。既七八里，抵万人坑，颇幽旷。复穷奥窔，入，浸浸密阴压人。久之，见委蛇数队者，山樵也。诘何来？曰：邑间道取此。众欣，出谷散坐，殊觉冥然，仆促之行。石古蹊深，弥堑而曲，曰此故垒也。进而钟鼓楼，又进而涧水潺潺，良苗冉冉。里许，林鸡唱，客无不厌倒一觞也。抵菴饭已，尾牛童来取极顶，纡回屈盘，各鼓勇径上，唯揭子非彰蹲踞涂间，予笑谓曰：“怯元官家乎？”盖元平章有定曾基此屯，俗遂误传极顶为皇帝殿云。殆前而目眩心骇，收卷群动，汹涌乎若万派相先而赴壑，人在舳舻中，淩洪波，乘巨涛，儿孙村落没乎不数者几堆。陈子乃歌曰：“破浪而驰，无伤崄。置彼鲙鲈，直捣鲸鲵。”又歌曰：“蜂则凭房，蚁则纳穴，如狃而安，陡焉生灭。”歌罢，适风来，舞梁兰老之髯，众失据。对面峙峰，方突兀竞蹲，似可蹴而至。予与揭子兴勃勃，便走数里特从焉。日晡而尚绕其麓，呼者曰“山有恙。”乃还。夜共揭子榻。遂梦驾扁舟浮海，遇大风掖之云端，独挟小子而戏，因笑堕觉，觉则跨揭子之肘也。晓起相谓曰：“游兹审矣快：无假五丁而骋茅箐，钻奥窟，困野魅，山君不得宫，快一；巅往苦雾，帷幕连冈，乃极高敞，幽举苍茫，亡希微隐，快二；捧觞而皎魄轮空，鼓钟送籁，酬和罔倦者弥宵，争传游仙梦焉，快三。所憾者山远酒不继，寺塌僧不葺。若发小愿力，可亭亭之，可庐庐之，客竟日携酒从之，奇秘将无尽藏，而山灵未首肯也。启闭需时，安知来者弗如今言，且众念平章畴昔乎？筑小乡堡而基磐绵控，巩数十峰于围内，况保闽关，何若其愿力者，卒不克以死。人莫违天，感是得无抚然？众乃悉叹。饭已，黄子兄弟别去，遂各无留志，始由邑南正道下。辞两高峰，却就两低，低又称尊，伏磴缘崖，绕双蝴蝶行，俛瞰云封一窝，是邑城也。此两山则固邑城双双雄望者，仅雪峰伸拇臂耳。雪峰邈不见，而雄此两山。非亲睹记，几认儿孙为祖祢哉！逦迤抵城，南岭始就平。涣乎若方济漭沧，满睫波涛，归而神魂飘泊者累日。

 〔明〕童　玺

　　乡约亭即连民向所祠五显神以利祈祷之址也。邑令方侯始以其祠易为是亭，旁建社学。劳无俟于朴斫，费不出于公私，且政寓于亭，教寓于社，实善举也。盖自于变风动之时，人心之善，不约自固。后世私伪澜倒，强之而善，虽官不能以法。矧乡自能为约，约而为善，虽不若其自善，尤愈于法而后善。此吕氏乡约见取于朱子者。以行之，庶可以移易靡俗，阶梯唐、虞，而元气复春也。第有任牧民者，或不善绳以法律，峻其鞭朴，禁锢锻炼，溃肌流血无所爱。既不教以善，又不使之约而为善，世道职此，去古益远。彼受若直、怠若事，而忍心若是耶？嘉靖丙戌，圣天子嗣位之四年，慎简天下之才且贤者，俾令诸邑，而吾连得琼台方侯进焉。侯持己以庄，莅民以恕，礼贤士，饮人以和。时前久缺令，凡百颓弛未振，乃旁议纷萃于侯。人以侯当日夜治文书，督催征，均徭役，谳狱讼，除寇患，不能他有所图。侯则闲雅乐易，随事施为，而日见其就绪也。尤以复古为首务，乃举蓝田故事，访延约中诸执事，分布于亭，其善善恶恶之典次第举之。人渐知古道之美，迁善去恶，而师师之风将遍闾巷。闻侯初举进士于乡，尝自倡以约，其党里是以仁。侯今令连，即有是图。备知仓公之笥，参、蓍、苓、术蓄之既久，一旦遇人疾而启瘳之，仁者之用心也。昔宓贱宰单父，古寰宰仙居，本之德义，感之人心，而待斯民以直道，故不劳而治，公当于古人中求之。而吾连之被泽，不啻如神之骘于阴也。玉琰辈鼓舞治化，喜成其美，以其事属予，记约亭之立。协谋者，丞鲍君裕、簿黎君兆、尉李君重球、邑博谭君、沈君元真、陈君云章，邑诸生罗世惠，宜以次永镵于石。
表忠祠记
 〔明〕翁正春

　　祠盖祀乡先哲，张明远公云：张公释褐时，高皇帝有双丝之梦，类蔡齐故事，奇矣！已而置史馆、掌成均、晋贰司空，毋论修文奉秩，度越诸大夫也。钜者，靖难师至，公奉命往江西，与方伯杨公涟、宪长房公安、佥宪吕公昇结盟举义，壮丁既集，糗粮亦备，顺流而趋，直抵金陵。呜呼，此螳臂之奋耳，其何济于当辙乎？然竭力于其所当为，志亦足悲矣！未几众溃，鼠伏鸟兽散。公宣言曰：“事尚有在，盍图之？”故世有疑公程婴者以此，语在《李邦光集》中。其后名入罪籍，戍兴州去，间关忍死，若不复问天下事矣。天讨交夷，公列行伍间，即军中官焉。盖纳垢藏汙，圣人之德；纪善忘过，国家之典。而公不逾时告殂矣。公之从戎也以戟士，其殂也以左辖之命。《传》称夷齐叩马，武王义之；箕子陈畴，受封高丽。夫子贤夷齐，仁箕子，赞武王顺天而应人，义各有取也。我成祖文皇帝于武有光，而张公前似夷齐，后似箕子，抑郁遄死，则夷齐之行为多矣。第遭时处势，要未可以采薇之行施之者，何也？一时诸臣如许侍中、周庐陵死矣，如河西佣雪菴和尚遯矣。尽濒死也，谁与之生？尽行遯也，谁与其难？而方之苦景之激，又大有不忍也。故委曲以游于时，而从容以就乎义，其用意远矣。历世若干，特祀于峡石，从祀于今所；非忠贞久而益著，公论久而益定耶？尝臆龙飞九五，依尧舜之末光者，勋业烂然，曾不得一祀于社；而牢祀无穷，乃当时凛凛莫必其命之张公。由斯而谈，孰与公多耶？公固不计有身后名，然其心事皓若烈日，肃若秋霜。《水东日记》载之，《金川玉屑》附之，郑侍郎《吾学编》纪之，即今人人乐道之矣！微正春记，夫岂无徵？
户　口　记
 〔明〕赖希道

　　夫户口，供国课、征徭役，其系重矣。然民有盛衰，而户口之损益因之。永定创自成化，户二千二百五十六，口一万一千一百二十九。历至嘉靖间，户则减半，丁亦渐损。何者？盖永邑以疲羸之地，当孔道之冲，是以民不堪命而逋逃日众。值嘉靖四十年，贼首李占春等四起猖乱，更以流寇罗袍杀戮，民之死者不可胜纪。迨万历二年，陡遇洪水，浮沉而死者数百人，举家沦没者数十家。夫以凋耗之民生，乃欲取盈于额数，是以十金之子，责偿千金之债，奈之何不负且亡哉？幸我贤侯何父母，下车以来，轸念民隐，因父老具告，若痌瘝乃身，即以前所增三千余丁力为申请，而诸监司亦谅我侯之诚，批允除焉。然则，永民之得免于辗转流离者，皆侯之赐乎？故民为之谣曰：“前有王父，后有许母。贤哉何侯，二公接武。其苏我生，其止我处。祝尔苍苍，永令兹土。”嗟夫，昔有伪增户口蒙赏者，自以为荣矣，而贻讥于后世。云汉忧孑遗若患寡矣，而还定安集，卒占众鱼旐之梦。由是观之，则永之富庶或者其在是也。而后之览民数者，当不待见负版而后式矣！是为记。
连山庙记
 〔明〕雷应春

　　汀之邑六，宁阳为望。宁之神祠六，黄连冈为古。邑置于唐天宝，而庙始于陈、隋间，盖未邑而先祠也。先是，神为龙湫，自神奠居，龙乃徙化，土人异之，寘薰垆烟穴，覆以绵蕞，乞灵辄应。江流湍急，舟子危之，祷即善济。时民居寥落，庙草创而已。元祐间，先所患湍急，忽沙合于坝，水由他道，人获安居。父老、舟人乃相与更构新祠，稍加宏敞。然在遐陬，去日边远，神虽著灵，未即上彻。及六龙南渡，神有勤王绩，建炎间，赐额曰“灵感”，嗣是休命六锡，桓圭之宠至再，内助亦再加封。淳祐癸卯，延平李君来宰是邑，涤篆次，谒祠下，周视殿宇，有上雨旁风之讶，因拂栋梁、寻缦画，乃知祠建于元祐，更绍圣，历嘉定，经知县张鑑、县丞曹某重脩，皆因陋就简。于是慨然有鼎建志。顾政宜先民，是未暇及。暨秋，有土寇谋不轨，民情汹汹，令君密祷于神以讨之，而寇即授首。亟图所以报神者，经度之余，精诚幽彻，至形梦寐，且锡以“日永昼帘春自在，月澄更鼓夜分明”之句。令君揭之琴堂，志神贶也。越明年，乃集州人择材于山，鞭石于江，斤风运奇，匠氏献巧，不越月而飞檐杰栋，金碧相辉，雄深壮丽，视昔霄壤。告成日，牲酒馨香，官民和乐，父老举酒，代神谢令，且为寿令君曰：“庙址龙窟也，冈势龙形也。前瞰大江，阴阳家状为黄龙饮江，易名黄龙冈可乎？”讙曰：纪实也，前未闻，殆神所属，愿竟易名。邦人嘉李君之惠，属予为道始末。于传有之：“先成民而后致力于神。”李君宰是邑也，政通人和，维鱼屡占，犬吠无惊，成民之道得矣。其致力于神也宜。又曰：“民和则神降之福。”继自今以往，其所以福宁阳之民者，神也耶？李君讳多擢，丙戌进士第。

东华石麟二山记
 〔明〕李基益

　　山之佳大约以石。石之高者壁立，其深则窈然而洞。山不峭壁悬立，如人肤具而无骨；山不洞壑玲珑，如人果腹而心不虚也。永定之山少石，全体皆石者东华也。初至，小径穿叶影中，溯水声而上，山门内外，石大小或散或整，若迓客者。入门旋转石中，仰见悬壁观音阁三层，附壁如挂灯。登阁俯视佛殿，脊瓴如弩牙外张，堂宇不可见，缩于石也。从阁降而左，真武阁跨土山，山前又皆石。折而下，坐佛殿前楹，远望如列屏，苍翠层起。屏外若伸掌见五指者为五子。天气晴霁，可见大埔界，则粤东诸山咫尺耳。石麟稍平夷，山腰巨石如数间屋，无源而时滴沥，所谓乳泉也。石下穴如井，小石投之，声断忽续，时有燕子飞出入，亦闻蛙声。他石皆殊状，如旂、如灶、如枯树偃者。忽如缭垣，旁可外窥，如睥睨望，或如行夹道中升复降，崇广皆不逾百尺，而仄涩险奥几于窘步。予谓观止矣，僧曰未也。出山门，折而右百余步，得石门，炬以入，石多倒垂，腻而滑，照之乃见。时积雨多水，浅者涉，稍深负以渡，皆偻其首，侧扪垂乳。路穷，旋而上，如沿螺壳中。出穴，则前投石处，因悟向所蹈，皆玲珑嵌空。何以名石麟，则山势趋伏若俯其首，林树其毛鬣，石奋竖者角也。康熙乙亥望后三日，由金丰里陟东华；越六日，探石麟，属太平里。予爱东华，以其负骨而峭立；石麟之可喜者，中虚能受，不徒妍好其外以悦人也。续闻溪南有晏天湖，又欣然愿往。
天影山记
 〔明〕释戒显

　　方内名山梵域，无论大小，其能开荒辟草成一丛席者，非有大道德即有大材能，类非寻常人所能。吾于天影开山主人学训乐公，益信其然也。公发迹长沙，出尘衡岳，曾随侍宝华忍和尚，以访友至闽地。偶经长潭，有地一隅，荟蔚交杂，鼪鼯是居，乐其幽邃，遂苦身开辟，凿石斩蓬，诛锄烧薙，量址画图，构大殿山门，营禅寮梵阁，别置禅堂，旁及庖湢，次第告成。中造大悲观音像，前护法，左毘卢，右地藏。而禅堂则安奉释迦，观佛其中，诸庄严具皆精巧妙丽，使人瞻礼，因敬生悟。而天影兰若遂冠一方。计其岁历已十余年。公茹荼集蓼，一木一石，一椽一瓦，皆出手构。化主雪轮、平水，并催缘运力、谦水、溪宣，皆师手度弟子，捍劳忍苦，风雨弗辞，粒米寸丝，毫发无爽。以常情言，公宜端坐养道，长享逸乐；即不然，亦宜钵授衣传，令子孙世守斯业矣。公意不然也，大功一讫，即聚诸缁素，立信誓，勒契券，愿立为十方常住，永成佛法丛林；后此住持若缺，择云水有德者主之，而公与徒众皆无与也。予闻而三叹曰：“呜呼，佛祖与凡庸，用心天渊而作事迳庭者，公与私而已矣。”用心私者随所至处，皆如蚖蛇恋窟，虽三宿桑犹生沾滞；用心公者，虽头目肢体捐以与人，等之涕唾。用心不同而作事亦异，因事异而感果亦异，法固然也。今公尽瘁开山，功成弗处，推斯志也，殆将混浮幢为户闼，廓法界为疆圉，等十类含灵为徒众，量鸿而心溥，虽佛祖何以加哉？其荒基一片，为宁阳邱居士所施，架造千余金，则募之十方。禅堂前净地，则众善信结会、放生之所，与山场四至幅员俱属常住。因为之记，庶将来知兴建所自，而十方兰若传之永远而不易也。山前小涧长流，绿竹夹径，乃至菴门。山苦干燥，公至诚默祷，山左忽有泉脉一线从地涌出，因名“法泉”。坐山漫亘，形家谓界水不明。丁酉二月，忽烈风猛雨，旁裂数十丈，今名曰“龙界”，事涉灵异，然诚一所感，人天呵护，则固寻常事耳。因并记之。

漳南道题名记
 〔明〕范　辂

　　八闽始分二道：建宁道，领建、延、邵、汀；福宁道，领福、兴、泉、漳。若汀、漳，则皆二道尽绝处也。漳濒海邻广，而汀则邻江、广，疆域蜿蜒，林竹深密，恃险负固者往往弗靖。兼以三省逃遁，土著杂扰，势不相摄，故亦往往相侵犯。成化六年，镇巡议请添漳南道以专。汀于时惟设分巡，尚未有兵备道名。后来苏、胜运、岩前诸处为患未息，当事协谋剿平之。成化二十三年，又复议请设兵备一员，驻扎上杭，以控其冲，兼理分巡事。始以伍君希闵领命来。逮予承乏于兹，嘉靖初元四月抵上杭。自揣材识短浅，恐负朝廷委讬与地方责望；乃历询前此整饬之方并分巡之政传诵人口者，因并及其将以作则。乃得自伍君希闵以下九人，及辂并继辂王君俊民共十一人，而摄官于此者数过之，记不与焉。夫举事近名，君子远之，故杜预守襄阳为副碑沉江，至今人尚谓其近名。辂临去，汲汲于此者，果近名欤？夫记以记贤记功，若辂涖此甫及半载，志之所欲为未竟，功与贤辂皆不与，而谓近名，非也。夫闽离朝廷为远，而漳南离闽又为远且僻。远而且僻，倘或有怠心乘之者，弊端潰出，何以上副国家委任，下塞民生责望哉？辂为此者，欲后来同志君子知某可师，某可戒，又欲点检所存所发，足为后来者可师，毋为其可戒，庶几克尽厥职。而汀漳之盗贼自此远去，风俗自是可美，礼乐自是可兴，殆将为善治矣。是辂此举不为无谓也。
　　漳南分巡道镇要地也，记名于石以昭劝戒，范公之意远矣。碑昔竖澄远楼下，今回禄迄二十余载，无存焉。万历三年，余承乏于此，考志有范公所著题名记。仰怀前哲，作我典常，矧由余遡往，功烈在人者，历历口碑可述。爰命上杭尹钱尧中复为勒石，且以俟诸将来置堂右便观省云。万历四年，新安尹校跋。
迁杭川书院记
 〔明〕林　魁

　　观察佥事王君用章驻节上杭。先是，县庙学坏，公用舆论，迁建城之坎隅，钟揽灵秀，严翼惟备。即故学址改建朱文公祠。盖邑人旧祠文公于城南瑟冈，地望弗称，既改建，前竖绰楔，顔曰“泰山乔岳”，顔大门曰“杭川书院”，总大观也。用岳麓、白鹿洞故事，聚士之秀者，使讲习于其中。公于宪务之暇，身蒞之，笃课考材考业，日淬月砺，文学郁然以兴。乃走使至海上，命魁为之记，予于是有感焉。惟考亭夫子之道，上继往圣，下开来学，致知力行，析之有以极义理之精，合之有以尽道礼之大；是以明道之功无一理之不察，体道之重无一息之或遗。天德王道相为表裏，体信达顺，同一始终。先正称朱子集诸儒之大成，至哉言乎！夫何异学纷纭，谓圣人之域可一蹴而至，以格物致知为支离，以诚意正心为伪学。在夫子之时，已肆其喧豗，尚何责于后世哉？所赖秉彝在天，道终不陨，国家右文，本道为治；非圣人之书不以立教，非真儒之说不以取士；然后斯道大行而不惑，圣经贤传各得其所，用之以修身齐家治国平天下。所谓君子得闻大道之要，小人得蒙至治之泽。呜呼，是岂人之力哉？公持宪一方，作新庙学，即祠夫子以示的多士，盖入圣之阶于是乎在，其望于学者至矣。予喜杭之士将由是相先正学，以格致诚正之术辅君长民，为世道幸；勿惧乎倡异学者起于其间，为世道忧。呜呼，学可不慎乎哉！
永定开路记
 〔明〕田汝成

　　汀、漳岩郡也，介于万山，鸟道盘纡，毒草蒙密，为暴客逋薮。先是，按察司分两道以领辖诸郡，而汀、漳分隶，判不相统，视若边圉，使节罕历，故路废弗除。成化中，立漳南于上杭，以领辖汀、漳二郡，始相联络。复立永定于西偏，去上杭百余里。自漳入汀者，东由龙岩，西由永定。东路险远，不若西路便，而驿传舖舍俱从东偏。故东为孔道，而舆夫之费、跋涉之劳盖有年矣。是创始者卤莽于谋，而仍贯者惮于改作也。是年秋八月，侯公廷训以按察司佥事分巡漳南，威立惠流，百坠具举。乃极封疆所履，达于四隅，诹求疾苦。父老咸言，汀、漳比邻之国也，缓急相援，往来之道非近易不可；且令永定新民频觌官府，习法令仪度，不若开西路便。公以为然，白之巡按御史王公瑛，览而报可。乃令永定唐君燦、上杭令伍君边综理之。刈芟草木，堕高堙庳，而两山之阻夷为大途，改西平驿附县治，以空廨当鬻，旧驿以建御史行台，迁舖舍于抚溪、太平、白沙、炉坪，连延布置，以给传送，比之东路减其远三之一，又少险阻，既近且易，行者安之。于是，唐君以其事请记。予维：为吏者率乐因循而惮改作，即有举措，又或横主胸臆，格阂舆情，拂刺土俗，莫克持久。乃侯俯采群议而折衷于心，裕而不迫，可谓尽下；二郡之民，脱险就夷，蠲其劳费，可谓溥爱；百年缺典，一旦任之，可谓勤事。一举而三善备焉，是诚不可无纪也。虽然，予窃有感焉，夫人情乐近易而恶险远也，岂真道途然哉？秦以严刑峻法偃蹇其民，民不堪命，骚然而趋汉，欢若更生。其去秦之汉也，犹脱险阻而就坦夷也。故曰：平易近民，民乃安之。夫近则不怨，平则不疑。为吏者，推此心以为政，无弗善矣。吾闻侯公莅任数月耳，凡所规画，动中机宜，悉平易其心以近民者；然则可纪之绩，岂止开路一事而已哉？
重建上杭义仓记
 〔明〕郑　錎

　　义仓之设，重民食，固邦本。凡天下府、州、县，各置之以储蓄，用济民饥也。上杭县之仪门右胜运里之卢丰，白砂里之华亭，丰田里之庆清寺诸处，向各置立，以便民之出纳。天顺壬午，卒遭兵乱，火其仓，墟其址，殆有十五稔矣。成化癸巳，贰守程侯熙谋于县令萧侯宏、丞陈侯清，请于上，鼎新之。凡为仓四。计劝郭鑑辈所输谷万有千斛，择邑人之贤者吴寿龄等十人典守之。适甲午夏亢旱，民苦饥，赖济以活。余目斯善政，固欲言之而未能，兹因典守者请，而告之曰：仁人爱民之心，造化之心也。古者三年耕必余一年之食，积之三十年则余十年之食，而民不阻饥，此万世之良法也。次而李悝之平籴，耿寿昌之常平，当今之义仓，亦良矣。然世之为吏者，以刻为威，以察为明，以储蓄为故事，苟罹岁歉，若秦饥而乞籴于晋，鲁饥而告籴于齐，专事其末，于爱民也何有？今安静不扰，体悉民隐，于废弛者修之，俾有储蓄之所，侯之功也；有余者劝之，致尽周急之义，侯之仁也。其爱民也至矣。苟更代者，知散不知敛；受代者，知出不知纳，则侯之惠难久而民无所藉。要必敛散以时，出纳无弊，使侯之泽自一世而衍千百世，永享太平之治可也。
宁化第一泉记
 〔明〕彭士望　宁都人

　　宁阳北郭，依山麓下，以石为基，有泉出其右，澄寒甘冽。里人恒以夜汲，犹天庆观之乳泉也。泉之右为南庐，予与诸子读书其中。予因嗜茶，家仲子手制曰青霜、曰石岩白，独擅一时。性既专嗜，行止必偕。或不幸逢浊流，辄嚬蹙挥去，宁终日不饮，决不使茶受辱。今一旦与泉值，予与诸子每于春、秋佳日，花明鸟欢，梧下松间，风来月上，白云带山，西溪斜照，寒灯听雪，风雨鸡鸣，讲诵微倦，睡起拂衣，痛快古人，牢骚昔怨，即吹爚发火，烹茶茗，供素甆。初写轩室香生，徐引而啜之，尽荆溪小壶数斗，神气爽发，蜕然若遗，曾不知其老至也。诸子请曰：先生茶极佳，既深嗜之，而泉适相值，天盖留兹泉以待先生之至，泉不为无功于先生，先生其名之。予曰：庐与泉并峙，俱负郭而宾南山，吾南其庐而北其泉，泉不北矣，遂名之曰“南泉”。为之记，贻知泉者。
新设漳南道记
 〔明〕李　铛

　　闽为天下大藩，例设三司以总辖郡、县、卫若干所。国初，既重其任，续因地方辽阔，洪武二十年，分设福宁、建宁二道，岁敕一宪臣掌之，虑下情不能遍及也。福兴泉漳道隶福宁，自东北以次而南；建延邵汀道隶建宁，自西北以次而南。二道所隶，惟漳、汀极南为最远，以东西之地各至此而极也。漳、汀之界，其地多高山，林木蓊郁，幽遐瑰诡，艰于往来，掌福宁者巡止漳州，掌建宁者巡止汀州，二郡之不通如手足之痿痺，气之不贯也。以故邻于界者，有司无警肃，或得侵渔于下；百姓无畏惮，时得肆恣于乡。致天顺间，有溪南胜运之乱。成化六年，顺天府治中岩人邱昂奏请添设一道，为漳南道，独莅二郡。既得俞旨，佥宪周公谟以经营伊始，在任得其人，特命贰守程公熙、通判吴公桓董其事。公等亲冒险阻，斩茆棘，燔翳，随山开道，置驿传舖舍，因地制宜，无不曲当。议以旧建宁道司为漳南道分司，而年远窳朽且卑狭，乃偕邑令萧侯宏、贰尹陈侯清，措置官钱若干，木石之需、工力之费皆有给。于成化九年始，毁旧从新，前堂、后堂、仪门、外门及两廊以次而成，不数月，焕然一新。其规模一主于程公，而实萧、陈二侯赞画之，督工则老人郭明德焉。自后汀、漳之界，宪司由之而巡行，公移由之而传送，奸顽之徒知畏惮而屏迹矣。众将刻石以记，余谓金石有时而坏，功业垂于不朽。漳、汀之民一日之安，诸公一日之功；百世之安，诸公百世之功也。记于石者，固欲久其事，而诸公之功不恃此而始久也。是为记。
修理县衙仓厫记
 〔明〕侯七乘

　　平生不享成福，身过处便艾草焚蒿，作筚路蓝缕计。迨卒瘏绸缪，粗粗苟安，而汉宫蜡烛，又别是一番人物。非独人事，盖亦有星命凭焉。余履任武平，始入衙，见衙东有楼房一所，前踦后跛，若将随风而圮，然犹可幸不及吾身见也。至堂后为居棲正址，茂草丛蔚，人迹罕到，所存破屋数间，上无全瓦，下无完柱，风雨攸注，鸟鼠攸穴，残檐断壁之下，过者视为畏途，盖止可戴月披星，未许上莞下簟者。已复循例登城，城周围七百七十五丈，高二丈五尺，计塌毁一百二十馀处，每一处多者十余丈，少者亦六七丈有奇，通全城而计，则仅存之堞几于十无一二。及接交盘，见本县额载兵米三千石，旧有仓厫顿贮。变故以来，旧仓烧毁无存，上下相沿于今廿载，兵米悉皆寄贮民间，以兹军需大事，官不能目击而亲稽，但听二三书吏借张说李，舌数斗斛，口指千万。无论挪移干没，弊孔百出。万一寇盗水火之不时，军士脱巾而呼，其何以应？余焦然忧之，乃集诸绅衿父老计议修葺，始后衙，继城垣，继仓厫，次第举行。衙后建大厅三间，左右各建小屋二间，耳门相望，分为别院，门窗、几阁、上栋、下宇，悉油饰而丹垩之。命四城乡约督率编户，鸠集土石，舍周城内外上下马道之塌者尽举而筑之；望楼垛舖之倾圮者，尽葺而新之。又遴二三公正董事，庀材在于旧仓处所，创建木仓廿间，上有楼，四围悉皆重壁。上建大堂一所，以为收放兵粮之地；傍建小屋四间，择人居住，以为监守计。自癸卯五月余方到任，七月有分校入闱之行，十月旋归，即始兴工，越甲辰三月而衙工竣，十月而城工竣，至今乙巳六月而仓工竣。二年以来，除农忙息物之外，土木之役几无宁日，虽力皆民力，财皆民财，而余之昼夜焦思，手口劬劳者，亦复与日俱积。迨八月而先严讣音至矣。夫余以簿书小吏，远辞双亲，跋涉万里，就道之日，生离死别，惨动天地。蒞任以来，寝不安席，食不甘味，功名性命都付之行云流水，亦何乐以土木之役而传舍作马牛？但此衙署、城垣、仓厫诸工作，事关切要，既觉无件可缓，而败坏已极，又觉无日可待，不识前之人何以能相沿至今也！今余谢事将行矣，自惟有生以来，从不能坐享成福，区区之劳，岂敢以功自居？但使后之令兹土者，居处有宅，守御有城，积贮有仓，享余之成，怜余之苦，而不笑余之多事也，则幸甚。

重修武平县记
 〔明〕林茂达　莆田人

　　闽之辖也，府有汀；汀之辖也，邑有武；武固汀岩邑也。邑始基于唐，以迄于今，岁久且圮矣。惟嘉靖甲午临桂张侯吏兹土，其政闷闷然。未及期，民用以醇，年用以康，遂号厥胶秀暨耆众谓之曰：邑之颓以是哉，吾将撤而新之。佥曰费，曰吾罔官费；佥曰劳，曰吾罔民劳。佥翕然以讶，乃白于郡、于监司，用捐厥俸资以事事焉。市材于村落而偿其本直，庀徒于民兵而酬以岁科，以至陶瓦苇竹砐砖，百凡所须，皆侯自擘画，不以扰武民。其民裕于财者咸乐相之，罔以为难。越三月而门成，十月而堂成。堂之东为积储库，赡国计也；西为兵器局，备戎事也。其后为燕休寝，其东为典史厅，其左、右隅为吏舍。门之外，右为旌善亭，风民良也；左为申明亭，达下情也；左之次为土神祠，右之次为丛棘林。其前为门楼，与后明远楼相峙。大都易败以完，缮故以新，饰漫漶以鲜美，宏敞巨观，翚飞云矗。甫期而就峻，而邑之制于是乎侈矣！夫政莫大于勤事，功莫大于临民，布法象魏，垂之周官；而攸跻攸宁，亦君子之所不废也。我国家稽古立法，而凡藩、臬、郡、邑莫不各有治所，以示肃也。然兴废成败恒系典守者之能与否；苟非其人，则循陋居圮，治亦因以落莫矣。是故避兴事之谤者，则必有美，而无必为；擅农收之妨者，则有必为，而无必时；疲众耗藏以大作者，则有必时，而无必节。侯以起仆责之己，力斯役也，非为者欤？不举赢于时绌，相年丰也，非时者欤？缩溢伸乏，咸有经纪，而工不知劳，民不知费也，非节者欤？夫知节者仁也，因时者智也，有为者勇也，一事而三善具焉，侯克令哉！或曰：新作南门，春秋讥焉，何也？林子曰：公私异也。故君子之勤事临民也，公而后功，正而后政，侯斯有焉，故曰克令。侯名策，字献可，世为临桂科第世家。若尉乐安谢君玺董督章程，亦与有力焉，庸并附以记。
文峰塔记
 〔明〕王献臣

　　杭川诸山环抱，葱郁苍秀，号为佳胜，而面缺文峰，善风角者，皆以为非宜。宋嘉泰时，造浮图于水南以像之，未就，而毁于兵火。余丞杭之明年，覩兹缺废，乃劝率二三耆民葺而完之，并移向学宫，事虽缓而实急。昔范文正徙饶学，面妙果院塔，俯瞰诸湖，名为文笔峰、砚池，且曰：后二十年，当有魁天下者。已而，彭汝砺果及第。余之浅陋不敢妄拟先贤，而杭之士子岂无如彭而兴者乎？余惧斯举，不知者以为近于佞佛，乃为铭之，以破其惑。铭曰：“太岁甲子，未月酉日。人谋佥同，筮亦从吉。大谿之南，琴冈之脊。乃建浮图，庸肖文笔。拔地倚天，巍巍崒立。光岳气完，挺生贤哲。翊我皇明，百千万祀。”
邑侯涧叟赵公岩前营堡碑记
 〔明〕邱衍箕

　　岩前旧故无营兵，其有营兵，以流寇故。先是，崇祯戊辰庚午，寇犯杭城，其聚啸出没，实由兹地；识者谓，兹地宜设兵、宜城。兵屯于城，据险守要，可以扼寇之吭而制其命。二邑令君上其议于当事，从之。不期年而城工竣、营兵设矣。然岩故武地，兵饷则武与杭各派其半，而选属之兵亦杭之骁勇为多。自顷岁寰海多事，令应公家之急，拮据日无宁晷，兼之廪帑空乏，饷给稽候，行间怨议，所在而然，岩营为甚。盖自我杭令君涧叟赵侯之来，而岩营相庆喜可知也。侯治杭，谋饬武备，严斥堠，除戎器，时馈饷，盗息民安，百凡毖慎。而于岩营犹加意振励，不以邻地弛担，亦不以共牧委责，饷散以时，患防以预，绸缪补葺，威申恩洽。而士饱队充，窥伺永杜。比年烽火寝息，岩地四境胥蒙其福，则侯之定计于先，有以裨之也。侯已擢邵武郡丞，杭人祠而祀公，固其所矣。而武邑各乡堡之民，迩于岩而藉庇者谋于其士，谓公德我安能忘？而营兵则谋于其帅，谓公恤我至矣，一旦去我，曷以寄思？于是营帅暨乡之衿士辈，丐余言记之，且述群心之拥戴如此。余不佞，窃见今世令长，号称循良，概不多见；有属意拊循，去之日使其民徘徊系恋已非易事，而况隣邑之民哉！在汉，循良吏若中牟、桐乡见德于民，亦自其邑止矣。若夫邻邑之民，途讴里诵，惓惓不忍其去，而且永言思之，则前此未有。有之，自侯始也。然则，侯且远出汉吏上，何论今世？余固以武民之思，知杭民之戴，而益以知侯之贤为不可及也。侯名硕来，号涧叟，南直之泾县人。
宁化儒学记
 〔明〕熊茂松

　　宁化儒学自宋建炎以来，三迁而复于光严寺故址。于是制度草创，若圣殿、尊经阁，皆因浮屠氏之故宫，历年滋久，阁且蓁芜。形家以学宫肩背，地不宜墟，学博张君涛谋重建之。稍有其绪，独殿宇颓圮，狃于烦费。余承乏摄宁事，初谒文庙，讶其榱栋洼然，咨嗟久之。因叹吏职谓何，政有急于此者乎？乃括学租数十金，请之学宪郑公、太府沈公，俱报可，且并发帑金百余两为助。余与诸学博及邑属吏各捐俸首倡，绅衿皆翕然佽佐，共得五百余金。乃抡材鸠工，撤朽易新，增崇旧基尺有二寸，经始于乙卯七月，告成于九月。乃率诸生迎先师返新宫，行释菜礼毕，环视殿阁，巍焕改观。诸生请记其事：余惟道莫大于孔子，而教莫切于六经，士不明圣训而通经术，其能达于国家者，未之有也。三代之学因而无革，诚重之也，暴秦燔灼，此道几废。汉承秦后，而首祀孔子，表章六经，史称人才为盛。及隋文废天下之学，惟存国子监一所，弟子七十二人，学校之替极矣。又以“隨”字之文，状类奔走，削之为“隋”，而读仍“隨”，不知“隋”之音“惰”，为割肉声也。一代国号莽戾若此，隋文音、义之不识，又安望其重道崇儒乎？古今以秦、隋并称，而旋踵亡国若一辙，有以也。宁阳僻处万山，古昔声教未敷，宋治隆盛，而讲道立德之儒比隆邹峄。迨明兴而益昭明润色，文教昌休，从古所未有也。无论全闽，即宁邑，有以制科第一而立节怀忠，著国家养士之报者，彼非学于圣人而有获耶？彼且俎豆于贤人之间矣！今诸士彬彬美秀，足振昔贤之业，不知凡几。试于弦诵乐育之区，而遡正学之源流，求之尔乡，有馀师矣！
玉华洞王郡伯书院记
 〔明〕汤传榘

　　穹窿上下，自五岳四渎而外，绝崿奇嶂，足以荡心耳而离垢氛者，所在多有。然学士大夫仅借以为蹑舒啸、载酒宴乐之地而已。匪景物之废兴，实与生民休戚相系属，使朝夕之间无以给其求而遂其生，则将忧水旱，备凶荒，饥寒疾苦之声不绝于闾阎，虽有仙源灵区，亦零落于荒烟蔓草，无有过而问之者。故必在上之君子能忧生民之忧，而后可以乐山水之乐也。我郡宪太原王公，以经时济世之材来守临汀。五年间，生聚教训不遗余力，八邑之人因得以享乐利之福。而公乃于郡城导两河，修八景，以利济而休息之，亦既绘山区乐国矣。尤念清邑僻在奔湍沓岭之间，其灵气所锺，当必有磅礴郁结逈出寻常者。去县治四十里许，当东西孔道，有洞名玉华，层崖耸拔，隐伏天外，体势历落而奥折。宋、元、明人敘记碑刻犹存藓苔榛莽之中。其巅，旧有玉华亭，倾塌十年余矣。我公以公事过此，娱目骋怀，超然物外，遂捐俸新其亭，额曰“小有洞天”，为记事于石，题句于楹，周以短垣，萦以曲迳，荫以佳木美竹，嵚崟锦缋，若天地之奇观至是忽开也。此后，公每往来，必登眺竟日，至暝犹然，命烛盘旋，自为歌诗，琅若出金石。于是邑人士咸欣然曰：公乃不鄙夷我清如是耶！公之物色我清，一如几席，襟带拂拭，爱玩之如是耶！公凭览吟咏，上追古人，而使我清有所传述，以增山川风土之重如是耶！相与乐数晨夕，矢诗以继其音，乃建书院三楹于兹山之麓，用寄瞻仰之惠。辟小迳达于洞口，为小亭以憩行人。东偏创茶亭，招住持，四时给浆，以济行旅。置田若干亩，供薪茗修葺之费，凡皆以广公惠也。下复建亭于左，将勒石以示后。人以传榘承乏此土，属笔为纪其盛。予语之曰：诸人士毋徒视此为游燕之地也。昔庐陵、眉山作丰乐、喜雨二亭，皆所以先民忧而后民乐者。读其遗文，想见当时景物民风熙熙安适之象。今玉华吐纳烟云，气暄物媚，焕然若轻霞之散流彩。回思数十年来岩穴荒凉，人民凋瘵，岂易有此形胜？然则即与公之治，谓与欧、苏二公辉映后先，岂不可耶？传榘受我公樾荫，待罪于兹七年，不克毫发有助，乃得从诸人士附名于丹崖翠岫之间，有馀荣焉，又安敢不文辞哉？是为记。
小玉华洞记
 〔明〕王源昌

　　予入闽过将乐，啧啧咸称邑之玉华洞与武夷竞胜。时予揽辔，未遑作览胜缘。寻入清流，道之中折，突起两峰，崒嵂如画，土人称为小玉华洞。乃停骖登玩。其洞二，似联璧相贯串，距不数武。中有石，似大士面壁时者。有石似丹灶，如人置铛于孔上火痕犹存者。有石似蟾，宛然伏地，恍若刘仙所遗者。然其名不出里，仅退然以小名，一似自谢其胜矣。余为侈其说以胜之，盖将之洞越城十里许，非貴人闲客未易往。兹固樵夫牧竖释簦在磴者，皆得寓目焉。游不择人，其胜一。将之洞，必土人列炬始前，兹固明白洞达燎人心目。游不择地，其胜二。将之洞，风雨晦冥，人裹足不入，兹固风晨雨夕、月夜晞朝皆可眺焉。游不择时，其胜三。具此三胜，洞可居然自胜。其前则万松环对，岩列石屏十余丈，蓊蔚离奇，如踞虎豹、攀虬龙，使有好事者作飞虹亘其空，将岩与洞并作一片胜地，则又不可尽以盆花小草名之。因取洞中二诗附入玉华洞集，使游者知洞尚馀支散在清流，如山有祖孙，宗有大小，亦快事也！
何　坑　记
 〔明〕伍福绥

　　何坑周匝皆山，山皆石。石之锐者如戟、如剑、如虎，又钝者如营、如垒、如兜牟、如云梯、如辎重；钝而欹斜者如奔马、如覆军、如大风之落帽、如逻者之探头而阴有所索。其居民习射猎，出入佩刀，如苗如獞而不可制，或者归其咎于山，若山使之然者，此俱不论。论其灵者，则莫若笔架山，三峰斜出，肤土骨石，矗矗然腾千峰而上。鸟道缭穿，至半岭，有枫数十章，垂绿繁阴，如仪仗夹阶。僧选石置树下，为游人憩息。岭尽为坞，幽竹成丛，而瓜棚、豆架、草树、莺花亦互为点缀。坞尽为岩，高、广三丈许，僧编木户之，作禅关。由岩而左，又得一小岩，如胆悬，如瓶之高揭，危累数十仞。前为台，曰“承露台”；以百里内远水寒山皆了了入目，则又曰“望仙台”。右为香炉砦，即前所谓如云梯、营垒者，旧皆不轨者所啸聚也。予周览久之，不禁泫然曰：“嗟夫，可哀也。夫往者顽民不靖，至动大师，弥月而袭破之。男妇投崖，断肱折项，委积崖下，虎豹狐狸，齿牙咀嚼，其声轧轧然达于境。越今几何时？向所为竖垒屯兵，为敌楼、为陷穽者，竟安在哉？白骨如莽，绿火如萤，风凄木萎，鬼现猿惊。惟此一片地如澄潭秋月，历劫不灰。游其上者，恻然憬然，去苦恼心，生欢喜心；去贪毒心，生慈悲心；去嗔痴心，生恐怖心。当前净土，何必往西方极乐，怅望于杳无何有之乡也？”
金　山　记
 〔明〕邱嘉周

　　环杭多山，而金山为最著。以其屏障于坎位，为一邑之巨镇。然去郭四十里，人迹罕至，几与凡山等。世宗朝，先大夫练塘公以直道忤时，解组归来，寄意林泉，每欲于中探索奇奥，而亦未果。予弗克嗣先德，惟山泉之趣，则似加笃焉。一日假寐，梦青衣前导，宛然至金山之椒，四顾云涛无际，见山腹一池，澄洁可数须眉，径旁绯桃簇簇，紫艳映射人面。陡拔一壁，高插云霄，上有双鹤鸣舞，翙翙南去。随至一区，大不盈丈，中施净几，置佛经数帙，炷香矫矫如青虬。见居士数人，容止甚都，咸向予盘折作礼，予憬然而寤。明秋下第归，患疟弥月，时一暝眩，即神游其地，如此者数数。予益讶之，然莫测其故。踰月疟止，支羸枯坐，忽有耆友过予，予以其事语之，皆曰：“嘻，山运其当兴乎？堪舆家多言，形如烈焰，宜祀真武，以镇火灾，第穷于力耳。斯事勉成，不独杭城并受其福，且以克承侍御公之志，吾侪当佐下风。”由是众心翕合，涓吉登山，俛入翳荟。中至一绵密环抱处，恍若梦中所见，相与哄然庆异，乃薙秽繁，断木石，诹日举事。首建麒麟殿，奉真武圣像，高敞静深，蔚乎大观。盖三山同列，中峰屹立，而石则觚棱外耸，有若麟角杰出者。前构复檐，右为玄君阁，筑台砌，便人礼拜；左有山形肖狮，其阴为钟楼；右有山肖象，其阳为鼓楼。下建飞龙庙，为醮釐之所。盖山本飞天龙形也。去庙三丈许为山门，迤东，越小涧复南为桥。当天宇澄霁，风铃琮琤，桥则横亘于前，颓然饮涧，矫然游龙臥波；或林木潇潇，山含雨意，则层峦出云，周遭一色，忽没于煙岚缥缈中，故命之曰“连云”也。桥之下，水潏潏趋南去，花竹弥两崖，或虑艰于步趋，为石梁跨流泉，傍有悬泉如疋練，界破山色。涉流泉，蹑西上，上有石壁，见山猿竦身，惊起欲墮。辟地一隅，叠石作小亭，名“虚游”。人凭阑佇立，青削一点，或山雨骤至，水势奔腾有声，屋瓦交振。亭右一泉，名“玉髓”，以手掬饮，凉沁毛骨。复下，由仙榜石，穿致恭岩，抵山口，古木郁郁，交错无隙，时闻珍禽调舌不一音，令人有翛然尘表之想。迤东而南一阜，胎自狮山，阜上建毘卢阁。视下地颇宽衍，则为紫金庵。庵左隅为夹堂，以待宾客；傍为子房，以栖昙氏之众，规制咸备焉。横一楼檐牙，松竹姿态如绣，遥望暖翠晴岚，似无还有，一山之胜尽罗此楼矣。更下凡十一折，抵五龙峰，下为百丈泉，众山之水峻驶下注如飞雪。遡泉而上，渡琴桥，迂径缭绕深入。道经双髯泉，泉韻潺湲，野芳袭袂，白云纷入，檐楹隐约见于树杪者桃源洞。前为归鹤楼，下为海光池，构基虽隘，景类武陵。自桃源而下约里许，抵奇古之山脊，为一天门。游人憩此，回首金山，窅然高入云表。其旁立茶亭，设茗具以饮渴者。乔木蔽天，松涛满耳，虽赤日漫山，而暑气莫之侵也。噫，仙缘浅薄，尘气未除，又安得羽人静士偕采药于此山，灭景栖神以养其天真耶？惟是，先大人矢志于前，余踵事于后。追数昔时共事之人，亡者今且过半，因序其形概，使后来问奇者循是而揽胜焉，知此山之兴也有自，且知吾邑人经营之不易云尔。

改修褒忠祠记
 〔明〕李东阳

</div>
    <div class="pagination">
<a href="汀州府志_page141.html">上一页</a><span>...</span><a href="汀州府志_page137.html">137</a><a href="汀州府志_page138.html">138</a><a href="汀州府志_page139.html">139</a><a href="汀州府志_page140.html">140</a><a href="汀州府志_page141.html">141</a><span class="current-page">142</span><a href="汀州府志_page143.html">143</a><a href="汀州府志_page144.html">144</a><a href="汀州府志_page145.html">145</a><a href="汀州府志_page146.html">146</a><a href="汀州府志_page147.html">147</a><span>...</span><a href="汀州府志_page143.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
