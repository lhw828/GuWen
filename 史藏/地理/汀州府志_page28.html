<!DOCTYPE html>
<html>
<head>
    <meta charset="UTF-8">
    <title>汀州府志 - 第 28 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汀州府志 - 第 28 页/共 162 页</h1>
    <div class="content">　　含竹　大如指，土人以编藩篱者。
　　猫竹　方言谓之席竹，大者径七八寸，土人或取其叶以裹角黍。笋夏生，亦极甘美。
　　黄竹　小而黄色，一名界金竹，其笋季方生。
　　江南竹　笋冬生。粗大而坚直。
　　斑竹　古传湘妃洒泪成痕。又有一种斑如罗纹，疏密相间，蒙以青膜，拂拭之加显，名小斑竹。
　　苦油竹　肉厚而叶长阔，可为枪，以中虎即毙。
　　石竹　节疏而平，可为器用。
　　筋竹　肉厚而窍小，可为弓弩。
　　定光杖竹　方竹　外方内圆，可以为杖，笋秋末生。
　　箬竹　干小而叶大，其叶可以为斗篷、船篷。
　　车竿竹　赤竹　节长可为箭。
花之属
　　梅　其品不一，有绿萼梅，色白蒂绿而瓣繁。有红梅，汉上林苑所植，朱梅、紫花梅、胭脂梅，皆其种也。有品梅，一花三实，又曰双梅。有千叶梅、鹅梅、山梅及花香如梅。类女工撚蜡所成者，曰蜡梅。
　　兰　黄山谷云：一干一花而香有余者曰兰，一干数花而香不足者曰蕙。朱子《离骚辨证》言：古之香草，必花叶俱香，而燥湿不变，故可刈佩。今之兰蕙，但花香而叶乃无气，质弱易萎，不可刈佩，必非古人所指甚明，不知何时误也。今闽人所植，一干五七花，及紫白二种，皆谓之兰。外此兰称甚繁。有赛兰，一名翠兰。杨用修曰：赛兰小如金粟，香特馥烈，佛经伊兰即此。有紫兰，《诗》所谓士女秉蕳者也。《埤雅》曰：紫兰，至秋而红。有拜节兰，色微紫，以岁首开花，一名独占春，汀俗呼为报春魁。有风兰，一名吊兰，花叶皆蓝，裹而悬之，不土自荣。有素心兰，瓣无朱丝，心无斑点，色嫩香清，可治难产。
　　树兰　一名木兰，其花碎圆清香。王敬美《闽部疏》曰：赛兰蔓生，树兰木生。
　　玉兰　即宋人谓迎春也。夏季而苞，春初苞脱，千干万蕊，不叶而花。
　　木笔　即辛夷，俗名木莲，一名木兰，花似玉兰而紫，发如笔。
　　岩桂　一名木犀，有丹、黄、白三色，凡色胜则香薄。四时开者，曰月桂。
　　醾　蔓生，承之以架，花白而香，春晚极盛。又有檀心而紫色者尤香。又有茎叶似醾，而花差小者，曰木香。
　　山茶　花深红色，冬盛开。东坡诗云：“叶厚有棱犀甲健，花深少态鹤头丹”。
　　山丹　其花一蒂百余蕊，状如绣球，深红色，一花四英。东坡所谓“错落玛瑙盘”是也。亦有粉红者，四月开花，至八月尚烂熳。又有四时常开者。
　　茉莉　原出波斯国，移植南海。稽含《草木状》作“末利”。《洛阳名园记》作“抹厉”，佛经作“抹利”，《王十朋集》作“没利”，《洪迈集》作“末丽”。杨慎《丹铅录》：《晋书》“都人簮素花”，即今末利花也。是花夜开，惟闽中有之。有单叶者，有重叶者，又有一种曰蕃茉莉，叶如茉莉，花如素馨，其香差薄。又有红色者，曰红茉莉，穗生，有毒。
　　素馨　蔓生，夏开白花，露浥愈香。蔡襄诗：“素馨出南海，万里来商舶”。宋傅伯成诗：“昔日云鬟锁翠屏，只今烟冢伴荒城。香魂断绝无人问，空有幽花独擅名。”诗注：素馨，汉宫女名。今广州花田有宫人斜，其地遍产素馨。
　　瑞香　枝干婆娑，柔条厚叶；冬春之交，开花成簇；长三四分，如丁香状，有黄、白、紫三色。其种有枇杷叶者，有杨梅叶者，有柯叶者，有球子者，有挛枝者，花紫香烈。苏东坡词曰：“领巾标下瑞香风，惊起谪仙春梦”。
　　萱　即谖草，可以忘忧。《诗》曰：“焉得谖草”。《埤雅》云：一名鹿葱。《风土纪》云：孕妇佩其花则生男，故《本草》又名宜男。
　　玉簮　一名白鹤，质素而香，治骨哽。
　　剪春罗　四时开花，淡红色，旁如剪刻。
　　月桂　似荼蘼，其色红，俗呼为月月红。
　　滴滴金　叶露滴地而生，秋开花黄如金色。陶弼诗云：“九秋珠露滴成芽”。
　　紫罗伞　《本草图经》名鸢尾。叶似射干，花色紫碧，不抽高茎。俗呼紫罗伞。其根即鸢头，亦入药。
　　玉楼春　一名栀子，花开六出，色白，气香。
　　夜合　叶与皂荚、槐等，极细而繁密，至暮而合；花红白色，瓣上若丝茸然，至秋而实作荚，子极细薄。一名合欢，一名合昏。
　　含笑　其香酷烈，开尽则香减，故以含笑名。有纯紫者，有外白内紫者，白者曰牙笑。
　　木槿　有红、白、紫数色，纯白无间者名舜英，其花朝开暮落。《诗》云“颜如舜华”。
　　杜鹃　一名踯躅，一名山石榴，一名映山红，有深红、浅红及紫者。白居易诗：“九江三月杜鹃来，一声啼得一花开”。俗传杜鹃啼血，滴地而成此花，故名。
　　珍珠　花有单叶者，有千叶者。许将诗：“蔌蔌圃英淡粉籹，肯随桃李媚春阳。金刀不到春风外，草密林深只自香。”
　　凤尾　有二种，大者高丈余，花穗生，黄心而白英，长竟尺，若凤尾然。一种高数尺，花疏而香胜，一名凤柳，一名七里香，置书帙中可辟蠧。
　　御带　枝长，花密如带。
　　半丈红　花如御带而差大，一名棠棣。
　　鹰爪　藤生，花淡黄色，末锐似鹰爪，夏开，香如烂瓜气。
　　罂粟　花有五色，实如小罂，子如细粟，一名御米。
　　御仙　一曰丽春花，有小罂如小罂粟。
　　宝相　花类酴釄而秀整过之。
　　玉屑　藤生，花白，状如碎玉。
　　锦竹　一名石竹，丛生，高尺许，花如缬锦。李太白有“石竹绣罗衣”之句。俗呼天南竹。
　　金灯　茎直上，末分数枝。枝一花，光艳如灯，闽中呼为天蒜花，叶不相见。
　　指甲　花小如密，色可染指甲，过于凤仙。一名七里香。汉帝常植于扶荔宫。
　　鹤顶红　一茎挺生，花开如鹤顶，鲜红可爱。
　　胜春　一名斗雪红，又名月季花，如玫瑰，香色次之，四时常芳。
　　海棠　花如紫锦，又有垂丝海棠，色淡红而多叶。
　　菊　有黄、白、红、紫诸色，季秋开，性宜冷。一种花深黄色，如滴滴金者，夏开。
　　木芙蓉　一名拒霜，花红、白二色，有单瓣者，有重瓣者。朝开色白，午后渐红者，曰醉芙蓉。
　　绣球　一叶众蕊，团团凑合，如簇球然，初青后白，其大如碗。又一种花小如盏，开时亦烂熳。又一种花只八蕊，簇成一朵者，名八仙花。
　　蔷薇　枝干有刺，花红紫色，三月盛开如锦。亦有黄蔷薇，花如棣棠，金色。有淡黄蔷薇，又有野蔷薇，香亦清烈。
　　玫瑰　一名梅槐，似蔷薇，有白、紫二色。
　　紫薇　俗谓之不奈痒花，爪其本则枝叶皆动。又，自五月开花，至九月尚烂熳，谓之百日红。梅圣俞诗：“薄肤痒不胜轻爪，嫩干生宜近禁庐”。杨万里诗：“谁道花无红百日，紫薇常放半年花”。
　　紫荆　叶如白杨，枝似来禽，先花后叶，自下至上，皆甲间发花，深紫可爱。古称田氏兄弟欲分异，睹三荆同枯，惊叹，复合。
　　金钱　一名子午花，来自毗尸沙国，花深红色，圆薄如钱。
　　金凤　花如飞凤，有红、白、紫、粉红数种，一名凤仙，又名小桃红，又名好女儿花。张宛邱呼为菊婢，韦后呼为羽客。
　　老少年　一名秋红，一名雁来红，叶初生即纯红。
　　长春　枝干有刺，花粉红色，四时常开，其白者名牙香，又有晓白晚红者。
　　凌霄　藤生附大木，其花黄，亦有毒，凌晨仰视，花露滴目则丧明。古诗云：“凌霄倚树生，树倒凌霄死。劝君莫倚势，倚势亦如此。”
　　荳蔻　其苗如芦，其叶似姜，花开一穗数十蕊，淡红色。杜牧之诗“荳蔻梢头二月初”。
　　蜀葵　花有深浅红、黄、白、紫诸色，开时自本渐至末。颜延之《葵賛》：类麻能直，方葵不倾。盖即《尔雅》所谓：菺，戎葵也，花小者名锦葵。又有一种，叶尖狭，多刻缺，花淡黄，心下有紫色，名黄蜀葵。
　　水红花　俗呼大节蓼，即红蓼也，其花可入药。
　　頳桐　叶微似桐，高不逾四尺，青干繁花，鲜红如火，为夏秋荣观，俗呼百日红，或名贞女花。
　　玉蝴蝶　叶似菖蒲而大，其花一茎数蕊，与蝴蝶相肖。
　　鸡冠　秋开，紫色如鸡冠，亦有白者。佛书谓之波罗奢，又俗名矮脚鸡冠，即寿星鸡冠也。又有名垂丝鸡冠者，花最大。又有秀出五色者，又有水红者，或云即后庭花。
　　燕子花　《溪蛮丛笑》云：紫花全类燕子，一枝数葩，俗呼鸟子花，闽中呼为紫燕。
　　芭蕉　一曰芭苴，一曰甘蕉。卞敬宗《甘蕉赞》：扶疎似树，质则非木。高舒垂荫，异秀延瞩。厥实惟甘，味之无足。蕉子长者六七寸，味似葡萄，惟广中蕉有之。又福州有夷蕉，赣有凤尾蕉，状稍异。
　　美人蕉　《图经》曰：花出瓣，中极繁盛，红如火炬，谓之红蕉。《闽部疏》曰：秋发一红瓣，上抽绿苗，三四日间齐发，簇若朱莲，经月不坏。
　　百合　茎高三尺许，叶如柳，四面攒枝而上，四五月开白花，长蕊下覆，花心有檀色，根小者如蒜，大者如碗，数十片相累，如白莲花，故名百合。可蒸食，亦可入药，或以为粉。子生枝叶间，不附花，一名强瞿，俗呼倒仙，又呼玉手炉，亦名天香。又一种花斑红，名虎皮百合。亦有茎叶俱小而花深红者。
　　剪秋纱　一名剪红纱，茎高一二尺，花圆大如盏，红色，周围若剪。
　　虎刺　高不盈尺，四月开白花，其花四出，开时子犹在树，花落又结子，至冬红如丹砂，霜雪不萎。
　　水仙　叶如蒜，一茎数花，花白中有黄心如盏，故俗呼金盏银台。黄山谷有“山矾是弟梅是兄”之句。

草之属
　　蒲　水草也。似莞而褊，有脊，生于水厓。滑而温，可为席。嫩者可食。《诗》：“维筍及蒲”。
　　蘋　叶圆阔寸许，季春始生，五月有花，白色，谓之白蘋。
　　藻　聚藻也。《尔雅翼》曰：根生水底，叶敷水上也。其茎如钗股，叶如蓬蒿。又一种叶似鸡苏，茎大如箸，长四五尺。蘋与藻皆可糁蒸为茹。
　　萍　有大小二种。《尔雅翼》曰：水上小浮萍，江东谓之薸。《埤雅》曰：无根而浮，常与水平，故曰萍。
　　菅　《尔雅》曰：白华野菅。陆机曰：菅似茅而滑泽无毛。《诗》：“白华菅兮”。根下五寸许有粉者，柔韧可为索。逸《诗》：“无弃菅蒯”。
　　蓼　丛生，叶绿、茎长、节虚，在陆为荼，在水为蓼，用以造曲酿酒。
　　鼠曲　生平冈熟地，叶有白毛，黄花。可杂米粉作糗食。
　　蒉　生有三棱。《尔雅》谓之，江生者为淡蒉，近海者为咸蒉。土人采以捆屦织席，亦可为缆。
　　莣　似茅，可为绳索、履屦，亦可为帚。
　　石龙　俗名龙须草，今人以为席者。此草生水石处，亦可以割束养马，故谓龙。
　　鸡肠　一名蘩缕，叶似荇而小，其茎作蔓，断之有绿缕，细而中虚，似鸡肠，因名。
　　仙人掌　多贴石壁上，生如人掌，故名。能治肠痔泻血。
　　仙草　生山谷中，捣烂纹汁和米粉，煮之成冻。
　　芦　或谓之葭，小者曰萑。
　　虎耳　俗呼狮子耳，人多栽石上，以为玩。
　　灯心　丛生泽地，茎圆细而长直，析取中心白穰，可燃灯。
　　茅　其类甚多，苗出地曰茅，针花曰莠，根曰茹。白茅与青茅最擅名，古用包裹礼物，充祭祀缩酒。今人编用以盖覆者，则呼为黄茅。
　　野葛　俗名断肠草。一枝三叶，叶大如蒌。《本草》名鉤吻，人服之即死，以羊血或以蜜灌之可解。《南方草木状》曰：以蕹汁滴其苗，当时萎死。
　　山蜡烛　一名水蜡，叶如蒲，花如蜡烛，有二三层，烛内如绵，可取为褥。治金枪，亦有效。
　　薜荔　《本草》：络石也，在石曰石鳞，在地曰地锦，绕丛木曰长春藤，又曰龙鳞，又曰扶芳藤，或谓凡木蔓皆曰薜荔。
　　木贼　丛生直上，长三尺，状似凫茨。苗中空有节，无枝叶，节面糙涩。治木骨者用以磋擦则光净，亦主治目翳、积块、血痢等疾。
　　烟　一名淡芭菰，种出东洋，海内竞莳之。茎叶皆如秋菊而高大，花如蒲公英，子如车前子，取叶晒干之，细切如丝，置少许于管中，燃而吸其烟，令人微醉，可以避瘴。
畜之属
</div>
    <div class="pagination">
<a href="汀州府志_page27.html">上一页</a><span>...</span><a href="汀州府志_page23.html">23</a><a href="汀州府志_page24.html">24</a><a href="汀州府志_page25.html">25</a><a href="汀州府志_page26.html">26</a><a href="汀州府志_page27.html">27</a><span class="current-page">28</span><a href="汀州府志_page29.html">29</a><a href="汀州府志_page30.html">30</a><a href="汀州府志_page31.html">31</a><a href="汀州府志_page32.html">32</a><a href="汀州府志_page33.html">33</a><span>...</span><a href="汀州府志_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
