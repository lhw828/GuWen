<!DOCTYPE html>
<html>
<head>
    <meta charset="UTF-8">
    <title>南平县志 - 第 138 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南平县志 - 第 138 页/共 188 页</h1>
    <div class="content">	

纪　昀
　　长溪下建阳，空山转霹雳。一泻抵延平，滩平波渐寂。乃知水性柔，剽悍由相激。鬱怒气莫宣，酣斗遂不释。江河万古流，梗阻竟何益。徒使不平声，日夜交冲击。安得巨灵胡，奋掌巉岩辟。百转绕青山，潆洄一线碧。

	

蛟1坑夜泊
	

纪　昀
　　暝色从西来，乱山青莽莽。滩河戒夜行，薄暮收双桨。连朝困登陟，兹夕遂偃仰。飞泉树杪来，一泻落百丈。彻耳鸣琤，颇使心神爽。荒戍缠薜萝，孤卒友魍魉。喜无钲鼓音，乱此环佩响。夜静人语稀，沙岸自来往。流云渐欲破，山月微微上。两月缨上尘，浩歌濯漭。
　　【校】1.蛟坑：原本作“交”，今据改。

	

闽学源流诗
	

清张国举

　　七十子而后，理学晦而不明。濂洛关闽，独得其宗。乃龟山崛起，负道南之目。
　　朱子集厥大成，彬彬乎闽学称尤盛也。余官於闽，岁且久。历考遗迹，或拜其
　　祠宇下。窃幸近其居，溯源寻流，拟古诗如干首，以识景仰之忱云。
　　圣经日星炳，大道江河流。心传争一线，落落千馀秋。清淑者闲气，鬱积种弥遒。韦斋本吏隐，皇坟资冥摉。大儒实诞育，中天曳琅球。讲学占坛坫，翼经茂功猷。濂洛及关中，大成集厥修。尤溪浚灵脉，洙泗来悠悠。
　　荒辟亮云艰，南中谁先觉。慨然赋北游，远溯伊与洛。师门风雪深，久倚宁中却。图畴复秘传，阴阳从挥霍。目送神俱驰，道南欣有托。鼻祖永不祧，龟山邈荦卓。定夫真畏友，德器何粹然。所学日精进，嘉赏闻伊川。此后入台谏，草疏聊复传。兄醇亦硕士，文行共相宣。建阳二游子，俎豆侪先贤。
　　豫章谢时荣，冥心入孤诣。於道常守贞，在遇终未济。东南倡学时，负笈多高弟。超超离其群，寥天鹤清唳。龟山一瓣香，惟公传弗替。
　　新安资地高，宿契行自炫。及从延平游，渗漏乃屡见。先生学平实，静坐息流眄。山中数椽茅，天人经研炼。坠绪寻遗经，妙解超曩传。谈道理障空，辨惑狂栏转。读书四十年，屡空颇能晏。性真默与怡，外境何歆羡。
　　我爱刘白水，深究伊洛旨。荷锄南亩间，心不关乱理。奉召原偶然，忤相亦应尔。拂衣归去来，生徒抱书俟。择婿无与伦，其初遗孤委。崇安与新安，冰玉成双美。独行不愧衾，独寝不愧影。季通贻子书，千古钦良箴。佞臣嫉儒术，伪学禁森森。籍名多远贬，萧寺悲分襟。惟有啖齑客，了不戚其心。吾道何显晦，世运关升沈。忧患遇恒有，第顾所以临。义明志不挫，识定物无侵。真堪呼老友，此外谁知音。北溪洵豪杰，奋起漳江滨。读书既云博，格物靡不争。讵问当世务，力抵儒修醇。晦翁振漳俗，风化与维新。仕优学宁辍，谁与共晦明。南来道不孤，谓得一安卿。直卿有益人，思坚而志苦。馆甥谊特肫，斯道心早许。理学有源流，汇委功良巨。病革授遗书，珍重叮咛语。传薪谨师承，糟粕在训诂。历官著循声，无过取怀与。易名固积学，勉斋自千古。
　　堂堂真直院，抗疏动朝端。长身而广颡，所至人聚观。奸相嫉儒术，君侧宁久安。中外剔弊政，匡时力已殚。晚著读书记，恳恳勤铅丹。斯文日渐灭，浦城回其澜。

	

谒宋大儒李延平先生墓
	

杨桂森

　　千载道脉系，隆邱宿草芜。我来肃瞻谒，洒落仰规模。林泉湛明月，精粹澈冰壶。理奥在日用，平实得工夫。紫阳聚沙雨，先生德不孤。绵瓞守遗砚，眴眄凤冈梧。

	

蚤起率成一首
	

陈国玙
　　早起兀然坐，晨光疏牖侵。好鸟拳枯枝，弄舌传清音。香残冷睡鸭，弦松阁瑶琴。梅花夜来梦，冉冉香留衾。静习养元气，悟彻读书声。一室有馀乐，俯仰空古今。

	

谒邓拼榈先生祠先生名肃，字志宏。宋左正言，读书沙县之栟榈山。
	

陈国玙
　　先生宋名儒，读书少颖悟。所志在圣贤，不肯泥章句。纂述有万言，载笔如铁铸。明体乃达用，惜哉时莫遇。大势不可为，宋室将南渡。花石贡东南，陈诗道民苦。寇贼日猖獗，举朝尽惊顾。鼓角逼南州，金缯出内库。先生居谏垣，两月二十疏。折7槛殿廷呼，真声天下著。慷慨厉风节，以此遭众妒。退居屋一椽，白云共朝暮。纯孝乡党称，至性由天赋。瑞气蔼门庭，灵芝产无数。昔闻忠定公，被谪经其路。宋丞相李纲倡和宿梅斋，先生别业两人话心素。凿石引泉来，闻钟踏月去。游眺共一邱，岁月知几度。目为小武夷，真得山中趣。我今觅丛祠，荒径随樵步。孤峰峭插天，怪石寒团雾。俎豆巍然存，幸与先生晤。古碑剔藤萝，读罢愈思慕。七百有馀年，正气犹如故。半壁宋江山，杜宇啼何处。黯黯六陵烟，不见冬青树。惟有此栟榈，惨碧含秋露。

	

拟蔡君谟题延平阁步原韵
	

陈国玙
　　乘兴上高阁，日出万山赭。春水绿粼粼，估船顺流下。瀑布劈空飞，疑是天河泻。众峰奔复回，其8势如勒马。俯视万人家，水光寒浸瓦。如此好山川，化工难陶冶。诗笔斗险幽，欲待浪仙贾。有客想梯青，寒星摘一把。忆昔化龙剑，对月空举斝。潭深不可窥，使我古愁惹。隔水接虹桥，近城复近野。呼龙起长津，霖雨能飞洒。

	

宿建溪驿读陆放翁雨夜感旧诗即次其韵
	

前　人
　　乱犬吠残垣，饥鼠啮破壁。百里暂辞家，风景异畴昔。冷雨坐深宵，愁宿建溪驿。看书眼麻茶，倦向枕头掷。笑我似飞鸿，到处雪留迹，百虫怨天明，一灯如豆碧。功名百不就，何苦徒役役。桃李园中花，醉月念前夕。

	

花朝后一日游九侯山
	

前　人
　　春草绿芊绵，春光艳罗绮。大块有文章，烟光殊足喜。行乐须及时，招邀二三子。闻说九侯山，林壑为尤美。一叶泛扁舟，诸峰望尺咫。溪面绿波平，顷刻达山趾。蚁旋上高峰，石尖路齿齿。樵径白云深，苍苔滑难履。日暮到寺门，扫云坐石几。残阳下岭西，众壑凝红紫。泉声鸣碎琴，冷冷听弹指。古洞邃而幽，疑是凿神鬼。讲学忆五儒，烟萝没旧址。山中石洞为五儒读书处更步天梯上，纵目一千里。天风吹客衣，海涛震人耳。少焉明月生，万峰凉浸水。我览名山多，如此真有几。寺门联有如此名山能有几句僧房假一宿，尽把尘心洗。晓起下山来，徘徊情未已。几日梦魂萦，犹在空山里。
　　【校】1.玄学：原本作“元学”，今据改。
　　　　　2.玄：原本作“元”字，今据改。
　　　　　3.博：原本作“传”字，今据改。
　　　　　4.都：原本作“部”字，今据改。
　　　　　5.薛：原本作“癖”字，今据改。
　　　　　6.绿：原本作“缘”字，今据改。
　　　　　7.折栏：原本作“析”字，今据改。
　　　　　8.其：原本作“具”字，今据改。
五　律
	

挽吉溪吴助教二首
	

宋罗从彦
　　室富真儒业，门多长者车。明经方教子，得第已荣家。性守仍知分，天然不爱奢。百年成古昔，行路亦咨嗟。

	

其　二

</div>
    <div class="pagination">
<a href="南平县志_page137.html">上一页</a><span>...</span><a href="南平县志_page133.html">133</a><a href="南平县志_page134.html">134</a><a href="南平县志_page135.html">135</a><a href="南平县志_page136.html">136</a><a href="南平县志_page137.html">137</a><span class="current-page">138</span><a href="南平县志_page139.html">139</a><a href="南平县志_page140.html">140</a><a href="南平县志_page141.html">141</a><a href="南平县志_page142.html">142</a><a href="南平县志_page143.html">143</a><span>...</span><a href="南平县志_page139.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
