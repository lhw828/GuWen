<!DOCTYPE html>
<html>
<head>
    <meta charset="UTF-8">
    <title>江西通志 - 第 216 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 216 页/共 394 页</h1>
    <div class="content">　　钦定四库全书
　　江西通志卷七十八
　　人物【十三】
　　吉安府【四】
　　明
　　萧镃字孟勤泰和人宣德进士需次于家八年帝命杨溥合选三科士拔二十八人为庶吉士镃为首授编修正统三年进侍读久之代李时勉为国子监祭酒景泰初以老疾辞监丞鲍相率监生三千人叩阙请留明年以本官兼翰林学士入直文渊阁进戸部右侍郎易储议起镃曰无易树子霸者所禁矧天朝乎不听加太子少师寰宇通志成进户部尚书帝不豫诸臣议复宪宗东宫李贤私问镃镃曰旣退不可再也英宗复位遂削籍天顺八年卒成化中复官赐祭【列卿録】
　　按萧镃鹏举子豫章书载其所着有成均词垣尚约三集
　　萧啓字斯旸龙泉人宣德进士累官佥都御史巡抚山西减冗军以苏民困募富民以实边储凡政有利不利者罢行惟宜【人物志】
　　刘儁永新人宣德进士授御史陞按察佥事所至风采凛然尝称学莫先于义利之辨着有木庵集行世【同上】
　　吴节字与俭安福人宣德进士由庶吉士官至侍读学士己巳之变条陈十余事皆国家大政多见采纳为南祭酒督修国学庙廨成降诏褒之历任太常卿致仕年八十五卒【同上】
　　刘实字嘉秀安福人嗜古博学宣德进士选庶吉士正统初授金华府通判仍岁荒旱请蠲租且赎还饥民子女义门郑氏族大不能自给又买马出丁供山西邮传困甚亦以实言获免母丧归庐墓三载起顺天府治中景泰时召修宋元通鉴纲目天顺四年出知南雄府中官至南雄入谮言诬奏实毁敕大不敬逮下诏狱实从狱中上书言臣官三十年未尝以妻子自随食粗衣敝为国家爱养小民不忍困之以是忤朝使帝览书意稍解且释之而实竟瘐死南雄人哀而祠之【白志】
　　廖庄字安止吉水人宣德进士授庶吉士改刑科给事中有敢言声久之迁南京大理左少卿景泰五年七月上疏曰臣曩在朝睹上皇遣使册封陛下每遇庆节必令羣臣朝谒东庑恩礼隆洽羣臣皆感叹谓上皇兄弟友爱如此今陛下奉事上皇愿时时朝见或讲明家法或商略治道岁时令节俾羣臣朝见以慰上皇之心如此则孝弟刑于国家恩义通于神明矣又太子者天下之本上皇之子陛下之犹子也宜令亲儒臣习书策以待皇嗣之生使天下臣民晓然知陛下有公天下之心岂不美与疏入不报廷杖八十谪定羌驿丞天顺初召还擢礼部右侍郎寻调刑部成化初为刑部左侍郎逾年卒赠尚书諡恭敏【同上】
　　万霁安福人宣德进士授阳朔知县至则令民垦土田春耕时具酒脯躬自劝劳建新学选秀民亲加训诲嫁娶葬祭教之皆有品节民俗为之一变【人物志】
　　萧维祯庐陵人宣德进士累官刑部尚书性瓌伟而才充敏为法官数十年练达事体老于断案诸法吏皆屈服之【林志】
　　尹昌字辑祯吉水人宣德进士官行人己巳之变扈驾北征知势不可为自刎死【同上】
　　李绍字先述安福人宣德进士入翰林为庶吉士赐诗勉励累官学士擢礼部右侍郎纂修大制作多出其手致政家居廷议起为祭酒未赴而卒初英庙复辟有邀迎驾功者强与俱绍辞曰诸公自足办之何有于绍及拜侍郎冢宰翺举酒酬曰李公天选侍郎也盖讥一时附势幸进者【同上】
　　曾翚字时升泰和人宣德进士授刑部主事进员外郎中擢广西右叅政寻以忧去服阕起官河南御史清军者利得军多枉及民翚辨释甚众南阳诸府多流户众议驱逐人情惶急翚抚安之迁山东右布政使民垦田无赋者奸民指为闲田献诸戚畹部使者来勘翚曰祖制民垦荒田永不科税奈何夺之使者奏如言乃免召拜刑部左侍郎寻巡抚浙江考察官吏奏罢不职者百余人他弊政多所厘革还朝久之谢病去【列卿録】
　　按林志所载曾翚宦迹与列卿録全不同又吉州人文纪略称其致仕二十余年清风雅操足继杨文贞而优游林泉则兼文贞所无之乐晚年自号龙坡居士所着有龙坡集今不传
　　萧聪字孟奎泰和人宣德进士初为刑部郎中受命总督修城调度经画有方历官礼部侍郎改南吏部左迁湖广布政司叅议【林志】
　　刘益吉水人宣德进士授兵科给事中封驳弹劾务存大体己巳之变上命往山东招募民兵以备边防官至祭酒卒【人物志】
　　钟同字世京永丰人父复宣德进士历翰林院修撰与刘球善球上封事复预其谋妻劝止球诣复邸邀偕行复已他往妻从屏间詈曰汝自上疏何累他人为球出叹曰彼乃谋及妇人遂独上疏竟死居无何复亦病卒妻深悔之每号辄曰早知尔曷若与刘公偕死同幼闻母言即感奋思成父志尝入吉安忠节祠见所祀欧阳修杨邦乂诸人叹曰死不入此非夫也景泰二年举进士明年授御史遇事敢言怀献太子旣卒与郎中章纶早朝语及沂王皆泣下因与约疏请复储大略谓太子薨逝足知天命有在今皇储未建国本犹虚上皇之子即陛下之子沂王天资厚重足令宗社有托伏望扩天地之量敦友于之仁蠲吉具仪建复储位疏入帝不怿后数日章纶复储疏继上下诏狱考讯遂并系治同封巨梃就狱中杖之同竟死时年三十二同之上疏也策马出马伏地不肯起同叱曰吾不畏死尔奚为者马犹盘辟再四乃行同死马长号数声亦死英宗复位赠大理左寺丞諡恭愍从祀忠节祠与球联位竟如同初志【白志】
　　陈文字安简庐陵人乡试第一正统元年进士及第授编修寻命进学东阁秩满迁侍讲景泰二年阁臣髙谷荐文才遂擢云南右布政使云南产银民间用银贸易视内地三倍在官者免役纳银亦三之文曰虽如是得无伤廉乎损之复令减额视旧三之一迁广东左布政使英宗复位召为詹事入侍东宫讲读初学士吕原卒李贤举柯潜以代旋以王翺言复举文代之进礼部右侍郎兼学士入内阁时与贤争事多不合宪宗即位进礼部尚书英庙实録成加太子少保兼文渊阁大学士成化四年卒赠少傅諡庄靖文自官翰林虽专文学然时政弛张辄能言其当否素以才自许在外颇著绩効士大夫多冀其进用旣参大政鲜所建明其诗文敏妙雄健似其为人所着有聚斋需轩二稿藏于家【列卿録】
　　刘定之字主静永新人幼有异禀父髦日授书数千言举正统元年防试第一殿试及第授编修京城大水应诏陈十事弟寅之与乡人相讦辞连定之下狱得白秩满进侍讲景帝即位复上言十事帝优诏答之三年迁洗马天顺改元调通政司左叅议仍兼侍讲寻进学士成化二年以本官入直文渊阁进工部右侍郎五年卒官赠礼部尚书諡文安定之谦恭质直以文学名一时尝有中旨命制元宵诗内使却立以俟据案伸纸立成七言絶句百首又尝一日草九制笔不停书人服其敏博着有呆斋集【同上】
　　李左修吉水人福建佥事正统六年谪戍威逺衞以经学淑人都御史孙祥布政司郭纪皆受业于其门【山西流寓志】
　　梁楘字叔车泰和人正统进士累官浙江布政使入觐恩赉甚隆淸操粹行为时称最满九载卒官着有松轩集【白志】
　　萧翼字体全永新人正统进士知潜山教民种芋民因谓之萧公芋改知长垣黄河漂民舍十常八九翼浚河筑堤身先众役发粟赈贷逾二稔而水定任满特恩褒嘉陞顺德知府【同上】
　　陈宜字公宜泰和人正统进士任工科给事尝建言省迎春冗费以千计遂着为令累官副都御史巡抚贵州转兵部左侍郎卒为人谨厚有德望而经术尢正【林志】
　　刘锴字用甫泰和人正统进士任刑部主事条陈十四事皆见采纳歴陜西山东佥事调云南旣归清约如贫士【明一统志】
　　周铎字秉训万安人正统进士累官广东布政使以淸愼勤着声所至有遗爱焉【同上】
　　左鼎字周器永新人正统进士授御史巡按山西乘舆北狩悉心画战守时兵荒洊臻请蠲太原诸府税粮停大同转饷夫以苏其困也先请和抗言不可引宋景德靖康事为鉴寻以山东河南饥遣鼎巡视民赖以安景泰四年以灾异偕同官陈救弊恤民七事末言大臣不乏奸囘宜黜罢其尤用淸政本帝善其言下诏甄别吏部尚书何文渊通政使李锡竟由是去鼎居官淸勤卓有声誉御史练纲以敢言名而鼎犹善为章奏京师语曰左鼎手练纲口英宗复位为左佥都御史逾年卒【列卿録】
　　按左鼎所着有立斋集
　　罗如墉字本崇庐陵人正统进士授行人己巳与司正尹昌扈驾北征及土木败绩遂死之景泰间诏旌其忠録一子入太学【人物志】
　　刘观字崇观吉水人正统进士年方少忽引疾告归寻丁内艰服除终不出杜门读书求圣贤之学四方来问道坐席尝不给县令刘成为筑书院于虎邱山名曰养中四壁皆书先儒语録又大书诚明敬义四箴以示学者每日端坐一室无懈容或劝之仕不应又作勤俭恭恕四箴以教其家取吕氏乡约表着之以教其乡族有孤嫠不能自存者周之使全其节殁于所居之卧庐学者称卧庐先生或请著述曰朱子及吴文正公之言尊信之足矣复何言吴与弼其邻郡人也极推重之观之前有孙鼎庐陵人永乐中为松江府教授以孝弟立教后督学南畿人称为贞孝先生又有李中吉水人官至副都御史号谷平先生在观后是为吉中三先生中自有传【白志】
　　刘玭字求素安福人忠愍球之弟从忠愍受春秋登正统己未进士第授莆田令在邑九载绩满当去民诣三司乞留者以万计不果入为刑部主事陞员外有胡指挥者因妻奸谋杀人玭论其罪死其人素附贵幸改谳于锦衣衞坐玭以故入罪谪戍辽阳在辽五年日以文章自抒写题其集曰养晦卒于戍所【彭文思公集】
　　按刘玭事林志不载详见彭华所撰刘双峰传中
　　张洪安福人正统进士以御史扈从土木死诏追防之【人物志】
　　曾防简名廉鹤龄子正统进士歴官浙江按察使剖决如流政声大着所着有介庵集【林志】
　　王槩字同节庐陵人正统进士授刑部主事歴郎中出为湖广叅政调河南所至郡县无留牍狱无冤词迁按察使天顺初被诬系狱襄宪王入朝言其冤上立命法司雪槩还任寻陞右副都御史巡抚陜西改大理卿出入七年凡两法司及畿藩谳奏叅错情法多所平反成化八年迁刑部尚书卒官諡恭毅子臣成化进士翰林侍讲【吉州人文纪畧】
　　刘孜字显孜万安人正统进士授御史出按辽东景帝即位有建南迁议者孜驰奏乞斩言者以定人心期满当代朝议边务方殷孜能慑服将吏复留一岁再按畿辅时方筑沧州城以孜言罢擢山东按察使俄迁左布政使明年春以右副都御史巡抚江南十府苏松财赋自周忱立法后代者多纷更孜首访忱遗规斟酌行之民称便拜南京刑部尚书致仕道卒【列卿録】
　　杨涣字德济泰和人正统进士知四防县有惠政猺獞率听约束地产断肠草顽民逞忿者取食之以死诬人涣下令讼者入其草连根者若干乃与理久之其种遂絶后卒于广东佥事【林志】
　　彭时字纯道安福人正统十三年进士第一授修撰明年郕王监国令同商辂入阁预机务时闻继母忧力辞不允乃拜命释褐逾年即秉政前此未有也寻进侍读擢左春坊大学士天顺元年仍命入阁兼翰林院学士阁臣自三杨后进退礼甚轻为帝所亲擢者唯时与岳正二人而帝方向用李贤数召贤独对然贤雅重时退必咨之时引义争可否或至失色贤初小忤久之心折曰彭公眞君子也宪宗即位议上两宫尊号欲独尊所生母周贵妃中官传旨曰子为皇帝母当为太后岂有无子而称太后者宣德间有故事时曰今日事与宣德间不同胡后表让位退居别宫故正统初不加尊今名分固在安得为比中官厉声怵以危语时拱手向天曰太祖太宗神灵在上孰敢有二心钱皇后无子何所规利而为之争不忍默者欲全主上圣德耳若推大孝之心则两宫并尊为宜贤亦极言之议定及将上宝册时云两宫同称则无别钱太后宜加两字中官曰旣并尊何复别为时曰加之以便称谓非有低昂也乃尊皇后谓慈懿皇太后贵妃谓皇太后数日中官覃包至阁曰上意固如是但迫于太后不敢自主非二公力争几悟大事礼成进吏部右侍郎兼学士成化改元进兵部尚书英宗实録成加太子少保兼文渊阁大学士四年慈懿太后崩诏议山陵时及商辂刘定之言太后作配梓宫当合葬裕陵主当祔庙此不易之礼无可议者帝复犹豫时偕朝臣伏文华门泣请帝与太后皆感动始从时议改吏部尚书五年以后凡七在告十一年以言不见用力恳放还不许进少保逾月卒年六十赠太师諡文宪【列卿録】
　　郑淡泉曰成化间文宪公时文毅公辂事关纲常叩阍力谏时值佞幸请劒行诛皆能贲饰丝纶兴制礼乐岂非牖巷之遇贤于梦卜都俞之风几于献替乎
　　罗俊字承彦泰和人正统进士任御史歴官浔州知府蛮獠向化郡大称治改南雄公廉寛厚有古循吏风【明一统志】
　　刘升永新人领正统乡荐宁藩器之请为已用遣官谕意升不可明年中进士授翰林院编修居翰苑年余刚果无附刻意问学年三十而卒人咸惜之【人物志】
　　刘敷字叔荣永新人景泰进士授御史巡江时同差锦衣官虐民敷奏革之出为湖广佥事歴布政使陞巡抚讨平苗寇召还为都御史【同上】
　　欧阳显嘉吉水人景泰进士除工部郎擢知铜仁府狷介有执持扶奬善类不事抟击时郡署燬于苗嘉捐俸营建一切工用不以累民【贵州名宦志】
　　刘俨字宣化吉水人正统七年进士第一授修撰歴右春坊进太常少卿兼侍读主顺天乡试黜阁臣陈循王文子几得危祸天顺初改掌翰林院事卒官赠礼部左侍郎諡文介俨立朝正直居乡亦有惠泽在翰林时奉旨修五伦书歴代君鉴宋元通鉴纲目自着有文介集【列卿録】
　　张达字时达泰和人正统进士授工部主事谏兴佛塔出视漕运适岁饥发粟以赈活民数千进光禄卿陞工部侍郎卒于官罗整庵为作神道碑【安志】
　　阮玘字廷用安福人天顺进士授行人所至不辱君命拜监察御史贪暴不敢肆侵渔董筑堤运河决堤令有司与民为期约民恱事集寻以巡视盐塲冒暑得疾至京卒殓殡不能自举乡旧共赙仅得归榇玘平生笃行动以古人自期孝友尤为人所重云【明一统志】
　　罗璟字明仲泰和人天顺甲申进士及第授翰林编修充经筵讲官命纂续通鉴纲目成进司经局洗马时李孜省恶不附已隂中伤之调南京部属转福建提学副使宰王恕荐为南京国子祭酒后以疾乞归着有冰玉集【人物志】
　　萧祯字彦祥泰和人天顺进士累官副都御史巡抚陜西陞南京工部侍郎转刑工二部尚书以疾致仕操持廉洁尤精吏事故所至赫赫有声【林志】
　　彭教字敷五吉水人天顺甲申进士第一授翰林修撰预修英庙实録书成进侍讲拜白金文绮之赐主试南宫时称得人侍讲经筵锐意辅导其文章秀发多奇气而典则森严所着有泷江集【吉州人文纪畧】
　　张敷华字公实安福人父洪御史死土木难敷华少负气节景泰初録死事后入国学举天顺进士选庶吉士成化初馆试授职与刘大夏愿就部曹乃除兵部主事歴郎中迁浙江叅议歴右叅政右布政使治初迁湖广岁饥令府县大修学宫以佣直资饿者擢右副都御史巡抚山西改抚陜西定防娶丧葬之式纳民于礼妖僧据终南山廷议用兵尚书马文升曰张都御史能办此敷华果以计缚僧改右都御史总督漕运兼巡抚淮扬诸府髙邮湖堤圯浚深沟以杀水势又筑宝应堤民利赖焉改掌南京都察院与吏部尚书林瀚佥都御史林俊祭酒章懋称南都四君子就迁刑部尚书召为左都御史其冬大臣与言官请去刘瑾等内阁力主之帝犹豫敷华乃上言陛下宴乐逸游日狎憸壬政令与诏旨相背行事与成宪交乖致天变上干人心下拂国家大事百人争之不足数人坏之有余愿陛下审察疏入不报旣而宦官势益张除夕朝罢忽传旨与杨守随俱致仕敷华即日就道刘瑾恨未巳坐敷华与守随等五十二人为奸党榜之庙堂家居一年卒瑾诛赠太子少保諡简肃孙鼇山官御史【列卿録】
　　张金陵字承翰吉水人正统进士授监察御史风裁严峻以劾都御史周铨不法谪栁州雷塘驿丞安逺侯柳总戎广西以象州屡为猺獞侵扰民无宁居起金陵署州事旣至为立信设法掲榜抚谕猺獞解散民安生业交章荐知太平府事以母丧去官【广西名宦志】
　　萧晅字仰善泰和人由进士官湖广左布政使天顺四年举治行卓异召拜礼部尚书初两京尚书缺多用布政使为之自晅后遂无拜尚书者晅重厚廉静有方面声及居礼部疏于政体又不善奏对帝不怿调南京【列卿録】
　　伍希渊字孟贤安福人天顺进士仕刑部贠外郎録南直浙江系囚多所平反出为广州同知承檄勦后山剧寇有功勾稽军籍陈便宜二十事御史为下列郡行之【人物志】
　　路璧安福人正统进士由给事中歴福建左布政先是闽人贡献供亿均取八郡不计大小璧视民数为等差而均其役又岁征税价输京师吏胥因縁为奸悉厘革之以病去【福建名宦志】
　　彭华字彦实安福人景泰甲戌防试第一歴官礼部侍郎兼学士入内阁叅机务由吏部尚书加宫保致仕时道流方进用李孜省尤得幸或云华与万安刘吉皆因以致大位云卒赠太子少傅諡文思有集【人物志】
　　张业安福人景泰进士由庶吉士授检讨预修英庙实録一统志岁旱奉命祀中岳海渎应期雨降陞司业凡八年坐诖误落职士论惜之业所着有书经节传礼记节疏【白志】
　　王臣字克賔吉水人景泰乡举南京监察御史奉命巡解池盐屏奸盗时出纳近池地侵于土人者悉淸理还之官周池筑垣堑一百二十里堑外为堰堰下置逻卒铺二十四所曲尽良法奸盗无所逞商贾便焉国课日充事闻玺书褒嘉未几卒于官今解州有忠爱祠正德间赐额【同上】
　　刘宣字绍和安福人父戌卢龙蚤世宣代往因为衞学生在行伍中不废学举景泰庚午乡试第一明年成进士选庶吉士授编修为经筵讲官英庙实録成陞右庶子进南太常少卿掌国子监祭酒由吏部侍郎陟南工部尚书岁余以疾卒性耿介疾恶不少狥多知国家典故为文以理胜不喜新奇所著名冲澹集正德中諡文懿【同上】
　　按旧志有尹直传末路附李孜省以进公论难掩又列卿録谓直所着琐缀録力诋吴与弼之为人及诸胜已者悉加媒孽不应列人物今削
　　刘釪字伏和球子景泰进士擢御史出按闽中时巡方多务击搏釪独愼宪度理寃狱察吏治寛和有制鎭守中官诬奏都指挥佥事钱辂反以兵围其第釪奏解得释汀州豪欲夺人坟不与则愬于朝以地当产天子英宗遣中贵防釪騐之釪辨其诬寘豪于理累官云南按察使有中官遣郭景取防径往安南假朝命求赂安南知其诈纵之还遣兵尾其后将近边郭绐其部长请入白守关者脱归釪捕之郭惧赴井死逮治其党遣人谕安南以祸福遂退边境以安【福建云南名宦志】
　　伍骥字德良安福人景泰进士授御史天顺七年巡按福建先是上杭贼起都指挥佥事丁泉善捍御贼屡攻城皆为所却已而贼转炽骥入境闻之立驰入汀州单骑诣贼垒从容立马谕以祸福贼见其至诚感悟泣下归附者千七百余戸给以牛种俾复故业惟贼首李宗政负固不服遂与泉深入破之泉力战为贼所害骥吊死恤伤激以忠义复与贼战连破十八砦俘斩八百余人冒瘴疠成疾班师至上杭卒军民哀之为立祠成化中以知县萧宏请诏与泉并祀赐祠名褒忠子希闵成化进士历官福建佥事再平上杭巨寇民德之并祠焉侄希渊天顺进士官至广西布政希齐治进士终黄州推官一门俱有治绩【白志】
　　陈俨字时庄庐陵人景泰进士累官贵州巡抚兴利剔弊惟恐不及西堡寨苗弗驯往谕之归化者半有终弗率者请于上躬擐甲胄捣其巢号令严明信赏必罚于是凭崖伏洞者望风请降或持牛酒诣军门罗拜防闻赐勅褒嘉仲子防从军有功弗报将佐请遣之奏防亦不聼官至南刑部侍郎【贵州名宦志】
　　刘珂字本佩安福人景泰进士历官广东布政初宰麻城尝因五蛇入庭而伸五人横死之冤在山西发仓赈饥活人无数【林志】
　　刘璧庐陵人景泰进士以御史出知漳浦兴学校立社仓淸丈履亩定则田赋悉清民尸祝之【福建名宦志】
　　傅韶字德音永丰人景泰进士歴刑部郎中刚明有执时太庙被盗窃金盆西台系至数百人韶承命往勘廉得眞盗诬逮者悉免知黄州益励淸操力折豪强庶务为之修举【人物志】
　　王用泰和人景泰进士官至河南布政尝巡按苏松断决如流狱无阻滞贪墨望风知惧【明一统志】
　　康骥字德良泰和人景泰进士监察御史天顺初阉宦窃弄威福骥抗章论其奸状羣小泣诉于上乃下骥狱拷掠备至而词气侃侃不挠后复巡按山东北直所至风纪肃然吏民畏慑【林志】
　　杨琚字朝用泰和人景泰进士兵部主事转郎中纪功陜西奏改延绥城堡悉陈军民利病多见采纳寻陞叅议奉命抚治荆襄筑老龙堤疏竹筒河开剏郧阳厥功尤多【同上】
　　罗伦字彞正吉安永丰人成化二年廷试答防万余言直斥时弊擢进士第一授翰林修撰逾二月大学士李贤奔丧毕奉诏还朝伦诣贤沮之不听复上疏劾奏谪福建市舶司副提举亡何贤卒以学士商辂言召复原职改南京居二年引疾归遂不复出以金牛山人迹不至筑室著书其中四方从学者甚众卒年四十八嘉靖初从御史唐龙请追赠左春坊谕德諡文毅学者称一峰先生【白志】
　　按陈白沙所撰罗彞正传与此略同所着有一峰集
　　龙文字彦祥泰和人歴官文选司郎中以淸愼着天顺初陞南京工部侍郎卒【明一统志】
　　刘逊安福人成化进士为御史首劾巨珰蒋琮不法十事下诏狱谪外任复以裁抑岷府禄米被诬逮系谪四川断事历陞湖广副使逆瑾索赂不得又以他事逮狱夺职瑾诛召还逊三系狱而直节始终不囘天下想望风采焉【人物志】
　　李贡字惟正吉水人成化进士歴官都御史防流贼猖獗出入畿甸贡严甲令谨斥堠有王指挥者内结钱宁外与贼通贡廉得其状召至诘责使擒贼以自效贼平乃寘之法擢兵部右侍郎以忤权贵意累疏乞归卒【人物志】
　　刘乔字述宪广衡子成化进士擢监察御史按畿内八郡独持风裁历湖广右布政廉明益着因奉命祀南岳卒【林志】
　　按刘乔讹侨白志据登科録改正即端毅公玉之父也
　　周渊字本深庐陵人成化进士授郑州知州率民垦荒地数百顷导河流漑之授以手激法民利顿兴巡抚李琰以暴刻陵长吏渊独不为屈所着有一溪集【人物志】
　　周孟中字时可庐陵人成化进士歴官副都御史性刚毅重名节尝讲学白鹿洞来学之士每至数十人听受问难娓娓不穷所着有畏斋集【同上】
　　刘震字道亨安福人成化壬辰进士及第歴官南京祭酒性刚毅耻于诡随为文敏赡雄健所着有双溪集【林志】
　　王祯字维祯吉水人祖省死靖难兵成化初祯由国子生授夔州通判荆襄石和尚流劫至巫山督盗同知王某者怯不救祯即代勒所部民兵昼夜行至则城已陷贼方聚山中祯击杀其魁余尽遁乃行县抚伤残招溃散久乃得还甫三日贼复劫大昌指挥曹能柴成激祯曰公为国出力肯复行乎祯即请往两人伪贺许相左右祯上马挟两人与俱夹水阵旣渡两人见贼即走祯被围误入淖中贼执欲降之大骂贼怒断其喉及右臂而死从行者奉节典史及部卒六百余人皆死自死所至府三百余里所乘马奔归血淋漓毛尽赤众始知祯败往觅尸面如生子广鬻马为归赀王同知得马不偿直榇旣行马夜半哀鸣王起视之马骤前齧项捣其胸翼日呕血死人称为义马事闻赠祯佥事録一子【白志】
　　按人物志云祯成化中乡举林志云祯殁赠夔州同知与所传各异俟考
　　马字孔任永新人成化进士授工部主事迁员外改仪制司郎中上章纠内臣权倾中外天下丧气异流左道欺罔圣德亏损盖指斥汪直李孜省之辈疏入上震怒逮狱大学士刘珝申救还职未几擢南太仆寺少卿调广西叅议适古田贼势告急铉矢志勘乱不避险阻初与贼遇斩获过半穷追遇伏死之提学副使周孟中亲为求尸七日乃得身无完肤事闻敕赐祭葬録一子入国学特诏桂林府建忠臣庙岁时致祭焉【吉州人文纪畧】
　　张黻字兼素吉水人成化进士歴后军都督府经历时刑曹林俊以忠谏下锦衣狱黻独上章救之亦下狱尚书王恕上疏力救各杖谪黻降石州知州【人物志】
　　钟鲸庐陵人成化乡举知新兴县故事县官率诣大府岁倍马夫直以进鲸曰剥下以奉上吾不为也卒以正额上之守怒诬下狱当道亷得其实欲更其县鲸曰以为有罪诚愿斥罢若无罪何必更竟卒于官【同上】
　　彭礼字彦恭安福人内阁文思弟也成化进士授兵部主事歴官太仆少卿上言自古牧马多在监苑未闻寄养民间今寄马驹岁课无穷而民间户丁生长有限以有限之丁责无穷之驹困何由苏请定种马之额为十万岁取驹二万五千髙壮者备岁用不堪者变价贮太仆寺如有倒毙即令买补可为久逺之计兵部奏行之于是两京种马始有定额治五年陞太仆卿擢工部侍郎以副都御史总抚苏松应天等处致仕卒【分省人物考】
　　刘戬字景元安福人成化进士授编修进侍讲孝宗朝使交阯餽遗一无所受交人为建郤金亭于思明道中后以春坊右谕德终所着有晋轩集【林志】
　　曾彦字士美泰和人成化戊戌进士第一时年几六十祭酒邱濬书归第防旗对云江右贤科十囘虎榜魁天下西昌文运三应龙洲过县前都人荣之官至南京翰林学士预修宪庙实録其为文不事刻削而思致绵邈自不可及【明一统志】
　　刘彬字素彬永丰人成化进士授程乡县令考绩赴部老稚追攀道左彬曰若等毋虑吾行不出半年耳去未三月邻邑饶平贼发城陷奔屯程乡彬过家卧病闻之即力疾陆趋四日及境为白行军布政陶鲁军众邑小乞散之邻邑以纾民困陶擒贼五百余多滥入者彬力言于巡按御史雪胁从者过半九载考绩布政刘大夏署云无能事之虚名有牧民之实惠后进朝请大夫【人物志】
　　刘鸿字云表泰和人成化丁酉举于乡两拟春官第一才名达禁中宪宗赐以巾曰遮旸免其家徭役邱文庄濬倪文毅岳戴恭简皆与为忘分交所居七星坳自号七星居士诗文集十二卷【防水志林】
　　欧阳旦字子相安福人成化进士授休宁令复二程之祠表忠孝之墓累官南京副都御史歴任三十余年清节始终一致弟晳字子履甲辰进士广东提学佥事才行实相伯仲云【林志】
　　刘丙字文焕安福人成化进士为监察御史按歴所至风采壁立累官湖广巡抚时方大营建迁工部侍郎督诸藩采运材木竭立区画令行弊革卒赠南京工部尚书諡恭襄【人物志】
　　王懋中原名中立字与时安福人成化进士宰南乐累官南京右都御史当鎭抚滇南时不避权贵奏免塲课数事忌之者众遂上疏乞归宸濠叛懋中倡集义兵告变于巡抚王守仁知府伍文定协力讨平之乃诏起于家所着有心逺集【同上】
　　曾望宏泰和人成化进士歴刑部郎中凡诸司掣肘者大司寇悉付之曰非曾郎中不可有驸马奏争民田望宏廉得其实悉归之民又出诬执左道百余勘中贵官与皇亲互讦事各敛服寻擢知常州至则表节义抑强豪劝农造士政治卓然有声【同上】
　　龙伯泰和人成化进士知慈谿县恤民励俗葺先贤祠宇雪理沉冤祷雨龙见【林志】
　　刘孟字子贤安福人成化进士歴谏垣十五年刚直敢言尝劾文武官不职者五十六人皆罢之寿宁侯壻钱铭怙宠滋恶孟具疏直纠寘于法复请罢鎭守太监免为地方之害疏勘三大营互争接壤民田九百顷为草塲归之民陞福建左参政平白水峒剧寇陞佥都御史抚延绥逆瑾责赂逮狱濵死廷臣相率申救罢归【人物志】
　　徐穆字舜和吉水人治进士授翰林编修分校防试名士多出其门充正使颁诏朝鲜穆至正迎见之仪拒馈献逺人畏服逆瑾恶不已附调南京兵部员外瑾诛还职进侍读学士而卒【林志】
　　周鲁字纯夫吉水人治进士授监察御史纠弹不避时有以司马迁冢宰者十三道以为不可欲言之而无肯当先者鲁曰言官畏言耶即首署其名冢宰憾之后与都御史论差法不合遂乞休去【同上】
　　赵璜字廷实安福人少从父之官坠江中不死治进士授工部主事改兵部歴员外郎出为济南知府豪猾吏舞文璜择愿民教之律令得二十余人逐吏而代之汉庶人牧塲故是海丰民田德王府复争之璜勘还之民阅七年政绩大着正德初擢顺天府丞未上刘瑾恶璜坐巡抚朱钦事逮下诏狱除名瑾诛复职迁右佥都御史巡抚宣府寻调山东曲阜为贼破林庙在旷野璜请移县就阙里从之擢工部右侍郎总理河道改理畿辅世宗即位进左侍郎陞尚书刘瑾创元明宫糜财数十万瑾死奸人献为皇庄帝即位斥以予民旣而中旨令仍旧璜言诏下数月而忽更示天下不信帝即报许三年与廷臣伏阙争大礼显陵司香内官言陵制狭小请改营视天寿山诸陵璜言陵制与山水相称难槩同帝纳其言已帝欲迁显陵璜不可乃寝为尚书六年初值更化帝锐意厘剔中官不敢挠故得举其职后论执不已诸权幸嫉者众帝意亦寖疏璜素与秦金齐名考察自陈与金俱致仕驰驿给夫廪如故事璜有干局多智虑事棼错他人相顾愕眙璜立办旣去人争荐之召复故官未上卒赠太子太保諡庄靖【列卿録】
</div>
    <div class="pagination">
<a href="江西通志_page215.html">上一页</a><span>...</span><a href="江西通志_page211.html">211</a><a href="江西通志_page212.html">212</a><a href="江西通志_page213.html">213</a><a href="江西通志_page214.html">214</a><a href="江西通志_page215.html">215</a><span class="current-page">216</span><a href="江西通志_page217.html">217</a><a href="江西通志_page218.html">218</a><a href="江西通志_page219.html">219</a><a href="江西通志_page220.html">220</a><a href="江西通志_page221.html">221</a><span>...</span><a href="江西通志_page217.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
