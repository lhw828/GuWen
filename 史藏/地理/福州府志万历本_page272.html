<!DOCTYPE html>
<html>
<head>
    <meta charset="UTF-8">
    <title>福州府志万历本 - 第 272 页/共 280 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志万历本 - 第 272 页/共 280 页</h1>
    <div class="content">　　林世璧《彤云集》二卷
　　郑世威《岱阳答问》六卷
　　陈元琰《仙临篇》三卷
　　郭万程《子长集》四卷
　　郭文涓《享帚集》六卷
　　何御《白湖草》十二卷
　　林懋和《双台集》六卷
　　王应钟《缶音集》六卷
　　魏文焲《石室私抄》四卷
　　林燫《学士集》十六卷
　　吴文华《济美堂稿》四卷
　　叶朝荣《芝堂遗草》四卷
　　王梦麟《金粟园稿》六卷
　　谢杰《北窗吟稿》十三卷，又《杜律詹言》二卷。
　　王应山《帚言录》五十五卷
　　谢汝韶《天池存稿》十六卷，又《碎金集》八十八卷。
　　赵世显《芝园稿》二十八卷
　　邵传《青门集》六卷
　　郭造卿《海岳集》二十卷
　　徐熥《幔亭集》二十卷
　　陈荐夫《水明楼集》六卷
　　邓原岳《西楼存稿》二十卷(以上国朝人。)
　　论曰：余尝校雠东观，获覩金匮石室之藏。往代文士著述，但有其目而书亡者，盖不可胜数也。夫文士者，穷岁月，敝精神，冀立言于后，卒磨灭无闻，何哉?柳子厚有言，“非作之难，而知之亦诚难也。”是故或籍甚当年而没世不称，或流传异日而生平寡和，譬千里必顾于伯乐，连城必辨于和氏。夫文士者，固亦有待于识者之知已也。其所待者未定，则其传固有幸不幸者哉?吾郡自唐相常公以文章诲后进，当其时已彬彬然齿上国矣。历数百载间，名艺苑、擅骚坛者非无其人，而乃今稍稍散失，多不可考矣。予时得其残篇断简，恨靡见其全，盖未尝不为叹息于知已之难也。近代诸君，其书俱存，颇采行事之实，庶览者亦想见其为人。林文恪旧志


　
　杂事志一
　　

　　雍门之操，听者酸心；岘山之碑，言之陨涕。丛林宝地，高士之所怡神；绛节玉枢，达人之所乘化。至于灾祥变故之迹，委巷稗史之篇，采风者所不废也。以其错而成文也，故杂焉，世有餍粱肉而志菖歜者矣。志杂事。
　　


　
　　古　迹
　　

　　汉闽越王城　在冶山，无诸旧治也。明陈亮《冶城》诗：“东西屹立两浮屠，百里台江似带纾。八郡山河闽故国，双门楼阁宋行都。自从风俗归文化，几见封疆入版图。惟有越王台上月，年年流影照西湖。”
　　欧冶池　在冶山之麓，闽越王铸剑处。唐元和十四年置剑池院，风雨时波涛晦冥，僧惟鉴浚池得剑环，冶灶犹有在竹林中者。今筑为贡院，余为民居所侵，仅方塘半亩云。
　　欧冶亭　宋大卿程师孟作亭，自为序。池南陇阜盘纡，乔林古木，沧洲野色，跨濠而梁，以通新道，遂为胜概。宣和中，提刑俞向移欧冶亭木植于南湖。国朝成化十五年，镇守太监卢胜移建于欧冶池西，十九年为风雨所圯。
　　藏春洞府　在冶山。旧为民居所占，前建土神庙。正德六年，提学副使杨子器复其地，改庙为藏春洞府。闢门入冶山，束竹为十亭，杨公去，民复占匿。
　　旧子城　在越王山南。晋太康中，刺史严高谓故冶城不足容众，将改卜焉，图以咨郭景纯，遂拓而广之。旧志：高将移城于白田渡，嫌非南向。景纯指冶山之西、越王之麓，曰：“八百年当大盛矣。”高遂迁于此。郭璞《迁州记》：“桑田为海，人事更改。六旬甲子，当有其害。更重著衣，囗回重载。郑国归朝，重关为待。鸟出木空，千载不昧。前有双眉，重施粉黛。溪涧水来，尽归于海。主揖其客，客往主在。稳首东日，高山镇寨。本自添金，因成右兑。但见蛇影，莫知坐亥。事过方知，知而未会。龙山高高，光照奕代。巧妇能裁，得合人爱。若解修身，得其终信。市笼放火，聚集磊磊。有一老翁，手把竹畾。重添新宰，在言不在。”《铭》曰：“泰康之载，迁卜瓯基。四色牢城，层峦三径。洪浒南流，瑞龙北应。其主螺女，现对花峰。千载不杂，世代兴隆。诸邦万古，繁盛仁风。其城形状，如鸾如凤。势气盘拏，遇兵不掠，遇荒不馑，逢灾不染。六甲子满，废而复用。”又有人得石于城南钓龙台，刻云：“按晋太康三年，太守严高图越王山南之形势，以咨郭璞，云：‘方山秀拔于前，二山环峙于后，八百年后大盛。’”《谶》曰：石间萃兀创危亭，八百年前兆此名。天降元精如汉佐，岳陶灵气似周臣。中坻不见容囗路，古渡应无病涉人。好是褰裳待今日，罾浦坊中人挺生。年世寝邈，石刻今不复存，惟故老口传犹可据云。”又《迁城谶》云：“南台沙合，河口路通。先出状元，后出相公。”
　　屏山楼　在屏山之巅。正统十一年火，复重建，今圮。
　　北　国　屏山麓也。山麓至巅后样楼而下，一望周遭皆属布政司，禁居民，无种植其上，溷伤龙脉。近年豪右凭藉窃据，污凿日甚，形家以为藩司最受其害，清而复之，则存其人尔。
　　唐都督府儒学治　在今布政司右，常州刺史独孤及记。
　　威武台　在城隍庙之东。宋熙宁二年，郡守程师孟筑子城，并封其址为之。今废。
　　威武营　在开元寺东。吴置典船都尉，造船于此。其地今为民居。
　　止戈堂　在布政司内之北。宋建炎中，大将韩世忠、待制程迈、参政孟庾破建贼饮至处。今废。李纲《瓯粤铭》云：“相彼瓯粤，民俗剽悍。负气尚勇，轻生喜乱。巨盗挺之，蜂附蚁从。曾未期年，同恶内讧。王师之来，如雷如霆。讨叛舍服，千里震惊。锋蝟斧螗，犹敢强距。转战逐北，婴城自固。怒其声麕，以秔裔狱。翘其萌芽，以激霜雹。肥牛偾豚，一举碎之。宥彼胁从，戮其鲵鲸。凶徒逆俦，尸相枕藉。咨尔瓯民，自今以往，爱育子孙，尊君称上。焚尔申胄，折尔瓯兵。服勒耒耜，以保其生。孝慈以忠，砥砺名节。勤铭山阿，敢告耆耋。”
　　坐啸台　熙宁中，太卿程师孟筑。
　　双松亭　蔡襄创，自篆书额。以上台亭，俱旧威武军节度使衙，今布政司内。久废。
　　万象亭　在宋府治燕堂之北，今布政司内。绍兴十四年叶梦得创，今废。
　　还珠门　五代伪闽所筑，今布政司南。旧子城门正南曰虎节，虎节之外为重关，即还珠门也，宋大中祥符间改今名，后毁于火。国朝正德壬申重建，尚书林瀚记。
　　通津门　在馆前。旧罗城惟此门尚存，俗呼青门楼。
　　严胜门　在今府治东北隅。宋有严氏，居通于壕，家鬻米，取赢极薄。时方忧旱，太守夜梦神人告之，必得如严者使祷。罗致之，果雨。
　　瑯琊忠懿王故宅　在庆城寺南，唐侍郎于兢撰德政碑，犹巍然峙社中。[HT6SS]又有钱昱撰忠懿公庙碑。
　　鳌峰胜观亭　在平远台。宋嘉福院。明林燫《与宪长邹善同游》诗：“载酒鳌亭四望开，居然城市绝氛埃。林间五月凉飚动，座上千峰翠色来。胜地东山元着履，炎天河朔故口御杯。群公暇日追陪忝，欲赋登高愧不才。”
　　五云阁　在旧九仙楼之西。唐李若初尝登城西望，有五色云当王霸宅，遂作冲虚宫。此阁面对五云，欲以为名。宋宣和五年，郡守孙埃建。今废。
　　观稼亭　在乌石山之东。唐郡守严济美陛辞日，德宗喻以农事，到官首创是亭。今久废。
　　幽幽亭　在乌石山东北隅。宋沈邈为侯官令，得释迦院东北地，作台曰：“晙青。”后十年复来守郡，寺僧并台作亭。蔡襄至其下，名之曰“幽幽”。今废。
　　李阳冰篆《般若台记》　刻于神光寺华严岩。篆书云：大历七年，著作郎兼监察御史李贡造，李阳冰书。”此篆与处州《新驿记》、缙云《城隍记》、丽水《忘归台铭》，世称四绝。
　　头陀岩　在乌石山之麓。安文头陀尝磨石崖题云：“客至不点茶，相看淡如水。白云深谷中，稳坐浮生里。”
　　崔公井　在乌石山。唐崔干饮之，赏其甘美，遂名。
　　竹林井　在仁庆坊内。旧传井有金龙隐见。宋绍圣、淳熙间，里人弗戒于火，彷佛见有扑灭之者。
　　榕　城　三山多榕。治平四年，张伯玉守福州，编户植榕。熙宁以来，绿阴满城，暑不张盖。宋程师孟诗：“三楼相望枕城隅，临去犹栽木万株。试问国人来往处，不知曾忆使君无?”
　　经史阁　在府学内。旧九经阁。宋大观二年，诏改名“稽古”。景定四年毁。咸淳二年，帅守吴革重建，阁之下匾曰“止善堂”。元至大二年，以止善堂为经史库，凡书版皆贮于此。
　　拱极楼　在府城英达坊内。宋郑性之建，其匾理宗御书，今碑尚存。
　　旧闽县治　在今县治东闽都坊内。
　　西　园　在府治西。左高而右卑，有池，旧通潮，府治诸窦之水皆归焉。宋每岁二月开西园与民游玩至三月止。今久湮废。
　　乐　圃　在宋提刑司内虚静堂之北。园馆连属。宣和二年，提刑俞向更新之。庭之南有二亭：东曰”熙春”，西曰“藏春”，遍植荔枝，有楼曰“荔枝楼”。左右二沼，植莲其中，名曰“清逸”。总而榜之曰“乐圃”。每岁二月，府开西园，提刑司亦开乐圃，各一月乃止。今悉湮废。
　　都　仓　在府治西。旧名西坂仓，今俗呼旧米仓巷。
　　振衣亭　在闽县东。汤院中有温泉寺。嘉祐间，郡守元绛阅郡图，得其名，乃浚其源，砻石为井，而环之以屋，疏其余于垣外。宣和六年，郡守陆藻命县令谢垂修温室四并振衣亭，浣日一启，非衣冠不得游也。今圮。
　　临河务　宋，州东南美俗门，古南锁巷，凡百货舟载从此入，故置务。
　　控海楼　在水部门河口进贡厂内。正德间，市舶太监尚春建，今颓塌。
　　水晶宫　在城西西湖上。伪闽时，跨湖筑室，周回十余里，号水晶宫。每携后庭游宴，从子城复道中出。宋辛弃疾词：“翠浪吞平野。挽天河谁来照影，卧龙山下。烟雨偏宜晴更好，约略西施未嫁。待细把江山图画。千顷光中堆滟滪，似扁舟欲下瞿塘马，中有句浩难写。　　诗人尽入西湖社。记风流重来手种，绿成荫也。陌上游人夸故国，十里水晶台榭。更复道横空清夜。粉黛中洲歌妙曲，问当年鱼鸟，无存者。堂上燕，又长夏。”“觅句如东野。想钱塘风流处士，水仙祠下。更忆小孤烟浪里，望断彭郎欲嫁。是一色空蒙难画。谁解胸中吞云梦，试呼来草赋看司马，须臾把《上林》写。　　鸡豚旧日渔樵社。问先生带湖春涨，几时归也?为爱琉璃三万顷，正卧水亭烟榭。对玉塔澄澜深夜，雁鹜如云休报事，彼时逢敌手，皆勍者。春草梦，也宜夏。”“碧海桑成野。笑人间江翻平陆，水云高下。自是三山颜色好，更看雨昏烟嫁。料未必龙眠能画。拟向诗人求幼妇，倩诸君妙手皆谈马，须进酒为陶写。　　回头鸥鹜瓢泉社。莫吟诗莫抛酒尊，是吾盟也。千骑而今遮白发，忘却沧浪亭榭。但记得霸陵呵夜，我辈从来文字饮，怕壮怀激烈，须歌者。蝉噪也，绿阴夏。”“绿涨连云拂翠空，十分风月处，着衰翁。垂杨影断岸西东。君恩重，教且种芙蓉，十里水晶宫。有时骑马去，笑儿童殷勤，却谢打头风。船儿住，且醉浪花中。”
　　澄澜阁　在西湖上。宋丞相赵汝愚改，并西湖楼为之。先是子城有九楼，今皆不可考，独西湖楼遗址犹存水浒。国朝万历三年，按察使徐中行重建，尚书马森为之记。明徐中行《西湖对月东游》诗：“千山雨后片云无，一棹风前兴不孤。入座词人高北斗，开尊明月满西湖。光依玉树秋相媚，寒照冰心病欲苏。此地夜游经几度，未知何客得骊珠。”
　　颂德亭　在府城西草市都。旧名西隐。相传唐郡守唐扶有惠政，民思之，乃更名“颂德”。成化十二年，知府唐珣捐资辟地新之，立石其中。
　　越王台　在城南。相传越王余善钓白龙于此，故又名钓龙台。《三山志》以为无诸受汉册即其地，故址犹存。元雅琥诗：“自古瓯闽国富雄，南琛不与职方通。江流禹画纵横外，山入秦封苍莽中。逐鹿兵还神器定，屠龙人去钓台空。海门日落潮头急，何处繁华是故宫。”国朝林瀚诗：“乘闲独上越王台，满目兴亡事可哀。宋主行宫惟绿草，考亭旧业半苍苔。船楼东去今何在，云谷春深花自开。山色不知风景别，还上江上送青来。”
　　“全闽第一江山”石刻　在南台。米芾书。
　　南　台　二大字，在钓龙台山。宋赵汝愚隶古。
　　明极堂　松风堂　俱在时升里报恩、光孝寺内。今废。宋李忠定《寓天宁明极堂》诗：“久客若飞篷，犹欣得化宫。郁勃炎蒸极，巍峨栋宇雄。疏林碎摇月，虚馆逈含风。万户轩楹外，三山指顾中。灵潮自朝夕，大船各西东。怅望关河远，苍茫云海空。余生寄闲旷，任运囗龙翁。”
　　战　坂　在城东北十余里。五代时，开运三年，南唐兵与李仁达战于此，今荒莽中营址犹存。
　　陶　灶　在战坂西。闽王审知筑南北夹城，陶砖于此。时审知令砖悉印钱文，后国归吴越。人以为先兆云。
　　龙迹石　在兴城里。唐广德中，忽有飞龙从地出，白昼风雷骤雨，石上有遗迹焉。里人遇旱祈祷辄应。林谞为之记。
　　古田溪山第一亭匾　朱文公书，在县北。宋淳化二年建，今废。
　　闽清仙人坐化石　在十四都。旧传张仙人演法水中，坐化于巨石，傍有九龙潭，游鱼群聚其中，虽洪潦涨溢不散。
　　长乐吴航头　今县水次是也。《闽中记》云：“吴王夫差乘船略地至此，故名。”
　　紫阳楼　在二都后澳玄应宫东。朱文公避学禁，尝寓此。
　　连江筠溪钓台　在县西清河里濂湖山麓。宋侍郎李弥逊隐其间，筑台湖上，钓鱼为乐，刻石志之。旧址犹存。
　　罗源仙人石　在县南三里许。相传昔有仙人游此，足迹犹存。
　　永福太原石　在县治东。唐泰初中，邑王令秩满，舟羲舟于此，邑人留饯，夜深未至，室中题诗云：“何事潘郎重别筵，离情未断妾心悬。太原山下相思处，猿叫青山月满船。”后县令陈武祐刻之石壁。今诗磨灭，惟“太原”二字在。
　　福清祭苗墩　闽王审知祈谷处，在县南隆仁里。傍有鼓楼，亦闽王筑堤障海建之。
　　军　寨　在县西善福里石竹山下。宋初，宿重兵于此御盗，故名。今傍村犹有名虎屋者。
　　古　屯　在县西善福里，邑人屯兵之所。
　　“苍霞亭”　匾“蟠桃坞”石刻，并朱文公书，在灵石寺。
　　论曰：昔李文叔以洛阳盛衰为天下治乱之候，思深哉，其言之也。闽土越在海隅，自无诸佐汉，蹙项诛秦，出而与上国齐衡，元功较烈矣。嗣是同文邹鲁，建屏藩垣，固东南一大都会也。余尝陟钓龙之高丘，探射鳝之幽壑，遡澄澜之遗渚，访拜剑之崇台。千百年间，漠然徒见山高而水清，冉冉征途，谁是长年可以问者?即从来多古，亦不过临洮踌蹰而已。盖时之盛也，公卿大夫，列第开邸，凿石疏泉，其兵老死不见兵革，而四时嬉游歌舞之声相闻。迨及其衰，则兵车蹴蹂，烟火禁燎，而高台、大榭、奇迹、名丘，鞠为黍禾，翳为榛莽矣。三山奥区，夙称乐国，镜其往迹，察其流风，隆替兴废，谓非天下治乱之候，不可也。抱杞忧者，当重有省焉。


　
　杂事志二
　　
</div>
    <div class="pagination">
<a href="福州府志万历本_page271.html">上一页</a><span>...</span><a href="福州府志万历本_page267.html">267</a><a href="福州府志万历本_page268.html">268</a><a href="福州府志万历本_page269.html">269</a><a href="福州府志万历本_page270.html">270</a><a href="福州府志万历本_page271.html">271</a><span class="current-page">272</span><a href="福州府志万历本_page273.html">273</a><a href="福州府志万历本_page274.html">274</a><a href="福州府志万历本_page275.html">275</a><a href="福州府志万历本_page276.html">276</a><a href="福州府志万历本_page277.html">277</a><span>...</span><a href="福州府志万历本_page273.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
