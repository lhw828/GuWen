<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 251 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 251 页/共 479 页</h1>
    <div class="content">
　　固阳城在废胜州西南。汉县，属五原郡，东部都尉治此。后汉因之。《汉志》：注固阳北出石门障，得光禄城，又西北得支就城，又西北得头曼城，又西北得課河城，又西得宿鲁城云。后汉末，废。后魏主焘畋于固阳，即此。○临沃城，在固阳县东。汉县，属五原郡。后汉末，废。《水经注》：怀朔镇城，在固阳县光禄城东北云。

　　金肃城在故胜州东北。宋庆历四年，契丹主宗真伐夏，出金肃城。又分兵出南路、北路、三路济河，长驱入夏境四百里，不见敌，据德胜寺南壁以待。北路将萧惠，败元昊兵于贺兰山。后元昊伪请和，契丹主进次河曲待之。元昊败其前锋，乘胜攻南壁，契丹主大败。又宣和五年，辽主延禧为金人所败，夏人请辽主临其国，遂自云内渡河入夏境，次金肃军北。《辽志》：金肃州，契丹重熙十二年伐夏时置。

　　河清城在金肃州东北。《辽志》：西夏归辽，开直路趋上京。重熙十二年因建城，号河清军。宋靖康元年，金人许以天德、云内、金肃、河清四军及武州等八馆地畀夏，约攻麟州，以牵河东之势。夏人遂繇金肃、河清渡河，取天德、云内、武州、河东八馆之地，即复为金人所取。

　　丰州城在镇西北七百里。《通典》云：北至黄河四十里，西至黄河百三十里。是也。自古为戎狄地。战国属赵。秦属九原郡。始皇三十五年，使蒙恬通道，自九原抵甘泉，堑山堙谷千八百里。又三十七年，东巡道死，行从井陉抵九原，从直道至咸阳，是也。汉为九原县，五原郡治焉。元鼎五年，匈奴入五原，谓此。后汉仍为五原郡。汉末，没于匈奴。苻秦得其地，亦置五原郡。后为赫连夏所据。后魏延和二年，置五原镇。寻改曰怀朔，为六镇之一。太和十八年，魏主如怀朔镇。正始初，柔玄侵魏之沃野及怀朔镇，命源怀出行北边，怀至云中，柔然遁去。正光四年，沃野镇民破六韩拔陵叛。其党卫可孤，围武川镇，遂攻怀朔镇。镇将杨钧拒守经年，外援不至。继而武川陷，怀朔亦溃。孝昌中，改镇为朔州。其后荒弃，以朔州寄治并州境内。《水经注》：怀朔镇城，在汉光禄城东北。胡氏云：在汉五原郡固阳塞外。其实即五原旧城矣。隋开皇五年，始置丰州于此。大业初，又改为五原郡。义宁初，太守张长逊奏改归顺郡。唐初，复曰丰州。武德五年，突厥遣其郁射设入居五原。灵州总管略阳公道玄逐出之，斥地千余里。六年，州废。贞观四年，以突厥降附，复置丰州。二十一年，废。二十三年，复置。永淳二年，突厥畔部寇丰州，议者欲遂弃之，迁百姓于灵夏。唐休言：丰州阻河为固，居贼冲要。秦汉以来，列为郡县，土宜耕牧。隋季丧乱，迁百姓于宁、庆二州，致胡寇深侵，以灵夏为边境。贞观之末，募人实之，西北始安。今废之，则河滨之地复为贼有；灵夏等州，人不安业，非国家之利也。乃不果弃。天宝初，亦曰九原郡。乾元初，复曰丰州。五代唐曰天德军。石晋初，为契丹所有，曰应天军。寻复为丰州，后入于宋。庆历初复为夏人所陷。绍兴中，又没于金。《金志》：皇统九年，升州为天德总管府，州守为天德尹。大定初，降为天德军节度。元仍曰丰州。明初，省。旧《志》：丰州东南去夏州五百里，去云中故城四百二十里。《一统志》云：废丰州，在大同府西北四百二十里。误矣。○九原废县，汉五原郡治也。后汉末，废。隋复置。大业末，又废。唐贞观中，丰州不领县，惟领蕃户。永徽四年，始复置县，为州治。契丹得之，更置富民县。金因之。元省县入州。《志》云：丰州城前后，有鸡延城及郎君城，汉唐时屯戍处也。明洪武七年，败寇于丰州，置戍于此。后废。

　　永丰城在故丰州东。后周保定三年，置永丰镇。隋开皇五年，置县。《唐志》：武德六年省。永徽元年，复置，属丰州。后为契丹所废。又安丰废县，亦在丰州东南。隋开皇十一年，置安化县，属丰州。后废。唐永徽中，改置安丰县，仍属丰州。唐末，废。○蒲泽废县，亦在故丰州东。汉元朔中置，属国都尉治焉。后汉，废入九原县。

　　宜梁城在故丰州东。汉县，属五原郡。后汉末，废。阚る曰：宜梁城，在五原西南六十里，世谓之石崖城。大河经宜梁、九原二县间。其津济之处，谓之金津。○西安阳城，在故丰州东北。汉县，属五原郡。后汉末，省。

　　成宜城在丰州界。汉县，属五原郡。《汉志》注：五原中部都尉治原高，西部都尉治田辟。颜师古曰：辟，读壁。二都尉皆治县界。后汉建武二十六年，诏立南匈奴庭，去五原西部塞八十里。时南匈奴单于比属汉，与北匈奴分二国也。又县有盐官。后汉末，县废。○河阴城，在丰州西南。汉县，属五原郡。后汉末，废。又有河目城，在废丰州东。亦汉县，属五原郡。后汉省。

　　中受降城在废夏州北八百里。战国时，属赵。秦为九原郡地。汉属五原郡。后汉末，没于胡。唐为丰、胜二州地。景龙二年，张仁愿于黄河北岸筑三受降城。以拂云堆为中城，南直朔方，西城南直灵武，东城南直榆林。三城各据津要，相距皆四百余里。地皆大碛，斥地三百里而远。开元二年，移安北大都护府治中受降，置屯田。杜佑曰：安北府东至榆林三百五十里，西至九原三百五十里，北至回纥界七百里，南至朔方八百里，即中受降城也。二十一年，置朔方节度使于灵武，三受降城皆属焉。宋白曰：中城西行二百里，至大同川。北行二百四十余里，至步越多山。又东北三百余里，至帝割达城。又东北至诺真水云。又曰：中城西北至天德军三百里，南至麟州四百里，北至碛石口五百里。

　　西受降城在废丰州西北八十里。《志》云：本汉朔方郡临河县旧理所。唐景龙二年，张仁愿置城于此。开元初，为河所圮，总管张说于城东别置新城。元和七年，河溢，城南面多毁坏。八年，振武帅李光进请修受降城，兼理河防。李吉甫请移治于天德故城。李绛、卢坦以为旧城当碛口，据敌要冲，得制匈奴上策。又丰水美草，边防所利。今避河患，退二三里可矣，奈何舍万代久安之策，为一时省废之谋？况天德故城，僻处确瘠，去河绝远，烽候警急，不相应接，寇忽唐突，势无繇知。是无故而蹙国二百里也。城使周怀义奏利害，与绛、坦同。上卒用吉甫策。于是西城遂废。《通典》：西城去灵武千余里。宋白曰：西城西南至远定城七百里，东北至碛口三百里。

　　东受降城在废胜州东北二百里。本汉云中郡地。唐景龙二年，张仁愿置城于此。天宝初，王忠嗣并受降、振武为一城。元和七年，振武河溢，东城毁。宝历元年，振武节度使张惟清以东城滨河，徙置绥远烽南。其城在胜州东北八里，朔州西北四百里。会昌二年，回鹘为黠戛斯所败，屯天德、振武北境。李德裕请修东中二受降城，以壮天德形势，是也。《通典》：故东城去灵武千六百余里。宋白曰：东受降城东北至单于都护府百二十里。振武城，在废胜州东北。唐天宝初，王忠嗣置振武军于东受降城东百余里，既而合东城、振武为一。贾耽曰：振武城，在朔州北三百五十里。本汉定襄郡之盛乐县。今详见山西大同府废盛乐县。

　　天德城在中受降城西二百余里。古大同川地。隋大同城故墟也。宋白曰：大同城故墟，在牟那山钳耳觜之地。东南至中受降城二百里，西南渡河至丰州百六十里，西至西受降城百八十里，北至碛口三百里，西北至横塞军二百里。天宝八载，朔方节度使张齐丘于中城西二百余里之木剌山筑城，号横塞军，以郭子仪为军使，胡语谓之可敦城。十二载，安思顺奏废军，请于大同川西筑城，改名天安军。乾元中，复西南移四里，权居永清栅，号天德军。元和八年，河溢，西受降城西南面多毁坏。李吉甫密陈便宜，请修天德城，以安军镇。曰：西城是开元十年张说所筑，今河水毁其半，不堪重修。其子城犹坚，量留千人，足得居住。按：天德旧城，在西城正东微南百八十里。其处现有两城。永清栅，即隋大同城，去本城约三里，城甚牢小。今随事宜置，仍存天德军额。北城，周回十二丈，天宝十二载安思顺所置。其城居大同川中，当北戎大路，属禄山，有事为贼将破毁，遂移永清栅。今别置理所于西城，力所不足，实非远图。若于天德旧城，随事增饬，因有移换，仍取西城隶天德军，别置使名，自为雄镇，可以服殊邻。诏从之。于是移天德理旧城。旧城，即安思顺所筑也。《唐·回鹘传》：元和末，回鹘以三十骑至鹈泉。诏天德城备御。会昌中，け没斯降，以天德为归义军，授け没斯为军使。乾符初，党项回鹘寇天德军。唐末，属于李克用。既而契丹阿保机袭党项，破天德，尽掠吏民以归，城遂废。其后契丹置招讨司，渐成井邑。于是复置天德军治焉，属西京道。宋政和中，辽主延禧为女真所逼，亡走天德。即此。金废。《唐志》：中城西二百里大同川有天德军，大同西有天安军，皆天宝十二载置。又《会要》云：天宝八载，张齐丘于木剌山置横塞军。十三载，郭子仪为军使，以地偏不可耕，徙筑永清，号天德军。似俱未核也。

　　大同城在中受降城西二百二十里。古大同川也。东去木剌山二十里，西南去永清栅五里。有古大同城，隋析置也。开皇十九年，突厥谋攻大同城，遣汉王谅等分道击却之。即此。唐天宝三载，朔方节度使王忠嗣筑大同、静边二城，徙清塞横野军实之。后改置天安军，寻复移永清栅。贞元中，浑破阿布思，复与诸军城永清军及天安军。后复废。《旧书》：贞元十五年，置安乐戍，在河西Й。其东Й有古大同城。元和八年，李吉甫奏移西受降城于天德军云。永清栅，即隋大同城，其实非一城也。宋祁曰：自夏州北渡乌水，行五百三十余里，过横水，又行百十九里至安乐戍。或曰：横水在山西大同境。祁说亦误也。

　　安北城在黄河北岸。唐贞观二十一年，铁勒、回纥等十三部内附。永徽初，即古单于台置燕然都护府，分领羁縻府州。龙朔三年，改为翰海都护府，移置于碛北回纥部落。总章二年，又改为安北都护府。开元二年，王移治中受降城。十年，移置于丰、胜二州间。天宝四载，置阴山县为府治。至德初，又改为镇北都护府。大历八年，又徙治天德军。《新志》云：镇北都护兼领大同、长宁二县。盖大历后于天德境内置。《元和志》：单于台在今西受降城东北四十里。汉武北巡，登单于台，是也。刘句曰：安北府，北至阴山七十里，至回纥界七百里。

　　单于城在安北府东黄河北岸。唐永徽初，置翰海都护府，分领羁縻府州。龙朔三年，改燕然都护府为翰海，而徙翰海都护府于云中古城，号云中都护。碛以北番州，悉隶瀚海，南隶云中。麟德元年，更为单于大都护府。垂拱二年，改镇守使。圣历元年，又改属安北都护。开元二年，复置单于都护。天宝四载，府置金河县。大历八年，徙置振武军。杜佑曰：单于都护府，南至榆林郡百二十里，东南至马邑郡三百五十里。胡氏曰：二都护所领羁縻府州，分合错杂，记载详略不同。当时贾耽、李吉甫或未殚究矣。

　　大成城在镇东北。前汉置县，属西河郡。后汉属朔方郡，亦曰大城。永元六年，邓鸿等击南匈奴逢侯于牧师城，追破之于大城塞。即此。晋废。义熙三年，柔然献马于姚秦。至大城，赫连勃勃掠取之，遂叛秦。五年，勃勃掠秦民置于大城，置幽州牧镇之。既又略后秦略阳，徙其民于大城。后魏废。牧师城，见山西汾州府。

　　增山城在镇东北。汉县，属西河郡。后汉废。《汉志》注：县有道，西出眩雷塞，为北部都尉治。又鸿门城，在卫东。亦汉县，属西河郡。后汉废。《汉志》注：县有天封苑，又有火井，火从地出云。○平定城，在镇东南境。汉县，属西河郡。后汉初，为西河郡治。《东观记》：平定县，南去离石五百九里。永和五年，以南匈奴别部败乱，乃徙治离石。

　　虎猛城在镇东北。前汉置县，属西河郡，西部都尉治焉。王莽天凤二年，匈奴遣使至虎猛制卤塞下。六年，莽遣使至制卤塞，诱胁匈奴大帅须卜当，即此。后汉省。

　　敬本故城在中受降城北四十里。壕堑深峻，可以坚守。贾耽《古今述》：以地理求之，前代九原郡城也。赵武灵欲从云中、九原，直南袭秦，即此地矣。又范夫人城，在黄河北岸，汉将所筑。应劭曰：范夫人，汉将妻也，常保此，因名。征和三年，李广利出五原塞，匈奴要击广利于夫羊勾山峡。广利击破之，乘胜追北，至范夫人城。服虔曰：夫羊，地名；勾山，西山也。俱在五原塞外。

　　代来城在镇北，亦谓之悦跋城。晋太元初，苻秦灭代，分代地，自河以西属刘卫辰，以东属刘库仁。既而卫辰叛，刘库仁击破之，追至阴山西北千余里。坚寻以卫辰为西单于，屯代来城。太元十六年，拓跋破卫辰之子直力于铁岐山南，乘胜追之，自五原金津南济河，径入卫辰国，直抵其所居悦跋城，是也。又魏主焘神三年，徙敕勒降户于河西。敕勒谋西奔凉州，使刘屯五原河北，安原屯悦跋城以备之。胡氏曰：代来城，在北河西。金津，当在五原郡宜梁、九原二县间。

　　黑城在镇境黄河北。旧《志》云：在五原河北是也。晋太元十二年，刘卫辰屯代来城，遣子直力出固阳塞，侵魏及黑城。二十六年，慕容垂遣子宝伐魏，至五原，收祭祭田百余万斛，置黑城，进军临河。时魏已灭刘卫辰，居河南也。○龙州城，在镇西南二百五十里。或以为即西夏所置龙州也。元废。今为戍守要地。

　　屋窦城在镇北。北魏主嗣泰常七年，自云中西巡，至屋窦城。《志》云：城西有薛林山。又绥远城，在卫东北。《唐志》：古云中城西五十里有绥远城，灵夏以北蕃落所居也。又西南六十里有定戎城。又落思城，在塞北。宋开禧初，蒙古铁木真攻西夏破力吉里塞，经落思城，大掠而还。○笔架城，在镇西北。嘉靖四十五年，套寇尝陷此。

　　○红山在镇北五里。山皆红石，地近沙阜，因筑红山墩于上。左峡有水，自沙漠来，从石穴流下，陡落数千仞，合于黑水。又马神山，在镇东北二里。秋祭马社于此，因名。

　　黑山在镇南十里。水草甘美。正统中，北骑内侵，率繇此驻牧。成化中，始筑寨堡，并种柳万株以防冲突。山下黑水出焉，合大川河，流绕卫城。又有黑山，在中受降城正北稍东八十里。亦谓之杀狐山，亦谓之呼延谷。晋义熙十年，北燕冯跋遣其将万陵帅骑送柔然斛律还国。陵惮远役，至黑山，杀斛律而还。后魏神二年，伐柔然，自将出东道黑山。师还，至黑山，以所获班赐将士。唐调露初，裴行俭大破突厥余党阿史那泥孰匐于呼延谷。开元四年，突厥降户畔。郭知运以朔方兵邀击于黑山呼延谷，大破之。至德初，同罗突厥诸部作乱，朔方帅郭子仪约回纥兵讨之。回纥至带汗谷，与子仪军合，大破叛胡于榆林河。带汗谷，即呼延谷之讹矣。又元和初，回鹘以三千骑至鹈泉、振武，以兵屯黑山。会昌三年，麟州刺史石雄出振武，大破回鹘之众于杀狐山。胡氏曰：黑山，在振武北塞外。五代周显德初，契丹主兀欲如云州，遂猎于黑山。或谓即此山也。

　　跋那山在镇东北。晋太元十九年，后魏将长孙肥追斩柔然曷多汗于上郡跋那山。时魏俘柔然族属，置于云州，曷多汗帅众西走至此也。又义熙九年，魏将奚斤破越勤部于跋那山西，徙其二千余家于大宁。《通典》：胜州西北百二十里有纥那山。即跋那山矣。又有郁对原，亦在镇东北。后魏将于谨追破柔然于此。大宁，见直隶保安州。

　　铁岐山在镇东北大河北岸。晋太元十六年，匈奴刘卫辰遣子直力攻魏南部，拓跋拒破之于铁岐山南，乘胜追之，自五原金津南济河，是也。又薛林山，在卫北。《魏记》云：在屋窦城西。晋元熙初，魏主嗣西巡至云中，从君子津西渡河，大猎于薛林山。即此。○马梁山，在镇西北。明嘉靖二十五年，套寇繇宁塞营入犯保安、庆阳环县诸处。督臣曾铣帅兵驻塞门，遣将李珍出塞，捣其巢于马梁山后。即此。

　　木根山在废夏州西北。晋兴宁三年，秦苻坚使邓羌击匈奴左贤王刘卫辰于木根山，擒之。太元十六年，魏拓跋讨刘卫辰，直抵其所居悦跋城。卫辰与其子直力出走，将军伊谓追擒直力于木根山，卫辰为其下所杀。西魏废帝二年，突厥击破柔然于沃野北木赖山。或曰：即木根山矣。唐武德七年，突厥寇原州，诏灵州都督杨师道趣大木根山。即此山也。胡氏曰：木根山，在五原县西。又勿根山，在塞外阴山之北。晋太元十四年，拓跋会后燕慕容德等兵讨贺兰部帅贺讷。德追奔至勿根山，讷穷迫请降。或以为即木根山。误。

　　拔邻山在废夏州东北。后魏主焘始光四年，袭夏主昌，济君子津，至拔邻山筑城，舍辎重，以轻军倍道袭统万。李延寿曰：山去君子津三百余里，魏主谓拔邻山去平城二千余里，又隔大河，是也。○契吴山，在废夏州北七十里。赫连勃勃尝游此，叹曰：美哉！斯阜，临广泽而带清流。吾行地多矣，自马岭以南，大河以北，未有若斯之壮丽者。因筑城，曰吴城。隋置白城镇于此，旋废。

　　卢朐山在废夏州塞北。汉武太初三年，遣光禄勋徐自为出五原塞数百里，远者千余里，筑城障列亭，西北至卢朐山。晋灼云：自五原固阳县北石门障，即得所筑城。杜佑曰：卢朐山，在麟州银城县北。误。

　　狼山在废丰州塞外。唐调露元年，裴行俭讨破突厥于黑山，余党走保狼山。《唐书》：突厥歌逻禄右厢部落所居。永徽初，置狼山州，属云中都护府，是也。又萨河内山，亦在废丰州塞外。唐天宝三载，朔方节度王忠嗣乘突厥乱，抵萨河内山，击其左厢阿波达干十一部，破之。○大娥山，在故五原塞外北。亦曰大娥谷。晋隆安三年，拓跋遣庾真等击库狄、宥连、侯莫陈三部，皆破之。追奔至大娥谷，置戍而还。又魏主焘神二年，伐柔然，自东道向黑山，使长孙翰自西道向大娥山，同会柔然之庭，即此。

　　铁山在废丰州北。唐贞观四年，李靖破突厥，余众窜入铁山，靖复追败之于阴山。亦谓之铁建山。开元九年，张说督朔方军，破兰池叛胡康待宾。胡溃走，西入铁建山。或曰，即阴山北麓也。○鸡秩山，在废胜州塞北。汉本始初，分道伐匈奴。田广明出西河塞千六百里，至鸡秩山，是也。

　　错子山在西受降城北五百里。唐会昌元年，回鹘为黠戛斯所败。其十三部近牙帐者，立乌希特勒为乌介可汗，南保错子山。新《志》：鹈泉北十里入碛，经ば鹿山、鹿耳山至错甲山。错甲山，或以为即错子山也。李德裕云：错子山东距释迦泊三百里。ば，读葭。

　　牛头牟那山在废中受降城西北。唐景龙中，张仁愿筑三受降城，又于牛头牟那山北置烽堠千八百所。自是突厥不敢度山畋牧，减镇兵数万人，是也。或讹为牛头朝那山。永淳初，突厥入寇。丰州将崔智辨与战于朝那山，败绩。即此。朝，一音邾。○草心山，在中受降城北。唐景龙三年，论弓仁为朔方军前锋游奕使。时张仁愿筑三受降城，弓仁以兵出诺真水草心山为逻卫，是也。

　　阴山在中受降城东北。去卫千余里。黄河径三受降城南者，汉人谓之北河。河之外，阴山横亘。中外大限，常以此分。《史记》：赵筑长城，自代并阴山下。又始皇西北斥逐匈奴，自榆中傍河以东，属之阴山，以为三十四县。或谓之阳山。《蒙恬传》：恬筑长城，渡河据阳山，逶迤而北。是也。汉元帝竟宁初，呼韩邪愿保塞，因议罢边备塞吏卒。郎中侯应曰：北边塞至辽东，外有阴山，东西千余里，草木茂盛，多禽兽。本冒顿依阻其中，治作弓矢，来出为寇，是其苑囿也。孝武出师征伐，斥夺此地，攘之于幕北。建塞徼，起亭隧，筑外城，列屯戍以守之，然后边境得用少安。幕北地平少草，多大沙。匈奴来寇，少所蔽隐。从塞以南，径深山谷，往来差难。边长老言：匈奴失阴山之后，过之未尝不哭也。《续汉志》：五原郡西安阳县北有阴山。徐广云：阴山在河南，阳山在河北。《水经注》：大河径高阙南，又自临河县东，径阳山南。阳山，即阴山矣。晋太元十一年，拓跋以国有内难，自盛乐北逾阴山，依贺兰部。魏主焘始光四年，伐木阴山，大造攻具，谋伐夏统万城。大延五年，魏将稽敬等大破柔然于阴山之北。太平真君四年，魏主如阴山。六年，复如阴山之北，谋击柔然。是时起殿于阴山北，殿成而仇池杨难当来朝，命曰广德宫。九年，如广德宫。既复如阴山，遂西击柔然，无所见而还。明年，复如阴山，分道伐柔然，大败之。十一年，复如阴山。盖魏都平城，去阴山近。自太武焘以后，其主皆数游畋于阴山，无岁不至，或一岁再至焉。孝文帝宏太和十八年，如阴山。明年，遂迁洛。自是阴山无复轮蹄之迹，而行宫别殿大都颓废矣。唐贞观四年，李靖破突厥颉利于阴山，军于碛口，遂斥地自阴山，北至大漠。景龙二年，张仁愿筑三受降城，阴山皆为塞内地。至德以后，回鹘盛强，阴山为所侵据。宋初，属于契丹，后属女真，不复为王土也。《志》云：阴山，一名钟山，一名金山。元初，置宣尉司于和林，分置都元帅府于金山南，以为重镇。即阴山南也。《九边考》：自阴山而北，皆大碛。碛东西数千里，南北亦数千里，无水草不可驻牧。中国得阴山，则乘高一望，寇出没踪迹皆见，必逾大碛而居。其北，去中国益远，故阴山为御边要地。阴山以南，即为漠南。彼若得阴山，则易以饱其力而内犯。此秦、汉、唐都关中，必逾河而北守阴山也。奈何使黄河以南，寇得窟穴其中哉。

　　青岭在废夏州西南，亦曰青岭门。旧《志》夏州有青岭门，即汉上郡桥山之长城门也。亦曰桥门，见前名山桥山。○紫城岩，在卫东清水营西。明成化中，余子俊筑榆林边墙，铲山削崖，筑垣掘堑，始于紫城岩，即此。

　　拂云堆即中受降城也。《唐志》：朔方军与突厥以河为界。北崖有拂云祠，突厥入犯，必先谒祷。景龙二年，时突厥悉兵西击突骑施。张仁愿请乘虚取漠南地，于河北筑三受降城，绝其南寇路，因以拂云为中城。元和九年，置关于此。十三年，高霞寓为振武节度使，吐蕃攻盐、丰二州。霞寓以兵五千屯拂云堆，寇引去，是也。又牛心堆，在卫东北。旧为戍守处。

　　大石崖在镇西北五百里。明洪武七年，李文忠败贼于大石崖，又败之于丰州，是也。

　　索家平在废夏州城南。宋元丰四年，种谔伐夏，破石堡城，进至夏州，驻军索家平，粮尽引还，即此。○美原，亦在废夏州南。唐天三年，静难节度使杨崇本将兵攻夏州，军于美原。夏州帅李思诚求救于朱全忠，全忠遣将刘知俊击败之，崇本引还。

　　满夷谷在镇东北。胡氏曰：在美稷县西北。后汉永元初，遣窦宪与南匈奴会兵讨北匈奴。南单于出满夷谷。六年，南单于诸降胡叛，立其日逐王逢侯为单于。遣邓鸿等讨之，兵至美稷。逢侯方围单于师子于牧师城，乃解围，乘冰渡隘，向满夷谷。鸿等追破之于大城塞，任尚要击之于满夷谷，复大败之。

　　高渠谷在镇西北。《东观记》：在九原县界。一作高梁谷。后汉安帝永初三年，雁门乌桓、鲜卑与南匈奴叛，寇五原。太守与战于高渠谷，大败。又大石谷，在故丰州境。唐元和四年，丰州奏吐蕃骑至大石谷，是也。○带汗谷，或云在卫南黑山下。唐至德初，回纥入援，至带汗谷，与郭子仪合军处也。

　　赤坑在镇东北境。后汉延熹初，张奂为北中郎将，屯美稷。时匈奴乌桓烧度辽将军门，引兵屯赤坑，烟火相望，奂以次破降之。贤曰：时度辽将军盖屯五原，赤坑与五原相近也。

　　○黄河在镇北千余里。自宁夏镇灵州所横城堡西折而北，过平虏城东百余里。又东北流，过古丰州西北，折而东，径三受降城南，至废东胜州西，又折而南，至黄甫川东九里。其中皆为河套地，周回数千里。《史记·晁错传》：秦时，北攻胡，筑河上塞。汉二年，缮治河上塞。皆此地也。杜佑曰：河经灵武郡西南便北流，凡千余里。过九原郡，乃东流。自灵武以北，汉人谓之西河。自九原以东，汉人谓之北河。然北河之名，已起于秦矣。《秦纪》：惠文王后五年，游北河。昭襄王十八年，又之上郡北河。《汉书》：武帝元朔二年，卫青绝梓岭梁北河。又元封元年，行自云阳，北历上郡、西河、五原，出长城北，登单于台，至朔方，临北河，遣使告单于，是也。晋大元二十年，慕容垂遣子宝伐魏，拓跋悉徙部落畜产，西渡河千余里以避之。燕军至五原，进军临河。亦治兵河南，进军临河。又使拓跋虔将五万骑屯河东，拓跋仪将十万骑屯河北，拓跋遵将七万骑塞燕军南。相持久之，燕军夜遁。时河冰未结，宝以魏兵必不能渡，不设斥堠。会暴风冰合，引兵济河，追败宝于参合陂。西魏末，宇文泰北巡，渡北河乃还。后周保定四年，杨忠会突厥伐齐，至北河而还。《水经注》：河水东经沃野故城南，又北屈而南河出焉。河水又北迤西，溢于窳浑县故城东，又屈而东流，为北河，东径高阙南。即今镇境大河矣。

　　奢延水在镇西。亦曰朔方水，即无定河也。下流径米脂县入绥德州境，注于黄河。《水经注》：奢延水源出奢延县西南赤沙阜，东北流，经奢延县故城南。又经朔方城南，又东，黑水流注焉。赫连勃勃筑统万城于朔方水北、黑水之南，是也。宋元丰四年，内侍王中正出麟州，渡无定河，循水北行。水皆沙湿，士马多陷没，糗粮不继。耻于无功，遂入宥州。

　　黑水在镇西北。《水经注》：黑水出奢延县之黑涧，东南流，历沙陵，注奢延水。赫连勃勃筑统万城于黑水南，是也。后魏主焘始光三年，袭统万，军于黑水，去城三十余里，即此。一云：黑水出朔方县契吴山之麓。今城南有黑山，出黑水，与红山之水合流为大川河，绕镇城，又西流入于奢延水。

　　诸次水在镇东北。《水经注》：上郡诸次县有诸次山，诸次水出焉。其水东经榆林塞，为榆鱼谷水，即榆溪也。下流入于黄河。○宜水，亦在镇东北。宋宣和四年，金取辽东胜州。夏人遣李良辅将兵救辽。金罗等击败之于宜水，追至野谷涧。水暴至，夏人漂没者不可胜计。

　　令鲜水在废夏州西。后汉灵帝建宁元年，段破羌于高平之逢义山，遂追之出上郡桥门，与战于奢延泽落川令鲜水上，连破之。又破之于灵武谷。杜佑曰：言桥门以西，落川以东，故宫县邑，更相通属。盖今金城、会宁、平凉郡地也。胡氏曰：奢延泽即奢延水。灵武谷，在宁夏废灵武县。洛川，在奢延水南。令鲜水，在奢延泽西南、灵武谷东北。逢义山，今见平凉府镇原县。○诺真水，在中受降城东北。《唐志》：张仁愿筑三受降城，戍诺真水，为逻卫。即此。

　　乌水在废夏州境。或曰：乌水上有乌城。唐武德九年，突厥郁射设屯河南，入塞围乌城。命元吉督诸将救之。即此。贞观七年，朔方县开延化渠，引乌水入库狄泽，溉田二百顷。又大历十年，回纥寇夏州，州将梁荣宗破之于乌水。

　　咸应渠在废丰州界。《唐志》：丰州九原县有咸应渠，又有永清渠。贞观中，刺史李景略以丰州地瘠卤，乃开二渠，溉田数百顷。○陵阳渠，亦在废丰州界。《唐史》：建中初，宰相杨炎奏开陵阳渠，屯田于丰州。京兆尹严郢以为不便，请复五城旧屯。不听。既而渠卒不成，是也。又呼延渠，在中受降城境。《通典》：安北都护府有呼延渠。

　　肆卢川在镇西北。晋永嘉四年，并州胡刘虎为刘琨所破，收余众西渡河，居朔方肆卢川。或曰：其地即战国时楼烦胡所居。是时刘聪以虎为宗室，封楼烦公。或以为山西忻州之肆卢川。误。又吐俱麟川，在卫东北。《唐志》：过金河经后魏沃野镇城。又傍金河，过古长城九十二里，至吐俱麟川。○三岔川，在镇南十里。或曰，即黑水上源也。黑山之水，分流并导，会合于此，因有三岔之名。

　　虎泽在镇东北。《汉志》注：西河郡罗县有虎泽，在其西北。胡三省曰：虎泽应在五原曼柏之北。后汉建武二十六年，诏南匈奴徙居西河美稷之虎泽，亦即此泽也。盖境相接矣。后汉永初三年，南单于反，围中郎将耿种于美稷。四年，梁瑾等击之于属国故城南，单于败还虎泽。汉复攻之，单于乞降。唐讳虎，谓之武泽。

　　地斤泽在废夏州东北三百里。宋端拱二年，李继捧以夏州归宋。其族弟继迁走地斤泽以叛。又有安庆泽，亦在夏州北。宋淳化初，定难节度使赵保忠与李继迁战于安庆泽，继迁败走。保忠，即李继捧也。
</div>
    <div class="pagination">
<a href="读史方舆纪要_page250.html">上一页</a><span>...</span><a href="读史方舆纪要_page246.html">246</a><a href="读史方舆纪要_page247.html">247</a><a href="读史方舆纪要_page248.html">248</a><a href="读史方舆纪要_page249.html">249</a><a href="读史方舆纪要_page250.html">250</a><span class="current-page">251</span><a href="读史方舆纪要_page252.html">252</a><a href="读史方舆纪要_page253.html">253</a><a href="读史方舆纪要_page254.html">254</a><a href="读史方舆纪要_page255.html">255</a><a href="读史方舆纪要_page256.html">256</a><span>...</span><a href="读史方舆纪要_page252.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
