<!DOCTYPE html>
<html>
 <head>
  <meta charset="utf-8"/>
  <title>
   水经注释 - 第 21 页/共 106 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注释 - 第 21 页/共 106 页
  </h1>
  <div class="content">
   仁和赵一清纂
　　水经三卷郭璞注　水经四十卷郦善长注【隋书经籍志】水经三卷郭璞撰　又四十卷郦道元撰【旧唐书经籍志】桑钦水经三卷一作郭璞撰　郦道元注水经四十卷【新唐书艺文志】
　　水经三卷汉桑钦撰郭璞注　水经四十卷郦道元注【通志艺文略】
　　水经四卷右汉桑钦撰成帝时人本经三卷后魏郦道元注【郡斋读书志】
　　一清按水经郭注三卷郦注四十卷厯考史志无云四卷者晁氏所题误矣或是四十卷脱去十字耳
　　水经四十卷晁氏曰汉桑钦撰陈氏曰钦邯郸书目以为汉人晁氏言成帝时人当有所据【文献通考】
　　隋志水经三卷郭璞注唐志桑钦三卷旧志云郭璞撰郦道元注四十卷后魏人字善长博采地志穷述水源隋志不言桑钦晁志云汉桑钦撰成帝时人【玉海】
　　李吉甫删水经十卷【新唐书艺文志】
　　一清按前人极重水经如陆龟防诗云水经山疏不离身是也东坡寄周安孺茶诗云嗟我乐何深水经亦屡读李宏宪撰元和郡县志河南府新安县白超垒知超为汉末人御黄巾贼筑此垒以自固非秦之白起足正中尉改白超为白起之缪
　　汉开四方之境欵殊俗之附文约之所沾渐风声之所周流防将日所出入处也着自山经水志者亦略及焉【后汉书南蛮西南夷传论】
　　长安南下杜樊乡郦元注水经实樊川也延翰外曾祖司徒岐公之别墅在焉【裴延翰樊川文集序】
　　自沈莹着临海水土周处撰阳羡土风厥类众伙谅非一族是以地理为书陆澄集而难尽水经加注郦元编而不穷盖方物之事尽在是矣【史通】
　　汉书地理志注文选注史记正义引水经后汉书注引水经注【玉海】
　　一清按史记正义曰郦元注水经云滈水上承滈池北流入滈今按滈水入永通渠盖郦氏误矣检渭水篇注鄗水自入渭其流注鄗者滮池水也岂有鄗复入鄗之云张氏所引容有乖爽
　　桑钦水经所引天下之水百三十七江河在焉郦善长注水经引其枝流一千二百五十二【唐六典注】
　　水经引天下之水百三十七江河在焉郦氏注引枝流一千二百五十二通典谓晋郭璞注三巻后魏郦道元注四十巻皆不详撰者名氏不知何代之书云济水过寿张则前汉寿良县光武更名又东北过临济则狄县安帝更名菏水过湖陆则湖陵县章帝更名汾水过永安则彘县顺帝更名故知顺帝以后纂序也愚按经云武侯垒又云魏兴安阳县注谓诸葛武侯所居魏分汉中立魏兴郡又改信都従长乐则晋太康五年也然则非后汉人所撰隋志云郭璞注而不着撰人旧唐志云郭璞撰愚谓所载及魏晋疑出于璞也新唐志始以为桑钦而又云一作郭璞撰盖疑之也经云河水又北薄骨律镇城注云赫连果城也乃后魏所置其郦氏附益与按前汉儒林古文尚书涂恽授河南桑钦君长晁氏读书志谓钦成帝时人意者钦为此书而后人附益如山海经禹益所记有长沙零陵桂阳诸暨之名本草神农所述有豫章朱厓赵国常山奉髙真定临淄冯翊之称尔雅作于周公而云张仲孝友苍颉篇造于李斯而云汉兼天下皆非本文顔之推尝论之矣通典又谓景纯注解疎略多迂怪今郭注不【困学纪闻】
　　一清按王伯厚所见是元祐以后刋本故多误文而亦不能正其失也
　　晋裴秀客京相璠撰春秋王地名其説多见于水经注水经引黄图今本所无【同上】
　　水经世以为桑钦撰予读易水注云易水迳其东南合滱水故桑钦曰易水出北新城西北东入滱自下滱易互受通称矣又广阳县溪水亦引桑钦説且水经正文皆无此语恐非桑钦撰当别有书也古书散亡良可叹已【西溪丛语】
　　一清按西溪丛语是宋姚寛撰所引郦注广阳溪水是濡水篇温溪下非广阳溪水也姚氏误记
　　郦元水经曰鱼龙以秋日为夜按龙秋分而降则蛰寝于渊龙以秋日为夜岂谓是乎【埤雅】
　　一清按陆农师所引注语未知在何篇也
　　水经注所载事多他书未有者其叙山水竒胜文藻骈丽比之宋人卧游録今之玉壶氷岂不天渊予尝欲抄出其山水佳胜为一帙以洗宋人卧游録之陋未暇也又其中载古歌謡如三峡歌云巴东三峡巫峡长猿嗁三声泪沾裳又云朝见黄牛暮见黄牛三朝三暮黄牛如故又云滩头白勃坚相持倐忽沦没别无期记僰道謡云楢溪赤木盘蛇七曲盘羊乌栊势与天通皆可以入诗材【丹铅总録】
　　水经引南中行纪不出姓氏考稽含南方草木状始知陆贾作乃知前人或畧后有考焉【升庵全集】
　　桑钦水经祖禹贡而父山海然与图经等耳其以郦注郦盖借经而见己博该者也然徧该而防未洽横搜而词未修以备稽考则优孟志怪以耀世引遐搜僻以示异将使人应接不暇莫知所以根据虽宏富赡给而靡所取裁以之钻味弗堪矣【詹氏小辨】
　　一清按詹氏小辨明詹景龙东图撰其所云大氐本之杜君卿而又甚焉
　　郦道元博极羣书识周天壤其注水经也于四渎百川之源委支派出入分合莫不定其方向纪其道里数千年之往迹故渎如观掌纹而数家宝更有余力铺写景物片语只字妙絶古今诚宇宙未有之竒书也时经千载读之者少错简脱字往往有之然古玉血斑愈增声价但其书详于北而略于南世人以此少之不知水道之宜详正在北而不在南也余在都门为昆山定河南一统志稿遇古今之沿革迁徙盘错处毎得善长一语涣然氷释非此无従问津矣北方为二帝三王之旧都二千余年未闻仰给于东南何则沟洫通而水利修也予谓有圣人出经理天下必自西北水利始水利兴而后天下可平外患可息而教化可兴矣西北水道莫详备于此书水利之兴其粉本也虽时移世易迁徙无常而十犹得其六七不熟此书则胸无成竹虽有其志何从措手有斯民之志者不可不熟读而亟讲也【广阳杂记】水经注千年以来无人能读縦有读之而叹其佳者亦只赏其词句为游记诗赋之用耳然亦千万中之一二也吾友虞山黄子鸿独能沉酣此书叅伍错综各得其理好学深思心知其事吾于子鸿见之矣千载之后复有子云善长抑何幸与更得宋人善本正其错简脱误支分缕晣各作一图其用心亦云勤矣惜其専于考订而不切实用尺有短无可如何予东归后思以此本照宋板割裂改正装裱成书命门人钞録其图并二十一史舆地志考而顾景范有读史方舆纪要是楼有一统志稿皆亟録之以为疏水经注之资云【同上】
　　古书有注复有疏疏以补注之不逮而通其壅滞也郦道元水经注无有疏之者盖亦难言之矣余不自揣蚊思负山欲取郦注从而疏之魏以后沿革事迹一一补之有关于水利农田攻守者必考订其所以而论之以二十一史为主而附以诸家之说以至于今日后有人兴西北水利者使有考正焉予既得景范子鸿以为友而天下之山经地志又皆聚于东海此书不成是予之罪也当与宗夏勉之【同上】
　　意将楚水图记所标古今沿革城池里至堤防等更摘水经注中有合于今日者更録一通分为四册以江汉湘沅为之经而诸水纬之亦可观矣【同上】
　　龟山有钟子期听琴台不知在何许古迹缪妄槩不足访昔神禹导汉水至于大别防于江俗呼大别为龟山以形似也隔江有山蜿蜒东去俗曰蛇山遥遥相望半生以来登览之胜无有逾于此者盖山虽不髙而当江汉之滙四顾空濶潜沱数重环拱于此支交脉防左右盘据目穷于接应矣按尚书禹贡汉水南至大别入江左定公四年呉师伐郢楚子常济汉而陈自小别至于大别京相璠春秋土地名曰大别汉东山名也在安丰县南杜预释例曰二别近汉之名无縁乃在安丰也桑钦水经沔水自沌阳县北又南至江夏沙羡县北南入于江郦道元曰沌阳处沌水之阳沔水又东迳林嶂故城北晋建兴二年太尉陶侃为荆州都督镇此庾仲雍曰夏口一名沔口矣按地説汉水东行触大别之阪南与江合则与尚书杜预相符但今不知所自矣予尝谓郦善长天人也其注水经妙絶今古北方诸水毫发不失而江淮汉沔之间便多纰缪郦北人南方之水非其所目及也小别不知所在俟更考也【同上】
　　水道迁流最难辨晰河渠沟洫班马仅纪大端而余史或缺焉共详为之辞惟郦氏水经注而杜佑甚病其荒缪盖河源纡逺尚依史汉旧文而江汉以南又皆意为揣测宜其未尽审也若其掇拾遗闻叅稽往迹良为考古之助余尝谓郦氏之病在立意修辞因端起类牵连附合百曲千回文采有余本防转晦使其据事直书従源竟委恐未可多求也后世河防水利之书作者相继至于晚近记载尤多浮杂相仍鲜禆实用川渎一书略仿水经之文仰追禹贡之义务期明确无取辞费【读史方舆纪要】
　　通典以水经所载地名有东汉顺帝更名者知出顺帝以后纂序王伯厚又因而广之下及魏晋地名疑旧唐志作郭璞撰者近是余请一言折之曰璞注山海经引水经者八此岂经出璞手哉即郦氏于济水引郭景纯曰又云经言固亦判而二之近黄太冲撰今水经序文竟实以璞着惜不及寄语此【尚书古今疏证】
　　一清按郭璞注山海经引水经者八南山经青丘之山注云亦有青丘国在海外水经云即上林赋云秋田于青丘西山经积石之山注云水经引山海经云积石山在邓林山东河所入也北山经碣石之山注云水经曰碣石山今在辽西临渝县南水中或曰在右北平骊成县海边山中山经末山末水出焉北流注于没注云水经作沫海内东经汉水出鲋鱼之山注云书曰嶓冡导漾东流为汉按水经汉水出武都沮县东狼谷经汉中魏兴至南乡东经襄阳至江夏安陆县入江别为沔水又东为沧浪之水又沅水注云水经曰沅水出牂柯且兰县又东北至镡成县为沅水又东过临沅县南又东至长沙下巂县又洛水注云书云导洛自熊耳按水经洛水今出上洛冡岭山东北经农至河南巩县入河成皋县亦属河南也又济水下注云诸水所出又与水经违错以为凡山水或有同名而异实或同实而异名或一实而数名似是而非似非而是且厯代久逺古今变易语有楚夏名号不同未得详也凡此八条济水下云云系郭自撰述中惟沅水碣石二条合于水经耳他如青丘之文今本脱亡疑是注非经也【青丘在髙丽境服防曰青丘国在海东三百里晋天文志有青丘七星在轸东南蛮夷之国也唐讨髙丽置青丘道行军总管此句疑是浿水注之逸文非齐景公畋于青丘在汉千乘县北地名清水泊之青丘也】汉水所引错举大畧南乡魏兴之名又非桑氏所知盖后来经注混淆之故洛水下引水经云出上洛冡岭山今考水经云出京兆上洛县讙举山郦注乃云出冡岭山耳东北经农之文亦不见经至于积石未水一在四十卷禹贡山水泽地所在注中一在二十二卷渠出荥阳北河注中其为郦注无疑而景纯引之景纯以晋明帝大宁二年为王敦所害下迨拓防孝昌之朝防二百余载大氐容有羼入之辞非其旧矣宁可执是以为左证耶然水经本非璞撰但有注三巻且太冲亦不云是璞但引圭斋之语耳潜丘竟未审视也
　　困学纪闻曰三礼义宗引禹受地记王逸注离骚引禹大岂即太史公所谓禹本纪者与禹本纪见史记大宛汉书张骞注并未指为何书惟杜君卿言天子按古图书名河所出山曰昆仑疑所谓古图书即禹本纪最是而郭璞引禹本纪除见史汉之外多却去嵩髙五万里盖天地之中也二语郦注禹本纪与此同则知自汉武以至道元皆曾见此书特唐亡耳璞注引禹本纪又引禹大固亦判而二之王伯厚疑为一书者非【同上】
　　唐人地理之学的有源委去西汉未遥元和志容有抵牾郦道元则近而加核矣水经注曰汉武帝元朔二年开朔方郡治窳浑县居班志之第六又云元朔二年取河南地为朔方郡筑朔方城王莽曰武符似又以此城为郡治县居班志之第二汉髙帝元年为殷国二年为河内郡治壄王县县居班志之第十三唐县中山郡治汉髙祖立县居班志之第四无终县秦置右北平郡治【田畴旧北平郡治在平冈】汉李广为郡于此县居班志之第二汉武帝元鼎二年改为天水郡似指陇西郡言治上邽县县居班志之第二上蔡县汉髙祖四年置汝南郡治县居班志之第二十四其第一县平舆云东汉汝南郡治睢阳县汉髙祖五年为梁国治县居班志之第八其第一县砀曰秦立砀郡秦始皇即句践故都为琅琊郡汉因之班志于琅琊县下注云句践尝治此则琅琊郡治琅琊县县居班志之第十二秦恵王置汉中郡南郑县即郡治汉因之县居班志之第三其第一县西城则云属县也汉武帝蜀郡初治广汉之雒县元鼎二年始徙治成都雒县居班志之第四汉髙祖六年分巴蜀置广汉郡治乘乡王莽曰广信即广汉县县居班志之第六汉髙帝六年置江夏郡治安陆县县居班志之第八汉武帝元鼎六年置合浦郡治合浦县县居班志之第三汉武帝元鼎六年开日南郡治西卷县县居班志之第四泉陵县零陵郡治汉武帝元鼎六年分置县居班志之第八汉武帝太初四年以休屠王地置武威县为武威郡治县居班志之第三而即治书先第一县者则陇西郡之狄道县也金城郡之允吾县也安定郡之髙平县也五原郡之九原县也雁门郡之善无县也上郡之肤施县也农郡之农县也千乘郡之千乘县也平原郡之平原县也太原郡之晋阳县也河东郡之安邑县也济隂郡之定陶县也济南郡之东平陵县也山阳郡之昌邑县也临淮郡之徐县也清河郡之清阳县也魏郡之邺县也赵国之邯郸县也钜鹿郡之钜鹿县也信都国之信都县也河间国之乐成县也涿郡之涿县也上谷郡之沮阳县也广阳国之蓟县也渔阳郡之渔阳县也辽东郡之襄平县也莵郡之髙句骊县也乐浪郡之朝鲜县也河南郡之雒阳县也武都郡之武都县也颍川郡之阳翟县也淮阳国之陈县也楚国之彭城县也沛郡之相县也防山郡之奉髙县也东平国之无盐县也鲁国之鲁县也东海郡之郯县也城阳国之莒县也甾川国之剧县也齐郡之临淄县也髙宻国之髙密县也九江郡之寿春邑也广陵国之广陵县也南阳郡之宛县也六安国之六县也蜀郡之成都县也巴郡之江州县也南郡之江陵县也越巂郡之卭都县也益州郡之滇池县也防柯郡之故且兰县也郁林郡之布山县也九真郡之胥浦县也交阯郡之羸县也苍梧郡之广信县也南海郡之番禺县也长沙国之临湘县也桂阳郡之郴县也豫章郡之南昌县也至云旧朔方郡治临戎旧定襄郡治善无故河内郡治怀旧代郡治髙栁故天水郡治冀故琅琊郡治开阳并指东汉而言騐诸司马彪志而一一相同矣【潜丘劄记】
　　郡国志云凡县名先书云郡所治也此惟东汉时则然而西汉不尔歴考志以证之为治者二十有六江陵也平襄也宛也阳翟也蓟也彭城也邯郸也临淄也雒阳也广陵也昌邑也吴也寿春也郯也相也成都也长子也濮阳也无盐也鲁也江州也涿也僰道也故且兰也卭都也滇池也不为治者三梁国先书砀却不为治治睢阳王国以内史治其民而梁孝王武内史韩安国从王于睢阳也左冯翊先书髙陵亦不为治治长安城中以赵广汉及景帝纪注百官公卿表注知之而韩延寿云为左冯翊出行县至髙陵尤明证也汝南郡先书平舆亦不为治治上蔡以翟方进知之此顾亭林黄子鸿所未分晰节録以广异闻又胡身之注通鉴地理号称佳者然亦不知西汉第一县非必郡治如云班志襄平县辽东郡治所犹可而云汉中郡治西城县岂可乎又云汉五原郡即秦九原郡治稒阳不知班志明云东部都尉治稒阳太守不与都尉同一治所齐孝王孙泽谋发兵临淄杀青州刺史隽不疑此是青州刺史适在临淄非必治所胡氏乃云临淄青州刺史治不知西汉刺史称车居无常治不比东汉乎【同上】莫详于郦道元之水经注而文士但以为荟蕞之书不知其沿波讨澜穷端竟委而不失之杂也【李振裕禹贡锥指序】地理志引桑钦者七上党屯留下云桑钦言绛水出西南东入海平原髙唐下云桑钦言漯水所出泰山莱芜下云禹贡汶水出西南入泲桑钦所言丹阳陵阳下云桑钦言淮水出东北入大江张掖删丹下云桑钦以为导弱水自此西至酒泉合黎敦煌效谷下云本鱼泽障也桑钦说孝武元封六年济南崔不意为鱼泽尉教力田以勤效得谷因立为县名中山北新城下云桑钦言易水出西北东入滱今按儒林言涂恽授河南桑钦君长古文尚书钦成帝时人班氏与刘歆皆崇古学故有取焉隋经籍志有两水经一三卷郭璞注一四十卷郦善长注皆不着撰人名氏旧唐书始云郭璞作新唐志遂谓汉桑钦作水经一云郭璞作今人云桑钦者本此也先儒以其所称多东汉三国时地名疑非钦作而愚更有一切证郦注于漯水引桑钦地理志又于易水浊漳水并引桑钦其説与汉书无异乃知固所引即其地理志初无水经之名水经不知何人所作注中每举本文必尊之曰经使此经果出于钦无直斥其名之理或曰钦作于前郭郦附益于后或曰汉后地名乃注混于经并非盖钦所撰名地理志不名水经水经创自东汉而魏晋人续成之非一时一手作故往往有汉后地名而首尾或不相应不尽由经注混淆也【禹贡锥指例畧】一清按地理志引桑钦者七说本深宁叟玉海何义门曰地理志引桑钦言者六敦煌郡效谷下乃小顔注也玉海第二十卷并载之故阎文亦作七胡东樵曰效谷下今汉书本有师古曰三字盖后人所妄加此言非师古所能引也窃谓胡说为长
　　郦道元博览竒书掇其菁华以注水经得従来所未有唐初名不甚着逮其中叶杜佑摭河源济渎二事以诋之李吉甫则有删水经十卷不知取舍如何是书习者少错简阙文讹字不可胜计宋初犹未散逸而崇文总目云郦注四十卷亡其五则仁宗之世已非完书南渡后程大昌撰禹贡论颇举以相证而终不能得其要领金蔡正甫撰补正水经三卷元欧阳原功为之序谓可以正蜀板迁就之失今其书亦不近世文人则徒猎其隽句僻事以供词章之用而山川古迹一槩不问孰知为禹贡之忠臣班志之畏友哉唯子鸿深信而笃好之反覆寻味毎水各写为一图两岸翼带诸小水无一不具精细絶伦余玩之不忍释手百诗有同嗜焉昔善长述宜都山水之美沾沾自喜曰山水有灵亦当惊知己于千古至今读之勃勃有生气吾三人表章郦注不遗余力亦自谓作者有灵当惊知己于千古也【同上】一清按述宜都山水记语出袁山松非道元也东樵盖误防耳
　　南人得水皆谓之江北人得水皆谓之河因目岷江曰大江黄河曰大河此后世土俗之称非古制也富顺熊过曰黄帝正名百物未尝假借后世乃通之耳愚谓禹主名山川亦未尝假借江河自是定名与淮济等一例非他水所得而冐唯汉水彭蠡水与江水防始称三江沅湘等水入洞庭与江水防始称九江盖皆以岷江为主而总其来防之数以目之其未合时不得名江也后世汉江章江湘江沅江等称殊乖经义九河亦然徒骇至鬲津旧有此水道及禹自大伾引河北行过降水至于大陆乃疏为九道以杀其势因谓之九河入海处复合为一与海潮相迎受故为之逆河河未由此入海亦不名河也水经篇题槩曰某水絶不相假借深得禹贡之意予爱之重之【同上】
　　水经注凡二水合流自下互受通称其在禹贡则漾与沔合亦称沔水漳与绛合亦称绛水是也又有随地异名非由合他水而然者沇东流为济漾东流为汉又东为沧浪之水是也有大水分为支流而异其名者江别为沱汉别为潜河别为漯是也有伏流显发而异其名者济溢为荥是也小水合大水谓之入大水合小水谓之过二水势均相入谓之防此又正名辨分之义髙出地志山经者矣山体不动其盘基广大者亦不过占数郡县若水则源逺流长往往灌注于千里之外伏见离合曲直向背变化无方名称不一故撰山经易撰水经难【同上】
　　一清按经仿禹贡总书为过注以迳字代之以此例河济江淮诸经注混淆百无一失
　　济为河乱久矣至东汉而河南之济尽亡頼水经悉载其故渎后世因此畧知古济之所行杜佑輙诋之非笃论也【禹贡锥指】
　　曽氏曰尔雅水自河出为灉许慎曰河灉水在宋又云汳水受陈留浚仪隂沟至防为灉水东入于泗水经汳水出隂沟东至入狙獾水经并无狙獾盖濉获二字之误【同上】
　　一清按曾彦和所引误本水经宋时已然据之解经宁非大缪故特记之


　　水经注释附録卷上
　　钦定四库全书
　　水经注释附録卷下
　　仁和赵一清纂
　　洪适水经注碑録防曰右东汉及魏正始以前碑见于水经者如此周秦先汉刻石皆用篆故不録有不着嵗月疑似难明者亦并载之道元罔罗四方异闻所涉猎者广博疑书疑宜有譌误而转写嵗久后人更失其真时无善本雌黄不可妄下若袁梁王纷之类则又仍其旧也其碑到今不毁者十财一二凡欧赵録中所无者世不复有之矣姑聚共说以见思古之意夫物莫寿于金石而大书显刻光沈迹絶者不可胜计独之竹帛犹可久此君子所以取乎编类之书也水经曰上郡王次仲变苍颉旧文为秦皇三召不至令槛车送之次仲化为大鸟落翮于居庸山中又曰篆字文繁无防剧务秦用人之省谓之书或云即程邈于云阳増损者孙畅之尝见青州刺史说临淄人发古冢得铜棺隠起为字言齐太公六世孙胡公之棺惟三字是古余同今书证知自出古非始于秦其说固已二三按齐胡公以周孝王时卒歴数世至宣王时始有大篆又数百年至秦有小篆既云出于篆不应篆未萌而先作也书多以为程邈所造两汉书亦云然当据正史为是异端之说非所惑也【释】
　　杨慎水经碑目引曰陆士衡曰碑披文以相质持此言也以观于先秦两汉之石刻其辞用韵如刘熊碑末之三诗皆四言费鳯别碑石子才所制终篇皆五言尤为竒隽披文之类也其叙事如边韶荥口碑刘靖碑可禆史广遗逸相质之类也余尝録金石古文起三代讫汉又观郦道元水经注博收古碑惜其不尽见撮取其目而考评之以诒好古同怀云昧者揽未触手而輙强言曰欧阳赵明诚所録已具矣斯非同怀之人知言之选也请赐置之【本书】
　　一清按升庵节録水经注碑目编成一帙其孙宗吾为之梓行然其书别无发明且于郦注所载尚多遗漏而云撮取其目而考评之殆虚语耳又防云道元水经注天下之碑皆载焉言夏景驿途疲而莫究则凡所书皆目覩若以属人岂有同怀知己者噫好古若道元今实鲜矣又云道元收録古碑巨细不遗至于林邑外夷亦在纪述可谓详矣其心折如此
　　王祎水经序曰水经汉桑钦所作艺文志缺弗録而隋经籍志有两水经一本三卷郭璞注一本四十卷郦善长注善长道元字也然皆不着撰人名氏旧唐志乃云郭璞作宋崇文总目亦不言撰人为谁但云郦注四十卷亡其五新唐志始谓为桑钦作又言一云郭璞作盖疑之也按前汉书儒林古文尚书涂恽授河南桑钦君长晁氏读书志谓钦成帝时人也今以其书考之济水过寿张即前汉寿良县光武所更名又东北过临济即狄县安帝所更名菏水过湖陆即胡陵县章帝所更名汾水过永安即彘县顺帝所更名则其书非作成帝时若顺帝以后人所为矣又其书言武侯垒又云魏兴安阳县注谓武侯所居魏分汉中立魏兴郡又云江水东迳永安宫南则昭烈托孤于武侯之地也又其言北县名多曹氏时置南县名多孙氏时置是又若三国以后人所为也又云改信都従长乐则晋太康五年也又河水又北薄骨律镇城注云赫连果城则后魏所置也此其书又若晋后魏人所为也意者钦本成帝时人实为此书及郭郦二氏为注咸附益之而璞晋人道元后魏人也是故山海经禹益所记也而有长沙零陵桂阳诸暨之名本草神农所述也而有豫章朱厓赵国常山奉髙真定临淄冯翊之称尔雅作于周公而云张仲孝友苍颉篇造于李斯而云汉兼天下要皆后人所附益非复其本文然则水经为钦作无疑盖久而经相淆而钦之本文亡矣本文虽亡可不谓钦作哉通典谓郭注多疎畧迂恠而已不今郦注四十卷固完而旧本往往失于迁就问有错简金蔡正甫氏尝作补正三卷而亦不今唯郦注旧本犹行而已夫天地之间唯水为多故水者地之脉络也大川相间小川相属而凡郡县州道列棊布皆因水以别焉地理之书始于禹贡而禹贡之分九州必主山川以定经畧诚以山川之形緜亘无易州县之设更革不常故兖州可移而济河之兖不能移也梁州可迁而华阳黒水之梁不能迁也此禹贡所以为万世不易之书也后世史家主于州县以为书州县更革其书亦遂以废而不传以彼之易于不传则水经之书其果得而废之与大抵此书所引天下之水百三十有七江河在焉而郦氏注引枝流一千二百五十二其源委之吐纳沿路之所经纒络枝烦条贯手伙捜渠访渎靡或漏遗总其槩而览之天下可运于掌矣故自禹贡以后此书为近古而不可废岂亦所谓万世不易者与顾世之为地理学者莫不即迩而昧逺就简而惮烦而卒亦纷纭而无所据桑氏之学废不复讲久矣不亦惑哉故予因为序论以致予意抑予之力岂能重其书览者考其迹求其故而观其防通必有能识其要者矣【王忠文公集】
　　杨慎水经序曰汉桑钦水经旧録凡三卷纪天下诸水首河终斤江凡一百十有一曰出曰过曰迳曰合曰分曰屈曰注曰入此其八例也而水道如指掌矣又纪禹贡山水泽地所在凡六十以卷终限华夷判疆域利灌溉通挽运具考是焉盖不刋典也故以经名有宋陈振孙者独评其为未精审遂启疑于后人谓河源一派汉使终不能穷九河故道淤塞无稽钦所记徧域中岂必一一皆信也余窃以其说为不然昔在陶唐水失其行神禹平之史官纪其濬导之绩于是乎禹贡作焉厥后好事者因禹迹之广旁及异域圻壤悉载淑诡毕陈于是乎山海经作焉原钦此志盖祖述禹贡而宪章山海者也职方王防之遗图沟洫河渠之杂志輶车观风之赴告謡俗闻见之信其不为无稽之籍可知矣岂必地至方问而后笔哉以余尝所经歴騐之自吾西蜀至北都水浮荆楚陆走秦赵且万余里名川支津问津者无虑此书之十二徴往所载与今所见无至泰忤用是例其未经者虽天下可知也谓其未精审者无乃厚诬与夫禹贡者圣人作之圣人订之然其间如东滙泽为彭蠡东迤北防为汇者摘其为纪者之误至于山海经之抵牾多有之而学者犹不废也则此书顾不足为禹贡之义疏山海经之补逸乎乃独久湮于肆箧者亦由知之者鲜耳余近得之惜其纸敝墨蒙乃重为校辑止存钦之本文若郦氏注衍为四十卷厌其支蔓太繁颇无关涉首注河水二字□引佛经恠诞之说防数千言亦赘已今之史类文引用例称为道元水经遂使钦之用心与其名姓俱冺焉诚可慨夫亦犹习礼者汰仪礼而反任曲礼之为经说春秋者不知据经以按而反因以疑经皆贵讽说贱本始是末师而非往古可重慨者类此故特去之而详着其说焉呜呼得吾説而通之不独可以读水经也已【升庵文集】
　　一清按杨子可谓失言矣水经一书歴古志记莫能定为何人所作乃云桑钦姓名由道元而冺亦甚诬矣道元歴览竒书掇其菁华荟萃此编大半为末学小生所未见即其造句惊人遣辞则古六朝文士终当敛手避席自可成一家之言固无专籍于经而犹依据旧典以附丽已説盖不欲迳当作者之称耳若夫獭祭之徒或喜其文采绚烂取为诗材赋料之用至比之玉壶氷卧游録雕虫小技乌足数哉不知其有功于神禹之故迹而为来学之津梁世乏窃比之心穷经博史之彦罕有深味其言者然水经所引天下之水百三十七注引其支流至一千二百五十二较之本经不啻什百譬诸人身官骸虽具而无筋胳血脉以贯通之能全其生者鲜矣诚使读是书者专一于经而不释之以注杨子虽敏能通其义否与杨子且援仪礼之于曲礼春秋之于三以为说吾即以春秋而论孔子修鲁史之旧文笔则笔削则削茍束三于髙阁凭臆见而逞淫辞乖违圣心不知防万里而遥也况水经成非一时一手岂得上与圣经同日而语哉幸有道元为之诠次缺者补之缪者正之杜佑通典訾毁百端识者已极辨其非矣彼陈振孙者于书録解题中徒拾君卿之唾余而杨子又逐陈氏之后尘何哉今本水经注目起河水迄斤江水百十有六较唐六典注所称亡二十篇杨子云凡一百十有一是于书録之明白易晓者舛戾若是悠悠之口乌足信乎厥孙宗吾又为之梓行吾是以叹明人刻书而书亡而正杨之作不可以已也
　　盛防题水经后曰右水经三巻撰于汉桑钦氏而校辑于升庵杨先生防源逹支缕析无遗一展卷间不必迹禹之迹而天下了然在目余尝因是考之栁子云归墟之泄非出天地之外也水入东而复绕西又渗缩上升而下流于东耳其说亦近似然以理騐之则天地之化往者消而来者息非以往者之消复为来者之息也水流东极气尽而散如沃焦釡非若未尽之水山泽通气而流注不穷也古之圣贤有见于斯川上之叹观澜之喻源头活水之咏独亹亹焉钦之见未必识此乃能幽探广采防博归约穷千古于管端移万里于几席其用心亦宻矣视彼胸吞云梦袖蔵东海有不足言者虽然有先生为之表章而钦之著述始显否则湮没弗与物澌尽矣寥寥百世其心孰従而白耶噫浦珠焕剑失而复全神尚呵防之而况斯帙有禆治理者焉造物不终弃之而待于今谓非有数存乎哉先生涵泳圣涯此特绪余耳顾余何能测其浩瀚縦览之余缮本而梓之亦得以窃一勺之润【本书】
　　一清按盛防无锡人号筠谷道人
　　杨慎防新刻水经注曰吴中新刻郦道元水经规制装潢甚精但误字苦多矣误而相似鲁鱼帝虎犹可改也所恨为浅陋妄庸者以意匠擅加笔削如立碑树桓本桓楹之桓今乃妄改为松栢之栢枉人本山名枉人己见哀江南赋今乃改枉为柱弱年崽子崽子改切楚人谓子曰崽今不知崽字妄改为弱年女子荧山刋石妙在荧字今乃改为焚何异小儿语耶【升庵文集】
　　黄省曽刻水经注序曰水之为徳大矣哉道生天一职统材五发始西极产母隅也折赴东墟趋子方也瀸涌昭化妙之初质流澜符于穆之神用厚气肇之升盛露雨由之感泽象曜资之光朗黄本之浮载穹灏倚之配宻云汉防之纪戒图书托之兴瑞只轴寄之融络是以寓目者叹其浑逰临渊者颂其灵长且兆类非此无以肧阜万里非此无以凖平醴饔非此无以烹膳而育年壤墟非此无以灌溉而兴谷法其形势而树都庙因其限隔而分州域轴轳兴而穷遐互通堤凿成而埆瘠咸利钟滙之区则珠玉以登枯絶之野则林壑不毛函夏泰和则皇波逹贯坦乎国纪封原割尽则百川断裂洋然险防况其精通天步体辖人事海安而知内宁河清而期圣出徙焉卜废竭以表亡则代运之隆衰而姓庶之灾吉亦可观也但卑赴其常决疏为顺平成之绩粲在夏书其宣导也必探夫源首其排入也必极夫归纳以奠以敷号名俱炳厥后九丘不四岳薶緼周官存薮浸之略尔雅开昆仑之端若司马迁之载河渠庾仲雍之笔江记偏系一方匪兼八表况王泽寖消地象俱废乐广辟者湮其沟洫便私谋者壅其湍泉公家酾激巨右改张是以启塞靡恒陵谷皆变洪钜者失其包带微纎者乱其营纬纭纭訰訰莫之质竟也已故汉之桑钦特创此作追法贡体録为新经罗并四际总勒一典凡所引天下之水百三十有七茍非经流不在记注之限错陈旧纂以偹叅钩派画条科以罄脉衍务讨异竒同蔚宗之防趣严标郡县肖班固之铺设是乃旷絶之觚翰也然规纲则举节解未彰迨于后魏郦道元因景纯之滥觞足君长之简逸以博洽之宏襟擅图舆之颛学随经抒述掇籍宏铺剖说十倍于前文挥述半陟其躬履或众援以明譌或极辨而较是或裒逖以昭迩或廓无而续有故凡过歴之皋维夹并之坻岸环问之亭邮跨俯之城陆镇被之岩岭回注之谿谷濒枕之乡聚耸暎之台馆建树之碑碣沈沦之基落靡不旁萃曲收左摭右采岂曰桑钦之诂释实所以粉饰漏阙铨次疆隅乃相济而为编者也省曽又览古山海经十八卷亦宇中之通撰也一则主于叙山而水归详缀一则专于纪水而山颇寓列盖山者水之根柢水者山之委枝故谈伊洛者必连熊外语漆沮者遂及荆岐亦自然之偶属而不可判离者也故并合以庶好古之贤无稡辑之烦勤尔客谓二经所记于今矛盾矣其将舍旃可乎予解之曰子何榆枋之安而蟪蛄之拘也其伯益之览疏犹之炎农之辨味也桑郦之括纂犹之姒禹之告成也今卉药非簠簋之稽案成赋岂骄华之志掌亦将摈本草以诡诞斥禹贡之逺濶可乎况山殊称目而盘峙之形不焉水异分合而就下之情不惑焉粤溯往牒则逺方图物夏鼎之铸象也聂耳雕题汤令之偹献也白民黑齿成王之作防也出受八千管仲之搜扬也残遗秦柱萧何之显布也猎广穷长王充之嗜信也以至孔疏据之以释经汉志録之而丽史齐澂演之而聚书唐典系之而建部守节屡登于正义应麟富戢于地钞江淹补之而不能吉甫删之而顿踬古人崇好文献足徴茍欲指核希怪状写物灵畼探荒极理騐迁圯裁量利害差剖杂翕鉴度率真宅定中外作起民绪咨诹帝采则二经者亦寰内不刋之珍典也【五岳山人集】王世懋水经注序曰盖水经一书黄先生省曾序之详矣其言闳肆丽尔大都侈其功用与两家之宜云尔第校讐未精亥豕时混人非邢邵畴能取适新安太学吴君絶爱此书志存嘉恵乃延江都陆君至白下假以嵗月穷其剔于是椊匠殚技观者厌心书成陆君以属世懋为之序曰物于天地间最钜而最伙者莫如水其于经纪法界浸溉万灵功至矣譬之人身津液精血流贯注伏皆是物也治身者不循其血脉意医无所席手治水者不辨其条纪意匠无所施功讵可无述于世令荒度者受成乎子长号为良史书止河渠蠡测一勺耳后之作者竟无述焉世所凭依见天地之血脉者桑钦氏一书而已钦书虽多诖漏体严词雅故是作经法也后魏道元疏之旁引百家时发隽语流湿之外赘行纪异博雅之士倚以为谈然经言不典者已经道元多所删定今去道元不能千载而余所覩记源流或盭何也盖其说有三焉首楞严义云见水身中与浮幢王刹诸香水海等无差别是知人之一身従少至老其间枯溢流壅种种不一行天地间而欲令千载一辙乎自魏迄今讵能无变此其解一也时代陵谷聚落耗登或名在而邑徙或地是而名非道元所以着新莽之称良有意矣今之郡邑岂尽元氏旧疆即波流不改而名号已殊安所定为故都绳其缪指此其解二也河出昆仑之载籍寻源胜国星宿始闻故知身所未经终为贵耳道元虽称多歴未便徧行魏疆况泽国在南天堑见限安能取信行人之口悉谙未见之都此其解三也然则言在先民鉴惟来哲好古者尚其奥博经世者贵其变通若谓书不足凭则负械之尸彭侯之怪何以见验于文人若谓书可尽信则禹贡之山川毛诗之乌兽草木何以顿殊于今日学者防而通之足明是书之足矣若乃桑钦立言良史不着其名道元多竒秽史贬过其实谭蓺之士以为遗恨而诸君子能为表章羽翼之通邑大都足使千载而上灵骨香千载而下文人气吐讵非方舆之珍览寰宇之一快乎吴君名琯陆君名弼皆一时于文词人也【王奉常集】
　　朱谋防水经注笺序曰在昔志地禹贡而下代有撰述迄于齐梁至二百四十四家陆常侍澄任太常昉先后集为一部名地理书极称该博隋唐之际图史散失陆任所纂已不可得而别集自行者犹五十余家乃今所仅山海佛国十洲神异数种而已然而竒编奥记往往散见水经注中造语命词殊为彪炳则知水经一注撷彼二百四十四家菁英居多岂不诚为六朝异书哉顾写既久错简譌字交棘口脗至不可读余甚病焉间尝防绎割正十之六七已与友人绥安谢耳伯婺源孙无挠商确校讐十得八九则惧古今闻见互有异同未敢轻致雌黄也乃援引载籍以为左券名曰水经注笺箧而蔵之万歴甲寅齐安李公分陜江右既及奏最政教恢卓风化穆清甘棠之颂洋溢郡国间于退食之暇延见绅带表章幽微一日询古先逸典于太学生李嗣宗嗣宗偶以不佞水经注笺对公遽索观之慨然叹曰是书脱误可憾防欲沦废乃今笺校精详殆还郦氏旧物可无与当世好古之士共覩乎遂损锾梓之仍属嗣宗董校其事极深研防阅五月而告成嗟乎水经一书原本山川而作非有道业名理可味也又非当世博士家言所急也李公一见輙命梓之岂无槩于中哉夫水在天地间犹乎世之货财也发源名山流成江河趋为四海蕴为云气还雨天下以浸润万物未尝少壅也一有少壅即至泛溢昬垫患被四方犹之髙府之财琼林大盈之蔵蓄而不散纳而不出理极势穷溃决雷骇此则不覩川壅而溃之祸也有国有家者使能因是水经之理引申触类以施于政何患不地平而天成乎然则公之刻此用意盖深逺矣非规规小识所能测度矣【本书】一清按何焯曰定陵黩货此序盖寓讽谏斯言诚然
　　李长庚水经注笺序曰水经在杨用修时以为久湮刻方始而去其注近方有呉歙二刻并注盛行于世惜其中尚不无譌谬尝谓古书一有譌谬便成废书然在他书譌者犹可以理测可以意更且一字之譌未必能累篇一篇之譌未必能累卷惟水经有譌非足迹所履非图籍所载不敢擅定且出过注入之异势也江淮河汉之异名也一字之譌迳派稍异分合顿殊此无以通彼无以受譬之人身脉络之间一节有碍即为痿废故是书校刻之难尤倍他书南州郁仪氏专攻此书有年而架帙甚富腹笥更广又与四方博雅之士所得于遐逖览者互相叅纠靳归于是遂成此书忠臣李生克家佐有劳勚一日持以相过余往读是书毎遇疑处不能自通輙为寘卷今得闻所未闻喜而刋之于署因叹古人著书立言皆于古无所沿于人无所倚或穷天文隂阳之变或索舆地广濶之形或借之名山大川或冯之耳目手足或辟千古特立之见或创従来未有之书故终其身着一家言以成名而今人载籍满目勘订甚易乃不能为古人保已成之绪则何古今人之不相及也世界有四大水居其一然古今至变者亦莫如水乃有疑是书与今水不无相迕者不知此适以明其变耳又有疑桑钦于史缺其名者夫司马迁之以史记也至于汉书一不过写其自序文耳何足重迁班固之以汉书也亦不以范后汉书之一重也钦以水经奚必以史重于经邪又有谓郦注太赘者经固宜简注固宜烦经宜据实以书注宜旁引以证彼疑其任而疑经者不曰郭之注刘之注裴之注非注也各自为一书以行也何独疑于郦乎况其钩采羣书宏铺抒述新益见闻尚虑是书之易竞矣今注笺一出而变者可定缺者可信博者可该疑者可证是经之功不在禹下而笺校之功亦不在钦下矣李生谓是书成当一序之余笑曰水经无容序也水经而赘之以序犹序书经而赞其政事之嘉序诗经而称其风雅之致也不防于爝火而助日月之光乎古今序水经者皆复语也可无序也惟序其所以笺校水经者如此其诸君子姓名则俱载编首之下【本书】
　　一清按中尉为明宁献王权之诸孙曰石城玉奠堵奠堵之诸孙曰石城镇国将军宸浫中尉宸浫之曽孙也讳谋防字郁仪其父奉国将军多□端谨好经述亲课中尉经史遂贯串羣籍通朝家典故诸王孙好学敦行自周藩中尉睦防而外莫能及也万歴二十二年廷议增设石城宜春管理命中尉理石城王府事典藩政三十年宗人咸就约束暇则墐戸读书著述凡百十有二部皆手自缮写病革犹与诸子说易至夜分有星光大如斗坠里中栖鸟皆悲鸣越二日而逝明史有水经注笺乃其生平力学之騐后之论者如顾亭林以为三百年来一部书【见尚书古文疏证】而冯定逺云朱郁仪号为多学者也校水经精审之极然直以俗本为据意有不安惟小注云宋板作某字耳何尤乎不学之小生【见钝吟杂稿】黄太冲云郁仪毛举一二写之误无所发明【见今水经序】可谓切中其弊然校之黄氏吴中之刻吴氏白下之编大不侔矣谢耳伯名兆申孙无挠名汝澄李嗣宗名克家三子与有功焉同时钟伯敬谭友夏亦开梓是书兼为评防不过标取字句之藻饰供俭腹者之谀闻肤受耳近年真州重又镂板颇称工致然窃朱笺以为已有中多删节尤乖防趣俗学疑焉故表出之
　　谭元春刻水经批叙曰自水经有注而桑氏书真为经矣注行而孤吟遥想之夫开物寄道之士若有所恃以自证其山水之好端坐深读若竒石佳木舟马相澹若森森丽我瞻瞩又若塔庙碑板光我目苍我思有髙人真僧迢迢待我可举足提杖而一往也予少时即知好之闻一名家前辈嵗辄一阅深叹其勤求得其书观之笔如稿木无复冥奥似为考核丑记而已私语忘友钟子曰如是则是书亦可不着也颇与钟子空蒙萧瑟于其中庶防想郦子当日作注之意而蜀朱无易先生者渊人也来官我楚揖我而坐卧于桑郦之间当是时师友渊源通理辅性外慕等夷内懐悱发真有如雷次宗所云者于是有钟朱二家之选而予评遂逸去不复能自爱惜矣予友严忍公家武陵不妄交一人独好予辈所阅书而与闻予将诸同志合刻全注以为雅人资粮夫予之所得于郦注者自空蒙萧瑟之外真无一物而独喜善长读万卷书行尽天下山水囚捉幽异掬弄光彩归于一绪以力致其空蒙萧瑟之情于世而胸中独抱是癖且独着一书而死而世人犹执考核丑记以求之不幸而与类书同功呜呼则是书亦可以不着也
　　钱曽郦道元注水经四十卷防曰昔者陆孟鳬先生有影钞宋刻水经注与吾家蔵本相同后多宋板题防一叶不著名氏余因録之其防云水经旧有三十卷刋于成都府学官元祐二年春运判孙公始得善本于何圣从家以旧编校之才载三分之一耳乃与运使晏公委官校正募工镂板完缺补漏比旧本凡益编一十有三共成四十卷其篇帙小失次序先后咸以何本为正元祐二年八月初一日记详观防语是本在当时葢称完善惜后人无翻雕之者余故备録以告世之蔵书家【读书敏求记】
　　一清按钱曾字遵王盖当时蔵书家也有述告堂蔵书观所载无名氏防语则知水经注宋初所行都非足本故欧公集古録防成阳灵台碑以水经注无尧母处也而乐永言寰宇记所引每多逸篇系奉勅纂修是惟阁本有全书耳然崇文总目已亡其五朝家所蔵如是草泽之士乌従得覩足本邪元祐二年之刻大抵与今书相仿而经注淆混又必始于蜀版迁就之失非遵王此记何従悉其源委邪何圣従名郯见宋史列八十一卷本陵州人徙成都歴官侍従提举玉局以尚书右丞致仕王荆公有呈圣从侍制诗即其人也
　　唐陆禋续水经【玉壶清话】
　　一清按天中记引其所载雉卵为蛟事第不见于簿録亦莫能知其卷数也
　　欧阳补正水经序曰金礼部中蔡正甫作补正水经三卷翰林应奉蘓君伯修购得其书将板行之属余序其篇端按隋经籍志有两水经一本三卷郭璞注一本四十卷郦善长注善长即道元也然皆不着撰人姓名唐杜佑作通典时尚见两书言郭璞疎畧于郦注无所言撰人则槩未之考也旧唐志始云郭璞作宋崇文总目亦不言撰人为谁但云郦注四十卷亡其五然未知两水经之一在一亡已见于斯时否也新唐志乃谓汉桑钦作水经一云郭璞作今人言桑钦者本此也崇文总目作于宋景祐与新唐书同时又未知新志何所据以为说也余尝叅订之说者疑钦为东汉顺帝以后人以彘一县疑之也今经言江水东迳永安宫南永安宫昭烈托孤于孔明之地也今特着于斯又若因其人而重者得非蜀汉间人所为也不宁惟是也其言北县名多曹氏置南县名多孙氏置余又未暇一二数也斯则近代宇文氏【全祖望曰宇文氏殆是大学士宇文虚中】以为经相淆者此説近之也然必作经作之人定而后可分也或者又曰岂非钦作于前二氏附益扵其后他书或然也而此未必也西汉儒林言涂恽授河南桑钦君长尚书晁氏言钦成帝时人使古有两桑钦则可审为成帝时人则是书不当见遗于汉艺文志也抑余又有疑于斯水经述作往往见于南北分裂之时借曰旧唐志可据则作者南人注者北人在当时皆有此疆彼界之殊又焉知其详畧异同不限于一时闻见之所逮也嗟夫古今有志之士思皇极之不作伤同风之无时又焉知其不寓深意于是书也然则景纯也道元也正甫也是或一道也然以余观正甫之博洽多识其见于他著作者盖有刘原父郑渔仲之风中州士之巨擘也是书虽因宇文氏之感发而有以正蜀版迁就之失其详于赵代间水此固景纯之所难若江自浔阳以北呉淞以东则又能使道元之无遗恨者也伯修生车书混一之代身为史官年学俱富于今人放失旧闻多所收揽而是书又有关于职方之大者故余亦愿附着其説焉而不自知其妄也【元文类】
　　蘓天爵题补正水经后曰补正水经者金礼部郎中蔡公珪所述也蔡氏世家真定父祖皆仕于金公生长富贵雅好著述予自蚤嵗访公遗书得其文集五十五卷晋阳志十二巻燕王墓辨一卷补正水经三卷其他补南北史志六十巻古器类编三十卷续欧阳公金石遗文六十卷并防尾十卷皆已不存而文集乃髙丞相汝砺模本晋阳志墓辨水经皆写本也至顺三年春予为江南行台御史槖水经将板行之适奉诏録囚湖北七月归至岳阳与郡教授于钦止览观山川钦止言洞庭西北为华容而县尹杨舟方校水经念其文多讹予因以补正示之今所刻者是也夫以蔡公问学之博考索之精著述文字之富兵难以来散失无防余酷好访求前代古文遗事而仅得此则知世之君子善言懿行冺没而无闻者多矣可胜惜哉予与公同居乡郡潭西故宅已为释氏所庐丘垄在滹沱之西太保庄者翁仲石兽犹存昔尝过之有怀贤不胜之感公之行事则具秘书少监郭长倩所述墓志铭【滋溪文集】
　　一清按蔡正甫金史有附其父松年后云有补正水经五篇考元遗山中州集是水经补亡四十篇也圭斋序云三巻盖补郦注之亡巻每一篇至蘓滋溪刋行厘为三卷史云五篇误矣
　　黄宗羲今水经序曰古名儒诸家其所著书大者以治天下小者以为民用盖未有空言无事实者也后世流为词章之学始修饰字句流连光景髙文巨册徒充污惑之声而已由是而读古人之书亦不究其原委割裂以为词章之用作者之意如彼读者之意如此其者非其所以者也先王体国经野凡封内之山川其离合向背延袤道里莫不讲求水经之作亦禹贡之遗意也郦善长注之补其所未偹可谓有功于是书矣然开章河水二字注以数千言援引释氏无稽于事实何当已失作者之意余越人也以越水证之以曹娥江为浦阳江以姚江为大江之竒分苕水出山隂县具区在余姚县沔河至余姚入海皆错悮之大者以是而槩百三十有七水能必其不似与欧阳原功谓郭璞作经郦善长作注璞南人善长北人当时南北分裂故闻见有所不逮余以为不然璞既南人而习南水矣其南水又不应错悮至此后之为水经之学蔡正甫补正水经惜不获见朱郁仪水经注笺毛举一二写之误无所发明冯开之以经相淆间用朱墨分勾乙未曾卒业若钟伯敬水经注钞所谓割裂以为词章之用者也余读水经注叅考之诸图志多不相合是书不异汲冢断简空言而无事实其所以作者之意岂如是哉乃不袭前作条贯诸水名之曰今水经穷源按脉庶免空言然今世读是书者大抵钟伯敬其人则简朴之诮有所不辞尔【本书】
　　张华郦道元卢照隣贾岛俱燕人刘荣嗣为京兆时作四人碑记【客燕杂记】
　　一清按客燕杂记明陆启浤撰
　　王质字景文其先郓州人后徙兴国博通经史与王阮齐名阮每云听景文论古如读郦道元水经名川支川贯穿周匝无有间断咳唾皆成珠玑【宋史本】
　　髙霖字子约东平人大定二十五年进士用荐举召为国史编修官建言黄河所以为民害者皆以河流有曲折适逄隘狭故致湍决按水经当疏其阸塞行所无事【金史本传】












　　水经注释附録卷下
&lt;史部,地理类,河渠之属,水经注释__水经注笺刊误&gt;
　　钦定四库全书
　　水经注笺刋误卷一
　　仁和赵一清纂
　　河水篇
　　三成为昆仑丘【卷一一页七行】
　　一清按赵美据尔雅三成上校补山字
　　自宗周以西北至于河宗之邦【卷一一页十七行】
　　一清按全祖望校衍北字
　　迳记绵禠【卷一二页一行】
　　笺曰疑当作经记绵邈一清曰禠字不误易讼卦疏云三见禠脱盖禠有脱义言经记嵗逺褫脱耳巨洋水注云遗文沿褫其词例然也
　　二尺六寸【卷一二页七行】
  </div>
  <div class="pagination">
   <a href="水经注释_page20.html">
    上一页
   </a>
   <span>
    ...
   </span>
   <a href="水经注释_page16.html">
    16
   </a>
   <a href="水经注释_page17.html">
    17
   </a>
   <a href="水经注释_page18.html">
    18
   </a>
   <a href="水经注释_page19.html">
    19
   </a>
   <a href="水经注释_page20.html">
    20
   </a>
   <span class="current-page">
    21
   </span>
   <a href="水经注释_page22.html">
    22
   </a>
   <a href="水经注释_page23.html">
    23
   </a>
   <a href="水经注释_page24.html">
    24
   </a>
   <a href="水经注释_page25.html">
    25
   </a>
   <a href="水经注释_page26.html">
    26
   </a>
   <span>
    ...
   </span>
   <a href="水经注释_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
