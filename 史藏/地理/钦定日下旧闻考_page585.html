<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 585 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 585 页/共 698 页</h1>
    <div class="content">持久计众请连攻城英曰吾师远来敌以逸待劳攻城非我利也宜出其不意破之翌日大雾英以千 


人伏道旁率精骑三千直抵城下元将五十八国公率敢死士万余张两翼出战良久英佯败敌乗胜 
来追伏兵起截其军为二斩首数千级元知院布延特穆尔力战死之擒元宗室梁王博啰二十七日 
夜三鼓遂克通州鸿猷录按达勒达满洲语隐避处也旧作达达安布唐古特语不善之谓也旧作奄 
卜布延蒙古语福也特穆尔义见前旧作卜颜帖木儿今俱译改原通州上拱京阙下控天津潞浑二 
水夹会于东南幽燕诸山雄峙于西北舟车辐辏冠盖交驰实畿辅之襟喉水陆之要会也畿辅通志 
原城门四东曰通运西曰朝天南曰迎熏北曰凝翠各有楼通州志原宣德八年闰八月命都指挥刘 
斌董修通州城楼明宣宗实录原新城景泰间筑周七里有奇中有西南二仓盖国家岁入东南漕运 
四百万石析十之三贮于通仓故为城以屏蔽之名胜志原成化十二年十一月镇守通州都督同知 
陈逵监察御史徐镛奏通州密迩京师南北粮运积贮于此城池不可不谨正统十四年额森侵境以 
仓厫在西城外乃筑新城障之仓卒经营未如制度旧城高三丈五尺垛口五尺台广三丈五尺而新 
城不及其半请拆旧城西面而展新城北角与相连接增其丈尺使上下齐一仍建瓮城敌台于城北 
开一门以通河道上命逵会巡抚汪霖覆勘以闻明宪宗实录原新城连接旧城正德六年巡抚都御 
史李贡增崇之加五尺万历十九年复修南门题曰望帆云表西门题曰尺五瞻天通州志原李东阳 
重修通州新城记通州在国初为北平布政司之属郡旧有城自文皇帝定都以来肇立京府并置州 
卫东南漕运岁入四百万析十之三贮于州城既久且富乃于城两门外辟地为西南二仓景泰间以 
外警复筑城七里有奇环而翼之为新城时仓卒规制未备高止丈余视旧城不及其半比年砖石剥 
落外内出入可登而越也正德辛未流氛为患副都御史李贞巡抚其地深以为忧引水而环之三周 
已乃询诸有司图所以御灾捍患者上疏言天下之治与其有事而图孰若先事而虑今畨上京军数 
千名方留城守宜以其隙计工修筑工部分司有废砖数十万宜借以供用上命户部左侍郎卲君宝 
兵部左侍郎李君浩工部右侍郎夏君昻率僚属往相其宜悉如所议君人留罪人所赎金为凡百费 
用新城旧基增筑五尺其外为砖内宝以土上复为垛墙六尺有咫而长广皆如其数又为敌台其西 
南为瓮城重门悬桥皆旧所未有其为役皆分畨迭作人乐趋事不数月而成焉于是知州杨浚州学 
正洪异等谓兹役之重不可以无述介吾妻之从子岳序班梁以请于余余惟天下大计不外于兵民 
兵民所赖以生者必资乎食兹役也皆有赖焉若所谓先事而备则李君固言之即唐李绛所以告其 
君者也顾狃于安逸者恒以为不足忧而张皇者又有所不及谋比盗贼芟刈略尽远近诸司犹晏安 
不复致虑而李君方矻矻不暇议者而以多事为疑亦独何哉予感其事因叙其始末为方来者劝俾 
以羡财余力益增而髙焉其为补岂小哉是役也巡按御史陈君祥巡仓御史詹君源实协其谋董其 
事者则分守都指挥黄玺等十余人系之诗曰文皇建都治必南向州名曰通作我东障高城巍峩有 
兵有民漕河北来饷粟云屯储盈庾增新城是筑有功弗终高及其腹月倾岁颓寖不及前窥觇之患 
孰防未然矻矻台臣出治斯土遭时多虞实备群侮陈误在廷惟皇圣明乃集群议乃覩地形营兵如 
林时属戍守且练且修工弗外取仓有余粟锾有赎囚斯纳斯出财弗外求因城为高几倍其半其周 
七里环彼三面望之岩岩即之巉巉河流在阳其水潭潭前有连城后有皋壤越百余年既崇且广古 
亦有言安不忘危惟台有臣为藩为维金汤髙深同彼带砺守在四方传于万世怀麓堂集原唐文献 
重修通州新城记通州古渔阳地相传胜国前无城捍以篱寨其有城自洪武初忠敏侯孙兴祖始其 
奏建二城以护西南二仓自正德间总督粮储李德始其增修新城自嘉靖六年中丞李贡始今重修 
新城以联旧城使之唇齿相附则万历十九年济南晴江王公始公博大精敏负文武异才简书之余 
出就行部相度要害谓通州乃肘腋上流咽喉重镇无若修新城为急于是上其议既疏闻制曰可公 
乃檄将吏捐朽剜蠧役夫悉取诸营军不以烦父老经费悉出储帑金赎锾及屯粟之余不以括民廪 
啇索城高一丈厚尺有咫长一千三百四十丈有奇首城楼次角楼次窝铺缭以周垣浚以沟堑工中 
程材中度延裘中地势砖埴中准绳楛更而良老更而壮盖自癸巳以迄乙未再浃岁而竣天子为赏 
赉勤劳诸臣大小有差而中外诸君子亦无不乐成于是役者夫通州非郡邑之城天子之城也明王 
以四方为守三辅为卫今上垂拱二十余年边臣狃于恬嬉武备弛废犹幸公身亲畚锸天险屹然仰 
拱京阙俯控天津将自今伊始谨盖藏收保聚贡道以肃屯积以固名虽重修而事君鼎剏昔春秋书 
筑城者二十九独叔敖城圻君子以为敏子囊子城郢君子以为忠维忠与敏兼之则通州今日之役 


是已公名见宾号晴江鲁人由甲戌进士至今官占星堂集原通州旧有城久圮明洪武元年禆将孙 
兴祖因旧址修筑正统间粮储太监李德镇守指挥陈信奏建新城护之周八里高三丈二尺连接旧 
城西面为门二万历十九年密云兵备又大修之城垣连垛口高三丈五尺长一千三百四十丈有奇 
二十二年戸部郎中于仕廉周视两城隍并可为池请引通惠河注之诏浚三千三百余丈加深二尺 
许广视深四倍建闸一桥四本朝康熙九年知州密完福因新旧两城坍塌复修葺畿辅通志臣等谨 
按乾隆三十年总督方观承奏请动帑重修新旧城合而为一其旧城拆去西面共为五门各建重楼 
旧城通运迎熏凝翠三门名新城望帆云表尺五瞻天二门名俱仍其旧原崇祯四年督部范公景文 
阅视通州旧城东北新城西南皆受敌冲遂各建台一座形如扇自左至右长十二丈高三丈七尺虚 
其中以架礟通州志臣等谨按通州旧城新城两台尚存增古城在城东八里甘棠乡周围四里相传 
为前朝驻兵处今观遗迹乃似邑墟或曰即潞县通州志臣等谨按古城遗址今尚在地名古城庄补 
建武中渔阳太守彭宠被征书至明日潞县火灾起城中飞出城外燔千余家后汉书五行志原平谷 
故城汉县废城在今潞县北太平寰宇记原州北平谷城汉所置县属渔阳郡后汉建武初光武遣十 
二将军追破大枪五幡于平谷即此晋省石赵复置北魏太平真君七年废入潞县方舆纪要臣等谨 
按平谷故城遗址无考原安乐故城汉县废城在今潞县西北太平寰宇记原通州西北安乐城汉渔 
阳郡属县晋属燕国北魏太平真君七年废入潞县方舆纪要原湿余水东南流径安乐故城西更始 
使谒者韩鸿北徇承制拜吴汉为安乐令即此城也水经注原沽水南径安乐县故城东晋书地道记 
曰晋封刘禅为公国俗谓之西潞水也同上原晋穆帝永和六年二月燕王隽使慕容覇将兵伐赵覇 
军至三陉赵征东将军邓恒惶怖焚仓库弃安乐遁去与幽州刺史王午共保蓟徙河南部都尉孙泳 
急入安乐扑灭余火籍其榖帛覇收安乐北平兵粮与隽会临渠通鉴以上五条原在顺义县卷内今 
改移增更始立使使者韩鸿徇河北或谓鸿曰吴子颜奇士也可与计事鸿召见汉说之遂承制拜为 
安乐令注云安乐县名属渔阳郡故城在今幽州潞县西北后汉书吴汉传臣等谨按安乐故城遗址 
虽不存然方舆纪要既云北魏废入潞县则在今通州境内可知也太子贤后汉书注云安乐故城在 
今幽州潞县西北则唐人言之矣乐史太平寰宇记安乐故城今在潞县西北则宋人言之矣又马端 
临文献通考亦载安乐故城于潞县下则元人言之矣朱彛尊原书独载此安乐故城五条于顺义卷 
内则因顾炎武昌平山水记后魏安乐郡故城一条牵连书之以致误耳考安乐本非因县为郡郡自 
在今顺义县境县自在今通州境不得以名之相同而混郡县为一也谨改移于此増乾隆七年御制 
通州道中诗白云红树通州道麦垄禾场九月秋好景沿途吟不了豳风图画望中收渔舟蟹舍俨江 
乡螮蝀横波饮练长策渡漫思荷芰緑亚洲剩有荻芦黄增乾隆十二年御制过通州诗青郊和以暄 
风物近清明不禁霜露思驾言东上陵前旌度潞川后旅背凤城予昔青宫时此路频长征雍正年间 
屡经奉命恭祭景陵忆彼慈云壁慈云寺在通州西十里几度题句曾林垧故好在髭须非后生沿堤 
柳已黄出陇麦未青望雪继望雨东亩迟力耕教养虽并要富庶之未能经历始知艰所志嗟何成增 
乾隆十七年御制过通州浮桥即景杂咏飞梁驾水响梢东转漕连艘此处通南望江乡渺何极遥源 
犹忆自云中汀蒲岸芷染烟光仲月融怡丽百昌依旧廿年寒食景吟髭赢较几茎长郡城塔影落波 
尖生齿休和日日添才命农官出红朽顿教米贱乐穷阎近厘太仓夙弊因命预给臣工二年俸糈京 
师米价为之顿减来往 舻藉底因阳关唱处解维新便教一晌思南客岂必九重无故人増乾隆三十 
五年御制过通州诗树梢看塔影烟外过通州沙岭延东亘潞河自北流浮桥连巨鹢野岸起闲鸥发 
帑完城郭各省城垣有应修葺者特发帑五百余万缮治之以资保卫通州为畿东首治工作先施兹 
则崇墉屹峙益臻壮观矣无非保障谋臣等谨按通州御制诗谨绎有关纪述者恭载卷内余不备录 
原马祖常通州诗潞水年年沙际流都人车马到沙头独憎杨柳无情思送尽行人天未秋石田集原 
贡奎通州道中作万雉参差云雾开四千里外客重来平冈日出车牛喘古道尘飞驿骑回白玉至今 
传楚璞黄金自古说燕台高楼红斾应如昨莫遣新愁到酒杯云林集原贡师泰发通州作日日思归 
未有期及归翻恨数年迟开　听得吴歌起絶似阊门送别时玩斋集原州治在城北门迤西洪武三 
年建儒学旧在州治公元大德二年知州事赵居礼建明永乐十四年重修正统十二年再葺有弋阳 
李奎碑记嘉靖四十二年知州事张守中撤而新之改建文庙于明伦堂之基学西旧有通惠书院去 


之改建明伦堂于其址州人程绶记其事于石通州志原吴澄通州文庙重修碑皇元有天下文教自 
京师达郡县虽遐陬僻壤莫不建学设官以阐教事通州近在畿甸素阙廪给学官每至輙去不惟教 
事废弛而孔庙亦且不葺将就倾圮永平杨齐贤由丰润县教谕来为通州学正思振厥职择民间子 
弟可教者得三十家籍之入学谓之诵书白之官府而复其身州之参李侯与州之长协心主张于上 
于是人愿出力以修庙学至治二年七月役兴八月绩成孔庙正殿东西两庑爰及外门上瓦下甓朽 
</div>
    <div class="pagination">
<a href="钦定日下旧闻考_page584.html">上一页</a><span>...</span><a href="钦定日下旧闻考_page580.html">580</a><a href="钦定日下旧闻考_page581.html">581</a><a href="钦定日下旧闻考_page582.html">582</a><a href="钦定日下旧闻考_page583.html">583</a><a href="钦定日下旧闻考_page584.html">584</a><span class="current-page">585</span><a href="钦定日下旧闻考_page586.html">586</a><a href="钦定日下旧闻考_page587.html">587</a><a href="钦定日下旧闻考_page588.html">588</a><a href="钦定日下旧闻考_page589.html">589</a><a href="钦定日下旧闻考_page590.html">590</a><span>...</span><a href="钦定日下旧闻考_page586.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
