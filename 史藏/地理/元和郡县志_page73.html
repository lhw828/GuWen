<!DOCTYPE html>
<html>
<head>
    <meta charset="UTF-8">
    <title>元和郡县志 - 第 73 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县志 - 第 73 页/共 85 页</h1>
    <div class="content">　　贡赋【开元贡　银四铤　蕉布　麻布元和贡　乳香　黄鱼　春子】
　　管县二
　　髙要　平兴
　　髙要县【下郭下】
　　本汉旧县也属苍梧郡有盐官隋开皇十一年置端州割属焉
　　石室山在县北五里
　　零羊峡在县东水行三十里呉步骘为交州刺史兴军取南海衡毅钱博等【案衡毅钱博苍梧人步骘本传不载详见水经注所引王氏交广春秋】领兵逆之战于峡口毅博等军败投水死者千余人即此处也
　　青岐镇在县东八十五里
　　鹄奔亭在县西八里汉交趾刺史何敞辨死女子冤即此处也
　　平兴县【下西北至州八十里】
　　本汉髙要地也晋末分置平兴县属新宁郡隋开皇十二年罢郡属端州
　　漏山在县东四十里
　　康州【晋康下】
　　【开元户一万三千一百五十二　乡十六案元和户乡数传写缺】
　　汉武帝平南越置苍梧郡今州即苍梧郡之端溪县也晋末于此置晋康郡隋开皇十二年省晋康郡以所领县属端州大业三年罢州为信安郡隋末陷贼武徳四年讨平萧铣五年置康州
　　州境【东西二百七十九里东北二百四十五里】
　　八到【西北至上都四千五百二十五里西北至东都四千二百五十五里】
　　【东至端州二百九十里西南水路至泷州一百八十里】
　　【西北泝流至封州一百二十五里北至霍山一百二十里与广州蒙化县分界】
　　贡赋【开元贡　银　蕉布　麻布】
　　管县四
　　端溪　悦城　都城　晋康
　　端溪县
　　本汉端溪旧县也属苍梧郡
　　端山在县北百二十五里有树冬荣其子号曰猪肉子大于杯炙而食之味如猪肉故名也
　　西江水经县南去县五十二步
　　悦城县【下西至州八十里】
　　本汉端溪县地也宋于此置乐城县属端州武徳五年改属康州天宝元年改名悦城
　　郁水一名西江水经县南去县十步
　　程溪水东去县百步
　　都城县【下东北至州四十五里】
　　本汉端溪县地宋于此分置都城县属晋康郡隋大业二年属封州武徳五年改属康州
　　郁水经县西去县一里
　　晋康县【下东至州七十一里】
　　本汉端溪县地宋于此置遂安县贞观八年于县置乐州十八年废州以县属康州至徳元年改为晋康县建水在县东五十步
　　封州【临封下】
　　【开元户五千六百五十二　乡七元和户八百一十一　　　乡七】
　　秦为南海郡之地汉平南越置苍梧郡今州即汉苍梧郡之广信县地也梁于此置梁信郡属成州隋开皇十年改为封州大业三年罢州以县属苍梧郡武徳四年复置封州
　　州境【东西一百二十八里南北二百八十九里】
　　八到【西北至上都取梧桂州路四千三百八十五里西北至东都四千一百二十五里
　　东南泝流至康州一百二十里西北泝流至梧州五十五里】
　　【北至贺州陆路三百九十里水路六百四十里】
　　贡赋【开元贡　银　蕉布　麻布】
　　管县二
　　封川　开建
　　封川县【下郭下】
　　本汉广信县也梁于此置梁信郡隋开皇十年改为梁信县属封州十八年改为封川县皇朝因之
　　古鬭山在县西十三里
　　封溪水经县北去县十五里
　　开建县【下南至州一百七十里】
　　本汉封阳县之地宋明帝分置开建县属临贺郡【案宋明帝一作宋文帝】隋开皇十年改属连州武徳四年改属封州鼠石在县东北二十四里傍有三穴皆容人居止其石上时多石斛石髙五十丈周五里
　　临贺水一名封溪水经县西去县十五里
　　韶州【始兴下】
　　【开元户二万七百六十四　乡四十一元和户九千六百六十六　乡四十一】
　　秦南海郡地汉分置桂阳郡今州即桂阳郡之曲江县也后汉置始兴都尉今州即都尉所部呉甘露元年初立为始兴郡梁承圣中萧勃据岭南于此置东衡州隋开皇元年平陈改东衡州为韶州取州东北韶石为名十一年废入广州十二年自今南海县移广州理曲江之废韶州城即今州理是也仁寿元年改广州为番州大业二年又自今始兴故镇移番州理南海县今广州理是也三年以番州为南海郡隋末陷贼武徳四年平萧铣重于此置番州贞元年改为韶州复旧名也
　　州境【东西六百二十里南北四百五里】
　　八到【西北至上都取郴州路三千六百八十五里取防州吉州路四千六百八十里西北至东都取郴州路三千四百二十五里取防州吉州路二千八百七十里东北至防州陆路五百五十里南至广州水陆相兼五百三十里】
　　【西至连州山路险峻五百里西北至郴州陆路四百一十里】
　　贡赋【开元贡　竹布十五疋　钟乳五两　乳花兰桂　石斛　麻布】管县六
　　曲江　始兴　乐昌　翁源　浈昌　仁化
　　曲江县【上郭下】
　　本汉旧县也属桂阳郡江流曲因以为名呉置始兴郡县属焉隋置韶州县属不改皇朝因之
　　灵鹫山在县北六里
　　玉山在县东南十里有采玉处
　　银山在县西二十二里出银
　　韶石在县东北八十里两石相对相去一里石髙七十五丈周回五里有似双阙名韶石
　　牢石在县东六十里石髙七十丈周回二十一里色备五彩状若楼观上多零羊【案水经注韶石南有逃石髙三十丈广圆五百丈本在桂林武城县夜逃雷忽然迁此彼人来见曰石乃逃来因名逃石以其有灵运徙又名灵石旧唐书云贞观十一年改智州为牢州以牢石为名牢石髙四十丈周二十里或疑牢石即逃石而与是志之髙七十丈皆异】王城一名故郡城在县南六里地势险固晋义熙初卢循克广州循将徐道覆移始兴郡据此城
　　浈水在县东一里元鼎五年征南越楼船将军下横浦入浈水即此水
　　始兴县【下西南至州一百九十四里】
　　本汉南越之地呉于此分置始兴郡隋改属韶州皇朝因之
　　大庾岭一名东峤山即汉塞上也在县东北一百七十二里从此至水道所极越之北疆也越相吕嘉破汉将军韩千秋于石门封送汉节置于塞上即此岭本名塞上汉伐南越有监军姓庾城于此地众军皆受庾节度故名大庾五岭之戍中此最在东故曰东峤髙一百三十丈秦南有五岭之戍谓大庾始安临贺桂阳揭阳县也
　　邪阶水今名阶水出县东百三十里近水有邪阶山又有脩仁水出县东北东峤山仍有三枫亭五渡水齐范彦龙为始兴守至修仁酌水赋诗曰三枫何习习五渡且悠悠宁饮脩仁水不浥邪阶流
　　安逺镇在县东北一百五十里
　　乐昌县【中东南至州一百四十里】
　　本汉曲江县地也梁武帝分曲江置梁化县属始兴郡隋开皇十年改属广州十八年改为乐昌县武徳中改属韶州
　　蓝豪山在县西北一百九十里广五百里崖岭峻阻所谓泷中即此也
　　沧湖在县东南十里周回三十五里南通泷水
　　任嚣故城在县南五里秦楚之际南海都尉任嚣因中国方乱欲据岭南故筑此城以图进取嚣死此城尉佗因之遂有南越
　　翁源县【下西北至州二百八十里】
　　本汉浈阳县地在今广州界梁承圣末萧勃分浈阳立翁源县因县界翁水之源为名也后因不改贞元元年刺史徐申移于今理
　　翁水出县东北一百四十里
　　松派水与浈水合经县南二十步
　　浈昌县【下西南至州陆路二百三十里】
　　光宅元年析始兴北界置浈昌县北当驿路南临浈水大庾岭在县北五十六里
　　仁化县【下南至州陆路一百一十里】
　　垂拱四年分曲江县置仁化县













　　元和郡县志卷三十五
</div>
    <div class="pagination">
<a href="元和郡县志_page72.html">上一页</a><span>...</span><a href="元和郡县志_page68.html">68</a><a href="元和郡县志_page69.html">69</a><a href="元和郡县志_page70.html">70</a><a href="元和郡县志_page71.html">71</a><a href="元和郡县志_page72.html">72</a><span class="current-page">73</span><a href="元和郡县志_page74.html">74</a><a href="元和郡县志_page75.html">75</a><a href="元和郡县志_page76.html">76</a><a href="元和郡县志_page77.html">77</a><a href="元和郡县志_page78.html">78</a><span>...</span><a href="元和郡县志_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
