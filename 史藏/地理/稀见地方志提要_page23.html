<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 23 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 23 页/共 61 页</h1>
    <div class="content">　　明冯瑗纂。瑗北海人，整饬辽东开原兵备道右参政。按是编编次，分开原控制外夷图说，疆场总图说，各城堡营图说，凡二十五；及整饬营伍公移，严谨传烽号令，稽查军马格式，凡三篇，是为纂辑开原军务公牍之书也。明初辽东归附，元将纳哈出据金山扰辽东；出兵三营，往牧榆林、养鹅庄、龙安。明将朱国公冯胜，颍国公傅友德，永昌侯蓝玉等师，断金山，纳哈出降。永乐中遂于开原城内，置安乐、自在二州，归辽东都指挥使司管辖。是编记开原事，止于万历三十七年；其书编例，无纲领目，图说有文无图；不过汇辑有关开原公案，略述闻见而已。

　　开原县志八卷清成丰七年刊本(徐家汇藏书楼藏)

　　清全禄修，张式敬纂。全禄咸丰间开原知县，式敬开原人，事迹均未详。开原之名防自元之开元路，明永乐七年，置安东卫于三万卫西南之开元城；因避太祖元璋讳，改元为原。清康熙三年改为开原县，属奉天府。乾隆五十六年，知县明亮修有县志，而未刊行。此志继明亮县志稿重修，为刻本之始。其书体例，分星野、祥异、建置、沿革、疆域、形胜、山川、城池、关隘、物产、古迹、景物、公署、职官、学校、祀典、礼制、坛庙、选举、兵防、驿站、民户口、田赋、风俗、名宦、人物、忠孝、节烈、流寓、仙释、艺文、杂录，凡三十二门；以天文、地理、人事为纲。其书内记载，如建置沿革，叙述甚简；而古迹中颇述辽东诸古地名，则颇足为资考。又礼制一门，抄撮泛滥，实无可征之处；其余诸门内容寥寥，不过徒增门类而已。

　　铁岭县志二卷清康熙十六年修。清抄本(徐家汇藏书楼藏)

　　清贾弘文修，董国祥纂。弘文字闻远，延庆人，康熙十四年任铁岭知县。国祥字掌录，冀州人；康熙初与郝雪海同谪铁岭，遂成契友；及弘文仕铁岭时，同纂《铁岭县志》。铁岭明初置卫，康熙三年改为县。县志此志始创，稿成于康熙丁巳；全编凡八类，建置、疆域、田赋、户口、学校、官师、人物、艺文，细目二十九。纂成后，历二百余年以抄本流传，而未梓行，民国初李廷荣据此本为之补辑印行，故事迹较抄本为详。

　　○吉　林

　　吉林外记十卷清抄本(上海图书馆藏)

　　清萨英额纂。萨英额字吉夫，满洲人，道光初任吉林堂主事。是编纂成于道光间，是为记载吉林最早之书，向以抄本流传，与嘉庆间西清所撰《黑龙江外记》相辅行世。迄光绪间桐庐袁氏《渐西村舍丛刊》，及《广雅书局丛书》均收之，由是流世尤广。其书凡十卷，分门别类，殊欠条贯。卷一御制诗歌，卷二疆域、形胜、山川、城池，卷三满洲蒙古事、建置沿革、驿站、船舰、桥梁，卷四职官、兵额，卷五俸饷、仓储，卷六学校、学额、儒林、文苑、祠祀，卷七田赋、物产、公署、人物，卷八时令、风俗、贞节，卷九杂记，卷十双城堡，伯都讷屯田。其自序云：“事必征实，言皆有据。”然观其书纪述，犹有不免讹误疏略之处。例如卷二《城堡篇》云：“阿勒楚哈城，城南二里，有金显祖建都故城，俗称白城，有谓五国城者。“光绪间桐城萧穆重印此书，自序尝辨证其说谓：”五国城以地理考之，应在黑龙江城境内，近会宁府，当在吉林喇、宁古墖之间。据乾隆间副都统绰克托筑吉林伯都讷城，得紫檀匣中，藏宋徽宗画鹰一轴，墨迹如新。并得古铜瓷器多端，又有碑碣录徽宗晚年日记，于天会十三年寄迹于此。五国城故址，即今伯都讷城。”并又责萨英额著此书时，上距绰克托筑伯都讷城不过五六十年，而竟无一所闻耶。由此类推之，吉林故事，当详而不能详，当载而未及载者，是编且不知几何矣。按吉林原名吉林乌拉，四字连文，满语吉林谓沿，乌拉谓江，沿江之意焉，其名吉林者，从汉文而省也。长白山在吉林之东南境，为清朝发祥地，清入关后，设昂邦章京于盛京，掌管基本之地。康熙时设将军以统辖之，分隶于各副都统之地，皆有八旗驻防之兵；其制则不同于设有巡抚或布政司者之行省。迄光绪间方设行省，初仍由将军领管，三十三年始裁将军设巡抚，与各行省官制同。

　　吉林舆地说略一卷清同治四年稿本(上海图书馆藏)

　　此书不著编纂人姓名，首页书呈册字样，每页盖吉林将军官印，骑缝钤记，是为将军呈报吉林情况之书也。此书不分纲目，叙述当时吉林地域制度。首记省城在盛京东八百四十五里，将军副都统所治焉，即打牲乌拉。次记长白山诸江发源之处，与盛京围场。长白山发源之江，有松花江、佛多霍河、辉法河、苏瓦延河、赫尔苏河、木石河等。又次记宁古塔城在吉林城东八百里，副都统治所，领台卡三十七，村屯二十七。山河所在者，有青沟岭、乌扎库岭、大横山、牡丹江、布泥河、石头河等。又次记珲春城，在吉林城东南一千二百里，协领治所，领卡伦二十二，村屯十二，境内有土们山、密古山、牡丹山、珲春河等。又次记伯都讷城，在吉林城西北五百八十里，副都统与理事同知同治于此，领驿站八，卡伦二，村屯一百六十三。又次记三姓城，在吉林城东北一千二百里，副都统治所，领台卡四十三，村屯七十九，境内有非底河、七里河所发源处。又次记阿勒楚喀城，在吉林城东北四百八十里，副都统治所，领卡伦五，村屯六十四，而无名山大川所在焉。又次记双城堡，在吉林城东北四百八十里，为总管治所，领驿站一，村屯三十一。又次记长春厅，在吉林城西北三百里，理事通判治此，领村屯六十五。此书所记地域，皆是吉林未建省前，疆理制度也。

　　东丰县志略不分卷民国初编，稿本(上海图书馆藏)

　　此志未著纂人，考为近人李藕纂。藕字子文，东丰县人，中学教师。按此书为藕创修之《东丰县志初稿》，其后再加考辑，制定体裁，编为《东丰县志》三卷。东丰原为辽宁省之东平县，在昔分属于扈伦、辉发两部，其地长林茂草，群兽攸归；元清时遂置围场为会猎之所，至光绪二十九年始设治，置东平县，民国初改名东丰。旧未有志，藕于教课之余，采摭轶闻，亲自勘察，编成此稿。计有地理、政治、人事、人物诸门，于志例犹缺艺文一门。由于设治较短，文风往昔不盛，著述罕少。但其政治、人事二门，所叙抗官拒马税，诸苛政甚详。

　　扶余县志不分卷民国十三年修，抄本(上海图书馆藏)

　　近人张其军纂。其军字步瀛。按此志编例，分二十章，书前列修志问答十六条，例言十三则，所论修志今议甚富。书中所叙疆域，山川形势，物产，风土人情，文化，靡不必具，且考据甚详。按沿革谓：“扶余于清康熙三十二年始筑城兴市，名曰新城，设副都统兼理民事。雍正间改置长宁县，乾隆元年废县政设州同巡检，又以办理蒙古军务主事驻之；光绪八年以同知衙门移孤榆树，复归权于副都统兼管其地。民国三年改置扶余县，盖古有扶余族踞此地，因以名焉。

　　辽源州志书不分卷清宣统三年修。抄本(辽宁省图书馆藏)

　　是编不著纂修人姓氏，无序例，按其编次，分沿革、职官、疆界、城池、衙署、建置、村镇、户口、商务、道路、铁路、营卡所驻、租界、旗官、险要、滨海港岛、盐滩荒地、山川、林矿、航路、田赋、榷税、物产、土性、教育、警察、自治、邮政、文报、电报、风俗、民情、义举、节烈诸门，因事定门，未审编例。按辽源州原为内蒙古哲里木盟、科尔沁部左翼中旗、达尔罕王旗，及博多罗噶台亲王旗游牧之地。光绪七年在其地之郑家屯设分防主簿，隶于奉天省昌图府康平县；光绪二十八年改设辽源州，仍属昌图府，民国二年列为二等县，与吉林省双山县合并，改名双辽县，属吉林省。

　　辽源县乡土志书不分卷抄本(辽宁图书馆藏)

　　是编不著纂修人姓氏。书前有县全境舆图一幅，志类编次，悉与《辽源州志书》同，仅教育、警察增至民国五年。按此志系为奉谘应征之作，以《辽源州志书》稍加增饰而已。

　　○黑龙江

　　黑龙江外记八卷抄本，樊彬手跋(上海图书馆藏)

　　清西清纂。西清字研斋，长白人，为名卿鄂尔泰之曾孙。是编纂成于嘉庆十五年，未付梓，以抄本流传。光绪甲午桐城萧穆印于上海广方言馆。此本有樊彬跋，谓最旧之抄稿，原为汉阳叶氏所藏，叶氏后孙名琛、名丰昆季，颇名于世。自名琛于鸦片战遇害，名丰亦相继殁，叶氏藏书悉散。此书后归闽人何秋涛，抄本录副，乃得传世不绝。兹阅抄本与印本体例悉同，凡八卷：卷一山川、形势、沿革，卷二城堡、台站、卡伦，卷三部落、种族、户口、官制、兵制，卷四俸饷、钱粮、出入款项，卷五贡品、风俗、刑律、互市，卷六谪戍、方言、服食、红白事件，卷七历任职官、流徙、谪籍、人物，卷八五谷、果蔬、物产。卷前有全省图、二岭图、三江二池图，借此可考见黑龙江省之地理大概焉。按其书纪载，于城堡、台站、天时、物产诸门较备，其山川、形势、道里，则多讹误。按是编为统志黑龙江最早之书，但据穆序有云：“既称外纪，必有《黑龙江志》，此特拾其余沈耳。然多方觅正志，不可得。”按黑龙江因江而名地，元清时为喀拉沁达尔罕诸蒙旗游牧之地，及都燕京，属盛京昂邦章京统管。康熙二十二年，始设将军都统等官筑城分守，光绪三十三年裁将军，设巡抚，建为行省。

　　黑龙江乡土志不分卷清宣统修。油印本(上海图书馆藏)

　　林传甲编。传甲福建侯官县人，事迹未详。此志分地理、历史、格致三篇，篇以下分课，各课均有插图，是为乡土教科书也。地理自位置始，述所在之西经南纬度数，及全国图说，黑龙江省山川城邑，与城市设备，至宗教风俗共八十课。历史自古史至清宣统立宪时间本省情况，凡八十课。格致自博物一课起，述及草木谷果，鸟兽虫鱼，金铁煤等矿产；又别立人参、貂二课，为该省特产，凡八十课。后附歌诗，及节孝妇事略，昭雪俄军入境，妇女之殉难者也。又附《铁路教科书》，分历史、地理、社会、建筑、机械、运输、经费、利害八节，每节各分十课，大抵为记本省铁路状况，为传甲与陈谟同编。

　　阿勒楚喀乡土志不分卷清光绪十七年修。油印本(上海图书馆藏)

　　是编不著编者姓氏，又名《阿城县地方志》。其书端第一行，题阿勒楚喀拉林等处副都统衙门，为造送阿勒楚喀地方遵饬省领格式，照绘图式，并创图说清册事。下列计开，凡十九条，册后具光绪十七年二月二十日。是编概述该地疆域，舆图说，城距省各地里程；阿城右靠土山，左傍阿什河。同治七年于旧城外套筑土墙周十八里，辟四门。其中庙说一条，计庙七座：有关帝庙、文昌阁、三皇殿、龙神、城隍、土地、财神、火神祠，祀庙与中域尽同也。其余诸条为记副都统衙署、税课、番役、公义仓、演武厅、围场境、八旗官房、京旗屯说、四站说、宾州厅说等；宾州厅原为阿勒楚喀围场，封堆内之草子沟，光绪十二年始设厅。册末一条，为旗屯游牧界说，记设官兵事，副都统以下有拉林协领，及武职人员，甲兵定额五百二十七名。是编编辑，无系统条贯，为呈报清册；而今则为阿勒楚喀难得之地方史料也。

　　●卷四

　　○陕　西

　　长兴　陈光贻学

　　雍大记三十六卷明嘉靖元年刊本(上海图书馆藏)

　　明何景明纂修。景明字仲默，号大复，河南信阳人；弘治十五年进士，正德间官陕西提学副使。景明志操耿介，善诗文，与李梦阳齐名，人称何李。又与边贡、徐桢卿，并称四杰；再加康海、王九思、王廷相，又称明前七子。所著书有《大复集》。按是编志类，总分考易、考迹、考述、纪运、纪治、志献、志贲七大纲。卷前有段炅序谓：“为体裁者三，以拟于疆域者，属之考，谓渔散有以稽也；以于人代者，属之纪，谓政时有以著也；以成之修立者，属之志，谓有以录其存知也。”其体例，如改沿革曰考易，改艺文曰志贲，名目皆出臆创。后有姑苏吴岫为之题记，以评此志曰：“足以当关全陕，且其考据核而精，其议论详而要，铺叙得作史家法，而文词烂然矣。”按景明世称才子，工文词，修志颇得载笔之法，成一书于一方；广事搜采，意欲突过前人宋敏求、程大昌所作。而嗜博务多，如历代史赞之类概为收入。当时遂得时人评为佳作，其于今日亦不失为陕西全志中之佳品焉。其书撰成于正德间，订改甫就，即以病休去；及辰阳周宗化摄陕学政时，始为校录刊成，时嘉靖元年也。

　　陕西通志四十卷明嘉靖二十一年刊本，盖有盛愚斋收藏章(华东师范大学图书馆藏)

　　明赵廷瑞纂修。廷瑞号洪洋，开州人，正德六年进士，官至兵部尚书。陕西之有通志，肇于明成化乙未，马钧阳巡抚时，属按察副使伍天锡纂通志三十卷。天锡督学此邦最久，其志颇号详尽。及廷瑞巡抚陕西，尝与豁田马理语及嗣修省志，理乃举其友吕泾野约之共事，此志乃得马、吕二公之笔。居数月，泾野以忧归，寻遘疾卒；此志盖多出于马理之手。其志分门四，曰土地、曰文献、曰民物、曰政事，衍之以二十八目。订古证今，详略悉当，引用诸书，有百三十余种。书中间有案语，以参考同异，亦均典核可取，附注详明，为明代通志之详该者也。陕西沿革，《禹贡》雍州之地，周为王畿，东迁后属秦；秦都咸阳，及至始皇以京师为内史，兼置上郡、汉中诸郡。项羽以汉中为汉国，分秦地为雍、塞、翟三国。汉复为内史，后改为京兆尹，左冯翊，右扶风，是为三辅；置司隶校尉以统之，又以上郡、朔元、西河等郡，属并州，汉中郡属益州。后汉迁都洛阳，以三辅属司隶，诸郡如故；建安十八年罢司隶，置雍州。三国属魏，仍曰雍州。晋为雍、梁二州，后魏仍为雍州；后分置洛、岐、华、夏、北华诸州。后克梁州，又分置东益、东夏诸州；隋建新都，改雍州为京兆尹，又改置冯翊、扶风诸郡。唐仍隋都，分置关内，及山南道；宋初曰陕西路，后分永兴军路，兼属秦凤、利州、京西、河东四路。南宋陕西入于金，金分为京兆、凤翔、鄜延等路；元改置陕西行中书省，治奉元路，领奉元等路四，凤翔等府五，邠州等州二十七，属州十二。自陕西以至汉中，又西南至四川、山西诸州之地；即今陕西全省，及甘肃平番县以南，四川茂县以西，汉源县以北之地。明置陕西布政使司，其方域则小于元时，即今陕西全省，及甘肃一部之地。陕西省志，今存者有宋程大昌《雍录》，明何景明嘉靖《雍大录》，李应祥万历《雍胜略》。通志则此志是为首创，其后万历间，汪道亨修通志三十五卷，清康熙六年贾汉复修通志三十二卷，皆为陕西与甘肃未分省前之志焉。

　　咸宁县志八卷清康熙七年刊本(北京图书馆藏)

　　清黄家鼎纂修。家鼎颖上人，拔贡，康熙元年任咸宁县知县。咸宁为西安府附郭县，汉、唐具隶畿内，名凡屡易，曰芷阳，曰灞陵，曰南陵、杜陵，曰万年，曰大兴，至唐天宝始名曰咸宁。邑志为陈北海始创，其书不传，无从稽考。今存诸志则以此志最古。书分星舆、建置、田赋、官礼、选举、人物、古迹、杂志、艺文九门，凡九十九目。所记城府宫室之巨丽，市井风俗之阜繁甚详。古迹记载宫殿、陵墓、寺观、石刻，颇具考订。全书编次排列，亦合体裁。书为邑人陈大经、杨生芝等采编，经家鼎笔削总集而成。

　　咸阳县新志二卷明万历十九年刊本(北京图书馆藏。上海图书馆藏旧抄本)

　　明张应诏纂。应诏别号渭溪渔人，咸阳县人；隆庆元年贡生，万历元年举人，历官贵州道监察御史，湖广按察司佥事。咸阳为周、秦、西汉、隋、唐建都地，往事久载宋敏求《长安志》。县有专志肇于何时，未可详考。按本志应诏序谓：“旧志自弘治甲寅邑宰赵君琏，托长安吉中舍纂之。前岁学宪汉城余公渡渭，阅旧志简略，谕以续纂之役见委。而邑宰晋盂樊君，亦恒谆谆相属，越三载始就稿；然草创虽具略，修饰润色，窃有余媿焉。今年西安少府兰阳李公(梦麟)莅署邑篆，乃索前稿核对督刻之。”此应诏述咸阳邑志之始修及纂就刻成焉。按此志署撰人名，题张应诏撰，咸阳县丞汤化督刻，而未著知县名，则为应诏私纂之书也。其体例分为前后二卷，前卷分地理志，山水、古迹、景致。建置志，行署、里分、递铺、河岸。祠祀志，不分目。田赋志，附物产。里俗志，官师志，均不分目。人物志，附选举。乡耆志，不分目。后卷分文籍志，纪事志，均不分目。其体以志为纲，有不分子目，间有连子目合为一纲，则不相类聚，乖体例焉。然其补正旧志之缺误甚多，颇费采摭考正之烦。

　　咸阳志四卷清顺治十四年刊本，康熙匹十四年补刊(北京图书馆藏)

　　清江山秀纂修，张枚增补。山秀字子玉，顺天府玉田县人，举人，顺治八年任咸阳县知县，十二年升任江南镇江府同知。枚字卜公，太平县人，举人，康熙四十二年任咸阳县知县。曾纂《太平县志》颇具体例，世号名书。山秀官咸阳修《咸阳志》四卷，纂成于顺治九年。总分四类，体制谨严。其后邑令萧如蕙、黄中璜相继修补，刻成于顺治十四年。迄康熙四十二年枚为邑令时，仍依旧志四纲，增补顺治十四年后之事，补刻版片附于旧志各类之后。阅此志叙述，于建置、古迹、帝系、陵墓诸门，纪载尤详；书后杂记一门，所纪汉唐故事，虽属琐碎，然能著明出诸某书，局条分注，颇合史例焉。

　　咸阳乡土志不分卷稿本(北京大学图书馆藏)

　　是编不著撰人，书首有峪上老渔题记曰：“此册为清季各县编辑乡土志书稿之一，辛亥后散亡人间。此志为癸亥之春，在西安购得。”按此稿今藏于北京大学图书馆，上海图书馆有抄本，峪上老渔未详为何人焉。按其题记语气，似为清之遗臣。此书分为历史、政绩、教育、实业、地理、古迹、陵墓、桥梁、山水、道路、物产、商务诸门，书无序跋；纪载事实，不按年月编次，体例构辞，均属草率。

　　临潼县志八卷清康熙四十年刊本(上海图书馆藏)

　　清赵于京纂修。于京字香坡，济南历城县人，举人，康熙三十七年任临潼知县，任满升归绥知州。临潼为陕西名县，明嘉靖间邑训导樊玠，与邑人尚书武之望，创纂邑乘；其后万历间知县王联芳，清顺治间知县马良史，皆有重修，而均简略未备。是志为于京莅县事时，先手草星野、建置、山川、古迹诸篇；后又经邑人张潜谷、申若山、张弘璧等，采辑成书，复延郃阳康乃心为之校订，厘为星野、建置、山川、古迹、祠祀、赋役、官师、选举、人物、风俗、祥异、杂志、艺文十三门。书后附《华清志》，华清为开元时所建宫也。乃录自大历、元和以来，有关题咏华清宫诗文，大致尽收无遗。卷前有图十六幅，中有骊山古图、华清宫图。

　　蓝田县志四卷清顺治十七年刊本，雍正八年增刊(北京图书馆藏)

　　清郭显贤修，杨呈藻纂，李元昇增纂。显贤字天孙，淛海人，顺治间蓝田知县。呈藻字澹园，金明县人。元升字东■〈日上永下〉，雍正间蓝田知县。按本志建革谓：“蓝田自秦献公始置县，山出美玉，故以蓝名。至晋改曰青泥城，盖其地多蓝土，因名之。宋又改曰峣柳城，以对峣山多柳故名焉。后周置郡复名蓝田，领玉山、白鹿二县；宋废郡为县，名蓝田，历元明未更。”其邑之沿革如此。而考其邑乘，创于明弘治中，隆庆、万历皆有重纂。此志继万历志，成于顺治十七年，雍正八年元升因其书复为增补。其书编例，卷前有星野图、玉玺图、县治图、文庙图；所分志类，星象、山川、风俗、疆圉、古迹、建革、帝王、宦绩、才贤、隐逸、流寓、卓行、文集、题咏、物产、纪事十六门。其中物产、纪事二门，而显贤原本则无，乃升元所增补，故列于书后。卷前玉玺图，摹绘极为细致；图说谓，点划悉依旧本摹写。星野、县治、文庙三图，绘刊亦精。惜其书纪载旧闻，犹未尽详，职官附于宦绩，选举人于才贤，且多缺漏。蓝田轶闻，见诸于古书者颇多，此志采摭犹有未尽也。

　　渭南县志十八卷明嘉靖二十年刊本(湖北省图书馆藏)

　　明南大吉纂。大吉字瑞泉，渭南县人；正统五年经魁，六年登进士，历官户部云南司郎中、绍兴知府。以忤时显罢归，与弟子姜泗、贺府、姜沂、刘凤池、薛腾蛟、何永等，纂成邑志。按此志编例，图二卷，曰诸图上、曰诸图下；表四卷，曰易置表、曰官师表、曰户口表、曰选举表、曰因例表；考五卷，曰封域考、曰建置考、曰风土考、曰祠祀考、曰古迹考；传七卷，曰职官传、曰迁寓传、曰人物传、曰列女传、曰杂纪传、曰叙传；凡十八卷。每篇均有小序，首题瑞泉子日四字，有如县令主修县志之例。按其体例，惟列图、表、考、传四体，而缺志与文征二体，修志之三书六体，犹未尽备。物产艺文，是为方志所必备之体，又缺而未登，故于体例论，志类未臻完备也。其独以诸图一门，居全书三册之一，其小序云：“图凡二卷，以治民事神为主，上卷始县境终桥渡，凡图二十又一，皆治民类也；下卷始文庙终石鼓山，凡图十又八，皆事神类也；二卷合图，凡三十又九。”又表之一门凡四卷，有历代易置表，与他邑志书沿革表有异，分县、乡、里、村四项，以编年为次。其小序首云：“瑞泉子曰：渭南本古雍州东域之地，自汉置县以来，其间因革无常，而名称由之亦异。至其县之领乡，唐始仅见其纲目，而乡之领里，又后至宋乃始有目若名也。金元虽以都图兴制，中遘兵燹，载籍无存，兹固弗可强说也。”按此表所考述渭南历代领管乡里之制，为独创之作，较他邑志书沿革表，以考县之所隶，专叙置废并割之事者为佳。

　　渭南县志十四卷清乾隆四十四年刊本(徐家汇藏书楼藏)

　　清汪以诚纂修。以诚江宁县人，举人，应大挑选一等，以知县用；尝委署陕西沂阳、沔县等县知县，乾隆四十二年调任渭南知县，翌年纂成此志。渭南县志自嘉靖间南大吉纂县志十八卷，天启间南轩续修县志十六卷，南师仰又为增订。清顺治十三年尚九迁、朱可衧重为之纂修，雍正十一年岳冠华、刘庆昌又纂修，编为十五卷；乾隆中知县姚景衡创修县志未成，以诚继而成之。其志以考证前志之缺误为主，又增续雍正十一年后四十余年之事；凡十四门，曰地形考、曰旧迹考、曰坛庙祠宇院观考、曰冢墓考、曰建置考、曰赋役考、曰历代著闻人考、曰本朝著闻人考、曰节烈妇考、曰选举考、曰守令丞尉簿史考、曰修志源流考、曰杂考、曰绘图考，征引浩繁，论断该实。按其体裁，实为史册征信之书也。

　　恒州偶纪三卷清乾隆十五年刊本(上海图书馆藏)

　　清邹儒纂修。儒字归峰，洎阳人，盩厔知县。恒州盩厔县之古名，儒仿康海《武功志》例，为文三篇，记盏厔之民情风俗，为教化之通告也。邑人王璋因其书扩张之，编为《盩厔县志》十五卷，与是书同时刻行。是书三篇，一纪胜，记山川、形势、险要、古迹也。二纪创，载建置、祠庙、仓丁、书院、陵墓、考证、艺文也。三记意，述赋重政繁，民间疾苦也。三篇惟分段落，而不具标目，实则长文一篇耳。

</div>
    <div class="pagination">
<a href="稀见地方志提要_page22.html">上一页</a><span>...</span><a href="稀见地方志提要_page18.html">18</a><a href="稀见地方志提要_page19.html">19</a><a href="稀见地方志提要_page20.html">20</a><a href="稀见地方志提要_page21.html">21</a><a href="稀见地方志提要_page22.html">22</a><span class="current-page">23</span><a href="稀见地方志提要_page24.html">24</a><a href="稀见地方志提要_page25.html">25</a><a href="稀见地方志提要_page26.html">26</a><a href="稀见地方志提要_page27.html">27</a><a href="稀见地方志提要_page28.html">28</a><span>...</span><a href="稀见地方志提要_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
