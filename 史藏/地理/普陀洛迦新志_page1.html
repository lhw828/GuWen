<!DOCTYPE html>
<html>
<head>
    <meta charset="UTF-8">
    <title>普陀洛迦新志 - 第 1 页/共 64 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>普陀洛迦新志 - 第 1 页/共 64 页</h1>
    <div class="content">普陀洛迦新志

普陀洛迦新志卷首 
序一 
　　释迦入灭，以金缕袈裟，付摩诃迦叶波。迦叶奉衣，住鸡足山，以待慈氏。据奘师所记，屈屈吒播陀，此言鸡足。亦名窭卢播陀，此言尊足。在摩竭陀国，莫诃河东百余里。道里明白如此。乃今云南宾川之境，有鸡足山，亦以为即迦叶传衣示寂之处，著之山志。华严末会，鞞瑟胝罗居士告善财言：「南方有山，名补怛洛迦，有菩萨名观自在。」奘师所记，为布呾洛迦。在南印度，[禾+末]罗矩吒国之南，[禾+末]刺邪山之东。道里明白如此。乃今定海县东海中，有普陀山，亦以为即补怛洛迦，观自在菩萨说法之处，著之山志。然则记可据乎？志可据乎？曰：是有说。地志者流，出于山经，禹与伯益，主名山川，量其道里，游方之内，此其职也。至于华严法界，毗卢法身，超情离见，不在此类。即人即法，即依即正，毗卢之法身也。自他无碍，一异无碍，华严之法界也。即人即法，法之所在，佛之所在也。即依即正，佛之所在，土之所在也。法外无佛，佛外无土，观自在外无此山，此山之外无东土，无南印度，可也。自他无碍，则此山之在东方，与此山之在西方，无碍也。一异无碍，则西方有此山，东方有此山，乃至余方亦有此山，亦无碍也。非他非自，非一非异，则此方之山，非补怛洛迦，非在西方，乃至非在余方，亦无碍也。事事无碍法界性也。普贤偈曰：「如于此处见佛座，一切尘中悉如是。佛身无去亦无来，所有国土皆明现。」然则古记之文，与今志之说，为同为异，孰为可据，又不足论也。抑余之感于玆志，鸡足僻在徼外，普陀介在海中，开山皆晚。而普陀当海通之后，市舶上下。在昔莲池望洋而叹者，乃今凡夫搴裳可涉。独鸡足百年以来，日以榛翳。山之显晦如此，然则时节因缘，固有在欤。余家腾冲，与宾川同直云南之西。而闲关千里，虽无风涛之忧，亦有泥涂之苦。然民国初元，犹得从容解兵，宿山中者旬月然后去。比居海滨，普陀一水，朝发夕至。而数岁之闲，未得一往。故亦不能无感于时节因缘之说。鸡足之志，草创于钱邦芑，修饰于范成勋。自兹以后，遂无继者。余与赵介庵师，常因游览，别为小志，补其阙略。属稿初定，讫未刊行。普陀山志，自清康熙迄道光，凡三修焉。今相距仅百年，开如了余两师，独发弘愿，延邑儒王雅三学博，从事纂修。书成，寄京师属余为序。余于此山，无一日之勤，又罕闻法要，诚不足以叙兹志。而因缘遭值，重违两师付嘱之意。得援法界之旨，稍解世俗之诤，并为鸡足发凡。挂名简牍，亦不可谓非幸也。 
　　　　中华民国十二年冬勋三位一等文虎章一等大绶嘉禾章 
　　　　云威将军上将衔陆军中将农商总长腾冲　李根源谨序 

序二（此序专说撰本迹颂之缘起。） 
　　吾人一念心性，不变随缘，随缘不变。随迷染缘，则背觉合尘，轮回六道，极之则永堕阿鼻地狱，而心性无减。随悟净缘，则返妄归真，趣证三乘，极之则圆成无上觉道，而心性无增。然在凡夫地，若得闻佛名号，及甚深经义，斯时菩提法润，已纳八识田中。其始虽漠然不自觉知，果能不自暴弃，极力扩充。继则由涓滴而滥觞，渐至泛舟，以及滔天。终必直趋萨婆若海，圆满菩提，归无所得，彻证即心本具常住不变之妙真如性。从兹又复由本垂迹，带果行因，俾得灯灯相传，明明无尽，岂不伟然大丈夫哉。法华经云：「诸佛两足尊，知法常无性，佛种从缘起，是故说一乘。」缘之时义大矣哉！予自弱冠，即读佛经，彼时但欲剽窃文义，作词料用。于民国二年，始归心净土，以期出此火宅，入彼珍池。固知观音大士，为莲邦导首，而复现身尘刹，随机利生，又与娑婆因缘最深。其应化之迹，在浙江普陀，于是遂动朝礼之念，然尚未有行期也。后于报读印老法师文数篇，提倡念佛，勖励敬心，不觉深洽予怀，而正中吾病也，（病在全不知敬，今自发露，用作忏悔。）乃一心愿见。于十一年促装就道，造山拜谒，以礼观音疏呈师，深蒙许可。且不待请求，而以心仰之文钞持赠，傥非夙缘所追，何至契合如是耶！隔日下山，师更以大士颂相委。予亦自忘固陋，瞀然应承。夫山志加修大士颂一篇，师盖怀之数年矣，以度生心切，问道者多，未遑秉笔。而吾邑佛学同人，数年前曾嘱颂普门感应，予畏用心，托故谢之。乃今竟承师付嘱，终以文章报答大士，而慰同人之望，其因缘又宁可思议耶！初辑经文，暨感应事迹，叹其浩如烟海，不知从何处下笔。数得师训，曰期遍界流通，同沐慈化。曰令法界众生，同种善根，同生西方而后已。曰令阅者由欢喜，而得生善、破恶，入理之益。不觉恍然悟吾师之语，即大士之心。夫大士功德，普贤菩萨不能测其一毛，何能颂？穷乡僻壤，愚夫愚妇，莫不耳大士名，奉为慈母，何庸颂？此之颂者，不过借大士本迹，以训世化俗耳！颂首契经，次感应，先本后迹也。经中修证，本中之本。应化，本中之迹也。感应中示现类，由本垂迹。救苦与乐，迹中之权。弘法摄生，迹中之实也。结后十心，劝进行者，由迹返本也。复次，感应类首示现者，我辈背觉合尘，以心性为耳目之奴隶久矣。凡见闻所不及者，每视为子虚乌有。不信法身常住，有佛菩萨。亦不信法身流转，有因果报应。死后断灭之见，其祸不可胜言，故以大士示现警之，欲人毋辜佛恩，毋负己灵也。次救苦与乐者，我辈历劫迷妄，纵知心为主人，身如传舍，而我见必不能顿空。然向外驰求，业复造业，如抱薪救火，只益自焚。一念回光，将心转业，形端影直，所谓自求多福也。次弘法者，三界无安，犹如火宅，牺牲文绣，庸足自豪。以佛法而祈福报，明珠弹雀，智者惜焉。故退世闲法，进出世法。而修行莫简于持名，成佛莫易于生净，故以摄生终焉。此循循诱人之微意，亦即宗楞严圆通章，先示现，继救苦满求，而以得大涅槃为归之旨也。正文并注，共三卷，后附经证一卷，脱稿即呈印师鉴定，蒙许可后，乃敢作为定本。辞虽谫陋，然于欲究大士本迹感应者，不无小补。愿三宝加被，俾读者悉能信而行之，则直达乐邦，不游三界，彻证自性，常住寂光矣。然大藏经教，如标月指，世俗秕糠，讵足当明眼人一顾。而声论宣明，如来悬记，景仰大士者，固不得以凡庸之文，遂置之不观也。故予以此初则寓缘于大士，既乃结缘于印师，终或以大士之缘，普遍流通于天下后世。则灯灯相传，明明无尽，庶可满大士度生之愿，而区区纂述之功，亦不唐捐矣。此固晨夕馨香所祝祷者。 
　　　　民国十三年甲子盂夏彭泽许止净述 

序三（此序专说大士之深恩重德，兼示净土为一切凡圣同修之道。） 
　　娑婆世界，苦事最多。娑婆众生，耳根最利。维我观音大士，慈悲心切，故与此世界，因缘最深。以其随类逐形，寻声救苦，故令众生闻名见形，恋慕赞叹。由此因缘，令其近种人天之福，远证菩提之果。昔于楞严会上，显示本所修因，从闻思修，入三摩地，反闻闻性，证真圆通。所证本妙觉心，上合十方诸佛究竟所证，下合十方众生即心本具。故与诸佛同一慈力，与诸众生同一悲仰。从兹现十界身，以三十二应、十四无畏、四不思议无作妙力，度脱众生，今其悉皆亲证即心本具妙觉真心而已。佛敕文殊，选择契机法门，以利现未。文殊因兹拣去二十四圣，独推观音。盲摸之徒，不详所以，遂谓观音登科，势至下第。由此一言，令诸无识，藐视念佛法门，不肯修持。不知耳根圆通，乃逗当时阿难畜闻成过，与后世利根专参向上之机。念佛圆通，则普逗十方三世一切众生之机。所以证齐诸佛者，尚须回向往生。将堕阿鼻者，十念遂登末品。观音势至，同为弥陀上首，同于十方世界摄念佛人，归于净土。但以所示修法，微有不同。以一则注重在念他佛，而非自何由显他。一则注重在念自佛，而非他何由了自。念他佛，似属事相，而理由事显。念自佛，似属理性，而事由理成。了此，则自他不二，理事一如，同归萨婆若海，共趣菩提觉道，有何同异之可论哉！又大士于大悲经，令诵咒者，至心称念我之名字，亦应专念我本师阿弥陀如来，然后诵咒。又于佛前，自说誓言，诵持大悲神咒，若不生诸佛国者，我誓不成正觉。是正势至所谓忆佛念佛，现前当来必定见佛者也。须知大士应化，始终皆以念佛而为宗本。普门一品，佛令一切凡圣念观世音者，究与念佛有何殊异？浙东普陀山，为大士应化道场，即当年为善财说法处也。印光法师，卓锡是山三十余年。以普陀旧志，皆于大士本迹感应，未曾发挥，诚所谓舍本逐末，买椟还珠，甚可痛惜。拟将大藏大士本迹，及此方感应，撰为颂词，并一一注其义意。又辑诸经大士本述诸事，以为证据。庶可令一切有情，同知大士历劫深恩，而悉皆常念恭敬，各满所愿矣！以力不暇及，乃托挚友许止净居士撰之。幸已脱稿，拟欲排印数万，遍布中外，爰志所以，用告阅者。 
　　　　民国十三年甲子仲夏上海黄庆澜序于会嵇道署 

序四（此序虽为流通单行本颂文而作。实于修志撰颂各缘起，言之綦详。） 
　　世出世闲一切诸法，皆由时节因缘而为发起，故古德云：时节若至，其理自彰。诚然诚然！光以庸劣，百无一能，寄食普陀山法雨寺三十二年。昔阅普陀志，见其所载，皆属道场废兴，以及种种寻常等事。至于观音大士往劫本迹事理，以及此方感应因缘，悉皆阙略，不禁令人长叹。民国六年，王采臣、周孝怀、陈锡周三居士来山见访。王周谓普陀为观音大士圣道场地，中外景仰，何可久撤讲筵，忍令法道寂寞乎！祈师发心讲经，我等当为筹备道粮。光以固陋力辞。锡周则曰：「山志久未修，板已模糊，师若肯修，我当刊刻。」光曰：「此事颇不容易，若照旧例，则文人皆能为之。若将大士往劫本迹修证，及此方感应事迹，一一略叙大端。令阅者咸知大士恩周沙界，慈济无疆。从兹发起正信，身心归依，近获人天之福，远证菩提之果者，非遍阅大藏，备考群籍不可。若不发挥大士本迹感应诸事理，则成遗主志宾，舍本逐末，与寻常山经水志何异？何以显普陀为大士应化道场？又何以显大士为法界众生之大慈悲父母，而与娑婆众生因缘最深也！然光以宿业，致令心无知识，目等盲瞽，尚须忏悔一二年，待其业消智朗，障尽目明时，当不惜身命，勉令成就。如其业重，不能感格，当往江西，求黎端甫居士，代为了此公案。此公学贯儒释，笔超侪伍，必能发挥大士之慈悲心迹也。」次年徐蔚如居士，以文钞印行，致不加详察者，谬谓之为知识，从兹信札来往，日不暇给。八年春间，端甫归西，先所发心，竟成空谈。十一年春，定海知事陶在东公来山。谓山志流通，令人由信向而改恶迁善，返妄归真，实为挽回世道人心之根本要务，念宜重修。光以陶公护法心切，救世情殷，即令普济法雨两寺主人，恳请陶公亲任其事。陶公以公事无暇，乃托邑绅王雅三君任之。一切事宜，外有陶公，山有开如退居，商酌料理。光以无暇，绝不过问。次年，陶公升于杭县，犹复鱼雁往还，商酌其事，若非宿受大士付嘱，其能如是也耶！初于修志议成之后，未及一月，江西彭泽许止净居士来访，一见即成莫逆。光叙昔衷曲，遂以大士颂见托，彼即允许，若非大士冥垂加被，何有如此之际遇乎！许君乃备搜藏典，及诸群籍，时经二载，稿方告竣。述成颂文，近二万言，而复逐联注其义意，俾阅者悉知所以。又节录各经以为明证。颂文三卷，经证一卷，共三百七十余页，于夏初寄来。颂中义意，许序已陈，兹不复赘。光昔本欲冠于山志之首。今以卷帙繁多，特为别行。兼欲遍布天下后世，傥与志合行，则不易广播矣。（后以陶公见颂文超妙，谓须冠于志首。乃删其注语及经证等，仅录正文，统作一卷，名本迹门，为卷一。）然大士从无量劫来，分身尘刹，其本迹感应，非佛莫知。此数卷颂，不过大地一尘，大海一滴，令不知大士之深慈大悲者，略知梗概。从兹赧然愧怍，勃然奋发曰：吾人之心，与大士之心，无二无别。而大士圆成佛道，久经长劫。又以悲心无尽，不离寂光，垂形九界，普现色身，度脱众生。我辈从无量劫来，轮回六道，其亲蒙拔苦与乐之恩者，不知凡几，直至今日，尚为凡夫。上负大士拯拔深恩，下负自己本具佛性，静言思之，能不愧死。彼既丈夫我亦尔，不应自轻而退屈。由是翻转凡情，追随圣迹，克己复礼，闲邪存诚，敦行世善，兼修净业，久而久之，与之俱化。上焉者，即于现生断惑证真，了生脱死。下焉者，迨至临终，仗佛慈力，往生西方。能如是，则人人敦礼义，各各识因果，自然干戈息而人祸永灭，雨晹时而天眷常临矣。陶公所谓挽回世道人心之根本要务者，其在斯乎！所愿见者闻者，同发景仰大士之心，而勉力修习，则幸甚幸甚。 
　　　　民国十三年甲子中秋日古莘印光释圣量谨撰 

石印普陀山志序（附录） 
　　观世音菩萨，于无量劫前，久成佛道，号正法明。但以度生念切，救苦心殷，不离寂光，垂形六道，遍于十方微尘佛国，普现色身，度脱众生。非独止现菩萨之身，而二乘六道，无身不现。法华所谓应以何身得度者，即现何身而为说法。虽则遍入十方佛国，而于娑婆因缘，甚深甚深。虽则普现十法界身，而世人据迹而论，止云菩萨而已。以其彻证唯心，圆彰自性，故得悲运同体，慈起无缘。由本高而体大，故迹广而用宏。其随类逐形，寻声救苦，有感即应，无愿不从之迹，喻如月丽中天，影现众水。不但江湖河海，各现全月，即小而一勺一滴，无不各各皆现全月。又江湖河海中月，一人观之，则其月与己相对；即百千万人，于百千万处观之，亦皆各各与己相对。人若东行，月则随之而东；人若西行，月则随之而西；人若安住不动，月则不离当处。一人乃至百千万人，悉皆如是。菩萨于一念中，遍法界感，遍法界应，感应道交，无少差殊，与此一月普现众水，随人随地各见全月，了无有异。良由菩萨心包太虚，量周沙界，以众生之心为心，以众生之境为境。故得不谋而合，无缘而应，岂世智凡情，所能测度者哉！至若水昏而目盲，则不能见，非月不现，是昏盲咎。其感应之迹，有显感显应，冥感冥应，冥感显应，显感冥应，亦冥亦显感而显应，亦冥亦显感而冥应之不同。（显感显应者，现生竭诚尽敬，礼念供养，即蒙加被，逢凶化吉，遇难成祥，及业消障尽，福增慧朗等。冥感冥应者，过去生中，曾修竭诚礼念等行，今生虽未修习，由宿善根，得蒙加被，不知不觉，祸灭福臻，业消障尽等。冥感显应者，宿生曾种善根，今生得蒙加被，显感冥应者，现生竭诚礼念，不见加被之迹，冥冥之中，承其慈力，凶退吉临，业消障尽等。亦冥亦显感而显应者，宿世曾种善根，今生竭诚礼念，显蒙加被，转祸为福等。亦冥亦显感而冥应者，宿世曾种善根，今生竭诚礼念，冥冥之中，承其慈力，获种种益也。了此，则知功不虚弃，果无浪得，纵令毕生不见加被之迹，亦不至心生怨望，半途而废。庛应之道，微妙难思，略书梗概，以勖来哲。）其应之大小优劣，在其诚之至与未至而已。纵令心不谛信，致诚未极，但能一念投诚，亦必皆蒙利益。但随己一念之诚，而分优劣。不能如竭诚尽敬者，蒙益之殊胜超绝耳。如昏水中亦有月影，但晦而不显。盲人虽不能亲见月光，又何尝不蒙其照烛也！菩萨大慈大悲，普为法界众生恃怙，由兹举国人民，各皆信奉，故有家家观世音之常谈。其应化道场，固非一处，如陕西南五台山、大香山，浙江天竺山等。其感应昭著，香火肸蚃，唯南海普陀山，最为第一。以其名载华严，昔年善财亲参，恩周庶类，历代皇帝敕建，故致举世钦崇，各国景仰。缅维菩萨应化三乘天仙一类大机，固于此山经劫常住，何止天长地久。至于凡夫所见之迹，乃于五代朱梁贞明二年，慧锷大师，由五台请铜观音像，欲归日本，至此舟胶不动，方始开山。迄今千有余年，其事迹诗文，录之成帙，名曰普陀山志。余尝病其于菩萨不思议感应事理，殊欠发挥。拟欲遍阅大藏，博览群书，凡属菩萨随机赴感之迹，悉备录之，刊板流通。一以阐菩萨度生之妙道，一以启众生出苦之良缘。但以目疾未愈，未能如愿。会稽何廉臣居士者，儒得圣心，医称国手，志行高洁，信心纯真，曾邀同人，结桑榆社，以其暮景无多，拟作归计，同修净业，企生安养。又以一切众生，久沈苦海，不仗法力，莫由得出。拟将菩萨应化事迹，为救生船，泛于其中，振臂疾呼，俾诸溺者，相引登舟。庶可同登彼岸，直达家乡，永离众苦，但受诸乐矣！因石印山志，以广其传，用酬大士度生之恩，用开众生投诚之路，令余作序。遂不胜欢喜，顿忘固陋，乃将菩萨感应之妙，略为发挥。其余事迹，固有全书在也，何须多赘。 
　　　　民国八年释印光撰 

南五台山观音菩萨示迹记（并赞○山去陕西省城七十里○附录） 
　　示迹之记，文词典雅，叙事精详，惜于菩萨不思议无作妙力，殊欠发挥。光不惴固陋，勉述一赞，以冠于首，俾事理交融，体用咸彰，生之所以能感，圣之所以能应，俱在斯焉。以企后之览者，发菩提心，见贤思齐，以观音之心为心，以观音之事为事，庶可亦为未来世之观世音耳。虽文不雅驯，而其意义有可取焉。赞曰： 
　　观音大士，于无量劫，久成佛道。为度众生，不离寂光，现菩萨身。又复普应群机，垂形六道，以三十二应、十四无畏、四不思议无作妙力，寻声救苦，度脱群萌。应以何身得度者，即现何身而为说法。直同月印千江，春育万卉，虽则了无计虑，而复毫不差殊。良由彻证唯心，圆彰自性，悲运同体，慈起无缘，即众生之念以为心，尽法界之境以为量，是知无尽法界，无量众生，咸在菩萨寂照心中。故得云布慈门，波腾悲海，有感即赴，无愿不从也。 

民国三年甲寅释印光述（以下乃示迹之记） 
　　大山岩穴，龙蛇所居，岁久成祅，肆其凶孽。吞啮不已，祸及生民，变怪升腾，非人所制。若非应身大士，孰能救济。巍巍乎妙智神力，其容思议。然于不思议境，强以文字纪述事迹者，冀千载之下，方来君子，启深信耳。昔隋时仁寿中，此山有毒龙焉。以业通力，变形为羽人，携丹药货于长安，诈称仙术，以欺愚俗。谓此药之灵，服者立升于天。呜呼！无知之民，轻信此语，凡服此药而升天者，不知其几何，又安知堕彼羽人之穴，以充口腹耳。而一方之民，尚迷而不悟。唯我大士，以悲愿力，现比丘身，结草为庵，止于峰顶。以妙智力，伏彼祅通，以清净风，除其热恼，慈念所及，毒气潜消，龙获清凉，安居岩穴。民被其德，各保其生，昔之怪异，不复见矣。由此灵贶达于朝廷，以其于国有功，于民有惠，建寺峰顶，而酬酢之。大士以慈风法雨，普济含灵，慧日净辉，破诸冥暗。于是搢绅向慕，素俗钦风，割爱网以归真，弃簪缨而入道。大士尝居磐石，山猿野兽，驯绕座隅，百鸟聚林，寂然而止，如听法音，久而方散。呜呼！建寺之明年，六月十九日，大士忽示无常，恬然入灭。异香满室，愁雾蔽空，鸟兽哀鸣，山林变色。于是寺众闻于朝廷，中使降香，奉敕赙赠，以崇冥福。茶毗之际，天地晦冥，斯须之闲，化为银界。忽闻空中箫鼓响，山岳摇，瑞云奔飞，异香馥郁。忽于东峰之上，现金桥，桥上列诸天众，各竖幢幡，及雨金华，纷纷而不至于地。最后于南台上，百宝灿烂，广莫能知，冲天无际，影中隐隐现自在端严之相。慈容伟丽，缨络铢衣，天风飘飘，焕然对目。尔时缁白之众，千百余人，咸睹真仪，悲喜交集，莫不涕泣瞻依，称名致敬，始知观音大士示迹也。清气异香，经于累月。左仆射高公，具奏其事，皇上览表，嘉叹久之。收骨起塔，御书牌额，锡号为观音台寺，拨赐山林田土，方广百里，每岁时降御香，度僧设供，大崇法化。至唐大历六年，改号为南五台山圣寿寺焉。五代之世，兵火连绵，诸台殿宇，并遭焚毁，虽有残僧坏屋，尚与木石共处矣。至宋太平兴国三年夏，前后六次，现五色圆相祥云等瑞。主僧怀伟，具申府尹，被奏天廷，敕赐金额，为五台山圆光之寺。由是增修宝殿，绘塑真仪，烟霞与金碧争辉，铎韵共松风演妙。诸台屋宇，上下一新，嗣续住持，香火不绝，慈辉所烛，石孕祥云，法雨所沾，水成甘露。台南数百步，有石泉焉，注之方池，色味甘洁，能除热恼，能润焦枯，舒之则沙界滂沱，卷之则石池澄湛。或时亢旱，迎请者相继于道途，感应如期，州郡已彰于简牍。怀生蒙祐，草木沾恩，自昔迄今，声华不泯。噫！大圣以悲愿力，福被一方，而一方之民，亦不忘于慈祐。每遇清明之月，及夏季忌辰，不远百里，陟险登危，皆以净心踵足而至者，何啻百千万耶。扶老携幼，阗溢道路，相继月余，各以香花音乐，缯盖幢幡，资生之具，持以供养。于是头面顶礼，致敬致恭，睹相瞻仪，旋绕赞叹，莫不洗罪蒙福，弭障沾恩，岂徒为奔走跋涉而已哉！寺僧法忍，虑其岁月经久，灵迹湮没，持诸残碑，嘱为斯记。普明固辞弗获，甚愧非文，傥遇贤士，改而正诸，不亦宜乎。 
　　　　太白山释普明谨撰（元至元七年正月立石） 
　　（石印普陀志序，发挥感应理致颇详。南五台示迹之记，乃大士现比丘身，救苦实迹，亦六月十九香会之根原。故附录之，冀阅者生正信焉。印光谨识。） 

礼观世音菩萨疏（此系作颂之原因，故并录之。○附录） 
　　盖闻诸佛如来，以大悲为体。菩提萨埵，依般若观心。寂灭现前，故得上同下合。真空无相，乃能救苦寻声。然入俗度生，七行方始。同事爱语，六地犹惭。茍非早成正觉，现劣应以行慈，度尽众生，始明相而成佛者，孰有威神之力，巍巍如是乎！伏维我大慈大悲观世音菩萨，居补怛洛迦之山，得大悲解脱之法。师承静住，标正法明之称。补处弥陀，授功德山之记。宝藏住世，回向菩提。威德园观，宏深誓愿。从闻思修，顿入摩提。得圆通常，举皆真实。熏修金刚三昧，清净宝觉圆融。十四无畏，福备众生。卅二应身，度该等觉。具大自在之功，妙容顿现。有不思议之德，极果能施。故六十二亿之名号，一念等齐。二十四圣之法门，都归拣别。涅槃一路，三世佛学尚闻闻。示现普门，八万众发无等等。加以左辅虽居安养，摄生现处娑婆。金城熊耳，竞说化身。五台泗洲，并彰圣迹。甚至蛤蜊蚌壳，现妙像之庄严。鸡卵圆鱼，睹金容之赫奕。故知慈父恩深，纵焚身难报。而老婆心切，实垂涕相招也。弟子止净，舍父逃逝，久穷露于他乡。随业飘流，更蹉跎乎半世。八年供奉，担粪遗金。二竖魔缠，认沤忘海。自愧怖头。发心礼足（在家礼三圣像）。手珠念佛，日三百回。顶礼诵经（指弥陀经），月百八卷。读金刚之文，惟求作佛。礼普贤之偈，发愿度生。念往生陀罗，我佛常住其顶。持大悲神咒，浴水亦得度人。凡兹大善因缘。藉作往生公据。更以今生根钝，魔障难消。夙世孽深，正信易退。特叩白华。虔参宝像。如慈愍之西渡，冀睹真容。学善财之南询，愿逢圣友。尚乞慈哀。隐为加被。示张使于云里，璎珞端严。指史相于岩头，金光照耀。甘露灌顶，增智觉之辩才。宝手破肠，疗法义之气疾。傥寄此旅亭，不遑安处。则赐与华屋，愿得门开。数李母之珠，预知时至。食廷璋之芋，克日西行。印泥而印坏文成。念佛而佛随心现。垂红莲之臂，接以金台。放白毫之光，导归宝阁。同登安乐，生佛本无差分。回入娑婆，母子不相违远。布兹心愿。伏乞证盟。此日金刚石上，归依智海之导师。他年摩尼华中，随侍天冠之胜友。（卅，音萨，三十也。○民国十年壬戌春许止净谨撰。） 

普陀洛迦新志例目 
例 
　　一　纪录普陀，元盛熙明，始为普陀洛迦山传。明侯继高，始为志。厥后明周应宾、清裘琏、朱谨、许琰、秦耀曾，并沿志例，各有修辑。其题名，或称普陀山志，或称补陀山志，且冠以南海二字。其以普陀洛迦四字并举者，惟盛传。今依之，题曰普陀洛迦新志。名从主人，不敢意为增损也。 
　　一　诸山志之流传于今者，惟秦志。许志，已不概见。裘志、未志、益成孤本。至盛传，及侯周二志，尤罕有传者。清上元朱绪曾著昌国典咏（该书亦仅有抄本），闲引及之。吉光片羽，弥足珍贵。兹编采录一人所辑者，曰某传，某志。诸志相同者，曰旧志。 
　　一　乾隆许志，为法雨寺所延修。道光秦志，为普济寺所延修。二志各有所袒。其比事属辞，往往详主寺而略他寺。秦志尤甚。兹编凡关于普陀者，应有尽有，应无尽无，不敢存偏私之见。 
　　一　前人文字，原非一成不易，补缺正误，修志者责也。是编援引各书，既注明于每条下。其有疑义，或别有说者，必详加按语。俾阅者，得以考异同，而参得失。 
　　一　山境，总绘一图。详列寺院，不限篇幅。其著名胜景，别为分图。用照片铜板，以存其真。 
　　一　普陀之名，原由大士而著，实以大士为主体。今辑山志，应先从大士本迹感应叙起。故将许止净居士所撰之观世音菩萨本迹感应颂，列于第一，名本迹门，为一卷，是为内篇。其下形胜灵异等十一门，各为一卷，是为外篇。内外共十二卷。则佛恩之洪深，道场之原委，均可悉知矣。 
　　一　形胜门，自当从山说起。裘许二志，先提海字，再疏普陀洛迦，明其在南海也。然普陀，无论其为南海，为东海，总之皆浙海也。以浙海而专属普陀，殊嫌蛇足。秦志删海一段，首列普陀洛迦山，较为了当，今从之。 
　　一　普陀，夙著灵异，见于载籍者，极多。兹编广为搜罗，择其有姓名爵里岁时缘起者录之。非是则不书。 
　　一　旧志，于帝王赐与，多立门目。如裘志，颁赐附命使。许志，增以赐施。秦志，改为赐与。朱志朝典，许秦二志，改为旧章，别清帝宸翰为天章。此在帝制时代则然。今以国体共和，佛法又尚平等。凡列朝敕谕碑序，均与诸艺文，散载各类本条下。而删前志旧章天章各门目。明释广宾撰上天竺山志，有帝王檀越品。清缪燧增修旧志例，以山志但载内廷赐与，未闻朝士布金为惜。又言南海乘桴，身命以之。故匹夫单妇，虽斗粟尺布，不可不谓之大布施，为志所不当略。厉鹗增修云林寺志，有檀越门。是帝王臣民，均以檀越概之。今依其例，别立檀施门。凡帝王赐与，与臣民施助巨款之关于大工程者，悉隶之。而删旧志颁赐施与命使诸门目。惜旧志略去臣民施助，杞宋无征，详不得闻。姑存什一于千百，为后海之先导，并为信施者劝。 
　　一　旧志，有建置、梵刹、精蓝各门。今但立一梵刹门，而以精蓝茅篷废庵附之。然梵刹昔唯普济法雨二寺。而慧济于光绪末年，恭请龙藏，已蒙赐额，亦可与普济法雨鼎足为三。其所建置，则各附于其寺之后。其余各庵，无论大小，均属精蓝，附于梵刹之后。茅篷废庵，则又附之。以示同修持而有所统耳。旧志无茅篷之名，则数椽斗室，亦名为庵。今则凡自力经营道粮，不领香客给施者，均名为庵，均属精蓝。凡资香客给施者，则名茅篷，即净修梵行之独处者。每篷止一人，不收徒众，不接香客。但依香客给施而为过活。旧志混而不分。今则名称井然，秩序不紊矣。 
　　一　裘志，分法统、释系二门。许秦二志，又改释系为禅德。此犹儒家区别道学儒林为二传也。然宋史别道学于儒林之外，先哲多微言。法统禅德，同有功于佛门，犹道学儒林，同有功于圣教。事本同揆，理无二致。兹总以禅德概之。援正史例。凡有功象教，无论一事足称，或行事多者，各著一传。闲有因师而及其徒，因徒而叙其师者。行茍足法，悉为采录。于中分四：一普济住持，二法雨住持，三本山出家，四十方寄寓。各以年代先后为次序。合而不混，分而不歧。以禅德乃修一切诸法诸行之通称，实为佛教之一大统绪也。 
　　一　历来普济法雨两寺方丈，为当道及合山公推，主持道场。虽非尽如潮音别庵，其人要皆著有声望，翘异僧众者。若听其湮没无闻，殊非善善从长之道。兹仿清沈鑅彪云林续志例。于禅德后，附两寺住持表，第以年分。其无年分可稽者，但按旧志所列次序而列之，使无紊乱。惜书缺有闲，详不得闻。至慧济方丈，虽多高行，以非出自公推，略之。 
　　一　裘志事略门小序云：「或细事而系钜，或厄言而寄深，或发明所未足，或补载所未详，以明立门之微意。」兹亦师其意，别为志余门。凡遗闻轶事，不能专立门目者，隶之。但不敢如裘志，于事略，而涉及灵感、禅德、流寓，甚有涉及修志事例者，致贻混杂之弊。 
　　一　旧志，桥塔道路隶形胜，亭祠附梵刹，或建置，殊为失当。兹编于梵刹外，别立营建。凡属工程者，悉隶之。俾览者便于寻检。 
　　一　旧志，于艺文诗咏，居全书之大半。虽为表扬名山起见，究于志例有喧宾夺主之嫌。兹编于旧志已录，与有关掌故者，分别订入各条。其登临山水，流连光景之作于旧志后者，概从割爱。拟别辑普陀纪游集一书，以广流传。 
　　一　山僧著述，仿汉书艺文志例，详载书名，并录序文，以见作书之大意。故兹编艺文一门，与旧志所云艺文者，迥异。 
　　一　旧志，列法产、方物二门。兹编法产，订入梵刹各寺下。方物，援明释传灯天台山志，清徐增灵隐寺志例。略载普陀特产于志余门。其他动植各物，与郡县从同者，虽众不书。 
　　一　旧志，流寓不列僧人，但中有二人，应须区别。一则释行帜，出家得法后，方来普陀，一住六年。仍用林增志之俗名，列于流寓，殊与体例不合。今乃用释行帜之名，移于禅德之十方寄寓中。二则建文帝，久已为僧，尚于酒肴无所戒，而心犹未能忘情于往昔之富贵，乃僧俗俱不能定名者。今移于志余，只取记有其事耳。至于依理论判，自有具眼高人。吾人但任记事之责而已。 
　　一　维持山中秩序，全恃规制。矧迩来人心不古，行辄逾法，益应拘以绳墨，为林下仪则。旧志，附规制于法产，兹别为一门。凡僧人普通应守之仪规，及本山特别之规约，择其要者录之于前。僧人正行既立，方有受外护之资格。内外相辅，则法道兴，而外侮熄。故将民国教令，及县道示令，录之于后。俾有所遵守，而安心修持焉。 
　　一　山志，如盛传等，书虽不传，其序自在。兹别为叙录门，详载各山志纂修姓氏，序文，例目，以存梗概。而以此次新修缘起往来函件殿焉。 
　　一　山志，点染形胜，首推裘辑。刷新体例，始于兹编。裘以沧桑转换，兵燹沦胥，不但所闻异辞，抑且无闻可异为慨。兹亦苦于期限既迫，文献寡征。虽殚心摭拾，究难免疏漏之讥。网罗群籍，发挥钜篇，勒成完书，上诸东观，则有俟夫后之君子焉。 
　　　　中华民国第一癸亥中秋翁山寄翁王亨彦雅三甫谨识


普陀洛迦新志卷一 
　　　　彭泽许止净敬述　古翁山王亨彦辑 
　　　　本迹门第一（此门即观世音菩萨本迹感应颂正文。其单行本，有注并经证，分四卷。已刻木板作四册，于南京三汊河法云寺流通。又排铅版作二册，于上海中华书局，已印八万余部。纸型现存苏州穿心街报国寺内弘化社。今列于山志之首，仅录正文，统为一卷。） 
　　原夫真如法界，本无生佛之名。幻起无明，遂有升沈之判。众生愚昧，火宅嬉游。大士慈悲，垢衣粪埽。作无畏之施主，为极乐之导师。遂使王臣崇奉，争投甘露之门。士女皈依，齐拜莲华之座。但经藏浩博难稽，而野史流传失实。致令普门妙义，未获宣扬。净土圆音，难臻信仰。爰体佛心，敷陈本迹。永令浊世，大作光明。志本迹。 

　　此门颂文分三：初叙意，二正颂，三结劝回向。 

　　今初叙意。明作颂之缘起，为全篇总冒。分四段：初颂大士悲智双修；次颂大士以古佛应世，故名震十方；三颂大悲救苦为急，故娑婆缘重；四据经正讹，令起正信，为作颂之缘起。 

　　尝闻诸佛无身，而般若实为其母。菩提非树，而大悲自发其芽。故法身解脱，非智慧不得圆融。本智万行，惟慈悲始能和会。是以自他不二，明极即是如来。因果交参，行深实惟菩萨。（李长者注华严，谓观音表悲，自在表智。且悲智二字，总该一切佛法理事各门，故以冠首。）然而地入现前，犹惭四摄。位居不动，尚待三加。岂非出缠之智障易生。入俗之愿王难见乎！惟大士寻声救苦，寄号观音。断惑证真，得名自在。称为捻索，实遇无空过之辞。号作应声，有感而遂通之义。本正法明而作佛，原为释迦之师。具千光眼而度生，又作弥陀之辅。（此因出悲智二名，顺点出其他各名，俾世俗得知其远本。）愿深无量，与毗卢同称丈夫。德举一毛，虽普贤莫知边际。故刹那称念，等百千亿兆之如来。偶尔受持，胜六二河沙之菩萨。信乎名号尊贵，难可得闻。梵释天人，皆应生敬也。（此从大悲经，言菩萨以至天龙，皆应恭敬，引起娑婆缘重。）惟是华藏无尽，娑婆之苦集偏多。极乐易生，菩萨之慈哀尤切。故尘刹现身，而此号施无畏者。莲邦补处，更来兹摄念佛人。为世间作眼目，曾昭皎日之光。唯海上多圣贤，乃属白华之寄。盖以众生业重。一子情殷也。庸是珍宝舍身，王臣供奉。香花稽首，妇孺归依。致崇祀者，五百身而有余。纪感应者，千万言而不足。但文人记载，善籍原多。而野史流传，讹言亦众。或称舍身之王女，或谓服气之神仙。或疑帝释之臣僚，或误面然之形像。虽传述不失于尊崇，而名位实邻于诬谤。爰据契经，广陈本迹。欲令善信，共结法缘。（此从缘重，致多讹传，特据经作颂，俾得正信。欲究或称舍身之王女以下各讹，宜阅此颂单行注本，群疑自释。） 

　　　　二正颂，分二：初颂往劫本迹，以显道大德宏。二颂此方感应，以显悲深愿重。 

　　今初颂往劫本迹，以显道大德宏。内分二大段：首修证，次应化。○修证门复分二段：首发心，颂受记经之往昔因缘。次证圣，颂楞严经之圆通章。○应化门复分二段：首释迦佛前应化，颂悲华经发心受记。次佐释迦佛应化，内分六小段：一教悲，颂华严经善财二十七参章。二教智，颂心经。三神咒，颂十一面咒经，消伏毒害咒经，不空罥索经，大悲咒经，并其他各咒经。四受记，颂受记经。五观想，颂观经之华座观，及观大士身相文。六礼敬持名，颂法华经普门品，楞严圆通章之十四无畏，并观经之接引文。 

　　夫学者欲求作佛，首重发心。不修广大之因，岂获真常之果。菩提一发靡涯，福德乃能无量。故华藏大众，屡叹其难。净土往生，又言其易。欲求大士之发心，乃溯空王之往劫。粤有刹名德聚，佛号金光。有威德之明王，闻如来之法印。在园观中，入于三昧。见莲华内，化生二童。证一切之法空，为三际之坐断。名无真实，说是假施。偶呈宝意之名，同礼金师之佛。问香华之供养，福德谁多。知尘刹之庄严，菩提最胜。于龙天中，作师子吼，发四弘誓，叹本际之难知。为一众生，许历劫而行道。断除五结，拔身火宅之中。超过二乘，不宿草庵之内。愿于万亿之劫，济度众生。摄取清净之行，庄严佛土。此大士初发菩提，于众生最为勇猛时也。（以上颂受记经之往昔因缘，说大士初发菩提心事。） 
　　然而众生本来成佛，无非约理之谈。菩萨发心度人，岂竟不劳而获。性德虽具，非修德无以全彰。自觉已圆，而觉他乃能双满。惟是归元无二，何为方便之门。圣性皆通，孰是涅槃之路。大士于是知以生灭心，不足为因地心也，故拣除意识。无分别智，乃合乎本地觉也，故圆照耳门。盖十方击鼓，彰闻性之圆融。三次撞钟，证法位之常住。纵使梦中颠倒，偶迷舂捣之音。定知觉出思惟，固匪身心能及。（颂大士初选耳根，得圆通常三真实。）爰有如来，名同菩萨。教以闻熏，入于禅定。颠倒闻机，直旋流而深入。返归自性，更何妄之能生。一念回光，不因明而立所。二尘俱遣，亦耽静之忘情。然根尘两种，同为镜上之痕。相见双亡，始入人空之位。此大士证我空真如，见思惑尽时也。但龟毛兔角，事障易除。水月镜花，理魔难遣。不加拶入之功，难免功勋之堕。非幻成幻，佛亦是尘。远离复离，空尤当殒。此大士成法解脱之时，而始尽尘沙之惑也。既已空空，更须灭灭。到竿头而进步，向劫外而转机。功成者退，太平不见将军。绝后再苏，丧亡乃安野老。烧木而烟灭灰飞，磨镜而垢尽明现。无明顿断，寂灭现前。此大士从三摩地，得无生忍时也。盖奢摩密照，不同默默昏昏。禅定增明，长是惺惺寂寂。双轮并运，三种圆修。故得十方圆明，二种殊胜也。于是五蕴全空，诸根互用。住行向地，刹那顿超。身界根尘，觉心遍满。上同诸佛，现三十二之应身。下合众生，施十四种之无畏。彼法华龙女，不闻普度之功能。华严善财，未获无作之妙德。此则证于究竟，故传古佛之名。善得圆通，始受观音之记也。（以上颂楞严经之圆通章。） 
　　自此已后，虽知诸法离名，而说幻焰之法。众生无相，而度梦影之生。则有劫届善持，佛名宝藏。弥陀御世，方号离诤。菩萨为储，假名不眴。大臣梵志，普度遍及天龙。诸子小王，发愿乃求魔外。大士于是同事爱语，寄位凡夫。求富生天，不知缘觉。死生互啖，俨同豺虎之身。命债须偿，长转人羊之毂。尔乃大悲海济，再劝发心。正觉弥陀，首蒙授记。大士以九旬之供养，回向菩提。本七载之思惟，取净佛土。慨夫六道旋轮，三涂易堕。退失正法，尽诸善根。摄取邪行，多由恶友。愿行菩萨道时，远离恐怖等事。无衣无舍，众生之烦恼多途。若见若闻，我愿之弘深如海。生大悲心而救苦，仍号观音。继无量寿以称尊，复名积德。此大士率百亿人，共发大心。故能于十方界，再受佛记也。（以上颂悲华经发心受记。） 
　　洎乎我佛能仁，降神堪忍。是威德之明王，今成正觉。即大悲之梵志，早有因缘。故大士示居菩萨，随学恒多。佐度众生，现身尤普。初演华严，同归法界。善财问道，已过善度之城。含摄推升，特示梵音之海。厥有山号白华，地成众宝。泉流池沼，功德之水常盈。华果树林，教化之香普被。（颂华严鞞瑟胝罗叹德推升，以大悲菩萨，特加颂赞一段。）见夫岩谷林中，金刚石上。有勇猛之丈夫，即慈悲之圣者。无尽智炬，作闇夜之光明。一切法云，覆福芽之增长。（颂善财初见大士，心中赞叹。）大士寄随顺众生回向，说大悲解脱行门。现行四摄，非同三五之身。发愿同居，永断十八之怖。令彼称名觌面，同归方便之门。忏果修因，终入菩提之路。（颂大士为善财说大悲解脱法门。）诚以众生譬如树根，诸佛乃为华果。十二类生，如奉父母。三世诸佛，始得菩提。盖自他不隔毫厘，生佛本无差别。故普贤长子，繁兴万行。文殊小男，圆成种智。不登大士之门，难入毗卢之海也。（颂大士随顺众生回向。○以上颂华严经善财二十七参章。） 
　　然而顿圆之教，只接大根。聋哑之伦，尚行小道。良以镜中认影，无故发狂。不知衣里藏珠，本来未失。大士深动哀怜，指陈般若。回象王之顾，呼鹙子之名。即色即空，非假邻虚之析。不生不灭，毋忘恒水之观。五阴能破，十八之界相全消。四谛不为，十二之缘生顿息。至此身裹十方，口吞三世。不见涅槃之佛，何来挂碍之心。如唱金刚字母，已过茶字之门。是为般若总持，乃说波罗之咒。此令利钝普被，亦使悲智交融故也。（以上颂心经。） 
　　学者深谙修慧，固登华屋之门。仅得闻熏，亦植金刚之种。所贵至诚恭敬，如觐天威。毋以妄想思惟，徒烧萤火而已。（先别颂持经功德。）惟是众生无慧，偏多分别之心。我见易增，翻以畜闻成过。争猜乳色，言以众而愈淆。未透牛皮，理以障而不见。爰开秘密之门，用塞思惟之路。（此于分颂神咒之前，出其咒语不翻之理由。故古德云：咒圆解偏，解生咒丧。○以上总颂神咒持颂之法。） 
　　时则我佛在竹笋道场，阐无遮之大会。大士以莲华部主，统持咒之神仙。宣十一面之咒心，普四悉檀之威力。忆夫莲华眼前，美音香处。或作仙人，得无生法忍。或为居士，获大悲智藏。以百八遍之诵持，超四万劫之生死。十重胜利，既受福于生前。四种功能，更得效于死后。但得至心诵念，极乐能生。傥能如法修行，菩提在掌。（此颂十一面咒经。以受此咒时为仙人，为居士，故前列之。） 
　　次则佛在庵罗园中，病满毗舍国内。夜叉爱取，既束手于良医。月盖情殷，乃求哀于我佛。佛以五浊不可久居也，令系心于净土。六识最宜速转也，请智照之观音。祝净光之普放，灭暗除痴。求安乐之能施，消灾护厄。大士本慈悲父母，乃宣心印除烦。世尊为怜愍众生，更请陀罗破恶。欲得现身，当知数息。六字章句，毕定吉祥。五门禅观，更增定力。故离恶若飘云遇风，见佛如奔流赴壑。味饶甘露，滴来杨柳之枝。口放霞光，赞遍莲华之舌。以故诸天供奉，如敬尊亲。首题得闻，亦生净土。（此颂消伏毒害咒经。） 
　　复有布怛山中，庄严殿里。降妙觉之世尊，会大悲之菩萨。乃宣如意神珠，是名不空罥索。授从世主，教遍天人。十亿数之妙智现前，二十种之大利成就。更加八法，净土随愿往生。得入三摩，诸天常来拥护。纵使罪难忏悔，癣疥亦得消除。即令诈现受持，沉麝自饶香气。欲成最胜之业，更严自在之身。螺髻右旋，华冠上戴。鹿皮左覆，绀发下垂。璎珞以作庄严，香华而为供奉。信心自能感佛，故教身有光明。画像无异真身，所以愿能满足也。（此颂不空罥索经。） 
　　惟是大士受领秘密法门，原有微尘之数。普摄陀罗妙语，更非一会能宣。故我佛再临，圣凡重集。将说大悲神咒，密放神通光明。盖自无量劫前，千光王处。受此无碍陀罗，普作未来利乐。千手眼应念具足，八地超登。十方佛悉放光明，一时来证。凡属学人，当修弘誓。先开十愿，广发菩提。再入三涂，普为解脱。昔礼空王之佛，因果无殊。今称大士之名，始终不二。更念本师，乃持神咒。于是灭亿万劫之重罪，随愿往生。获十五种之善生，更无恶死。得阶小果，尚是钝根。成就慧身，不由他悟。沐余风之吹体，常生佛前。遇浴水之沾身，同归净土。赞其功德，十二藏广未能该。称尔祈求，四十手施无不尽。求大悲之别相，当具十心。是神咒之总持，聊宣九号。此等威神之力，实菩萨所未前闻。广大之经，即如来亦应随喜者也。（此颂大悲咒经。） 
　　外此三世最胜，演十五之真言。一切随心，详四八之印法。须弥顶上，身出明妃。净居天中，目流妙女。包罗莲部，有七字之咒心。误戴华鬘，受三回之佛请。应金刚之祈愿，曾现叶衣。遍法界而蒙熏，更饶香印。庄严地狱，宣历劫之因缘。秘密莲峰，等神珠之如意。顶呈罗刹，髻号一尊。头现马王，印崇千转。六字心咒，如来尚待寻求。千臂陀罗，译者曾蒙圣证。清净奉请，天拜白衣。圆满慈悲，相尊青颈。说如来之名号，破恶生天。修菩萨之观行，将身作佛。凡此无边神咒，众多妙容。莫非运诸子之安车，诣道场之夷路。大作佛事，已符宝藏预言。圆满菩提，宜受释迦悬记矣。（此颂其他各咒经。） 
　　于是波罗奈仙人之苑，华德藏菩萨白言。谓欲普度众生，当得如幻三昧。晨星有数，慨东土之难逢。弹指能超，羡西方之无量。求世尊放白毫之光，直趣安乐。大士现紫金之相，来驻閰浮。大士乃敬白弥陀，相偕势至。率四十亿皈依之眷属，化一十二由旬之宝台。七重珍宝，具足庄严。四色莲华，交光乱转。八万四千之玉女，华果分披。三十二相之如来，瓶香供养。宝池宝树，居然极乐之风。妙乐妙音，远胜夜摩之奏。不行而至，示殊特之妙容。无为而成，现庄严于浊世。一念一时，普照佛会。无法无得，受记菩提。世尊于是溯往昔之因，示未来之果。于众宝普集庄严之刹，尊普光功德山王之名。安乐德聚，难与比伦。缘觉声闻，总归退席。大乘种界，永断讥嫌。寿命随心，宁论时劫。盖大士于菩萨中，誓愿最深。故成如来时，庄严迥绝也。（此颂受记经。） 
　　更以如来在世，赖佛力以加持。我佛涅槃，慨群生将安仰。再开观想之门，巧说思惟之法。广陈依正，既见弥陀。遍观色身，更思菩萨。在如来之左傍，想大士之敷座。现八万四千之莲叶，色作宝光。广二百五十之由旬，脉如天画。百亿珠王，放光如盖。八万金宝，校饰为台。须弥山顶，愿瞻高大之幢。夜摩天宫，差拟庄严之幔。宝珠夺目，有无量之光明。金色成云，作十方之佛事。大士面似檀金，顶彰肉髻。紫金身色，现五道之众生。摩尼天冠，立千里之化佛。圆光则众圣来临，毫相则七珍悉备。流出无量如来，遍满十方世界。臂等莲红，掌同华丽。光明璎珞，普现庄严。柔软印文，飞光旋转。虽三十二大人之相，顶上不及世尊。而五百亿安步之台，足下原同我佛。但闻名字，获福尚觉无涯。傥得谛观，破障自能净尽。盖众生易度，唯妄想之难除。佛法无边，在制心于一处。而起灭无停，实心目为咎。欲伏见思之惑，无逾观想之功。虽用归意识，依然生灭之心。而熏入赖耶，即可执持成种。如在左右，如见羹墙。非惟至诚感神，亦且是心作佛矣。（此颂观经之华座观，及观大士身相文。） 
　　然而金银众宝，尚非髻上之珠。乳酪二酥，不及醍醐之味。慨妙观之难成，无如礼敬。叹诵经之被转，莫若持名。举手低头，皆成佛道。名字究竟，二即融通。法以简而弥高，门以普而增妙也。（此总颂礼敬持名。○按天台判普门品，谓称名除七灾，礼拜满二愿。天亲往生论，以礼敬入一门，持名入三门。故于颂法华劝念佛之前颂之。） 
　　大士因入流相，发妙耳门。五观圆融，四音殊胜。故佛顶经中，阿难陀请求方便。法华会上，无尽意启问因缘。妙德既已自宣，神力更加佛赞。果能以念念之信心，契观观之妙觉。则火坑推落，池现清凉。巨海漂流，水成长养。船飘鬼国，易铁城为釜金。身堕山头，等须弥于芥子。经过险路，贼起慈心。陷入王刑，兵如割水。禁系幽囚之处，画地徒劳。诅咒毒药之来，唾天自浼。遭逢猛兽毒蛇，诚能感物。消散迅雷闪电，力可回天。离嗔离欲，三毒全消。求女求男，两情堪慰。为作良医，自臻上寿。灭除烦焰，克入三摩。凡此念无空过，福不唐捐。莫非众生之一心，致感菩萨之十普也。（此颂法华经普门品，楞严经圆通章之十四无畏。以法华偈为主。为礼敬持名者，现世之小应。） 
　　更望凡夫，追踪净圣。世间福报，原非太子之心。净土因缘，才是大悲之愿。慨夫大地爪土，人身之易失何多。浮木盲龟，佛法之难逢莫喻。纵有善根，得闻正法。而浮光掠影，几见真修。见性明心，仍多蹉路。惟蒙佛力加持，方免临终堕落。譬之婴儿长养，全仗亲恩。弱羽高鶱，难凭自力。况十地不离念佛，教本圆中之圆。七日即得往生，法又径中之径。（此先颂净土法门殊胜。）大士显教则为补处，密宗即是如来。以尘刹之现身，作莲邦之导主。学者以礼敬为近门，藉持名为深入。无论称诵大士，忆念弥陀。只众生心内，时时发愿往生。即大士身中，念念佛成正觉。于是或执金台劝进，或随化佛来迎。或放光而说深经，或梵音而为安慰。广开方便，许凡圣以同居。不退菩提，慰涅槃之大愿。（此正颂观经接引文。○楞严经之求大涅槃得大涅槃，为礼敬持名者，临终之大验。）呜呼！尽众生为胜友，方遂父母之怀。奉尘刹以深心，尚觉佛恩难报也。（此总结大士说法利生。○以上颂观经之接引文。） 
　　既述经文，本原可据。再陈感应，事匪无征。俾修行不退信心，故作颂不嫌词费也。（此一段结上起下。） 

　　　　二颂此方感应，以显悲深愿重。内分五大段：首示现，二救苦，三与乐，四弘法，五摄生。○示现内分六小段：一普陀现相，二他处现相，三木石现相，四物类现相，五现光明，六现神变。 

　　夫佛身充满于法界，梵响量等于虚空。实普现于当前，亦无时而或断。故寒空满目，无非大士之颜。日夜潮声，即是普门之诵。岂必示现变化，始说神奇。游戏神通，方增信仰乎。惟是日月虽明，盲人不见。甘霖普润，焦种难芽。死后断灭，信外道之魔言。佛性真常，谤如来为妄语。伤叹古今，几知恩德。不有示现，何醒蚩蒙。特陈史册之载言，庸著法身之常住。（此一段总颂示现，破断灭之疑，以定信根。） 
　　曰普陀现相。则有示舜封于海上，月相光明。指史浩于岩头，金容照耀。珠璎交错，钦范子之重瞻。七宝庄严，纪曹公之三叩。别传渡海，云涌金莲。蓬山祝厘，光腾碧碗。巍巍金相，龟年之老稚同看。冉冉白衣，普陀之僧伽共见。方袍阔领，蓝公委悉之容。霞葆霓裳，端伯迷离之见。面容正侧，随张氏之虔求。形相昭昏，慰丁君之自疚。高僧然指，异代同瞻。老人舍身，随时克见。珊瑚碧玉，光炫粹昭。宝盖珠鬘，火明胡炜。脚头脚尾，信无隐之能逢。童女童男，满刘君之歆愿。叔型母子，睹落发之尼僧。行义同人，见庄严之妙女。督漕仁本，谓无异于画图。服贾兆禧，叹不类于绘塑。更或善财龙女，合掌旁参。罗汉韦天，步云翊卫。珠幢玉节，罗立云涛。鹦鹉频伽，飞翔香霭。法身匪异，而所见不同。譬之春荣万卉，原不择乎薰莸。而月印千江，终自殊其清浊。永乐朝之五现，未能专美于前。滋德堂之全图，不足包罗于后。以故元军悔罪，矢愿庄严。盛子祛疑，惟殷叩拜。此大士示现者一也。 
　　曰他处现相。则有长安惠炬，争传灵应之台。摩竭孤山，屡出庄严之相。木平山上，身像垂璎。育王寺中，首形顶塔。天王奕奕，同如来之炽盛光明。塔影重重，有菩萨之香华供养。奖灵芝之戒律，六臂交辉。祛增忍之疑团，双拳并耀。法常行道，瞻身相之瑰琦。贺氏写真，见金光之缭绕。凤翔念切，身现五峰。永乐报恩，光昭千佛。林魁观剧，映世界若琉璃。普明述经，垂彩云之杨柳。安阳侍御，光显烛中。南郭善人，仪标帘上。盖随诚感之浅深，从心而应。或以法缘之厚薄，触物而通。虽现身于一时，实启信于无既。此大士示现者二也。 
</div>
    <div class="pagination">
<span class="current-page">1</span><a href="普陀洛迦新志_page2.html">2</a><a href="普陀洛迦新志_page3.html">3</a><a href="普陀洛迦新志_page4.html">4</a><a href="普陀洛迦新志_page5.html">5</a><a href="普陀洛迦新志_page6.html">6</a><span>...</span><a href="普陀洛迦新志_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
