<!DOCTYPE html>
<html>
<head>
    <meta charset="UTF-8">
    <title>浙江通志 - 第 79 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 79 页/共 787 页</h1>
    <div class="content">

　　浙江通志卷二十二
<史部,地理类,都会郡县之属,浙江通志>
　　钦定四库全书
　　浙江通志卷二十三
　　城池【上】
　　雨浙为东南大藩名城数十因山堑谷屹然称金汤焉
　　圣朝徳化翔洽海宇乂安而掌固所守犹勤版干其在记曰孟秋之月补城郭言役有时也左氏传曰计丈数揣高卑度厚薄仞沟洫言工有度也其所以保障斯民之意至深切矣志城池
　　杭州府
　　杭州府城池【钱塘仁和二县附郭】　元丰九域志隋杨素创周回三十六里九十步资治通鉴唐昭宗景福二年钱镠发民夫二十万及十三都军士筑罗城周七十里【详见古迹】咸淳临安志绍兴二十八年增筑城东南之外城【谨按宋史绍兴三十一年五月增筑禁城】城东便门候潮门保安门【旧名小堰门】新门崇新门【俗呼荐桥门】东青门【俗呼菜市门】艮山门城西钱湖门清波门【俗呼暗门】丰豫门【旧名涌金门】城南嘉会门城北余杭门水门保安门南水门北水门天宗门余杭门成化杭州府志元既取宋禁天下修城以示一綂而内外城日为居民所平至正十六年张氏陷姑苏据浙西五郡十九年发松江嘉兴湖州杭州民夫复筑焉自艮山门至螺蛳门以东视旧则拓开三里而络市河于内自候潮门以西则缩入二里而截鳯山于外门仍一十有三东无便门保安二门北增天宗北新二门南嘉会门改曰和宁门【贡师泰杭州新城碑至正十八年春平章谒太尉曰钱塘东南重镇地当冲要城郭不完其何以守太尉曰然兹实大役汝其白之丞相丞相谓天方旱民将勿堪议久未决则又曰丞相无忧也当有以处之遂诣太尉请出粟二十万石以始兴筑命郡守谢节考观图志以谘故实地植表以正方位视民力上下田赋多寡授之丈尺以均其徭发姑苏吴兴嘉兴松江四郡及一州两县四隅之民更相作息以亟其成犹虑夫趋事之或怠也则督部将先筑钱塘并湖者数百丈为之程劝且誓羣有司曰凡今之为非徒劳民且费也劳之将以休其力费之将以卫其财诸君其勉喻之吾且日视其勤惰矣其自候潮门步至东青门则平江守周仁治之自钱塘门步至丰豫门则吴兴通守陆大本判官张士俊治之余杭则嘉兴通守缪思恭冶之艮山北新清波则松江通守谢礼推官马玉麟治之和宁与钱湖则属之海宁州仁和县而总其役者实谢节也令下之日风驰电驱小大奔走莫敢不其伐石于山浮木于江舟输辇载千里相属荷锸挥杵万堵皆兴不三月而功已告成凡用石之工一百六十二万木之工一十五万圬之工一百八万金之工二万徒一千三百五十万土石砖甓灰铁木植麻枲之数累钜万亿而不可胜纪也城之周六万四千二十尺高三十尺厚视高加十尺甃以贞甓锢以坚珉矿塈垩涂雪立虹贯旧城包山距河故南北长今则截鳯山于外络市河于内故东西广而广轮适中焉为门一十有三东曰候潮曰新门曰崇新曰东青曰艮山西曰钱湖曰清波曰丰豫曰钱塘南曰和宁北曰余杭曰天宗曰北新上各建飞楼四楹而外为瓮城门皆左右辟其余艮山清波各为月城环旋出入互屏蔽蔽凿石为枢冶铁为扇金铺铜环启闭有则县以飞梁堑以重壕内凡二百步设磴道以上下人焉外凡百余步岌方台以便矢石其上则发号之亭逻卒之舍睥睨楼橹连辊飞礟靡不毕具于是崇墉坚壁若天造地设而形势为之一新矣经始于十九年七月十三日迄功于是年十月某日】万厯杭州府志至正二十六年十一月明太祖命曹国公朱文忠兵取杭州守将潘原明以全城内附遂因之为省城门省为十东城五门曰候潮曰永昌【旧名新门俗呼草桥门】曰清泰【旧名崇新门俗呼蔫桥门今呼螺蛳门】曰庆春【旧名东青门俗呼菜市门今又呼太平门】曰艮山【俗呼坝子门】城西三门曰清波曰涌金【旧名丰豫门】曰钱塘【旧又有钱湖门今塞按钱湖门旧址在铁冶岭下介清波鳯山之间今此地居民犹仍旧名】南城一门曰鳯山【俗呼正阳门】北城一门曰武林【旧名余杭门俗呼北关门旧又有天宗门俗呼小北门今塞】为水门四在鳯山候潮艮山武林各门之傍城门楼一十有九【涌金门无月城楼止一】水门楼二【武林艮山】雉堞九千八百三十三垜将台五十座警铺一百七十一所制多仍旧成化十一年左布政使甯良议于钱塘门左涌金门右开九渠之一为河以导湖水镇守太监李义上其事从之于是开为水门阔七尺高九尺入深四丈九尺嘉靖三十三年巡抚都御史李天宠清负城马路之侵没者自鳯山门迤西北至清波门阔凡三丈余长不可计三十四年二月倭将犯杭州提学副使阮鹗增筑钱塘门月城雉堞高二尺涌金钱塘二门相去数里中旧有磴道以便守城者上下隆庆五年十月督抚都御史邬琏令于城之西上筑严警楼一座分营兵直宿万厯二年二月督抚都御史谢举令所司毁磴道万厯钱塘县志庆春门有水门万厯二十二年督抚常居敬郡丞凃文奎开三十一年督抚尹应元右布政范涞议大修城凡二年竣役城壕南迩浙江西即以湖水为险其东起永昌坝并清泰至庆春门止中广二十余丈长一千丈九尺自庆春歴艮山广三十余丈迤北至武林钱塘门止长二千六百二十三丈二尺嘉靖三十五年武林钱塘二门外各浚壕甃闸上构吊桥环城皆有深池是年霖雨湖水泛溢钱塘门北城冲圯三十余丈乃塞壕倂毁桥闸杭州府志明季巡抚董象恒用家言塞十城穴十分之二
　　国朝顺治十五年总督李率泰倂女墙二垜为一康熈初改永昌门曰望江门二十四年巡抚赵士麟委府倅靳襄宋徳深等修筑雍正五年二月初九日钦奉
　　上谕【恭纪首巻】修理城垣巡抚【臣】李衞会同将军观风整俗使将杭嘉湖等府城垣确勘兴修杭州府仁和县所辖涌金钱塘武林艮山庆春等五门并艮山门水栅钱塘门官防钱塘县所辖清波鳯山候潮望江清泰等五门并十门营房俱修葺完竣
　　海宁县城池　咸淳临安志盐官县旧城在县西北四十一里周六百步高八尺隋大业十三年筑今城周四百六十步高二丈唐永徽六年筑壕阔五丈深四尺万厯杭州府志旧城入元圯至正十九年筑高一丈五尺周回七里九十步【贡师泰城海宁州诗序海宁故盐官县入国朝以戸众陞为州其后又以潮决南崖州将尽入于海民吏惊惧捍以数郡之力而决犹不止朝廷遣使投璧沉马而祝祭之幸得宁遂改今名大抵境内地下淖沮洳高者又皆沙土故城址漫无存者至正十九年江浙分省檄左右司都事陈君元龙相其地势而兴筑焉君至则下令听民自定其力之上下以均其徭有不实辄治之幷以坐吏于是奸豪慑服贫懦感徳小大相劝万手并作不数月而坚壁高垒屹然为东南保障矣】明洪武二十年信国公汤和增筑高五尺永乐十五年十一月都指挥谷祥增筑雉堞三尺计高二丈五尺下广二丈五尺上广一丈八尺造月城城门楼十警铺四十九所雉堞一千三百七十五垜为门五东曰春熈西曰安戌【谨按成化志作安肃】南曰镇海北曰拱辰东北曰宣徳水门三一在拱辰门西一在宣徳门北一在安戍门南三门外各有吊桥壕阔五丈深一丈海宁县志嘉靖三十四年邑令蔡完以倭警后加高城砖五尺增添女墙及巡警铺四十五所敌台二十四座又浚城河加深五尺共深一丈五尺
　　国朝顺治十一年邑令秦嘉系缮城濬壕修拱辰门雍
　　正五年钦奉
　　上谕檄知县胡杲修筑完竣雉堞整固楼橹一新富阳县城池　咸淳临安志周回六百步高一丈壕阔一丈五尺旧传咸通十年县令赵讷修筑成化杭州府志元至正十六年江浙行省防知政事杨旺扎勒重筑周回三里元末毁万厯杭州府志明嘉靖二十五年知县桂軏筑城于古城东南广六里延袤一千丈有竒厚二寻内外俱甃以石城门楼四雉堞一千二百堵为门四东曰升平南曰萃和西曰康阜北曰达顺隆庆五年分守防政李淑于儒学前城辟门曰文明壕东南以长江为险富阳县志县城东跨观山西临苋浦南俯大江北带后河
　　国朝康熙十年知县牛奂修二十年知县钱晋锡重修雍正七年总督【臣】李衞委知县朱永龄开濬城内并北门外一带河道
　　余杭县城池　咸淳临安志旧县城在溪南周回六里二百步东汉熹平二年县令陈浑徙于溪北后复治于溪西后唐时号为清平军城钱武肃王又修广之雍熙初再徙溪北周五百四十三丈高一丈三尺下广一丈五尺壕阔二丈五尺旧城门四曰荣春湖光迎波永丰成化杭州府志旧城入元圮至正十六年江浙行省防知政事杨旺扎勒仍于溪南筑周回三里内附后毁万厯杭州府志嘉靖三十五年知县吴应征重筑自西迤北至东五百丈高一丈八尺自东迤南至西二百三十丈高三丈二尺周广一丈六尺城门楼四雉堞一千三百四十三堵为门四南曰对薰北曰拱极东曰賔阳西曰秩成壕无南临苕溪余杭县志临溪南城有水门二万歴三十二年知县程汝继增筑月城曰启秀四十二年东南城圮知县戴日强重筑日久复圯
　　国朝康熈十年知县张思齐増筑城垜二十二年知县
　　龚嵘增修雍正六年知县何傥重修
　　临安县城池　咸淳临安志周回五百二十步万厯杭州府志旧有城依太庙山周五千五百六十步池在东北钱镠时名衣锦城为门四东迎恩西惠政南望锦北拱辰后玘杭州府志洪武初迁县治于今所嘉靖五年县令廖瑜仍立四门东会锦西聚金南迎薰北拱极各树木栅三十四年县令魏希古设土垣以资防御周五里高一丈【土垣内外俱民产各随业修葺歳以为常】壕环如城
　　于潜县城池　咸淳临安志古城在县北二百四十步耆老相传隋开皇十三年越国公杨素筑今城周四百五十二步高一丈五尺厚五尺基厚一丈八尺壕阔一丈八尺深四尺成化杭州府志元至正十七年江浙行省防知政事杨旺扎勒重筑自金鵞峯而西由石龙口直抵县后山周五里高一丈五尺厚一丈壕阔一丈为门三西曰锦江南曰迎恩北曰仰山其东则以山势逼阻不置门
　　新城县城池　咸淳临安志县因山为城周二千五百七十一步高二丈二尺唐大顺二年杜棱筑有门四东曰熈春南曰太平西曰顺成北曰宁海成化杭州府志城今圮壕与遗址仅存万厯杭州府志嘉靖三十四年知县范永龄筑城周三里计六百余丈高一丈六尺厚倍之城门楼四雉堞五百七十堵为门四东曰元始南曰亨通西曰利遂北曰贞成【方亷为记】新城县志吴越时杜棱筑城凿隍引堰水注之堰去城八里往往不得达明天顺六年郡守铅山胡濬至邑相度筑墖山堰开溪导流以入壕凡壕内地凿渠引水接通城河凡五里许
　　国朝康熙十一年壕淤渐平知县张瓉重濬雍正五年
　　钦奉
　　上谕檄知县罗爌增修
　　昌化县城池　咸淳临安志周三百六十步壕阔一丈五尺久废惟古木环城基成化杭州府志旧城周回三百六十步厚一丈五尺壕阔一丈五尺为门三东曰趋京西曰三瑞南曰登龙其北则以负山不设门元至正十七年江浙行省防知政事杨旺扎勒重筑自登龙门而东转唐山西南至溪浒凡七里余高一丈五尺厚一丈八尺门三仍旧名万厯杭州府志明隆庆三年七月知县周易请于廵抚都御史谷中虚创东西二闗杭州府志万厯二十年县令周洛都于闗内充拓旧规各建城楼三加以睥睨女墙临溪屹立嘉兴府
　　嘉兴府城池【嘉兴秀水二县附郭】　嘉兴府志不知所自始嘉禾记谓唐干宁中守臣曹信筑吴越备史谓唐僖宗文徳元年吴越武肃王命制置阮结筑五代晋天福四年吴越王元瓘拓为州城宋谓之军城元谓之路城至元嘉禾志按图经云罗城周一十二里高二丈二尺厚一丈五尺子城周二里十步高一丈二尺厚一丈二尺宋宣和间知州宋昭年更筑徳祐元年守臣余安重修谘议刘汉杰董其役增筑堡障元至元十三年罗城平子城见存罗城元有门东门旧曰青龙后改春波西门旧曰永安后改通越南门旧曰广济后改澄海北门旧曰望京后改望云续改望吴又分为水门门各有楼【嘉兴府志补东春波以其路接双溪之水西通越以其路通越王台南沧海以其路通海之大洋北望吴以其路通姑苏台】嘉兴府图记至正十六年路推方叡同知缪思恭复营城未就明知府吕文燧谢节始竟其役束旧三里高倍于旧二尺面阔一丈女墙三千四百一十五月城四吊桥四城楼四城壕南引鸳鸯湖水西引漕渠并周罗城会于望吴门外北丽桥西北深一丈二尺阔二十二丈万厯秀水县志嘉靖三十四年倭寇郡城知府刘慤亟筑四水门增埤缮隍事宁郡守侯东莱奉檄增高一丈二尺幇岸三尺改东门曰澄霁西门曰阜成北门曰拱辰南门曰迎薰万厯七年城圮知县朱来远修二十年李培加修子墙增高三尺秀水县志四十四年知府庄祖诲倡筑箭楼窝铺马坡两县分治嘉兴县辖城垣一千一百七十二丈八寸秀水县辖城七百八十丈七尺二寸凡八阅月而工竣天启二年知县汤齐修筑城堤及堵
　　国朝顺治二年东城楼燬嘉兴县知县张厥修重建十五年增高城垜倂二为一康熙四年南水门圮嘉兴县知县林逵重筑康熙四十九年筑水闗于西城【俗呼小西水门】雍正五年巡抚【臣】李衞钦奉
　　上谕会议察勘兴修遴委原任衢州府知府靳树徳协同嘉兴府知府闫尧熙督令嘉兴秀水二县并力修葺重建门楼四座每座增加一层各题其额东曰楼观沧海南曰澄湖凝秀西曰浙西鎻钥北曰咫尺云天又于澄海门之东清波门之西创建魁星阁一座睥睨坚整闉阇一新
　　嘉善县城池　嘉善县志旧无城嘉靖三十二年倭寇内侵巡抚王忬因知府刘慤议奏请筑城命本府通判邓迁董其事甲寅冬十月四日兴工次年三月四日竣事水门五【其南一门今塞】陆门四东曰大胜西曰太平南曰庆丰北曰熙宁各因其坊旧名也周一千四百八十八丈高二丈三尺五寸厚二丈二尺计六里三百七十步凡二千六百六十四垜箭台二十六座望楼四座旁台五座窝铺三十六间【崇祯二年知县蔡霄拆去十六间存二十间】壕周于城阔六丈【万厯嘉善县志城外东有賔旸门在石灰坊演武场右离城二里西有平成门在跨塘桥北距城二里俱正徳五年知县胡洁建万厯二十一年知县章士雅重修旧无城故建二门以备启闭今则隠然有重闗之意云】旧浙江通志万厯二十年知县章士雅修崇祯十年知县李陈玉更修
　　国朝顺治十五年知县方舟增高并堵康熈二十五年知县严祖重建西门城楼二十八年知县李之藻重建东门城楼四十三年知县于舜枚重筑东水门五十三年知县梁文□重建南水门五十八年知县孙锦重修西水门城内河渠为居民淤塞康熈二十三年知县崔维华开濬城河雍正五年钦奉
　　上谕檄知县郜煜增修
　　海盐县城池　海盐县图经城在吴御越城西北周六里三十五步高二丈五尺池周一千三百四十丈深一丈二尺广六丈九尺陆门四曰靖海曰望吴曰来薰曰镇朔水门南西北三跨壕门各有桥明洪武十七年设海宁衞于城是年浙江都指挥使司以信国公命檄宁波衞指挥许能加筑永乐十六年都指挥谷祥复葺之嘉靖三十二年都指挥张鈇有外墉之筑明年知县郑茂增筑子城四并城敌台十有八其制可三面瞰外施礟石岁久城圮万厯二十一年知县王临亨重筑【王穉登重修海盐县城记千雉有翼守国之规远百堵聿兴虑始之谋大惟此盐官聿称岩邑辅擕李而作镇枕沧溟以奠域素车白马之涛响答鼓鼙鳀人鲛客之羣趾错廛市所繇烽燧时惊刁斗不辍王大夫心虞复隍谋先版筑鸠工庀材负锸先众筑城千三百丈女墙増高者三尺始于二月朔竣于三月之晦计费余二千金言言若金登陴易守荡荡如漆防帜难上栖霞丹楼焉事长康之喻凌云碧雉奚烦明远之嗟爰命纪成式彰不朽】旧浙江通志天启二年知县樊维城修
　　国朝顺治十五年增高倂堵雍正五年钦奉
　　上谕檄知县王仕正重修
　　澉浦城【旧浙江通志在县西南明洪武十九年安庆侯荣阳侯委海宁衞千戸费进筑周八里一十七步高二丈四尺五寸永乐中谷祥以砖石包砌正綂八年侍郎焦竑防政俞士悦勘议备料重修嘉靖三十五年知县郑茂增敌台一十六座陆门四西水门一池周九里三步阔五丈深一丈一尺国朝康熙五十七年知县梁泽奉檄重修】
　　石门县城池　治嘉兴府志自元末张士诚据苏州于本县筑城周五里三十步置城门四水门三洪武十九年海宁衞奉左军都督府勘合将砖石拆运公用旧址尚存池在旧城址外阔七丈深二丈二尺里步比城有加石门县志洪武十九年倭寇海盐徙城乍浦天顺间王令舆立四门为障嘉靖三十四年倭入寇蔡令本端奉檄度地甃筑明年五月城完凡七里余三十步高二丈七尺阔一丈城门水陆各五三十九年刘令宗武再建城楼四南北瓮城各一座添筑箭台三十敌台三壕周于城
　　国朝顺治十五年知县李震奉檄并堞培高康熙五十一年知县韩麒趾重修四门城楼雍正五年钦奉
　　上谕檄知县吕廷铸重修
　　平湖县城池　平湖县志县无城郭嘉靖三十二年岛倭为乱署县事推官殷廷兰奉檄筑城三十三年知县刘存义图度形势审定疆理规制稍具三十五年知县陈一谦设东北二瓮城四十一年知县顾廷对增女墙崇雉堞并高五尺置窝铺百有十二城寛九里陆门东曰启元西曰毓秀南曰豫泰北曰丰亨其西南曰小南门水门西南北各一东据当湖巨浸为二【张时彻修城记平湖故为当湖镇海盐所治也宣徳四年始析壤而邑之民以蚕稼鱼盐为业嘉靖壬子寇掠黄岩癸丑四月遂掠平湖时郡守刘慤调兵转饷推官殷廷兰署邑事挽舟飞控寇稍稍引却乃佥议事城请于抚按藩臬诸司次第报可守乃与殷君揆度上方为水门五陆门五为城楼为窝铺为外壕为内马道为水闸周一千六十九丈有竒高二丈广如之表里以石覆以砖凡用官银三万二千八百有竒尅日告成而知县刘存义适来图所未备因不毕其上起于九月十二日讫于十二月二十日】
　　国朝顺治十八年增高并堵雍正二年知县林绪光详请开濬城河东水门久经湮塞因疏东门玉带河并开水门居民便之雍正五年钦奉
　　上谕檄知县杨克慧重修
　　乍浦城【旧浙江通志县东南二十七里平湖县志明洪武十九年信国公汤和居守累土列亭障永乐十二年都指挥谷祥始用石甃正綂八年久雨頽塌勘议令杭湖二府佐嘉兴府葺治景泰二年都指挥使王谦设城楼四栏楯杆橹俱备嘉靖三十三年知县刘存义增筑并建敌楼十以眺海帆谨烽火市舶出没皆得指数城寛九里十有三步高二丈广一丈五尺陆门四北水门一壕周一千六百三十丈深八尺阔十丈吊桥四崇祯十一年署县事李陈玉申详院道开设东南水门座国朝雍正五年奉】
　　【防移蒲洲驻防官兵住劄乍浦创建营房缮城濬壕峻整深固百倍往昔】
　　梁庄寨城【旧浙江通志距乍浦二十七里周一里高二丈池阔二丈深五尺平湖县志明正綂五年巡按李奎以海门要冲奏建大寨城周八百丈高一丈五尺城楼二角楼四置兵守御嘉靖四十年知县顾廷对申请移乍浦巡检司居之国朝置梁庄山寨与烽堠并一幷哨探】
　　桐乡县城池　桐乡县志明宣徳五年知府南齐政相度土宜始分崇邑之东鄙为县治尚无城天顺初邑令张泰成化中孟俊正徳中任洛等俱创筑未完嘉靖三十二年知县金燕至奉巡抚王忬檄筑成之南门曰时薰东门曰青阳西门曰兑悦北门曰来远周一千二百丈外高三丈一尺内高一丈四尺面阔一丈八尺脚阔二丈二尺上砖下石水门四城楼四垜口一千一十二月城四台十二壕周于城广六丈深二丈五尺俱通城内四方之舟楫由之
　　国朝顺治十七年知县王好仁修城将女墙二堵并一康熈十四年知县徐秉元二十三年知县何金蔺三十四年知县郭金汤五十二年知县鲁城节次增修雍正五年钦奉
　　上谕檄县重　修
　　湖州府
　　湖州府城池【乌程归安二县附郭】　隆庆湖州府志府治子城即古乌程县治项王故城西吴里语吴兴城旧名紫金城又名极乐城湖州府志按旧志云晋郭璞欲移郡于东迁璞女亦善地理启璞毋徙因旧址损益之可永无残破之虞璞从之唐武徳四年李孝恭筑罗城周二十四里景福二年刺史李师悦修宋绍兴三十一年知州陈之茂重修元至正丁酉伪平章潘原明以旧城寛而不固乃筑小之周一十三里一百三十八步复建楼橹于上唐开九门放生池侧有阊门定安门东西各有瓮门并废宋门六今因之东曰迎春通运河西曰清源通苕溪南曰定安通余不溪北曰奉胜俗呼霸王门止有水门霅水支流所出东北曰临湖出霅溪通太湖西北曰迎禧俗呼清塘门止有陆门壕周罗城外唐武徳四年李孝恭筑城时所凿今壕潘原明改筑城时所开也
　　国朝顺治十五年增高并堵雍正五年钦奉
　　上谕巡抚【臣】李衞委湖州府知府唐绍祖督令乌程归
　　安二县重修
　　长兴县城池　元和郡县志吴王阖闾使其弟夫槩王居此筑城狭而长因以为名湖州府志一名夫槩城又谓之雉城以县有雉山故也晋隋之间县治迁徙不一唐武徳七年移县治于今所辅公袥辇土而筑岁久复圮长兴县志宋天圣中重修城有七门明元帅耿炳文始筑今城比旧减小砖甃甚固高三丈阔二丈八尺五寸周九百二十九丈城门六东曰神武南曰嘉会西南曰承恩西曰长安北曰吉祥东北曰宜春各有瓮城水门二东曰清河闗通郡城及太湖西曰大雄闗通合溪上有门亭沿城浚壕阔七尺深一丈五尺并引箬溪之水分入城岁久圮嘉靖丙辰知县黄扆修筑建楼于六门之上置窝铺三十【顾应祥重修长兴县城记城始创于吴夫防厥形长故邑名长城钱镠有国避朱梁庙讳改为长兴而城之兴废不一顷歳倭冦为乱湖城戒严邑民皇皇无以为守前令西原万君虞龙请于巡抚胡公宗宪事下守巡檄委乌程令张君冕会估修筑业已报可而经费未定万君竟以迁去岁丙辰胡公改总督各路军马而以提学宪副阮公鹗为佥都御史代巡抚之任阮公先以提学临县校士知吾邑之不可无城也申命令郡守李公敏徳速完其事而吾新令黄君扆甫至毅然任之乃量度精宻以邑中原设大粮役四十三名各以所辖民戸丁粮分曹并作有不齐者通融裒益务得其平于是人皆悦从匠石云集经始于嘉靖丁巳春二月至秋八月而工毕周以丈计者一千一百七十有竒高丈有七尺下广如旧址睥睨高五尺六门因旧为新増城楼者六水闗鼎新者二门皆防以铁叶为窝铺者四十有二凡费白金为两二万六千八百四十七有竒惟月城之费无所于处以旧址砖石计算缩估城费得二千四百五十五两有竒不足者鬻城隅余地补之而月城遂完是役也功虽钜而民不告劳费有经而下无非议重门击柝易取诸豫令君有焉】万厯三十四年知县熊明遇因城河久壅开濬内河延袤三百十六丈加广五丈加深五尺外河延袤三百六十七丈深广如内河崇祯二年知县向鼎修筑清河闗视旧阔三尺八年知县吴钟峦修筑大雄闗高广如旧亦加三尺
　　国朝康熈十年知县韩应恒开濬城河雍正五年钦奉上谕檄县重修
　　徳清县城池　隆庆湖州府志唐天授间置武源县县治在下兰山南天宝间改徳清徙百寮山南旧无城郭宋末始筑石城明初以修海塘徙用其石止存土郛县聨络溪山因兜汊而为池倚冈邱以成堑延袤四五里启七门东曰行春临溪西曰西成清商南曰见山广储北曰武塘徳清县志嘉靖二十五年知县冯焕于要路四门各围以石上作望楼易临溪曰拱干易广储曰峻明易西成曰宾麈易武塘曰礼辰三十二年倭寇犯浙署县事推官方敏建议城之水门五又西水门一陆门五废见山清商临溪而益以迎薰其拱干易为文昌城周七百七十三丈五尺高二丈三尺阔二丈垜一千五百四十有竒敌台七十月城十丈月城敌台三铺二十五
　　国朝雍正五年钦奉
　　上谕檄知县崔宣重修
　　武康县城池　湖州府志汉初平间置在今县治西五里之银山今徙乌回山累土为缭垣旧无城郭
　　国朝雍正五年钦奉
　　上谕檄行道府察勘兴建
　　安吉州城池　安吉州志旧治在天目乡今孝丰县址是也唐开元二十六年县令孔志道移治于玉磬山东南城久未立元至正十六年丙申明兵克安吉总管张俊徳始筑土为城丁酉元帅费愚重甃以石延袤六里高二丈有竒广半之门四东曰宾阳西曰宝成南曰丽正北曰拱辰城濒大溪引水为壕凿壕为池仅通舟筏岁久城圮壕亦湮嘉靖壬子知州林璧重修建城楼更铺【陈良谟为记】甲寅知州江一麟复加高二尺内土岸以石甃之
　　国朝雍正五年钦奉
　　上谕檄知州滕兆彬重修
　　孝丰县城池　孝丰县志明治设县初知府王恂相有汉县故城岿然存焉因筑土垣周六百一十丈万厯四年知县王国賔请更为石城广六百七十九丈高二丈厚半之城楼四门四窝铺八水洞三城门东曰威鳯西曰通徳南曰灵龙北曰迎安城壕自西跨北广三丈至迎安门有迎安桥其南溪水环绕至东门为山公潭险堑可守
　　宁波府
　　宁波府城池【鄞县附郭】　宝庆四明志罗城周回二千五百二十七丈计一十八里奉化江自南来限其东慈谿江自西来限其北西与南皆它山之水环之唐末刺史黄晟所筑成化四明郡志唐末规制未宋元丰元年曾巩受诏完之宝庆二年守胡榘因其圯剥重修宝祐间制置使吴濳复拓旧城设雉堞立巡铺寘卒以逻越三载毕工又于开庆二年建望京郑堰下卸三门其甬水灵桥东度则以次缮治元初隳天下城池民居侵蚀渐为坦途至正八年台州方国珍为寇二十年浙东都元帅纳琳哈喇以台宻迩庆元复筑城以刘基为之记后国珍受招安之命据城开江浙分省复加修治洪武六年指挥冯林更新之崇三之一浚东南及西三面之壕十四年指挥李芳更增葺之嘉靖宁波府志府据甬水为城南汇它泉北源姚江合流桃津峙为崇筑高二丈五尺址广二丈二尺面一丈五尺周回二千二百一十六丈延袤一十八里辟为六门东曰灵桥东渡南曰长春西曰望京北曰永丰东北曰和义其四门可通舆马独西南为漕运水路新设重门外设吊桥门各有楼罗以月城城之上有敌楼四十六雉堞三千五百六十四警铺六十五外为壕自北至西南环绕通二千一百四十四丈自和义抵北永丰门通三百四十三丈滨大江不设嘉靖三十五年守张正和重建瓮门敌台大加缮修【间渊重修府城记宁波古于越东偏之地秦为鄞邑隶会稽郡嗣后废置不一及唐开元中始定为明州城作于刺史黄晟即今郡城也更五代歴宋代为修葺及元隳城旧筑斯废方国珍倡乱民防奠居于是废址复城迩来海上荷戈惟慿城固守郡守邱侯玳甫至上其事巡按侍御胡公宗宪暨诸藩臬司咸檄命出公帑以资其费遂择日戒事而以调衢州去衢守张侯正和来代即身任其役因兼属贰守候君国治董其事又分督以五邑之令夏君儒曹君本萧君万解宋君继祖毛君徳京而张侯则总其成于上计城周凡二千七百八十七丈修者二千一百八十二丈造斥堠六十有六敌楼四十有六马步阶七巡海宪副孙公宏轼王公珣暨张侯复修筑西南二水门罗以月城总费帑银七千五百五十两有竒役民戸之富者四百有竒经始于乙卯八月迄工于丙辰正月雉堞焕如万年保障于是乎在】
　　国朝顺治十五年增高并堵岁久渐圯雍正六年总督管巡抚事【臣】李衞因濒海重地檄行司道会勘具折
　　奏请兴修
　　大嵩所城【成化四明郡志郡治东九十里鄞县十一都地名大嵩洪武二十年信国公汤和筑城凿池辟东南西北四门上各置楼罗以月城吊桥四穴水门于西门之侧周城列窝铺二十五永乐十五年都指挥谷祥加修増置敌楼二十国朝顺治十五年增修】
　　慈谿县城池　嘉靖宁波府志慈谿城后负石刺峰前面重江左山蜿蜒右山屼耸距郡西五十里高二丈冇竒址广二丈四尺面朒其十之三延袤十里辟为四门门各有楼东曰镇海南曰景明西曰望京北曰环山东西各为小门又穴水门于东西之左右以通潮汐门各有楼罗以月城雉堞二千六百十六敌楼二十八警铺二十七外为壕九里五分北半里际山无壕洪武初设戍海壖有观海龙山二衞所故未有城嘉靖壬子倭掠内地丙辰夏焚掠殆尽始为城邑人叶照冯璋袁炜并为记
　　国朝顺治十五年增高倂堵
　　奉化县城池　嘉靖宁波府志奉化城后据锦屏前依玉几左临大泽右傍鳯山距郡南八十里高一丈四尺址广一丈三尺面广一丈周回一千一十八丈延袤七里辟四门东曰迎恩西曰顺成南曰贞明北曰起鳯门各有楼穴水门于西为上水门于东为下水门城之上有雉堞一千六十五外自东南临龙溪以西为文昌溪北底陵谷俱不设壕奉化故未有城嘉靖壬子知县萧万解始城之奉化县志万厯间城多火菑知县樊毂因民之请移筑山下城南门县治正南
　　国朝顺治初知县蔡周辅塞旧南门移东四十余丈又增筑瓮城戊戌知县王奂增雉堞厚二尺高四尺名城之东门曰太乙西曰金嶂南曰薰时北曰拱极康熙十二年知县曹鼎臣改今址仍旧制也二十三年夏南城门灾各门楼俱圮二十五年知县施曾重建四门修筑雉堞
　　镇海县城池　嘉靖定海县志薄海为城东连招宝山出浃口南环以江北负巨海西通于鄞距郡东六十二里高二丈四尺址广一丈面八尺周围一千二百八十八丈延袤九里辟五门东曰镇远南曰南薰又南曰清川西曰武宁又西曰向辰门各有楼新设望海楼于北俱有吊桥罗以月城城之上有敌楼十雉堞二千一百八十五警铺三十九外为壕自东抵西环九百六十六丈北际海不设初城筑于钱镠歴元而隳洪武元年千戸王及贤始立木栅七年守御千戸端聚易以石二十年信国公汤和建衞拓而大之周九里有竒辟门为六各建以楼上加雉堞警铺外罗以月城惟小南门无月城二十九年指挥刘澄增置永乐十三年都指挥余成以北抵海塞北门旧穴水门于城西今改置小南门之右嘉靖十二年都指挥刘翺加增雉堞三尺三十三年知县宋继祖就城之北面增建望海楼旧浙江通志万厯三十六年知县黎民表修葺
　　国朝顺治十五年增高并堵重造敌楼警铺
　　观海衞城【嘉靖宁波府志东北巨海西峙虎山背负浪港山南面五磊诸山距郡西北百十五里高二丈四尺址广三丈延袤四里辟东南西北四门外设吊桥门各有楼罗以月城雉堞一千三百七十敌楼二十八警铺三十六外为壕九百十四丈城始于洪武二十年信国公汤和以慈谿县涂田建筑永乐十六年都指挥谷祥增崇之国朝康熈十年奉檄重修】龙山所城【成化四明郡志郡治北七十里明洪武二十年信国公汤和以定海县龙头场石塘团之址筑城凿池建门一永乐十六年都指挥谷祥増高八尺嘉靖寜波府志龙山背海面山左亘覆船山右为望野高二丈五尺址广二丈延袤三里辟东南西北四门门各有楼设吊桥于东西南三门之外罗以月城雉堞八百五十六敌楼警铺各二十外四周为壕五百六十二丈】威逺城【嘉靖宁波府志招宝山雄据海口与竹山对峙为江海之咽喉郡治之门戸诚保障要害处也先是卢镗以防将分守东浙又进镇守都督屡平倭难备知阨塞与海道副使谭纶请于总督胡宗宪于招寳之巅建筑城堡发渔税千金十日鸠工三阅月而告竣城凡二百丈高二丈二尺厚一丈雉堞一百六十七东西为门二内建戍屋四十余楹调兵以守扼截海口以压敌冲与县城唇齿相应因名威远城国朝顺治十五年增高并堵】
　　穿山所城【成化四明郡志郡治东南一百五十里定海县海晏一都地名穿山洪武二十七年安陆侯视其地濵海冲要立城于此二十八年千户邵通辟四门罗以月城穴水门于南门之侧东北二门置楼周城列窝铺跨山为池永乐十二年都指挥余成开堑道二十六年都指挥谷祥加修国朝顺治十八年以城址跨山空阔遂筑而小之周三百九十五丈延袤二里冇竒高如旧】
　　霩所城【成化四明郡志郡治东南一百八十里定海县海晏三都地名霩洪武二十年信国公汤和筑城凿池辟南西北三门罗以月城其东为水门各冠以楼置吊桥复置了远楼于山城列窝舗永乐十五年都指挥谷祥加修增筑置敌楼塞水门嘉靖宁波府志霩南滙大江自南徂东为渤海西接育王山北负穿山城高一丈九尺址广一丈周四百八十八丈延袤三里有竒外东至西北凡三百七十四丈为壕南至西山一百三十二丈为堑倍壕三百七十丈】
　　象山县城池　嘉靖宁波府志象城北依象麓南丽鲸波东逈文峰西回丹峤距郡东南二百七十一里高一丈六尺址广二丈面广一丈周一千八百九丈有竒延袤五里辟为四门东曰宾旸南曰来薰西曰迎恩北曰拱极门各有楼穴水门于北门之右南门之两旁凡三门雉堞一千二百三十一敌台二十四警铺如之外自西水门至东为壕自东门而北至西南门之东为堑象自建县以来未有城嘉靖壬子夏县令毛徳京力请成城邑人周希程为之记
　　昌国衞城【成化四明郡志郡治南三百五十里地名后门洪武十二年先于昌国县开设昌国守御千户所十七年改昌国衞二十年起遣海岛居民革昌国县以本衞移置象山县三都海口东门二十七年因东门悬海水薪不便徙后门指挥武胜筑城凿池辟东西南北四门惟北无月城穴水门于西南二门之侧永乐十五年都指挥谷祥重加修浚嘉靖宁波府志成化间指挥张勇又缮葺之嘉靖三十二年倭寇入据后綂兵梁鳯加崇焉旧浙江通志城高二丈三尺址广一丈延袤七里城上有雉堞敌楼警铺外为壕二百一十六丈其西北九百一十丈依山不设】石浦所城【成化四明郡志郡治南三百七十一里地名石浦旧隶昌国衞洪武二十年因本衞移置东门将石浦原设巡检司徙于象山县遂调前后二千戸所于石浦筑城凿池辟南西北三门各冠以楼外罗月城穴二水门于西南二门之侧永乐十五年都指挥谷祥重加修浚嘉靖宁波府志嘉靖三十四年綂兵梁鳯又加完葺】
　　钱仓所城【成化四明郡志郡冶南二百六十一里地名钱仓洪武二十年千戸王普筑城凿池辟东南西北四门各冠以楼穴水门于西门之侧外罗月城永乐十四年千戸徐升增修嘉靖宁波府志嘉靖三十二年綂兵刘恩至加葺旧浙江通志高二丈六尺址广一丈三尺延袤三里外设吊桥城上有雉堞敌台警铺外为壕六百丈余二十丈阻山不设今改为寨设营房三百六十间】爵溪所城【成化四明郡志郡治二百七十一里地名爵溪洪武三十一年千戸王恭筑城凿池辟东西南三门各冠以楼外罗月城于东西二门永乐十五年千戸翟通増砌城堞嘉靖宁波府志成化间指挥张勇更葺嘉靖三十三年綂兵刘恩至重修旧浙江通志高二丈八尺址广三丈延袤三里设吊桥于南门外城上设雉堞敌楼警铺外为壕三百二十丈】
　　定海县城池　定海县志在东海洲中唐开元置翁山县无城宋熙宁六年改翁山曰昌国始筑城凿池建炎中城毁明洪武十二年增葺昌国城设立衞所指挥慕成立城五百丈未就明年指挥许友展成之十七年信国公汤和徙昌国三乡止存在城四里立二所四巡检守之而徙衞于象山县之东二十七年改隶定海衞仍故城命总师居守永乐十五年都指挥谷祥加修正綂八年戸部侍郎焦宏以城大兵少裁东北隅二里存七里三十步壕随城广城门凡四成化间指挥张勇葺之嘉靖三十三年总兵梁鳯加崇焉万厯十三年副总镇张可大增修
　　国朝康熈二十六年九月设立定海县二十八年建造城池循旧址筑之周一千二百十六丈城高二丈址广一丈五尺罗月城四雉堞一千二百八十高四尺立东西南北四门门上飞楼四窝铺三十八其南设水门一外为壕













　　浙江通志卷二十三
</div>
    <div class="pagination">
<a href="浙江通志_page78.html">上一页</a><span>...</span><a href="浙江通志_page74.html">74</a><a href="浙江通志_page75.html">75</a><a href="浙江通志_page76.html">76</a><a href="浙江通志_page77.html">77</a><a href="浙江通志_page78.html">78</a><span class="current-page">79</span><a href="浙江通志_page80.html">80</a><a href="浙江通志_page81.html">81</a><a href="浙江通志_page82.html">82</a><a href="浙江通志_page83.html">83</a><a href="浙江通志_page84.html">84</a><span>...</span><a href="浙江通志_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
