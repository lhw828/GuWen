<!DOCTYPE html>
<html>
<head>
    <meta charset="UTF-8">
    <title>浙江通志 - 第 625 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 625 页/共 787 页</h1>
    <div class="content">　　国朝雍正十二年总督【臣】程元章奉
　　重修
　　重阳庵　重阳庵志在吴山之右唐开成间道士韩道古结茅以居相传行至洞口见青衣童子问之不应良久入洞逐之不见闻风雨声毛髪悚栗而出元大徳间西川道士冉无为云游至浙因观青衣岩洞遂盖三清宝阁元帝圣殿明洪武二十四年立为全真丛林丙子道士钟道铭募缘重建成化十一年住持梅道暹撤旧新之【张雨游重阳庵诗仙家亦自有仙山几度来游问大还松掩洞门人不到数声清磬落人间峭壁层崖紫翠深松萝垂洞昼隂隂青衣本自蓬莱客天上人间何处寻】
　　钱塘县【城外寺观】
　　圣因寺　在西湖孤山之阳康熙四十二年
　　圣祖仁皇帝省方南巡两浙官民欣忭爱戴恭建行宫以为
　　驻跸之地雍正五年巡抚【臣】李衞奏称
　　行宫闲设湖濵无以展臣子诚敬之思请改为佛寺朝
　　夕焚香顶礼祝颂
　　圣徳神功于万世奉
　　防准行
　　钦定寺名
　　御书圣因寺额又
　　御题泽永湖山四字谨于寺中万嵗楼崇奉
　　圣祖仁皇帝神御龙牌俾万世臣民恭敬瞻仰雍正十一
　　年
　　特命悟修禅师明慧来主方丈焚修徒侣常数百众官
　　给膳田以供斋钵十二年
　　御书慈云徧覆额奉悬大殿
　　昭庆律寺　西湖游览志晋天福间吴越王建宋干徳二年重修太平兴国三年建戒坛于寺中【客越志昭庆寺旧为浙西丛林第一设戒坛每嵗上已推髙腊者一人登座说法云水携锡来受戒者无虑千万】南渡后以其地为防选锋军教塲寻复为寺元末燬明洪武初重建成化间燬云水僧广慎复营之钱塘县志嘉靖间燬于海寇都御史胡宗宪重建隆庆间复燬新都汪道昆募建万厯三十五年勅赐银一千两助建崇祯庚辰复燬【陈尧佐昭庆寺诗湖邉山影里静境与僧分一榻坐临水片心闲对云树寒时落叶鸥散忽成羣莫问红尘事林间肯暂闻】
　　国朝顺治间重建康熙四十年燬五十二年将军诺罗
　　布重建
　　保叔寺　武林梵志古名崇夀院一名圣夀禅寺在宝石山上宋开宝中吴越相吴延爽建内有九级浮屠名应天塔又呼保叔塔【武林旧事咸平中僧永保修故名西湖游览志明治间雷震塔渐圯正徳九年僧文镛重建又建西方殿于塔后嘉靖元年塔燬二十三年僧永果重建】
　　大佛寺　客越志在宝石山麓湖壖杂记石佛半身相传为秦始皇缆船石武林梵志宋宣和中僧思净者当儿时见之作念曰异日出家当防此石为佛及长为僧妙行寺遂防石为像饰以黄金构殿覆之遂名为大石佛院元至正间院燬佛像亦剥落明永乐间僧志琳重建勅赐为大佛禅寺治四年僧永安重修寺畔有塔俗称壶瓶塔【李攀龙大佛寺诗西湖斜日净风烟北岭岧嶤出半天磴道乍从云外转楼台已入镜中悬塔分西域铜瓶势石记秦皇锦缆年白社但须彭泽酒青山不用华家泉波摇玉树堪双映月上珠林好独眠我辈自狂君莫讶平生未敢谬周旋】
　　玛瑙寺　杭州府志在葛岭东一名宝胜寺咸淳临安志石晋开运三年钱氏建治平二年赐额西湖游览志宋大中祥符间僧智圆重修淳祐八年安抚赵与重修元末燬明永乐间重建【张雨宿玛瑙寺诗一宿葛洪丹井上化为蝴蝶梦防清湖田凉蛤四散吠烟寺晓钟相逓鸣孤屿横生为玉几初阳焕烂似霞城拏舟又向水云去听我风篁雪窦声】
　　智果寺　成化杭州府志在葛岭上咸淳临安志石晋开运元年钱氏建宋元祐中郡守苏轼重建法堂有题梁有参寥泉西湖游览志旧在孤山宋绍兴间徙建北山有泉适出好事者仍名参寥泉以志旧迹元末燬明洪武初僧可祥慧炬重建其梁自孤山移置
　　招贤律寺　咸淳临安志在葛岭下唐徳宗朝郡人吴元卿为六宫使弃官叅鸟窠禅师建庵石晋开运三年钱氏建院名招贤院宋治平二年改禅宗院宝祐三年重建法堂成化杭州府志元末燬古殿独存
　　国朝康熙十五年僧起纲重建名清隐庵
　　鳯林寺　钱塘县志在葛岭西俗称喜鹊寺西溪梵隐志唐鸟窠禅师道塲武林梵志明宣徳间僧如月重建勅改今名
　　防国仁王寺　咸淳临安志初慧开禅师休粮禅定于隆兴黄龙峯所至祷雨輙应孟珙为捐金买地建寺宋淳祐五年赐今额西湖游览志元至正末燬明洪武初僧祖吉重建钱塘县志嘉靖间僧明贵重修
　　勅赐清涟寺　十国春秋石晋天福三年吴越王元瓘建咸淳临安志旧名净空院宋理宗赐御书玉泉净空之院六字钱塘县志内有细雨泉观音殿【名胜志玉泉方池亩许清澈可鉴畜五色鱼数十头游泳如画寺内有翠防阁眠云堂洗钵池诸胜】嵗久寺圯明万厯间邑令聂心汤复之为署晴空细雨额【王世贞玉泉寺诗寺古碑残不记年清池媚景且流连金鳞惯爱初斜日玉乳长防太古天投饵聚时霞作片避人深处月初还将吾乐同鱼乐三复庄生濠上篇】
　　国朝康熙三十八年
　　圣祖仁皇帝南巡驾幸寺中
　　赐名清涟寺
　　御书寺额
　　赐金刚经一部大士像一尊
　　法相寺　万厯杭州府志即法相院在南山咸淳临安志石晋天福四年吴越王建旧名长耳寺宋大中祥符九年改今额钱塘县志明万厯三十五年邑令聂心汤修【樊良枢人日游法相寺诗空山清寂迥蔵春杖底风烟傍客身济胜百年谁是主登髙此日又逢人华龛云防松谿冷日窦泉香竹阁新且欲从君归白社何妨载酒往来频徐尔访法相西上人冇作见示次韵酬赠诗卜筑孤凭夕壁间静中诗想几曾删台前归乌如相识窗外浮云即等闲一径野花常到眼十年清梦不离山我来共对飞泉下日落松鸣去复还】
　　虎跑禅寺　虎跑寺志在西湖南山唐元和十四年寰中禅师结庵于此感二虎跑山泉源涌沸故称虎跑宪宗赐额广福院宣宗大中八年改额大慈禅寺僖宗干符间勅加定慧二字宋宝祐初僧至恵结屋以居宋末兵燬【咸淳临安志祖塔法云院旧名资庆大中八年改名大慈开运二年改仁夀太平兴国六年改赐今额王十朋苏诗注祖塔院今虎跑是也】元初僧克符重建结草庵于故址元季僧实山一新栋宇明洪武二十四年立为丛林名虎跑禅寺钱塘县志嘉靖十九年燬二十四年僧永果重建【苏轼病中游祖塔院诗紫李黄村路香乌纱白葛道衣凉闭门野寺松隂转欹枕风轩客梦长因病得闲殊不恶安心是药更无方道人不惜阶前水借与匏尊自在尝聂大年虎跑寺和东坡诗于菟跑地泉水香醍酤入口甘露凉龙吞沧海军持满僧入翠防山路长乾坤万古有清气钟鼓数声闻下方泉煑茗作清供峩眉老仙曾共尝孙一元同凌时东吴介夫僧古心游虎跑寺泉诗长日防幽处穿林兴不穷把杯秋寺里得句野泉中山路晴吹叶石梁晚度风有僧同杖履更洗世情空】
　　国朝康熙二十八年三十八年
　　圣祖仁皇帝南巡两幸寺中
　　赐金刚经一部雍正九年总督【臣】李衞重修
　　龙井寺　西湖游览志在风篁岭唐干祐二年建名报国看经院宋熙宁中改夀圣院苏轼书额绍兴三十一年改广福院淳熙六年改延恩衍庆寺【咸淳临安志寺有　溪亭又名二老徳威亭归隐桥方圆庵寂室照阁闲堂衲斋潮音堂涤心沼狮子峯】
　　【萨捶石】元丰二年辩才禅师自天竺归老于此与苏子瞻赵阅古友善后人因建三贤祠祀之明治中寺废万厯间司礼监孙隆命僧真果重建【孙一元龙井寺诗眼底闲云乱不开偶随麋鹿入云来平生于物原无取消受山中水一杯屠隆游龙井寺诗藕花菱叶傍轻鸥路入南山景更幽赤日未消扇暑青萝先到寺门秋风前万树蝉鸣急雨后千崖水乱流好事祗今刘尹在身慙元度得同游】
　　国朝康熙间僧一重葺
　　崇恩演福禅寺　西湖游览志在风篁岭俗称南天竺隋开皇巾法师贞观居之宋淳祐八年赐今额为教院咸淳四年改禅院元至元后复为教院学徒甚众号为教海至元中燬至正初重新后有无垢院已并入寺有白莲华院在玉几峯侧有安养寺本泽云梦塔院有佛海塔院有楼曰夕佳至正末燬惟院与楼存
　　净慈禅寺　神州古史攷在南屏山净慈寺志剏自周显徳元年吴越忠懿王号曰慧日永明院西湖游览志衢州道潜禅师居之作罗汉堂宋建隆初禅师延夀作宗镜录一百卷遂作宗镜堂太宗改赐夀宁院南渡时燬而复兴僧道容实鸠工焉五嵗始成塑五百阿罗汉以田字殿贮之绍兴九年改赐净慈报恩光孝寺额既而复燬孝宗赐金成之御书慧日阁嘉泰四年复燬嘉定十三年复建明洪武间燬僧法净建正统间燬僧宗妙建【苏轼病中游净慈寺谒本长老周长官以诗见寄仍邀游灵隠因次韵答之卧闻禅老入南山净扫清风五百间我与世疎宜独往君缘诗好不容攀自知乐事年年减难得髙人日日闲欲问云公覔心地要知何处是无还白珽净慈寺诗奎额昭回龙屈盘入门已觉厌尘寰何当白髪三千丈来寄清风五百间帝子釡摇金潋灔家人卦剔翠孱顔西湖日日船如织半在南屛第一山王守仁卧病净慈冩怀诗卧病空山春复夏山中幽事最能知雨余堦下泉声急夜静松间月色迟把卷有时眠白石解缨随意濯清漪吴山越峤俱堪老正奈燕云繋逺思】
　　国朝顺治间僧正嵓重加修葺康熙三十八年
　　圣祖仁皇帝南巡
　　赐御书净慈寺额又
　　御书西峯二字并对聫一副金刚经一卷心经一卷三十
　　九年寺门及钟楼燬四十六年奉
　　勅重修四十九年工竣
　　御制重修净慈寺碑记【恭纪首卷】勒石寺中雍正八年总督【臣】
　　李衞恭建
　　御碑亭于山顶重建湖南佛国震旦灵山二坊濬万工池
　　构庆芳桥雍正十二年奉
　　防重修并修永明堂院
　　雷峯塔【武林梵志在净慈寺前西湖游览志吴越王妃于此建塔始以千尺十三防为率寻以财力未充姑建七级后复以风水家言止存五级俗称王妃塔以地产黄皮木遂讹为黄皮塔】
　　集庆讲寺　癸辛杂识宋淳祐庚戌创新寺于西湖之积庆山改九里松旧路轮奂靡丽壬子夏始毕工穆陵宸翰赐名显慈集庆教寺命讲师思诚为开山教主既而给赐贵妃阎氏为功徳院武林梵志寺有三池九井月桂亭金波池善法堂并废犹存理宗御容一幅燕游图一幅后改显慈集庆讲
　　寺明正统间废嘉靖年中贵邓文镇召僧焚修【仇逺宿集庆寺诗半生三宿此招提眼底交游更有谁顾恺漫留金粟影杜陵赋玉华诗初烹紫笋犹含箨自摘青茶未展旗听彻洞箫清不寐月明正照古松枝张志逺集庆寺诗参差红树倚晴空榔栗行吟度晚风忽忆翠华临幸处满山黄叶寺门束】
　　勅赐云林禅寺　灵隐寺志在武林山晋咸和间西僧慧理开山山门牓曰絶胜觉塲正殿曰觉皇宝殿为宋理宗御书厯五季隋兴废莫考唐大厯六年修会昌废教寺毁吴越钱王重为开拓殿宇一新建石幢二咸淳临安志旧名灵隐景徳四年改景徳灵隐禅寺武林梵志明初改灵隐寺【宋之问游灵隐寺诗鹫岭郁岧嶤龙宫锁寂寥楼观沧海日门对淛江潮桂子月中落天香云外飘扪萝登塔逺刳木取泉遥霜薄花更发冰轻叶未凋夙龄尚遐异搜对涤烦嚣待入天台路看予度石桥贾岛蚤秋天竺灵隐寺诗峯前峯后寺新秋絶顶髙窗见沃州人在定中闻蟠蟀鹤曾栖处挂狝猴山钟夜度空江水汀月寒生古石楼心欲挂帆身未遂谢公此地昔曾游林逋同运使游灵隠寺诗山壑气相合旦暮生秋隂松门韵虚籁铮若鸣瑶琴举目羣状动倾耳百虑沉按部既优游时此振衣澄冷泉色泻我消旷心飘飖白猿声答我雅正吟经台复丹井扪萝尝徧临鹤盖青霞映玉趾苍苔侵温顔照槁木真性讶幽禽所以仁恵政及物一一深洒翰嶙峋壁返驾旃檀林回睨窣堵峯天半千万防苏轼祷雨宿灵隐寺诗百重堆案掣身闲一叶秋声对榻眠床下雪霜侵户月枕中琴筑落堦泉﨑岖世味尝应遍寂寞山栖老渐便惟有悯农心尚在口占云汉更茫然】
　　国朝顺治十五年大殿燬僧礼重建康熈二十八年
　　圣祖仁皇帝南巡幸寺
　　勅赐云林寺额
　　御制五言诗一首【恭纪首卷】三十八年
　　圣驾再巡奉
　　太皇太后銮舆重至云林
　　赐金佛一尊香金五百两
　　御制过鹫峯七言诗一首【恭纪首卷】
　　御书禅林法纪四字额并对聫一副四十二年四十四年
　　四十六年皆防
　　巡幸奉
　　赐御书金刚经一部心经一部永镇灵山雍正六年总督【臣】李卫倡修大雄宝殿及天王殿并堂宇楼阁焕
　　然一新十三年奉
　　防豁除寺山粮额
　　神尼舍利塔【灵隐寺志在飞来峯顶隋仁夀二年建】
　　北髙峯塔【灵隐寺志在北髙峯顶唐天宝中建髙七层藏古佛舍利】
　　韬光庵　万厯灵隐寺志在灵隐山【巢沟隖内】以韬光禅师得名石晋天福间吴越王建改名广严庵宋大中祥符间复改今名【白居易长庆四年正旦请韬光斋诗白屋炊香饭荤羶不入家滤泉澄葛粉洗手摘藤花青芥除黄叶红姜带紫芽命师相伴食斋罢一瓯茶杨蟠韬光庵诗痩藤拄到古韬光分得山房半榻凉白髪老僧从定起断云漠漠防残香陆圭韬光庵诗雨过山头夜气清天风吹下步虚声道人酒醒推防月在琅玕节上明施闰章游韬光庵和白香山诗丹阁仙人宅香台佛子家岚深晴作雨树老晚成花磵口齐藤叶墙根过笋芽听泉从日暮自煮白云茶】
　　下天竺寺　咸淳临安志在县西一十七里隋开皇十五年僧真观与道安建号南天竺唐永泰中赐天竺灵山寺额宋大中祥符初改赐灵山寺天禧四年复天竺寺额绍兴十四年改赐天竺时思荐福寺额庆元三年复元额为天竺灵山之寺宝祐二年赐天竺灵山教寺额钱塘县志元末燬明洪武间重建【李白与从侄良游天竺寺诗挂席凌蓬邱观涛憇樟楼三山动逸兴五马同遨游天竺森在眼松风防惊秋览云测变化防水穷清幽叠嶂隔遥响当轩写归流转成傲云月佳趣满吴洲释道潜与愚上人宿天竺诗夕阳山气霭葱葱路转松隂复几重行过石桥人未见数声先听寺楼钟稽留峯北好林泉珍重幽栖得所便栢子香中能宴座想无余习好攀缘霜压栊雪条银河初转斗垂杓清言共失三更梦错恨芙蓉漏易消马臻陪葛元白仇仁近访南竺诗僧分韵得影字诗花开空山春穷幽到絶顶入寺逢逺公顿觉尘虑屏遂作莲社游把酒酹龙井万生各有态得意还自领此乐殊未极落日倒林影明朝下山去笑别风篁岭张翥游天竺寺诗石梁溅水湿苍苔隂洞傍穿涧底回殿阁金银从地涌山林图畵自天开龙随僧到分云住猿认人呼下树来游兴未阑斜日尽马头呼酒尚徘徊】
　　国朝康熙三十八年
　　圣祖仁皇帝南巡幸寺
　　勅赐帑金重修
　　中天竺寺　神州古史攷在稽留峯北隋开皇十七年僧千嵗宝掌禅师从西土来建咸淳临安志宋太平兴国元年钱氏复建为崇夀院政和四年改赐天宁万夀永祚禅寺南渡初有摩利支菩萨感应因以禁中所奉佛像赐焉武林梵志元天厯间改天厯永祚禅寺明洪武初赐号中天竺寺山门中天竺三字为贾似道署额正徳间燬嘉靖二十五年僧恵镛募建殿刹并建白衣观音堂
　　国朝康熙三十八年
　　圣祖仁皇帝南巡幸寺
　　赐帑金三百两重修康熙四十二年
　　赐御书灵竺慈缘扁额
　　上天竺寺　名胜志在北髙峯麓【白云峯下】上天竺山志后晋天福四年僧道翊结庐山中夜有神光就视得竒木命孔仁谦刻观音像会僧从勲自洛阳来持古佛舍利至因纳之顶间妙相具足钱忠懿王梦白衣人求治其居因感寤乃即其地创佛庐号天竺防经院宋咸平初郡守张去华以旱迎大士至梵天寺致祷即日雨自是遇水旱必谒焉武林
　　梵志乾道七年改院为寺门扁皆御书庆元三年改天台教寺武林旧事淳祐中赐名广大灵感观音教寺万厯杭州府志元季燬重建【黄溍重修上天竺观音殿记皇元尊象法而上教乗天竺实居江南列刹之首仍纪至元之三年寺燬于火惟圣像岿然独存诸珍异服器亦无损毫末人以为是有神物隂防之亡何而主僧仲颐告寂庆子思以五年夏五月来莅寺事谓欲复吾故宇莫先于治殿以掲防妥灵耆旧僧之意适同各探已槖出钱有差知事僧亦力相之俄有大商至自江右献巨柟六十有三防收亡僧所遗钱以缗计者五千银以两计者七百八十田以亩计者四百既而逹官大姓相继输钱而施不啻十万缗于是随木之值以鸠其材敛田之人以给其食量缗钱之多寡以总其费殿之始建以其年冬十有二月凡其制为间二十有四悉准其旧其崇八防倍其崇而益寻有二尺以为修半其修而去防有二尺以为广功未竟者三之一而子思以至正二年春迁四明之延庆本无由延庆东堂出领兹山悉力殚虑图终其役三年春三月殿成溍因备记其废兴颠末来者尚鉴于斯】武林梵志寺有白云堂两峯堂中印堂云汉阁应真阁延桂阁秋香阁伴云阁双桂轩清华轩静处斋植杖亭谢屐亭梦泉亭流虹涧金佛桥琮老桥凝聚泉观音泉水月池西方殿云液池并废惟白云堂尚存【苏轼书辩才白云堂壁诗不辞侵晓叩松扉却值支公久不归山鸟不鸣天欲雪卷惟见白云飞苏轼雨中游天竺灵感观音院诗蚕欲老麦半黄前山后山雨浪浪农夫辍耒女废筐白衣仙人在髙堂释斯植上天竺寺诗古寺寒桥路钟声静忽闻数峯平处合一水众谿分老树烟萝雨残灯石塔云闲心寄幽寂似觉逺尘氛仇逺游上天竺诗行遍山巅到水涯尚无红叶与黄花长松夹径七八里小市通村数十家竺国云深僧雅淡草堂洞古石查牙野翁共酌官垆酒扶醉归来及暮鸦】
　　国朝顺治十七年不戒于火太傅金之俊延僧徳水重
　　建康熙三十六年
　　圣祖仁皇帝
　　赐御书石刻金刚经一部三十八年
　　南巡奉
　　太皇太后銮舆幸寺赐帑金五百两修葺殿宇
　　御制重修天竺寺碑文【恭纪首卷】四十二年再幸
　　赐御书金字心经一轴四十四年再幸建
　　御碑亭四十六年又幸
　　赐御书金字药师经一部并讃【恭纪首卷】六十一年正殿燬雍正七年总督【臣】李衞即藏经阁旧址恭建
　　御书楼一座上供金书法宝中勒碑文九年【臣】李卫复奏
</div>
    <div class="pagination">
<a href="浙江通志_page624.html">上一页</a><span>...</span><a href="浙江通志_page620.html">620</a><a href="浙江通志_page621.html">621</a><a href="浙江通志_page622.html">622</a><a href="浙江通志_page623.html">623</a><a href="浙江通志_page624.html">624</a><span class="current-page">625</span><a href="浙江通志_page626.html">626</a><a href="浙江通志_page627.html">627</a><a href="浙江通志_page628.html">628</a><a href="浙江通志_page629.html">629</a><a href="浙江通志_page630.html">630</a><span>...</span><a href="浙江通志_page626.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
