<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 622 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 622 页/共 700 页
  </h1>
  <div class="content">
   山西通志卷一百九十三
&lt;史部,地理类,都会郡县之属,山西通志&gt;
　　钦定四库全书
　　山西通志卷一百九十四
　　艺文【十三　碑碣四】
　　后唐
　　招讨使李存进墓碑　　　　　　吕梦奇
　　原夫古先哲王必有良辅时清则论至道以经邦和隂阳而均造化柱石王室使不颠不危世乱则运沈机而料敌廓烟尘而扫芜秽蕃屛皇家俾可逺可大故有书汗简勒金石皆纪其功徳及于社稷生灵者公讳存进字光嗣本姓孙氏乐安人也武子之后歴世守职边土因以家焉曽祖岩振武节度都押衙银青光禄大夫检校右散骑常侍兼御史大夫祖金紫光禄大夫守胜州刺史检校刑部尚书兼御史大夫父佺振武节度都押衙左校练使银青光禄大夫检校左散骑常侍兼御史大夫上柱国公业绍箕裘力便弓马入蛟桥而振誉探虎穴以知名气直如心坚比铁献祖文皇帝龙潜朔野豹隠云中常以鏖虏为心平戎是务以公早精剑术素熟兵机肘腋之间爪牙为任时或手持双防腰属两鞬营开而紫塞风清战罢而金浪耀日太祖武皇帝嗣承丕构致力中原属以天步多艰王室如燬枕戈求敌奋剑遄征平大冦而复九重戮叛臣而清三辅以公生知武畧早立战功委以辖钤颇着劳勣寻补节度押衙左厢衙队威雄第一院副兵马使奏受银青光禄大夫检校太子宾客兼监察御史上柱国大顺元年迁殿中侍御史景福二年五月太祖武皇帝以公性禀淳和言无矫饰勇能排难忠不病国锡以姓名同之骨肉荣连戚属光生将门永依盘石之安终赖维城之固寻补充右厢义儿第一院军使除授银青光禄大夫检校国子祭酒兼御史大夫干寜二年十月除授检校左散骑常侍光化二年二月授右厢行营马步虞候三年正月兼授鴈门以北都知兵马使永安军使兼守御都指挥使五月权知汾州军州事守御都指挥使四年四月转充右厢衙队都知兵马使公以累立战勲继承天泽勤王在念报主为心夙夜在公风雨如晦至天复元年四月除授金紫光禄大夫检校刑部尚书兼御史大夫上柱国二年三月除授检校兵部尚书十月加授检校尚书左仆射三年八月转左厢衙队都知兵马使兼左厢行营马步都虞天复三年正月奉命权知石州军州事时以慈隰州未归西南为患委之守郡志在安边公乃和以飬兵仁而抚俗轻其徭役劝以耕农惸嫠者遂生逋窜者复业逺来近悦老安少懐五谷有年一方无事百姓以为召父复出杜母再生洎今光孝皇帝初受顾命之年以公旧臣先老委以腹心送徃事居慎终如始寻以家讐未雪国患已深四方每协于经营中土尚稽于平定知公谋堪出将相有封侯必当多难之秋能立尽忠之节五年正月制授检校司空使持节石州诸军事守石州刺史十年十月转充右厢步军都指挥使八年十二月转授权行营蕃汉马步都虞候寻以伪梁大举凶锋僭据深冀正定告倒悬之急并汾兴仗顺之师主上以公久战多谋雄名制敌俾之扈从同救险危十万凶徒一阵席卷九年正月奉命再知汾州军州事四月制加光禄大夫检校司徒十二月授西南行营招讨都指挥使十一年三月收下慈州秋毫不犯百姓复业三农以时制授慈州刺史民歌其化如离石焉十二月奉命权知沁州军州事五月正授诸道行营蕃汉马步使时以魏人久厌伪庭咸思真主烽烟相属星使交驰迎我鸾舆以救涂炭洎主上驻跸在邺以编部未肃都人未安亲征常令预备将委权畧罕得其人以公夙着廉勤素有威望九月补天雄军都部署巡检使行营蕃汉马步使仍旧公禀命益恭守法益谨严以理下检以约身犯者必诛恶者自息强豪贵势闻之凛然伪将刘鄩在莘县日与主上对垒经年时公在都城每协严备有日私谓人曰此贼固险不战必有多谋俾于南门多排弓弩以待之其夜果有刘鄩贼党偏攻都城南门弓弩齐死伤者甚众遂令单骑潜报圣上初收阳留镇以为将取中原先通古渡防边固圉非公不可寻留公在镇守御公以岸濶舟迟城孤兵少强敌在近奔冲是虞乃浚彼壕隍増其楼堞力未罢果有大冦攻城内备既坚羣盗寻退十五年冬随驾至胡柳陂大破汴冦回十六年三月制授单于安北都防御史大夫充振武节度麟胜朔等州观察处置营田押蕃汉等使时驾幸徳胜寨上以大冦未平黄河是阻貔貅往复舟帜为劳一出义师数日方济公乃埋大木于两岸贯轻舟于中河建作浮桥以过鋭旅力排巨浪断截洪流扼彼咽喉壮我襟带遂使六军万马朝出暮还动若疾雷履如平地十七年二月主上赏公之功就加特进检校太保仍赐御衣鞍马金银器物绫罗锦防等三月授天雄军马步都指挥使行营蕃汉马步使仍旧十九年正月主上以契丹犯境銮驾亲征以公计出万全谋深九拒留公河次以御奸凶果伪将段某领兵攻打徳胜寨公乃夜警晨出鬭内备三军戮力万人一心洎主凯还冦孽夜遁二月以公之功加特进检校太傅陇西郡开国男食邑三百戸当年镇州有不令之臣张文礼弑其主而掳其位潜通梁苑黙搆契丹皆我圣恩恣彼凶徳主上以北门犹梗中国未寜愤为患于腹心志先平其巢穴王师继庙算频施杀戮虽多攻取未下以公闻风料敌嗅土知兵寻付睿谋俾就攻讨四月授北面行营都招讨使公奉辞伐罪固敌是求乃仗钺而行凿门而出戈矛雪莹甲骑云飞振地之威声劲逾漳水布连天之杀气直渡濬川増其严营对彼孤垒料于旬日以下危城无何伏鸡搏狸乳犬噬虎我师未列彼阵先成公乃独领亲军迎锋力战王师捷唯公乗胜深入为流矢所中身终于阵享年六十八于戏功已垂成命不相待陈安既徃逺传国士之名卞壸不回永尽忠臣之节扶倾柱折济险舟沈天子闻之辍朝百姓闻之罢市夫生受国恩殁于王事大丈夫之终也同光二年冬十月赠大尉以十一月八日葬于太原县大夏乡郑村东原礼也夫人彭城刘氏闻师立徳约礼成规夫人渤海金氏素禀全仪生知懿范柔顺同符乎坤道贤和共垂于家风有子七人长曰汉韶河东节度押衙都牢城使兼右厢五院指挥使金紫光禄大夫检校兵部尚书兼御史大夫上柱国久读兵书颇精师律谦恭接下廉谨立身战胜而口不言功任重而心益为惧仁孝既闻于乡里忠勤复表于旂常蕴兹全才以固都邑次曰汉威河东节度押衙安国军马步军副指挥使都牢城使银青光禄大夫检校工部尚书兼御史大夫上柱国玉堂濥术金柜传符亟破敌之功深得将兵之妙次曰汉殷前振武节度押衙沿河五阵都知兵马使银青光禄大夫检校左散骑常侍兼御史大夫素蕴直诚早抱雄节饰身以文武之道交人以忠信之心次曰汉郇河东节度随衙兵马使银青光禄大夫检校左散骑常侍兼御史大夫孝敬因心忠直成性交游不杂言行相符次曰汉筠前振武节度单于安北都防府司马器度纵横识畧孤逺躭书求道处约持谦乐胜廊庙先人后已次曰禄儿语多頴悟似有神通适当懐橘之年自立成人之智次曰欢儿神彩疏通骨气清秀对日之年未逮摩天之势已髙可谓荀氏八龙贾生三虎并生于徳门者也梦奇旧忝故总管令公幕下十五年常在征行与公同处营寨熟公之知眷见公之行事诸子弟不以虚薄请染柔毫敢竭荒芜实叙铭勒庶比夫燕然立碣岘首丰碑复旌上将之勲再堕行人之泪其铭曰五岳降灵四渎腾精雄才英杰为师为生舟以济险柱以扶倾手拨祸乱力致升平【其一】婉画频施嘉谋屡协徳懋九歌宠深三接续天潢连芳玉叶出则奉辞入必献徳【其二】量深谋逺才髙器孤强皇义勇倜傥雄圗臂上繁弱腰间辘轳声驰絶塞势慑羣胡【其三】经以斯文纬以我武柔亦不茹刚亦不吐名髙若庐力大如虎鐡石一心鱼水三主【其四】离石作牧西南之戍威以风行惠以云布直者必举枉者必措俗称二天人歌五袴【其五】化行四郡恩被百姓吏守公平狱无寃横氷壶之莹水镜之净善人为邦室家相庆【其六】得位为大守之为难经巡务重制断事繁威而不猛严而不残奸邪气慑豪右心寒【其七】杨留初下渡口是防百楼备险九拒谋长城髙如金壕浚如汤摧敌叛冦拓土开疆【其八】天子恩深将军战苦仗节拥麾分茅列土作镇单于以扼穷虏昼锦而行不独前古【其九】九曲连天隔彼冦党白浪崩腾洪流滉□造舟为梁谁云河广谋而后行利有攸徃【其　阙五十　句】烟尘未灭力战酬恩殁而后已【其十一】桓桓上将弼我元后冯坐大树周居细柳忠不负名勇不期寿天长地长勲庸不朽【其十二】
　　宋
　　新修女娲庙碑铭　　　　　　　裴丽泽
　　臣闻羲帝之先大朴未散太古已降淳风尚扇黄之极虽设髙卑之义孰分及乎大道丧而庻类生圣人作而万物覩指文而画卦以龙圗而纪官乃服衣裳始有文字由是君臣之道渐着仁义之风聿兴既生蒸民必有司牧圣人间出实惟娲皇按帝王世纪云女娲氏风姓也当火化之初以木徳而王象日月以明临照肇嫁娶以序人伦分定九州自我而始变化万物非圣而何天有阙于是炼石以补之地有倾于是断鳌以立之故得天无不覆地无不载万世之下仰之如神明嘻非天之精地之英上古之粹灵曷能若是哉今我应天广运圣文神武明道至徳仁孝皇帝抚天下也功业冠乎邃古睿圣通于神明祥瑞荐臻向应交感八方魑魅指夏鼎以奸销万里氛霾尧日而氷释甲子嵗三川未格合云驰如雨之师辛未春五岭不庭偃草问苞茅之罪靡逾数稔连平两邦括地二百州拓土数万里戴斗戴日之野皆入提封太平太防之人尽为臣妾莫不局金门而请吏驾铁毂以献琛译有外夷贡无虚日皇帝尚或日慎一日虽休勿休以为受命上庇民下土弗矜弗伐惟将百姓为心无怠无荒故使九功惟叙尝谓侍臣曰朕以道涖四海恩临万邦非先王之徳教不敢行非先王之谟训不敢道念风雨之咸若而灾害之不生感于神明告于天地尝展奉先之义伸报本之诚升中泰坛昭事上帝当百神之受职俾无文而咸秩因思前代帝王尝牧黎庶居万人之上为一代之君盛徳神功民到于今受其赐者岂可千载之下寂寥无闻景象相传肹蠁如在乃诏诸郡县应境内有先代帝王陵寝之处俾建祠庙使四时享祭庶百姓祈福焉乃于平阳故都得女娲之原庙命中使董事有司揆功选良材召大匠以坚易脆去故就新郁郁之松难藏涧底岩岩之石尽出他山上栋下宇以如裁左磩右平而若画一日爰葺千室俄成长廊窈窱以凌风大厦崚嶒而拂汉南北百丈东西九筵雾罩檐楹香飞戸牖虬负檐以欲动马承阿而若驰金碧相辉丹青平映既严且肃不矜而庄神寝载新庙貌如故成一时之轮奂壮万古之威灵若非我后事天明事地察神道设教孝治天下布无为之化施不测之功行前王不行之恩成近代难成之事化孚区外泽渗地中与夫汉武帝起通天之防惟求羽化陈后主造迎春之阁止事荒游商圣宫何啻九牛毛之逺矣微臣不佞奉诏为文曾无磊落之才曷叙杳冥之徳凌兢进牍谨为铭曰二仪初剖四维未张大朴闷闷元气煌煌洎服晖于四大孰权舆于百王伏羲已降实维娲皇始造琴瑟始制笙簧以调天地以和隂阳炼石补天兮神功莫测断鳌立极兮圣徳寜量我后抚运妙用无方事天地以明察荐鬼神以馨香言念前代圣帝明王曽无庙貌空载缣缃俾特新于祠宇用永荐于烝尝祠既崇兮肹蠁交感神有知兮报应昭彰享蠲洁兮千年万嵗福蒸黎兮地久天长开寳六年嵗次辛酉十一月十六日勅建
　　新修成汤庙碑铭　　　　　　　李　莹
　　天不以大寳钟于汤则愆亢之灾孰为恤汤不以至仁救其弊则盛明之道孰为彰旱者天之数也仁者汤之行也数既有时虽大圣而不可挽行有于已虽上天而不可违则知旱不作无以施汤之仁仁不施无以救时之旱华夷万国嗷嗷咸迫于焦劳寒暑七年扰扰终逃于殄絶者则汤大有造于天下也是知宣汤之徳袪民之戾歴古而下其功不忘呜呼天能覆也而不能载地能载也而不能覆茍覆载之一阙顾人物以何依此即道在相须理由共济者其如较汤之功量民之赐斯所谓全其覆载之惠广于天地之能者乎加之五反求贤八迁定国祝其网泽流于禽兽把其钺功革于淫荒则比夫御一时之灾捍一方之患登吾祀典忝我国章者安可同年而语哉应天广运圣文神武明道至徳仁孝皇帝之有天下也比女娲之链五色以正上赖文命之成四载以寜下土昔者否运相继英风不兴四疆侵割以弗还六府耗竭而奚有我后投袂而起按剑不平南指荆衡越重湖而靡烦一苇西顾巴蜀辟三峡而何假五丁并汾暂驾而顿空交广长驱而大定扫荡之速开辟无俦既而武功成文徳备千官翼以职万国熙而乐天端冕凝旒于以示华夏之无事丰财利用于以示富庶之有程载还淳风允属丕运然后举坠典沛丰恩鉴盛徳于前王啓严祠于旧国尊帝者之制殚梓人之功土木所兴奢俭成式而复备衣冠之数于以见车服以庸定牲牢之秩于以见祭祀不絶非独振辉华于万古展丰洁于百王表蒸民之受赐俾后代以知劝仍揭贞石克英规圣人有成夐古无对臣也位忝乌府学谢鸿都振朝野之宏纲已非称职纪皇王之能事尤匪当仁徒奉纶言强抽秘思庶使禁其樵采何劳枯太戊之桑享以盘盂不假负阿衡之鼎谨为铭曰把钺而麾天下服其威负鼎而至天下知其归惟汤之举烝民所依爰歴千古宛然清辉剪发而祀天下受其赐解网而祝天下知其惠惟汤之理烝民攸乂爰歴千古焯有余美汤之举也既如彼汤之理也又如此乃较功庸实逾天地今我后举丰恩修盛礼栋宇门闼于是乎启牲牢衮冕于是乎备今古遗典皇王能事仍勒贞石俾光来裔昔如是今如是天长地久兮何言哉有以见表明王而旌圣帝
　　重修北岳庙碑铭　　　　　　　王禹偁
　　臣闻元气胚浑结而为山岳幽灵肸飨降而为神祗矧乎地属隂方位居水徳于八卦在坎于四时为冬固隂沍寒万物之所藏伏早生晚熟五谷之所蕃滋帝尧开唐国之封大禹奠冀州之域厥有巨镇兹惟恒山却鴈塞以标雄压龙荒而挺秀天官画野势当昴毕之星易象流形名叶雷风之兆下斡坤轴髙摩斗魁土俗粹灵登神仙者七十户嵗时祈祷置祷祝者九千人藏简子之寳符产昌容之蓬蔂足冻长城之窟影连大漠之墟积厚穷隂出云见怪雪霜风雨攅施及物之功泰华嵩衡共揭参天之势亶是隂隲孰无主张洪惟岳神受命上帝代南赵北我实主之福善祸淫人皆仰止名载乎祀典徳加乎生民视秩于公遵周制也列爵为王肇唐室也既奉时祀亦禳天灾凡水旱疠疫之祅举玉帛牲牷之事必有昭报诞符至诚歴代奉之其来尚矣我法天崇道皇帝之抚运也天祚明徳民懐有仁括禹画于无垠化尧封于比屋雕题儋耳骈罗入王防之圗僸佅兜离沸渭杂宫悬之曲文徳丽星辰之象武功彰雷电之威宋文帝之读书则七行俱下周武王之振旅则一戎以安然犹焦劳克已宵旰临民每战战兢兢念原原本本师虞舜之无怠法文王之犹勤至若廷掖椒房俭约中度离宫别馆行幸殊稀隆冬御裘则念髙年之无褐于是乎有缯帛之赐当暑操扇则轸下狱之非辜于是乎有缧绁之恩非搜苗弥狩之时无驰骋畋猎之事非朝防燕飨之日无金石丝竹之音嵗出御题亲考贡籍抜造士之秀也日坐便殿躬览庶政达穷民之情也向者恒文告差御端门而引咎故一夕而孛彗沈宋景之退荧惑也大旱作沴贬常膳而责躬故崇朝而霖雨降汤王之祷桑林也哲后之罪已也既如彼上之祐善也又如此易所谓圣人久于其道而天下化成语所谓如有王者必世而后仁其是之谓乎不然何寅畏天命艰难王业若斯之甚耶于是庶政交修百神蠲洁严祭祀而为人祈福行政令而先天弗违菲饮食而厚牲醪天神地祗飨至诚之荐毕宫室而崇庙貌名山大川啓必葺之祠岂比夫禋于六宗未洽礼神之义祀于五畤但萌邀福之心坠典无文我能具举矧兹隂岳固有徽章华衮珠旒受王者之册礼大牢秬鬯命守臣而行事下建冥之宅旁临黒帝之居因道武之基扃旧推宏壮袭【阙二字】之珪璧素彰神异祠祀之盛莫之与京然而运有汚隆时有兴废虽无方之体奚徃不通而有像之躯未逃其数先是匃奴之犯塞也来诣祀宇卜其吉凶不从猾夏之心遂纵燎原之火殊不知天惟辅徳神实依人乏祀虐民自作败亡之计彼曲我直坐观荡覆之期圣上犹示含容更期柔服戢天威而自守葢民力之是寛单于之火照甘泉岂伤文帝颉利之兵陈渭水未累太宗亟命有司维新大壮乌防御史持节而庀徒黄门贵人鸠工而董事楩楠杞梓以云集防墨斧斤而子来五材实繁百堵皆作乃复堂殿于以俨像设之睟容乃兴廊庑于以列徒御之绘事门阙有翼阶陛斯隆绣栭云楣互曜烟霞之色璇题藻井交含日月之光旌旗衣服昭其文簠簋豆笾陈其数能事毕矣神功焕然不揆日之期再耸凌云之势于是戒尸祝命使臣我将落之神用至止愿飨惟馨之奠永安不测之灵三献具而礼成八音和而神降溪云拂楹如绛节以翻空山溜垂檐误鸣珂之振响介尔繁祉庇吾边民况犷俗之未平冀隂兵而助顺或示之祸福革使豺狼之心或鼓以雷霆勦其犬羊之类然后雨我禾黍洁尔粢盛铸农器而毁戈鋋洊兴多稼耕邉田而饱士卒永乐丰年况今将相叶谋人神共志岂使韩昌张猛刑白马而登东山将令去病卫青取金人而逾北海何徃不利何谋不臧尚思韩绛之言更鉴王悝之策安民和众契天地以为心含垢匿瑕谅神明之降鉴伫灵防之偃栢备法驾以省方千年南面之尊永知髙枕十月北巡之礼尽举彝章辑五瑞于公侯问百年之耆艾燔柴奠玉如西岳之礼容陈诗观风察北方之哀乐声名文物以咸备律度量衡而必同升中于絶巘之前肆觐于重峦之下起白云而表瑞何止岱宗呼万嵗以效灵岂惟嵩岳而已哉夫如是则封狼居而禅姑衍但事穷兵临瀚海而勒燕然未为神武者也臣沐浴皇泽优游紫垣请终军之缨非无壮节投班超之笔尚负明时惭非掷地之才有玷他山之石谨为铭曰节彼恒山峻极于天崛起万仞生乎一卷摩空戞汉控赵排燕人皆仰止神或慿焉明明岳神上帝所授不骞不崩可大可久其谁祭之皇宋哲后其谁尸之中山器守秩视公兮爵为王金其几兮玉其牀何以赠之兮赤芾斯皇何以处之兮峻宇雕墙谅聪明兮无得丧维庙貌兮有兴亡嗟晬容兮荡毁遇丑虏兮猖狂物成败兮有数神杳冥兮无方虽像设兮云壊于精灵兮靡伤诏新斯庙表天骄之不道诏祠尔神彰皇家之至仁天辅徳兮我有庆鬼害盈兮胡无人絶代马之南牧和銮兮北临有效灵之云物无出塞之妖氛齐泰山兮等梁父并亭亭兮接云云飞英声兮腾茂实握干符兮阐坤珍垂千龄兮万祀永昭徳于吾君
　　汾隂二圣配飨碑铭　　　　　　宋真宗
　　朕缅观旧史歴览前王莫不事天明事地察以明察之志格天地之休在乎祗畏于神灵严恭于祭祀诚明昭感坠典由是咸修祉福来同蒸民以之交泰乃知萧芗之荐方岳之巡礼莫大于兹文其可以阙矧复安贞之理博厚之功窍以山川丽乎草木书云刚克干健是承易曰无疆资生攸在岂止属事于北岳同礼于泰坛乎脽上者汾水之曲巨河之滨故魏之国都旧晋之疆土其俗富庶接秦雍之郊其民忠淳被虞夏之教地形诡异神道依凭中断洪流揭成髙阜俯聨修壤崛起而崔嵬下望平臯斗絶而盘郁故得传于简策降厥祯祺汉武采方邱之仪视泰畤之制因兹告土祀乎坤元绛光烛坛始彰厥应黄云覆鼎复启其祥是以百谷蕃滋本枝茂盛绵载防而虽久瞻兆域而尚存唐宗回舆于洛京省方于冀野视灵之未冺思多稼之能祈洁粢丰盛亲享者再至景风甘雨大有者累年斯又精意咸通珍符丕显既琬琰之斯刻亦栋宇之云兴国家眷命俯临丕基肇建太祖啓运立极英武圣文神徳宏功大孝皇帝应天意顺人心察璿玑麾金钺揖譲以开国征伐以济民天下书文自斯而一域中黎献由是而苏合于上苍佑乎率土太宗至仁应道神功圣徳文武大明广孝皇帝承大统恢至神御萝圗调玉烛武戡定而不杀文经纬而化成三代典型从兹而复四方风俗因此而同醇化滂流丕功尽善顾惟眇质嗣守鸿猷虽曰继明未能烛理徒云涉道罔获知方常用战兢靡思逸豫惟祖宗之积庆暨穹壌之降祥政得其宜人无其怨九徳咸事四表来宾中夏大寜聊存于尉殊方一贯已息于櫜鞬予且何功神实垂佑曩者从徯望答秘文东狩以观民上封而纪号盛礼斯举先志绍成陟配岱宗孝思克展归格艺祖庆赐方周内顾之懐弥深于若厉盛徳之事岂假于荐馨而蒲坂之民河东之守咸言坤载茂育羣生实有方坛备存旧祉嚢封奏御遐达于众情端冕接神期观于巨礼眷惟寡昧何敢窃当始诏公车俾从拒絶岂期庶尹复贡佥谋以为答昊天祈繁祉后辟之职也蒸黎之愿也止之则谦尊之徳在于一人行之则纷委之禧集于兆姓念固辞而靡获乃増惕而勉从由是至诚告有位充于祀事畏乎俭而勿畏乎丰奉于朕躬戒乎繁而勿戒乎简葢以达精意非以振休声上下克谐人神交畅役不愆素工靡告劳厥日惟良厥仪斯备临遣上宰柴告于圜邱祗率百官祼将于清庙既而整羽卫驾车舆不喧不哗以涉乎夷路有严有翼爰届乎名区用复揆灵辰具嘉荐惟精惟一以奉乎苾芬必躬必亲如观乎髣髴并配二后昭累盛之基咸秩五方报嘉生之惠序圗箓遵介邱之规用牺牲若北郊之度八成而来格三献而肃祗乃命三公累石以封信祝乃驱五辂执爵以谒严祠将达至防岂循常典诚恐行之不及罔有知而弗为既而考遗文颁渥泽朝羣后抚庶民存问耆年观览旧俗加隆于先哲増重于明神固不足慰来休之謡亦庶几协时巡之典噫结绳以降垂衣而王商周之前莫能缕述汉唐之际可得详言元鼎之隆开元之盛咸驻跸于鄈上并奠玉于泽中今予冲人踵兹盛则可以追美于二代交欢于三神唯当竭寅畏之心増干巩之志事明祗而如在视黔首而如伤居安思危无忘于斋栗守成如始常冀于和平一以继庆灵一以达眷佑至若刋乐石镂信辞亦期昭锡类之仁传乎不朽奉持盈之训保乎益恭铭曰博哉厚载至矣柔祗穹旻比大生植攸资乃育嘉谷以食蒸黎成徳必报明祠在斯瞻言脽上允居汾曲赤伏膺符黄灵受录咸着辉景并昭祉福肇建灵坛式陈嘉玉旧域虽在盛礼莫陈洪维先后俾又兆民实开丕绪以暨冲人徽猷仰继阙典咸伸初俾元封方増惕厉河潼之氓缙绅之士徯望何劳奏章叠至愿降巡方期观明祀坚辞靡获众望俯从乃奉寳箓言驾时龙亲陟坛墠并配祖宗式申昭荐庶达寅恭既展至诚爰颁具庆佑降两仪功归二圣祗答丕休励精庶政刻镂贞珉挥骏命
　　魏文侯墓碑　　　　　　　　　谢景初
　　嘉祐戊戌嵗予为吏汾州既至考圗牒则曰魏文侯都之墓在孝义县西五里东汉郭泰林宗之墓在介休县东二里蔡邕作林宗碑在墓之侧他日涉郡守园池见唐开元二十年孝义令杨仲昌所作魏文侯碑在焉其旁记墓在胜水之阳与其周旋髙大甚备至大中十年刺史崔骈自孝义移于此且尽叙魏之世系始卒于下而于州城之东大中佛寺北庑得林宗碑备刻二辞其一蔡邕之文其一记林宗后裔纎息不刻立碑之年载推本似隋唐间不知何时移置州城也予遂摹二碑畀孝义李令复介休闾邱令访求二墓已而得魏文侯之藏而林宗亡之矣葢杨氏所建文侯墓侧载述之详也惜乎人知爱其碑恐暴露毁折而徙之不知其碑徙而墓夷也今林宗墓既不可得幸而得文侯之墓如不表识久之则亦削平磨灭如林宗无疑也于是使李令改石别刻杨氏之碑与其所记墓之所在周环髙大并崔骈所列者尽镵而立之墓侧予是为记其由庶几可考矣
　　观文殿学士尚书左丞髙若讷神道碑
　　文彦博
　　昔者两汉之盛也辅相以清净寜民公卿以经术决事故文景显肃之际为贤主为治世炳焉几于三代比隆葢公辅得人之效欤若夫本经术以熙治载清净以镇浮翊我昌运髙迈于三五泽斯生民永跻于富寿而赋命不融赍志莫究愚于北海髙公殄瘁之叹深矣公讳若讷字敏之其始齐之公族于春秋时甚显逮汉而后名徳轩冕赫奕相望从仕屡迁今为太原榆次人曽祖并赠太师中书令兼尚书考封祁国公曽妣王夫人祖妣马夫人妣阎夫人封魏晋秦三大国悉用公贵而追锡命也公早有奇节挺然不羣祁公之捐馆公始十嵗奉母夫人寓汲郡在陋安贫嗜学乐道天圣初举进士中甲科调彰徳军节度推官秩满改著作佐郎迁秘书丞太常博士三治剧邑所居不尚赫赫之誉去后人皆思之防举御史改监察迁主客员外郎殿中里行未几除右司谏直史馆起居舍人知谏院改刑部员外郎知杂事赐三品公迭居谏垣当职论事务中时之急病若犍为土豪缘戚里为郎得大郡公谓玷郎选轻郡寄亟论罢之内侍长居中任事恃恩而肆公率同列极言而斥出之复言今执政古三公之任所谓坐而论道者也今进对立侍若移刻而罢于啓诹体貌之礼固有未尽冝复坐论以通上下之情以究都俞之美上以为识治体而深器之于是益有大用之意除天章阁待制知永兴军诏复留弗遣麟府宿兵髙选外计乃迁礼部郎中河东路都转运使上思公学术优深议论精敏亟召还兼侍读丁秦国忧累诏夺情沥恳哀诉祈终三年丧国朝故事官待制以上遭丧类卒多起复今许终服自公始也服除还旧职寻改龙圗阁直学士史馆修撰迁吏部郎中除谏议大夫兼御史中丞理检使上悯雨旰食因公奏事问雨旸所致乃推本洪范五事稽合时政及救荒之术上大感悟益嘉公之博洽数日擢拜枢密副使居二嵗以工部侍郎参知政事又二年由戸部侍郎检校太傅为枢密使公践歴二府始终七年循守法度奉行故事简静慎重不轻改作常曰蒿目而忧世者非致治之心也每被顾问必傅经以对条理明畅极尽治乱之原上未尝不前席以欣纳故愚谓本经术以熙治载清净以镇浮有两汉贤公卿之风为得之矣其在政府也侥幸干泽事从中出者请格不行后妃之族当避权保恩请不预执政悉诏为永法在枢府时属盗甘陵撄城负固王师攻逾月未克时议欲开其自新之路许以容贷且使凶党离解公谓贝于河朔兵屯素盛今不穷讨后啓乱阶威灵不震将为夷狄轻笑当济师易将必行天诛蛮防邕管岭外骚然承平嵗久武备阙习荆广之甲若驱市人故屡战屡败公议遣大帅总北兵及陇西之劲马以徃则计日可平或谓北兵不习南风贼必守险以老王师虽多马恐不足施公曰贼狃数胜理必迎战以我训士精兵出其不意而夹攻之蠢尔虽众胡能为哉二冦削平悉如公算又患兵冗而费浮议罢召募幷汰衰老要在节用彊本人给家足为太平长久之防性冲澹不喜夸权累奏章祈解枢柄辞情切至确不可夺上重违其志久之乃除尚书左丞观文殿学士同羣牧置制使不许外出且兼进读葢将用其所长以须爰立乎公既释重务遂所愿自退朝即杜门燕居观书为乐缙绅髙其进退以至和二年八月二十九日遘疾薨于宣阳里之第享年五十九上闻讣震悼趣辇临奠既伤名臣之不憗又视其居处俭陋叹其清节者久之赙赗加等废翌日视朝赠尚书右仆射太常諡曰文庄以是年冬十月己酉葬于开封府开封县襃亲乡之原从祁公之兆礼也初公寓汲时秦国有疾公左右奉飬药剂必亲遂精意于医书且曰是术也前世名儒巨公能者多矣况人子奉亲可不知耶因研究得妙以是秦国终享寿康及公感疾之始自诊其脉曰吾殆不起诸子欲请召国医髙手者公坚曰止虽和缓不可为矣遂戒其子母辄奏以贻上忧吾死殆不得有所请及东首神爽不乱恬然以逝非达生知命安时处顺之有素其能若是乎公既葬上追思之深亲洒宸翰以表其隧曰儒贤之碑有以见君臣始终之义厚焉公以誉望凡朝之华选剧任必与焉同知礼部贡举再取士得人近特为最又为京西路安抚使入契丹国信使领吏部内铨三班院间被诏定黍尺以协乐律之正制兵纪以严军师之典裁损祠祭服器复古之法今悉用之朝议推其精密愚与公布衣时为友居政府为僚故知公尤深公性资方介中立无党惟道是信不以世俗毁誉为得失所学必穷其理适于用每谈歴代治乱之迹贯穿明白如指诸掌聴者释然忘倦文集二十卷尤学之粹娶王氏封寿安郡夫人夙有贤范后公一年而殁以明年正月五日祔公之兆嗣子彦辅内殿崇班次保衡安石吉甫光禄寺丞元规大理评事皆修谨笃学能世其家长女适游奎次适祠部郎中秘阁校理林亿次适太常博士张谊次适王宗诘
　　天章阁待制司马府君碑铭　　　厐　籍
　　君讳池字和中其先河内人晋安平献王之后王之裔孙征东大将军阳始葬陜州夏县涑水乡髙堠里子孙因定居遂为里人焉曽祖林祖政当五代叔运不求仕达皆尚气节乡党严尊之考举进士仕至耀州富平令以府君登朝累赠太常少卿妣皇甫氏追封安定县太君少卿治行士节具于张唐卿所造暮表云府君方严重黙见于龆齓志度渊逺人莫窥其际读书研求精意不喜肤末为文根于正道不为雕琢而忆事度物烛见冥先是运两池盐率由蒲坂乱窦津截太阳经底柱之险路迂且恶至道中有建白开防山道自闻喜抵垣曲比前运减费什六七陜人无贤愚皆推服其功府君未冠独曰盐利通流诸夏前之议运者未知此道之便而利人与有而不知知而不为谓前无仁智者乎殆有巨害于其间耳众皆少之而不然其説其夏山水溃出运车洎人牛漂流不可胜计道遂废众始服焉景徳二年进士及第授河南府永寜县主簿以清勤爱民闻县宰陈中孚傲狠人也待府君骄慢而奉之益恭不阿意以随其曲不求疵以彰其过人皆重之歴睦州建徳益州郫县二尉郫民忽有譌言云戍兵将变又云羣蛮已叛富室争瘗珍寳窜匿林野人心蠢骚知宰闾邱梦阳托他事诣府避之府君摄行县政适在正月之望乃命开郭门燃灯恣民游乐廷中吏叩头争之一不聴惑由是人心安譌言止考满缙绅荐能者十有三章迁郑州防御判官顷之移知光州光山县所知交荐拜秘书省著作佐郎出监寿州安丰县酒税寻徙知遂州小溪县事就除本省丞秩满还朝防龙圗阁刘学士某出知河南府兼留守司辟知司録司事俄拜太常博士留守通判阙复以荐升数日入为羣牧判官任中除尚书屯田员外郎出知耀州擢授利州路转运司进曹度支洎兵部代还固求外职知凤翔军府事以知谏院召恳辞不就上固知其退譲至是益嘉之进直史馆府职如故又以戸部判官召到省改判盐鐡勾院上滋欲进擢之以本官兼侍御史知杂事在防拜工部郎中赐服金紫数上疏言得失歴三司户部度支盐鐡副使景祐末天章阁待制知河中府道改同州嵗余迁兵部郎中仍前职知杭州移虢州晋州庆厯元年十一月癸未以疾终于郡治之安静堂享寿六十三先娶曹氏无子亡后娶聂氏秘阁较理震之女封钱塘县君才淑之誉孝睦之行着于闺门而称于乡党焉先府君一年而逝三子旦以防补将作监主簿服中改太常寺奉礼郎望早秀而夭光进士髙等以将作监主簿佥署平江军节度判官公事旦光皆文雅夙成而有清直之气是可知遗轨之不坠矣女一人适愽陵崔谷孙二人良试将作监主簿富试中书省正字府君之捐背旦光泣防旅榇归于故乡二年八月癸酉葬于涑水南原之晁村以从先茔二夫人祔谨按府君之为人奉身俭洁而临财无吝始少卿终俸禄余积直钱数十万府君一毫不留尽奉诸父而自以至贫居丧及佐永寜虀盐不充身常乗驴人皆信其贞素不谓矫诡安于静退恬于荣利优游铨调十七年他人为之愤叹而处之怡然先朝以马政之大专付枢弼且许自择其僚得判官者其迁次不内佐京府计省则出为纠刑漕运时情奔竞唯恐失之枢密使曹侍中利用与府君无素采公论而荐辟既闻召命即投牒河南府固请不赴防下敦遣乃行就职时曹之权焰熏灼天下趋比之者尽脂韦嚅唲之能府君端慤自守非公事未尝私造已见其势偪祸速然以交疏不克规之洎曹之南贬坐朋附得罪逐者十数人众美其先见而免府君曰前在洛闻召谓入为御史非所乐故辞茍知曹公举佐羣牧登即行矣自是不出一语彰曹之短诵言嗟痛之士夫益服其行在岐下朝廷虚谏院以召之府君谓谏诤之职不过二途或犯顔箴阙以尽臣节或吐刚飬望以取贵仕是不害身则丧名乌能两全之决志请譲为时所称及在盐鐡嵗满宰司进拟适为权近所毁故上初无恩言俄曰是尝辞羣牧谏院者真名节士乃有天章阁之拜惟君知臣岂虚也哉府君生平奉上官不回曲于朋友尽规切知人之善面则励之背则扬之为政大抵以正纲纪塞侥幸抑权豪恤孤弱为心尤不好名誉在余杭不饰防传不乐游宴以静临下而事益简寡以公制物而政无私谒亦以是获怨恶仍罢去退居小郡未尝芥蔕于心亦不忆曲直之理而思校焉初府君以孤介之节无左右之助自进直太史入副纲宪以至于登内阁为侍臣实由天子特知之在光山时荐者已众一夕梦吏铨引对遥望扆宁天姿尚幼时真庙抚运既惊悟心悸汗洽而不敢言因黙念升改之期方逺俄而代归钧校于天官对有日矣自以梦兆絶无迁望属先圣违豫思简政以便頥飬今上在春宫有诏非大除拜大刑政皆皇储决之后数日有司啓引于资善堂仰瞻晬表一如梦中岂龙徳飞见必示期于冥兆也将君臣感防皆摄契于未形耶不然何神明觉谕昭晰之如是乎籍获接府君之游旧矣始聨事于羣牧后籍为戸部判官府君实本部副使遂同为待制臣故知周而契笃旦光洎犹子里永惟徽懿谋列金石泣书行实见求譔次籍以制兵监边方事之剧无复栖念于文矣然以和中之知与二三子之勤请曷敢不勉铭之铭曰祸萌惟微见之者明我智既效畴云弗矜权人荐推常心所荣我方拒避严敦乃行势盈祸速罪连比朋先见之哲推而不膺帝求诤臣诏来自京恳章以辞收命于成呜呼和中懐此明识始终险夷莫匪清徳众人皆进我独退之众人多曲我独直之直岂我名退惟我当谁其知之哲君惟皇道遐命局郁矣其亡琢兹温础永识端良
　　赠都官郎中司马君墓志铭　　　司马光
　　君讳某其先出自晋安平献王自周隋之前家涑水之上至唐仕宦陵夷降在畆曽祖讳林祖讳政父讳炳累世同防食口甚众父兄以君孝谨自幼以家事委之君昼夜服勤不遗余力专以稼穑畜牧致饶给不事奇衺末业所获悉以奉六亲有余则及乡人身无私焉年三十二以某年月日终某年月日葬于涑水南原先待制府君常叹曰自吾兄之亡而家始贫使天下之民皆若吾兄之为虽古至治之世何以尚诸惜其无位而才不大施也夫人李氏同里人年二十八而寡父母欲夺其志夫人自誓不许恶衣蔬食躬执勤苦教畜二子咏里咏不幸早世里登进士累迁尚书都官郎中歴典数州赠君官至尚书都官郎中夫人封永寿县太君夫人为人孝慈勤俭中外宗族慕仰其徳一无间言子为二千石极其荣飬年八十三以某年月日终京师某月日祔于君之墓光不及事君而事夫人久敢书闻见之实而系之以铭曰士不得位善无所施勤俭于躬家道以肥宗族是赖乡党是师寿之少多命不可移有配有子后无弃基淑慝之效昭然不欺
　　太常少卿司马府君墓志铭
　　兄讳里字昭逺曽祖考讳某妣某氏祖考讳某妣某氏考讳沂追赠光禄卿妣李氏封永寿县太君兄举进士及第初命威胜军判官又调泾州观察推官寻监渭州酒税改大理丞知猗氏县未几签书保大军节度判官事故丞相厐公为鄜延经畧使奏兄通判鄜州徙知渝州歴知庆成军解房二州解房皆未到官徙知商州自商还京师监右厢店宅务丁永寿太君忧服除知干州以治平三年正月辛酉终于州廨享年六十有九累官至太常少卿兄为人孝友居丧致哀寛厚容物而内守劲直在鄜州州长皆武人多骄恣不法兄平居与之燕游笑语若无不可者及临公事则正色力争必当理然后已州长虽甚怒无如之何然知其无害己心亦不深怨也在渝州其佐曰赵寅以傲狠刻暴名于世虽卑位常行行视天意气如公相兄始至阅狱囚释寅所妄系者近百人寅争之兄一不顾既而词礼倨慢兄亦不与之较久之寅寝自愧悔谢服及寅官满泣涕不忍去兄早孤年过三十乃仕以是周知民间情伪其为政务合民心有悍狡为民害者痛绳以法愚弱不识理者徐为谕解徃徃晓寤忻悦辍讼而去故所至民爱慕去之久犹思咏不已然其奉上官无过分之礼每罢官入京师多闭戸家居未尝及权贵之门视审官阙员榜于壁人久不取者辄受以去惟掌店宅时留京师凡再期自余率不过数月已去矣以是独所治之民知其才业之美而朝廷终无从知之他人或仕宦絶在兄后或才能出兄下逺甚以熟于时态徃徃取显官兄处之宴然俱若不见闻者常曰吾幸以寒士积官至二千石自足已久尚何求于人哉司马氏同居累世宗族甚大兄为之长凡二十余年能一施以恩无亲疏贤不肖之间故人人无怨善为诗多为人传诵夫人同郡魏氏封某县君故处士赠著作郎野之女处士名重于真宗朝列传在国史夫人先兄十八年终于渝州享年若干子男二人雍太庙室长应试将作监主簿女三人长适内殿承制雷周祐次适冯翊县尉王淳蚤卒次适郊社斋郎崔頴兄终之嵗某月某甲子与夫人合葬于先茔光以葬日之迫不暇请于他人故忍泣叙而铭之光后兄二十一嵗而生加之各从宦四方于兄治行不能得其详姑録其所知者以传永久不敢以一言私也铭曰寿虽未髙而不为夭官虽未显而不为卑徳之和为众所慕政之便为民所知仕不茍进兮于道无兄今何恨兮生者同悲呜呼哀哉
　　殿中丞薛府君墓志铭
　　魏晋之间薛氏始自蜀徙河东有部曲数千家永嘉之乱保河汾以自固歴刘石符氏莫能屈姚秦元魏以来始出仕为公侯卿相者比肩并起入唐尤盛号为甲族然率因游宦去乡里惟府君之先至今留居河东唐衰薛氏中微曽祖考讳昉不仕祖考讳允恭赠谏议大夫考讳田枢密直学士右谏议大夫赠太尉其行义功烈皆见于宋宣献公所为太尉公之碑府君讳仪字式之太尉公之第二子始以父防为太庙斋郎又除授将作监主簿太尉公知益州奏府君监凤翔府商税后徙知河东县府君年少河东士民皆乡里长老然素严惮府君不敢干以私府君御之亦不失恩义之中以父忧去官除服知鄠县徙知安邑通判渭州州将武人不能谨亷州大吏郝正者把其隂事招权受赇莫敢诘府君至以正罪恶言于将请治之将内窘私以情告府君曰某止欲去恶吏耳必不使及君将亦知府君不欺即移疾以州事属府君府君乃发正私出市马收案伏法将不染于辞深徳府君且内惭自是悉委事于府君后将知府君贤亦委以事如前将既而某官张君亢除知渭州或谓府君曰君自到渭名虽州佐其实将也张君有材而尚气到必不为君下彼不可以文法拘也君冝于事一无所与庶几自免府君喟然叹曰吾推忠信正直之心以事人岂好犯上而专事耶今张君来吾犹是心也使张君贤必不我怨如其不贤获罪亦命而已矣岂可因人而变其守哉及张君至处事有失府君力争如故必当理而后止僚吏皆为之惧张君初无言久之乃于广座谓众曰亢喜忠义与身俱生遇事辄不能顾虑故数为小人所陷使为亢佐者皆如薛君亢复何患于是闻者皆服张君之贤而重府君之正是时元昊数冦边覆军杀将朝廷患之乃命范文正公为鄜延招讨使以张君知鄜州为范公之副张君即具奏府君在渭州所以佐已之状乞移通判鄜州朝廷许之而府君母冯翊郡太君党氏春秋髙多疾顾恋乡里不肯随诸子之官府君兄弟用太尉公恩得官河中者适皆罢去府君乃固辞鄜州愿监河中盐税以便亲既得请范公遽至奏曰朝廷从薛某之欲于其私固便然甚非张亢求与共事之意乞以薛某还亢仍为徙其兄若弟乡里一官以慰其心朝廷即以府君弟俅知河东县还府君鄜州府君不得已之官张君患州城大而处势卑难以待敌欲迁就伏山计功数十万时虏乗胜深入而州无役民欲以战士筑之众咸以为难府君独以为可张君喜曰薛君谓之可事无不成矣役始兴而张君病失音府君外备冦敌内董役事人不知张君之病也城成民至今赖之嵗余徙知深州遭母忧服除知商州庆厯八年闰月庚戌终于州廨年五十一先是属县宰有建言商山产铜请置监铸钱朝廷下其议转运使有是之者府君上言朝廷前置追民监于州境洪崖冶铸铁钱未数年鐡已竭其监当废况又益置铜钱监铜产尤薄恐徒劳费无益请以所得铜于旧监铸钱铜竭而止章交上久不决防府君没宰之説遂行县官之费甚广而铜寻竭如府君言宰坐抵罪府君居家孝友自幼能属文始习律赋语意即髙奇惊人然不肯从进士举尝着蓼虫赋以刺世之嗜外物而忘其苦者又以为事之当慎者莫若言动交进名乃着五慎文以自儆观是二文足以知其志趣矣初娶唐氏天章阁待制肃之女生一女适殿中丞赵士寜又娶刘氏左谏议大夫综之孙又娶李氏直集贤院建中之孙又娶陈氏司农卿宗元之女生二男长曰昌朝由太子中允监察御史里行坐正论不阿黜为大理寺丞次曰昌期早卒二女长适秘书省校书郎张煦次早卒昌将以熙寜五年正月某甲子葬府君于本县赵行村请直龙圗阁赵君卨状其治行以授光使为之志昔者先子尝获知于太尉公从兄里佐府君于鄜州幕光亦尝拜府君于兄舍以是颇知府君之为人府君容貌温恭而内守坚正不可夺移语言无机巧蔽匿而明察物情其志常在利民而深疾奸恶故所至上官信之僚友亲之下民爱之今也幸使光志其墓光既取赵君之状诠次之又取私附其所知云铭曰迕意宜疏而或以之亲阿意冝合而或以之离葢至诚可以待无穷而辞色不过欺一时呜呼允如薛君以忠信正直为心夫又何施而不冝
　　文潞公家庙碑
　　先王之制自天子至于官师皆有庙君子将营宫室宗庙为先居室为后及秦非笑圣人荡灭典礼务尊君卑臣于是天子之外无敢营宗庙者汉世公卿贵人多建祠堂于墓所在都邑则鲜焉魏晋以降渐复庙制其后遂着于令以官品为所祀世之数差唐侍中王珪不立私庙为执法所纠太宗命有司为之营构以耻之是以唐世贵臣皆有庙及五代荡析士民求生有所未遑礼頽教移庙制遂絶宋兴夷乱苏疲久而未讲仁宗皇帝悯羣臣贵穷公相而祖祢食于寝侪于庶人庆厯元年因郊祀赦聴文武依旧式立家庙令虽下有司莫之举士大夫亦以耳目不际徃徃不知庙之可设于家也皇祐二年天子崇祀礼成平章事宋公奏言有司不能推述先典明谕上仁因循顾望遂逾十载缘偷袭弊殊可嗟悯臣尝因进对屡闻圣言谓诸臣专殖第产不立私庙睿心至意形于叹息葢由古今异宜封爵殊制因疑成惮遂格诏书请下礼官儒臣议定制度于是翰林承防而下共奏请自平章事以上立四庙东宫少保以上三庙其余器服仪范俟更参酌以闻是嵗十二月诏如其请既而在职者违慢相尚迄今庙制卒不立公卿亦安故习常得诿以为辞无肯唱众为之者独平章事文公首奏乞立庙河南明年七月有诏可之然尚未知筑构之式靡所循依至和初西镇长安访唐朝之存者得杜岐公旧迹止余一堂四室及旁两翼嘉祐元年始仿而营之三年増置前两庑及门东庑以藏祭器西庑以藏家谱祊在中门之右省牲展馔涤濯在中门之左庖防在其东南其外门再重西折而南出四年秋庙成以入辅出藩未尝逾时安处于洛元丰三年秋留守西都始衅庙而祀焉一旦授光以家谱曰予欲志族世之所从来及庙之所由立垂示后昆而为我叙其事欵于石光窃惟公追逺复古率礼兴化之盛徳不可以无传虽自知不文不敢辞谨叙而铭之按谱云文氏之先出陈公子完以諡为氏与翼祖讳同至秦有丕生河东太守教始家平阳其后有韶汉末为州刺史自韶以来世乃可谱韶之六世孙频后魏末为太守频曽孙显儁以别驾从北齐髙祖起晋州就霸业战功居多终兖州刺史频之六世孙曰肃曰君洪肃仕隋为颍川郡丞名列循吏以直抗宇文述老卑秩君洪从唐髙祖起晋阳为右卫将军太子建成余党攻宫门君洪首奋挺出战没频之八世孙曰晖曰播晖相中宗诛张易之夺武后天下归之唐用讐人谗谪死峤南播有史学官至给事中君洪之曽孙羽为御史中丞肃之四世孙括为御史大夫括孙晦为太子宾客晦兄昕为义成节度使皥为散骑常侍荣冠当时自显儁至晦皆有传见于史其家自平阳或迁太平或迁蒲阪或迁寳鼎晦之从父昆弟晤为北都留守判官始居介休晤生汾州参军檖檖生馆馆生泽州录事参军即公之髙祖考也讳沼曽祖考讳某仕后唐歴晋城天池平城三主簿避晋髙祖讳更其氏曰文歴崞太谷二令汉髙祖即位复旧氏更名某汉失天下其支别者自归于晋阳复事之终岚州录事参军祖考讳某辟石州幕府弃官归乡里太宗皇帝平晋阳召之不起以庙讳故复为文氏考讳某以儒学进歴十三官所至以彊直勤敏振利攘害名闻达不可掩判三司开拆磨勘司终主客郎中河东转运司其治行之详见于故平章事晏公参知政事王公所撰墓志及碑公贵朝廷襃荣三代赠官皆至太师中书令兼尚书令爵燕周魏三国公庙成泽州府君为第一室夫人某氏配燕公为第二室燕国太夫人宋氏配周公为第三室周国太夫人王氏越国太夫人郭氏配魏公居东室魏国太夫人耿氏鲁国太夫人申氏配公以庙制未备不敢作主用晋荀安昌公祠制作神板采唐周元阳议祀以元日寒食秋分冬夏至致斋一日又以或受诏之四方不常其居乃酌古诸侯载迁主之义作车奉神板以行此皆礼之从宜者也其铭曰郁彼乔木茂于苞根浩彼长川于浚源矧人之先云谁敢谖天佑有宋诞生哲臣乃斡枢轴乃秉镕钧克厘克讲允武允文甘陵有妖悖暴纷嚣公徃逍遥不日而消仁祖遘疾羣心震栗公入密勿四海清谧出奠方维为诸侯师以惠以绥不废其威至也民悦去也民思其思若何式谣且歌歌政之和在洛为多谋居之安畴如得民公自汾渚迁于洛浒允乐兹土永燕私处伊水洋洋山木苍苍是抡是剫是断是斵达于有洛是相是虞是卜是诹是筑是捄是植是扶是茨是涂作庙渠渠新庙既成室家是营公曰予居风雨是怃勿侈勿崇予躬是容人庳公堂公曰予康人隘公庭公曰予寜人勿予隘维子孙是赖人勿予庳维子孙是利克恭克俭予履予视俾躬之为美匪目之为丽庙堂既辟四室有侐豢牲孔硕导黍及稷豆笾既涤扫洒既备防酒既泲刲牲为饎乃荐乃陈苾苾芬芬祖考欣欣百嘏来臻天锡公祉强明寿恺帝锡公禄崇营丰泰天匪公私公徳是宜帝匪公优公勲是醻公拜稽首扬天子之休思纯终始式诒孙子子子孙孙勿替勿忘时奉烝尝保公之烈光
　　司马文正公墓志铭　　　　　　范　镇
　　公讳光字君实自儿童凛然如成人公既没其家得遗奏八纸皆手札当世要务翰林学士苏轼状公如此葢直记其事且镇所目击足以示后世者镇与公出处交游四十余年如一日公之所以在家如在朝也事必稽古而行之动容周旋无不在礼尝自号为迂叟而亲为书以抵镇曰迂叟之事亲无以逾人能不欺而已矣事君亦然今观公得志泽加于民天下所以期公者岂止不欺而已哉且约镇生而互为之传后死者当作铭公则为镇传矣镇未及为而公薨呜呼镇老矣不意为公铭也铭曰于穆安平有魏忠臣更六百年有其元孙元孙温公前人是似率其诚心以佐天子天子圣明四海一心有从有违咸卒用公公之显用自我神考命于西枢曰予耆老公言如经其或不然帝独贤公欲使并存公退如避归居洛师帝徐思之既克知之知而不以以遗圣子惟我圣子协徳圣母人事尽矣天命顺矣如川之回如冰之开或蹈其机岂人也哉公亦不知曰是惟天二圣临我如山如渊公惟相之亦何所为惟天是因惟民是师事既粗定公亦不留龙衮蝉冠归于其邱公之在朝布衣脱粟惟其为善惟日不足生既不有死亦何失四方颂之岂惟兹石
　　孙明复先生墓志铭　　　　　　欧阳修
　　先生讳复字明复姓孙氏晋州平阳人也少举进士不中退居泰山之阳学春秋着尊王微鲁多学者其尤贤而有道者石介自介而下皆以弟子事之先生年逾四十家贫不娶李丞相迪将以其弟之女妻之先生疑焉介与羣弟子进曰公卿不下士久矣今丞相不以先生贫贱而欲托以子是髙先生之行义也先生宜因以成丞相之贤名于是乃许孔给事道辅为人刚直严重不妄与人闻先生之风就见之介执杖屦侍左右先生坐则立升降拜则扶之及其往谢也亦然鲁人既素髙此两人由是始识师弟子之礼莫不嗟叹之而李丞相孔给事亦以此见称于士大夫其后介为学官语于朝曰先生非隠者也欲仕而未得其方也庆厯二年枢密副使范仲淹资政殿学士富弼言其道徳经术宜在朝廷召拜校书郎国子监直讲尝召见迩英阁説诗将以为侍讲而嫉之者言其讲説多异先儒遂止七年徐州人孔直温以狂谋捕治索其家得诗有先生姓名坐贬监防州商税徙泗州又徙知河南府长水县签署应天府判官公事通判陵州翰林学士赵槩等十余人上言孙某行为世法经为人师不冝弃之逺方乃复为国子监直讲居三嵗以嘉祐二年七月二十四日以疾卒于家享年六十有六官至殿中丞先生在太学时为大理评事天子临幸赐以绯衣银鱼及闻其丧恻然予其家钱十万而公卿大夫朋友太学之诸生相与吊哭赙治其丧于是以其年十月二十七日葬先生于郓州须城县卢泉乡之北扈原先生治春秋不惑传注不为曲説以乱经其言简易明于诸侯大夫功罪以考时之盛衰而推见王道之治乱得于经之本义为多方其病时枢密使韩琦言之天子选书吏给纸笔命其门人祖无择就其家得其书十有五篇录之藏于秘阁先生一子大年尚幼铭曰圣既殁经更战焚逃藏脱乱仅传存众説乗之汨其原怪迂百出杂伪真后生牵卑习前闻有欲患之寡攻羣往往止燎以膏薪有勇夫子辟浮云刮磨蔽蚀相吐吞日月卒复光破昏博哉功利无穷垠有考其不在斯文
　　薛简肃公墓志
　　明道二年尚书礼部侍郎参知政事河东公以疾告归其政天子曰吾不可数烦公乃诏优公不朝而使视事如故居嵗中数以告乃得还第又数以告然后拜公为资政殿学士戸部侍郎判尚书都省罢其政事景祐元年八月庚申公薨于家年六十有八赠兵部尚书公讳奎字宿艺姓薛氏绛州正平人也公为人敦笃忠烈果敢明达初举进士为州第一譲其里人王严而居其次于是乡里皆称之淳化三年再举乃授秘书省校书郎隰州军事推官始至取州狱已成书活寃者四人徙仪州推官士争荐其能拜大理寺丞知兴化军莆田县悉除故时王氏无名租莆田人至今以为徳迁殿中丞知河南长水县徙知兴州州旧铸铁钱用工多人以为苦公乃募民有力者弛其山使自约利而收其铁租以铸悉罢役者人用不劳迁太常博士召为殿中侍御史判三司都磨勘司锡绯衣银鱼出为陜西转运司使坐举人免官居数月通判陜府嵗余召还防安抚河北称防改尚书戸部员外郎淮南转运使江淮制置发运使开州河废其三堰以便漕船嵗以八百万石食京师其后罕及其多转吏部员外郎入为三司戸部副使与三司使李士衡争事省中士衡扳时权贵人为助出知延州迁右谏议大夫御史中丞契丹使萧从顺来朝是时庄献明肃太后垂聴政从顺举止多不逊以谓南使至契丹者皆见太后遂请见朝议未决公独以理折之从顺乃止而嫉公者谗其漏禁中语由是拜集贤院学士出知幷州改知秦州秦州宿重兵兵尝歉食公为勤俭积蓄教民水种嵗中迁枢密直学士知益州而秦之余粟积者三百万征算之衍者三十万覈民旧隠田数百顷所得刍粟又十余万秦州之民与其畨落数千人诣转运使请留不果公在开封以严为治民相戒曰是不可犯也囹圄为之数空居蜀尤有善政民有得伪蜀时中书印者夜以锦嚢挂之西门门者以白蜀人随之者万计皆恟恟出异语且观公所为顾主吏藏之畧不取视民乃止老媪告其子不孝者子诉贫不能飬公取俸钱与之日用此为生以飬母子遂相慈孝里富人三女皆孤民或妄争其产公析其赀为三为嫁其女于是人皆以公为仁入拜龙圗阁学士权三司使拜叅知政事公入谢上曰先帝尝言卿可用吾今用卿矣公尝使契丹与其君臣语而以论议服其坐中其后契丹使来必问公所在及闻已用乃皆曰是得人矣边吏得牒者言契丹欲弃约举兵上亟召大臣议或欲选将増兵公曰契丹畏势而贪利且无隙以开其端其必不动不宜失持重之势而使其可窥已而卒无事他日上顾公曰果如公言于是益重之明道二年庄献明肃太后欲以天子衮冕见太庙臣下依违不决公独争之曰必若王服见祖庙若何而拜乎太后不能夺为改他服太后崩上见羣臣泣曰太后疾不能言而犹数引其衣若有所属何也公遽曰其在衮冕也然服之岂可见先帝乎上大悟卒以后服葬于是益以公为果可用也公子男一人直孺大理寺丞女五人次适庐陵欧阳修公性孝慈虽在大位家人勤俭不知为骄奢诸子幼孤抚飬不异平生所为文章四十卷直而有气如其为人五年某月甲子其孤直孺奉其柩自京师葬于绛州先期状公之功行上之太常议曰諡法一徳不懈曰简执心决断曰肃今其状应法乃諡曰简肃
　　吕梁碑　　　　　　　　　　　罗　泌
　　吕梁碑刘耽作字为小篆钩画譌泐间可认者仅六十言耽于传无闻矣据碑之言皇帝登封之嵗则葢秦汉间人也碑中叙纪虞帝之世云舜祖幕幕生穷蝉穷蝉生敬康敬康生乔牛乔牛生瞽瞍瞽瞍产舜命禹行水道吕梁特此节完备为可考质之于传惟无句望且不言出自黄帝谅得其正甲申秋七月观于内相郭知章明叔家公异时亦尝集録古刻多六一先生之未见者二百斯其一也字势权奇葢莫之辨呜呼有虞氏之明徳千古被之而无斁者敦有世祀之不明者乎繇数千嵗之后予得论而次之天未丧斯文哉吕梁者龙门也而彭城之东一亭亦有所谓吕梁葢犹夷陵陆浑交阯等处之龙门云
　　殿中丞侯先生墓志铭　　　　　程　颢
　　先生姓侯氏名可字无可太原府盂县人宦学四方因寓华隂少时倜傥不羁以气节自喜既壮尽易前好笃志为学祁寒酷暑未尝废业博极穷书声闻四驰就学者日众虽边隅逺人皆愿受业诸侯交以书币迎致有善其礼命者亦时徃应之故自陜而西多宗先生之学元昊盗边时名卿贤儒结辙西使服先生之名莫不愿见亲老而家益贫思得禄飬勉就科举再试春官卒无所遇因喟然太息曰丈夫之事止于是乎防蛮酋侬智髙攻陷二广孙威敏公奉命出征习先生之贤请干其军事先生奋然从之振旅奏功初命武爵言事者以为非宜遂改文资调知巴州化成县巴俗尚鬼而废医惟巫言是用虽父母之疾皆弃弗视先生诲以义理严其禁戒或亲至病家为视医药所活既众人亦知化巴人取妇必责财于女氏贫人至有老不得嫁者先生为立制度称其家之有无语之约曰逾是者有诛未越嵗巴无过时之女遂变其俗巴山土薄民贫丝帛之赋反倍他所日益凋弊先生抗议计司争之数十卒得均之傍郡境多虎豹农者不敢朝暮耕商旅俟众而后行先生日夜置器械徒众亲执弓矢与之从事迹而追之逺或数百里所杀不可胜数后皆避人逺去不复为害再调耀州华原主簿有富人不占地籍惟以利诱贫民而质其田劵多至万畆嵗责其入先生晨驰至其家椟出劵召其主而归之失业者复安其生郡胥魏至诚贪狡凶暴持郡吏短长而为奸利前后为守者莫能去一郡患之先生暴其罪荷校置于狱自守而下畏恐生祸交为之请先生不顾卒言于帅府而诛之闻者快服用荐者监庆州折博务嵗满授仪州军事判官计省第折博之最就改大理评事部使丐留遂复签书本官事韩忠献公镇长安荐知泾阳县至则凿小郑泉以广灌溉议复郑白旧利未几召至阙下得对便殿始命计工兴役旋复専总其事邀功害能之人疾其不自已出渠功有绪谗毁交至以微文细故为先生罪遂罢其役美利不究论者惜之元丰己未季夏先生以疾终于家享年七十有三先生纯诚孝友刚正明决非其善一毫不以屈于人视贪邪奸佞若冦贼讐怨显攻面数必其人改而后已虽甚贵势视之藐然遇人之善友之助之欲其成达不啻如在己也博物强记贯涉万类若礼之制度乐之形声诗之比兴易之象数天文地理隂阳气运医药算数之学无不究其渊源先生强壮励勇于有为而平易仁恕中懐洞然至于轻财乐义安贫守义急人之急忧人之忧谋其道不谋其利忠于君不顾其身古人所难能者先生安而行之葢出于自然非勉强所及少与申顔为友易衣互出而谋食以飬二家如一顔病先生徒步千里为之求医归而顔死矣其目不暝人曰其待侯君乎未敛而先生至抚之而瞑顔谋葬其先世而未能顔死无子又不克葬先生卒勤百圗不足则卖衣以益之卒襄其事时方天寒先生与其子单服以居适有馈白金者先生顾顔之孤妹为忧未遑恤已遂以嫁之近世朋友道薄临患难鲜不爱其力闻先生之风可以激頽波而起废疾先生家无甔石之储而人有不得其所者必以先生为归非力能也诚使然也一日自逺归家人方以窭告友人郭行者诣门曰吾父病亟医须百千乃为治卖吾庐而不售先生悯然计嚢中装适当其数尽以与之尝随计诣京师里中出金赆行比还悉散其所余曰此金乡里所以资应诏也不可以为他利当与同举者共之且行闻乡人有病于逆旅者先生曰吾归则彼死矣遂留不去病者瘉贫无以为车乗先生曰子行则未能留则将困因推其马与之躧步而归其克已济物若是者多矣少喜攘苴孙武之学兵家之事无所不通尤详于西北形势谈其山川道路郡县部旅纎细备具聴之者宛如在目前熙河未开之时韩忠献公请先生谋渭源之地先生驰至境上召其酋豪六百人谕以朝廷恩徳为明利害皆感悟喜跃异日诣军门输土纳金愿为藩篱一尘不惊而开地八千顷因城熟羊而抚之忠献公上其功朝廷赏以减攷绩之年治平中虏尝冦边主将出兵御战转运使以为妄举互言于朝时虏未去逺遣先生按视其迹受命即行人皆为之寒心先生以数十骑驰涉虏境日暮猝与虏遇乃分其骑为三四令之曰髙尔旗帜旋山徐行虏循环间见疑以为大兵诱已终不敢击秦州旧苦蕃酋反覆絷其亲爱而质之多至七百人久者已数十嵗公家之费不赀杂羌离怨亦甚其后释其縻而归之戎人感服乃先生其谋也平生以勤学新民为己任主华学之教育者几二十年官之所至必为之治学舍兴诵其所以成就材徳可胜道哉先生之文尤长于诗晚益玩心于天人性命之学其自乐者深矣病革命其子曰吾死慎勿为浮屠事焚楮货徼福觊利非吾志也呜呼死而不忘于正可谓至矣大王父讳元王父讳暠当五代之乱皆隠徳弗耀父讳道济润州丹徒令赠尚书比部员外郎母刁氏追封福昌县太君妻刘氏早卒封延长县君继以其妹封永寿县君二子曰孚曰淳三孙尚幼先生之官自评事四迁为殿中丞阶宣奉郎勲骑都尉服锡五品既终之明年仲秋八月寄葬于华隂之保徳乡举前夫人祔焉颢先生女弟之子也知先生之道为详故得论载行治之美以诏后人铭曰南山崇崇其下也先生之茔惟其清风与山无穷


　　山西通志卷一百九十四
&lt;史部,地理类,都会郡县之属,山西通志&gt;
　　钦定四库全书
　　山西通志卷一百九十五
　　艺文【十四　碑碣五】
　　金
　　杨文献公神道碑铭　　　　　　元好问
　　自孔子考四科及中人下上之次故孟轲氏于乐正子亦有二之中四之下之説葢人之品不齐而论人之目亦不一有一乡之士有一国之士有天下之士有一代之士分限所在不能以强人而人亦不能躐等而取之也维金大定已还文治既洽教育亦至名士之旧与乡里之彦率由科第之选父兄之渊源师友之讲习义理益明利禄益轻一变五代辽季衰陋之习迄贞祐南渡名卿大夫布满防阁若胥萃公和之之通明张左相信甫之朴直张太保敬甫两赵礼部周臣庭玉冯亳州叔献王延州从之李都司之纯之儒学王尚书充之李都运有之两杨戸部正夫叔玉李坊州执刚之吏能张大理晋卿之平恕商右司平叔之雅量许司谏道直陈留副正叔之直言极谏康司农伯禄雷御史希顔之刚棱疾恶累叶得人于兹为盛若夫才量之充实道念之醇正政术之简裁言论之详尽粹之以天人之学扩之以师表之业则我内相文献杨公其人矣识者以为中国之太平治之久河岳炳灵实生人杰非宏衍博大之器如公者曷足以当之降才尔殊最穪斯允商畧前后拟伦名胜惟其视千古而无愧是以首一代而絶出然元光正大以来大夫士推公为中朝第一而不以百年计之者知公为未尽与公讳云翼字之美杨氏其先赞皇之檀山人六代祖忠客乐平遂占籍焉曽祖处士君青嗜读书而不事科举尝诲其子孙言圣人之道无他至诚而已诚者何不自欺之谓也葢诚之一物存诸已则忠加诸人则恕是道也出于人心谁独无之然则山野小人有能行而世之才智士大夫或有愧焉吾百不及人独此事不敢不勉耳若等能从吾言真吾子孙也祖郁用公贵封正议大夫祖妣宋氏追封农郡太夫人考恒累赠中奉大夫妣李氏农郡太夫人公资颖悟初学语辄画地作字八嵗善属对日诵数千言弱冠登明昌五年经义第一甲第一人进士词赋亦中乙科特授承务郎应奉翰林文字考满留在任承安四年出为陜西东路兵马都总管判官决狱寛平大为总管贤宗室长寿所知泰和元年召为太学博士丁内艰服除授太常寺丞兼翰林修撰六年南鄙用兵以本官从左丞揆军驻汴梁明年授上京东京等路按察司佥事初宰相奏是职章宗先已识公即可其奏曰得之矣召见咨以当世之务称防及陛辞谕之曰卿至官有所建明当专达毋枉执事者又明年改上京临潢等路按察司佥事兼本路转运副使大安元年翰林学士承防张行简荐公才学优赡精于术数召授提司天防兼翰林修撰礼部郎中崇庆元年以病得请归乡里贞佑二年有司例上官簿宣宗阅之记公姓名起授前职兼吏部郎中三年超礼部侍郎兼提司天防充赐宋国嵗元国信副使四年西北兵由鄜延内侵潼关失守朝议以兵部尚书富察阿里巴斯为副元帅以御之公奏阿里巴斯言浮于实必误大事不聴兵卒大败如所料六年迁翰林侍读学士同修国史礼部司天兼职如故有防官制入三品者例外除以卿遇事敢言议论忠恳故特留之以便咨访卿宜悉吾意也时右丞相髙琪当国昵信小人多变旧章货提举司王三锡奏请油髙琪主之甚力诏集百官议其事戸部尚书完顔天宠軰百余人同声赞可公独引赵秉文时戬等三数人排其议谓果行此事是以天下通行之货为货私家常用之物为禁物自古不行之法为良法窃为圣朝不取也议遂格髙琪怒公为异竟以事谴公公不之恤也兴定二年拜礼部尚书兼知集贤院事五年筑京师子城役兵民数万夏秋之交病者相枕籍公提举医药饮食躬自调防多所全济城成进官一阶四年改吏部尚书且有后命卿之闻望旧矣今以选曹授卿宜振肃纪纲尽革前弊朕之待卿尚当不止此耳公涖政裁画有方凡军兴以来入粟补官及以战功迁授者事定之后有司以为程式或小有不合一切罢去公奏从寛收録旬月政成不动声色而奸吏为之缩手朝誉归焉九月上召户部尚书髙夔及翰林学士赵秉文于内殿皆赐之坐问以讲和之策或以力战为言上俯不乐者久之公徐以孟子事大事小之説解之且曰今日奚计哉使生灵息肩则社稷之福也今日奚计哉上色乃和十一月改御史中丞宗室承立权叅知政事行尚书省事事有不法者大臣以为言诏公就鞫之狱成廷奏曰承立所坐皆细事不足以累大臣然闻之向西北两敌合兵来侵平凉以西数州皆陷承立坐拥强兵瞻望不进鄜延帅臣完顔哈达者以孤城当敌冲且能败其前锋哈达之功如此承立之罪如彼愿陛下明其功罪而赏罸之则天下知所劝惩矣自余小失何足追咎承立由是免官而哈达遂总机务五年以疾求解复为礼部尚书兼翰林侍读学士元光二年复申前请宣宗不能已许焉哀宗即位圗任旧人首授公摄太常卿正大元年复翰林学士诏集百官议所以省费者公以为省费小事一戸部司农官足以办似不足议枢密院专制军政蔑视尚书出政之地政无大小当总其纲领付外施行今军旅之事宰相或不预闻欲使军民利病两不相蔽得乎故独以此应诏二月复为礼部尚书兼侍讲明年设益政院于内廷取老成宿徳充院官极天下之选得六人而公为选首名为经筵实内相也每召见公独赐坐且呼学士而不名也初命讲尚书公为言帝王之学不必如经生举子分章析句但知为国大纲足矣因举任贤去邪与治同道与乱同事有言逆于汝心有言逊于汝志等数条一以正心诚意言之敷绎详明上聴忘倦寻进万年镜録圣孝圣学之类凡二十篇公见朝士廷议之际多不尽所欲言上下依违寖以成俗一日经筵毕因言人臣事君之道有二有所谓事君之礼有所谓事君之义礼不敢齿君之路马蹴其刍者有罸入君门则趋见君之几杖则起君命召不俟驾而行受命不宿于家是皆事君之礼人臣所当尽者也然国家之利害生民之休戚一在敷陈之间则向所谓礼者特虚器耳君曰可而有否献以成其可君曰否而有可献以替其否危言正论期于益国补民而已言有不从虽引裾折槛断鞅轫轮有不恤焉者当是时也若姑徇事君之虚礼而不知事君之大义阿合取容国家何赖焉上变色曰非卿朕不闻此矣公自兴定元光间病风痹至是稍愈上亲问疗之之术对曰无他但治心耳此心和平则邪气不干岂独治身至于治国亦然人君必先正其心然后可以正朝廷正百官逺近万民莫不一于正矣上矍然知其为医谏也十一月夏人和议成遣其徽猷阁学士来议互市及振危急者数事数徃不能决并求大臣面论之朝廷以公徃议乃定四年知礼部贡举以考试劳心遘疾明年八月之七日薨于私第之正寝春秋五十有九累官资善大夫勲上防军爵农郡侯諡曰文献娶吕氏封农郡夫人子男二长曰朴前公卒次曰恕擢正大四年经义进士第女一适巨族初公娶胥氏左丞通敏公之孙平章政事惠简公之女以事姑尝有后言即日弃去不以相家子为难二弟仲翼备极友爱家赀悉推予之至百负之而不恨尝与人言昆弟之间若以昆弟待之则容有不可堪忍之事但当以父母待之耳或以为疑公晓之曰父母吾不得而见之得见兄弟非父母而何此念一生虽百世同居可也一姊适李氏既寡挈孤幼来归公处之官下在律疏属及外亲留任所满百日则徙他郡避嫌公言之朝独得不徙抚导二甥卒为名士其长庭简者登上第公天资雅重自律为甚严而其待人者寛以约交分一定死生祸福不可变为天官为春官为翰长为太常文章与闲闲公齐名世号杨赵髙文大册皆出其手典贡举三十年门生半天下而于奨借后进初不以儒宗自居所以教诱之者率君子长者之事益其所未尽而勉其所可致苦言至戒或寓于疑曲周密之间异时想闻风采若龙门之峻朗出天外及一被接纳则又恨造之之晚也平居无事左右圗史澹然无所营及当官而行或论列上前慨然以天下事自任知无不言言无不尽确乎有不可夺之节古所谓君子有三变者于公见之贞祐以后主兵者不能外御大敌而取偿于宋故频嵗南伐有沮其兵者不谓之与宋为地则疑与之有谋进士至宰相于他事无不言独论南伐则一语不敢及公为太学博士泰和初建言便谓宋不可伐国家之虑不在于未得淮南之前而在于既得淮南之后葢淮南平则江之北尽为战地进而争利于舟楫之间我之劲弓良马有不得骋者矣彼若扼江为屯潜师于淮以断饟道或决水以潴淮南之地则我军何以善其后乎及李全倡议南伐宣宗以问朝臣公多谏辞言天下有治有乱今但言治而不言乱国势有强有弱今但言强而不言弱兵家有胜有负今但言胜而不言负此议论之所以偏也臣请两言之庶几见利害之全夫将有事于宋者非贪其土地乎苐恐西北有警而南又缀之则三面受敌耳故欲我师乗时势先动圗宋人今冬不能来或不敢来此战胜之利也就如所料其利犹未可必彼江之南其地尚逺且有巴蜀为之辅虽无淮南岂不能集数万之众俟西北有警而缀我耶战而胜且如此有如不胜其害可胜言哉我以骑当步理可万全臣尚谓恐有不胜者今日之事势与泰和不同故耳葢泰和以冬征而今以夏此天时不同也冬则水脉涸而平陆多夏则水脉胜而泥淖多此地利不同也泰和举天下全力至于乱军亦驱之为前锋今能之乎此人事之不同也议者徒见泰和取胜之易而不知今日之难且以夏人观之当日弓箭手之在西邉者一遇勍敌则搏而战袒而射彼已丧气奔北之不暇乃今陷吾城而掳其守臣败吾军而擒其主将曩则畏我如彼今则侮我如此夏人既非前日奈何待宋人独如前日哉愿陛下思其胜之之利又思败之之害无悦甘言无贻后悔可也章奏不报是秋公主贡举且取髙帝以天下为度命题以讽焉时全一军寻败于淮上几有只轮不返之祸宣宗责诸将言当使我何面目见杨云翼耶河朔民何经等十有一人为游骑所迫渡河而南有司论罪当死公上章营救之曰法所以重私渡者防奸伪也今平民为敌所迫奔入于河缓死之计耳岂有他哉使吾民不死于敌而死于法后唯有从敌而已宣宗悟尽释之哀宗以河南雨雹诏公审理寃狱而不及陜西公言天下通为一体今人一肢受病则四体为之不安岂可专治受病之处而置其余不问乎朝廷是之诏吏部郎中杨居仁审寃陜西公之重人命慎于兵刑者类如此所着文集若干卷校大金礼仪若干卷续通鉴若干卷周礼辨一篇左氏庄列赋各一篇提司天防二十年虽老于其业积日累月不能了之事公一语破的众无异词有以太乙新厯上进者尚书省檄公叅订摘其不合者二十余条厯家称焉徳陵以庚寅日启土司天生陈舜举言国音属商金在庚为絶宜用乙酉金王日吉诏公决之公言上行年辛卯乙酉虽为金王终与行年相戾讳名不讳姓姓所同也名所独也且五姓之説在汉人犹以为不经前世如吕才一行皆神于术数尚辨以为不可用本朝部姓焉可必其于五音何属乎卒从公议有五星聚井辨一篇天象赋一篇勾股机要象数杂説积年杂説皆藏于秘府孤子杨恕奉公之柩将葬于某原之先茔涕泗百拜谓门下士元好问言先公孝弟忠信始于事亲中于事君终于兼善天下者翰林修撰王彪状具在墓当有碑敢质之以为请好问谢不敢当恕以大义见责曰先公平生以国士待吾子乃不得论次遗烈以见于后世乎好问度不可以终辞再拜曰谨受教乃为文刻之且系之以铭其铭曰天禀之厚百可施曽门之传俨若思菁莪乐育并以资大器备具无磷缁山甫吉甫其庶而鲁无君子焉取斯贞祐南驾倾朝支忿兵横出纷僵尸丁男役苦输膏脂公独上前陈苦辞同仁一视父母慈越肥秦瘠小智私两淮民命我所司忍令矛端舞婴儿昆仑神泉葠术芝危国可活民不疵如公岂无匡复姿天废商久实为之孺子可教犹帝师惜哉不遭隆准时东隅之日今崦嵫顾瞻乔木为嗟咨岘山堕泪方在兹零落何必西川诗
　　西京留守李公徳政碑　　　　　边元忠
　　吏有不为利回不为义庀世称曰廉才足以经济知足以断决世称曰能奉法尊职履正奉公世称曰循明国家之大体通古今之时务世称曰良其有一于此见于郡邑治已为最又况兼而有之者何施不可是虽欲无称得乎如副留守李公乃兼而有之者也公讳晏字致美泽州髙平人也世名儒少以家学驰声蚤中科第及仕所至皆有异政大定二十有二年正月自秘书少监出佐是京下车之际未及视事而闻风者惧平昔梗槩大可见矣既而临视于僚属则敬而有礼于吏士则寛而有治民间秋毫无所犯私门请谒一切罢去贪汚之俗亦自敛迹得不谓之廉簿书鞅掌阅目无遗狱讼平理断决如神抑去豪强潜消贼盗人皆俨然望而畏之似莫能近者得不谓之能钦乃攸司慎乃出令不矜功不伐能亦无过行得不谓之循好古博雅内刚外温自公暇日诲人不倦以至后学新进皆得亲之而教化一新士君子莫不中心诚服其在觞咏笑谈之间和光同尘殊无骄贵气洒然在寒素右得不谓之良是年天子遣使巡行天下政迹又冬十有一月诏赴阙授翰林直学士兼太常少卿以去席不暇暖士民闻之莫不惊叹皆相谓曰何其来迟而去速也及行都人遮道攀辕卧辙者不可胜计一日父老王玘等数十百人诣草堂谓陈留边元忠曰古人良吏居则民富去则民思如公之徳政岂无赞扬愿铭诸石以传久逺元忠固不敏然于公素为门下士载以玘軰恳迫义不可辞因抚舆情姑道万一铭曰其徳惟何廉能循良其政惟何寛猛柔刚身兼数器李公其当少而驰誉玉立兰芳冠而登科传世文章所歴州郡遗爱一方来佐是京捕击豪强政平讼理时和民康席不暇暖诏归玉堂使我黎庶借之不遑观斯石兮何啻桐乡观斯化兮何逺甘棠令闻令望日笃不忘
　　元
　　创建颍川忠襄王庙碑　　　　　孙　着
　　至徳十一年妖贼起汝南明年陷江淮又明年陷河洛又明年断函谷关据陜州城震扰秦晋解为州界秦晋交势引殽函去陜咫尺阻一河其州人少长老弱咸大震恐怖惧谓朝夕焚溺水火中无葬地矣我闻颍川王将大兵数万众转战南来拔殽关直薄陜州城攻围计数日贼分遣奇兵渡河北蹂解南鄙王将骑夜渡灵寳要击于安邑南原大破之乗胜逐北数十里抵平陆城下阳津贼争赴水死无噍类遗城中贼大夺气防食尽弃城乃遁去明年襄樊贼入武关夺秦岭直犯长安王复引兵战同华再战秦陇凤徽大击破贼走巴蜀遂定秦陇又明年春东贼分道突太行陷冀云中鴈门代郡烽火数千里大掠复南还出故道抵绛将及解解人复大震恐王复出关渡蒲坂勒兵解之闻喜以伺贼贼走南山设伏兵横击之贼惊弃辎重散走山谷虏获万计晋冀地悉平歴数年环解境皆兵燹赖王力解之民卒脱兵难后二年王靖大定中原又二年收鲁复下齐夏六月薨于军哀音至解之士民及郡守僚属相属聚计议曰天下初发难也羣盗所过燔城府杀长吏屠黔黎毒流遍海内防不残灭吾解梁合境为完城四野为全民邑里有屋庐父子夫妇长幼昆弟有伦饮食有节出入有数抱子弄孙不殊平时若是者果谁之赐耶传曰有功于民国有祀能捍灾御患国有祀王有大功活大众宜世世血食吾土众口俦应咸曰安思所危恩思所自是谓知报徳者乃即日择髙阜肇营王庙于干隅官府捐俸金士民输土木众乐效役不阅月而告成殿宇巍如庙貌俨然两庑櫺星拱揖左右中条大华掩拥后先壮丽雄伟耸甲首郡讫事其同知卜嗣真走洛阳求文于余用刻石以垂不朽吾喜王勲业在王室闻望在天下徳泽在四方后解人感王大徳追思感慕永世能不忘是可记王名察罕特穆尔字廷瑞沈邱人初监汝寜州中书平章政事知河南山东行枢密院事陜西诸道行御史中丞薨諡忠襄追王颍川其子库库特穆尔继总大兵允克成功今为太尉中书平章政事枢密院事太子詹事家乗国史具载始末兹不録云
　　大都路总管姚公神道碑铭　　富珠哩翀
　　公姓姚氏讳天福字君祥拜监察御史弹击权臣无所顾畏世祖皇帝赐名巴尔斯国言虎也其系出唐贤相文献公元崇文献诸孙伯禄卒绛州观察判官葬绛之稷山县南阳里繇是世为平阳绛人公考处士君讳君实字仲华甫冠避兵鴈门金进士赵泰以子妻之生公及和众主簿天禄公姿白晳美风矩童丱不凡闻处士训忠孝奉受惟谨从事郡府挺洁不羣侪軰畏之仕懐仁为县史世皇以太弟驻白登公从县进葡萄酒见奇之留侍宿卫至元初丞县懐仁太师杨库克楚荐其能于丞相塔齐尔丞相奉使朔漠修睦宗藩引与之偕五年立御史防丞相为大夫奏授架阁管勾秩将仕郎十一年以承事郎拜御史十三年江南平冬十二月宰相衔怒左迁同知衡州路明年春三月以朝列大夫改河东山西道提刑按察副使佩金符夏六月拜治书侍御史秩中顺十六年春使宪淮西江北道秩嘉议十八年宪江南湖北二十年夏宪辽东明年春以母老请归飬不允二十二年春召为刑部尚书秩通议逾年总管州不赴二十六年夏复宪淮西秩正议三十年拜中奉大夫甘肃等处行中书省叅知政事以亲辞改肃政廉访司成宗即位使肃政廉访于陜西元贞元年春三月迁正定总管冬丁太夫人忧自鴈门徙处士君柩合葬绛之稷山中书起公还正定大徳三年春二月拜江西行中书叅知政事辞奉使山东还四年秋七月以通奉大夫叅知政事行大都路都总管兼大兴府尹本路诸军奥鲁总管管内劝农事六年春正月二十有八日薨于位年七十有三公至元名臣勲徳焯着其薨也朝廷悼惜吏士防丧归平阳以夏四月某日葬稷山西北嘉禾里泰定三年以子侃请制赠正奉大夫河南江北行中书防知政事防军追封平阳郡公諡忠肃天厯己巳侃以公行实征铭神道之碑不获终辞因采其本末而次第之公始为御史条奏宰相阿哈玛特罪二十有四召廷辩公枚数其罪彼辄引服数至于三气沮情駴上动色若曰此三者罪已不宥目公曰巴尔斯臣下有违太祖之制干朕之纪者汝抨击勿隠廷臣震悚其事今秘世未有闻时方倚相理财姑释不问众亦为公危之太夫人赵君有贤识勗公曰国尔忘家汝苐尽力果不测吾追踪陵母死日犹生年公泣谢白其长曰万一得谴乞不以老母坐连也语闻上叹曰是母子有古义烈勅侍臣董文忠宣付史臣书之监大名小堪布得罪御史按之至见殴辱继用公往间道微服入境察悉其情还取驿抵其所摘抉如神簿责死罪十有七械送辇下俄以宥普经防门大诟公在察院捉捕之自检行囊得赂侍御史安谔斯纳救免状即桎堪布而秘其事夜用巡符托诇逻奄至一道士室尽获其赂明日陛奏上曰彼七死犹赦汝欲何为公对罪十有七条七留十余谁归咎上悟戮堪布斥安时御史大夫二安善甚一既斥与所善犹双陆禁中公曰安庶人耳岂得与大臣狎叱令起座皆失色公即入奏一蛇九尾首动尾随两其首行不能寸今宪不纲蛇首二也上曰然一人二冠可乎召两大夫谕以公言大夫博啰惧以年少自劾罢有谗提刑按察之不便者有防罢之是时广平贞宪王伊啰勒为御史大夫公告之曰往者悖叛猬起障塞见闻今列宪宇内广视聴虞非常虑至深逺不但绳督有司而已也缕缕陈之大夫悟矍然曰几失是夜造禁密详奏上曰此天下安危计也其勿罢会驾北幸所击相驰骑士缚公阅其家脱粟数斛外得言事故藳罗织苛毒公亢声曰乗舆行狩戕害言臣宰相寜欲反邪捃拾无所得斥迁衡州俄宪河东太原民饥开廪赈防议者以擅罪公上知不私置勿问朔方兵兴役民转粟人畜颠踣公曰执政非策自蹙其本也投阙论奏改和籴疲瘵为苏留迁治书出宪淮西先是蕲黄有叛者将吏赃获良民以万数公皆理归民伍众感泣相率立生祠徙节湖北劾辅臣楚国公罪以闻上闵其有劳为痛治其党防阿哈玛特败大遣使治官慝辽东宣慰使阿喇卜丹权党也侵暴尤横召公使辽至则封府库究簿书审事察寃正魁恶着公道使还即命长宪辽东公疾驰夜入诘旦涖事民懽吏愕郡县竦动初辽朔旱蝗公至雨澍蝗灭其境域乌桓白霫故地也民喜畜牧习射猎不事耕学公教以稼穑诗书居数年农勤士奋民之孝者旌之不义而讼积不决者训睦之稔恶者惩艾之武平县民刘义讼其嫂与其所私同杀其兄成县尹丁钦以成尸无伤忧懑不食其妻韩问之钦告其故韩曰恐顶有丁涂其迹耳视之果然狱定上谳公召钦谛询之钦因矜其妻之能公曰若妻处子耶曰再醮令有司开其夫棺毒与成类并正其辜钦悸卒防章以公诣平滦按总管刘讷古伯公至刘欲遯去公密令宪傔张仲威作渔人匿西城桥伺之刘果与吏徒防桥下谋揜其愆仲威得真公一问皆伏吏胥之防而虐扼民之吭而快其所欲民莫敢校者率以罪黜平滦都吏张氏子尤狡而忮杖去之逺近震詟道行遵化风旋马前公黙谓之曰汝寃从我吾为汝理至县舍风即见令县以櫜鞬士从宪傔觇之信宿及蓊荟而风息得五尸皆短衣其一衣中得小印公下令居贾行商以端匹赴县聴和市辨之贼果执辽粟嵗输滦阳使督运急时民方饥公曰吾忍视邪留粟赈粜使不敢阻民赖以生辽人以公政通神明追思惠化立祠颂徳入长刑曹谳狱与众不合归卧于家竟如公言众得罪公望益隆淮西不治复握使节申饬旧规风采立变初宣饶徽数州有乱者官军并俘齐民加以劫掠络绎淮境公责守令严津防峻诃谴民复其郷者数千余家帅臣昻吉尔阃淮殆二十年位中书右丞以宣慰使操制兵民党结中奥其子亦握兵煽虐奴官属轹风纪莫敢谁何宿盗数十出没淮海陆梁自宋未有制者宋亡帅葆芘其徒通纳贿赂纵其所为公遣健士袭捕得所匿兵仗赀财定案市殉者七人自是帅渔鸷状百出公防其迹取驿上闻帅饵驿勿给公潜前走得驿驰去帅遣兵校丁文虎追刺公至六河馆不及公至州文虎亦至诬公于行防俄而六河馆人以刺公状闻文虎被执公赴觐制遣近侍阿珠治书侍御史乌逊驰讯帅以罪废已而赴阙以擅杀淮贼谮公不中愤而毙淮境大寜丞相僧格之党虐平阳者尤剧其败也用公尹其府以清宿蠧询父老得郡邑田里真伪利病缓急先后审行之民辑事理辽西吴氏子赝为女巫行众事之若神公洞其诈摄至府吏欲案究公曰乱常之迹可侈言耶立命扑死众惊服政化无阻崇馆宇引水置硙植柳代樵防敛为纾正定都防南北驿传杂沓事弊民痿大臣琳沁奏牧守非公不可遂尹正定导壅治棼生枯壮弱日聴愬讼鉴隠破坚动无泥阂人人竦惬众走府治瞻判决优肆为空初馈饩不充征需日困公以楮镪贷民因母取息蕃畜孳丰廪稍辟大宾馆水硙创立如平阳用有余裕宗亲之位傔从之区秩秩井井甲诸路嵗省官缗而下不加扰宪人抚细故劾公中书敷奏事不涉私法可施用冝着令式以示他州制可郡人集众象龙祝雨公曰无益令彻去乃虑狱囚底平允雨大霈驿置新乐北阻水使介车骑自南而北者雨溢夜瞑野次无所建议徙置南众大便顺筑寺五防督民运木夺农癏众令方急公不从府惧佐贰交诤之公曰吾民牧也惟民是防请待农隙朝省为允栾城盗杀人取财夜舁尸置民隆氏邸县笞拟隆氏父及二子当死械囚送府哭于庭尸母辨赃无其子印识公疑之防使者决大辟公诒他贼承盗杀状隆氏狱缓真盗遂获黠吏退胥之在民闾者不啻百数劫持官府而肥其家咈其心则祸之管库税廪之徒往往破产质妻鬻子以偿所欲而不敢与辨公劭农诸县得其姓名杖死数人质鬻者还之余多遁去或改行为善士其尹京也立诚信绳桀骜挫强御防惸弱事至而断豪右敛迹三河民藏古铜印怨家讼曰将谋作乱县搒掠其囚使符所讼至府辨其文曰三河县印公曰何乱之为以不输官罪之制令尚廐刍秆以盐易诸畿民霖溢害稼公请市旁郡尸部据令督责上下汹惧公帅京属从部白省竟以公谋寜息京甸京人弟假姊财不劵姊嫠益贫弟贾益富姊嫠征财弟曰有劵即与姊愤愬聴者难之愬于公谕之曰汝但归俟徐訹劫盗扳弟对诘大惧吐实暨姊中分其赀公果毅直谅立朝敢言操行清介忠孚信格有赐辄辞上至引唐太宗赏魏征故事晓之对曰臣言分也受赏非分也竟不受持宪总郡皆有威惠舟淮赴鄂民众卫送不絶盗闻之戒其徒曰姚公正人也勿犯性孝太君年逾大耋公拜叅知政事甘肃难于辇养辞不往世髙其行缙绅推论圣朝人物骨鲠有为终始不贰其操者公当第一固确论也葢尝稽之鸿惟世祖神鉴睿算长驾逺驭文武效能光辅丕业甸万国冠百王盛矣然廊庙岳牧邪慝间出兜鲧三苗唐虞犹病于是大植风纪明目达聪以至治公当至元之际奋下列搏权奸涖方州涤巨蠧自能使辨防不能措其喙讐愤无所慿其凶风槩气节炳燿一世渊衷之所孚公论之所与岂徒然哉其忠义刚大蕴积有素故也公敭厘四十余年功名事业磊磥赫奕侃访辑遗轶既久始备因叹世有家者之子与孙或不侃若先烈湮灭可胜惜哉叙而铭之或有待也公始娶赵氏继杨氏皆平阳郡夫人子男三人寿童蚤卒祖舜秘书著作郎卒侃内藏库副使杨夫人子也铭曰帝运开天中统至元人杰斯寳匪寳璵璠惟天聪明宪象执法元化宣朗昭融六合堂堂忠肃始峩廌冠谠言正色英风夏寒虎炳其文山立殿陛祷杌饕餮魄禠魂悸宸扆凝邃上动天容庭有直臣庶儆其同有鉴其明有玉其洁桓桓其勇夬夬其决孰挠斯曲孰链斯柔善善岂亲恶恶岂讐虽千万人莫阻吾往如脂如韦有泚其颡侯符三剖宪节六持义槩秋凛仁术春熙上亮其忠史载其信何劝不懐何惩不震碣石之北淮海之南社稷尸祝无怠其严滹沲溶溶霍岳峩峩其融其结百世不劘台鼎之崇芥视不屑京尹之雄莫仲与伯有烈终始无间险夷谁近而忽益逺而思汾川西流河水东防稷山之铭惟以永配
　　上都留守贺公墓志铭　　　　　虞　集
　　世祖皇帝建上都于滦水之阳控引西北东际辽海南面而临制天下形势尤重于大都大驾嵗巡幸中外百官咸从而宗王藩戚之期防朝集冠葢相望供亿之计壹统之留守故为职最要焉自非器钜而虑周望孚而干固明习国家典要深为上所信向者殆不足以胜其任也自世祖时以属诸贺氏至于今三世矣方奉元忠贞王为政时一府之中非无国人贵姓与之共位又有材僚佐布在行列求其临事决议之际必得其一言而后定则他人固不能矣是以终至元之世数十年间有赠秩赐金而终不可迁居他官焉公忠贞之子也讳胜字正卿以小字巴延行幼从魏国许文正公学通经传大义年十六以大臣子备宿卫世祖甚器重之入则侍帷幄出则参乗舆无昼夜寒暑未尝暂去左右故事论奏兵政机密非国族大臣无得与闻者时独不避公或更命留聴近侍或言论语八佾之五章若讪今日者盍去诸上以问公公曰夫子为当时言距今二千余载岂相及哉且国家受天命为天子有天下固当下比古之逖逺小君而自居乎上然之廿四年纳延叛率其兵入冦上亲将讨之将战之夕唯近臣济尔哈朗带剑立寝门外亲王贵人不得辄至而公入直帐中受密防出入指授诸将及战公擐甲前导牙纛既成列还侍上侧王师奋击遂克纳延明日上顾谓近侍曰昨者之战飞矢及于朕前毅然无慑容者唯巴延为然都人见上之亲征也颇恟惧上欲慰安之故亟还夜行卧舆中苦足寒公解衣以身温上足乃安寝及旦跸驻始悟他日上自校猎还宫伶人道迎有被色缯缀杂旄像狮子以为戏者载舆象见之惊逸执舆者莫能制公时侍上在舆中即自投下奋当其触突后至者始得追及断靷脱象乗舆乃安而公创已甚上亲抚之命尚医尚食谨防视葢三月而后安是时天下初定四方以遽闻者上欲亟赐报公方少壮能日驰千里又上所亲信有使事辄见遣受命无留行复命无后期所区画动合防意或朝至而夕复出亦不少惮也故六诏西域交广之属无不至焉槩计其所歴无虑数十万里上春秋已髙海内已定每严畏天象以自惊司天有奏得非时以闻因拜公集贤学士服一品服以领之僧格之为相也怒忠贞之尹京常不下已危中之上前旬月之间数十奏不止赖上察公父子深故免廷臣共知其奸无敢为上先言之者公尝启其端而言者继之始服罪上之改尚书省为中书也方卜相顾谓公曰汝以为孰当吾心者公再拜曰命相国之大政非小臣所敢知然求之舆望以为太子詹事谔勒哲锡津子也端重忠实可属大事上曰然吾并得所以佐之者矣遂相谔勒哲而以公为防知中书政事时年二十八耳叅决朝议明允通练一时惊异焉久之又拜佥书枢密院事又拜大都防典外国之来属者成宗皇帝即位之十年忠贞告老寻殁于家而公拜荣禄大夫上都留守兼本路都总管开平府尹虎贲亲军都指挥使服忠贞所佩虎符至泰定年拜光禄大夫左丞相行都留守兼本路都总管府达噜噶齐延祐二年拜开府仪同三司上柱国三进而弥尊遂兼台司之贵而留钥之寄如一葢世官矣上都地寒不敏于树艺无土著之民自谷粟布帛以至纎靡奇异之物皆自逺至宫府需用万端而吏得以取具无阙者则商贾之资也吏多并缘为奸一旦称遽所居以集事而直不时得人用病焉公常阅文书按而予之无或失其业故来藏市者沛然日増称京师之盛公坐府治事谨辰酉吏舍肃然具牍无敢玩出内无敢欺贵人大家或以上命得给赐若营缮市易多遣私人逼胁府吏凌辱僚吏榜系其民人豪横过取无可谁何公必画奏抑治之而善柔者亦必使得所当而去吏有持上供物入宫门迫暮不得出所司捕得奏诛之公曰此有故非阑入也力争之吏得不死奉圣州民髙氏籍虎贲卫以多赀名身死而子幼贵官有利其家财者使部曲强娶其妇公为辨之上前不聴娶髙氏乃得全其家公以民之饥也尝便冝廪不待得请以民之不知教也始大为学舍礼师儒以风化之是以吏民不识贵彊之凌暴承其教戒仰之若神明焉相率为祠于西门之外设公像而祝之关陜之乱公方朝正月于大都上曰上京根本之地其速还镇即日告行都人见公至如孤弱得慈母时安王将兵北行所过多侵掠公谓之曰君父倚王以保民禁暴今未出国门而行次失律天子或以为问奈何王悟谢之整兵以行民用安堵时方隆寒士马冻乏县官刍糗衣着不时具公以私藏足之行者以为感仁宗皇帝乃命工画公像勅学士为赞识以天子之玺而赐之俾传示子孙于是公有足疾辞不任剧愿赐骸归国上曰祖宗以上京属卿父子民安化行朝无顾虑久矣徒卧防可也乃赐小车俾乗以出入得至禁廷焉当是时太师特们徳尔为相子弟纵虐于民公壹绳之以法官峙宿储而丞相家奴擅罔市利责髙直于宫公每裁抑之又恶其帷薄之不脩也而贪嫉日盛絶不与徃来都人张弼子杀人狱具丞相受其金钱无算为折辱留守胁使易辞出之公持不可而中书平章政事萧拜珠御史中丞杨多尔济等显奏之天子震怒罪且不测赖太后仁恕以为言幸得罢去相位而诸公之怨不可解矣英宗皇帝之即位也特们徳尔复为丞相乗间肆毒睚眦之私无不报者萧杨二公既已被害即诬公乗赐车出迎诏书为非礼而执之激怒主上遂见杀公死之日京师之人巷哭相闻而士大夫愤怒相视以目自是廷中不附己者固已尽中伤之而恩深不报者亦见及而无遗矣久之天子察其故斥不得居位遂死于家敇仆所树颂功碑而言者始昌言萧杨及公之寃未及有所昭雪而上崩今上皇帝入继大统明诏以抚慰天下顾未暇他及而首以公等之枉为言葢知天人积愤之故本由巨奸残忍以啓之也于是奸忠逆顺之辨大明死者固已少自释于地下而天下之公议亦少振焉明年乃赠公推忠宣力保徳功臣太傅开府仪同三司上柱国追封秦国公諡惠愍赞书哀恻闻者感动命下日都人走诣其殡不约而至者几万人而其子惟一即拜正议大夫同知上都留守司事泰定四年秋集执经讲帷从在上都而惟一适迁陜西廉访副使乃来告曰家世荷国厚恩受京邑之托父子一心所以圗报称于万一者天实临之列圣实鉴之我先人遭罹奸凶遗履危祸此惟一泣血终身而不忍言者也皇上圣明灼见隠伏不遗故旧襃防之典极于哀荣又不以惟一不肖俾嗣世职感恩戴谊是以未敢申其情事期满嵗而请行今易节以西实过乡里是天所以赐惟一也将以某年月日奉以归葬焉惟先人终始定于国是非一家之私言也托诸幽宫以期不朽者非太史氏其何征乎敢以为请此又惟一忍死以待者也集受其言而悲之乃考诸见闻与其客吕弼所为状得祖宗付嘱贺氏以上都之事与贺氏父子之为治者乃并朝廷哀忠臣惩徃失之意而具书之按贺氏家隰州之永和今为京兆鄠县人曽祖种徳封通奉大夫防军雍郡公妣郝氏赠雍国夫人祖贲京兆路总管诸军卾啰赠输忠立义功臣银青荣禄大夫大司徒封雍国公諡贞宪妣郑氏赠雍国夫人考仁杰光禄大夫上都留守虎贲亲军都指挥使平章政事商议陜西等处行中书省事赠推诚宣力翊运功臣太师开府仪同三司上柱国追封奉元王諡忠贞妣刘氏郑氏皆封雍国夫人改奉元王夫人娶张氏早卒又娶纳古尔岱尔氏亦先公卒皆封雍国夫人改封秦国夫人子男二惟一惟贤为尚衣奉御女二长适平章政事阿布哈雅次适绰尔呼巴公墓在□县某里从先茔也铭曰巍巍神京世祖所营殿于漠南治朝广廷有城有阙民之攸止大纛周庐亦有舍次始命董兹国有干桢举纲挈维纪目亦程维昔周郊陈实继旦慎始和中异体同贯我则不然世官尚贤保绥成功动循故先公始侍中年壮气鋭出入践敭百试无替乃赞国钧乃佐本兵乃敛长筹以督畿坰时巡至止百用具给清宫言还留钥是执嵗率其常年与位迁膂力则非精思弗愆时入禁闼众起咸拜名王细侯亦仰而慨曰此老成世皇之臣祖事孙承矧其都人公出视政狱市无扰商曰予获民曰予保公田于野徒御不嚣有警无遨具咨公劳公惟小心不懈弥谨义之有激事在无隠窃位为权彼凶滔天我则老臣忍从危颠二三君子犄角以制不竟于断阶此大厉呜呼昊天不淑谓何假威神明徧为百譌国论素定公则不陨言孔昭天子之圣保终没寜岂必谓身身枉义伸抑又何呻我哀公子知忠念孝还葬忍缓思报之道奉节过家天子命之承志正邱天道聴之嗟彼都人不歌以相曰此有祠公庶来享南山峩峩其鹿维林公从先王归复自今贞珉刻辞作于太史千载之征亡愧孙子
　　河东廉访使程公神道碑铭　　　王思廉
　　元贞丙申正月十五日河东山西道肃政廉访使程公以官寿薨于太原二月三日归柩汴梁大徳改元冬诸侄状公行实来请铭按公讳思廉字介甫姓程氏上世洛阳人元魏迁两河豪右实云中三州因着籍东胜公处士讳某之曽孙赠少中大夫安定郡伯讳某之孙宣授防边监榷规运使解州盐使讳某之子妣田氏公始知读书从枢判白公学故文笔论议皆有师法中统建元用太保刘文贞公荐事裕皇于春宫服勤守恪特被眷遇令监印宥省至元七年枢副合丹公以平章政事领河南行省选署都事十二年转同知淇州事力辞飬亲继丁外艰服除授东平路判官入拜监察御史十六年出佥河东山西道提刑按察司事俄迁河西陇右道副使徙河北河南山东东西两道未几陜西行省举公兴元路总管明年进陜西汉中道大使二十六年云南立行御史防擢拜中丞今上嗣位改河东山西道肃政廉访使公识见明敏沈毅果断筮仕之初年尚少言动有节望之俨然同列虽亲密者亦不敢以狎防及之由是见知时宰有都司之辟竭力参赞事有当行惟恐或后丞相史忠武公每加奨拔幕府有疑忠武公之狥公者时规取襄樊供亿浩穣公视出纳绰有余裕初筑新城于江北和籴以足兵食委公领其事仓廪未完米多露积一夕大雨诸相以为忧使人觇公方安卧帐中召而诘之公徐曰敌人在迩常宜镇静纵有漂湿折损几何不过军士一日粮耳若中夜搔动众心惊惑事变之来殆有不可胜言者矣闻者韪之简书之暇究心营缮舟车器仗靡不犀利向之见疑者始以忠武为知人公之世父治书公金南渡后尝为监察御史正色立朝不畏强御及公嗣职慨然有济美之志弹奸臣阿哈玛特軰不法至陷囹圄居之泰然其党巧为机穽卒不能伤出佥提刑司事也平反纠摘不克殚纪其尤者大同杨琳沁等犯酒禁有防诛之公以其罪不至死论列数四其忠君守法如此其赴河北河南也道彰徳闻两河凶歉民大艰食而官府征租甚急欲止之有司谓法当上禀不敢专擅公曰若循常例比得请民已疲于勾呼矣即移文停催然后申明省防果获蠲除僚友有当鞫狱邺中而不果其行者公乃请代至则详究本末尽得其情防湔洗者以百数二十年河北复饥民多转徙于南朝廷遣使与汴梁官属防宪司官于河上以扼之公与总管张侯国寳决议放渡既而列上亦赐允俞是秋霖雨大河清沁皆泛溢为卫辉懐孟害公亲乗舟临视赈贷全活甚众水浸卫城不没者数版适郡僚各以事出公与屯戍万戸张公集军民仓廪修筑隄防以捍其冲昼夜督促暴露城隅阅数旬功始就至今大水不复为患卫人徳之兴元命下公欲辞时尚书省丞相僧格擅权頥指所及竭蹷奉承亲旧力劝之公以太夫人年将九十旁无兼侍辇致弗克不聴章三上得告而后已嗣有陜西汉中之行亦极力丐免杜门家食慈母孝子懽然一堂若将终身焉二十六嵗丁内艰哀毁过礼见者伤之云南去京师逾万里朝议以为振举纲维肃清风宪绥辑逺人非公不可公乃起或以跋涉劳苦且未终制公必不拜公乃曰前此三除昧死陈情葢以老母故也今当宣力絶域以赎前过甫逾小祥即素服就道既涖事即戒敇典兵之官牧民之吏主刑名司廪库各谨尔职毋致人言自是上下肃然一新旧染云南旧有孔子庙朔望长吏便衣拜谒而已教官虽设一无从学之士公乃举春秋释菜之礼先于所治中庆府集行省防以下诸官百余人公服以行礼事属城化之有遣子弟受业者公之不鄙裔夷推诚敷教又如此河东地瘠民贫仍遭旱暵公奏除嵗饲亲王马駞十之九所输租税易逺仓为近仓以便民歴年积弊前政欲去而不得者下车未久荡洗一空邻境之人亦知向慕竟用是得疾公频居风宪刚棱疾恶恒以古人自期晚年言事尤切直如早建储贰以固国本访求贤俊用赞丕圗车服辨尊卑之差封疆表忠勤之实飬军力以备边定律文以革弊皆急务也使节所临扰民不急之役必先禁止农桑庠序捡灾戢盗尤所尽心至忘饥渴寒暑平居不事生产恶衣菲食无难色与人交愈久而情好愈笃不以贵贱为轻重或有疾病死丧问遗赒防礼意兼尽虽徃返数百里亦不惮劳后仍为之经理家事抚视子孙不少衰减其于宗族姻戚又所厚者也恬于进取勇于为义卧病太原未得谢犹力疾视事未几索纸笔作遗书寄弟侄异日饮啖应酬若平时客退易衣就枕而薨葢刚大不屈之气充飬有素故于死生之际明白如此僚吏士民涕泣相吊如失私亲灵輀所经皆尽哀致奠则公之为人槩可见矣享年六十有二夫人郑氏妇道可称前公卒今夫人布达氏临潢之甲族也明悟庄重持家有法一子牛童早夭三女长适尹氏二幼在室以某年月日葬公于某处先茔之次礼也铭曰烈烈程公出遭盛时儒素世家孝友天资敭歴中外才可吏师霜凛乌防风生宪司去恶如草遇民如儿捍患御菑奚翅己私事不避难去必见思用夏变夷説礼敦诗惟是顽犷化而柔慈万里来归鬂发不丝飬吾浩然岂其馁而望公庙堂决疑蓍命也奈何竟止于斯有韫于中未究设施不龙不蛇贤人嗟咨有巍者碑铭以昭之公有遗恨余无愧辞














　　山西通志卷一百九十五
　　钦定四库全书
　　山西通志卷一百九十六
　　艺文【十五　碑碣六】
　　元
　　稷山段氏阡表并铭　　　　　　虞　集
　　泰定四年秋天官侍郎段辅出其先世遗文以示集读而叹曰嗟夫昔宋失中原文献坠地盖为金者百数十年材名文艺之士相望乎其间至于明道正谊之学则或鲜传者矣及其亡也祸乱尤甚斯民之生存无几况学者乎而河东段氏之学独行乎捄死扶伤之际卓然一出于正不惑于神怪不画于浮近有振俗立教之遗风焉呜呼可谓善自托于不泯者哉于是辅告集曰维段氏世居绛之稷山由辅而上遡其可知者为前宋司理叅军讳应规十一世矣司理之六世孙为金武威郡侯讳矩生三子长曰钧次曰镛次曰铎铎以正隆进士官至华州防御使武威所因以得封者也镛先卒而二人以文行称谓之河东二段在防御时陇西李愈作武威墓表五世之内名德并着自武威而至于今又六世矣家学幸可征焉子为叙而篆之将刻诸墓道集辱在同朝不敢辞乃按而书之凡李愈氏已表者不具所具者自钧始钧生汝舟汝舟生恒恒生克己成己修己克己成己之防也礼部尚书赵公秉文识之目之曰二妙成已登至大进士第主宜阳簿及内附朝廷特授平阳提举学校官不起而克已终隐于家一时诸侯大夫士皆师尊之各有文集数十卷集所为读而兴叹者也克己之子三人思永思诚河中府儒学教授思温皇子安西王召为记室叅军不赴以子辅贵赠中顺大夫礼部侍郎上骑都尉追封河东郡伯成已之子曰思义平阳路儒学教授四子之孙凡十人似英甫彦孚辅之兄彜经循顺其弟也其九人皆仕有禄位独辅最显以文行选应奉翰林三为御史遍歴陜西江南及中台以司业教国子生判太常礼仪院寻贰天官誉名日盛君子有望焉呜呼自司理君至于今段氏十一传凡二百有余年而代亦三易矣文学之懿前后相属岂不伟哉彼以功名富贵赫奕一时者何可胜数然不过一传再传而声迹俱冺自其子孙有不能知其世视此孰为得失哉故为之铭铭曰气盖世兮虑徧物邈无托兮久焉识眇弱翰兮着微迹何千年兮如白日翩翩兮弟昆顾余庭兮鞠存嘉遁兮无闷善自托兮斯文皇肇造兮有区羣材来兮并驱匪伏兮有待视其家兮多书岌维岳兮润流斯河世寖显兮子孙则多邦人有言兮先生之家
　　吕简肃公神道碑铭
　　公名防字防甫太原汾州西河人防泉者大济王钜书而锡之号也性笃实方正承乃父彰德公教潜心性理既冠观光京师以国语文字为广平大名教授秩满辟内府史复授承事郎监丰穰仓论课为京仓最迁通政院照磨能声丕着大定甲子朝论以公优于理授承直郎备用库副非素志不拜又除河间等路盐运使经歴以疾辞时中正院狄公知公抱负授承德郎都府经歴公勉就职擢淮西道肃政廉访司知事将行复拜大宗政府左右司都司寻拜江南诸道行御史台谏察御史首言八事开经筵严衞禁清选法举贤才复常平设义仓谨边闗修武偹其贪鄙罢懦皆苗髪栉之其治绩显然者荐诸朝天厯初四川兵叛公守省湖广料贼兵必东乃督行省平章刘妥恒等分兵守归峡潜授方畧谍知有备不敢东使大江南北得奠枕者公之力也由南台都御史佥海北海南肃政廉访司事既至兴学校厚风俗按海南四郡明年按海北五郡讼息化行高城深池以备盗浚渠立栅以防奸扬威有堂以习武通极有闗以御暴寇至弗能害寇退老稚相泣曰微吕公吾属俘死矣有疑狱参伍得失俱赖以免岭海之间去天日逺民之郁抑多未获伸公洗涤寃滞不可胜记南闽洞蛮搆难诱陷隣境公单骑叩贼巢来降者以万计剪木通道冒险夜行旦暮不得息人不能堪而公处之晏如先是客死海南者皆委之水火公恻然捐俸金市雷阳高壤地垣以护其葬屋以庇其祀名其堂曰泽幽化洽南土声达天朝上遣使特赐服以劳加中宪大夫移迁岭南道肃政廉访司事凡所行悉如海南北其孤寒子弟公割俸延师以教育之民告饥吏白当闻公曰比闻动淹旬月吾不忍赤子之絶于乳亟命发粟赈之垦屯田敎树畜凡为民兴利除害者汲汲而勇为之至顺三年四月十九日弟浃殁于家公闻之泣曰二亲年迈一弟又亡其能居乎乃归省亲老防遮道垂涕不忍别就道诏加亚中大夫佥江南湖北道肃政廉访司事未遑赴任亟归途中闻乃父恒斋公已殁矣丁父忧服除起为襄阳路总管本路诸军奥鲁总管管内劝农事既至一新约束明宪令先之以戒告申之以恳切未数月襄民大化丹夫子之宫墙碑六贤之封诰増广生员申明勉励揭示白鹿洞规不惟郡邑有所师社学亦从而兴起新社稷坛葺三皇庙凡库局亭碑廓而之备水涝防奸慝便于民者知无不为凡争讼积年不决者决于公之一言有诬服杀人者在禁六年五府不能明公竟免其辜有妖言惑众者株连数郡止坐首恶余诬者得自白祷神雨应拜火风回甫岁余以侍亲归襄民泣留者数千人丁母忧服阕诏加公为刑部侍郎公邃于律学审视平允声誉甚着丞相脱公伟其才平章王公引见上上记其桂林之政特赐服以宠异之大名大府也是时上方勤恤民隐慎简守令公作新治化乃授公大中大夫大名路总管兼府尹本路诸军奥鲁总管管内劝农事知河防事既至修明政敎丕变旧俗余如尹襄阳而加详焉至正甲申秋七月水大至几入城公督官属坚隄防民竟免害及羣盗起大掠燕南而齐鲁尤罹其毒忽贼骑兵数百至时夜未半公方巡警闻之撤西南二门桥梁把截冲要谍知不可入贼乃退防台议各道宪长公以宿望擢拜嘉议大夫海北海南道肃政廉访司使十年而重来老防咸乗风涛而至如复见其父母焉雷境有谭福旺者据险逺擅朘剥其民或忤已必因官府文致其死或竟杀之其势延水陆数百里有司莫敢问帅府悬捕盗之赏谭持檄遍虐其乡俘平民以献曰此盗也又执傍近之人以告曰此贼党也凡百十人有司通为奸利狱久不可决防陈斗柄被追摄与捕卒相拒谭大煽其虐无辜甚众吏更蔽之公亟命捕谭至罪如山积一一欵服碙州民罗仲仁与谭并称二豪逮治之罪尤甚于谭二酋服辜海民始得安县吏有强委禽廹良家女为妾者女家不愿适女过市摔而诟之重辱之女愤投水死宪府按吏以法有二商舶遇盗尽刼其货商之徒十九人浮以登岸告岸之父老因执以为盗献诸官有司弗察宪府问之得其情罪执者求真盗有商郭舣舟白沙浦夜遇风登货于岸岸人掠之而韩氏兄弟适至得所遗物甚微郭诣韩取之欲尽偿所失有司以盗论韩而白诸宪府得其情谓韩拾遗非盗按律免之徭人寇遂溪石城及海康诸乡官府驱贼退民有执盗后者系狱吏用其辞以为皆郁林博白民移文捕之博白吏械良民与已讐者六人以致宪府问得实皆释之凡如此者皆足以服民志使荒逺之人知国家法度不可犯宪府政治不可欺贿赂党与之不可恃诬罔罗织之不可行此其畧也至正六年除嘉议大夫山北辽东道肃政廉访司使赴任殁于海北雷阳之民如失所恃以圣恩扶还灵柩葬于洪哲里先茔之次前夫人吴氏祔及请諡授嘉议大夫礼部尚书上轻车都尉追封河东郡侯諡简肃然内助之功再娶王氏方氏居多焉公二子长曰权次曰楷一孙曰塔哈特穆尔凡公自筮仕至属纩其行状则河东田渭枣阳县尹徐征朝列大夫国子司业潘迪等之所撰乃子权谨书而备録之属予铭焉铭曰于皇圣明龙德在渊鉴兹臣庶念无遗贤濯濯桂林司宪之贰服其父训奉职尽瘁乃锡天章以畀其家惟久惟恒则于汝家帝开明堂召用旧臣寖贰宪部秉国之钧上忧逺人信任是使郡府使节徃称其使睠兹岛夷海波间之要荒弗治从官实来寄重事烦不遑眠食不以细务弗及心力商困于盗脱身自归反为吏执加以赭衣民有室家吏欲强婚迫之自沉孰究其寃民有强梁恃险为奸夺货杀人何有惸鳏捕盗有赏盗不时得平民怨家桎梏为贼留狱无騐至正六年毁家殒身谁为之言凡此之流善良瘖痖狙诈垅断何适非贾蜂螳抢攘职此之由不涣其羣吾民曷休煌煌绣衣既信既久无情之辞一见立剖□织钩箝畧不得施荡荡其安于于其随父母妻子昼耕夕寝惟防甫公贻我丰稔惟皇圣明当宁念兹逺人所安锡召以时歌以蓼萧燕以湛露遂相昕朝百福来胙
　　重修盐池庙碑　　　　　　　　王　纬
　　延祐春三月中书省臣言陜西都转运盐使司重修盐池神庙成当书其事于石制曰可以命翰林臣纬恭承明诏窃惟盐在五行为水水曰润下润下作咸所以供祭祀备膳羞资生民之用不可一日阙也前代解盐垦畦沃水种之今则不烦人力而自成非有牢盆煎煮之劳及蜀井穿凿之艰也盖得天地之精英河山之灵秀潴而为池广袤百里渟蓄渗漉凝为大鹾皑皑浸浸浩无津涯璀璨晶明莫可名状役夫万余畚锸云集曽不逾旬裒如山积舟车之运数千里皆食其利防其岁之入以缗计者二千万皇庆二年前都转运使阿克实特穆尔乃相故庙西壖卜地爽垲中缔正殿周阿重檐翼东西庑前敞甚闳后营寝室阶戺峻整宏达静深冠大门为楼扁曰寳庆下瞰卤泽面对中条东缭太行西峙雷首隂霁朝暮翕忽变化信一方之奇观落成之日迁二神于新庙葺旧庙以祀成寳公率僚属士庶商贾咸防祠下鼓舞怿悦神人大洽以庙碑请于朝故有是命洪惟圣朝富有天下休养生息租赋而外惟以盐课佐经费然敛不及民而民自足天下之民安其俗乐其业其视齐管子正盐防以兴扆渠之利汉东郭咸阳孔仅干盐铁以归大农唐宰相领盐铁以判度支万不侔矣臣纬拜手稽首而系之诗曰乾坤亭毒孰为纲维万物并育孰窥端倪五行为用水德称首作咸之利以资富有维古郇瑕地势沃饶右限大河南峙中条实沉之次画野定标汇而为池云蒸雾歊结而为鹾雪积嶕峣殆出神力民不告劳自唐歴宋祀事孔昭于皇元圣奄有万国山川贡珍百神効职灵池之产岁増万亿大德三防封号加锡皇庆御极嘉神之德廼作新庙新庙奕奕于以揭防有严礼秩神人洽和用纪成绩繄神之休国用阜康既富而教颂声洋洋比屋可封遗风陶唐于万斯年寳厯无疆
　　防溪先生墓碑　　　　　　　　王　恽
　　余官晋府者四年得进修之士一人曰防溪张君每暇与相往来把酒论文最可尚者君无求于人人之有得于君者殊充然也因自念异时礼文兴举吾傥与当任君责及承乏翰林君墓草已宿乙未夏其子思敬来谒以墓铭为请慰唁余为歔欷者久之言犹在耳其忍以不敏辞君讳着字仲明世为襄陵县张相里人曽祖讳简祖愿父彬皆潜德不仕读书治田子孙相传以为家法君以頴悟不待勉励卓然自志于学戊戌岁设科取士君以词赋中选既而叹曰士当以逺大自期雕虫篆刻将何为哉适贻溪麻先生洎前进士兑斋曹先生来主经局君喜而不寐曰而今而后吾学有所正矣遂刮去故习沉潜伊洛虽饥渴寒暑贫穷得失不易其初心所谓道之体用文之华实采涉其源流咀嚼其膏味积而为文辞发而为事业不矜不盈介然以家居教育诸生为乐中统建元颐斋张公以直道清节抚宣河东廉君才行擢主潞城簿政廉明以畏爱称明年公去事龃龉不可以为亲老西归累辟不就至元乙酉用荐授平阳路儒学教授于是众论大厌士风为一变先生年弥高德弥卲学益博文益奇士夫知所依向吏民咸有矜式职竟不听其去者逾再考厥后子思敬自南阳教官来省闻彼中风土乐焉曰名山大川平日所愿见遂命驾南游以至元壬辰夏六月十三日考终寓舍享年六十有六初娶陶寺里大家赵氏一子思敬二女长嫁同邑王黼次适梁龄继室曲沃靳氏孙男曰士衡思敬以家学授承事郎江西等处儒学提举先生资明敏色和而气清为人诚厚寡欲不戚戚于贫贱与人交始若疏澹久之愈敬而爱人有负之终不较责而知为雅德君子以成就后进为己任故晋人以文名而达者多出其门切惟百年来平阳号称多士毎岁举子赴选大约数倍诸郡至有白首塲屋庶几一第余有不暇及者惟君年弱冠即能知所学所从拔出习俗潜心古道践履外诗文杂著曰防溪集者六百余篇晋绛未之有焉况一辞一藻典雅有法理明辞约以自得为主是可铭铭曰四科称贤曰德与艺其在圣门用不偏废文乃道舆经天纬地茍遗其本剽窃何异利禄科场畴非诞夸聨缀补缉是足言邪防溪为学其复不暇洗心程张正艺曹麻闭门穷经其书满家玉佩琼琚粲然辞华含章时发其助也多士之生世济时行道时既我垂立言明教生荣没传朝箘铭藋达人大观彼此奚较大川河宗名山华嵩地灵气异先生所钟一朝长游杳然飞鸿世皆知仁智之所乐予独为归根返壑乃先生之所终凌倒景而不灭其元精耿耿固浩乎共所不穷适来吾时适去吾从先生之心与造物也从容尖山西东相里新宫我铭斯石如勒景钟虽陵迁兮谷变尚知为防溪先生之封延祐四年三月六日建
　　安先生墓表　　　　　　　　　袁　桷
　　呜呼金蹂宋逾南两帝并立废道德性命之説以辨博长雄为辞章发扬称述率皆诞漫丛杂理偏而气豪南北崇尚几无所分别当是时伊洛之学传南劒至乾道淳熙士知尊其説阐明之朱文公统宗据防纤钜毕备正学始崇又未几伪学造谤咸讳其説以售仕于时金将亡各流离自保乌睹所谓经説哉有明其説者独江汉赵氏私相笔录尊闻传信稍自异流俗皇元平江南其书稇载以来保定刘先生因笃志独行取文公书防萃而甄别之其文精而深其识专以正盖隆平之兴使夫道德同而风俗一不在于目接耳受而有嗣也刘既死得其传者曰安君焉君讳熙字敬仲其学汪洋静邃谓文以载道辞不胜不足以言理故其言修以立于诗章幽而不伤慕贞洁之实将以自任其道者也道散于异端九流证拾于坠简传者益逺而书幸具在不知而作者则索于句读之末旨意断絶踵谬而莫悟君设对问以辨后作者悔而焚其书左氏浮诞不合经者悉去之续皇极经世书繇元丰至至大三年考家礼为祠堂以奉四世邑人化之教人也以持敬为本解经必毫缕以析果知矣必验其所行弟子相从者常百余人出入闾巷佩矩带规知其为君之弟子其于刘先生也未尝一见之盖笃信其书黙求以通焉者也刘亦知君足以传道卒不得见焉君深悲之而于学有侣君无憾矣君之先太原离石人五世祖玠仕于金曽祖升不仕祖滔以经童登第金将亡徙正定因居焉戊戌岁辞赋入等占儒籍考松江东宣慰司照磨妣刘氏君少敏悟诸父咸器之素多疾尝避隐封龙山然卒不得年至大四年五月某日卒年四十有三娶张氏焦氏子二暨垣女一嫁王氏是岁葬槀城县安仁乡先茔之侧其卒也翰林学士王公思廉以书唁其父曰自敬仲死讵安氏不幸士林不幸矣有遗文十卷既葬之十三年门人苏天爵述其事状踵门曰黙庵先生天爵从学有年先生之德之行愿表于墓原使有考桷作而言曰真文忠公德秀与朱文公同里生不及事焉文公之学真实绍之侑食于庙于祠无异辞集贤刘公生愈后阐扬合一刘公功与真公并安君不得见刘公而道实有传盛矣哉舂陵之学四方为有准矣至治三年岁次癸亥二月丁亥翰林学士奉议大夫知制诰同修国史防稽袁桷表
  </div>
  <div class="pagination">
   <a href="山西通志_page621.html">
    上一页
   </a>
   <span>
    ...
   </span>
   <a href="山西通志_page617.html">
    617
   </a>
   <a href="山西通志_page618.html">
    618
   </a>
   <a href="山西通志_page619.html">
    619
   </a>
   <a href="山西通志_page620.html">
    620
   </a>
   <a href="山西通志_page621.html">
    621
   </a>
   <span class="current-page">
    622
   </span>
   <a href="山西通志_page623.html">
    623
   </a>
   <a href="山西通志_page624.html">
    624
   </a>
   <a href="山西通志_page625.html">
    625
   </a>
   <a href="山西通志_page626.html">
    626
   </a>
   <a href="山西通志_page627.html">
    627
   </a>
   <span>
    ...
   </span>
   <a href="山西通志_page623.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
