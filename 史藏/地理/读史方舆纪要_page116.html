<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 116 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 116 页/共 479 页</h1>
    <div class="content">
　　查村堰府西南百五十里。受诸山溪之水，引流溉田百余顷。又黄荆堰，在县西南八十里，亦受诸泉涧水以溉田。《志》云：府西南有东坑泉，出府西毛岭北，初仅滥觞，其流渐大，汇于玉镜潭。泉脉所及，引流作堰者，凡一十五所。

　　○梅根监府东五十里。亦曰梅根冶。自六朝以来皆鼓铸于此。张兴世营于钱溪，刘胡使陈庆引舸三百攻之，军于梅根，即此。《唐志》南陵县有梅根镇，今为梅根港，盖其地旧属南陵也。宋至道三年，以池州钱监为永丰监，或曰即故梅根监。

　　乌石山寨府西南百里。唐永泰初，剧贼方清等聚兵于此，绝江为患，议者始置池州于秋浦，以厄要害，是也。又城山寨，在府西百三十里。元末，建德土豪罗友贤聚众保障，遂为乱。至正二十年，我师取建德，以友贤归。二十二年，友贤复据城山寨以叛，欲通张士诚，杭、歙震动，既而徐达等讨平之。又峡山寨，在府西。宋开宝七年，曹彬伐江南，收峡山寨，进克池州，是也。

　　黄屯府东南九十里。《志》云：唐乾符中，黄巢尝屯此，因名。有黄屯堰，稍东二里有石冈，即铁券山也。○杨梅坦，在府西九十里石岭镇。其地多杨梅，唐置杨梅馆，宋改为驿，今废。又石墨驿，旧在城东五十里，今废。

　　青阳县府东八十里，东北至宁国府南陵县百十里，北至铜陵县九十里。汉陵阳县地，三国吴临城县地。隋秋浦县地。唐天宝初析置今县，属宣州，以在青山之阳而名。永泰七年，改属池州。杨吴时，升县为胜远军。南唐复旧。宋仍属池州，县无城。今编户十七里。

　　○临城废县县南五里。孙吴赤乌中，析陵阳、石城二县地置，属丹阳郡。晋属宣城郡。宋、齐因之。梁属南陵郡。隋废。今为临城镇。

　　陵阳废县县南六十里。汉县，属丹阳郡。孙策讨祖郎于陵阳，擒之，是也。晋属宣城郡。咸康二年，避杜后讳，改曰广阳。宋、齐因之。隋改曰南阳，避炀帝讳也，寻废入泾县。唐武德三年，仍置南阳县，属猷州。八年，又废。猷州，见宁国府。泾县，今为陵阳镇。

　　○九华山县西南四十里。旧名九子山。山有九峰如莲华，唐李白游此，改今名。高千仞，周百八十里，峰之得名者四十有八，岩十四，洞五，岭十一，泉十七，原二，其余台、石、池、涧、溪、潭之属，以奇胜名者甚多。江南名山，九华其最也。唐龙纪初，杨行密围赵于宣州，兄乾之自池州趣救，行密使其将陶雅逆击之于九华，败之，遂取池州。明初，常遇春守池州，陈友谅来攻，遇春伏锐卒于九华山下，而以羸弱守城，友谅至，伏发，缘山而出，循江而上，绝其归路，城中出兵夹击，友谅败遁。其相连者曰同山。又有帻山，亦在县南，与九华相接，巍峨如冠帻然。

　　青山县北五里。县以此名。又古长山，在县东南三十里，秀拔群山。宋范仲淹尝读书其中，更名读山。又鱼龙山，在县南七十里，其深谷中有小鱼龙洞，又有大鱼龙洞，水分七流，互相交贯，中多奇胜，东南与石埭县接界。

　　五溪山县西三十里。众流环绕，与九华对峙。其相近者曰清泉岭，泉涌石窟间，相传岳武穆饮马于此。○石龙山，在县东四十五里，蜿蜒如龙。又县东六十里曰峰山、大有山，皆与九华竞秀。其相近者曰金山，有金山镇，与南陵县分界。

　　○五溪水县西二十里。五溪者，龙溪、漂溪、双溪、观溪、澜溪也，俱出九华山，合流而北，环绕于五溪山下，入贵池县境，汇为大通河入江。

　　临城河在县南。《志》云：大通河之别源也。自县南分流岭，流经故临城县，为临城河，又经县西南十里之峡山，西会于大通河。○石堰，在县东四十里，诸山涧之水皆汇于此，有北山桥跨其上。明正统中，作石堰，山水瀑溢，往往圮坏。正德初，邑民章做新安堰坝法，以薪代石，遇圮则修，又凿渠分流，以杀其势。其下流达铜陵县界，注于天井湖。又华湖堰，在县治南，通临城水，灌郭西田，民被其利。

　　○九华寨在九华山。元季土豪赵普胜与陈友谅合兵攻安庆，置寨于此。又山有应天寺。五代唐长兴二年，吴宋齐丘入九华山，止应天寺，徐知诰强起之，更名应天寺曰征贤寺。

　　刘公寨在县南。宋建炎中，张遇寇境，刘光世因险立寨，御之于此。又六泉口寨，在县西南，险固四塞。明初常遇春御陈友谅，倚以伏兵。又有查家马站，在县东北二十五里。元置站于此，今废，有查家渡。

　　铜陵县府东北百二十里，东至宁国府南陵县九十里，北至太平府繁昌县百里，西北至庐州府无为州百五十里。汉陵阳县地。东晋末，为定陵县地，属淮南郡。隋并南陵县。唐末置义安县，寻废为铜官冶。南唐保大九年，改义安为铜陵县，移治铜官镇，属升州。宋开宝七年，改属池州。元因之。明初属宣州，寻复旧，县无城。今编户十五里。

　　○铜陵城在县东二十里，唐义安县置于此，寻为铜官冶。景福初，杨行密保宣州，为贼将孙儒所攻，欲退保铜官，是也。南唐移县于今治。其地亦名铜官镇。《寰宇记》：梅根监领法门、石埭二场，此即法门场，后为铜官镇，南唐因以铜陵名县。宋曹彬败南唐兵于铜陵，长驱而东。元末，星吉败徐寿辉于铜陵，遂复池州，即今县。其故城亦曰义安废县。今为顺安镇。

　　定陵城在县东。东晋义熙中，侨置于芜湖县界，属淮南郡。宋、齐以后因之。隋废入南陵县。○胡城，在县东七十里，凡八所，相去二里许，不相联属。刘宋泰始中，晋安王子勋举兵江州，其将刘胡引兵东下，筑此屯兵，因名。

　　○鹊头山县北十里。高耸临江，宛如鹊头。《左传》昭五年，楚以诸侯伐吴，吴败诸鹊岸。《唐志》宣城南陵县有鹊头镇。盖因山置镇。山在鹊洲之头，故名。宋元凶劭之乱，武陵王骏自寻阳东讨，军于鹊头。孝建初，南郡王义宣举兵江陵，东至鹊头。废帝末，邵陵王子元为湘州刺史，行至鹊头，会晋安王子勋举兵寻阳，不敢进，子勋长史邓琬遣兵劫迎之。泰始二年，子勋发兵东下，其将刘胡军于鹊洲，会张兴世营于钱溪，胡欲繇鹊头内路攻之，不果。既而袁觊以刘胡败遁，自鹊尾走至鹊头，与戍将薛伯珍皆走。梁承圣初，王僧辨讨侯景，遣侯袭鹊头戍，克之。唐武德七年，李孝恭讨辅公┙，拔其鹊头镇。《宋系年录》：绍兴二年，命沿江岸置烽火台，鹊头山其一也。旧《志》鹊头与庐江西岸鹊尾相对，似误。

　　铜官山县南十里。有泉源，冬夏不竭，可以浸铁烹铜。唐于此置铜官场。宋置利国监，山亦改利国山，岁久铜乏，场与监俱废。稍西有铜官渚。唐文德初，杨行密结和州上元之兵，自采石济，侵宣州，行密从铜官渚济江会之，即此。《寰宇记》：山旧产铜，供梅根监。○石门山，在县南十五里，两山石壁对峙如门。又南十五里有伏牛山及羊山，二山相接。县西南四十里又有天门山，其势耸插云表。又有马仁山，在县东南七十里，其东与太平府繁昌县接界。

　　城山县东三十五里。四围石壁峭立，西南仅通一径，宛如城门。其上平坦，约数十亩，又有井，虽旱不涸，昔人恃以避寇。亦谓之赛城。又有青山，在县东二十里，一名十里青山，草木丛茂，四时郁然。○石龙矶，在县北五里，濒江有三石门，水涸可出入，容数十人，一名五霞洞。又有矶曰羊山矶，在县北三十里，有羊山渡。

　　○大江县西北一里。自大通河与贵池县接界，下至荻港，与繁昌县接界。江中之洲，曰下荷叶，曰横港，曰曹韩，曰白沙，曰千斤，曰新涌，曰小芜，曰钱溪，曰丁溪。矶二，即羊山、石龙也。《志》云：曹韩、白沙二洲之中有夹河，流经县西十里，中引大江。

　　大通河县南四十里。出伏牛、天门诸山，汇于车桥湖，至县西南四十里大通镇入大江，与贵池县接界。今有大通巡司。又河口河，在县治南，会诸溪涧之水，流入大江，源微水浅，兑运时，漕舟不能达县，舣舟江浒，遇风恒有漂失之虞。天顺间开浚，岁久复淤。嘉靖初，又自大通镇移大通驿于河滨，往来者益以浅塞为患。二十一年复开浚，于是江流内注，舟楫辐辏，自是以时浚治焉。《一统志》：县西北七里有铜陵河，源亦出诸溪涧，会于横塘闸，入市后湖，达大江。

　　荻港河县北八十里。县东南诸涧谷之水，互相灌注，汇而为河，会于三港口，西接凤心闸，北接黄大河，经繁昌县境而入大江。《志》云：县有天门水，出天门山石窍中，委蛇曲折，襟带数里，灌溉民田，流入县东北永城埭，至荻港，达于大江。

　　天井湖在县东门。湖心有井不竭，远近诸川多汇于此，引流为河口河。又栖凤湖，在县东十五里。《志》云：县东五十里叶山有灵窦泉，溉田百顷，水旱如一。

　　丁家洲口县东北二十里。发源县东南十五里之仪凤岭，引而东，会于栖凤湖、通凤心闸，合胡城、顺安之水，一自洲上口，一自洲下口，达于大江。宋德初，贾似道师次芜湖，使孙虎臣为前锋，军于丁家洲，自将后军，军于鲁港，为元兵所败处也。

　　○临山寨在县南。元末结寨于此以御寇，陈友谅将赵普胜攻拔之。今废。○管山口镇，在县东。《志》云：县东南又有焦家埠镇及郎坑镇，又县北有钟鸣镇。

　　石埭县府东南百六十里，东至宁国府百五十里，南至宁国府太平县百里。汉陵阳、石城、泾三县地。三国吴置石埭场。晋以后因之。梁大同二年升置石埭县，属南陵郡。隋县废。唐永泰二年，割秋浦、浮梁、黟三县地置石埭县，属池州。宋、元因之。明初，改属宣州，寻复旧。县无城，今编户十里。

　　○石埭故城县西百四十里。县盖尝置于此。《志》云：县东北二里又有猷州城，袤数百丈，相传唐初猷州总管左难当尝守其地，因名。

　　○陵阳山县北五里。自西北迤逦而来，有三峰连亘，其二峰属县境，其一峰入太平县界。《寰宇记》：山高三百五十丈，广二十五里，汉陵阳县以此名。○金城山，《志》云：在县西二里，势如罗郭，因名。县西五里为万春山，其墩可万计。又城子山，在县西九十里，环绕如城，前有紫潭。

　　栎山县西百六十里。高五百丈。周九十里，石壁峭挺，阿有龙池，波流甚远，池口河东源出此。其并峙者曰洞山，山有峰岩洞谷及泉石之胜。又五溪山，在县西南百二十里，有五溪合流其下。又鱼龙山，在县西三十里，有鱼龙洞，凡二，东西相望仅里许，与青阳县接界。○盖山，在县南三十里。其脉自太平府黄山而北，屹于河滨，盘纡森耸，望之如盖。又稠岭，在县西七十里，草木丛密，登陟峻险，为往来之通道。

　　○舒溪在县治北。自太平县西北弦歌乡流入县西舒泉乡，又东与盖山清泉诸水合流，其间潭洞不一，县境之水皆流合焉。派衍四注，复东入太平县界，合于麻川而入泾县界，下流为青弋江，至芜湖县之鲁港，入于江。《志》云：舒溪，一名舒姑溪。○贡源溪，在县西。《志》云：溪西流，经上下二湾，出大河注于秋浦，入大江。

　　龙岩泉县西四十里。清洌而甘，大旱不竭，乡田赖以灌溉。又萧侯陂，在县北，明成化中，县令萧环所筑，有二沟交流，潴此溉田，民被其利。○清水湾，或云在县南。元至正十二年，星吉复池州，分兵攻石埭诸县，进据清水湾，大破徐寿辉将赵普胜之兵，是也。

　　○石埭县西北百二十里。《寰宇记》：贵池之源有两石，横亘溪上如埭，县因以名。

　　建德县府西南百八十里，南至江西饶州府百七十里，西至江西彭泽县九十里。汉彭泽、石城二县地。唐至德二载，置至德县，属浔阳郡。乾元初，改隶饶州。永泰初，又改属池州。杨吴顺义二年，改曰建德，仍属池州。县无城，今编户九里。

　　○太原城县南四里。《寰宇记》：旧名尧城，一名舜井城。相传帝尧南巡至此。城中有井，俗以为舜井也。梁武帝时，因侨置太原郡于此，谓之太原城。今县南有太原乡。

　　○白象山在县治北，县之主山也。以形似名。傍有蜕龙洞，深广各数丈许。又鸡鸣山，在县东二里，傍有朝霞洞，深广亦数丈许。又东五里曰低岭，其相连者曰迎春洞，一名藏春洞，高深如屋然。○博阳山，在县东十里，岩石嵯峨，溪流湍急。宋嘉定中，易名广阳。又五龙山，在县东三十里，五峰森立，山半有龙池，深不可测。又东十里曰三面山，悬崖峭削，石笋高峙，白如面者凡三。《志》云：县东四十五里为良禾岭，有径入祁门县，岭下五里有龙池洞，高敞如室，前有三石池，水注悬崖，如瀑布然。

　　玉峰山在县治南。绝顶奇石，光莹似玉。一名峰山。又县西二里有西山，群峰皆秀拔，为县境之冠。又九凤山，在县南四十里，以群峦轩耸，如凤翥也。县西南十里又有梅山，岩壑颇胜。○石印山，在县北七里，其相近者曰青山，两崖对峙，为邑治捍门，上有石印洞。又和山，在县北二十里，有和山洞，高广如门。

　　○尧城溪县南三里。县东南诸山谷水汇流为溪，春夏水溢，可通舟揖，西北流，达东流县，入大江。今县西有尧城渡。又茹兰溪，亦在县东南，源出迎春、朝霞二洞间，西流会尧城溪，达东流县，入大江。

　　龙口河县南九十里。《志》云：其源有三，一出江西鄱阳南坑，达白石溪。一出桃树岭，达黎痕溪。一出东西涧，达斗龙溪，汇为昭潭，合为龙口河，其下流西入大江。○沥湖，在县治南，溪涧诸水，多会于此，俗名仙人湖。

　　○北栅寨在县北。明初罗友贤筑寨于此，今有北栅渡。《志》云：县南四十里，地名桃源，水源深远，人迹罕至，五季士族，往往依此，以免寇患。

　　永丰镇县西南五十里。北出为陈家弄，去县治四十里，南出为昭潭街、石涧坂、酿塘、石门站，接饶州界。又有水口通饶州，为南出之径道。今有永丰巡司。《志》云：县东有葛公镇，又有古港镇，在县北。

　　东流县府西百八十里。东北至安庆府百里，西至安庆府宿松县百二十里，西南至江西彭泽县百十里。汉彭泽县地，属豫章郡。唐置东流场，以大江东流而名。南唐保大十年，升为县，属奉化军。宋太平兴国三年，改今属。县无城，编户七里。

　　○香山县南四十里，香口镇之主山也。上有石洞。其相近者曰隐山，一峰如削，直耸云际。○历山，在县东三十里，西枕历池，上有龙湫。又东十里曰龙山，山冈起伏，势如虬龙。

　　神山县西南一里。高仅百尺，而旷远无际。又县北二十五里有密峰山，巅有五峰，势如列戟。又白云山，在县东北七十里，泉流深远，自洞中出，东接贵池县界。

　　马当山县西南七十里。横枕大江，为古今至险。安庆之宿松，九江之彭泽，皆以马当为界，有巡司。今详见江西彭泽县。

　　吉阳矶县北三十里江滨。唐天复三年，杨行密将田κ以宣州叛，行密召李神福自鄂州还军击之，至吉阳矶，田κ遣其党王坛等将水军逆战，神福击败之，又败之于皖口，盖戍守要地也。今有吉阳镇，置巡司于此。○黄石矶，在县东北五十里，亦滨大江。明正德十四年，宸濠犯安庆，泊舟于此，问矶名，左右曰：王失机也。濠大恶之，未几，果败。旁有黄石港，其处皆黄土巨石相绵亘云。

　　○大江县西北二里。自马当山东北，流经香口、吉阳诸镇，自吉阳而东北，又六十里，至黄盆河口，接贵池县界。江中之洲，曰莲花，曰阁，曰白沙，曰雁落，曰七团，曰鬼颈，曰雀料，曰大新矶，曰狮子，曰稠林，曰麓贯，曰祝家，曰黄石。旧《志》：江中有新洲、磨盘洲，又有罗刹石，崭岩森立，舟帆艰险，其洲亦曰罗刹洲。

　　江口河亦在县西一里。《志》云：河源有四，一出鄱阳北坑，一出建德县九凤山，一出马坑，交于清潭，播于百步滩，下流历尧城渡，而入县境。一亦出建德境内之茹兰溪，合苏家沟，下流经苍埠小石潭，绕过路滩，落于青泥湾，溢于仙人湖、团湖，又引流入县境，为江口河入江。

　　香口河县南六十里。源二，一出彭泽山林港，一出陈仓源，交于三汊，激于麻姑，绕于查池，为香口河以入江。《志》云：县南十里有东流河，其源即建德之尧城溪也，西流入于大江。○大青湖，在县东北四十里，广十余里，澄彻如鉴。

　　○香口镇县西南四十里，西北去安庆府望江县三十里。宋末，尝移望江县治此。元复还旧治。今有香口巡司。又县东有石潭镇，又东有张家滩镇，在县北四十里，旧置河泊所于此，今革。○雁汊镇，在县东北九十里，濒大江。旧有巡司，今革。 
</div>
    <div class="pagination">
<a href="读史方舆纪要_page115.html">上一页</a><span>...</span><a href="读史方舆纪要_page111.html">111</a><a href="读史方舆纪要_page112.html">112</a><a href="读史方舆纪要_page113.html">113</a><a href="读史方舆纪要_page114.html">114</a><a href="读史方舆纪要_page115.html">115</a><span class="current-page">116</span><a href="读史方舆纪要_page117.html">117</a><a href="读史方舆纪要_page118.html">118</a><a href="读史方舆纪要_page119.html">119</a><a href="读史方舆纪要_page120.html">120</a><a href="读史方舆纪要_page121.html">121</a><span>...</span><a href="读史方舆纪要_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
