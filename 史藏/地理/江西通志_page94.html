<!DOCTYPE html>
<html>
<head>
    <meta charset="UTF-8">
    <title>江西通志 - 第 94 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 94 页/共 394 页</h1>
    <div class="content">　　十二年【甲寅吴嘉禾三年】冬十一月庐陵贼李桓等为乱【吴主传】十三年【乙夘吴嘉禾四年】夏遣吕岱讨李桓等【同上】
　　吕岱传云庐陵贼李桓路合会稽东冶贼随春南海贼罗厉等一时并起权诏岱督刘纂唐资等分部讨击春即时首降岱拜春偏将军使领其众桓厉等皆见斩获【按吴主传中郎将吾粲获李桓事在嘉禾五年】传首诣都
　　十四年【丙辰吴嘉禾五年】冬十月鄱阳贼彭旦等为乱【同上】十五年【丁巳吴嘉禾六年】春二月陆逊讨彭旦等其年皆破之【同上】
　　陆逊传云嘉禾六年中郎将周祗乞于鄱阳召募事下问逊以为此郡民易动难安不可兴召恐致贼冦只固陈取之郡民吴遽等果作贼杀只攻没诸县豫章庐陵宿恶民并应遽为寇逊自闻辄讨即破遽等相率降料得精兵八千余人
　　按大志载周只事始末不详并缺年分饶州事考悮入建安十五年皆由未观陆逊传也
　　延熙元年【戊午吴赤乌元年】夏吕岱讨庐陵贼毕还陆口【同上】二年【己未吴赤乌二年】冬十月吴将周有罪【瑜子封都乡侯时将兵千人屯公安】废徙庐陵【通鉴纲目】
　　六年【癸亥吴赤乌六年】冬十二月司马懿率军入舒诸葛恪自皖迁于柴桑【吴主传】
　　十五年【壬申吴主亮建兴元年】夏四月吴徙其齐王奋于豫章【通鉴纲目】
　　二十年【丁丑吴太平二年】春二月以豫章东部为临川郡秋八月鄱阳民为乱廷尉丁宻歩兵校尉郑胄将军钟离牧率军讨之【孙亮传】
　　钟离牧传云建安鄱阳新都三郡山民作乱出牧为监军使者讨平之贼帅黄乱常俱等出其部伍以充兵役牧封秦亭侯拜越骑校尉
　　吴永安七年【甲申蜀汉已亡魏咸熙元年八月孙皓立改元元兴】秋七月庐陵豫章民张节等为乱众万余人【孙休传】
　　晋
　　武帝防始三年【丁亥吴寳鼎二年】冬十二月皓分豫章庐陵长沙为安成郡【孙皓传】
　　九年【癸巳吴鳯凰二年】豫章太守张俊修豫章城【豫章书】咸宁五年【己亥吴天纪三年】冬十一月晋大举兵分道伐吴【通鉴纲目】
　　晋书武帝纪云遣安东将军王浑出江西
　　按方舆纪要王浑出横江在今和州东南二十五里即大江也与今之江西无渉
　　太康元年【庚子】春三月吴主皓降晋吴亡冬十月改庐陵南部为南康郡【豫章书】
　　武帝纪云孙皓面缚舆榇降于军门王濬送京师收其图籍克州四郡四十三县三百一十三
　　八年【丁未】冬十月南康平固县吏李丰反聚众攻郡县自号将军捕讨伏诛【武帝纪】
　　惠帝元康元年【辛亥】秋七月分扬州荆州十郡为江州【惠帝纪】
　　太安二年【癸亥】秋七月刘遣陶侃讨张昌昌走众降【通鉴纲目】
　　惠帝纪云夏五月义阳蛮张昌举兵反以山都人邱沉为主改姓刘氏伪号汉建元神鳯六月遣荆州刺史刘等讨张昌于方城败绩秋七月昌陷江南诸郡豫章太守阎济等遇害昌别帅石冰寇扬州刺史陈徽与战大败诸郡尽没八月刘及张昌战于清水斩之冬十一月征东将军刘凖遣广陵度支陈敏击氷
　　永兴二年【乙丑】冬十二月陈敏据江东刘遣江夏太守陶侃将兵讨破之【同上】
　　惠帝纪云右将军陈敏反自号楚公逐扬州刺史刘机遣弟恢南略江州
　　陈敏传云敏弟昶知顾荣等有贰心劝敏杀之不从昶将精兵据乌江弟恢率钱端等南寇江州弟斌东略诸郡遂据有吴越之地
　　怀帝永嘉元年【丁卯】春三月陈敏将顾荣周玘杀敏以降【同上】
　　怀帝纪云七月以平东将军琅琊王睿为安东将军都督扬州江南诸军事
　　五年【辛未】夏五月杜弢陷长沙六月琅琊王睿遣兵击江州刺史华轶斩之【同上】
　　杜传云自称平难将军湘州刺史攻破郡县刺史茍眺委城走眺之走也州人推安成太守郭察领州事因率众讨弢反为所败察死之
　　华轶传云洛郡不守司空荀藩移檄以帝为盟主承制改易长吏轶不从命于是遣左将军王敦都督甘卓周访宋典赵诱等讨之轶遣别驾陈雄屯彭泽以拒敦自率舟师为援武昌太守冯逸次于湓口访击逸破之前江州刺史卫展不为轶所礼与豫章太守周广为内应潜军袭轶轶众溃奔于安成追斩之及其五子传首建邺
　　愍帝建兴元年【癸酉】夏五月陶侃破走杜弢【同上】
　　陶侃传云时周顗为荆州刺史先镇浔水城【一统志云浔水城在九江府城西十五里本汉寻阳县】贼掠其良口侃使部将朱伺救之贼退保冷口侃谓诸将曰此贼必更歩向武昌吾宜还城贼果増兵来攻侃使朱伺等逆击大破之
　　三年【乙亥】春二月杜弢别将杜张彦与临川内史谢摛战于海昏摛败绩死之三月豫章内史周访击杜走之斩张彦于阵秋八月荆州刺史陶侃攻杜弢弢败走道死【帝纪】
　　周访传云命访与诸军共征杜弢弢作桔橰打官军船舰访作长岐枨以距之桔橰不得为害而贼从青草湖宻抄官军又遣其将张彦陷豫章王敦时镇湓口遣督防缪防李恒受访节度共击彦防于豫章石头与彦战彦军退走访率帐下将李午等追彦破之临阵斩彦时访为流矢所中折前两齿形色不变及暮访与贼隔水贼众数倍自知力不能敌夜令军中多布火而食贼谓官军益至未晓而退访促渡水北断桥讫贼复至隔水不得进遂归湘州访复以舟师造湘城军逹富口而弢遣杜出海昏时湓口骚动访歩上柴桑偷渡与贼战斩首数百贼退保庐陵访追击败之贼婴城自守访复围庐陵大掷寳物于城外军人竞拾之因阵乱突围而出率军追之获鞍马铠仗不可胜数入南康太守将兵逆击又破之奔于临贺进访为龙骧将军王敦表为豫章太守加征讨都督赐爵寻阳侯
　　王敦传云侃之灭弢也敦以元帅进镇东大将军开府仪同三司加都督江扬荆湘交广六州诸军事江州刺史封汉安侯敦始自选置兼统州郡焉顷之杜弢将杜南走广州求讨桂林贼自效敦许之陶侃距不得进乃诣零陵太守尹奉降奉送与敦用为将遂见宠待南康人何钦所居崄固聚党数千人敦就加四品将军于是专擅之迹渐彰矣
　　元帝建武元年【丁丑】秋七月杜曽攻陷杨口豫章太守周访讨破之【通鉴纲目】
　　周访传云杜曽逐王廙径造沔口元帝命访撃之访有众八千进至沌阳使将军李恒督左甄许朝督右甄自领中军令曰一甄败鸣三鼓两甄败鸣六鼓自旦至申两甄皆败访选精鋭八百人自行酒饮之勅不得妄动闻鼔音乃进贼未至三十歩访亲鸣鼓将士皆腾跃奔赴曽遂大溃杀千余人访夜追之诸将请待明日访曰曽骁勇能战向之败也彼劳我逸是以尅之宜及其衰乘之可灭曽遁走访部将苏温收曽诣军【按帝纪访斩曽在大兴二年】
　　大兴元年【戊寅】春三月即皇帝位夏四月加大将军王敦江州牧【元帝纪】
　　永昌元年【壬午】春正月大将军王敦举兵武昌以诛刘隗为名三月遣平南将军陶侃领江州安南将军甘卓领荆州各帅所统以蹑敦后【同上】
　　明帝太宁元年【癸未】冬十一月王敦以其兄征南大将军含为征东大将军都督扬州江西诸军事以军国饥乏调刺史以下米各有差【明帝纪】
　　二年【甲申】夏六月寻阳太守周光举兵应王敦秋七月敦死光斩钱鳯诣阙自赎【豫章书】
　　周光传云敦以光为宁逺将军寻阳太守及敦举兵光率千余人赴之既至敦已死光未之知求见敦王应秘不言以疾告光退曰我逺来而不见公其死乎遽见其兄抚曰王公已死何为与钱鳯作贼众并愕然其夕众散钱鳯走出至阖庐洲光捕鳯诣阙赎罪故得不废
　　成帝咸和元年【丙戌】秋八月以温峤为平南将军假节都督江州刺史【成帝纪】
　　温峤传云咸和初代应詹为江州刺史持节都督平南将军陈豫章十郡之要宜以刺史居之寻阳滨江都督应镇其地【时峤镇武昌】今以州帖府进退不便且古镇将多不领州皆以文武形势不同故也宜选单车刺史别抚豫章专理黎庶诏不许
　　三年【戊子】春正月温峤以兵赴难至寻阳二月庾亮奔寻阳苏峻兵犯阙夏五月峤以陶侃入讨峻【通鉴纲目】峤传云苏峻反峤屯寻阳遣督防王愆期西阳太守邓岳鄱阳内史纪瞻等率舟师赴难及京师倾覆峤闻之号恸俄而庾亮来奔宣太后诏进峤骠骑将军开府仪同三司峤曰今日之急殄冦为先未效勲庸而遂受荣宠非所闻也固辞不受亮虽奔败峤毎推崇之分兵给亮遣王愆期等要侃同赴国难侃恨不受顾命不许峤用其部将毛寳说复固请侃许之遣督防龚登率兵诣峤峤于是列上尚书陈峻罪状有众七千洒泣登舟移告四方征镇时侃虽许自下而未发复追其督防龚登峤重与书由是侃激厉遂率所统与峤亮同赴京师戎率六万旌旗七百余里毛寳传云祖约遣祖焕桓抚等欲袭湓口陶侃将自击之寳曰义军恃公公不可动寳请讨之乃使寳行先是桓宣背约南屯马头山为焕抚所攻求救于寳寳兵少器仗滥恶为焕抚所败中箭贯髀彻鞍使人蹋鞍拔箭血流满鞾夜还救宣至宣营而焕抚退
　　四年【己丑】冬十二月右将军郭黙害平南将军江州刺史刘太尉陶侃帅众讨黙【成帝纪】
　　刘传云苏峻作乱温峤率众而下留等守湓口事平代峤为平南将军都督江州诸军事领江州刺史假节位任转髙矜豪日甚纵酒耽乐不恤政事大殖财货是时朝廷空罄百官无禄惟资江州运漕而商旅继路以私废公有司奏免官书始下为郭黙所害
　　五年【庚寅】夏五月【纲目作正月疑误】太尉陶侃擒郭黙于寻阳斩之【同上】
　　侃传云发使上表讨默与王导书曰郭黙杀方州即用为方州害宰相便为宰相乎导答曰默居上流之势如有船舰成资故苞含隠忍使其有地一月潜严足下军到是以得风发相赴岂非遵养时晦以定大事者耶侃省书笑曰是乃遵养时贼也侃既至默将宗侯默父子五人及张丑诣降侃斩默等诏侃都督江州领刺史
　　咸康六年【庚子】春正月以庾翼都督江荆等军州事【通鉴纲目】庾翼传云翼以帝舅年少超居大任遐迩属目虑其不称翼戎政严明经略深逺数年之中公私充实人情翕然称其才干
　　康帝建元元年【癸卯】冬十月以车骑将军庾氷都督荆江司雍益梁六州诸军事江州刺史【康帝纪】
　　庾氷传云弟翼当伐石季龙于是以本号除都督诸州军事领江州刺史
　　二年【甲辰】冬十一月【据帝纪】庾氷卒诏翼复督江州翼缮修军器大佃积糓以图后举【通鉴纲目】
　　穆帝永和元年【乙巳】秋七月持节都督江州刺史庾翼卒【穆帝纪】
　　翼传云子方之爰之为桓温所废并迁徙于豫章
　　四年【戊申】冬十二月豫章人黄韬聚众数千寇临川太守庾条讨平之【同上】
　　庾条传云为冠军将军临川太守豫章黄韬自称孝神皇帝临川人李髙为相聚党数百人乘犊车衣皁袍攻郡县条讨平之
　　哀帝兴宁元年【癸亥】冬十一月张骏杀江州督防赵毘以叛江州刺史桓冲讨斩之【哀帝纪】
　　桓冲传云温破姚襄获襄将张骏杨凝等徙于寻阳冲在江陵未及之任而骏率其徒五百人杀江州督防赵毘掠武昌府库将妻子北叛冲遣将讨获之
　　孝武帝宁康元年【癸酉】秋七月以桓冲都督扬豫江州军事【通鉴纲目】
　　冲传云冲既代温居任尽忠王室或劝诛除时望冲不从
　　太元十年【乙酉】秋七月秦太子宏来奔处之江州【同上】安帝隆安二年【戊戍】春二月以王愉都督江豫州军事秋七月王恭殷仲堪及南郡公桓元举兵反八月杨佺期及元奄至湓口王愉奔临川元追获之九月恭司马刘牢之执恭以降斩之以桓元为江州刺史【同上】殷仲堪传云使杨佺期以舟师五千为前锋桓元次之仲堪率兵二万相继而下佺期元至湓口王愉奔临川元遣偏军追获之闻刘牢之反恭乃廻师屯蔡洲元从兄脩告会稽王道子曰若许佺期以重利无不倒戈于仲堪者道子纳之乃以元为江州佺期为雍州黜仲堪为广州仲堪恚被贬退使徇于军曰若不各散而归大军至江陵当悉戮余口仲堪将刘系先领二千人隶佺期率众而归元等大惧追仲堪至寻阳及之遂于寻阳结盟元为盟主临坛歃血并不受诏申理王恭求诛刘牢之谯王尚之等朝廷深惮之诏仲堪还复本位
　　四年【庚子】春三月诏桓元都督荆江八州军事荆江州刺史【同上】
　　桓元传云表求领江荆二州诏以元都督荆襄雍秦梁益宁七州后将军荆州刺史假节以桓脩为江州刺史元上疏固争江州于是进督八州复领江州刺史树用腹心兵马日盛屡上疏求讨孙恩外托勤王实欲观衅而进以桓伟为江州镇夏口遣桓振皇甫敷冯该等戍湓口【桓伟为江州纲目事在五年】
　　元兴元年【壬寅】春正月以后将军元显为骠骑大将军征讨大都督镇北将军刘牢之为前锋前将军谯王尚之为后部以讨桓元二月遣兼侍中齐王柔之以驺虞幡宣告荆江二州三月刘牢之叛降王师败绩元显遇害【安帝纪】
　　二年【癸夘】冬十二月桓元簒位以帝为平固王【县名属南康郡今隶贑州】防尘于寻阳【同上】
　　三年【甲辰】春三月桓元至寻阳逼帝西上刘毅等率兵追之夏四月何无忌等及元兵战于桑落洲【江州图经九江始于鄂陵终于桑落】大破之五月桓诛帝复位【通鉴纲目】
　　刘毅传云桓元既西走刘以毅为冠军将军与何无忌刘道规蹑元元众大溃烧辎重夜走元将郭铨刘雅等袭陷寻阳毅遣武威将军刘怀肃讨平之后桓振桓谦复聚众毅为振所败退次寻阳坐免官寻原之毅复与道规发寻阳桓亮自号江州刺史遣刘敬宣击走之
　　何无忌传云武陵王遵承制以无忌为辅国将军以会稽王道子所部精兵悉配之南追桓元与振武将军刘道规俱受冠军将军刘毅节度元留其龙骧将军何澹之前将军郭铨江州刺史郭昶之守湓口无忌等次桑落洲澹之等率军来战澹之常所乘舫旌旗甚盛无忌谓道规曰今众寡不敌战无全胜澹之虽不居此舫取则易获因纵兵腾之可一鼓而败也道规从之遂获贼舫因传呼曰已得何澹之矣贼中惊扰道规乘胜径进无忌又鼓噪赴之澹之溃进据寻阳
　　义熙元年【乙巳】春正月刘毅等击破冯该于豫章口夏五月刘毅何无忌讨灭桓元余党荆湘江豫皆平【同上】按刘毅传云毅率无忌道规等诸军破冯该于豫章口推锋而进遂入江陵附録此条见春秋传所云豫章去江陵甚近也
　　六年【庚戌】春二月卢循寇南康庐陵豫章陷之三月江荆都督何无忌讨徐道覆战败死之夏五月豫州都督刘毅及卢循战于桑落洲败绩秋七月卢循退还寻阳刘遣兵追之冬十二月刘及卢循战于左里大破之循及道覆南走遣将军刘藩等追之【同上】通鉴纪事云初徐道覆使人伐船材于南康山至始兴贱卖之船材大积而人不疑至是悉取以装舰旬日而办卢循自始兴寇长沙道覆冦南康庐陵豫章诸守相皆委任奔走道覆顺流而下安成公何无忌自寻阳引兵拒卢循长史邓潜之谏曰循兵舰大盛势居上流宜决南塘守城以待之彼必不敢舍我逺下俟其疲老然后击之参军殷阐曰循所将皆三吴旧贼百战余勇始兴溪子拳防善鬬宜留屯豫章征兵属城兵至合战未晚也无忌不聼与徐道覆遇于豫章贼令彊弩数百登西岸小山邀射之西风暴急飘无忌所乘小舰向东岸贼以大舰逼之众遂奔溃无忌厉声曰取我苏武节来贼众云集握节而死刘毅闻循入寇将拒之而疾作既瘳将行刘遗书曰贼新获利其锋不可轻今脩船垂毕当与弟同举又遣刘藩谕止之毅怒投书于地帅舟师二万发姑熟与循战于桑落洲大败弃船以数百人歩走初循至寻阳闻已还犹不信既破毅乃得审问与其党相视失色循欲退还寻阳攻取江陵据二州以抗朝廷道覆谓宜乘胜径进固争之循犹豫累日乃从之秋七月循自蔡洲南还寻阳使辅国将军王仲德等帅众追循江州刺史庾恱以鄱阳太守虞邱进为前驱屡破循兵进据豫章絶循粮道道覆帅众三万趣江陵刘道规使刘遵别为游军自拒道覆于豫章口前驱失利遵自外横击大破之斩首万余级赴水死者殆尽道覆单舸走还湓口裕军雷池循道覆帅众数万塞江而下裕以劲弩射循军循舰泊西岸岸上军投火焚之循兵大败走还寻阳将趣豫章乃悉力栅断左里裕军至不得进将战所执麾竿折幡沉于水众并恠惧裕咲曰往年覆舟之战幡竿亦折今者复然贼必破矣即攻栅而进循兵虽殊死战弗能禁循单舸走所杀及投水死者万余人纳其降附宥其逼略遣刘藩孟怀玉轻军追之
　　七年【辛亥】夏四月诏刘毅兼督江州军事【同上】
　　毅传云转卫将军开府仪同三司江州都督毅上表谓宜解军府移镇豫章处十郡之中厉简惠之政以及数年可有生气寻阳接蛮可即州府千兵以助郡戍于是解江州刺史庾恱毅移镇豫章遣其亲将赵恢领千兵守寻阳
　　十二年【丙辰】春正月太尉刘裕自加都督二十二州军事【通鉴纲目】
　　按张九韶云东晋以来南北分争州郡不常迨宋受晋禅有州二十二其八曰江州治寻阳
　　宋
　　文帝元嘉三年【丙寅】夏五月以檀道济为征南大将军开府仪同三司江州刺史【南史文帝纪】
　　十年【癸酉】冬十一月宋谢灵运有罪诛【通鉴纲目】
　　谢灵运传云文帝以为临川内史在郡游放不异永嘉为有司所纠遣使随州从事郑望生收灵运灵运兴兵叛逸为诗曰韩亡子房奋秦帝鲁连耻本自江海人忠义感君子追讨擒之送廷尉论正斩刑上爱其才降死徙广州后弃市
　　十三年【丙子】春三月杀江州刺史永修公【永修县汉中平立】檀道济【豫章书】
　　十七年【庚辰】冬十月以彭城王义康为江州刺史萧斌为谘议叅军领豫章太守使将军萧承之将兵防守【通鉴纲目】
　　二十二年【乙酉】冬十二月废义康为庶人徙安成郡以沈邵为安成相领兵防守【同上】
　　二十四年【丁亥】冬十月胡诞世据豫章反【同上】
　　胡藩传云藩第十六子诞世欲奉庶人义康交州刺史檀和之至豫章讨平之
　　三十年【癸巳】夏四月江州刺史武陵王骏举兵讨逆劭宋人立骏【同上】
　　沈庆之传云元凶弑逆孝武遣庆之引诸军庆之曰萧斌妇人不足数其余将帅并易与耳今辅顺讨逆不忧不济也孝武至寻阳庆之及柳元景等并劝即大位
　　孝武帝孝建元年【甲午】春二月江州刺史臧质以南郡王义宣举兵反夏宋主遣兵讨质诛之【同上】
　　臧质传云质自谓人才足为一世英杰始闻国祸便有异图以义宣凡闇易制欲外相推奉以成其志孝武遣抚军将军柳元景统王元谟等屯梁山洲筑垒待之义宣遣腹心刘谌之就质陈军城南元谟悉精兵出战薛安都骑军前出垣防之督诸将继之乃大溃质走至寻阳焚府舍载妓妾入南湖摘莲噉之追兵至以荷覆头沈于水岀鼻军士郑俱儿望见射之中心兵刃乱至腹冒纒萦水草队主裘应斩质传首建业
　　明帝泰始元年【乙巳】冬十一月江州刺史晋安王子勋举兵寻阳【同上】
　　子勋传云大明七年为江州刺史加都督八年改授雍州未拜而孝武崩还为江州废帝诛何迈使八座奏子勋与迈通谋遣朱景送药赐死景至湓口长史邓琬等奉子勋起兵以废立为名明帝定乱进子勋车骑将军开府仪同三司琬等不受命
　　宋书邓琬传云安成太守刘袭举郡奉顺琬遣龙骧将军廖琰率数千人并发庐陵白丁攻袭袭与郡丞檀玢拒战玢临阵见杀袭弃郡走琰卤掠而退袭复出据郡时齐王率众东北征讨世子赜为南康贑令琬遣使收世子萧欣祖桓康等奉世子长子奔窜草泽募得数百人攻郡出世子世子自号宁朔将军与南康相沈用之等据郡起义琬征始兴相殷孚为御史中丞并令率郡人俱下孚众盛世子避之揭阳山琬遣戴凯之为南康相世子率众攻之凯之败走世子遣幢主檀文起千人戍西昌与袭相应琬人遣廖琰与其中兵参军胡昭等筑垒西昌坚壁相守琬召豫章太守刘衍以为右将军中防军殷孚代为豫章太守督上流五郡以防袭等孚既去始兴以郡五官掾谭伯初留知郡事士人刘嗣祖等斩伯初据郡琬遣始兴太守韦希真鹰扬将军杨之领众一千讨嗣祖嗣祖亦遣众出南康与齐王世子合希真等以义徒彊盛住庐陵不敢进
　　二年【丙午】春正月遣建安王休仁讨江州晋安王子勋遂称帝三月沈攸之代将撃寻阳军大破之八月宋台军克江州杀子勋【同上】
　　子勋传云即伪位于寻阳年号义嘉备置百官四方响应是岁四方贡计并诣寻阳及军败子勋见杀时年十一
　　沈攸之传云殷孝祖为前锋都督失人情攸之内抚将士外谐羣帅众并安之时孝祖中流矢死建安王休仁屯虎槛总统众军闻孝祖死遣宁朔将军江方兴龙骧将军刘灵各率三千人赴赭圻攸之乃率诸军主诣方兴推重并慰勉之明旦进战自寅讫午大败贼寻进号辅国将军代孝祖督前锋诸军事攸之进平寻阳迁中领军
　　邓琬传云琬惶扰无计时张恱称疾呼琬计事令左右伏甲琬至谋斩晋安王封府库以谢罪恱曰宁可卖殿下求活邪因呼酒第二子询提刀出余人续至即斩琬赍首诣建安王休仁降
　　宋主昱元徽二年【甲寅】夏五月江州刺史桂阳王休范举兵反攻建康右卫将军萧道成击斩之六月荆州刺史沈攸之等攻江州克之【同上】
　　休范传云发自寻阳昼夜取道大雷戍主杜道欣驰下告变朝廷震动齐髙帝出次新亭垒屯骑校尉黄回伪降休范置之左右回与越骑校尉张敬儿直前斩休范首持还左右并散晋王爕自夏口遣军平寻阳
　　攸之传云休范举兵袭都攸之谓僚佐曰桂阳今逼朝廷必声言吾与之同若不颠沛勤王必増朝廷之惑于是遣使受郢州刺史晋王爕节度会休范平使乃还
　　顺帝升明元年【丁巳即元徽五年于七月始改】秋七月宋中领军萧道成弑其主昱而立安成王凖冬十一月沈攸之举兵讨萧道成【同上】
　　豫章书云初道成以世子赜为晋熙王燮长史行郢州事修治器械以备攸之及征赜为左卫将军乃荐司马柳世隆自代攸之起兵赜行至寻阳众欲倍道趋建康赜曰寻阳地居中流宻迩畿甸若留屯湓口内藩朝廷外援夏口保据形胜控制西南今日会此天所置也或以为湓口城小难固左中郎将周山图曰今据中流为西方势援不可以小事难之茍众心齐一江山皆城隍也赜乃奉燮镇湓口山图断取行旅船板以造楼橹立水栅旬日皆办道成闻之喜曰赜真我子也以赜为西讨都督赜启山图为军副时江州刺史邵陵王友镇寻阳赜以为寻阳城不足固表移友同镇湓口留江州别驾豫章胡谐之守寻阳按沈约宋书以攸之为反叛纲目独书讨者盖其心虽未必纯忠于宋而师出不为无名也明年攸之军溃走死萧齐代宋之势遂成矣
</div>
    <div class="pagination">
<a href="江西通志_page93.html">上一页</a><span>...</span><a href="江西通志_page89.html">89</a><a href="江西通志_page90.html">90</a><a href="江西通志_page91.html">91</a><a href="江西通志_page92.html">92</a><a href="江西通志_page93.html">93</a><span class="current-page">94</span><a href="江西通志_page95.html">95</a><a href="江西通志_page96.html">96</a><a href="江西通志_page97.html">97</a><a href="江西通志_page98.html">98</a><a href="江西通志_page99.html">99</a><span>...</span><a href="江西通志_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
