<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 132 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 132 页/共 177 页</h1>
    <div class="content">　　　　　曹仲达
圭之子生于临平室有紫光少小圭尝节其饮食虽严冬尚未挟纩品膳悉与仆隶等又日令运甓累授台处二州刺史元瓘袭封命仲达权知政事国建拜丞相佐嗣摄政事时大赉诸军有举仗不受赐诸将不能制仲达谕之皆释仗致拜性仁厚好施食不兼味卒谥安成
　　　　　水丘昭券
临安人性忱厚知书能文章事吴越王佐为内都监使三年李景攻李达【即李孺资】 于福州达求救昭券劝佐当救佐欲诛程昭悦令昭券夕率甲士千人围其第昭券曰昭悦家臣也有罪当显戮不宜夜兴兵未几佐卒倧嗣与何承训谋逐胡进思昭券谏不从谋泄难作遂害昭券进思之妻曰他人犹可杀昭券君子也柰何害之进思后亦悔惧曰我不幸独害君子
　　　　　吴敬忠
于潜人尝从钱镠以八都兵讨刘汉宏有功梁封【成化志作梁功封以十国春秋校改】 正国功臣浙西营田副使太师兄顺以□□功授【成化志功上阙二字按十国春秋但云以功擢】 镇海军保成都指挥使检校司空弟许【十国春秋作欣】 为太傅八子仕本国皆贵显家潜川墓俱在焉
　　　　　孙陟
新城人仕钱氏为尚书任常州防御时寇盗充斥调兵督战竟殁于阵吕城为之立庙以恤礼归葬墓在所居太平乡百丈村之西立庙于斯双枫合抱至今犹存
咸淳临安志卷之六十五
　志〔五十〕
　　人物六
　　　列传〔四〕
　　　　国朝
　　　　　钱俶
字文德晋天福四年兄倧有义和院之辱俶时镇浙东遂渡江袭吴越王位汉授以东南兵马都元帅至周以为天下兵马都元帅
宋兴改大元帅
太祖受命俶贡奉有加开宝六年封其妻孙氏为贤德顺穆夫人幕吏黄夷简入贡
太祖谓之曰江南崛强不朝我将讨之元帅当助我无惑人言王师讨江南以为升州东面招讨制置使李煜贻书于俶其略曰今日无我明日岂有君俶以其书来上率兵拔常州加守太师又遣其大将沈承礼率兵随王师平润州俶初起兵其相沈子虎谏曰江南国之藩蔽今王自撤其藩将何以卫社稷乎不听遂罢子虎政事江南平俶与妻子来朝
太祖待以优礼特赐剑履上殿诏书不名又以妻为吴越国王妃俶归国
太祖以黄绢封文字一复付俶曰候到国开之仍谕俶曰朕知公忠若朕常在公则常有东南他人未可知也俶感泣拜谢至国启封皆晋王宰相以下请留俶章也　太平兴国三年复来朝遂以国归有司
太宗改封俶淮海国王诏两浙发俶缌麻以上亲赴
阙钱氏传五主共八十四年俶以天下既平求去元帅之称从之改汉南国王　雍熙四年出为武胜军节度使徙国南阳既又辞国号改封许王　端拱元年徙封邓王薨年六十册封秦国王谥忠懿初胡进思之废倧迎俶也俶曰能全吾兄乃敢承命后进思屡有害倧之请俶终不许而进思不能害俶又迁倧于会稽为筑宫室治园囿厚供馈俾娱玩以终天年实有鸰原之至爱焉吴越虽重税敛以事供贡然俶多宽民之政下令租赋多所逋滞岁杪必命蠲荡又募民能垦荒田者勿收其税于是境无弃田或请纠遗丁以增赋俶杖之国门故终于邦域之内悦而爱之及　真人出而四海一又能去国如传舍
太宗之竭兵力以取太原尝谓俶曰卿能保全一方以归于我不致血刃深可嘉也俶之大节如此又性谦谨未尝忤物故为太师中书令者四十年任元帅者二十年富贵之盛无与为比七子惟浚惟治惟渲惟灏惟溍惟演惟济【以资治通鉴东都事略长编吴越备史修】
　　　　　钱亿
字延世元瓘子历事佐俶晋开运三年佐议铸铁钱以益将士禄赐亿谏曰铸铁钱有八害新钱既行旧钱皆流入邻国一也可用于吾国而不可用于他国则商贾不行百货不通二也铜禁至严民犹盗铸况家有铛釜野有铧犁犯法必多三也闽人铸铁钱而乱不足为法四也国用幸丰而自示空乏五也禄赐有常而无故益之以起无厌之心六也法变而弊不可遽复七也钱者国姓易之不祥八也佐乃止亿后相俶以疑谤出判明州有善政凡科率旧制悉除之周显德三年俶令括境内民丁以益军旅劳攘颇多亿在明州手疏切谏俶悟遂寝其事俶尝与丞相以下论时务且言民之劳逸由时君奢俭因为诗二章言节俭命亿应和亿因作诗以陈讽刺俶嘉叹仍赐诗以美其意亿尝以女许王舅吴氏之子而诸吴骄恣日益遂绝之自是不通音问时人称其强正亿性俊拔善属文
建隆初奏授奉国节度使卒年三十九谥忠宪子昭颢等后入　朝【以资治通鉴吴越备史本传修】
　　　　　钱惟演
字希圣幼有俊才俶尝使赋远山诗有高为天一柱秀作海三峰之句俶深器之　咸平中献其所为文拜太仆少卿擢知制诰翰林学士拜枢密副使加尚书右丞转工部尚书
仁宗即位进兵部尚书为枢密使除保大军节度使知河阳请觐加同平章事判许州改镇武胜又徙泰宁　上耕耤入侍祠为景灵宫使判河南改镇崇信卒赠侍中惟演少富贵能志于学有文章与杨亿刘子仪齐名尝曰学士备顾问不可不该博故其家聚书侔于秘府又多藏古书画在馆阁与修册府元龟凡千篇　诏杨亿分为之所著有典懿集枢庭拥旄而后集伊川汉上集金坡遗事录飞白书叙录逢辰锋奉藩书事谥文僖后鲍由为其真赞谓西昆体律如有唐掌我帝制登玉堂实以文擅世云【以东都事略本传夷白堂集修】
　　　　　钱暄
定载阳惟演之子任郎官知开抚台三州有治绩除少府监又知邓州为三司盐铁副使时钩考诸路逋租两浙转运使当坐负暄因对从容为言逋租不入以频年饥故今使者被罪必亟敛恐民不堪惟稍宽乃可集得免出知郓州除宝文阁待制　元丰八年卒年六十八暄素好学　皇佑中撰后汉功臣年表藏之秘阁所至不为赫赫名而既去见思十二子内景臻康国公尚
仁宗女许国大长公主生荣国公忱忱生参政端礼端礼孙左丞相象祖【以东都事略钱惟演传实录附传乾道志淳佑志修　按忱官至少傅绍兴三十一年卒】
　　　　　钱昆
字裕之倧之子随俶归　朝诸从子皆授官独昆与其弟易愿从科举遂登进士第累迁至三司度支判官
仁宗时知庐濠泉亳梓寿许七州为治尚宽简官至右谏议大夫以秘书监致仕卒年七十六昆善为诗赋又善草隶有文集十卷【以国史本传东都事略修】
　　　　　钱易
字希白年十七举进士　御试三题日中而就言者以其轻俊而黜之
太宗语苏易简曰朕恨不与李白同时易简曰有钱易者李白才也上欲用唐故事召至禁林不果　咸平二年再举进士甲科为光禄寺丞通判蕲州上疏乞除非法之刑曰国之所重莫先乎刑刑不可不本于法古之肉刑皆非死刑尚以为虐而绝之近代非法之刑乃或支解脔割钩背烙筋身见白骨而口眼犹动四体分落而呻痛未息臣愚以为非法之刑非所以助治也臣　淳化中寄居寿春县见巡检使□钉一贼而集众之际犹有盗物者岂严刑可诫乎臣谓一人爱民民亦爱一人既爱于上则奉上而惧苟以严刑欲诫则惧未至而怨已深乞下诏书断天下非法之刑止从绞斩则仁政王道尽在此矣　景德二年举贤良方正科策入等除秘书丞通判信州
真宗封泰山献殊祥录迁太常博士直集贤院祀汾阴易修　车驾所过图经转祠部员外郎幸亳州复修所过图经擢知制诰　天圣三年迁翰林学士时惟演以钧衡之命乃易当制世称弟拜相兄草麻传以为荣儤直未满而卒易俊逸过人为文数千百言顷刻而就为歌诗有义山长吉体而俊逸过之又善行草书有集一百六十卷青云总录一百卷洞微志十卷子彦远明逸【以国史本传东都事略　皇朝名臣经济录金坡遗事修】
　　　　　钱彦远
字子高以父任为太庙斋郎大理寺丞复举进士又举贤良方正策入等由太常博士授祠部员外郎　庆历七年知润州因灾异上疏极言国家备寇之术未至牧民之吏未良天下之民未安西北二虏我之坚敌今北戎据幽燕山后元昊盗灵武银夏皆我之州郡伺我闲隙收我亡叛非止驱略而已往时元昊内寇天下骚然及纳款赐命则被边长吏不复铨择一日契丹乘利入塞岂特元昊之比耶又湖广蛮獠我害劫掠生民流离调发督敛军须百出置之不问其忧不细惟一陛下念此三方讲长久之计以安元元性命大凡牧长之吏生民之惨舒休戚系之守吏失则一方弊利害切于身饥寒偪于内彼不起为盗贼则当危苦愁厄而死危苦愁厄之气所以致水旱臣愿　陛下精选天下之长吏此根本之论也时旱蝗民乏食彦远在润发常平仓赈救部使者诘其专彦远不为屈召为右司谏请罢数赦择牧守增俸入以养廉吏息土木以省工费迁起居舍人直集贤院知谏院时杨怀敏妄言契丹宗真死乃除入内副都知内侍黎用信以罪窜海岛赦归遽得环卫官皆上疏极论之又言杨景宗郭承佑阘茸小人宜废不用多见听纳彦远性豪迈其任言职数有建明卒官年三十七彦远风度凝远学问该博　皇佑元年尝为廷试编排官
仁宗书博学二字以赐之其卒也宋敏求铭其墓苏颂为神道碑四子勰燮龢参【以国史本传东都事略　皇朝名臣经济录乾道志修】
　　　　　钱明逸
字子飞举才识兼茂科父子三人皆中制科世以为盛尝任知制诰翰林学士知开封府后至端明殿学士兼龙图阁学士复翰林学士卒赠礼部尚书谥修懿【以东都事略乾道志修】
　　　　　钱勰
字穆父授流内铨主簿陈襄进班簿对
神宗称勰将仕以清要王安石使弟求见许用为御史勰谢家贫母老不能为万里行安石知不附己命权盐铁判官奉使高丽凡馈饩皆不纳归次紫燕岛王遣吏追饷金银器四千两勰曰既辞之矣吏泣曰王有命徒归则死勰曰汝可死吾不可受　元佑闲为给事中三知开封府有能名宗室贵戚皆敛手　绍圣初拜翰林学士兼侍读勰尝行章厚谪词厚讽全台攻之罢知池州卒勰以从父明逸任入官尝举贤良方正召试秘阁不中与苏轼游最久勰守越日轼守杭诗筒响荅时人比之元白后入元佑党籍李纲志其墓【以东都事略乾道志修】
　　　　　钱龢
字岊甫【一作岊仲】 以孝义知名居于钱塘门外九里松之闲尝建杰阁藏书甚富苏轼牓曰钱氏书藏仕至直秘阁知荆南府坟墓在灵隐天竺两山之闲【以乾道志修穆父尝有寄岊仲七弟诗云东方千骑拥朱轮衣锦归逢故国春莫向西湖恋风月鸰原知有望归人如此则龢之复居钱塘可知矣】
　　　　　钱藻
字醇老吴越王元瓘子俨入　朝为昭化节度守和州十八年俨生昭慈昭慈生顺之藻顺之子也举说书进士又举贤良方正皆中其科
英宗时为秘书校理三上书请
慈圣光献太后归政　天子
神宗时稍迁直舍人院同修起居注擢知制诰直学士院除枢密直学士知开封府以慈恕简静为体不求智名以投世取显为属者有不合而遇之无厚薄意迁翰林侍读学士　元丰五年卒藻刻厉为学于书无所不治已通其大旨至于分章别句类数辨名丛细委曲无不究尽其见于文辞闳放俊伟故常出众上名动一时为人清谨寡过居守绳墨立朝无矫亢亦不雷同处势利淡如也人称其长者【以东都事略曾巩所撰墓志修】
　　　　　薛温
字伯顺钱塘人汉干佑元年吴越王俶迁废王倧于衣锦军私第遣温将亲兵卫之潜戒之曰若有非常处分皆非吾意当以死拒之胡进思屡请杀倧以绝后患俶不许进思诈以王命密令温害之温曰仆受命之日不闻此言不敢妄发进思乃夜遣其党方安等二人踰垣而入倧阖户拒之大呼求救温闻之率众而入毙安等于庭中入告俶俶大惊曰全吾兄汝之力也进思乃怀忧惧未几疽发背卒而倧获全温由此大被任用为镇国左右都指挥使睦州剌史至我　建隆六年卒谥正显后有名昂字肇明
徽宗时为门下侍郎者即其裔也【以资治通鉴吴越备史及乾道志修】
　　　　　崔仁冀
字子迁钱塘人初（女任）其母多疾父询欲投以药铛上有蛇蜿蜒亟覆其铛而蛇失所在遂止仁冀少笃学有文采事钱俶为通儒学士俶罢沈子虎政事以仁冀代之总其兵要
太祖尝谕旨于俶曰元帅克毘陵有大功可暂来与朕相见仁冀告俶曰　主上英武所向无敌保族全名上策也俶深然之及
太宗时俶遂独与仁冀决策纳土
上以仁冀为惟南节度使俶荐其才可用擢授卫尉卿判大理寺后移知抚州卒【以长编及吴越备史修】
　　　　　元德昭
字明远本姓危父仔倡刺信州奔吴越钱镠为易今姓存倡尝命日者视诸子日者指德昭曰独此子非武官及学文其师曰尔才可以为王侯教令因授以文体元瓘袭国教令之任颇阙林鼎荐之元瓘与语谓鼎曰德昭有辅弼之才吾子孙无忧矣遂掌文翰后事佐晋开运三年用师南闽兵机细务悉以委之寻拜国相因相俶周显德二年用师毘陵吴程执赵仁泽送钱唐德昭能怜其忠以救其死六年尝与吴延福俱入贡于周至　干德五年以吴越丞相卒年七十八我　朝命赠太保德昭治家以孝爱闻每时序置酒环列几席者凡四从尝为诗云满堂罗绮兼朱紫四代儿孙奉老翁子仲文仕本国秀文剌秀州累赠太仆少卿好文尚书比部员外郎曾巩谓其有保有郎重世之盛是也【以资治通鉴吴越备史南丰集夫人元氏墓志及乾道志修】
　　　　　元奉宗
字知礼季文之子　景德二年甲科及第知通州海门县地苦斥卤奉宗为凿池注甘泉人甚利之迁博士拜屯田员外郎告老归杭天性恬静旧地在阛阓乃谓家人曰富春佳山水真吾退闲之所遂卜居焉　景佑戊寅冬卒其后有绛【以大宋登科记及乾道志修】
　　　　　元绛
字厚之　天圣八年举进士为著作佐郎知通州静海县时江淮制置使建言贩私盐二十斤以上坐徒罪绛曰海旁之民恃盐以生非群贩者笞而纵之累任监司郡守召为翰林侍读学士预议
僖祖神主祧迁请以
僖祖为始祖庙诏依其议除三司使拜参知政事年七十告老
神宗曰卿子耆宁孝谨好学命校书崇文绛知亳州陛辞　上谓曰一岁即召卿矣改颍州
上赐坐使服学士金带如旧累乞归老以太子少保致仕绛工于文辞名流推许
神宗以此厚遇之在中书时蕃夷书诏多出其手景灵宫十一殿成夜传诏草上梁文迟明以进既告老　上谓曰卿可营居京师朕当资卿金币行次近郊　上遣内侍赐白金千两元丰七年卒年七十六赠太子少师谥章简诏其家集平生文章上之有文集四十卷谳狱集十三卷子耆宁耆弼其后多居富阳【以东都事略　大宋登科记及乾道志修】
　　　　　潘阆
字逍遥尝居钱塘今城北潘阆巷是也【俗呼为潘郎】 阆通易春秋尢以诗知名
太宗召对赐进士第将官使之不就王继恩与之善继恩下狱捕阆甚急久之弗得　咸平初来京师尹收系之
真宗释其罪以为滁州参军后卒于泗上初阆在钱塘与道士冯德之同处约归骨于天柱山至是德之囊其骨以归葬焉钱易张逵皆碣其墓阆与王元之孙何柳开魏野交好最密集有祖无择序其载归钱塘篇有渔浦风波急龙山烟火微之句人谓不减刘长卿又有过华山诗云高爱三峰插太虚帚头吟望倒骑驴旁人大笑从他笑终拟移家向此居好事者画为图故魏野赠诗云昔贤放志多狂怪若比而今总未如从此华山图籍上又添潘阆倒骑驴世又有潘阆安鸿渐八才子图皆策蹇重戴貌　国初举子风人宝传之苏轼少年时过一山院见壁上有句云夜凉知有雨院静似无僧而不知何人诗今集有此乃阆夏日宿西禅院诗也　崇宁闲武夷黄静仕杭得其诗余酒泉子十首镵诸石为之跋云放怀湖山随意（口金）咏词翰飘然非俗士所可仰潘阆谪仙人也有逍遥集行于世【以曾慥所编潘阆诗及慥所撰小序黄静所撰词跋昭德晁公武读书志陈直斋书录解题叶绍翁四朝闻见录修　阆之事迹记者不同今多以昭德读书志为正】
　　　　　吴鈗
余杭进士复位切韵献于　朝后为屯田郎中史馆校勘与丘雍校勘玉篇大中祥符六年都大提举玉篇所状元陈彭年再与看详别无差误【以玉篇序及绍兴闲毛晃进增修互注韵略表修】
　　　　　林逋
字君复钱塘人祖克己仕钱氏为通儒院学士逋少孤刻志为学景德中放浪江淮归结庐于西湖之孤山
真宗闻其名赐号和靖处士诏长吏岁时劳问逋善行草书为诗孤峭澄淡尝咏梅花有疏影横斜水清浅暗香浮动月黄昏之句为古今绝唱逋诗就辄弃之或劝其录以示后逋曰吾终志林泉尚不欲取名于时况后世乎居西湖二十年未尝入城巿杭守王随每与倡和访其庐出俸钱以新之李及薛映每就见清谈终日逋尝蓄两鹤纵之则干霄久之复入樊中尝泛小艇游西湖诸寺客至则一童应门延坐开笼纵鹤必掉船而归盖以鹤为候也将终有诗曰湖上青山对结庐坟前修竹亦萧疏茂陵他日求遗稿犹喜曾无封禅书卒年六十一葬舍侧初逋客临江李谘始举进士逋谓其有公辅之器逋卒而谘守杭为服缌与其门人哭而葬之刻临终一绝纳圹中
仁宗赐谥和靖先生仍赐其家米五十石帛五十匹逋不娶无子教兄子宥登进士第诸孙大年始集其诗行于世逋性高逸多学而有大名一时公卿莫不慕仰范仲淹赠诗云巢由不愿仕尧舜岂遗人又云风俗因君厚文章到老醇梅尧臣序其诗谓其谭道则孔孟语文则韩李趣向博远直寄适于诗耳欧阳修谓自逋之卒湖山寂寥无有继者其为名公推重如此 绍兴中孤山为观迁群冢诏存逋墓且加封植今太傅平章贾公又大书以识之曰和靖先生之墓【以东都事略本传梅尧臣所撰诗序曾巩所撰史传曾慥所编百家诗小序及旧志近事修】
　　　　　胡则
字子正少倜傥负气格初吴越闲不设贡举儒风几息则独搜经史属文词及归　朝遂登端拱二年第践更中外凡四十七年其签书贝州节度观察判官公事　朝廷方遣使省天下几役就命则行河北路为之去籍者几十万数民用休息其守浔州人有虎患则斋戒祷城隍神翌朝得死虎于庙中提举江南银铜场铸钱监按池州永丰监得匿铜数万斤吏惧当死则曰昔马伏波哀重囚而纵亡之今铜尚在吾忍轻数人之生耶咸以羡余籍之不复为坐在广南西路有大舶困风于远海食匮赀竭久不能进告穷于则则命琼州出公帑钱三百万以贷之吏曰夷本无信又海舶遇风无所不之则曰远人之来不恤其穷岂国家意耶后夷人卒至输上之货十倍其贷宜州系重辟十九人时有大水则冒患往辨之活者九人任福唐有官田数百顷民输租食利已久计臣请就鬻之责其估二十万贯民不胜敝则三上奏诏减其半而民始安领三司使宽于财利不以刻下为功时
上方以陕西两京榷盐钱岁久民鲜得食而日犯法命通商有司重于改作则首请奉诏其事遂行则性至孝丁母忧庐于墓侧以终丧纪有草木之祥福唐前郡将被讼去官尝延蜀儒龙昌期与郡人讲易率钱十万遗之以归事在讼中及则下车昌期自益都械至则命释之见以宾礼自以俸金偿其所遗仍厚礼而归之则富宇量笃风义临事得法外意轻财尚施不为私积士大夫咸称之则本婺人凡再牧杭州得请加兵部侍郎致政因退居西湖乘游舫泛清波深樽雅弦左子右孙与交亲笑歌于岁时之闲浩如也朝廷命长子楷通守钱塘以就养又六年而终于私第时　宝元二年也年七十七
天子闻而悼之进一子官遂葬于钱塘楷登服勤词学科所至政能类其父次子湘桂淮以学识俊异孝谨称初则守陈州而范仲淹为倅则以国士遇之故其卒也仲淹实铭其墓【以范仲淹所撰墓志修】
　　　　　陆滋
字符象世家杭曾祖超以功为钱氏衢州刺史滋通毛郑二诗易春秋既冠以文辞试乡举一鬻而售以母病不行后三年复在选察母而有难别色亦不忍行遂自诀曰夫仕不独为时亦为亲苟蹙吾亲吾何为行哉陈尧佐时使两浙与滋厚手十余书以遗之曰行矣持此足以游公卿滋谢不受自是颓然自得顾天地闲无足介吾虑者惟一肆意于书不复言进取凡圣经贤史九流百家僻异之说无不读或引以荅客问必章解句析卒不差一字问者退辄服谓终年读书不如与陆先生一日语尢嗜风雅日哦木石闲有以家事关者麾使去曰毋溷我　皇佑四年诏录
先朝遗士搢绅逢掖合百余以状白府请用滋应诏府上之朝得杭州文学以　嘉佑六年卒滋好古笃信且性宽厚尝治居材已具其邻有以侵我地绐之者滋笑与语吾以券白汝妄耶即为之缩材里俗袭吴越伪礼甚者僭恶不可听滋为援典制家矫而户正之此敝遂革自就学至垂没未尝去书所著诗赋文论书志合二十卷【以强祠部文集修】
　　　　　孙长者
失其名世家富春之临江乡性宽厚言忱行笃信于其乡邻里有讼不之官皆云当见孙长者至则为陈事理白其所以枉直之状人人服而去以是县令之厅经岁不识临江人面母病躬视药物目不交睫及母死而身已病将葬其母竟死临终语诸子吾生不能送母于穴死敛吾以衰绖庶尽吾孝于土中时　皇佑闲也有子登第名式【以强祠部文集修】
　　　　　唐拱
其先自晋昌徙余杭有唐山令者曰熊生希颜唐天复中以明经为建威推官希颜生仁恭仕吴越仁恭生渭仕　本朝为职方郎中渭生拱拱以父荫补太庙斋郎改三班借职再迁右班殿直为漳州监押卒后赠太子太师欧阳修表其墓拱孝悌于其家信义于朋友廉逊于乡里居官则名公巨人皆以为材有子曰介字子方皇佑中以言事切直贬春州别驾已而
仁宗感悟贬未至而复用于是介以直闻天下
神宗朝参知政事数与王安石争论愤闷而卒谥质肃
神宗擢其子淑问为御史亦甚有直声【以欧阳修所撰唐府君墓表刘挚所撰质肃公神道碑及东都事略修　按拱之父虽自余杭徙江陵而墓表定为钱塘人今从之】
　　　　　杨大雅
字子正本唐靖恭坊虞卿之后虞卿孙承休唐天佑初为吴越策礼副使携其子岩与俱会杨行密乱江淮路阻不克归因家钱塘岩仕吴越位至丞相生郾为尚书职方员外郎大雅郾之孙也十岁作雪赋长日诵书数万言　端拱二年乙科登第　咸平三年交趾献犀大雅献犀赋召试学士院明年上书自荐献所为文二十余万言乃直集贤院久历外官直集贤院二十七年不迁或笑其违世自守大雅曰吾不学乎世而学乎圣人由是至此吾之所有不敢以荐于人而尝自献乎天子矣今孰附以进耶其信道笃不可屈如此　天圣四年以久次迁集贤殿修撰与陈从易并命知制诰二人皆以好古文行知名居二岁拜右谏议大夫集贤院学士出知亳州卒所著有大隐集五十卷职林二十卷两汉博闻十二卷大雅初名侃避
真宗藩邸讳改今名幼孤能自立勤苦为文章躬履俭约不妄进取人知其为有德君子老以文显于朝廷赠其父蠙为礼部尚书子洎浚泳渐沆沨欧阳修有代杨洎推官上吕相公书修再娶即大雅之女云【以东都事略本传六一文集扬府君墓志颍滨文集六一神道碑修】
</div>
    <div class="pagination">
<a href="咸淳临安志_page131.html">上一页</a><span>...</span><a href="咸淳临安志_page127.html">127</a><a href="咸淳临安志_page128.html">128</a><a href="咸淳临安志_page129.html">129</a><a href="咸淳临安志_page130.html">130</a><a href="咸淳临安志_page131.html">131</a><span class="current-page">132</span><a href="咸淳临安志_page133.html">133</a><a href="咸淳临安志_page134.html">134</a><a href="咸淳临安志_page135.html">135</a><a href="咸淳临安志_page136.html">136</a><a href="咸淳临安志_page137.html">137</a><span>...</span><a href="咸淳临安志_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
