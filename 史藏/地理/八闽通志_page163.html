<!DOCTYPE html>
<html>
<head>
    <meta charset="UTF-8">
    <title>八闽通志 - 第 163 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 163 页/共 184 页</h1>
    <div class="content">　　陈氏名庄。宁德人。年二十，适进士何晋之。事姑孝谨。甫再期晋之卒，一女尚幼，陈氏方有娠，因默祷于天，曰：“若何氏有后，死不悔矣。”后果得男。遂屏去脂泽，闭门独居，亲戚故旧罕见其面者。夜课子读书率漏下三鼓，其子卒以文学名，孙元两请漕举。邑人张翰为书其事于《观过录》。
　　郑氏女名贞。福宁州人，父曰靖，兄君老。贞少端庄，不妄言动，未笄许嫁里人林淼。德祐元年，贞年方十八，元兵南下，凶徒四起，俘掠乡邑。一日，忽寇至，贞独处一室，惧其污己也，乃取剃刀自刎而死，仆于床，手犹执刀甚坚。时君老在外，亦为贼所伤，及苏而归，见贞死流血淋漓，容色不变，欲殓之，乃舒手释刀于地，人咸异之。

 〔元〕
　　陈氏福宁州人林克威妻也。元季袁氏拥兵屠戮克威家，陈氏挟姑抱子走匿山谷中，后潜作母家，收克威□家遗骨葬之17。时陈氏年方二十有四，母怜其少，欲使改适，令人微讽之，陈氏泣曰：“弃老稚而他适，禽兽所不为也。”毅然励操，终养其姑，抚成其子，年八十三而终。

 〔国朝〕
　　陈氏名四姐。福安人吴三三妻也。三三早卒，陈氏方盛年，抚七岁遗孤，誓不食他姓。伯氏素暴狠，欲夺其田，因劝之改适，陈氏泣曰：“适人之道终身不改，况未亡人幸有子，何忍去之？”后揣知伯氏意不善，恐终不免，乃手书先世产业于一纸匿于故籍中，削发为尼；伯氏又逼之，遂投于溪而死，邻里皆为之叹惋，而郡邑未之闻也。成化十九年，伯氏孙仍夺陈氏子田，陈氏子检故籍中得其母手书，诉于同知马迪，为剖析之，陈氏贞烈之始白于世。
　　连氏名婉娘。福宁州人，父悌以适同里黄坦，年二十，坦卒，子铧，生二年犹不能言，婉娘誓无他志，或讽之曰：“青年守节，所赖者子耳。今子复哑，守之何益？”婉娘泣曰：“吾之所以不遂从夫地下者，以有姑与子耳，若弃姑与子而他适，是禽兽之行，吾岂为之哉？”正统十三年建寇犯邑境，婉娘尽输储粟以饷师，乃奉姑携子避地南金城，盗息而后返。姑卒，毕丧葬，岁延师教铧学书，以代口语，既长为娶妇，生孙子澄，宗祀赖以不绝。今年已七十矣。
　　郑氏名贤娘。福宁州人。夫王满卒，贤娘年甫二十四，养老姑，抚幼子，誓不易心。卒之姑赖以终其天年，子恃以底于成立，人以为节孝之称。
　　杨氏名静德。福宁卫后所千户刘泉妻也。泉卒，杨氏年甫二十九。三乳而生五子，曰，曰琇、曰琪、曰璘、曰琥，俱在襁褓，内外无期功强近之亲，日操井臼，夜则纺织，抚教诸孤咸底于成。年八十五疾而卒。
　　校　注
　　1　弘治《兴化府志 人物》作“彼何人斯”。
　　2　“闲良”疑为“贤良”之讹。
　　3　弘治《兴化府志 人物》作“许搏”。光绪《莆田县志 人物》作“许抟”。仅载宣和间尝以事忤秦桧，不载桧弟棣事。《王晞亮传》但载桧为太学正，晞亮为学录。此处疑有错简。
　　4　“其从”似为“其后”之误。
　　5　弘治《兴化府志 人物》作“虽颇杀伤”。
　　6　光绪《莆田县志 人物》作“特畏死耳”。
　　7　“林萃”作“林华”，下“陈瓒传”同。
　　8　应作“汝知守城不降有曰陈文龙者，吾侄也。”
　　9　弘治、万历《兴化府志 人物》均作“白鸟复翔集”。
　　10　弘治《兴化府志 人物》作“子伯愚、伯达并登第”。
　　11　光绪《莆田县志 列女》作“庶姑”。
　　12　弘治《兴化府志 女德》作“陈逊励”。
　　13　应作“治行居广东二十九县之最”。
　　14　乾隆《宁德县志 人物》作“宁德人”
　　15　乾隆《宁德县志 人物》作“徐应持宪广右”。
　　16　据乾隆《宁德县志 人物》“曰”字衍。
　　17　乾隆《福宁府志 人物》作“潜收其家遗骨葬之”，此处有错简。

卷之七十三

　　宫　室
　　闽为东南名藩，宫室台榭之胜在在有之。其岿然峙于公庭学宫者，多贤守令师儒之遗迹，甘棠之爱存焉，其萧然寄于崇山茂林者，多魁人杰士之高踪，仰止之思系焉。岂直耸观瞻、供临眺而已哉!历岁既久，风雨震凌之余，摧隤多矣。今举兴废而并存之，庶几后之君子履其地、思其人有所感而兴也。乃志宫室。
　　　　　　福州府

 闽县
　　御书阁在养源堂之西北。宋时建。　经史阁在御书阁后，即旧九经阁也。宋大观二年，诏曰：“比闻诸州学有阁藏书皆以经史名，方今崇八行以迪多士，尊六经以黜百家，史何足云？可赐名曰‘稽古’”。绍熙四年，帅守辛弃疾重修，仍匾曰“经史”。朱文公为记。景定四年毁，咸淳二年帅守吴革重建。阁之下匾曰“止善堂”。元至大二年，以止善堂为经史库，凡书版皆貯于此。(上二阁在府学内。)　望潮阁在九仙观内，久圮。成化二十二年，镇守太监陈道重建，更名“朝元”。　清辉阁在圆明院内。　三山阁在平远台之东。(上三阁俱府治东南。)　美容阁在府城东东禅寺内。正言邓肃有诗。　杨灵阁在府城南汉闽越王庙之左。　山辉堂在府城东瑞圣里东山大乘寺。宋郡守张劝诗：“分开远碧鸣泉落，点破寒光白鸟飞，还似山阴秋霁后，照人怀抱欲忘归。”　松风堂在府城南时升里报恩光孝寺内。宋李纲寓居于方丈东，得数楹与山巅齐。青松千盖，日影不到，榜为“松风”。　平山堂在府城东南开化里濂浦。宋少帝尝驻跸于此，陆秀夫诸贤有诗。　许将宅在莆城1东门状元坊内。将闽清县人，后迁于此。　朱倬宅在府城东街太平公辅坊内。　张觷宅在永北里磕源。　郑昭先宅在江左里洋屿。致政归，真西山尝名其堂曰“亩忠”，并为记。(上二宅俱在府城东。)　梅边小隐在府城东门外海印庵。元至正间，僧云磎创，时与客弹琴赋诗于其间，名曰“梅边小隐”，贡师泰为记。　虞公庵在府城东瑞圣里东山，陈虞寄隐居处也。详见《人物志》。　思乐亭　光风霁月亭　桂香亭(上三亭俱在尊道堂之东。元大德间，教授刘直内因旧射圃址复买其北民地以益之，凿池构亭，北曰“思乐”，南曰“光风霁月”，又南曰“采芹”，为诸生游息之所。国朝宣德间，以思乐亭址建教授廨舍，因浚旧地而砌以石，重构光风霁月亭。成化十三年，知府唐珣更新之。又因采芹亭之址复构一亭，匾曰“桂香”。仙游郑纪为记。)　天光云影亭在思乐亭之西南。元至治二年，教授李长翁建。　乐此亭在明伦堂之西。宣德间建，成化十三年，知府唐珣重建。　巍然亭在正善堂之北，旧名“君子亭”。景定学毁，此亭犹存，更名“巍然”。(已上六亭俱在府学内。)　振衣亭在闽县东内汤院，中有温泉。宋嘉祐间，郡守元绛阅郡图得其名，乃浚其源，砻石为井而环之以屋，疏其余于垣外。宣和六年，郡守陆藻命县令谢垂修温室四并振衣亭，浣日一启，非衣冠不许游也。　一华亭在九仙山东南。唐景福二年，王潮建。　四彻亭在九仙观内。唐元和中郡守元钖建，宋庆历中郡守沈邈修。后建观，亭始废。故址浸不可寻。国朝成化二十三年，镇守太监陈道重建于威震殿之东。　拱极亭在九仙观内玉皇阁之北。　碧云亭在拱极亭之东北。(十二亭俱成化二十三年镇守太监陈道建。)　野意亭在九仙山之南圆明院。　元公亭因郡守元绛名。绛诗：“谁书吾姓揭亭颜？栋宇飞腾气象完。谷口秋风吹鬓发，海东潮日上阑干。地高顿觉群山小，天近须知六合宽。”　望州亭在鼓山屴崱峰。宋熙宁中，郡守丁竦、提刑沈绅同游，刻《鼓山铭》于峰顶之盘石，而亭其上。　天风海涛亭宋朱文公书匾。(上三亭在古山里鼓山寺。)　清音亭　碧岩亭宋许将诗：“黄叶入秋山出地，白云临晓海垂天，飘然踪迹今何定，别去江湖又一年。”王汝舟和：“亭开幽谷草堂边，朝暮清阴落槛前，人去已升蓬岛路，客来空爱玉溪泉。”(上二亭在瑞圣里东山。)　东野亭蔡襄书额，刘照有诗。　清阴亭郡守刘瑾有诗。(俱在东禅寺内。)　迎春亭成化十五年，知府唐珣建。(上三寺在易俗里。已上八亭俱府城东。)　海月亭元延祐四年，运使朵儿伯台建。　来薰亭宋王之望建。(上二亭在报恩光孝寺内。)　龙桥亭正统三年，乡人潘文质募众建。(上三亭在时升里。)　白湖亭在官贤里南畔。洪武四年建。　吉祥亭在嘉崇里。(已上五亭俱府城南。)　虹桥亭在府城东南归仁里。成化元年重建。　竹石轩在府学求斋之后临池。宣德间建。　光霁轩在竹石轩之东。宣德元年，庠生陈诚建，郡人洪英为记。　碧云轩　聚义轩(上二轩俱在九仙观，旧志并列二十四奇之中。)　荔枝轩在府城南时升里玉泉院内。　镇闽台在布政司前大街之中。五代唐长兴四年，伪闽筑台而屋其上，号“龟头门”，宋祥符间，郡守严辟疆更名“还珠”。元延祐四年，都元帅阿思兰董阿重建。国朝成化十三年毁，镇守太监卢胜暨布政使李嗣、钱王进等经划重建未就，十七年镇守太监陈道复经划成立。翰林学士杨守陈为记，今俗呼“双门”。　平远台在法云寺西台之东。有石崖，上刻“平远台”三大字。台上有阁，颇高爽雄丽。宣德间，镇守内使梁著建。成化十五年毁，十六年，雷复震其西垂。　越王台在府城南嘉崇里。台上有石刻，大书曰“全闽第一江山”。台下有石刻，宋赵汝愚隶。右大书“南台”二字，置于路口。

 侯官县
　　水晶宫在府城西西湖上。旧志云，伪闽时湖周回十数里，筑室其上，号“水晶宫”。　拱极楼在府城英达坊内。宋郑性之建。其匾理宗御书也。　横山阁在乌石山。　黄璞宅在府城黄巷内。详见《人物志》。　陈烈宅在府城郎官巷。　王益祥宅在府城衣锦坊。益祥旧居闽县江左里之筹岐，后迁于此。　郑性之宅在府城耆德魁辅坊内。　陈襄宅在八都之古灵。　林安宅在十都之屿头。宅周围有六桥。(上二宅俱府城西南。)　观稼亭在乌石山之东。唐郡守阎济美陛辞日，德宗喻以农事，到官首创是亭。　道山亭在乌石山之西。宋熙宁中，郡守程师孟建，以其前际海门，回览城市，可比道家蓬莱山，故名。曾巩为记。放鹤亭在乌石山之东峰。初，崔干创亭曰“四向”，因得鹤置此，忽冲天去，遂改今名。熙宁初，郡守程师孟又改名“冲天”。　幽幽亭在乌石山东北隅。宋明道初，沈邈为侯官令，得释迦院东北隅地作台，曰“俊青”。十年复来守郡，寺僧并台作亭。蔡襄至其下，名之曰“幽幽”。　击壤亭　跨鳌亭即木雁亭也。宋孙□有诗2。(上二亭俱在乌石山)。　飞燕亭在乌石山旧千福寺内。宋程师孟有诗。　明远亭在西禅寺。宋元祐八年，郡守元绛留诗：“野水远涵天盖转，山围高捧斗车来。”宣和七年，郡守陆藻更名“斗车”。后仍旧。　凤凰亭在□□里。相传尝有凤凰来集于此，故名。　颂德亭在草市都。旧名“西隐”，相传唐郡守唐扶有惠政，民思之，乃更亭名曰“颂德”，以志不忘。成化十二年，知府唐珣捐资辟地新之，民亦立石其中。(上三亭俱在府城西。)　览胜亭在府城西南仙宗山之凹。　望州亭在府城西北灵峰崇圣禅寺内。　长乐台在乌石山西南。宋湛俞诗：“茉莉晓迷琼径自，荔枝秋映绮筵红。”　高风台在府城西凤凰山下香严寺之西圃。圃有旧台遗迹，元贡师泰增而筑之，名以“高风”，师泰自为记，有云：“方山耸其前，莲峰矗其后，左沧海，右长江，云烟苍茫，极目无际。”又欲亭其上而未果，平章道隐因助以钱，寺僧悟腾、觉馨成之。师泰以凤凰之山左右翼张，若飞鸣而来，因名之曰“鸣凤亭”，亦师泰自为记。

 怀安县
　　长春宫　紫微宫　东华宫　跃龙宫　文明殿　文德殿(已上宫殿凡六所，在旧威武军内。俱伪闽时建，及钱氏纳土于宋，悉皆废撤。)　谯楼在布政司仪门之南。唐元和十年观察使元锡建，即威武军门也。宋嘉祐八年，郡守元绛更为双门，上建楼十楹，置滴漏鼓角，下为楼以翼之，左曰“宣诏”，右曰“班春”。嘉定十三年毁，十四年安抚杨长孺重建。元泰定四年复毁。遂增筑两观，构重楼八楹，用石柱凡四十有四，高九十八尺，深八十一尺，广二百一十尺。国朝宣德三年，为大风雨所圮，明年，监察御史方端、参政彭春命都纲了心募缘重建，深广悉如其旧，高视旧减二尺，仍置铜壶以司刻漏。　九仙楼在旧威武军内，大厅之西南。宋时建，名“清风楼”，熙宁间，以其面对九仙山，故更名“九仙楼”。　东山楼在康泰门上。　望云楼在子城西。　缓带楼在子城北。淳熙五年即其址创超览亭。　三山楼在子城东南，其下为长利桥。　清微楼在清泰门上。　堆玉楼在子城东北隅。绍兴十年，即其址创观风亭。　蕃宣楼在旧子城西北隅。即碧峰亭也。　西湖楼在蕃宣楼之西。淳熙间，邓汝愚重浚西湖，复即其址创澄澜阁。(上九楼俱熙宁二年郡守程师孟筑子城，创于城上。)　屏山楼在府治东北屏山之巅。正统十一年火，都指挥佥事王胜重建。　凝虚楼平章普兼善建于居第之东，贡师泰记。　敕书楼宋天禧间建，吴延年为记。　清辉楼(上二楼在芋原江北旧县，宋知县吴举建。)　冲天书楼在府城□□九都之上渡。宋咸淳间陈仁翁预国子监荐，景炎间以迪功郎宁武州节制司准备差遣致仕，建楼六楹，赐额曰“冲天书楼”。　御书阁二所。在旧威武军治大厅之东西。宋天圣十年，郡守郑载建。　衣锦阁在九仙楼下之东。初名“爽心”，熙宁间更名“赏心”。宣和五年，提刑俞向权州事，以太宰余深典乡郡吏，名“衣锦”。　五云阁在旧九仙楼下之西。宋宣和元年，郡守孙竢建。唐李若初尝登城西望，有五色云当王霸宅，遂作《冲虚宫》。此阁面对五云，故以为名。　舾阁在燕堂之西庑。旧有舫斋，宋元祐四年，郡守林积建阁其上，匾以是名。六年郡守柯述修。宣和七年权州事提刑俞向重修。　怡山阁在坐熏台之东，旧望云楼、阅射亭、荔枝楼之地也。宋元祐五年郡守柯述建。绍兴二年，郡守程迈修。(上四阁俱在威武军内。)　正己阁　归云阁(上二阁在芋原江北旧县，宋知县吴兴建。)　修令堂　自公堂(上二堂俱宋天圣间郡守章频建。乾道二年郡守王之望立额。)　日新堂宋庆历六年郡守蔡襄建。建炎三年以为安抚厅。　安民堂在旧大厅之北。宋嘉祐四年郡守燕度建。熙宁间又创谈笑轩于其北，后皆更名“燕堂”。　眉寿堂在燕堂之西南，宋使宅之南堂也。绍兴十年帅守张浚为其母秦国夫人名。　雅歌堂在眉寿堂之北。乾道间郡守王之望命以是名。　和乐堂在雅歌堂之北。淳熙五年建。　信美堂在眉寿堂之西庑。嘉祐八年郡守元绛建，后废。绍兴十五年郡守莫将建堂于其北，匾曰“庆雨”；二十六年郡守李如冈建堂于其南，匾曰“爱山”。　止戈堂旧安抚厅后架阁库之北。宋元丰四年郡守刘瑾构堂，匾曰“武备”，东西北列甲仗库。建炎四年建寇猖獗，郡守程迈乞师于朝，诏参政孟庚、少师韩世忠率禁旅讨之，绍兴二年贼平，遂更名堂曰“止戈”。宋汪藻诗：“此老胸中百万兵，暂劳试手犬羊群。山头不复望廷尉，柱后何妨用惠文。解带为城聊戏剧，卖刀买犊便耕耘。三山胜处开华屋，千载人传旧使君。”　逍遥堂在甘棠院东。宋皇祐四年郡守刘夔建。大观三年郡守罗畸修。绍兴二年郡守程迈重修，徐兢篆额。　忠义堂在逍遥堂之南。宋治平元年建。堂东西壁绘像凡四十有七，圣人一人周公，社稷忠臣张良以下一十六人，节义忠臣申包胥以下一十九人，谏诤忠臣樊3以下一十八人。庭间有池，作亭其上曰“熙熙”，政和元年郡守黄裳更名“得象”，裳自为记。　威武堂在忠义堂之西。宋嘉祐间郡守蔡襄建并书额。绍兴二年郡守程迈修。前有教场，西有敦教侯庙。　诚心堂在公厅之北。元至正二十年建。(已上一十三堂俱在旧威武军内。)　虚静堂在旧提刑司内。宋熙宁五年提刑宋道匾之曰“幸堂”，后更名“虚静”。虚静之北园馆连属，宣和二年提刑俞向更新缮完之，名其北曰“宪堂”，南曰“澄清”。庭之南有二木，其下一亭名曰“双桂”。回廊之外左右二亭，东曰“熙春”，西曰“藏春”。熙春之东楼颇宏丽，向每奉亲游览于此，名之曰“斑衣”；藏春之西有楼遍植荔枝，名之曰“荔枝”。面楼一轩北顾诸亭，左右二沼植莲其中，名曰“清逸”。虚静之东有轩，仍旧其名曰“幸轩”，幸轩之左乃治事之便室，小山耸翠，名曰“山斋”。总而榜之曰“乐圃”。后宪堂更名“中庆”，藏春亭更名“留春”，斑衣楼更名“宿云”。绍兴中灾，更创看楼。(按旧志乐圃作门威武军西南，每岁二月府开西园与民游玩，至三月提刑司亦开乐圃，各一月乃止。)　绣采堂　恕堂　公明堂(上三堂在旧转运行司厅事之东。宋乾道间，武宪权寓于此而名之。)　清和堂在绣采堂之东。　禊游堂在将军山之下。山之顶有九曲池，岁上已日，郡人多流觞修禊于此，故名。(按旧志，宣和五年，提刑俞向移欧冶亭材建于是堂之东，又名“东兰堂”，今皆废。)　日休堂　熙春堂　难老堂(上三堂在芋源江北旧县。宋知县吴与建。　知本堂在旧县琴堂后。元至大二年达鲁花赤尔薛建。　道一堂在府城北桐溪。宋樊世师吕居仁，友林少隶，构堂像孔、老、瞿昙而祀之，朱文公书匾并为记。端平间毁。后重建，真德秀书匾，陈宓续记。元至元间废于兵，子孙复廓而大之。(按程钜夫为记所述如此，然考之《朱文公大全集》并无《道一堂记》，所谓文公命名，恐未必然。)　秋兴厅在旧县。宋知县吴与建。　甘棠院在旧威武军内忠义堂之西。宋开宝九年，郡守钱昱始芟辟附郡斋隙地，构亭凡四：其处花心者曰“梦蝶”，瞰水际者曰“枕流”，迎爽气者曰“临风”，眺夕照者曰“绮霞”。而又别创小斋，甲于四亭，其南为门，榜之曰“甘棠院”。天圣中郡守陈绛重修。熙宁八年郡守元积中更名“春台馆”4。其后四亭俱废。绍兴十年，郡守张浚理梦蝶亭故址为“偃盖亭”。二十三年，郡守张宗元改创为“秀野亭”，又创“清风亭”于秀野亭之南。　余深宅在府城西门内，今入怀安县学。　佚老庵在流觞亭西北。宋嘉祐八年郡守元绛建，后更名“隐几”，又更名“净名”。　怀隐庵在和乐堂之后，州宅墙之南。宋绍兴十四年郡守叶梦得创。沈括有《怀隐集》载居山之式，后归休于梦溪，梦得慕之，因以名庵。庵东小亭曰“归意”，西小亭曰“柏悦”。　东斋　西斋　清虚斋(上三斋在旧县。宋知县吴与建。)　春野亭在日新堂之东南。宋庆历六年郡守蔡襄建并书额。襄诗有云：“况凭轩牖高，中视田野功。淡沲沐新泽，依微生柔风。江湖涨晚绿，山麓延朝红。耕锄时节动，歌语声意通。”观此可见命名之意也。元丰四年郡守刘瑾修。亭之前有池，淳熙三年郡守陈俊卿建亭于其上。　万象亭在燕堂之北5。宋绍兴间郡守叶梦得建，十六年郡守薛弼修并立匾。宋富直柔诗：“堂后山川面面通，向来奇观窘蒿蓬，元戎小试经纶手，万象都归指顾中。”李弥逊诗：“断取方壶壮郡壕，钩连野色上亭皋，星移日转天容丽，江静山明地轴高。”　春风亭在东山楼之北。　吏隐亭在城隍庙西北。　雅歌亭在城隍庙西南。(上三亭俱郡守程师孟筑城日建。)　会稽亭在佚老庵西。宋嘉祐间元绛建，以绛开国会稽名。初，绛出守时，庞籍、王珪、范镇、王安石、司马光等五十三人赋诗五十七章以宠其行，刻其显者置壁间。绛自亦有诗。　双松亭在秀野亭之东北。宋嘉祐间郡守蔡襄建，襄自隶其匾。宣和七年提刑俞向修。绍兴二年郡守程迈重修。　清闷亭6在九仙楼下石桥南之南园。宋绍兴十六年郡守薛弼建，又创亭于其东曰“与春”，后改名“清虚”。　野云亭在蕃宣楼之东。宋淳熙五年建上庵并亭凡一十二处，俱在旧威武军内。　仁亭宋淳熙三年建。　熏风亭宋嘉祐八年提刑王陶建，初名“绣衣”，后更名“薰风亭”。(上二亭在旧提刑司内。)　瀛航亭在冲真道观内。正统初知府张徽建。　环山亭在越王山南小山之上。　四见亭在越王山上。　欧冶亭在屏山下贡院之西。旧志以为欧冶子铸剑之处。亭久废，其址犹存。成化十五年，镇守太监卢胜移建于欧冶池西旁，十九年，为风雨所圮。　迎恩亭在西门外三里许。景泰五年，镇守奉御来往，撤废常俶仓材以建。亭之后有堂，凡迎诏敕、送表笺皆在于此。　石岊亭在一都之岊山。宋建炎间建。旧志云，亭东有石，异时岁觉增长，后因火乃止。　便行亭在九都郑公义渡头。成化四年里人唐澞建，以便行人之待渡者，俗呼“杨崎亭”。(上三亭俱府城西。)　爱亭在二都。相传为前代刺史劝农之所。时和岁丰，民怀其惠，故建此亭。今废。　北岭亭在六都。洪武间里人张善功创。景泰三年僧景初重修。　擢秀亭在凤池山下。峰峦峭拔，秀出天表，提刑俞陟名之曰“擢秀”，仍书额。　览辉亭旧名“凤池轩”，后更是名。今其址垦为田圃矣。　翠微亭在凤池山之阿。按旧志，建炎二年所建，士始题名于鲁侯堂，后以其隘遂移于此。　静游亭运使庞籍、郡守刘夔、程师孟俱有诗。　览秀亭(上二亭俱在升山贤沙寺。已上七亭俱府城北。)　四明亭在旧县东北三里许。前汇澄渊，洞见眉睫，其路通连江、罗源、福宁、福安、宁德五县，亦一方之要冲也。宣德五年圮于水，景泰三年僧景初募众重建。　闽越亭在石岊，旧县前。按旧志，闽越王游赏之处也。　谈笑轩在安民堂北。宋熙宁间建。　筼筜轩在信美堂之西南。(上二轩在旧威武军内。)　静寄轩在旧提刑司中庆堂之东。宋康定元年提刑李敷建。　藏翠轩在越山旧天宫院内。宋元积中有诗。　碧芦轩　洞隐轩　竹轩(上三轩俱在旧县。宋知县吴与建。)　坐啸台在逍遥堂之北，旧养和亭址也。宋熙宁二年郡守程师孟筑，初名“玩月”。宣和五年，提刑俞向以得象亭材构屋其上，更名“月榭”。绍兴二年郡守程迈重修，改今名。　威武台在城隍庙之东。宋熙宁二年郡守程师孟筑城，并封其址为之。熙春台在府城北三都升山静亭之西，相传为凤池寺撷芳之所，今圮。

 长乐县
　　谯楼在县治前。永乐二十一年知县詹奎章建。景泰元年知县龙韬重修。　聚远楼在福湖。宋时，里人有郑湖坂者从朱文公学，教授于乡，从游者众，并立文、行、忠、信四斋处之。斋之旁建楼，文公为题其匾曰“聚远楼”。　待月阁在县治厅事之西。宋元丰中主簿曾孝杰创。　求诲堂　絃歌堂　乐古堂(上三堂俱在县治内。宋时建。)　三桂堂在县东翰林坊。宋宝祐初陈刚、陈合、陈谊兄弟三人联第，理宗亲洒宸翰，匾其堂曰“三桂”，门曰“儒英”。　胜会堂在县南一里许南山。宋主簿蔡雍诗：“满前青嶂千屏列，直下澄江一带横。”　昭山堂在仁义里光严寺。　见江亭在观音寺内。宋县令袁正规诗：“倚栏望断暮云碧，不见长安见夕阳。”(上二堂并亭俱元祐中正规所建。)　垂露亭在瑞峰寺。宋庆历中，宪使苏才翁以书法名，尝大书刻于石，盖垂露体也，寺僧因以名亭。　义浆亭在宾贤里甘泉寺前之左。旧为茶亭，宋嘉祐中县令王企改是名。(已上四亭俱县东。)　恩波亭在县西隅太平港之上。　高亭在同荣里当阳寺。宋嘉祐中县令王企建。户曹林浩诗：“云霞千古态，松竹四时阴。岫列天边嶂，泉鸣涧底琴。”　白云亭　溪会亭(上二亭在十二都白云溪上。)　九日亭在胜会亭之上。(上二亭俱宋元祐三年县令袁正规建。)　瑞云亭在逍遥里灵隐寺内。宋元丰中建。　取翠亭宋嘉祐中县令王介建。有诗：“岚光入座茶瓯绿，海气蓬春柱础腥。”　望海亭宋熙宁中转运使张□建7。(上二亭在良田里灵峰院内。已上七亭俱在县南。)　登高亭在登龙山。宋修撰林安上建。烟萝亭宋庆历中县令董渊建。　清心亭宋皇祐中县令徐倪建。　望江亭宋熙宁中县令萧竑建。竹溪陈传诗：“山霭茫茫江岸深，望中亭影落江心。风恬万里流□玉，月上千波漾碎金8。”(上三亭在宾贤里天王寺内。已上四亭俱县西北。)　望云轩在求诲堂之北。元丰中权县令施闻建，以寓其思亲忠君之心。宋陈毅诗：“舜日捧来天自阔，汉龙从去雨成霖。”　惜阴轩在乐古堂之西。皇祐中县令吴仲举建。失名氏诗：“大禹当年惜寸阴，郎官能契古人心。”　仰轩在求诲堂东庑。　尽心轩在求诲堂西北。(上二轩俱宋元祐二年权县令施闻建。)　揽翠轩在主簿廨舍东。元祐二年主簿陈伯孙建。　枕流轩在天王寺之东。宋皇祐中县令吴仲举建。　仁智轩在光严寺寝堂之西。　凝翠轩　安适轩(上二轩在竹林寺寝堂之东西。)　芳兰轩在甘泉寺法堂之后。宋皇祐中县令吴仲举建。　乐寿台在天王寺后。嘉祐中县令吴昱建。

 连江县
　　敕书楼在县治正厅之前。　悠然楼在县丞厅之西。　谯楼在县治前。宋嘉定四年县令洪侣建。元泰定四年，达鲁花赤拜住修，并置铜壶。国朝宣德元年知县刘仲戬重修。成化十八年知县凌玉玑复修。　环翠楼在县治西灵慈庙之左。　临清楼在县治西南威奇庙之左。俯瞰鳌江，故名。正统七年乡人陈廉率众重建。(上二楼在钦平上里。)　劝农阁在县治内忠爱堂之后。　清风阁　清涧阁(上二阁在玉泉寺内。)　灵源阁在玉泉寺前。下瞰清泉，源源不息，故名。永乐十八年重修。(已上三阁俱在县西清河里。)　听讼堂　介社堂(上二堂俱在县治正厅之左。)　友梅堂在留远堂之侧。　留远堂　瑞莲堂(上二堂俱在县治小厅之前。)　清安堂在县治内。元至元三十一年县尹董政建。　拥秀堂在县西清河里玉泉寺内。久圮，正统十一年重建。　御笔手诏亭在县治大门前美政桥之东偏。　乐此亭在正顺行祠之旁。　翔凤亭在通齐桥北之西。　宣诏亭在县西钦平上里魁龙桥之东。　飞泳亭在通齐桥之北。(已上堂亭凡一十一处，俱废。)　魁龙桥亭在钦平上里灵勇庙前。　流杯亭在玉泉寺内。　玉泉亭在玉泉寺前半山下。(上二亭在清河里。已上三亭俱县西。)　熙春亭在县治南新安里南宫祠之西。　龙漈亭在龙漈山下。正统元年乡人陈珏建。　美润亭(上二亭在贤义里。)　至善亭在钦平上里洋坂间。正统六年邑民孙寰重建。成化九年知县李纪重修。(上三亭俱县北。)　明月轩在县西大中玉泉寺内。　筠溪钓台在县西清河里濂湖山麓。宋侍郎李弥逊隐处其间，筑台湖上，以渔钓为乐，自号筠溪钓台，刻石志之。今旧址犹存。

 福清县
　　谯楼在县治前。宋建炎三年圮于飓风。明年，知县陈大和重建。绍兴十三年、宝祐五年两经回禄。景定四年知县王庚重建。元至元十六年又圮于飓风，寻复建。后至元初废。　红远楼在县东方民里海口瑞峰西偏。　志喜堂在袭瑞堂之东。宋知县章伯奋建。　袭瑞堂　琴清堂　双桂堂宋知县范处义立。爱山堂宋知县边应祥立。　朝旌堂元泰定四年达鲁花赤忽答沙建，知州吴涛书匾。　瑞芝堂旧为近民堂，元知州王庚更名“瑞芝”。(上七堂俱在县治内。)　疏野堂在龙山之西麓。里之章氏所创也。其下为粔楼滩。　林氏草堂在龙山南麓。宋时建，林光朝尝名之曰“绿野”。(上二堂俱在县东方民里海口。)　宣诏亭　班春亭(上二亭俱宋淳祐二年县令娄寅建，景定四年重建。)　蜀香亭宋县令阮夫建。亭植海棠，因以为名。　憇亭宋知县李宗惠建。(上四亭在县治内。)　丽泽亭在儒学内泮池之上。元至正九年知州林泉生建。　咏归亭在儒学明伦堂之东。　采芹亭在儒学中门之外。(上二亭俱天顺三年建。)郡玉亭在县东门。　接官亭在县北门。　半山亭在县西永寿里石竹山。　八卦亭李构诗：“外阔分奇偶，中虚涵太极。默以见天心，画前本无易。”　紫霄亭李构诗：“晴岚烘曙光，朝霞乱秋色。何必问蓬莱？此即神仙宅。”　天章亭(上四亭俱在县东新安里瑞岩山。)　秋云亭在县西善福里显庆寺内。　三思斋宋县令曹绩建。初名“卧斋”，后县令范处义更名“委蛇”，李宗思复更名“三思”，又名“拔葵”。　益斋亦曹绩立。(上二斋在县治内。)　休休庐江晖诗：“风吹松花香，雾霁山光湿。老僧不出门，闲卧看山色。”　宴坐轩(上庐及轩俱在新安里瑞岩山。)

 古田县
　　戴星楼　平沙楼(上二楼在县治正厅之东西。俱宋时建。)　草玄阁宋景德二年县令李堪建。　九经阁宋嘉祐二年县令陈昌期建。(上二阁在儒学内，俱废。)　飞舄堂宋宣和二年建。　隐吏堂宋绍兴八年县令郭昭仲建。　知本堂元至大二年达鲁花赤木薛建。　舫斋　不欺斋宋道初邑人杨汝南建。　以正亭元至大二年达鲁花赤木薛重修。　阳春亭宋宣和二年建。(已上堂斋并亭凡七处在县治内，今俱废。)　涵丈亭在儒学内。宋景德二年县令李堪建。　涵碧亭在东溪古鸣玉驿前。宋景德中建，后改名“平沙堂”，今废。　溪山第一亭在县北。宋淳化二年建，朱文公书匾。　静轩在县治内，宋宣和二年建。　应沙轩在儒学讲堂之侧。宋绍兴间建，邑人林好古为记。　舞雩台在儒学内。宋景德二年县令李堪筑。

 永福县
　　敕书楼　戴星楼(上二楼俱宋熙宁三年县令沈亚夫建，后县令杨士训重建，士训自为记。)　清简堂宋县令颜澈建，匾曰“虚心”，长乐林岊为记。后县令顾安老易其匾曰“清简”，安老自为记。　紫薇台宋淳熙间重建，巽溪教授黄师尹为记。　学爱堂　乐尽堂　美锦堂　无讼堂　自公斋宋庆元六年县令颜澈建，澈自为记。　契矩斋　浮香室　野意亭　桂林亭(已上所建斋室并亭凡一十三处，俱在县治内。)　玩芳亭在越峰之阳。宋邑令黄子理立匾并为记。　苏老亭在县东待旦里际云院，宋提刑苏舜元、吴栻俱有诗。　贤乐亭在仁义里香泉院。吴栻留题。　思政轩　读书轩宋县令董鸣立。(上二轩俱在县治内。)　悠然轩在一都官列。元潮州总管王翰隐居时作闻过斋，吴海记。

 闽清县
　　鼓楼宋大中祥符间县令史温建。宝祐元年毁，国朝洪武九年主簿郑本重建。正统十三年毁于寇，成化十八年知县黄漟复建。　敕书楼　将归楼　退食阁　南昌阁在鼓楼门之右。　无感斋　北堂亭　星徽亭　波心亭在公圃之内。　励俗台(已上楼、阁、斋、亭并台凡九处，俱在县治内，亦大中祥符间史温建。熙宁元年悉圮于水。)　陈祥道宅在县□□二都9。　龙门庵在县□石鼎峰梅溪之阳，双崖之下10。山水奇秀，神龙所潜。宋邑士林正卿结茅构庵以为祈祷游眺之地。黄勉斋为记。

 罗源县
　　谯楼在县治前。洪武十年县丞庞益重建，成化八年知县施弘复重建而高广之。　读书楼　丰和堂(上楼并堂凡二处，俱在县治内。宋绍兴二年县令陈文建。)　文星堂　三槐堂　儒行堂　议道堂　安静堂(上五堂俱在儒学内。)　文兴堂在县西北新丰里。洪武间里人黄泽建，以祀先圣。　环玉馆在县西一里。宋邑人余深建，为聚书之所，以有水绕其旁，故名。　手诏亭　班春亭　同乐亭　寅宾亭　尧民亭　盍簪亭　采日亭(上七亭俱在县治内，俱陈文建。元季各废。)　迎恩亭在县治西北。洪武十四年县丞陈逊建，正统十二年重建。　捻亭在□□里。其地土田饶沃，岁多丰稔，而亭屹立其中，故名。永乐十四年乡人募众重建。　后山亭在新丰里。洪武初里人陈明甫建，以憩行者。　下梅岭亭在县三里许。成化元年里人黄胜募众重建。(上三亭俱县东北。)　鳌峰亭在县治西鳌峰铺侧。宋邑人尚书陈显伯建。　上梅岭亭在县北上梅岭头。宋提刑黄庸建，以憩行者。　章洋亭在新丰里。洪武间乡人李世昌建。　护国亭在徐公里。(上二亭俱县东北。)　报慈亭在旱岭之巅。唐广明元年魏孙斋建。　星岩上亭在上洋。宋景德元年建。　盘底下亭在盘庄前。元至元二年里人黄俊甫建。(上二亭在临济里。已上二亭俱县西北。)　劝农台在县南山川坛侧，盖县大夫劝农之所也。(已上八处俱废，故址犹存。)

　　　　　　建宁府

 建安县
　　太和殿在府治北黄华山之麓。五代晋天福八年伪殷王延政建，后为南唐所灭，殿遂废。今行都司即其址也。　碧云楼在旧府治内，即今行都司。宋时建。　玉峰楼宋提举司后城壕之北。旧有多美楼、悠然堂，皆提举王秬所作。绍兴四年，提举张涛合而一之，作玉峰楼。楼下有室，提举周颉匾其前曰“思贤”，吴挺匾其后曰“岁寒”。临壕又有醒心亭，倚城又有绿静亭。　望京楼在府城东吉苑里。宋太平兴国间建。　映山楼在府城东梨岳祠之右。　临清阁在梨岳祠内。(上楼、阁二所，俱成化间知府刘钺修。)　建安堂在旧府治内。又有建宁、镇武、薰风、澄鲜、和丰诸堂，皆宋时建。　修贡堂在宋漕台。　思贤堂在府治北圃。以杨亿诗刻石立堂上，命曰“思贤”。　玉仙堂在旧郡圃。宋淳熙间郡守韩元吉得泉于城下亭曰“艮泉”，构堂于中曰“玉仙”，以玉清洞、梅仙山合名。前立二亭，左曰“连绣”，右曰“留春”。堂后凿池以导北山之泉，作亭临之，号“紫霞洲”，因城为台曰“风月”。淳祐四年，郡守王遂又构亭于堂之东，曰“思洛”。　双清堂宋绍兴十三年提举杜杞建，提举司而作堂于厅后，临壕，匾以是名。其后提举洪昕又作堂于寝室之前，匾曰“志清”。　瑞华堂　擢秀堂绍兴十九年，提举司之后城壕中产十莲，合跗同茎，提举司袁复一因作二堂匾以是名。后改“擢秀”曰“问政”。(已上堂俱在旧提举司内。)　熙然堂在府城东光禄坊白鹤山之前。宋庆元三年郡守黄遹建，每岁劝农驻节于此。　乘风堂在府城东北凤凰山高处。旧有石碣，字大尺许，端劲有体，盖宋庆历中柯适记。　刘枢密宅在府治东登后坊宋贡院之左。郡志不载其名，疑即刘珙也。　迎晖馆在旧府治内。宋时建。　复斋在旧府治。宋绍兴二十七年郡守程芾建。　三省斋在宋提举司志清堂之右。提举宋若水建。　幔亭旧府治后。宋郡守苏峤培基城上，直紫霞洲之北建亭，取武夷君宴幔亭之义而为名，成化十九年都指挥佥事王皞重修。紫芝亭在宋提举司内。又有复庵及读书室。　玻瓈亭在府城东，距黎岳祠里许。正统八年，监察御史罗绮因谒祠憩此，曰：“峰峦秀丽石萦回。”遂与知府张瑛度其地建亭，匾曰：“玻瓈”。　遥碧轩在宋提举司东偏佥厅之后，后改为宣德斋。　瞻辰轩在宋提举司寝室之后，提举吴挺立匾。　凤凰台在凤凰山。宋太平兴国中筑。

 瓯宁县
　　丹青阁在府城南三里许。宋郡守石禹勤建。赵季西诗：“跨壑飞檐屋数楹，上横山色下溪声。等闲题作丹青阁，未必丹青画得成。”又有一览亭，俱开元寺八奇中景也。　不欺堂后更名“思古”。　浮香堂　琴暇堂(上三堂俱宋知县林朝俊建。)　民肥堂宋知县魏彦材建，后改名“高远”。(已上四堂俱在县治内，今废。)　吕蒙宅在开元寺中。吴吕蒙尝侨居于此。　徐丞相宅在府城西明德坊内。郡志不载其名，疑即徐清叟也。

 浦城县
　　紫薇阁在县东玄妙观后。元至正间建。　制锦堂在县治之东。宋县令吴中建，今为典史公廨。　昼锦堂在县西南峰寺。宋章得象建。内刻仁宗赐诗，凡章氏子孙登第者俱刻名于此。　真德秀宅在县东隅越山下。旧有花园，元末废。国朝成化十年，筑城以为军营。　皇华馆在县北隅，吴永安中建，旧名“吴兴馆”，宋改今名，元废，今天心寺即其址也。　西阳馆在县南登云里。即古西阳亭。　绿波亭在县西南南浦溪侧。又有碧草亭在县西上相里。二亭俱宋时建，盖取江淹“春草碧色，春水绿波”之句为匾。元时废。　睦亭在县北长乐里仙阳镇之西山。宋真德秀建。取睦亲之义为名，德秀自为记。　越王台在县东越王山之巅。旧志云，越王于此置烽堠，旧址尚存。

 建阳县
　　快倚楼　壮哉楼(上二楼俱在县治内。宋庆元二年知县储公用建。)　八景楼在县治前浮桥巷。盖因景阳门旧址而重建也。邑人尝摭县之形胜分为八景，登斯楼者一目可尽，故以为名。成化中知县汪律修。　双溪阁在县东南。永乐十四年圮于水，天顺三年邑民重建，改名“圃通”，寻复圮。成化三年知县汪律等重修。　近民堂宋绍兴间建。　敬简堂　絃歌堂(上二堂俱宋淳熙十年知县黄谦建。已上三堂俱在县治内。)　道源堂宋熊禾诗：“伊洛何年此道南？道源堂上意谁参。古文夫子遗经六，建学文公精舍三。落落此生徒苦志，悠悠吾道岂空谈!是邦赖有贤师帅，扶植斯文首晦庵。”　晦庵(上堂并庵俱在县西崇泰里云谷之上。宋乾道中朱文公建。旧址犹存。)　勉斋草堂在县南三桂里考亭之西。宋庆元六年，朱熹卒，门人勉斋黄干偕诸生建草堂以服丧。旧址犹存。　江为宅详见《人物志》，其地今为靖安寺。　朱熹宅在考亭书院之右，详见《考亭书院志》。洪武二十五年知县陈敏重修，天顺六年巡按监察御史刘釪、顾俨移建书院之前。　望考亭南唐侍御史黄子建为望先之所，名曰“望考亭”。今考亭即其地也。　聚星亭在考亭书院之左。丞相陈旭建，庆元六年朱熹重修，有画屏赞并序，旧址犹存。　天光云影亭在考亭书院之西。宋绍兴二年，朱熹凿方塘半亩，构亭其上，匾曰“天光云影”。熹观书有感，诗：“半亩方塘一鉴开，天光云影共徘徊。问渠那得清如许？为有源头活水来。”名亭之义盖取诸此。国朝永乐十四年圮于水，天顺六年府推官胡组重建。(上二宅三亭俱在县西三桂里。)　秀野亭在县西南兴贤上里。元时邑儒王仲渊建为读书之所。释志满诗：“锦江衬霞彩，龟屿叠瑶屏，胜绝乃如此，人杰由地灵。”　仙水亭在县南兴贤里罗汉岭之麓。相传梅福尝修炼于此。有泉一穴，因甃石为井。元至正间道士郑觉清建亭其上。　接官亭在县南新岭，又县北焦湖岭，县西佛岭，各有接官亭。

 松溪县
　　一宿楼在县治南。柳际寺之东楼也。宋德祐间，益王昰入闽，经此一宿，因名。今废，旧址犹存。　剑峰堂在县治北。宋开宝间建。后为主簿厅，今为知县廨舍。宋临川王益为松溪尉，生丞相安石于此。后丞相李纲母夫人由龙泉还，馆于是舍，纲实生焉。邑人以为胜事。(按《大明一统志》：华亭县尉厅旧有折桂阁，宋右文修撰李夔为尉时，生子纲于此，今建九峰院并祠之。”《建宁州志》乃谓纲母夫人馆于是舍，纲实生焉。未详何谓，岂邑人但以其母夫人尝馆于此，故传以为胜事，而志者不察，遂以纲实生于此也欤？)　会春亭在县南遂应场圆珠山上。宋隆兴间，舍人林癸尝以春日游赏其上，因建亭。今废。

 崇安县
　　高远楼在县治琴堂之后。其旁有柱笏轩。　文会楼在县治正厅之侧。　尊经阁在儒学明伦堂之后，旧杏坛址也。洪武二十三年教谕胡云等建，永乐十一年县丞杨以章等重建，而知县赵麟继成之。宣德四年主簿齐整等又重建，而县丞陈让继成之。　浮香阁在县治后圃，又有缓步亭。　繁阴阁在旧簿厅内，今为文定书院。　见山堂在县治琴堂之侧。知县张嗣孙建。　武观堂在旧尉厅内射圃。县尉方昭辅建。　思献堂　仰璿堂(上二堂在县治后圃，俱宋绍兴间知县王纯建。)　绿野堂在县治北里仁坊。宋康定间知县赵抃建。　近民堂　清慎堂(上二堂在丞厅内，俱县丞杨注建。)　登春堂在县治东昼锦坊。知县陈叔嘉建。　明理堂在县治左澄清坊。元县尹杨靓建。　观妙堂在武夷山冲佑观。宋时建。李弥逊尝宿此，去而遇雨复回，因留诗，有“可是仙翁谢逋客，船头无处避飓风”之句，朱熹为之题跋，重刻于石。　顾野王宅在县□□11。野王吴入仕陈为光禄卿，尝寓于此。　张霭宅在县南会仙里。　刘夔宅在四隅里黄屯旧隐浆里。中有披仙楼、知足亭、云堂、南轩、林梢阁、西圃、洗心沼、白圭泉，今西林灵顺祠即其址也。　江贽宅在县东南丰阳里。　胡安国宅　胡宪宅在胡坊旧籍溪里。匾曰“山居”，其游憩之所曰“芳亭”。　刘宅在潭溪之滨。中有一枝堂，乃其父民先所建，状元张孝祥书匾。　刘勉之宅在白水。匾曰“草堂”，即刘子翚、胡宪、朱熹相与讲学之地。　刘子翚宅在屏山之下。中有六经堂，又家园有早赋堂、悠然堂、横秋阁、凉阴轩、山馆、万石亭、意远亭、怀新亭、百花台、酴醿洞、海棠洲、莲池、橘林，桂岩、宴坐岩、醒心泉、南溪，凡十七景，子翚各赋一诗，后朱熹书而刻于石上。(上五宅俱在县东北内五夫里。)　翁承赞宅在县北吴屯里。承赞仕梁为谏议大夫，尝居于此　今邑人犹呼其地为“大夫闸”。　刘韫宅在县治南九曲巷。韫，之弟也，号秀野，仕宋历倅三州、典二郡，归隐于此。所居宅有家山堂、拙政堂、舫斋、山人方丈、龟峰楼、月波台、积芳园、药圃、春谷、香界、挽蔬园、秋香径、曲池、轩前村、秀野。朱文公为作十五咏。　朱熹宅在县东北内五夫里。熹之父松卒，以后事属刘子羽，子羽为筑室于其田里之旁居之。熹匾其厅事曰“紫阳书堂”，以新安有紫阳山，示不忘故土也。寝堂曰“韦斋”，皆以父之命名之。别室有晦堂、敬斋、义斋。熹有《名堂室记》。晚年始移居考亭。熹有《怀潭溪旧居诗》，见《词翰志》。元叶善夫诗：“峨峨云谷山，淼淼沧洲水，中有宅一区，过者视阙里。”　晞真馆在武夷山。宋时建。李纲诗：“清梦先曾到武夷，玉峰积雪倍幽奇，小舟游罢寻归路，恰似翛然梦觉时。”　通鉴室在光化寺门之右。宋张仲隆本营丘人，尝客于此。室不置余物，独取《资治通鉴》数十帙列其中，因名。朱熹为记。　水云寮在县南武夷山。宋御史游九言创。敬斋在旧主簿厅内。　畏斋在旧射圃。今为民居。　清献梅亭在县治后。宋赵抃为县令时，手植梅于后圃，后人立石刻“清献梅”三字，并为铭曰：“召有棠，莱有柏，赵公之梅刻以石。”元县尹彭好古构亭其上。又县门外有清献松，亦抃所植也。徐九思诗：“他年留入诗人笔，不减西周蔽芾棠。”　君子亭在旧尉厅内。朱熹诗：“清晨坐武观，凉风动高旌。扶弓一笑起，屈此四座英。破的亦已屡，穿杨讵云精。内正外自直，三揖奚所争。端居得深玩，君子非虚名。”　挹清亭在县治南待贤坊之左。元县尹彭好古建。　溪光亭在长平驿之左。风泉亭在县东五夫里。宋吴济建，朱熹书匾。　黄亭在县东南曹阳里。一本在武夷山。宋时建。亭以黄名，取土克水之义。陆游诗：“未到名山梦已新，千峰拔地玉嶙嶙。黄亭一夜风吹雨，似与游人洗俗尘。”　昼寒亭在五夫里密庵。宋时建。朱文公命名，张紫薇书匾，韩元言诗：“红尘热客那知此，赤脚青松意自闲。”又有清湍、野鹤二亭。　铁笛亭在武夷山中。旧名“夺秀”。宋时建。胡寅尝与山之隐者刘衡游此，衡善吹铁笛，有穿云裂石之声，寅诗有：“更烦横铁笛，吹与众仙听”之句。后废。朱文公与客及道士数人寻其故址，适有笛声发于林外，悲壮回郁，岩石皆震，追感旧事，文公因复作亭故处，而以“铁笛”名之。　无诸王拜郊台在县东南建平里水南山。

 政和县
　　折桂亭在县西门外。宋元丰间建。因邑人陈律登第，故名。　攀龙堂在英节庙。为邑士大夫游息之所。成化五年重建。　致爽亭在报国院西序。宋绍兴三十一年县令季裴建。以其揖西山之胜，故匾曰“致爽”。又县东有得初亭，亦季裴建。

泉州府

 晋江县
　　北楼在府治北，即城楼也。唐贞元中刺史席相建，欧阳詹为记。宋郡守王十朋重修。　谯楼在府治西崇阳门内。元至正九年监郡偰玉立。郡守孙文英重修，三山吴鉴为记。　天风海云楼在府城东北三十六都海岸。宋季蒲寿庚建以望海舶，后废。　中和堂宋时建。旧名“清彻”，寻改“爱松”。蔡襄诗：“偏爱东堂砌下松，三年潇洒伴衰翁。寒声动荡潮初上，疏影孤圆月正中。”又改“中和”。王十朋诗：“堂前老树几经春，阅遍泉南旧守臣。尽向中和堂上坐，中和为治有何人？”绍定间郡守方淙重修。　清暑堂王十朋诗：“仁风未慰黎民意，何忍堂中暑独清。”　忠献堂宋时建。以韩琦谥为名。　安静堂王十朋诗：“前贤治迹尚堪寻，留得堂名直至今，若欲斯民尽安静，要须安静自家心。”(上四堂俱在旧府治内，今卫署也。)　魁瑞堂在府学讲堂右。宋时邦俊记：“绍兴二十九年，有莲同蒂异萼，生于梁克家读书堂，因名其堂曰‘瑞莲’。次年，克家廷对魁多士。乾道四年，生于贡院石，启宗复以亚魁显。庆元四年，生于学之槐亭，曾从龙作第一人。邑人因建堂以识之。”　拱辰堂在府治西北启荣坊内，旧名“朝天堂”。宋天圣间建。元至正间重修，改今名。国朝永乐中重建。　四卿堂在府城西朱明院。宋天圣中蓝承、赵诚、宋宜、陈侁读书于此，其后登科，同时为列卿，故名。　欧阳氏宅在府城南三十五都潘湖。环湖百余里四十余家，唐、宋时弦诵相闻，宾荐岁不乏，擢第者几三十人。后废为资福院。　志善亭在旧府治内。宋郡守倪思建。　清芬亭在宋市舶提举司。傅伯成诗：“岁晚松篁期苦节，春光桃李任多情。”　东湖亭在东湖中。唐刺史席相、别驾姜公辅得奇阜，因构其上，郡人呼为“二公亭”。相尝宴赴举秀才于此，欧阳詹为序。　茅亭陈洪进宴游之地，今废。宋郡守韩逢吉诗：“陈氏当年为胜概，吾徒今日作良游，时迁代谢皆如此，细雨灯花莫浪愁。”　五老亭在府治西南积善寺内。宋皇祐中建，郡守陆广与吕方平、李沂、李成、曾公济为五老会于此，后郡守潘珏与王景纯、柯述、谢履、林植复会于此，故名。今废。　二山亭宋元祐中郡守陈康民建。亭对北山、朋山，爽气可挹。淳祐四年侍郎颜顺仲重建，元时废。宋谢履诗：“凭高直接青云势，览胜双瞻碧玉颜。”　小山丛竹亭在资寿寺内。宋绍兴间朱熹为同安簿，尝讲学于此，因书“小山丛竹”四字遗其僧，元至正间僧泽润建亭，取以为名。(上二亭在府治北。)　泗洲亭在府治西圜阓坊内。宋嘉定间郡守真德秀建。　真济亭在府治西南。亦真德秀建，自书匾。　环翠亭在东岳行宫之侧。永乐间建。　泉南佛国亭在洛阳桥南。元至正间建，四明张即之书匾。　君子亭在三十都。　得月清风二亭在三十九都。(上五亭俱在府城东。)　仙迹亭在十七都。宋尚书颜棫建。　登瀛亭在十九郡。宋季建。　龙湖亭在十四都龙湖之旁。元至顺二年建。　濯缨亭在沙塘。元季建，国朝洪武间重修。　德星亭元至顺二年建。　远观亭洪武间重建。(上二亭在二十五都。)　十里湖光亭在盈塘。永乐间重修。(上七亭俱在府城南。)　望州亭在三十九都瑞相岩之巅。宋元祐中建。　喜雨亭在九都。宋乾道元年，郡守韩仲通祷雨于清源洞，雨随应，遂因洞口小亭遗址重建，匾曰“喜雨”。　闻钟亭洪武中百户吴成重建。　望仙亭洪武间建。(上二亭在清源洞之前。上四亭俱在府城北。)　迎恩亭在永宁卫城西。永乐间指挥沈谨建。又福全千户所城西亦有迎恩亭，成化十年千户蒋辅建亭，酉有庵为憩息之所。　千峰紫翠亭在府城东北三十九都北山之麓。元时建。　归云亭在府城西南三十三都。今废。

 南安县
　　明远楼在县治之左。宋郑丙有《新建楼记》。　思古堂在九日山延福寺。宋朱熹书匾。　墨妙堂在一都，旧奉先院也。中有蔡襄及诸名人题咏墨迹，宋乾道间因改今名。　韩偓宅在县□□12。偓自京兆徙此，其诗有：“此地三年偶寓家，枳篱茅屋共桑麻。”　应魁亭在县治前武荣坊之南。　绿野亭在县治前半里许。取古诗“春回绿野家家酒，风软甘棠处处花”之意以名。(上二亭俱宋大观二年主簿朱廷杨建。)　欧阳亭在县北。唐欧阳詹尝游憩于此，因名。　秦君亭在九日山上。唐秦系隐居于此，因名。宋陈瓘诗：“世梗贤路塞，达人识穷通。搀枪天宝末，羡士如飘蓬。聘君当此时，卷迹云霞中。能令千载人，叹息诗人穷。”　招贤亭在县东三都。唐刺史王审邽作招贤院以延名士，后人因即其地建亭。　仰高亭在延福寺之东。宋元丰间建，国朝永乐间重建。　翠光亭在延福寺前。宋元丰中建。前临黄龙溪，天光云影，上下辉映，因名。　廓然亭在九日山之麓。宋朱熹诗：“迟留访隐古祠旁，眼底樛松老更苍。山得吾侪应改观，坐无恶客自生凉。”　姜相台在九日山姜相峰之下。旧有石台，唐相姜公辅尝登览于此，因名。　钓台在九日山石佛岩之前。累石为台，下瞰黄龙溪，故名。

 同安县
　　经史阁在儒学后。宋绍兴间朱熹建，以蓄古今载籍。元大德中重修。　畏垒庵在县西北。宋邑民陈良杰之居，朱熹官满俟代，尝假馆焉。邑之人谓熹处此，庶乎庚桑子之居畏垒也，因以名之，熹自为记。　西轩在县治内。宋簿厅之西轩也。　高士轩在县治内宋簿厅之西北隅。朱熹为簿时建，熹自为记。国朝成化间县丞刘珣器重修，修撰罗伦为记。　熙春亭在县东太师桥南。　观澜亭在儒学前城堞之上。成化十年府推官柯汉建。

</div>
    <div class="pagination">
<a href="八闽通志_page162.html">上一页</a><span>...</span><a href="八闽通志_page158.html">158</a><a href="八闽通志_page159.html">159</a><a href="八闽通志_page160.html">160</a><a href="八闽通志_page161.html">161</a><a href="八闽通志_page162.html">162</a><span class="current-page">163</span><a href="八闽通志_page164.html">164</a><a href="八闽通志_page165.html">165</a><a href="八闽通志_page166.html">166</a><a href="八闽通志_page167.html">167</a><a href="八闽通志_page168.html">168</a><span>...</span><a href="八闽通志_page164.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
