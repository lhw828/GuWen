<!DOCTYPE html>
<html>
<head>
    <meta charset="UTF-8">
    <title>南平县志 - 第 179 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南平县志 - 第 179 页/共 188 页</h1>
    <div class="content">　　杨氏，叶常荣妻。时年二十夫故，生子登瀛甫三岁，以贞节誓，谨事舅姑，训子游廪庠。卒年五十六。
　　余氏，徐维谦妻。徐逝，家贫以女红资生，守节，年五十三卒。
　　朱氏，饶州参军沄长女，年二十适邑庠生郑彬儒。生一子早殇，夫死，柏舟自励，卒年七十三。
　　谢氏，黄铠妻。夫亡，家贫苦守，年六十一以节终。
　　高氏，吉田里武庠陈奎璧妻。夫亡无子，以夫弟之子为嗣，终身凛节，年五十六卒。
　　黄氏，陈恩荣妻。孀居凛操，卒年六十馀。
　　魏氏，高子明妻。自幼端谨，年十七于归，二十四而明卒，生子甫四岁，誓节不改。孝姑教子，勤俭裕家，年八旬而终，内外称贤！
　　康氏，王××妻。年二十四夫亡，守节不移，年五十卒。
　　江氏，康××妻。年二十二夫丧，抚孤守节，年六十馀卒。
　　张氏，刘青龙妻。年二十八而孀，终日勤织。谨事姑抚子成立，卒年六十四。
　　王氏，魏惟奎妻。年二十八孀居守节，康熙癸亥，村民乏食，命其子施粥四十馀日，人咸赖之，卒年五十四。
　　徐氏，李延平裔孙元升副室。年二十四失夫，生子润六龄，鞠成授室，润旋亡，长孙甫三岁，次孙仅七十日，茕茕赤贫，其媳改适。徐终茹苦，誓不易节。勤绩星霜，抚孙成立，训读游庠，卒年七十四。
　　施氏，李均妻。无子，年二十三而寡。家贫勤绩，抚夫弱弟成立，卒七十。
　　高氏，吴宗亨妻。年二十七亨亡，长子甫五岁，次子遗腹而生。上事孀姑惟谨，同室守节，抚孤成立，卒年五十二。
　　祖氏，应尔哲之妻。哲故，时氏年三十，誓不改节，抚二子以成立，卒年七十有二，乡里称之！
　　叶氏，高维万妻。万故，氏年甫二十。苦节自守，秉性恭俭，卒时年七十有二，间里贤之！
　　陈氏，林文松妻。年十八岁适松，夫死，氏年二十二岁，膝无男女，独依兄嫂，食贫自守数十年，族党无间言，卒年六十岁。
　　陈氏，洪缵周妻。年二十一夫亡，仅一女。励志守节，抚继子以延夫嗣，乡里贤之！卒年五十五。
　　康氏，陈维坤妻。年二十九岁夫故，抚孤甘心1自守，待子成立，享年七十有一，无疾而终。
　　【校】1.甘心：原本作“廿必”，今据改。
　　罗氏，梅汝瑛妻。年二十四岁，夫故守节，子甫六龄，事姑不懈。家贫苦守，教子成立，五十馀岁，无疾而终。
　　刘氏，叶中檀妻。檀癫不解人道，刘性端淑，年十七适檀，善事檀无异志。檀故，尤励贞洁坚守，年六十九卒。
　　叶氏，应汝辉妻，监生璲母。年二十六夫亡守节，观察元，旌以“彤管扬休”，时年九十一岁。
　　曾氏，蔡天汉妻。年二十四，未育而孀。家贫凛节，夫兄以四子为嗣。授室生孙甫三岁，而嗣子及媳继亡。氏勤劳抚孤，宗戚不接见。苦守五十馀载，时年八十三。
　　龚氏，杨振绣妻。年二十八绣故，哀不欲生，以舅姑老子幼强存。旋舅姑继没，拮据治丧。以俭训子裕家。刁邑侯以“柏操凌霜”旌匾，时年八十一。
　　林氏，峡阳里应鹤龄妻。年二十六岁夫亡，遗二子尚幼，氏坚贞自矢，教子成立；且善持家政，内外肃然，时年七十有七。
　　罗氏，蔡彻三妻。年二十二夫逝，生一子，家贫针黹自给，誓守不二，时年七十五。
　　官氏，大横陈景高妻。年二十七失夫，矢志贞操，针黹自给，誓不二志，时年七十五。
　　廖氏，×尚德妻。年二十六夫丧，家贫自守，鞠孤事姑尽职，和睦妯娌，年七十四。
　　陈氏，叶茂山妻。年二十三孀，男一女一，俱襁褓。誓志守节，顺事姑。子早故，时年七十四。
　　陈氏，胡绍文妻。年二十四孀，茹荼自守，鞠孤成立，时年七十三。
　　金氏，峡阳里应遇选妻。年二十六夫亡，氏立志守节，孝事翁姑。抚育二子，亲族罕见其面，时年七十有三。
　　曾氏，监生蔡锦妻。年二十八丧夫，足不出阃，谨事姑。邑侯贺，以“冰霜矢志”匾旌，时年七十二。
　　陈氏，魏国梅妻。素慈巽，年二十八矢志冰霜，课子诵读，其次子及孙，俱游泮，年七十二。
　　黄氏，监生吴隆佐妻。年二十二岁孀，勤绩励节，时年七十一。
　　谢氏，王尚启妻。年二十一岁寡，冰霜自持，抚孤成立，时年七十。
　　林氏，峡阳里应克宜妻。年二十四夫故，氏坚贞自守，乡人称之！时年七十。
　　李氏，浆口乡朱昌长妻。年二十四，而长故，遗二子尚幼，家极贫。亲族劝其再醮，氏答曰：“我在三口单，我去二子寒。”誓不改节，终身纺绩自给，抚孤成立，时年七十六。
　　康氏，陈阿壮妻。年二十四失所天，无嗣守节，时年六十七。
　　刘氏，罗国粲妻。年二十五孀，甘心守节，时年六十五。
　　乐氏，杨文锦妻。侍舅姑特谨，年二十八孀，子甫周。家贫励节，时年六十五。
　　吴氏，庠生曾沂妻。年二十四孀，有冰洁操，训子游泮，时年六十五。
　　魏氏，吴绍岐妻。年十八夫故，守节不改，时年六十四。
　　叶氏，吴士尧妻。年二十八孀，励志贞操，时年六十三。
　　陈氏，邑廪生黄允敬妻。顺事姑，姑亡抚夫弱弟，年十九孀无出，以夫弟之子嗣，自励贞节。夫兄弟三人皆继亡，抚夫侄如己出，家人事之如母焉。赵谷士太史，以“贻我彤管”颜其家，时年六十三。
　　陈氏，林启荣妻。年二十四寡，操守贞洁，族无间言，时年六十一。
　　郑氏，吴元谅妻。年二十七守节，矢志靡他，时年六十。
　　郑氏，监生刘学钰妻。年二十二而寡，闺门肃如，时年六十。
　　刘氏，陈辉灿妻。年十三适陈，二十一岁夫故，鞠孤成立。上事祖舅及姑，朝夕不懈。矢志不改节，时年六十一。
　　魏氏，王其栋妻。年二十孀，贞守不移，时年六十。
　　谢氏×公敦妻。家贫，氏年二十岁敦亡。勤纺绩，茹苦自给。亲族悯之！劝其他适，氏不悦曰：“此等事，岂我所为耶？”守贞不改，族里钦之，时年五十有八。
　　陈氏，小茶阳郭廷亮妻。年二十七失夫，子甫七龄，誓不他适，训子游泮，时年五十七。
　　叶氏×世炖妻。年二十夫故，不再适。抚孤成立，谨事姑，时年五十六。
　　陈氏，杨体文妻。年十九孀，无嗣以夫弟之子继之。敬重舅姑，事后姑亦谨，慎和妯娌，守节靡异，时年五十六。
　　叶氏，高一本妻。年三十未育，夫丧家贫守节，事翁惟谨，立夫堂侄为嗣，时年五十六。
　　席氏，孝廉液次女，吴盛宽妻。年二十九而宽亡，家贫苦守，誓不改节，时年五十六。
　　章氏，官肇松妻。年二十九寡，坚贞自守，鞫孤成立，时年五十五。
　　叶氏，林阿兴妻。年十九孀居，励志守节，时年五十五。
　　廖氏，欧明也妻。二十四孀，立志守节，时年五十五。
　　谢氏，进士纯钦之女，陈国标妻。年二十五孀未育，立节不改，自甘淡泊。迎母同居，昼夜针黹，清守无难色，时年五十四。
　　丁氏，李圣发妻。年二十九寡，守贞抚孤成立，时年五十四。
　　蔡氏，年十六适吴仲华。年二十九夫卒无子，以夫兄次子为嗣。家贫食粥自甘，足不逾阃。每遇年节，必致祭痛哭，卓有贤声，时年五十一。
　　蔡氏，胡尧降妻。年十八归胡，结褵三载，降卒子稚，苦节赍志，时年五十一。
　　谢氏，魏廷俊妻。年二十孀居，抚孤成立，贞静自矢，时年五十一。
　　陈氏，黄右淮妻。年十九夫故，痛不欲生，誓志守节，时年五十二。
　　刘氏，高宗熹妻。年二十一夫逝未育，誓不改节，时年五十一。
　　蔡氏，黄捷秋妻。年二十八夫故，誓不他适，抚孤成立，时年五十。
　　陈氏，林相妻。年十五于归，勤顺翁姑。二十一丧夫，不肯他适。翁姑怜其苦守，以膳田谷予之，终日勤绩，抚成弱孤，时年五十。
　　陈氏，施发明妻。年三十夫死，子甫八月，家无斗筲。氏母劝改适，誓死施门。日惟捆屦度活，足不出阃，备历艰辛，里人钦羡！现年五十。
　　席氏，王宫振之妻。年二十六而宫振故，生一女。氏立志守节，家贫不给，业女红，以养幼女，迨女长适人，氏随父同居，足不逾壸，时年四十七。
　　魏氏环姑，监生徐志毅妻。自幼贞静，寡言语。长归徐，顺事舅姑。常以纺绩，佐夫读书。年二十九毅故，家人以其乏嗣，劝改适。氏矢志金石，足不出阃。学师林，以“贞德传徽”旌之，闻其节於上。
　　杨氏，聪坑黄思翰妻。生子履中，甫六月而思翰即世。氏守节抚孤，教育备至。知县高质慎，以“松筠节操”四字旌之，时年六十有九。
　　黄氏王高封妻。年二十七丧夫，奉事翁姑，誓志守节。茕茕抚孤，乡族称之！自孀居后，足不出闺，五十馀年如一日，时年七十有八。
　　张氏，杨日光妻。年二十五岁夫故，抚继子，事公姑朝夕不懈，矢志靡他，家无间言，时年七十有九岁，住馀东里横坑坊。
　　施氏，李均聘室也，未婚而均疾狂，两载弗瘳。氏年甫十八，父母舅姑，皆欲为离婚谋已急，氏奔诉舅姑，泣伸己志，遂为之成礼。后夫疾革，至二十七岁而寡，以夫侄继嗣。督学恩公，登入潜德幽光录。
　　陈氏，李长辰妻。辰故，氏励志矢节，以女红微积营葬，舅姑戚属称之。督学恩公，登入潜德幽光录。
　　邱氏，吴绍极妻。早故，氏茹苦营葬舅姑。学师黄闻督学恩公，著其节於潜德幽光录。
　　林氏，康选妻。夫丧年青，日事勤绩，终无异志。学师黄闻督学恩公，载潜德幽光录。
　　陈氏，连超霳妻。失故，营葬舅姑，见称族戚。督学恩公，登入潜德幽光录。
　　胡氏，陈国柱妻。年二十四夫故，窭极，人劝其他适。胡氏仰天发誓，永不再嫁。秉性孝慈，公姑爱之。尤善於女红，里人每以女师目之，时年五十。
　　林氏，余廷玉妻。矢节营葬舅姑，人咸称之！督学恩公，登入潜德幽光录。
　　陈氏，庠生应鹏翀妻。二十八岁夫故，子监生国琨方四龄，守节抚孤，寿至八十有六。
　　以上节孝，均照嘉庆十三年修志登载。
　　汪氏，南平郭贤林妻。郭亡，青年矢志，操比松筠，以节终。
　　高氏，大历口儒士徐光祐妻。年二十四徐亡，家贫子幼，矢志养姑。道光二年五十八岁，请旌。
　　汪氏，民人许惟正继妻。事嫡姑生姑以孝，年二十六正亡，仅生一女。遗孤琏方八岁，夫前妻石氏出也，氏爱如己出。时有族孽，涎其产，迫之改适，矢死不二。两姑相继亡，殡葬尽礼，寿六十三。至道光十五年，总督程咨题。
　　官氏，翰林记名御史志涵孙女，举人建安训导廷桂次女。性贞淑，适邑增生张联举。工针黹，以佐舌耕。年二十八举亡，子中书衔岁贡祖铭甫周岁。氏玉洁冰清，志坚节劲，奉姑以孝，课子成名。道光十五年五十五岁，总督程，咨题建坊东郊。
　　陈氏，庠生曹联魁妻，庠生有翼之母。年十八归曹，奉姑克谨。二十七岁曹亡，氏茹孽抚孤，贞心不改，寿登八十有七，至道光二十一年请旌。
　　欧氏，儒士廖宗麟妻，监生廷俊，武举廷豪母也。年十九夫卒，氏上事二老，下抚两孤，邻里称其节孝。道光二十四年六十一岁，请旌。
　　九氏，庠生王万怀妻，儒士世升，举人世錞之母。年二十五夫卒，氏茹孽饮冰，代夫孝养。和丸画荻，训子能贤。与妯张氏，均以节闻。咸丰三年沈文肃公为御史时，上其事，建总坊於西郊。
　　张氏，儒士王万临妻。年二十六临亡，誓志守节，养舅以孝，训子游庠，孀守四十二年殁。咸丰三年与娌陈氏，同时请旌。先是学宪彭，奖以“筠节双清”匾额。
　　欧氏，民人胡克通妻。年九岁字通为室，未婚而通卒。氏年方十五，矢志守贞，誓不改适。上奉翁姑，下育嗣子，以贞节终。咸丰九年汇请题旌。
　　余氏，生员陈恩光妻。年十八光亡，氏志坚松柏，久暂不渝。侍奉翁姑，恪供妇职。寿至八十有七。
　　黄氏，民人陈诸实妻。年十八归实，方四十日而实亡，终丧三年，媒妁有入其门者，氏毁容截发，以誓不二，事姑以谨恪闻，寿至七十有四。
　　刘氏，儒士高宗熹妻。年二十三高卒，氏励志守节，族戚罕见其面。夫弟宗泰三人，庶姑所出，自襁褓迄成人，抚字半资其力，寿至六十有六。
　　杨氏，儒士李远岐妻。年十八适岐，识字知书，深明大义。年二十一岐亡，氏誓守节，嗣子大椿，中道夭折，励节尤坚，孀守二十七年殁。
　　官氏，儒士叶萃苑妻。年十九苑亡，贞静自守，上奉高堂，下抚孤子，历二十五年殁。
　　林氏，儒士吴元敏妻。年二十适敏，逾年夫故。氏事翁姑孝，守节抚孤，历二十五年殁。
　　陈氏，生员胡璋妻。年二十璋卒，二老在堂，遗孤在抱。氏克修妇道，抚孤成立，寿至七十有七。
　　张氏，民人胡德琚妻。年二十二琚亡，养亲以代子职，抚孤无愧母仪，守节二十四年殁。
</div>
    <div class="pagination">
<a href="南平县志_page178.html">上一页</a><span>...</span><a href="南平县志_page174.html">174</a><a href="南平县志_page175.html">175</a><a href="南平县志_page176.html">176</a><a href="南平县志_page177.html">177</a><a href="南平县志_page178.html">178</a><span class="current-page">179</span><a href="南平县志_page180.html">180</a><a href="南平县志_page181.html">181</a><a href="南平县志_page182.html">182</a><a href="南平县志_page183.html">183</a><a href="南平县志_page184.html">184</a><span>...</span><a href="南平县志_page180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
