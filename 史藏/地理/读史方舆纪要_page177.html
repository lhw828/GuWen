<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 177 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 177 页/共 479 页</h1>
    <div class="content">　　赤柯泺在府西北。积水处曰泺。唐贞观十五年，李世击薛延陀于漠南，其众自赤柯泺北走，世自直道邀之，逾白道，追及于青山，又败之于诺真水。○吐禄泺，在府西北塞外。宋宣和六年，夏人与金议和，粘没喝承制割下寨以北、阴山以南乙室邪剌部吐禄泺西之地与之。下寨，或曰辽末置戍守处，在大河之北。

　　羊城泺在府东北境。宋宣和四年，金将斜乜等闻辽主在云中，分兵出青岭、瓢岭，期会于羊城泺，共袭辽主，即此。青岭，见直隶废开平卫。○大水泺，在府北。宋嘉定四年，蒙古铁木真侵扰云中、九原，遂破大水泺以入，金遣将驻军抚州以备之。抚州，见直隶废开平卫。

　　白水泺在府北。宋宣和四年，金将斜乜等袭辽主于羊城泺，辽主闻金师出岭西，遂趣白水泺。粘没喝复以精兵袭之，辽主遁入夹山。五年，金人袭辽主于阴山，执其诸王妃主而还，辽主自应州率兵邀战于白水泺，大败，西走云内州。

　　捺剌泊在府北。后唐长兴三年，时赵德钧守幽州，契丹入寇不得志，因徙居黑榆林南捺剌泊，寇云、朔间。《五代史》：是年契丹自黑榆林捺剌泊至没越泊，云欲借汉水草，大同帅张敬达聚众遏其冲要，契丹不敢南牧，是也。清泰末，石敬瑭因契丹近在云、应间，遂资其兵以取中国云。○没越泊，在府西北。《一统志》：没越泺、大盐泺，俱在府西四百里，近古丰州界。

　　瓠芦泊在府西北。唐显庆中，曹怀舜击突厥叛部，留老弱于瓠芦泊，帅轻骑进至黑沙，无所见而还，是也。

　　奄遏下水海府西北二百里。水潮无常，纳大氵冈、小氵冈、大汇、小汇四河及银海水诸细流，合而入于黄河。威宁海子，在府北塞下，属部驻牧处也。天顺中，石彪镇大同，请置城于威宁海，不果。成化十六年，王越袭败寇酋于此。

　　鸿池亦曰旋鸿池，在府东。《水经注》：梁城郡旋鸿县东山下水积成池，东西二里，南北四里。又魏主天兴二年，穿鸿雁池于平城。魏主宏太和八年，如方山，又如鸿池，是也。又有鱼池，亦在平城北，魏主嗣永兴五年，穿鱼池于平城北苑。魏主宏太和九年，如鱼池，登青原冈，即此。

　　温汤《水经注》：在桑乾城西十里，魏主焘太延五年，常爽置馆于温水之右，教授千百余人，于是魏之儒风始振。又魏主和平末，侍中司徒陆丽治疾于代郡温泉，是也。吐若奚泉，在怀朔镇北无结山下。《北史》：魏主诩正光二年，柔然阿那瑰婆罗门相继内附，高阳王雍等奏怀朔镇北吐若奚泉原野平沃，请置阿那瑰于此，其婆罗门请置于西海郡，时阿那瑰自怀朔、婆罗门自凉州来降，各以附近地居之也。

　　○平城宫在府北门外，后魏故宫也。《水经注》：魏太极殿南对承贤门，门南即皇信堂。《魏纪》：太和元年，于太极东堂之东，起太和、安昌二殿，又于宫南起朱明、思贤二门，复起永乐游观于平城北苑。四年，起东明观。七年，皇信堂成。十二年，起经武殿。十五年，始议政于皇信堂东室。又更定律令于东明观。是年，谒冯太后于永固陵，设荐于太和庙，盖是时置后主于太和殿中也。既又礻覃于太和庙，寻辞太和庙，奉神主迁于新庙。十六年，以安昌殿为内寝，皇信堂为中寝。又是年，朝飨群臣于太华殿，既而毁太华殿为太极殿，徙居永乐宫。殿成，复还居之。十七年，大会公卿于经武殿，议南伐迁洛，以后日渐颓废。今仅有二土台，东西对峙，盖故阙门也。又城西门又有二土台，盖辽金宫阙云。

　　[A212]南宫在府西南七十里。晋建兴元年，猗卢筑新平城于[A212]北。后魏主天兴六年，幸南平城，规度[A212]南面夏屋山、背黄瓜堆以建新邑。天赐三年，筑[A212]南宫阙，引沟穿池，广苑囿。又魏主嗣如[A212]南宫，遂如广宁。广宁，见保安州。或曰：即后魏所置广宁郡也，今见朔州。○道坛，《魏史》：在平城东南[A212]水左，太武焘时寇谦之建。又作静轮宫，在道坛东北。《水经注》：湿水南经平城东，水左有大道坛，孝文太和十五年，移道坛于桑乾之阴，改曰崇虚寺。

　　鹿苑在府南。《北史》：魏道武天兴二年，起鹿苑于南台阴，北距长城，东包白登，属之西山，广轮数百里。又魏主嗣泰常二年，起白台于平城南，高二十余丈。宋泰始七年，魏主建鹿野浮图于苑中之西山，是也。栗园，在塞北，魏主焘始光二年，分道伐柔然，遣娥清出栗园，是也。栗园盖与长川相近。

　　孤店关在府东北。成化十九年，王越出孤店关，至猫儿庄，袭于威宁海子，是也。○开山口，在府东北五十里。山口有谷，名开山谷。其西有大寺、小寺二口，又折而南，有黑峪、尖峪二口。《志》云：大、小二寺口，俱在府北二十里。东尖峪在府西南四十里，黑峪则在府西四十里。

　　石佛寺口府西三十里。《志》云：在左卫东百十里。又兔毛河口，在府西北二百里。《志》云：在右卫西北二十里。其西三十里又有小隘口。○阳和口，在府东北。《志》云：在阳和卫西北十五里，亦名前口。其东北二十里有将军口，又东二十里曰阳和后口。

　　虎峪口在阳和卫东北二十里。又卫东北二十五里，有小白峪口。又五里，有大白峪口。又有威宁口，在卫西北七十里。○白阳口，亦在府东北，《志》云：在天成卫北二十里，亦曰白羊口。正德十一年，寇犯大同塞，突入白羊口，大掠而去，即此。又有榆林口，在卫西北三十里。其相近者曰砖磨口，又西北十里曰水磨口。

　　猫儿庄府北百二十里。正统十四年，乜先寇大同，至猫儿庄，偏将吴法战死。既而乜先挟上皇出宣府塞，过猫儿庄、九十海子，历苏武庙、李陵碑，至黑松林，入乜先营，是也。又曹家庄，在府东北。嘉靖中，寇犯大同，镇将周尚文败之于此。又有李寨，在天成卫东，其东南有枳儿岭。○水寺口，在卫西北。嘉靖三年，大同抚臣张文锦以镇城孤弱，筑水寺口五堡，遣卒戍之，卒叛附塞外。十八年，督臣毛伯温，帅臣周尚文，相继城之，即弘赐等五堡也。

　　红寺儿堡府北五十里。正统元年筑，周一里有奇。又高儿堡，在府西六十里，天顺二年筑，周三里有奇。又沙河堡，在府西北六十里，正统初筑，周二里有奇。怀仁堡，在府西南八十里，永乐九年筑，周不及二里。赵麻堡，在府南百十里，永乐九年筑，周不及一里。又第三柞堡，在府西百二十里，洪武七年筑，周不及一里。今有大同前卫戍守。

　　长安堡府东南五十里。府东百二十里又有诸泉堡。俱周不及二里。又漫流堡，在府东百四十里，周二里有奇。已上三堡俱大同后卫屯军戍守。○鸦儿崖堡，在府西百二十里，永乐二十一年置。今属朔州卫。

　　青坡道在府东北。《新唐书》：云州云中县有阴山道、青坡道，皆出兵路也。《辽志》长青县有青陂。梁元帝《横吹曲》所云：朝跋青陂道梁。是矣。《名胜志》：青陂道在平城东南四十里。似误。

　　通漠道在府南。唐贞观三年，时陉岭以北为突厥颉利所据，诏李世出通漠道，李靖出定襄道，柴绍出金河道，灵州都督任城王道宗出大同道，幽州都督卫孝节出常安道，营州都督薛万彻出畅武道。凡六总管进讨突厥，皆受靖节制。四年，进屯恶阳岭，夜袭颉利，颉利走保铁山，复袭击之，尽获其众，于是复定襄、恒安地，斥境至大漠。永隆二年，裴行俭讨突厥叛部，时突厥妻子、辎重皆留金牙山，行俭至代州陉口，遣将一出石地道，一出通漠道掩取之，又追突厥于细沙平之。或曰：通漠等道有随宜立名以别军号者，非确有其地也。铁山，见陕西榆林镇。金牙山、细沙，俱在漠外。

　　白道在府北塞外。后魏云中郡有白道岭、白道川，自白道北出，为怀朔镇。又西北为沃野镇。自白道而南，为武川镇。又南即云中城也。《水经注》：芒干水出塞外，南径阴山，又西南径白道南，谷口有城，侧带长城，背山面泽，谓之白道。自城北出有高阪，谓之白道岭，岭上土穴出泉，所谓饮马长城窟者也。芒干水又南径云中城北，南达于河。《括地志》：魏武川镇北有白道谷，谷口有白道城。《北史》：魏正光五年，六镇叛，李叔仁与破六韩拔陵战于白道，败绩。六年，李崇讨破六韩拔陵别将崔暹，与战于白道，大败。崇自白道走云中，继又自云中引还平城，曰：云中者，白道之冲。因以费穆为云州刺史。高齐天保六年，齐主洋自将击柔然，至白道，留辎重，帅轻骑五千追柔然，及之于怀朔镇，大破之，至沃野镇，获其酋长。又隋开皇三年，命杨爽等出朔州道讨突厥，遇之于白道，击败之。五年，突厥沙钵略为西突厥及契丹所败困，请渡漠南，寄居白道川，隋主许之。十九年，高等击突厥，追渡白道，逾秦山七百余里而还。秦山，即阴山矣。唐贞观四年，李世出云中击突厥，大破之于白道，既复追击之，逾白道川，败之于诺真水。又李靖自定襄引兵会世于白道，至阴山，破突厥部落。十五年，薛延陀度漠南，屯白道川，据善阳岭，击突厥可汗于定襄，可汗入长城，保朔州。白道盖云、朔之襟要矣。

　　总秦戍在府西北境。齐天保七年，自西河总秦戍筑长城，东至于海。明年，又于长城内筑重城，自库洛枝东至坞纥戍，凡四百余里。《北史》：齐前后所筑长城，东西凡三千余里，率十里一戍，其要害置州镇，凡二十五所。○石辇铎，在府西北塞外。宋宣和中，辽主延禧为金人所败，既失西京及沙漠以南，遂奔于讹莎烈之地，金阿骨打自将袭之，前锋蒲家奴等追及辽主于石辇铎，大败之，又追至乌里质铎，辽主遁去。

　　乐宁镇在府西，隋置戍守处也。开皇十九年，突厥达头寇恒安镇，赵仲卿自乐宁镇邀击败之。亦曰乐安，唐天复三年，河东云州将王敬晖叛降刘仁恭，克用遣李嗣昭等讨之，仁恭遣将赴救，嗣昭退保乐安。又伏远镇，在府西北，亦周隋时戍守处也。隋开皇十九年，突厥突利为其都篮可汗败于长城下，突利南走至边，复谋北遁，长孙晟觉之，密遣使入伏远镇，速举烽，突利以为追至，遂驰入镇，即此。

　　横水栅在府北。唐会昌二年，河东奏回鹘乌介入云、朔，剽掠横水。胡氏曰：横水，栅名也，时置戍以防回鹘。五代唐改横水栅为石门镇，同光二年，黜李从珂戍石门镇。《薛史》：庄宗时，吐谷浑白承福附唐，依北山北石门为栅，赐额为宁朔、奉化两府，以都督为节度使授之，其地即横水栅也。北山，一作中山。

　　单于台杜佑曰：在云州云中县西北百余里，汉武元封元年，勒兵十八万骑出长城北，登单于台。唐武后永昌初，使僧怀义讨突厥，行至紫河，无所见，刻石单于台。《元和志》云：台在西受降城东北。又李陵台，《一统志》：在云内州北，高二丈余。《唐志》：云中都护府有燕然山，山有李陵台。所谓燕然山，即阴山耳。○斗鸡台，在府城东。唐乾符五年，云州兵乱，共迎蔚州刺史李克用于蔚州，克用帅众趋云州，至城下，屯于斗鸡台下。

　　金陵在盛乐故城西北。《志》云：后魏末，迁洛阳诸帝皆葬云中之金陵。正光五年，魏主谓寇连恒、朔，逼近金陵，是也。

　　青冢在府西北塞外，相传王昭君冢也。地多白草，此冢独青，因名。宋宣和五年，金将斡离不等袭辽主于阴山，至青冢，遇泥泞不能进，乃以耶律大石为乡道，直趋辽主营，执其诸王妃主群臣，又追至扫里门而还。杜佑曰：唐金河县有李陵台，王昭君墓。○苏武庙，在废云内州北。正统末，乜先挟上皇至小黄河苏武庙，即此。

　　云中驿在府治东。又东南七十里有瓮城口驿。俱洪武中置。

　　怀仁县府南六十里。东南至应州八十里。唐云中县地。辽析置怀仁县，因阿保机与晋王李克用会东城，取怀想仁人之义而名。《五代史》：梁开平初，晋王克用与契丹阿保机会于云州东城，即此事也。金升为云州。元复为怀仁县，属大同路。今城周三里有奇，编户八里。

　　○清凉山县西二十里，旧有砖塔及利国铁冶。又锦屏山，在县西南二十五里，旧有瓷窑及铁冶。○金龙山，在县西南三十五里，有泉，与马邑金龙池脉相通，因名。又玉龙山，在城西北四十里，中有七峰，石洞、天桥，皆自然之胜。《志》云：即府西南七峰山之别名也。

　　三台岭在县北。《边防考》：怀仁城周四里有奇，黄花岭峙其前，三台岭拥其后，又有镇海卢峪，足以控御云。

　　○桑乾河在县南。自马邑县流入境，其南即山阴县界也。

　　海子县东十五里，周三十里。其西北有泉，源不可测，居民资以灌溉。○灰泉，在县东二十五里，又县北四十里有神泉。

　　○偏岭口县西南五十里。其北又有大峪、小峪、芦子、阿毛四口，并为戍守要地。

　　西安堡县东南四十里。地名疙疸头，本西安镇，接应州界，置驿于此。嘉靖四十年筑堡，万历二年、二十八年增修，周二里有奇。堡地平漫，为四通之道。嘉靖二十三年，寇由宣府膳房堡入犯应州、怀仁，此地被掠最甚，故设堡于此，以备不虞。属井坪路管辖。

　　附见：

　　山西行都司在大同府城内。洪武初建，府境卫所属焉。又有大同前、后二卫，俱在城内，亦洪武中建。《通志》：府西百四十里有白羊城，大同旧卫盖治此。

　　大同左卫府西南百二十里。明初设，永乐七年、万历六年增修，城周十一里有奇。分边十四里有奇，有黑龙王墩、水泉儿墩，为最冲。边外威宁海子，寇巢也。嘉靖三十七年，设备兵使者于此，分堡十四，分边百二十四里，东起宁虏，西止铁山堡，为大同中路。

　　云川卫旧治在府西二百余里。正统中，并入大同左卫。

　　大同右卫府西二百里。明初置，永乐七年、万历三年增修，城周九里有奇。分边三十二里有奇，内黑嘴子等口为最冲。边外大松树、旧玉林一带，即土酋驻牧。本城孤悬西北，向来寇骑突犯，辄当其冲。《九边考》：右卫陟入寇境，南逼通川。嘉靖三十六年，俺酋攻围右卫，分骑塞道，卫大困，故将尚表极力拒守，援至始解。

　　玉林卫旧治在府西北三百四十里。正统中，并入大同右卫。

　　阳和卫府东北百二十里。洪武三十一年置，城周九里有奇。南有关，累土为之，内设阳和驿，军民商贾辏集焉。万历三十年增修，又筑连城于关西隅，屹为雄镇。分边十九里，内杏园儿、神峪沟、天蓬沟，皆极冲，白沙滩次之。边外二十余里鹅沟等处即部酋驻牧处也。正统十四年，乜先入犯，边帅朱晟与战于阳和口，败没。正德十二年，敌入大同，上幸阳和，闻敌围总兵王勋于应州，亲援之，大战，敌引而西，追至平虏、朔州而还。嘉靖九年，敌入犯，大掠阳和。二十六年，设备兵使者于此，辖卫四、堡七，分边九十六里有奇，为大同东路。本路随地皆边，向称冲要。寇犯宣镇之顺圣诸处，天城、阳和，其首冲也。

　　高山卫府西三十里。宣德元年，置于阳和城内。天顺六年分置，嘉靖十四年，改建今城。万历十年增修，周四里有奇。城密迩镇城，与聚落城为左右翼云。○聚落城，在府东三十里，天顺二年置。弘治十三年，增筑。隆庆六年，修葺，周三里有奇。城当四达之衢，西北戏，而东南平易，寇一迩此，则驰突纵横矣。故缮城设备，为尤切焉。

　　天城卫府东北百八十里，东南至蔚州百五十里。洪武三十一年设，万历十三年增修，城周九里有奇。内有镇虏卫及天城驿，分边长六里，其永峪口、寺儿墩，为极冲边。外麻地沟等处，此即酋首驻牧。卫当东路最冲，嘉靖二十七年，敌大举突犯，卫被患最剧。《志》曰：天城、阳和，相去六十里，中间有白羊口堡、鹁鸽峪堡，为往来要地。

　　镇虏卫在天城卫城内。宣德元年建。

　　平虏卫府西二百五十里。成化十七年置，万历二年增修，城周六里有奇，分边一十九里有奇。本城北面高山，东西冈阜环绕，险与敌共，随在皆冲，而大水口诸处尤甚。边外汾水河一带，即酋首驻牧。嘉靖中，岢岚、应、朔之变，俱从此溃入。隆庆四年，俺答突犯城，乏薪、水，几不克全。议者欲连城据山，削冈开渠，以为苞桑之计。《边防考》：平卤城，备兵使者驻此，分堡四。边墙东起威胡堡界，西止南沙河，长四十七里有奇，是为大同西路。其地寒苦瘠薄，备弱戍寡，向来寇骑充斥，几无宁岁云。

　　威远卫府西百八十里。明初建，正统三年、万历三年增修，城周五里有奇。分边十五里有奇，内大羊坡、双山儿、小羊坡为最冲。边外泥河儿，即部酋驻牧处。本城地势平漫，寇入最易，弘治十三年、嘉靖四十三年、隆庆四年，皆由此突犯。《边防考》：嘉靖三十九年，以云西多故，分设威远路，辖城堡五，分边三十九里有奇，东抵右卫，西直平虏，虽称辅车，然道途隔越，冈阜崎岖，拒守不易。

　　许家庄堡府东南九十里。嘉靖三十九年，改民堡置戍守，万历二十九年增修，周三里有奇。堡当宣、大两镇之径道，虽近腹里，而地势平旷，嘉靖间，尝为寇冲。

　　得胜堡府北五十里。嘉靖二十年置，万历二年增修，周三里有奇。《边防考》：嘉靖十八年，设备兵使者驻弘赐堡，辖堡八，分边起东路之靖虏堡，讫北路拒门堡，长九十六里零。二十三年，移驻于此，是为大同北东路。盖直北之极边，而镇城之外郛也。堡西即镇羌堡，为唇齿之势。隆庆五年，马市成，诏设市于威虏堡，俺酋以威虏无水，改市得胜堡，即此。

　　镇羌堡在得胜堡西。嘉靖二十四年置，万历二年增修，周一里有奇。分边长二十二里零，北有洞儿沟、野口等处为最冲，边外柳河、山海子等处，即酋首驻牧。《边防考》：堡当边塞首冲，嘉靖三十年，敌由此突犯。隆庆五年，设马市于此，尤为要地。

　　弘赐堡在得胜堡东二十里。嘉靖十八年置，万历二年增修，周四里有奇。分边十九里零，内石燕庄沟、黑石头沟、水泉沟，俱最冲。边外牛心山，即酋首驻牧。嘉、隆间，屡为寇冲，备御最切。《明史》：嘉靖三十年，仇鸾啖敌开马市，市成，寇大入边。已复请市弘赐堡，拒之，寇遂纵侵掠。

</div>
    <div class="pagination">
<a href="读史方舆纪要_page176.html">上一页</a><span>...</span><a href="读史方舆纪要_page172.html">172</a><a href="读史方舆纪要_page173.html">173</a><a href="读史方舆纪要_page174.html">174</a><a href="读史方舆纪要_page175.html">175</a><a href="读史方舆纪要_page176.html">176</a><span class="current-page">177</span><a href="读史方舆纪要_page178.html">178</a><a href="读史方舆纪要_page179.html">179</a><a href="读史方舆纪要_page180.html">180</a><a href="读史方舆纪要_page181.html">181</a><a href="读史方舆纪要_page182.html">182</a><span>...</span><a href="读史方舆纪要_page178.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
