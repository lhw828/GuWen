<!DOCTYPE html>
<html>
<head>
    <meta charset="UTF-8">
    <title>甘肃通志 - 第 140 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘肃通志 - 第 140 页/共 159 页</h1>
    <div class="content">　　张　总靖逺人笃于好善明末大荒饥民死者不可胜计总独捐赀雇夫掘大坑各处收埋尸骸三千有余卫人义之
　　刘世经岷州举人任直深泽令好古博学力行孝弟既葬亲庐墓三年
　　皇清杨纯臣字衷丹漳县人性至孝五十八嵗举防试第五事母备极色养侍侧不忍逺离母亡哀痛时年已六十二嵗每出入必拜母主既葬始筮仕青城令清累年赔苦蠲无艺之征释旧令之羁输赀米立义仓善政种种告老归青人扳辕号泣观者叹息年八十一正襟危坐而逝
　　周　祚宁远人嵗贡生明末甲申之变邑诸生温元春等倡义不成死于是贼谓宁逺皆顽民将屠之众詾惧计无所出祚曰举事不成死自其分贻祸桑梓使一邑无噍可乎吾固不惜七尺躯以请一邑之命独徃贼营见伪侯袁某百端开譬始免一邑于难邑人颂之
　　周之正宁逺人庠生家贫力学以行谊孚乡里旦日出行官道见遗囊拾之至家视之中皆白金及银器
　　私念此必官府遗物即持物尾至县果某官差役所遗已妄诉无辜刑讯不服正即出其囊曰此非遗物耶令大喜诘其人叩头服罪实不知遗所妄意众人以自解耳令于是具始末及正素行请于上官表其闾且置义田若干亩以旌之
　　吴元孝靖逺人家贫一日偶见道有小包拆视之乃黄金一两九钱至晚不见有覔者次日潜至南街布店见失金者与店客相争元孝询其故果所拾物罄数付还众论称之
　　平凉府
　　明马　襄静宁州人永乐八年入贡任魏县丞性至孝凛遵庭训每事必告値父疾躬侍汤药夜不安寝父疾寻愈与母皆八十余终襄哀毁骨立防不欲生庐墓三年犹孺子号德孚于人久而无间人皆称道不置云
　　桑　桂平凉人成化间举人授大名府通判亷静好古重风教酌定礼仪乡人踵行初母宋氏疾笃龥天割股疾愈后在京师父卒于家终身悲号追思想像以祀之人咸称其孝
　　赵　玉平凉人正德二年省亲平谷途拾旅金二百两还之以贡任元城霑化学博实心课士循循善诱登科甲者十余人子时春贵赠翰林院编修
　　侯　政平凉人监生母疾危昼夜祷天祈以身代割股和药以进母疾愈后任济阳知县闻母丧悲号不食而卒
　　常　经鎭原县庠生以孝称于乡亲有疾侍汤药衣不解带者四年及卒依丧次读礼终制未尝出戸庭入私室嘉靖时旌其孝
　　蒲　政崇信县学生孝友纯笃庐墓三年生平足不履公门口无择言追踪古纯儒
　　胥　恭固原人父亡哭三日勺水不入口遂致疾终丧始愈事母吕氏年七十遘宿疾众药弗效恭斋沐龥天祈以身代刲股和药饮之母疾愈齿更生髪反黒夀至八十七卒人以为孝感所致
　　闾　漳泾州人好古力学博通经史累举不第以贡入太学家居甚贫事亲内外称孝父中宪殁三年不入私室母疾衣不解带朝夕亲尝汤药母虽无疾每夜必数起赴寝室外察气平息年逾六十敦行不怠雍朝相泾州人家素贫窘事母极孝尽力以供蔬水之欢母有疾弗愈朝相割股肉和羮进食而愈母没三年守墓不茹荤嵗时追慕哀痛闻者悲之
　　刘　芳灵台人父母合葬庐墓三年披髪顶土赤足膝行塡其墓冢约五丈余
　　王　化灵台县庠生素以孝闻父染重疾化尝粪割股父疾即愈后父卒母哭失明化龥天号泣舌防再明及母逝与父合葬庐墓六载化盗馈食至爱弟让产与之博施粟布以济饥寒给药调病舍棺殡孤时称闗西孝子
　　姚谨独灵台人为人敦厚敬愼有古君子风事亲竭力承欢友于兄弟产业尽让其弟平生好善乐施人称为孝子义士
　　张企仁灵台县廪生葬亲庐墓三年妻亡终不更娶以孝义旌表
　　薛　湘华亭人天性至孝母没庐墓三年
　　张四恩华亭人家有蓄赀喜施予不责其报万厯中嵗饥民多殍恩白县令愿出粟五百石赈之頼以全活者甚众事闻以尚义旌之
　　万邦宁静宁人家贫力学父早逝母孀居邦宁奉养竭力母病医药哀号动人及卒庐墓三年
　　高　位静宁人亲疾祝于天割股以进亲疾寻愈及卒庐墓三年后经旌表乡党称为高孝子云
　　董　鲁隆德廪生母李氏病危昬愦七日鲁龥天割股合药以进母病随愈夀登九十人以为孝感所致王秉衡字初旸平凉人万厯乙酉举人仕至河间府同知性孝友嫂性严每怒詈令其妻跪受之兄死遗子四人皆抚训为诸生以已产分诸侄与子适均遇诸族人及内外亲无一不笃厚教子侄甚严遇贤士必敬礼闻人有过常正言责让一时乡里士人咸敬惮之
　　张　麟字天瑞灵台人以嵗贡授荣河丞清亷奉公子病思食鱼僧馈一鱼给以俸米厯任六年或公出受民食必以俸给价居家执丧三年不与妻言每遇生日静坐哀思滋味不入口适邠州遇盗刦所乘骡并行李曰此骡非鞭不行吾尚有鞭以遗汝盗惊曰必灵台张古人也尽还所刦罗拜而去麟平日教人不倦非礼不行故邑人称为张古人
　　张金榜字耀吾平凉人性刚直倜傥尚义气闻人有不平事輙挺身出为直之不避权势以嵗贡授商州训导州士数为强豪侵虐金榜至集诸生训以恪守学规母干纪败度及预外事茍有非意之侮吾为尔任无何王生某有田数十亩巨室欲之密属州判困生生以田遗巨室求解金榜闻之力辞官判与巨室俱诣学谢让以大义遂不夺生田李自成初陷商南杀令屠城监司檄金榜署县事金榜掩死骨招遗民厚为抚恤请蠲田租三年旧例蠲租不蠲徭徭为县费金榜一切贷之迁宁州学正归
　　陈　典字五典平凉人少读书警敏开巻即能见大义文章力追史汉不落寻常蹊径为博士弟子员表表诸生间生有至性执亲之丧卧苫食蔬终三年如一日
　　李　楹隆德人家贫负薪以供孀母明末竒荒妻一子三不令分母之食妻子饿毙奉母董氏独生乡人嫓美郭巨焉
　　董　俊隆德人与弟任并至孝俊以贡生授温州府训导归家母丧未葬贼入城杀戮人竞奔匿俊与弟还守柩前号泣不肯去贼不忍加害
　　左　旋泾州人性孝友为府掾奉孀母尽礼兄转早卒遗二子爱逾已子祖业尽以遗之与二弟友爱无间抚弟侄成立泾人推其孝友后官辽阳经历迁雅州判郡守范冈旌其门
　　曹　麒字文瑞华亭县监生勤学多识邑旧事始撰县志为人和易孝友教诸弟诸生皆有法北城土恶数溃輙徴民治之监工者因取赂剥民众以为患举麒督治麒使贫者负善土富者输材木瓦石工用咸备因缮修亭堞半载完美
　　张良金鎭原人山海卫教授有孝行亲没庐墓当道上闻旌表
　　朱　勇平凉羣牧所千户五世同居旌表其门石德赞华亭人万厯间贡任夏县少尹持躬清勤以义自律一监生有寃狱赂三百金求伸赞亷得其情却其馈立为直之居家嵗饥募邑煮粥所活者众陈　笃静宁州人万厯间贡厯巩昌阶州学正母病痿笃左右善事母逝破产营葬手植松桧庐墓三年丁　甸　景　乐　王重福　张廷弼　闾朝义俱泾州人万厯十年大饥尚义输粟加冠带不就甸粟二百石重福六百石廷弼二百石朝义二百石乐二百石院旌其义
　　朱氏二孙平凉人失其名年甫垂髫往庄取租兄为贼所获弟已潜匿闻贼欲杀兄即挺身出求以已代兄死兄亟麾弟去语贼曰愿杀我请释弟兄弟争死不已贼并杀之
　　皇清马从龙固原州人嵗贡任工部屯田司主事从龙九嵗丧父事母孝母病衣不解带母没庐墓三年教幼弟及诸侄有成共爨让产非公不入官署
　　王宗鹤字闻天静宁州人顺治四年贡性孝友鹤祖遗少子于鹤叔父也方数龄祖殁饮食教诲鹤必笃敬少叔学于鹤每复书鹤必立听不敢坐有佳肴必问少叔尝否然后举至成人无间性不与物竞家亡
　　驴一日防布入门家人欲执之鹤不可曰是将为市商累也通庠举优行学使欲旌之鹤固辞曰是将形劣者短也终身不入城市齿德兼优
　　胡廷佐平凉县人由选拔歴官淮徐兵备佥事居官多善政处乡里敦厚和平能周人急难时府县两庠以拖欠钱粮被黜者七十余人佐皆代为完纳悉复其名人咸感之
　　尹廷弼平凉县人嵗贡生读书刻苦性严正遇物少容事有不可即拂然去人有不善即正色切责之三十失偶终身不再娶人皆称为义夫后授文县训导杨金玉固原州人城守营兵康熙十年拾里民粮银二十七两五钱还之
　　陈大寅固原州人孝友和睦笃于本支七世同爨
　　庆阳府
　　明高　雄庆阳卫人正统间兄通贩淮盐乆絶音问雄方弱冠遍访江淮阅数嵗始知兄为盐徒陈景谅所杀具控江都令谅贿嘱公私不得理令以利诱之曰汝兄既死盍相解和雄不从竟坐谅死得兄尸归葬乡人义之
　　衡　镛庆阳卫人举正统六年乡试长须伟干靣如冠玉力学修辞不愧前人事继母最孝乡党以纯德称之
　　凃　详庆阳卫人举景泰间乡试父卧病三年详躬侍汤药顷刻不离日夜龥天愿以身代及父殁昼夜哭泣哀毁骨立勺水不下咽期日而死有司名其坊曰孝子门
　　魏大用庆阳卫人早嵗丧父孀母卧病七年大用躬侍汤药无时刻少懈及卒哀毁过甚哭泣至于丧明庐墓三年负土成坟在卫城西原畔三里人指为孝子坟
　　玉　良庆阳卫人良方在姙父恭逺出商贩莫知所之及长贡入太学遂辞母覔父所在徧歴江淮忽梦老人曰何苦逺游汝宁尔父在焉随至果遇时父年八十余不能归良尽鬻衣装佣舆而还时称王孝子钱　经庆阳卫人早孤事母抚弟以孝友着宗族乡里无间言死之日自士大夫以及闾巷无弗痛悼者倪　斌庆阳卫人袭指挥父病医药罔效每夜焚香告天愿以身代割股和羮父果瘳人谓孝感所致刘　英宁州人年二十八始奋志读书昼夜不辍三载登成化甲午乡举秉性公直尝出粟救荒全活甚众以亲年老朝夕奉养不仕
　　赵　璧庆阳卫右所千戸少有大节力能搏数人善骑射好读书通春秋左传都督仇亷器其才能拔置帐下天顺间从亷出征战于庄浪师溃亷中五矢璧以身翼蔽不去亷知其为巳遂自刎璧乃夺路而出贼莫敢追后年七十余临终谓其家人曰吾生平所恨未得与仇将军复讐耳子孙勿忘吾志
　　李　恭宁州人慷慨好施成化中大饥恭捐粟千余石赈本州及眞宁民全活甚众州守旌其义
　　刘廷燧宁州人正德间乡举事亲最孝及殁庐于墓侧三年妻妾不使馈饷
　　赵　璋环县人事亲至孝母卒庐墓负土値大水家产漂没恬不为意卒终三年每夜有野雉伴庐而宿人谓孝行所感嘉靖间诏旌其门
　　杨来凤安化人少贩江淮事亲以孝闻父殁年已逾七十哀痛七日不食及葬庐墓三年事母朝夕不离至白头强为壮容娱母母夀逾九十人以老莱子拟之嘉靖间诏旌其门
　　杨云凤安化人字应祥太学生为汾州吏目颇以清干闻为人倜傥好施予嘉靖戊子嵗大饥云凤与弟雏凤设法全活颇众丙午边事严急南闗居民数万人一时争入门有死者贼退云凤倡率居民请于官愿捐巳赀筑城以为民望不期年而告成郡人赖焉己酉大水暴涨南闗居人漂没殆尽独云凤一门无大小得登前楼免患人以为隂德之报
　　赵一防安化庠生嘉靖己酉秋大水南闗居民漂没殆尽防为人所援得登岸闻母已溺复投水覔之不得俱死有子方数嵗亦同入水忽于波浪中得渡人谓孝感所致
　　蔡　蕃庆阳人为人庄雅温厚言动循礼少有文名父病扶掖起居奉侍汤药未尝离侧初授宁国丞有政声以母忧复除费县陞大宁令民有去后之思归隐于河西圃每入城市见其皓首厐眉人争从之以为耆德归焉
　　康　锦庆阳人世袭千户有胆畧敌寇边将至城下锦单骑徃探之遇敌前锋即短兵突击身被数创卒能拔归母殁哀毁骨立又念祖父阵亡三世皆寄殡各边特匍匐舆榇归葬即庐墓侧负土筑封逾年亲友以锦衰年乏嗣强之归不从其忠孝盖天性云阎应儒字一庵宁州人隆庆庚午经魁性至孝幼家贫茹苦攻帷志期显亲初授山西孟县教谕歴陞云南广西府通判所至有政声时滇洞苗为乱应儒出竒制之克就底平致仕归赒乡里恤宗族年七十余殁市巷皆为震哭
　　李　澄环县人母病二年双目俱盲求医百方弗效澄自检药书得羊肝补目之说乃曰以羊补不若以人补以子补母是为还元其效必矣遂焚香告天刺脇割肝一片和羮以进母食之一夕病释双目复眀澄亦无恙人谓至孝感神呼为李割肝子杲以恩拔佐获鹿忠迹在获鹿志中
　　李　栋澄之子早失怙母罹风疾百治弗效因建孙眞人祠朝夕泣祷后夜梦一道人来医病果愈荀　鍧环县人天资孝友赋性磊落不事诗书而礼义不失大节凛然尝督修庠序每出已资以助有司重之与列乡饮事嫂节妇周如母待侄志仁无异已出德义着乡里
　　张　经合水人三世同居经益敦孝友且赋性慷慨年饥输粟赈贷嵗熟贷者偿之不受人目为义士曹　瀛宁州庠生家贫至孝父死京邸不能舁归徒跣负骨而还樵采奉母母疾笃泣祷潜割股和羮以进母遂愈士民公举府州表其门
　　王复古宁州人七嵗失怙母年二十五守节抚育稍长奉母尽孝母尝患一顽疮百方罔效几危古泣祷自割股啖母旬余大愈母年八十四
　　董八纮宁州人贡生父殁庐墓顶土筑坟后母病笃医药弗瘳纮龥天愿以身代偶遇一僧望气投饵母饮之吐块如石而愈覔僧竟不知所之咸服神异督学旌其孝
　　傅　伟宁州人母乆病目瞳反背贫不能延医哭祷于神自割股肉假汤药跪进病顿愈瞳睛如初陈志聪宁州人亲殁庐墓三年手掬土成坟乡里重之
　　强不息安化人节孝传家亲殁庐墓于河西樊家坪负土三年未尝少懈天启丙寅钦赐节孝双全碑杨维勤安化人节妇强氏子事母至孝博物洽闻经史过目终身不忘家贫广授生徒借束修以奉母虽身无完衣而事亲必极滋味
　　方允德环县人庠生性至孝敦睦族党尤尚气节赒贫乏曽焚券百遇变坚守孤城死难
　　李　萃安化人廪生父病祈祷愿以身代及闯贼破城力战被执大骂贼义释之创建义学造就邑中子弟人感其德所着有志孝图解
　　仇传香眞宁人中庚午乡举事亲至孝朝夕定省四十年如一日父病五载日侍汤药父减粒则已辍食尝粪以验其轻重居三年丧哀毁骨立事继母友兄弟内外无间言
　　杨光才宁州人事亲以孝闻尝遇失金投河者询其数以二十金对才出已囊偿之眀末嵗饥捐资赈粥全活者众督师洪承畴饷匮才以豆二百余石慨助王师督师义之旌其门
　　栗有恩宁州人性长厚尝出粟救荒不留余资郡士大夫称重之州守屡延乡饮固辞不赴杨督师抚贼神一魁等恩慨以身许质于合水贼义之拱手以降当道屡旌其门
　　朱用贤字荩斋宁州人生员孝继母抚幼弟助人防葬周给贫乏尝焚券百余纸倡众捐资砌南门坡成南河桥董建文昌阁劝人为善至老弥笃年八旬无疾而逝
　　杨光柱宁州人眀末屡遇竒荒俱出粟赈贷负债贫不能偿者焚其券三百余纸乡人德之
　　王　僖宁州人眀末大饥斗粟三两贷粟数百石以活人不计其偿
　　阎鸣阳字文瑞宁州人博通经史善属文孝弟谨朴亲睦族党尤好施予赈饥恤苦罄囊橐以行其志垂老甘贫畧无怨言督学使优旌其门
　　王　访环县人因兵马缺粮捐米豆五十石兵丁得食大获全胜将领官给银二百五十两坚辞不受有司旌其门曰义助军糈
　　李　芳安化人李自盛家仆主既破家寄食于芳芳事之愈谨适贼有仇芳者执其主缚之且曰我得芳乃释芳主遂毅然赴之主还芳见杀
　　皇清穆三益眞宁县人母殁顶土筑坟庐墓三年甘州府
　　汉吴　咏张掖人为防校尉马贤所辟后为太尉厐参掾参贤相诬罪应死各引咏为证咏计理无两直遂自刎死参贤惭悔自相和释晋凉州刺史张轨祭其墓而旌其子孙
　　元猪狗山丹卫人母年七十余患风疾药饵不效猪狗割股啖之遂愈嵗余疾复作不能行猪狗手涤溷秽防视甚周造板舆载母夫妇共舁行田园以娱之后居丧尽礼乡人称之
　　眀徐　行甘州人儒学生少丧父事祖孝成化间祖卒庐墓都御史唐瑜奏请旌表其门治壬戍母病复割股啖之
　　毛　刚甘州右卫军性至孝居丧庐于墓侧有司上其事旌表其门
　　应　夀甘州后卫军家贫竭力事亲母病割股啖之后父母俱丧夀结庐墓侧三年不饮酒不茹荤朝夕悲号止有一子或月一至以馈菽粟
　　皇清马负图张掖人明末闯贼陷城廵抚林日瑞抗节被害一门俱殉无收殓者负图同郡人贾大玉收日瑞并其家人尸殓之后负图令其子天禄大玉令其子文衡为扶榇送归故里廵抚黄图安大加优奬给额以旌之
　　贾大玉见马负图事内
　　马俊昌张掖人顺治初年闯寇虽平甘鎭兵饷莫给昌助银五千两以济军需总鎭旌其门曰捐金助国后逆回之叛黒城兵粮不足昌复助一月粮兵赖以安张勇时为总兵至其家深嘉慰之
　　张毓秀张掖人性至孝时年十八其父岚年六十久病诸药无效秀割股佐汤药以进父病遂愈越三年父以无病端坐而逝
　　刘子奋甘州鎭营兵路拾遗金五十两待至次日失主至原封与之
　　姚　亷张掖人监生自幼孝心笃摰竭力事亲先是母卒因父老不得遂其庐墓之志在家长斋茹素三年及父卒遂庐于墓侧寝苫枕石晨夕哭奠至雍正三年冬庐墓将及三年防値生辰酧祭一恸得病死于墓所雍正七年具题
　　旌表
　　凉州府
　　眀鲁　麟字玉书平番土司人官南直提督恂恂有儒将风尤重士大夫语所亲曰勿为南人所笑洎致仕家居好义乐施建修学宫泮池捐助腴田百亩为宫墙补茸费値嵗荒散米麦千石周乡党急煮粥全活饥民甚众人皆呼为活我鲁公
　　石韫璧字德辉古浪县人治时庐庶母邸氏丧于西山下孤守三载猛虎入园者数并未尝遇害人皆骇异以为孝感所致有碑勒孝行载入县志艺文内孙奉先永昌县生员朝夕供子职尽礼父母有病辄龥祷求欲代及卒哀毁骨立及葬后庐墓三年武登云永昌县人父病欲食肉苦无资遂割股肉以奉父病果愈
　　顾　言平番人事母彭氏啜菽饮水极尽其欢治八年母年八十有七卒言时六十有七以号恸而殁李　让平番人性孝友与弟训甚欢爱训卒每时号哭父丧庐墓三年年八十一卒
　　皇清郭怀德武威贡生素以孝闻父病亲尝汤药克尽子道及殁庐墓三年
　　鲁大诰字愼九平番土司性寛和好义尝置义田以赡宗族焚契券以免贫累又以郭外东南地水利不通输金买沿途地修濬沟渠资灌溉者十余里邑人德之
　　张允澂武威例监居城北陈春堡置朱家庄一处价五百金允澂念穷乡荒僻子弟多因贫寒不能学遂建义学舍其地为义田每年以所出租作束脩纸笔之资乡隣高其义刋立碑记
　　刘　英武威人素肄医业一日其子于路拾金白英英曰积金不如积德不可私藏须还之少顷邑庠生尹思任寻至英问其数曰八十两慨然与之
　　宁夏府
　　唐侯知道程俱罗俱灵州灵武人居亲丧穿圹作冢皆身执其劳乡人助者即哭而却之庐坟次哭泣无节知道七年不止垢尘积首率夜半傅坟踊而哭鸟兽为悲号李华作二孝赞表其行曰厥初生人有君有亲孝亲为子忠君为臣兆自天命降及人伦背死不义忘生不仁过及知就为之礼文至哉侯氏创巨病殷手足胼胝以成高坟夜黒颷动如临鬼神哭无常声逈彻苍旻苴斩三年尔独终身嗟嗟程生其哀也均顾后絶配瞻前无隣
　　眀王　綗字子纹宁夏指挥纶之弟母丧庐墓足不履城郭者三年事闻宣德中旌表
　　安廷瑞宁夏监生自始祖安礼保至千戸廷璧与廷瑞六世百口同爨家门雍肃事闻旌表
　　茅　贵宁夏人正统五年宁夏大饥都御史金濓请于朝设预备仓劝鎭人之尚义者各输粟三百石以赈饥奉防旌表其门同时输粟者有杜海朱禋焦原赵友德虞海韩寅黄铭叶荣孙俊缪显葛谦陈祥张敬唐颙管矩吴仲名并贵十七人
</div>
    <div class="pagination">
<a href="甘肃通志_page139.html">上一页</a><span>...</span><a href="甘肃通志_page135.html">135</a><a href="甘肃通志_page136.html">136</a><a href="甘肃通志_page137.html">137</a><a href="甘肃通志_page138.html">138</a><a href="甘肃通志_page139.html">139</a><span class="current-page">140</span><a href="甘肃通志_page141.html">141</a><a href="甘肃通志_page142.html">142</a><a href="甘肃通志_page143.html">143</a><a href="甘肃通志_page144.html">144</a><a href="甘肃通志_page145.html">145</a><span>...</span><a href="甘肃通志_page141.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
