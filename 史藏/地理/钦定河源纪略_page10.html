<!DOCTYPE html>
<html>
<head>
    <meta charset="UTF-8">
    <title>钦定河源纪略 - 第 10 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定河源纪略 - 第 10 页/共 24 页</h1>
    <div class="content">



　　钦定四库全书
　　河源纪畧卷十四
　　证古一
　　昆仑
　　谨案尔雅有河出昆仑墟之文欲定河源必先定河所出之昆仑昆仑定而河源亦定矣伏读
　　皇上谕防及
　　御制河源诗案语皆谓武帝纪所云昆仑本不误昆仑
　　在回部中至哉
　　圣人之论允堪作范图经伏考昆仑山脉绵亘辽逺不知纪极回部诸山皆从之结体而大河之源见焉鬰结旁薄发为神灵之渎其为基也大矣【臣】等恭研
　　天藻凡载籍所纪足以叅证
　　高深者敬加胪次以志钦崇列为首卷至诸书中仅载昆仑之名不言河之所自出或词涉诡异有乖典则者不敢矜富五都妄事摭拾此皆恪承
　　圣训幸切依归浅见寡闻庸尽根寻之防欤
　　尔雅河出昆仑墟色白所渠并千七百一川色黄注潜流地中汨激沙壤所受渠多众水溷淆宜其黄疏言河源出于昆仑山下之基其初纎微源高激凑故水色白也
　　又西北之美者有昆仑墟之璆琳琅玕焉
　　尔雅释文郭音义云禹本纪及山海经皆云河出昆仑山汉书曰张骞使西域穷河源其山多玉石而不见昆仑山世人皆以此疑河不出昆仑案山海经曰东望泑泽河水之所潜也其源浑浑泡泡又曰敦薨之水注于泑泽出于昆仑之西北隅实惟河源也
　　又按图赞曰昆仑三叠号曰天柱实为河源水之灵府
　　禹贡孔织皮毛国有此四国在荒服之外流沙之内羌髦之属孔疏郑元云衣皮之民居此昆仑析支渠搜三山之野者皆西戎也王肃云昆仑在临羌西析支在河闗西西戎西域也郑以昆仑为山谓别有昆仑之山非河所出也
　　禹贡正义河出昆仑而后至积石
　　史记夏本纪索隠尔雅云河出昆仑墟其色白是河发源昆仑禹导河自积石而加功也
　　史记大宛传索隐按山海经河出昆仑东北隅西域云南出积石山为中国河积石非河之发源河源本昆仑而潜流至于阗又东流至积石始入中国山海经及禹贡各互举耳
　　后汉书班固传西荡河源注在昆仑山
　　山海经西次三经昆仑之邱是实为帝之下都河水出焉而南流东注于无达
　　北山经敦薨之山敦薨之水出焉而西流注于泑泽出于昆仑之东北隅实为河源
　　海内西经海内昆仑之墟在西北帝之下都河水出东北隅以行其北西南又入渤海又出海外即西而北入禹所导积石山
　　淮南子地形训河水出昆仑东北隅贯渤海入禹所导积石山高诱注河出昆仑山伏流地中河图括地象昆仑之山为地首上为握契满为四渎
　　河图始开图昆仑之墟河水出四维
　　又黄帝问风后曰余欲知河之始开风后曰河凡有五始开于昆仑之墟【上三条并见太平御览】
　　河始闿图黄河出昆仑东北角刚山东【见永乐大典】水经昆仑墟在西北河水出其东北隅
　　説文河水出炖煌塞外昆仑山发源注海
　　风俗通河出炖煌塞外昆仑山发源注海
　　广雅释水昆仑墟河水出其东北陬
　　徐锴説文通释禹贡记禹所施功故止言自积石河为四渎之长所以限隔中外其势慓悍察其发源逺大委输多之所致其含灵蓄恠莫斯为大未必始于积石尔雅周公仲尼之徒所记而云河出昆仑攉而论之其出昆仑详矣
　　王观国学林尚书禹贡曰导河积石至于龙门或凿山或穿地以通流然则禹导河水其功力始于积石耳而邓展注史记乃谓河源出于积石误矣倪镗类释考黄河源出昆仑由积石至龙门盘束山硖间忽得平地其流怒驶水行土中故其水黄浊
　　谨案河出昆仑墟见于尔雅诸家祖述之者咸确凿可据司马迁邓展不信禹本纪山海经之文然尔雅所陈传记所载证以
　　今日图经回部大山为河源之所从出古今一辙有
　　灼然不虚者
　　天藻煌煌昭垂典训羣言
　　圣庶其不昧于方隅乎
　　又案尔雅昆仑墟有璆琳琅玕孙炎注云墟者山下之地郭璞山海经注墟山下基也今回部极西为葱岭稍南为和阗其水玉隆哈什哈喇哈什二河皆产玉是即所谓璆琳琅玕而西南诸山冈岭蟠亘则即所谓昆仑山下之基也回部在中国西北故云西北之美此昆仑为河源在今回部之确证水经注通典通考通志太平寰宇记诸书皆以阿耨达山为昆仑为河源之所自出葢本于释氏西域记之説惟是张骞穷河源马迁谓其未覩昆仑王观国学林谓张骞身所至者大宛大月氏大夏康居其旁大国五六如于阗诸国皆骞所传闻未尝身至尚何昆仑之责然西域河源张骞发之于前武帝命使继之于后真知灼见非同悬揣故汉武所名昆仑自有图书可据骞身虽未至于阗不睹昆仑要非西域之实无昆仑也伏读
　　皇上谕防谓武帝纪所云昆仑本不误
　　圣谟精允鸿义昭垂盖西域西南山绵亘数千里与中国南山相属气脉长逺无逾于此今回部近版图羣山不在荒逖以河水所发之墟跟寻昆仑之体则郦注所云东海方丈亦有昆仑之称西洲铜柱又有九府之治一切掇拾枝辞皆不攻而自废矣
　　又案髙诱淮南子注河出昆仑山伏流地中郭璞山海经注河南出昆仑潜行地下应玚灵河赋咨灵河之遐逺兮于昆仑之神邱凌増城之隂隅兮頼后土之潜流成公绥大河赋潜昆仑之峻极兮出积石之嵳峩尔雅释文河出昆仑便潜行地下初学记亦云河源出昆仑之墟东流潜行地下至规期山据此诸书皆谓河出昆仑即伏流不见然证定河源要当以显出之河为据今葱岭和阗诸河显出羣山之麓是为河之真源亦即昆仑之正体明矣














　　钦定四库全书
　　河源纪畧卷十五
　　证古二
　　葱岭河源
　　谨案汉书西域云东则接汉扼以玉门阳闗西则限以葱岭夫大河源流百折必东而葱岭居西域之正西其为河源明矣唐西域记云葱岭南接大雪山北至热海千泉西至活国东至乌铩国南北各数千里凉土异物志云葱岭之水分流东西西入大海东为河源今考葱岭东流之水一曰葱岭北河即水经注所谓北河又东北流者是也一曰葱岭南河即水经注所谓自岐沙东分南河者是也释氏西域记谓二支北流迳屈茨乌夷禅善入牢兰海谓此南北二河同出葱岭又东注泑泽也以今回部舆图证之北河当为喀什噶尔水南河当为叶尔羌水二支皆东北流入罗布淖尔与水经注所载二支入牢兰海者全合谨按据古今地志两两参覈乃知西域水道虽未必尽无移徙而流迳大端要可一一证合焉
　　汉书西域传其河有两源一出葱岭山
　　后汉书西域传其河有两源一出葱岭东流水经又南入葱岭山又从葱岭出而东北流水经注凉土异物志葱岭之水分流东西西入大海东为河源
　　右河出葱岭
　　水经注河水自葱岭分源东迳伽舍罗逝国释氏西域记曰有国名伽舍罗逝此国挟小而总万国之要道无不由城南水东北流出罗逝西山山即葱岭也迳岐沙谷出谷分为二水又云北河东北流枝流出焉北河自疏勒经流南河之北暨于温宿之南左合枝水北河又东迳姑墨国南北河又东迳兹国南河水又东迳墨山国南河水又东迳注宾城南又东迳楼兰城南而东注河水又东注泑泽
　　谨案水经注云河水出罗逝西山山即葱岭又云迳岐沙谷分为二水考
　　钦定西域图志葱岭有二河北为喀什噶尔逹里雅南为叶尔羌谔斯腾喀什噶尔为古疏勒故郦注云北河自疏勒迳流南河之北叶尔羌为古莎车故郦注于南河云又东迳皮山国北西去莎车三百八十里也汉书云从鄯善傍南山北陂河西行至莎车为南道西逾葱岭则出大月氏安息自车师前王庭随北山陂河西行至疏勒为北道西逾□岭则出大宛康居奄蔡据此则疏勒在葱岭之东北故河为葱岭北河莎车在葱岭之东南故河为葱岭南河此其大较也疏勒为今喀什噶尔地北河自疏勒迳流南河之北则为喀什噶尔河无疑考唐西域记波罗川中有大龙池池东派一大流东北至佉沙国西界与徙多河合而东故此已左水皆东流西域记又云佉沙国旧名疏勒徒多河即中国河今考葱岭北河正从喀什噶尔西界东流即佉沙国西界之徙多河也北魏书疏勒南有黄河葢河自喀什噶尔之西又流迳喀什噶尔之南故曰南有也隋书及西域记谓渇盘陀国都葱岭中负徙多河渇盘陀在疏勒西南六百里今葱岭北河在疏勒之南渇盘陀之北故渇盘陀都城北负徙多河也通鉴唐徳宗纪婆葛发五千骑出疏勒郭元振在疏勒栅于河口不敢出当即今之喀什噶尔河口也
　　又案后汉书耿恭传云恭以疏勒城傍有涧水可涸又云匈奴遂于城下拥絶涧水今木什河特们河在喀叶噶尔城北赫色勒河特尔墨楚克河在喀什噶尔城南皆近在二十里内俱出喀什噶尔西北山则即耿恭所谓城傍有涧水也匈奴拥絶涧水当并城北之木什河特们河及城南之赫色勒河特尔墨楚克河皆拥絶之葢南北涧水俱絶故恭始于城内穿井也又案郦注云北河暨于温宿之南考后汉书西域传疏勒东北经尉头温宿以
　　钦定西域图志考之温宿为今阿克苏在喀什噶尔东北与疏勒东北经温宿方隅相合今喀什噶尔河东北流迳阿克苏之南即郦注所云暨于温宿之南也郦注又云北河又东迳姑墨国南又东迳兹国南考汉书西域传姑墨东通兹六百七十里兹西与姑墨接以
　　钦定西域图志考之姑墨在今库车之西雅哈阿里克左右兹为今库车彼此相距里数古今符合今喀什噶尔河东北迳雅哈阿里克又迳库车之南即郦注所云北河又东迳姑墨国南又东迳兹国南也郦注又云河水又东迳墨山国南考山国西至尉犁二百三十里西北至焉耆百六十里以
　　钦定西域图志考之尉犁为今哈勒哈阿璊焉耆为今哈喇沙尔墨山国既当在哈喇沙尔东南百余里在哈勒哈阿璊之东二百余里则其地约直今伊徳格尔阿拉尔东南境矣郦注又云北河又东迳注宾城南又东迳楼兰城南注宾城于汉书西域传无考其在楼兰之西无疑此河自楼兰东注泑泽则注宾楼兰皆在今罗布淖尔西北可知也一统志以噶斯为楼兰亦与郦注所云自楼兰东注泽合也攷新唐书地理志自蒲昌海南岸西经七屯城汉伊修城也又西八十里至石城镇汉楼兰故国也在蒲昌海南三百里以舆图证之今噶斯淖尔迤西戈壁之地正在罗布淖尔西南其距罗布淖尔里数与唐志合则噶斯迤西真古楼兰河水北迳噶斯西戈壁之地然后东注罗布淖尔即郦注所云注宾河迳楼兰北又东注泽也新唐书地理志石城镇又西二百里至新城又西经特勒井渡且末河五百里至播仙镇古且末城也然则注宾河流迳之地当在唐特勒井石城镇以东与今厄尔勾河为近也
　　右葱岭北河即喀什噶尔河
　　水经注一水东流迳无雷国北又东流迳依耐国北去无雷国五百四十里河水又东迳蒲犁国北北去疏勒五百五十里河水又东迳皮山国北西去莎车三百八十里
　　谨案郦注载南河所迳一曰无雷考汉书西域传无雷南至蒲犁五百四十里南与乌秅北与捐毒西与大月氏接今以
　　钦定西域图志考之无雷当为今之阿喇楚勒叶尔羌河发源处在其东南数百里郦注云迳无雷国北于方隅稍有未详其他所迳之国与今图志无不脗合郦注载南河所迳又一曰伊耐一曰蒲犁考西域传蒲犁北至疏勒五百六十里东至莎车四百四十里则蒲犁在莎车之西疏勒之南又考西域传蒲犁东至莎车五百四十里西至无雷五百四十里伊耐亦东至沙车五百四十里西至无雷五百四十里然则蒲犁伊耐俱当在莎车无雷之间西域传又云蒲犁北至疏勒五百六十里伊耐北至疏勒六百五十里然则伊耐当在蒲犁之南今喀尔楚东至叶尔羌城五百余里东北距喀什噶尔亦如之与西域传蒲犁东至莎车五百四十里北至疏勒五百六十里正合则喀尔楚为古蒲犁无疑而喀尔楚南山谷间为伊耐国无疑今叶尔羌河南源迳喀尔楚南又东北流则即郦注所云南河又东迳伊耐国北也又迳喀尔楚北而东北流即郦注所云东迳蒲犁国北也今喀尔楚北至喀什噶尔五百余里则即郦注所云又东迳蒲犁国北去疏勒五百五十里也郦注载南河所迳又一曰皮山国考西域传皮山西北通莎车三百八十里于阗西至皮山三百九十里今都洼东北至和阗伊里齐城三百五十余里与西域传皮山东距于阗三百九十里合萨纳珠西距叶尔羌城四百里与西域传皮山西北距莎车三百八十里合然则都洼以西萨纳珠以东为古皮山国甚明今叶尔羌河迳萨纳珠西北即郦注所云又东迳皮山国北也注所言葱岭南河经由之国皆今叶尔羌河所迳之地则叶尔羌河即葱岭南河可知矣
　　又案新唐书乌铩北径碛旷野五百里得疏勒东南五里济徒多水逾大沙岭有斫句迦种或曰沮渠斫句迦即莎车谓济徒多水至斫句迦则徒多水乃叶尔羌河也【西域记徒多河即中□河此所云徒多水当作徙多水徒徙字相近而讹耳】今由汗阿里克南济河至叶尔羌即所云济徒多水至斫句迦也西域记又谓斫句迦国都城周十余里山阜连属沙石弥漫临带两河今叶尔羌城环夹南北两河之中即西域记所云临带两河也
　　南河又东迳于阗国北释氏西域记曰河水东流三千里至于阗屈东北流者也汉书西域传曰于阗以东水皆东流南河又东北迳扞弥国北治扞弥城西去于阗三百九十里南河又东迳精絶国北西去扞弥四百六十里南河又东迳且末国北又东右防阿耨逹大水释氏西域记曰阿耨逹山西北有大水北流注牢兰海者也其水北流迳且末南山又北迳且末城西又曰且末河东北流迳且末北又流而左防南河防流东逝通为注宾河又东迳鄯善国北其水东注泽释氏西域记南河自于阗东于北三千里至鄯善入牢兰海者也北河自岐沙东分南河即释氏西域记所谓二支北流迳屈茨乌夷禅善入牢兰海者也
　　谨案郦注言南河所迳自于阗外一曰扞弥考汉书西域传扞弥南与渠勒东北与兹西北与姑墨接西通于阗三百九十里考
　　钦定西域图志库车为古兹雅哈阿里克为古姑墨新唐书自兹赢六百里有跋禄迦小国一曰亟墨即汉姑墨以
　　钦定舆图度之则雅哈阿里克左右当即其地汉西域传谓扞弥东北接兹西北接姑墨则在今库车之西南雅哈阿里克之东南又考汉西域传姑墨南至于阗马行十五日是于阗当姑墨之南而扞弥在姑墨东南则在于阗之东可知故西域传谓扞弥西通于阗三百九十里也今克勒底雅在伊里齐东四百三十里与西域传所云扞弥西通于阗三百九十里合则古之扞弥今之克勒雅也又郦注言南河所迳一曰精絶考汉书西域传精絶北至都防治所二千五百五十三里于阗东北至都防治所三千七百二十里是都防治所在精絶直北在于阗东北以次推之则精絶亦在于阗东北矣故郦注言南河自于阗东北迳精絶也今防特尔为古之乌垒即都防治所然则古之今絶当在今防特尔之南精阿氐尔千在防特尔南西距额里齐约千余里与精絶西去于阗里数大畧相合则古之精絶今之阿氐尔干也又郦注言南河所迳一曰且末考汉书西域传且末城北接尉犁尉犁在焉耆西南百里焉耆为今之哈喇沙尔则尉犁当为今哈勒噶尔璊今噶斯迤西戈壁为古且末其北对哈勒噶尔璊则即所谓北接尉犁也以上水经所载南河迳过之国其西距南河里数甚逺皆非南河所经之地但考于阗东北皆戈壁西域记谓于阗东行入流沙沙砾流漫聚散随风人行无迹遂多迷路四逺茫茫莫知所指行四百余里至覩货罗故国国乆空旷城皆荒芜从此东行六百余里至折摩防那故国即湼末地也【即且末】城郭岿然人烟断絶从此东行千余里至纳波故国即楼兰是于阗东北境一二千里可名国者不过二三余皆沙海絶无邑都郦注欲记南河所迳不得指沙碛无名之地以为标准精絶且末距南河虽逺然舍此更无近国可表方隅矣考郦注谓南河既迳于阗国北然后迳扞弥精絶且末国北是此数国皆由东向北故释氏西域记南河自于阗东迤北三千里也南河距此诸国之治虽遥而距此诸国之境尚近故畧举所过之境以识南北尔
　　又案唐地理志于阗西五十里有苇闗又西经渤海西北渡繄馆河六百二十里至郅满城则是自于阗西北至繄馆河六百七十里又考汉西域传于阗西至皮山三百八十里皮山西北至莎车三百九十里则是于阗至莎车七百七十里以今舆图度之汉西域传于阗至莎车道里与今和阗伊里齐至叶尔羌道里相合唐地理志于阗至繄馆河道里与今伊里齐至聴杂阿布河相合聴杂阿布河即与叶尔羌河防流东逝者也既渡聴杂阿布河百里乃至叶尔羌城即唐志所谓渡繄馆河至郅满城也
　　右葱岭南河即叶尔羌河


　　钦定四库全书
　　河源纪畧卷十六
　　证古三
　　和阗河
　　谨案水经云其一源出于阗南山北流与葱岭所出河合是于阗河自出南山不出葱岭水经注此文别画显然北魏书谓于阗在葱岭之北二百里葢误以南山为葱岭汉书西域传云于阗在南山下不云在葱岭下也伏读
　　御制翻译名义集正讹知和阗为自古及今不易之回部其域郭疆圉确凿如昔河流所迳尤可按里而稽水经注载于阗河为北流以今舆图证之哈喇哈什玉隆哈什二河合而注叶尔羌河自南方直向北流与经注最合以是知西域水道虽僻在逺方而以今证古往往不爽也
　　史记大宛传河源出于阗其山多玉石于阗之西则水皆西流注西海其东水东流注盐泽
　　汉书西域传其河有二源一出葱岭一出于阗于阗在南山下其河北流与葱岭河合
　　水经其一源出于阗国南山北流与葱岭所出河合
　　水经注源导于阗南山俗谓之仇摩置自置北流迳于阗国西又西北流注于河即经所谓北注葱岭河也
　　北魏书西域传于阗城东二十里有大水北流号树枝水即黄河也一名计式水城西五十五里亦有大水名达利水与树枝水防俱北流
　　后周书异域传于阗国城东二十里有大水北流号树拔水即黄河水也城西十五里亦有大水名达利水与树拔水俱北流同防于计戍
</div>
    <div class="pagination">
<a href="钦定河源纪略_page9.html">上一页</a><span>...</span><a href="钦定河源纪略_page5.html">5</a><a href="钦定河源纪略_page6.html">6</a><a href="钦定河源纪略_page7.html">7</a><a href="钦定河源纪略_page8.html">8</a><a href="钦定河源纪略_page9.html">9</a><span class="current-page">10</span><a href="钦定河源纪略_page11.html">11</a><a href="钦定河源纪略_page12.html">12</a><a href="钦定河源纪略_page13.html">13</a><a href="钦定河源纪略_page14.html">14</a><a href="钦定河源纪略_page15.html">15</a><span>...</span><a href="钦定河源纪略_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
