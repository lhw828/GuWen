<!DOCTYPE html>
<html>
<head>
    <meta charset="UTF-8">
    <title>元和郡县志 - 第 32 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县志 - 第 32 页/共 85 页</h1>
    <div class="content">　　汉壶闗三老令茂墓在县东北一十九里上书明戾太子寃者
　　曹公垒在县东南一百二里曹公攻髙干所筑
　　黎城县【中西南至州一百二十里】
　　古黎国春秋曰晋荀林父灭潞立黎侯而还今县东十八里黎侯城是也汉为潞县之地后魏太武改潞县为刈陵县隋开皇十八年改刈陵为黎城县武徳初属韩州贞观十七年废韩州属潞州
　　古壶闗在县东二十五里春秋齐国夏伐晋取八邑有盂口盂口即壶口也声相近故有二名
　　清漳水在县东北五十里
　　浊漳水在县西北五十六里
　　冯奉世墓及冯昭仪墓在县东二里
　　铜鞮县【上东至州一百五十里】
　　本晋大夫羊舌赤邑时号赤曰铜鞮伯华汉以为县属上党郡隋开皇十六年改属沁州大业二年省沁州复属潞州武徳六年属韩州贞观十七年废韩州复隶潞州
　　石梯山在县西三十里
　　阏与城在县西北二十里史记曰秦昭襄王攻赵阏与赵奢曰其险狭譬如两鼠鬭于穴中将勇者胜遂破秦军解阏与之围
　　晋铜鞮宫在县东十五里子产曰今铜鞮之宫数里断梁城在县东北三十里下临深壑东西北三面阻涧广袤二里俗谓之断梁城
　　叔向墓在县东十八里
　　乡县【中东至州一百七十里】
　　本汉湼氏地属上党郡晋始为武乡县属乐平郡石氏分上党置武乡郡县属焉隋开皇初废郡县属潞州晋县原有武字后草创失其旧名
　　秃顶山在县西北九十三里
　　石臼岭在县北六十五里
　　防甲水在县西北八十里
　　襄垣县【上南至州九十三里】
　　本汉旧县属上党郡赵襄子所筑因以为名后魏孝庄帝改为襄垣郡隋开皇十六年改襄垣县置韩州县属焉贞观十七年废州县属潞州
　　鹿台山在县南二十里
　　湼水在县西北六十里
　　浊漳水在县南二十一里
　　天井闗在县东南四十里置在天井谷内深邃似井因以为名魏武初迁邺于此置闗周建徳六年废
　　涉县【上南至州一百八十里】
　　本汉旧县属魏郡因涉河水为名晋属广平郡后省隋开皇十年于故涉城重置涉县属礠州十六年改属韩州贞观十七年废韩州县属潞州
　　清漳水一名涉河在县南一里
　　泽州【髙平上】
　　【开元户二万二千二百三十五　乡五十九元和户三千五百二十七　　　乡五十】
　　禹贡冀州之域春秋时属晋战国时属韩魏后属赵秦使白起破赵于长平即今州北髙平县西北二十一里长平故城是也秦并天下今州即上党郡地汉为上党郡髙都县之地也后魏道武帝置建兴郡孝庄帝改置建州周改建州为泽州盖取濩泽为名也【濩乌怕反】
　　州境【东西二百九十里南北一百五十里】
　　八到【西南至上都一千一百四十里西南至东都二百八十里】
　　【东逾山至衞州四百一十里西至绛州四百四十里】
　　【北至潞州一百四十九里北至太原府大路六百一十里】
　　贡赋【开元贡　白石英　人参赋　布　麻】
　　【元和贡　白石英五十斤　野鸡九十只】
　　管县六
　　晋城　髙平　陵川　沁水　阳城　端氏
　　晋城县【上郭下】
　　本汉髙都县属上党郡隋开皇三年改属泽州十八年改为丹川县因县东丹水为名贞观三年改置晋城县太行山在县南四十里禹贡曰太行恒山至于碣石注曰二山连延东北接碣石
　　丹水在县北十二里司马山俗传秦坑赵众流血丹川故名丹水斯为不经也
　　天井故闗一名太行闗在县南四十五里太行山上髙平县【上南至州八十里】
　　本汉氏县属上党郡在水之上故以为名后汉改为氏属建兴郡髙齐文宣帝省氏县自长平髙城移髙平县理之仍改髙平县属髙都郡隋开皇三年改属泽州
　　头颅山一名白起台在县西五里秦坑赵众收头颅筑此台
　　米山在县东十里赵将亷颇积粮此山因名
　　泾水在县西北三十六里
　　长平故城在县西二十一里白起破赵四十万众于此尽杀之
　　长平闗在县北五十一里
　　陵川县【中西至州一百四十里】
　　本汉氏县地隋开皇十六年于此置陵川县因川为名属泽州
　　太行山在县西南百里
　　沁水县【中东南至州二百里】
　　本汉端氏县地后魏孝庄帝于此置太寜郡及东永安县髙齐省郡而县存隋开皇十八年改为沁水县沁水在县东北五十二里
　　古王离城在县东北五十里秦时王离击赵所筑四面絶险
　　阳城县【中东至州一百一十里】
　　本汉濩泽县属河东郡因濩泽为名也隋改属泽州天宝元年改为阳城县
　　析城在县西南七十五里
　　濩泽在县西北十二里墨子曰舜渔于濩泽
　　端氏县【中南至州一百里】
　　本汉旧县也史记曰赵成侯十六年与韩魏分晋封晋君于端氏肃侯元年夺晋君端氏徙处屯留汉以为县属河东郡晋属平阳郡后魏属安平郡隋开皇三年罢郡属泽州
　　石门山在县西南四十一里
　　沁水在县南一里
　　邢州【钜鹿上】
　　【开元户五万八千八百二十　乡一百二十元和户三千六百九十二　　乡三十三】
　　禹贡冀州之域亦古邢侯之国邢侯为纣三公以忠谏被诛周成王封周公旦子为邢侯后为狄所灭齐桓公迁邢于夷仪按故邢国今州城内西南隅小城是也夷仪今龙岗县界夷仪城是也春秋时属晋后三家分晋属赵秦兼天下于此置信都县属钜鹿郡项羽改曰襄国盖以赵襄子諡名也赵歇为赵王张耳为常山王并理信都襄国今州理龙冈城是也前赵嘉平元年石勒屯兵许昌张宾説勒曰观王弥有王青州之心迟回未发者惧明公踵其后也明公独无并州之思乎勒从之遂长驱至邺攻晋北中郎将于三台张宾又进曰三台险固攻守未易卒下王彭祖刘越石大敌也宜及其未至密规进据牢城扫定并蓟桓文之业可济也邯郸襄国赵之旧都依山凭险形胜之国可择此二邑而都之王业可图也勒于是进据襄国王浚遣兵五万人来讨勒勒欲挑战张宾谏曰夫用兵当以已所便击彼所不便今段末柸强悍且宜示之以弱凿北垒为突门二十余道伏精卒候贼列守未定出其不意擂鼓奋勇直冲柸帐柸卒既奔则彭祖可指辰而定也勒从其计遂生擒末柸永嘉六年勒僭号遂定都焉至季龙徙都邺为襄国郡石氏既灭罢之后魏复为襄国县隋开皇三年以襄国县属洺州九年改为龙冈县十六年割龙冈等三县置邢州以邢国为名也大业三年改为襄国郡武徳元年改为邢州置总管二年陷窦建徳四年讨平之又为刘黑闼所陷五年擒之依旧为邢州
　　州境【东西二百八十二里南北一百三十六里】
　　八到【西至上都一千九百里西南至东都八百四十里】
　　【东至贝州二百三十里东南至洺州一百二十里】
　　【西逾山至仪州二百三十五里东北至赵州一百九十里】
　　贡赋【开元贡　文石狮子　丝布赋　绵　绢】
　　管县九
　　龙冈　尧山　钜鹿　沙河　平乡　南河任　　内丘　青山
　　龙冈县【上郭下】
　　古邢国也秦以为信都项羽更名曰襄国汉因不改石勒僭号据之勒未立前襄国有谶曰古在左月在右让亡言或入口识者以为胡有襄国也周武帝改为襄国郡隋开皇三年罢郡县属洺州九年改为龙冈县以西北有龙冈因名之十六年于此置邢州龙冈县属焉皇朝因之
　　土山在县东百五十步昔冉闵攻石只于襄国为土山地道于此
　　石井冈一名龙冈在县西北七里冈上有井大如车轮石勒时天旱沙门佛图澄于此握得一死龙长尺余渍之以水良久乃苏雨遂大降因名龙冈
　　夷仪岭在县西百五十七里
　　夷仪故城在县西四十里今俗谓之随宜城盖语讹也石勒墓在县南十五里
　　尧山县【上西南至州八十里】
　　本曰柏人春秋时晋邑战国时属赵秦灭赵属钜鹿郡汉髙祖八年从平城过赵赵相贯髙壁人厠上要之上心动问县名何曰柏人上曰柏人者迫于人也不宿去后魏改人为仁隋开皇三年罢钜鹿郡属赵州大业三年改属邢州天宝元年改为尧山县
　　水在县西一里俗亦名曰脂沟
　　柏人故城在县西北十二里
　　张耳台在县西北十二里
　　钜鹿县【上西至州一百一十九里】
　　本汉南栾县地隋开皇六年于此置钜鹿县属赵州取汉钜鹿县之名也武徳元年于此置起州又立白起县二年陷窦建徳四年讨平罢起州以县属赵州贞观元年改属邢州
　　大陆泽一名钜鹿在县西北五里禹贡曰恒卫既从大陆既作按泽东西二十里南北三十里葭芦茭莲鱼蟹之充牣其中泽畔又有咸泉煮而成盐百姓资之沙河县【上北至州三十五里】
　　本汉襄国县地隋开皇九年改襄国为龙冈县十六年分龙冈于此置沙河县以沙河在县南五里因以为名黑山在县西四十里出铁
　　磬口山在县西南九十八里汉魏时旧铁官也
　　平乡县【上西至州九十里】
　　本春秋时邢国后为赵地始皇灭赵以为钜鹿郡亦大称也张耳与赵王歇走入钜鹿城王离围之即此地也后魏自平乡故城移平乡县于此理之属广平郡隋开皇三年属洺州十六年改属邢州
　　浊漳水今俗名栁河在县西南十里
　　落汉水在县西南十八里
　　沙丘台在县东北二十里殷纣所筑赵李兑围武灵王于沙丘宫王探雀鷇食之而死秦始皇东巡回死于沙丘
　　南和县【紧西南至州三十八里】
　　本汉旧县属广平国后汉属钜鹿郡石赵属襄国郡周属南和郡隋开皇三年属洺州十六年改属邢州鸳鸯水经县北五里
　　张宾墓在县西十二里石勒军师号曰右侯
　　任县【上西南至州三十八里】
　　本汉张县地在今县西南渚阳城是也后汉省赵于此置苑县石氏灭废隋开皇十六年于此置任县属邢州大业三年省武徳四年重置
　　张城一名渚阳城在县西南二十七里汉张县也石勒传晋将玉浚遣石季龙盟就六眷于渚阳谓此也内丘县【上南至州五十八里】
</div>
    <div class="pagination">
<a href="元和郡县志_page31.html">上一页</a><span>...</span><a href="元和郡县志_page27.html">27</a><a href="元和郡县志_page28.html">28</a><a href="元和郡县志_page29.html">29</a><a href="元和郡县志_page30.html">30</a><a href="元和郡县志_page31.html">31</a><span class="current-page">32</span><a href="元和郡县志_page33.html">33</a><a href="元和郡县志_page34.html">34</a><a href="元和郡县志_page35.html">35</a><a href="元和郡县志_page36.html">36</a><a href="元和郡县志_page37.html">37</a><span>...</span><a href="元和郡县志_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
