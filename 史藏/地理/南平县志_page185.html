<!DOCTYPE html>
<html>
<head>
    <meta charset="UTF-8">
    <title>南平县志 - 第 185 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南平县志 - 第 185 页/共 188 页</h1>
    <div class="content">流寓
	

	

汉

	

　　梅福字子真，九江寿春人。初为南昌尉，后弃妻子，炼丹，往来衍山中，玉华洞，自称九江道人。丹成上升，因号其村为梅岐里。属芹哨乡。考汉书梅福传称：王莽专政，福一朝弃妻子去九江，至今传以为仙。又云：后人有见福於会稽者，变姓名为吴市门卒，未尝道及衍山事，或者汉书略而不详，抑延中故老说未必尽实耶？省志本传载入建宁，有云，里人因采其姓名，厥里曰梅岐。延郡旧隶建安，有梅岐东西南北四里，盖壤相接也。
	

唐
	

　　范元超字仲达，节度使希朝之子。咸通八年进士，官至御史中丞。天复中避朱全忠乱，寓剑州卒。子子高，天祐间典务尤溪，乃定居小田。

	

后唐

	

　　李存礼，庄宗母弟。同光三年封王国於薛，寻值郭从谦乱，匿走他国，道延平，乐山水之佳，而留焉。庐於小洛坑口，病且革，罄囊金，以赈贫乏。因出所授1诰书示人，人始知之。
　　【校】1.授：原本作“援”字，今据改。

	

宋
	

　　范机字纯之，其先幽州人，后徙延平。乾道初任瓯宁簿，历福州怀安丞。尝为梁文靖、赵忠定所器。及二公为相，机以谒选至都，足不一到其门。仕终湖广总领所干办公事。邃易学，工诗歌。开禧间权臣启衅，国事日非。机隐忧愤懑，仿风人托物之义，为诗以讽，后竞不出。
	

明
	

　　王孙蕃号生洲，雄县人。万历戊午举人，由昌平令升济宁守，卓荐擢南京陕西道御史。两疏劾监军中使刘元斌等，杀掠罪状，置之理，改巡下江，视京营，掌河道，侍经筵，皆有建白。乙酉巡江西，为马士1英党所挤，落职，隐居延平，卒。
　　【校】1.士：原本作“工”字，今据改。
　　艾南英字千子，号天佣，东乡人。七岁作竹林七贤论，长为诸生，好学无所不窥，以兴起斯文为任，为江西四大家之一，学者宗之。天启四年，始举於乡，对策语诋魏忠贤，罢停三科。甲申国变，募士勤王，与傅冠揭万年同起义入闽。时两京继覆，唐王建号福州，召见，陈十可忧疏，首劾总兵郑芝龙，授兵部主事，寻改御史。丙戌王移驻延平，从之。积忧成疾，病革，犹问关外情形，八月十一日殁於西郊兴化寺，年六十有四。生平著述甚富，均焚於王台。惟《天佣集》、《禹贡图注》行世。康熙五十七年，学使李锺莪以诸生呈请捐资，葺罗豫章祠，附祀焉。
　　胡梦泰，铅山人。明末入闽，寓剑津。闻大师入，仰药死，其仆奉榇溪上，遇贼弃棺於水，流至岊江沙岸，里人见棺上梦泰姓名，收寄山寺，后数年为葬於积翠岩。
　　朱益采字观以，浙1之山阴人。以副榜贡生，至京廷试，即舆榇，疏劾权阉，庄烈帝嘉其鲠直，欲授以风宪之职。当轴者狥例，抑补外官，历按察司佥事。国变弃职入延平，屡荐不起，以医自晦。有《到处堂文集》二十二卷。
　　【校】1.浙：原本作“淅”字，今据改。
	

清
	

　　黄毅，莆田人。由举人，任永安谕，诲诸生，一本孝弟忠信。每过邓栟榈、林三泉、罗文正诸祠，辄洒酒赋诗，留连若有宿契。后补漳平谕，因家濒海，避乱寓延平，卒。
　　林定徵字景人，长乐人。弱冠补弟子员，试高等后，辄寓延平。年既迈偶於友人处，获金正希文，日夜披诵，家人戒其过劳，曰：吾方晤对正人，何言劳也。就寝而卒，著有《尊心堂遗稿》。
　　罗圻彦，闽县人。以恩贡授新会训导，在任乡试，中顺治甲午广东举人，知安福县，廉介自持，以漕运愆期解组。归寓南平，饮酒赋诗，安贫自适，人服其高致。
　　毛念恃号敕五，武进人。甲子副榜，崇1桢末，随弟协恭宦闽，值鼎革，任郡教授。居官十载，坦荡温雅，士有缓急，倾囊不吝。学使者或有督责，辄为排解。丁亥戊子以来，闽中甫安戢，学校彬彬，推延庠为最，卯辰科后，科名鹊起，念恃奖掖之功居多。历署顺昌、将乐三邑篆，以廉能称。季子仲孙，占籍南邑，因寓焉。著有《四书讲义》、《孝经注》、《小学训解》、《四贤年谱》诸刻，祀名宦。
　　【校】1.崇：原本作“祟”字，今据改。

方外传第三十二

　　古之治方术者多矣，清净无为，归本自然，老庄之言也。空虚寂灭，明心见性，禅悦之学也。皆能外死生，无终始，独与天地精神往来，而不傲倪於万物，所谓应於化而解於物，芒乎忽乎，游於方之外者乎？夫道言保身，近於杨；佛言救人，近於墨。盖道德之偏至，仁义岐趋也。岂若燕齐方士，逞神仙怪诞之谈，以要世主；沙门缁流，藉宝刹名山之胜，以固藏身者哉。是以或身列章缝，高谈性命，得其圭旨，而精气神胥融焉。或遭遇屯邅，羁迹慧门，悟诸色空而去住来无碍焉。后人揽其高躅，思其流风馀韵，固亦有能不朽者。曰：如某某之寄於方外，乃不愧所居也。故为之传，并以醒夫世之日逐逐於富贵利达，而不知返者。

	

方外
	

	

晋
	

　　衍客，不知何许人，晋时避乱，隐郡之北山，结庐炼丹。丹成，举家上升，故后人以衍仙名里。
	

宋
	

　　杨维字耕常，其母陈氏年五十有六，未有子。忽遇异人，授丹一粒吞之，夜梦天星入怀，觉而有娠。维生七岁始能言，长而好弄，不事家人生产。学道得三五飞升呼雷之术，驱疫祷雨辄有验。淳祐四年甲辰冬十一月八日，觞胾集姻旧，翛然而逝。有自临安来者，遇维於途，寄蒲扇布履各一，遗其女兄，计其遇时，即逝日也。启棺视之，惟隻履在，始悟其尸解。家人以扇履置於棺，瘗兴化寺前，号清隐妙济披云真人，建祠墓侧，肖像祀之。
　　上官道人，得辟谷炼气之术。一日唱1云：“处世红尘五十八，混世独存今始殁。时人若问吾归处，扫尽云霞一轮月。”遂卒，后有戍卒于广西见之。
　　【校】1.唱：原本作“倡”字，今据改。
　　张声字鸣道，道易象，辟谷炼气，得养生法，宣和间人。游延平，结庐溪源山，有范氏子从之，夜忽有客叩门，知为异人，拜求道术，客取二丹遗范，以饲之，自是绝烟火食。一日往郡西花心洞，留一颂於舟，跃入水，识者谓为水解云。
　　萧法明，嘉熙间头陀，卓锡溪源庵。尝伏毒龙於井中，收妖魔於石洞。敕封溪源显迹德云灵应萧公大师，至今遗迹犹存，遇旱祷雨，及祈嗣祈梦，率多验。
	

明
	

　　陈本润自号清心，正德间，提点元妙观，遇异人授以秘术，能叱咤风雷。时大旱，知府孙衍，令祈雨辄应。历年八十，鹤发童颜，不出关五十馀年。辛亥正月忽谓众曰：“我择三日脱去矣。”口占留别云：“八十二年清我心，不妨白发日相侵。而今得入无为境，片月长空今古心。”端坐而逝。
　　僧能持，幼颖悟，稍长遍游名山，以探禅学。有得而归，结庵松关。日谈内典，著《天印语录》、《彻空内集》、《洞云外集》、《黄檗心要》。年四十馀，足不出关。至八十一将示寂，集寺众曰：“吾寂三年后，某日有星自东而西，葬吾时也。”僧徒置龛草堂三年，蝇蚋不侵，并无秽气。至其日，众曰：“曩云星过，殆虚语耶？”言未毕，有星大如斗，自东而西，遂葬之，号曰“天印禅师”。
　　易裕冬字平冈，有道行。常静处一室，夜则观星印山，默有所契。万历二年，久旱火灾屡告，府县远延龙虎山正乙真人，来延禳之。闰十二月十二日，里人设醮铁像堂，裕冬主持法事，适天师舆至临观，裕冬方匍匐进表，遽起厉声曰：“无情发矣”。亟收法器坛仪，火果起厨中，延烧民屋数百家。天师因命主祷事，刻期得雨。叹曰：“是真得玄1奥者。”与一铜印曰：“正法在此。”题其堂“玄之又玄”。弟裕端字行轩，亦习斋醮科仪，龙山道南祠前，有古榕树，上多异花，人呼为百花树。下有小庙，祀周陈王三神，称曰三圣。每午过，辄为祟，以骇行人。裕端嘱曰：“尔神也，乃作孽耶？”许谒天师，为之请箓。遂日彰灵应，不复见怪。
　　【校】1.玄：原本作“元”字，今据改。

杂录第三十三

　　昔史迁作列传，多道其轶事。班书志艺文，兼取乎杂家。盖稗官小说之流，莫不言之有物，故可录也。夫宇宙之大，瑰奇玮丽，无物不有。格物致知，学无穷尽。下及菜谱、瓶史、荔记、芋法，所谓虽小道，必有可观者焉。况夫逸行遗文，灵踪异迹，彪炳古今，脍炙人口。如谢皋羽之慷慨悲歌，陈友定之忠义愤发，足以廉顽立懦者乎。他如瑞竹骈生，鬱科名之兆；危楼独耸，彰节妇之诚。传诸故老，信而有徵。讵以其微，而忽诸？故并录之以终篇。

	

杂录

	

　　唐末，陈陶携妻子隐南昌之西山。严尚书宇，镇豫章，遣妓号莲花者，往侍，陶殊不顾，妓惭！赋诗曰：“莲花为号玉为腮，珍重尚书遣妾来。处士不生巫峡梦，虚劳神女下阳台。”陶答云：“近来诗思清于月，老大心情薄似云。己向升天得门户，锦衾深愧卓文君。”洪简录
</div>
    <div class="pagination">
<a href="南平县志_page184.html">上一页</a><span>...</span><a href="南平县志_page180.html">180</a><a href="南平县志_page181.html">181</a><a href="南平县志_page182.html">182</a><a href="南平县志_page183.html">183</a><a href="南平县志_page184.html">184</a><span class="current-page">185</span><a href="南平县志_page186.html">186</a><a href="南平县志_page187.html">187</a><a href="南平县志_page188.html">188</a><a href="南平县志_page186.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
