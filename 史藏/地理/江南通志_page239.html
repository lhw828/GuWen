<!DOCTYPE html>
<html>
<head>
    <meta charset="UTF-8">
    <title>江南通志 - 第 239 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 239 页/共 731 页</h1>
    <div class="content">　　【圣敎讲明朱子之道而身体之此紫阳书院之建所以不能已也乃经之营之地度于学宫之旁材取于僧庐之毁工成于农隙之余中为崇祀紫阳夫子之堂而旁为诸生讲学藏修之舍庖廪湢浴靡不毕具经始于癸巳之冬落成于甲午之春塈茨丹雘翼翼严严诸生来学于其中者亦知所以为学之方乎夫武城蕞尔下邑耳子游以礼乐为敎而弦歌之声溢于境内至动圣师莞尔之喜余于是知学道之为益大哉况今圣天子建中和之极明礼乐以淑人心而三吴文学之盛又非他州所可比诸生其可不仰追先贤而以学道为务夫宣扬敎化以仰佐】
　　【皇上成人材厚风俗至意者不佞事也因纪书院建立之由而推明其意以谂学者】雍正二年江苏布政使鄂尔泰重为修葺增廓其制征七郡之士诵其中间以政暇聚于春风亭亲与唱和士风一时振起刻有南邦黎献集二种【一制义一古文诗赋】鄂陞任后士庻于书院旁构堂顔为西林氏讲学处十年奉
　　防建立书院即于此重加整理书院中旧有田三百亩钦赐帑金一千两置田以资膏火为永久计
　　学道书院初在府城东北隅宋元旧址皆废明嘉靖二年知府胡缵宗因景德寺改作书院以祀言子后为讲堂堂后为歌楼两庑各五十楹扁曰东南邹鲁后改为督粮道署迁书院于社学
　　文正书院在府雍熙寺后宋咸淳间郡守潜説友立祠以祀范仲淹元至正六年总管吴秉彜改祠为书院举其族之嫡嗣奉祀明成化间重修
　　国朝两江总督范承勳大为修整建先忧后乐石坊于
　　门外
　　鹤山书院在府南宫坊内宋参知政事魏了翁之赐第也理宗亲书鹤山书院四字题额明嘉靖九年知府李显移建书院于巡抚行台之左
　　国朝康熙二十四年巡抚汤斌捐俸重修
　　金乡书院在府西市坊内宋赠澹台子羽为金乡侯故名嘉靖二年知府胡缵宗建有正大堂分翼左右庑庭中有两亭万厯初圮崇祯九年巡抚张国维复建
　　澹台书院在长洲县尹山巅宋尹焞读书之所明练廪设义塾其中后圮
　　国朝康熙中里绅彭定求疏募重建雍正初落成和靖书院在长洲县界宋尹焞读书虎邱西庵题斋曰三畏端平二年胡淳曹豳奏立书院以祀焞后圮嘉靖初知府胡缵宗以龙兴寺复改为书院甫里书院在长洲县治东唐陆龟防故宅元元统二年裔孙德源请以已赀建书院设山长主敎事后圮
　　玉峯书院在昆山县马鞍山南麓先儒状元衞泾藏修于此赵孟頫书额
　　文学书院初在常熟县醋库桥东元至顺间巨室曹善诚建以祀子游辟讲堂设师弟子员而额之曰文学书院至正末燬于兵明宣德元年知县郭世南改建于儒学西巡抚周忱更其名曰学道寻又圮嘉靖时知县王杲改建虞山麓西北与墓近表曰南方精华【附】瞿景淳记【永嘉王公治常熟之二年乙丑政修民和百废具兴学宫之左有吴公祠公既展谒因叹曰嗟乎兹固先贤吴公之乡也国家方以文学造士今仅有祠而书院不立造士之制无乃缺诸且嵩阳岳麓类有书院矧兹为吴公之郷而独缺焉固有司之事也乃相地于邑治之西得废圃一区介两宪院间西枕山麓顾瞻则吴公之墓在焉公曰可矣乃白之按院温公温公极是之首发赎锾若干助其役公乃度基址计丈尺具材用卜日兴工其地南阻民居乃东辟为书院门门内稍虚其南为垣途北折为门表曰南方精华言南方学肇吴公也门内为池树以棹楔表曰洙泗渊源言吴公之道本洙泗也又进为学道堂揭示遗训俾士民知所兴也堂北为祠门中建祠宇旁翼以亭自非瞻礼门不轻启明有敬也堂之左右稍北则对立书楼稍南则对立号舍各蔽以墙出入有门升降有阶士之肄业其中而升堂问难者有过廊冀士或得霑时雨之敎也既成以复温公且其图示余俾余记之余浅陋何能为役然余有感焉自吴公兴起斯文俾吾滨海之民皆获与知夫子之道诵之声与邹鲁并真有大造于学者吴公故有専祠然仅容俎豆而不足以聚生徒则崇敎之道未备也今书院之立奉祀有祠讲道有堂藏书有楼肄业有舍规制宏敞真足以报呉公之德而慰吾人景行之思矣余独念今之以文学名者或有异于吴公也吴公之在孔门进退以礼深达先王制礼之防一时若曾子子夏咸推之试用于武城弦歌之风洋洋焉夫子至为莞尔而笑吴公之文学葢笃其实非徒饰空言者也若今之以文学名者徒饰空言为千禄之资耳无乃有异于吴公乎夫宗其道则思祀其人者吾人之情也传其学必思笃其实者吾人之分也世有豪杰之士必有不安于科举之习而以操履为重者矧至吴公之乡而依其门墙可徒浮华是竞以忝吴公乎是可以省矣不然吾邑固有学校岂不足以造士而司敎化者必勤勤于书院之立哉是役也成于王公而温公实主之温公宪体振肃事之害财者虽小必革独善王公此役首助成之其表章名德风励人心可想见焉王公复济以精敏役兴而民不知劳事节而民不知费使千年旷典新于一旦葢均可书云】万厯三十四年知县耿橘重新之更名虞山书院构歌楼天启中魏珰毁之崇祯六年后裔言福言恂如请于知县杨鼎熙重建
　　国朝康熙中粮道马逸姿修
　　养贤书院在常熟县学明伦堂西
　　国朝康熙四年督粮道参政卢綋海防同知鲁超特设
　　讲学知县李璞捐建
　　虞溪书院明治间知县计宗道建于常熟县阜成门外殿桥西以祀虞仲顔其堂曰让德
　　松江府
　　九峯书院初在府治西北宋时邑人衞谦建后赵骥以宋李纲生于华亭因祀纲于此明正德十一年同知侯自明奉提学张鳌山檄改建于谷阳门西
　　西湖书院在府治西南元元贞元年知府张之翰建大德间里人邵天骥重建元统二年知府申秉礼重修迁姚氏义塾其中以便来学一时生徒甚盛至正中废后为西湖道院今不存【附】明张鼐与当事兴复书院书【自古王教之成也崇本而易其末导晦而复之明为之立学校义塾书院时告之以圣贤之路而兴起其仁义之心故夫书院之设羣荐绅父老子弟而嵗日月为之防迎四方之高贤达士登讲者之席质疑辨难以明其敎习雍容登进主客揖让之仪以和其气穷性命精防推广天地万物以为国家之用故讲习熟而型摹立心性开而志气振其于民皆有赧然油然而不忍自甘于淫放者松泽国也地洳而人柔善下无有卓然强立肩道之重者则书院之兴起何可少哉今党庠之间羣弟子而官师训之荐绅不入席也里社父老不与闻也逺方之高贤达士未尝临而问也声偶帖括鄙俚之言薰人之心此人物之所以益下也愿明公设书院一路以讲习型摹之松之书院如九峯西湖皆可考顾九峯地嚣而不可复西湖之址一名各水沿西郭而南地莽芜而汚邪洄曲羣本耸植尚存环碧泳波之遗意此为一郡融结之地而闻旷无用同于栎社复而创之易为力也明公以理学名世建节南土而吾松僻壤一隅不获见德化之盛观礼乐道德之原是亦明公所恻隐也夫射之于广汉也一人焉树之招则众逐而善射出矣此树招者力也望洋而济见舣舟焉而人竞渡矣操舟者益于济也夫王敎之成亦若此矣伏惟明公兴复书院广讲习敦摹式推广郡县荐绅之美意以慰父老子弟喁喁之望仁泽浃乎肌肤德敎乎海隅明公之恩施与圣泽俱不朽风俗幸甚】
　　扶风书院在府治东百歩
　　国朝康熙二十一年郡绅王广心许缵曾等建知府鲁超延敎授陆在新开讲于此今为节妇祠
　　仰高书院在上海县学南明正德时知县郑洛书建仰高祠以祀名宦乡贤后别作祠于学遂改为书院
　　孔宅书院在靑浦县北旧有孔子庙宋时因其地立书院以养士元初为寺僧所据至正时复还书院置山长主之里人章弼重修
　　常州府
　　道南书院在府朝京门内宋杨时尝监本州市易务因讲道焉绍兴初知府黄灏始立祠祀之寻燬于兵明正统间知府叶蓁即西山公馆塑公像与苏轼合祀名二贤祠正德十四年徙毘陵驿于朝京门外知府陈实即驿址建道南书院延给事毛宪讲学其中士子云集嘉靖间改为兵备道署延陵书院一在府城双桂坊季子祠西
　　国朝康熙十年布政慕天顔知府骆钟麟就祠侧地建书院【附】魏禧记【常州为古延陵地吴季子所封邑故郡县季子遗庙最多旧志有延陵书院故址不可攷葢其废而不兴者不知几百年矣嵗辛亥郡太守骆公钟麟慨然以风敎为己任有意兴复之而延陵裔孙武进诸生发祥鬻产以谋建造于是就郡城双桂里季子祠西偏之废址创复古延陵书院太守时与郡邑大夫士讲学其中未几太守以忧去而新太守纪公尧典复振兴其事讲习如旧时常州为古今人文之薮倡明道学者代有其人书院之设自南宋周伯忱先生至明孙文介张清惠凡四五建至于今废坠者数十年一旦得贤有司起而举之常之大夫士观感兴起彬彬乎道德之林矣书院凡为庑为堂为室若干区地广若干畞作于某嵗月落成于某嵗月发祥竭力经营之宜兴邵赞协图之禧来客兹土得交常之贤人君子而不以禧为不文命为记勒诸石禧固谢不获于是拜手而言曰昔孔圣以学之不讲为吾忧而兑之大象曰君子以朋友讲习自宋之小人以伪学诬君子始有讲学之禁禧尝以为讲学之人有不尽出于君子者而攻讲学之人则断未有不出于小人自宋以来可见矣然汉唐之党祸君子与小人相攻也至雒蜀之党分而君子与君子相攻矣雒蜀之争是君子之讲学与君子之不讲学者相攻也至朱陆之党分近日程朱阳明之説异而君子之讲学与讲学者相攻矣呜呼不有君子其流弊抑又何所防也易曰殊途而同归为学者各有所得力之处要归于圣贤之道而已是故弊有所必救则殷周损益虽圣人之制可以改其未善理有所合则诸子百家之言未尝不可以发明圣人之经若执一自用是此非彼始以相长之义而成相胜之气以径路之殊成门户之异则已之偏私胶固与小人之怙势专利者其间不能以寸顾哓哓然曰吾讲圣人之学也是何异于之楚而北其辙哉吾知诸君子之必不出于是也夫正其身以率物虚心以受人将天下之忮求自消况一堂之上乎禧庸劣于讲学之堂不足以供粪除之役今因诸君子之请而妄述所闻于师友者以附记事之后是虽不能辞道聴涂説之罪或庻几备曚瞍之箴颂云尔是为记】一在江阴县顺化坊旧为公馆明成化间知县谢廷桂建嘉靖间知县李元阳重修设季子位以祀之聚学者肄业其中今废东林书院在金匮县城东宋阳时讲学处久圮明成化间邑人邵寳建书院于泰伯渎上以讲学【附】王守仁记【东林书院者宋杨龟山先生讲学之所也龟山没其地化为僧区而其学亦遂沦于训诂词章者且四百年成化间今少司徒泉斋邵先生以举子复聚徒讲学于其间先生既仕而址复荒属于邑之华氏华氏先生之门人也以先生之故仍让其地为书院用昭先生之迹而复龟山之旧先生则自述其废兴而以记属之某当是时辽阳高君文豸方来令兹邑闻其事谓表明贤人君子之迹以风励士习此吾有司之责而顾以勤诸生则谓之何爰笔其所备而亦遣人来请呜呼物之废兴厥有成数矣而亦存乎其人夫龟山没使有若先生者相继讲明其间则龟山之学邑之人将必有传者岂遂沦于训诂词章而莫之挽当时从龟山游不无人矣使有若华氏者相继修葺之纵其学未即大明其间必有溯流以穷源者亦何沦没废置之久又使某时有司若高君者以风励士习为己任书院必不至于頽圮又何至化为浮屠之室而荡为草莽之墟乎是三者皆宜书之以训后若夫龟山之学得之程氏上接孔孟而下启罗李晦庵统绪相承断无可疑先生乐易谦虚德器溶然不见喜怒人之悦而从之若百谷之趋大川论者以为有龟山之风非有得于其学宜莫能之然而世之宗先生者或以其文翰之工或以其学术之邃或以其政事之良先生之心其殆未以是足也从先生游者其以予言而求先生之心以先生之心而求龟山之学信乎书院之复不为虚矣书院在泰伯渎之上东望梅村二十里而遥周泰伯之所从逃也方华氏之让地为县乡之人与其同门之士争相趋事若耻于后泰伯之遗风尚有存焉特世无若先生者以倡之耳是亦不可以无书】久之又圯万厯间邑人顾宪成复建于今地高攀龙继之天启五年为魏珰所毁
　　国朝康熙中巡抚汤斌复营建巡抚宋荦成之【附】熊赐履重修东林书院记【东林宋儒杨龟山先生论学处也明神庙时梁溪顾泾阳高景逸二先生倡道东南遂因其旧址构为书院偕同志讲肄其中四方之士多归之于是东林之名满天下天启中魏珰煽虐大诛戮海内正人特指东林为党籍书院以燬及珰败有防修复而多事之余倾圮如故仅道南一祠頽然凉烟衰草间而已今】
　　【天子隆重师儒崇奬道术近　特允言官请令直省营建书院为士子观摩地于是景逸先生之从孙节培集里中戚友申请于有司庀材鸠工广行购募越朞月而落成讲堂学舍规制悉备诸生以时诵习不异曩时节培乃走书至金陵属余为文以纪其事夫学也者学为圣学为贤也讲也者讲明所以为圣为贤之理俾知所从事也因其迹以考其心岂非宇宙之常经人生之切务而君师天下者之所乐闻而亟许之者乎乃或者从而嫉恶之至设为厉禁焉呜呼此果何为者也粤自削迹伐木而后吾党之祸一见于宋绍圣再见于庆元嘉泰之间迨至前代熹宗之世而其祸弥烈矣虽然抚今追昔反而内求吾党亦当有分任其咎者葢小人之忌害君子也非必有深怨积恨誓不可并生于天地之间者也惟是平居立身制行殊途背驰不啻薰莸氷炭之不相入而所为君子其人者则又待之甚严絶之太过致若辈无地以自容又不幸吾党之声誉日隆交游日众一时标榜附和之子或未免名实违首尾衡决遂未足以服若辈之心而适予以可攻可议之衅此同文党锢之狱小人每悍然为之而畧无所顾也然则讲学一事顾可以终废乎是葢有道矣方今泰运方亨宇内坛席之盛蒸蒸蔚起呜呼此诚斯道昌明之一大机防也则愿吾党有志之士以黙识为真修以笃行为至敎勿口舌轧击以矜能勿意见纷挐以长傲尊贤客众嘉善矜愚偕游于大道为公之世而絶无所为怙已凌人之弊开当世以雌黄之端此则国家化民移俗之至意而亦从古圣贤开物成务之】
　　【极功也操斯衞也以往将讲学二字永为千古美谈东林名胜直与天壤并存可矣余生也晚尝从先世遗书与闻梁溪之绪论兹幸逢是役之竣也为之盱衡往事因着为反躬刻责之言以自勉励且为吾党劝也吾党亦有以许之否】汤斌批请续祀道南呈词【东林书院龟山先生讲学地故当时从祀皆其门人相传即忠定南轩象山慈湖之贤犹加厘正葢先儒之慎如此顾高诸先生皆兴复东林同堂讲习其祀于东林固宜天崇以后号东林者几遍天下其间直节清修力排阉防扶植纲常者皆可与顾高诸先生争烈然此可谓之东林党人而与书院无与也若尽举当年号东林君子者而入之恐道南俎豆无地可容而其间或有名实不相副者亦无辞以拒之矣为今日计当仿前人厘正忠定诸先生遗意而为之亦绍述前贤之一端也且游此地者要当讲求龟山端文忠宪之学想见当日林下寂寞真修黙证而不必于诸先生之应入应出纷纷聚讼以启门户之争可也仰县抄送书院仍具文报查缴】
　　二泉书院在无锡惠山寺右明正德间邵寳建有野桥云阶海天亭易台超然堂
　　国朝顺治间按察使蔡献臣提学张能鳞先后捐赀修
　　造
　　东坡书院在宜兴县蜀山明治间建后圮
　　国朝康熙三十七年道士蒋普葺而新之
　　明道书院在宜兴县城东隅周孝侯墓左明万厯间太仆史孟麟讲学其地知县喻致知倡建书院为士绅讲习之所巡抚周孔敎题曰明道名贤学士云集与东林相辉映后圮
　　澄江书院在江阴县布政坊巷西南元至正中里人蔡以忠以别业立义塾事闻于上赐额曰澄江书院设山长其讲防之所曰德义堂后圮其遗址今为闗壮缪祠
　　马洲书院在靖江县南门外明知县陈函辉建集诸生防课于中
　　镇江府
　　淮海书院初在北固山凤凰池宋淳熙中太常少卿龚基先创建宋理宗御书四字赐为额元至元中为甘露寺所并元贞元年敎授黄一龙重建于儒林里明初并入县学崇祯十四年知府郑一岳创建于故址改名香山书院
　　国朝顺治五年知府赵士冕增修楼舍更其名曰三山
　　书院十一年以后改为驻镇军府
　　淸风书院在丹徒县寿邱山宋范仲淹读书处明正德十五年知县李东即其地建书院今圮杏坛书院在丹徒县寿邱山
　　国朝顺治十三年知县张晋创建缭垣植杏数百株使
　　诸生居之后圮
　　茅山书院在金坛县茅山宋天圣中侯仲逸创建敎授生徒知府事王随奏给田三顷充书院用后为崇禧观所并端平中再建于三角山寻圮淳祐中郡守王埜复之未几又圮咸淳七年更建于顾龙山今改为圆通庵
　　淮安府
　　仰止书院在府城东南名臣祠内明正德十一年提学张鳌山建
　　忠孝书院在府城东门外旧为尼寺明正德十四年巡按成英毁之建书院以祀宋徐绩陆秀夫设六馆以肄多士
　　志道书院在府学南明万厯中推官曹于汴建正学书院在盐城县治北明嘉靖十七年县丞胡鳌创建有文会堂燕居堂歌鹿堂东西号舍后为叅将府
　　崇正书院在淸河县明隆庆五年知县张性诚以如意庵改建书院立号舍二十间置斋长二人领袖诸生中有讲堂买地为园以资膏火天启间圮临川书院在淸河县渔沟镇距县四十里
　　国朝康熙三十二年知县管钜以渔沟士民辐凑子弟多向学思造就之乃建书院令就学焉
　　扬州府
　　甘泉书院在府东门外天宁寺东明嘉靖间湛若水过扬讲学于此后御史朱廷立知府易瓒为建书院御史闻人铨徐九臯知府侯秩增修
　　资政书院在府治东隅明成化间知府王恕建以敎郡邑学弟子治间知府冯忠重修今圮维扬书院在府西门内仰止坊明嘉靖间盐使雷应龙建万厯间盐使彭端吾修崇祯间盐使杨某重葺令师儒讲肄其中
　　安定书院一在江都县治东南三元坊
　　国朝康熙元年盐使胡文学建以祀宋儒胡瑗一在泰州治东提举陈垓创于方洲泰山之间以祀胡瑗嵗久废成化间提学陈选塑像儒学中娄谦迁于小西湖上治五年泮官方岳移今地有祀堂三间经义治事二斋嘉靖间知府王臣重建
　　徐州府
　　彭东书院在府城东北隅明嘉靖二十五年副使王梴建为诸生讲读之所今圮
　　彭西书院在府城西南隅即旧武学明嘉靖六年副使赵春建为武生居业之所二十五年副使王梴复拓之改为彭西书院今圮
　　养正书院在府吕梁分司之南明嘉靖三十五年主事王应时因旧社仓拓之为书院有育德堂左右翼书屋后为居学轩徐邳之士咸肄业于此今圮
　　龙峯书院在砀山县明万厯元年知县王廷卿剏建为诸生居业地有天语亭瑞麦亭
　　凌云书院在宿迁县治南明万厯三年知县喻文伟建中为明德堂后为静思轩左右日新时习二斋集诸生会文其中
　　桂林书院在睢宁县治后
　　国朝康熙五十七年知县刘如宴作义学于城隍庙西监生王讷捐今地建书院为课士之所而以义学地立院
　　太仓州
　　明德书院在嘉定县学宫左明万厯三十二年知县韩浚建置田三百亩天启四年毁为劝农公署崇祯初复改书院今圮
　　安庆府
　　安庆府书院在府儒学内自　文庙明伦堂以东皆其地也
　　国朝顺治九年操抚李日芃创建顔曰培原书院康熙十年巡抚靳辅命知府姚琅兴复书院命敎授庄名弼课士其中【附】靳辅记【书院之设何昉乎葢不忘乎洙泗之意而宗仰之不衰也然歴稽往牒创不一其人建不一其地于以一道同风扶进学业非不有頼而豫章为最着葢文成事业在天壤文章本理学而最有功于道统者则莫如提倡良知二字夫知或由于生或由于困或由于学而其终则归功于格致乃格物一篇已失其传而所补之章先儒犹有彻上彻下之论则继夫子而言知者诚莫如子舆氏之言良知为最当矣虽然大学一书言诚言正言明德中庸一书言率性言尽性言择善非皆求知之良乎非皆同功而一贯乎何以子舆氏独尊良知而文成公独提倡之也书云惟天地万物父母惟人万物之灵命之之为性率之之谓道所以道原于天知本于性试向庸人而语之曰某也若何忠某也若何孝则闻者必征于色发于声而喜其为忠臣孝子也又语之曰某也若何不忠某也若何不孝则闻者又必征于色发于声而怒其不忠不孝也夫闻忠孝而喜闻不忠不孝而怒皆知也皆知之最良者也其意亦莫不诚也其心亦莫不正也则其德亦莫不明也其善亦莫不至也推此知而一贯无不贯也推此知而家国天下亦莫不齐治平也古人云不忘君谓之大臣不忘世不忘道谓之大儒亦皆谓知之不容已也昔刘元臣登进士不即就选乃受学于司马温公后乃得存诚之道所谓物物各具一实理人人各具一实心者即此良知是也惟实固良惟良必实耳皖城东旧有书院是操府李君培原所起也凡讲堂斋舍门庑号房规制亦宏整乃沿习既久旷废不振予自下车以来每恐不能体】
　　【朝廷兴贤育才之意爰于簿书之暇召集生徒月有课日有讲告之七郡三州亦莫不举行亦既骎骎乎文防辅仁矣然衡文之际每励师儒以伦常之道切实之义而推原于诚意正心以引发其良知爰更着其説以示多士则虽谓广其説于天下而独先伸其説于所及也亦何不可是为记】二十年巡抚徐国相二十三年巡抚薛柱斗先后增修集郡邑生讲学四十八年巡抚叶九思重修改曰修永书院雍正七年知府徐士林重修礼让堂及东首斋舍九间复集诸生肄业十年奉
　　防建立书院大加葺治前建碑亭中为礼让堂左右增置
　　号舍
　　赐帑金一千两置腴田一百一十一亩益以歴任【抚按】捐置各属学田共计三十五顷六十亩零额租谷麦一千七百一十五石零额银三百四十八两零悉归书院为膏火资又知府徐士林于陞任时捐银六十两懐宁县李元祥为置民田额租谷一十一石地课一两六钱并佐书院膏火【附】徐本记【钦惟我】
　　【皇上继天立极文德诞敷声敎暨讫无逺弗届癸丑春勅天下省防于学校外建立书院为兴贤育才地各赐帑千金又念士子敬业乐羣膏火之资不继命督抚筹画支给】
　　【睿虑周详湛恩汪海内德造之选闻风慕义争自濯磨甚盛典也本奉命来抚上江恭承谕防檄安藩发帑金如数饬皖守怀令购置附郭膏腴田一百一十一亩即以懐令掌其租赋资书院诸生膏火熏之久逺皖城旧有书院在府泮之左面江流枕龙岳实据一城之胜于是亲为相度形势门庑斋堂深广爽垲因年逺倾废鸠工葺治栋宇较斵垣墉涂茨堂左右各七楹为号舍东西各九楹为六斋又于堂东隙地増改号舍数十间寛敞可容百余人按皖江歴任抚按尝捐置各属学田共计三十五顷六十亩有竒额租谷麦一千七百十五石有竒额银三百四十八两有竒向虽为赈恤贫士之需而实饱吏胥之腹本莅任后毕力清厘杜其溢滥赈恤贫士之外余俱饬贮郡库修葺书院治办器具皆取给焉嵗之所入自雍正十一年始悉归书院以佐膏火之不足　奏入　报可爰卜吉洒埽延名师择各属有志行之士充入之相与讲明实学以上荅圣天子兴行礼让棫朴作人之雅化焉自昔书院之制以石鼓岳麓白鹿睢阳四者为盛葢当时庠序之敎未修士因择地为羣居讲习之所朝廷畧一崇奬之而已今天下学校之盛敦厉名实礼陶乐淑犹荷】
　　【殊恩加意于此为之养其德性闲其身心恤其口体日用吾知风气之隆人才之盛必有极乎前古之所未有者矣敬刻石恭纪圣恩并叙田亩院宇之制物料工价之由俾后之有事于斯土者永以为则云】
　　青阳书院在懐宁县余忠宣庙内祀元余阙以阙战守之暇即率诸生讲性命之学战士擐甲以听故建今庙犹存
　　二良书院在府治东明嘉靖时知府胡缵宗以汉文翁朱邑皆有功于皖创书院以祀之使诸生读书其中今圮
　　近思书院在府治北明知府胡缵宗建奉周程张朱五子使有志性理之学者肄习其中中为聚奎堂前为主敬堂旁有书舍崇祯间巡按田惟嘉檄府重修即今北察院
　　龙山书院在府治北明嘉靖三十二年知府李逊即社学旧址建有正义堂正德修业堂退省堂左右号舍学舍今圮
　　山谷书院在懐宁县儒学前明知府胡缵宗撤佑圣观之西僧庵为之后燬于兵
　　国朝顺治九年山谷后裔推官黄敬玑重建诸生亦有
　　诵习其中者
　　桐溪书院在桐城县西北隅明嘉靖间知府胡缵宗知县沈敎移灵泉寺于西以其地建书院祀周程张朱五子使诸生有志学道者知所观法后知县邝涛易太霞宫为书院今因钱尚书葬其处邑人呼为钱家书院
　　皖山书院在潜山县舒王台上即天宁寺地明嘉靖间知府胡缵宗以程朱二夫子皆尝至潜游酢黄榦皆有治绩于潜遂撤寺建书院以祀程朱以游黄配今复为寺
　　来仙书院在望江县东门外
　　国朝康熙十九年知县陈柿祚建二十二年知县伊巘
　　重葺捐俸置田以供寒士之就学者
　　徽州府
　　紫阳书院在府城外紫阳山麓自宋淳祐六年郡守韩补始建于城南门外理宗赐额曰紫阳书院元至元间迁于南门内之江东道院改道院为书院延祐二年又迁于南门外故址之左后燬于兵明洪武初邑人重建于歙县学右成正嘉间知府王勤彭泽熊桂知县林腾蛟戴东旻先后修葺然歴年久仅存朱子像而已而紫阳山麓之书院则正德时知府张芹创建嘉靖间知府何东序修葺集七学之士讲读其中【附】汪道昆记【郡中特建紫阳书院事徽国文公其地屡迁逓有兴废其一在县儒学之右文公裳衣在焉建自国初西向成化庚子郡丞张公改而南向靣紫阳山正德壬申郡守熊公迁废寺以都形胜增置堂庑斋舍凡若干楹为台为池莫不备具乃简七校之士讲业其中一时人文益斌斌矣嵗久就圮迄今垂五十年嘉靖丙寅县大夫林公由进士领县事始谒祠下周视而叹曰元立闽人也闽之俎豆文公者至盛矣此文公父母之国而祠事不治谓有司何乃鸠工程材葺其旧者咸若更始复度台前余地增置讲堂堂外为垣树桃李若竹箭垣之南为亭奉世宗皇帝敬一箴堂之东为门揭宋理宗赐额其兴事自十一月至于正月其财用出公帑若干缗工不告劳民不知役都人莫不欣欣焉喜也县文学徐君耒告成事属道昆勒石纪之在令甲有司主属庙祀先师博士诸生咸在学舍法久寖废学舍旷而不居当事则又崇祀其乡先生为之尸祝而诱之进鲁人之陟岱必先东山吴人之陟沧溟必先震泽其观法也近则其用力也专且国之养贤犹农之树稼一夫而受十亩嵗入几何第令程工而相土之宜其获过当乃令养士日广视畴昔且仆倍之使必程督而后行日不暇给及既释业而仕缓急将有頼马卒然试之所养或非所用何以故失养故也敎之必因其材居之必择其地善养者慎诸文公以经术明圣人之道若揭日月而行世儒斤斤犹或求多于训诂要以笃行君子较然与古为徒故其遗书至今诵之弗絶当世以经术论士舍文公奚适哉使徒挟经术为取士之资直优孟之抵掌耳尚安事养必也躬行为本出入不倍所闻是则文公之徒也都人士后文公而兴观法不逺即有事于海岱夫非东山震泽之类与今天子改元士蒸蒸向用视文公尼于有宋何论迳庭都人士资适逢时顾自养何如耳语曰良田无晩嵗膏泽多丰年此县大夫意也道昆不佞敬为都人士申之】
　　国朝顺治间知府祖建衡重修康煕九年知府曹鼎望
　　集诸生讲学于此至今称盛
　　斗山书院在府治东斗山之颠明湛若水曾讲学于此嘉靖十年知府冯世雍葺为精舍万厯间改为书院
　　国朝顺治间燬康熙九年知府曹鼎望重建
　　师山书院在府城西十里元郑玉构精舍于师山有三乐堂极高明轩着春秋阙疑于其中后人因之为书院
　　南山书院在歙县岩镇南山之麓明嘉靖中乌程姚舜牧寓山中著书学者从之因创书院
　　国朝康熙二十一年里人于故址重建每嵗三月聚此
</div>
    <div class="pagination">
<a href="江南通志_page238.html">上一页</a><span>...</span><a href="江南通志_page234.html">234</a><a href="江南通志_page235.html">235</a><a href="江南通志_page236.html">236</a><a href="江南通志_page237.html">237</a><a href="江南通志_page238.html">238</a><span class="current-page">239</span><a href="江南通志_page240.html">240</a><a href="江南通志_page241.html">241</a><a href="江南通志_page242.html">242</a><a href="江南通志_page243.html">243</a><a href="江南通志_page244.html">244</a><span>...</span><a href="江南通志_page240.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
