<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 184 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 184 页/共 700 页
  </h1>
  <div class="content">
   山西通志卷五十三
　　钦定四库全书
　　山西通志卷五十四
　　武事【五】
　　辽州
　　唐光启三年昭义节度使孟方立督部将奚忠信兵三万攻辽州以金啖赫连铎与连和会契丹攻铎师失期忠信三分其兵皷而行河东节度使李克用伏兵于险忠信前军没既战大败执忠信余众脱归者才十二人文徳元年昭义节度使孟方立乞兵于王镕以攻晋镕许之方立乃遣其将奚忠信攻晋辽州而镕以他故不能出兵兵既失约忠信大败晋兵遂乗胜攻邢州光化二年汴氏叔琮袭破辽州天复元年四月辽州守将张鄂降汴　周世宗初幷人侵潞命澶州节度使郭崇与符彦卿出固镇以御之　北汉天会三年六月周昭义节度使李筠陷辽州获刺史张丕　宋建隆二年北汉天会五年也冬昭义节度使李继勲败幷军千余人斩首百余级获其辽州刺史傅延彦及弟延勲来献　北汉天会八年宋遣曹彬李继勲及兵马钤辖康延沼马步军都军头尹训攻辽石二州北汉遣郝贵超往援战于辽州城下北汉兵大败辽州刺史杜延韬与拱卫都指挥使黄进兵马都监侯美籍部兵三千人举城降宋宋命降卒以效顺懐恩为名至九年十二月复取宋辽州【宋史辽州降在干徳二年较十国纪年后一嵗】金攻太原取平定乐平复招降辽州及榆杜辽山和顺诸县　元太祖乙酉嵗实纳台自正定整兵前进下太原略太行拔长胜寨斩武仙守将卢治中围仙于双门寨仙遁去至正十八年五月闗先生破头潘等陷辽州和哩齐击走之闗先生等遂陷冀宁路二十一年察罕特穆尔谍知山东羣贼自相攻击乃自陜抵洛大会诸将发幷州军出井陉辽沁军出邯郸泽潞军出磁州　明正徳六年七月流贼陷城嘉靖四十一年饥贼牛大等蜂起知州朱被刼一日释之崇祯五年流贼一只虎李过陷城【武乡志四年十二月二十九日】紫金梁陷辽州六年春总兵尤世禄与援勦山西守备贺人龙复辽州
　　国朝顺治六年贼侯和尚等七攻城巡道毕拱辰尝置火具州民坚守数月不下
　　和顺县
　　元太祖八年秋分兵三道命皇子珠彻察哈台谔格台为右军循太行而南掠泽潞辽沁平阳太原吉隰拔汾石岚忻代武等州而还至正十八年五月庚子贼兵逾太行察罕特穆尔部将闗保击败之　明崇祯六年六月流贼陷城九年三月丙午复陷城
　　榆社县
　　唐昭义将李丕降请取榆社东经武安入讨刘稹虽邢洺未下而兵不得救潞不聴讨刘稹诏河东节度使刘沔南屯榆社沔素与张仲武不协时方追幽州兵徙沔义成　河东行营兵马使王逢奏乞益榆社兵诏河东以兵二千赴之李石召横水戍卒千五百人使杨弁将之诣逢四年正月杨弁作乱石奔汾州会昌四年正月辛卯诏王逢悉留太原兵守榆社以易定千骑宣武兖海兵二千讨杨弁又诏王元逵以步骑五千自土门入应接逢军　河东兵戍榆社者闻朝廷令易定汴兖兵取太原恐妻孥为所屠灭乃拥监军吕义忠自取太原擒杨弁尽诛乱卒　元闗虎勲徳碑夏五月盗拔辽州据榆社副河东宣阃闗保招讨万户和哩齐二公抵城破杀乗胜大震冦夜遁追戮几尽遂谓太行多阨若分兵阻遏盗必不入功收万全列守诸口咸获其利　明崇祯六年二月都督同知曹文诏败贼于榆社时文诏屡捷张应昌逗遛不进紫金梁老从榆次败北奔
　　沁州
　　汉将军周勃转攻韩王信军铜鞮破之　晋王李克用遣昭义军留后李克恭选精兵五百送晋阳遣侯霸部送至铜鞮霸与牙将康居受刼众反克恭自焚霸叛附朱全忠　昭义军节度使李克恭选后院劲兵五百人献于晋王李克用行至铜鞮其将冯霸以其徒叛晋王遣李元审讨之战于沁水元审大败被伤奔入潞州　宋建隆元年北汉天防四年也李筠以上党拒命囚监军周光逊等送于刘钧称臣求援钧自至太平驿与筠会遣其宣徽使卢赞将骑数千随筠入冦又遣其河阳节度范守图援之及太祖亲讨前军石守信髙懐徳破筠众于泽州获守图杀钧兵数千钧之沙谷砦又为折徳扆所破斩五百级九月昭义李继勲率师入平遥虏获甚众二年冬继勲又败钧兵斩百余级获其辽州刺史傅延彦弟延勲三年二月钧侵晋潞二州守将击走之三月诏河东降人徙家于邢洺计口给粟四月太原民四百七十人降七月钧捉生指挥使路贵等十一人降四年八月邢州王全赟率师攻乐平钧拱卫指挥使王超散指挥使元威侯霸荣率所部千八百人降未几钧侍卫都指挥使蔚进马军都指挥使郝贵超与辽悉兵来救乐平三战皆败之遂下其城诏建为平晋军以降兵为效顺军静阳十八砦遂相率来降九月钧复引辽攻平晋军遣洺州防御使郭进濮州防御使张彦进客省使曹彬赵州刺史陈万通将步骑万余救之未至而钧遁去干徳二年二月李继勲与兵马钤辖康延沼马步军都军头尹训率兵攻辽州钧遣郝贵超来援战于城下大败刺史杜延韬危蹙与拱卫都指挥使冀进兵马都监侯美籍部兵三千降赐延韬等袭衣银带器币鞍勒马其降兵以效顺懐恩为名是月府州擒钧卫州刺史杨璘又钧耀州团练使周审玉等四人降四月遣马军都校刘光将兵戍潞五年三月钧招收指挥使阎章以石盆砦降镇州四月招收指挥使樊晖杀监军成昭以鸿唐砦降镇州六年正月偏城砦招收指挥使任恩等百五十人降晋州三月镇州守将攻破钧马鞍山砦七月钧乌玉砦主胡遇等百三十九人降镇州　干徳六年北汉广运元年也八月诏伐刘继元以内客省使卢懐忠等二十一人将禁兵赴潞州昭义节度李继勲为行营前军都部署侍卫步军都指挥使党进副之宣徽南院使曹彬为都监棣州防御使何继筠为前锋部署懐州防御使康延沼为都监建雄军节度赵賛为汾州路部署绛州防御使司超副之隰州刺史李谦溥为都监九月继勲败继元军于洞涡河其左胜军使李琼来降开宝二年春诏李继勲赵賛郭进司超等将兵先赴太原太祖遂亲征以继元太谷令梁文陟为太子洗马祁令张续为右賛善大夫太祖将至继勲败继元兵于城下其宪州推官史昭文以州来降升本州刺史乃壅汾水灌其城又遣海州刺史孙方进围汾州继元方恃辽援守陴者扬言旦夕辽师至四月何继筠败辽人于阳曲北命以所获首级铠甲示城下城中由是丧气知岚州赵文度遂来降闰五月南城为汾水陷水注城中太祖幸长隄观焉登望楼者见继元杀其相郭无为城中纷扰俄而城兵自西长连城出将焚攻战具反为攻兵击走之斩万余级夜半呼壁外继元降太祖令卫士擐甲将开壁门八作使赵璲曰受降如受敌讵可中夜轻出太祖使伺之果谍者也太祖纳李光賛言命宰相赵普抚谕诸将欲班师禁军校赵翰等叩头愿乗城急击太祖曰汝曹我所训练无不一当百以备肘腋同休戚也我宁不取太原岂忍驱汝曹冒锋镝而蹈必死之地乎士皆感泣遂班师九年八月又遣党进潘美杨光美牛思进米文义讨之时继元谍者赵训为晋州所捕械送于朝命释之给服装放归又遣郭进入忻代路郝崇信王政忠入汾州路阎彦进齐超入沁州路孙晏宣安守忠入辽州路齐延琛穆彦璋入石州路九月党进败继元兵数千获马千余郭进得山北民三万七千余十月辽州监押马继恩入幷州境燔四十余砦获牛羊数千郭进又破夀阳得民九千穆彦章入幷州境得民二千党进又败继元兵千余于城下是月太宗即位召诸将还　太平兴国二年北汉广运十年也继元胡桃砦指挥使史温等以其民内附太宗遂遣宣徽南院使潘美等率诸将分兵围汾沁岚诸州车驾遂亲征以骁将郭进扼石岭闗断辽援路辽师果至进击败之初继元遣子续质于辽辽师为进所败继元又遣健步间道赍蜡丸帛书求救进又得之徇于城下继元外援不至饟道又絶潘美等兵数十万长围四合自春徂夏矢石如雨昼夜不息城中大惧会太宗至亲督卫士急攻城无完堞手诏谕继元降守陴者不纳继元不能知太宗躬擐甲行夜至长连城督诸将攻之控士数万蹲甲交射矢集城上如猬毛每给矢必数百万顷之咸尽捕得城中人云继元以十钱搆一矢凡聚百余万太宗笑曰此为我畜也五月庚辰继元宣徽使范超来降攻城者以超为出战擒而戮之继元斩超妻子投其首城外壬午马军都指挥使郭万超逾城降继元帐下亲信因之渐亡去城中危急太宗又自草诏谕之曰越王吴主献地归朝或授以大藩或列于上将臣僚子弟皆享官封继元但速降必保终始富贵安危两途尔宜自择至是诏入诸将锐攻不可遏太宗麾众少退是夕继元遣其客省使李勲奉表请降太宗赐勲袭衣金带银器锦防银鞍勒马复遣通事舍人薛文宝赍诏答之夜漏未尽太宗幸城北张乐晏从臣于城台继元率官属缟衣纱帽待罪台下诏释之金太宗时河东郡县多叛固云复攻沁州飞炮击其右脇舁归营中诸军复攻沁州三日不能下别将古纳强起固云指挥士卒遂克之兴定元年九月癸巳元兵攻陷沁州元光二年上党公张开请升泽沁为节镇沁州名义胜军置节度使　元都元帅杜丰取沁州由是铜鞮武乡襄垣绵山沁源诸县皆下复抚定辽沁未降山寨所至悉平庚寅国王博啰由云中围绛州金将武仙退保潞东十余里原上博啰驰至沁南未立鼓赫舍哩引兵袭其后博啰战失利辎重人口皆陷没至正十七年六月闗先生破头潘冯长舅沙刘二王士诚趋晋冀十八年闗先生破头潘等又分其军为二一出绛州一出沁州逾太行破辽州潞州遂陷冀宁掠大同兴和塞外诸郡　明崇祯五年十二月总督张宗衡巡抚许鼎臣同逐贼临县贼转入磨盘山山方六百里贼阎正虎据交城文水以窥太原邢满川上天龙据吴城向阳以窥汾州紫金梁以秦豫毛兵俱集泽潞东南遂乗虚从沁州而北入榆次又入夀阳距太原不五十里鼎臣撤师北归时贼首乱世王与紫金梁争一掠妇搆小隙遣其弟混天王来归廷议方督进讨诸将讳言受降权辞谢之约得紫金梁始为请于朝混天王唯唯泣涕而去乱世王与破甲锥合谋图紫金梁贼分为三陷霍垣曲长子诸县壬辰陷辽州是日除夕也
　　沁源县
　　周建徳五年柱国达奚震率步骑一万守统军川攻克义宁乌苏二镇　明嘉靖十三年流贼掠县三十九年贼杨甫聚众作乱守御副千户杨复楚死焉四十一年巡抚标兵平之崇祯五年四月流冦入东闗六年正月流冦大掠七年游击猛如虎勦沁源贼馘五条龙
　　武乡县
　　东观汉记更始败讹言随赤眉在北行大将军事鲍永遣弟升及子壻张舒等谋使营尉李匡先反湼城开门内兵杀其县长冯晏立故谒者祝回为湼长　魏太昌元年七月壬寅齐献武王率众入滏口大都督库狄干入井陉讨尔朱兆庚戌诏髙隆之为北道行台率步骑十万趋太行会军献武王次于武乡兆大掠晋阳北走秀容幷州平　唐防昌三年刘稹令都将康良佺守武乡河东节度使刘沔壁榆社守昴车闗诏沔自将取闗以临贼境后兵马使王逢击败良佺良佺弃石会闗屯鼓腰岭石会闗复降于稹及稹势蹙潞枭将白惟信自武乡杀良佺降昭义节度使卢钧　梁氏叔琮自太行入取泽潞出石会营于洞涡久之粮尽乃旋　梁兵围太原大疫氏叔琮班师令曰病不能行者焚之病者惧皆言无恙乃以精卒为殿而还至石会留数骑以大将旗帜立于高冈晋兵疑其有伏乃不敢追　明嘉靖二十一年七月俺答抵城下隆庆元年九月冦至南闗崇祯五年十月流贼至城下发红夷炮四位击之贼多毙五年九月巡抚宋统殷潜令贺人龙由介休灵石进平阳艾万年入黄芦岭李卑入文峪口分道决鬬宣大总督张宗衡怒三将从鼎臣檄之还三将莫知适从贼遂转入磨盘山山方广六百里贼紫金梁等以众十余万踞其中瞰秦豫兵尽聚泽潞东南乃乗虚突犯东北从沁州武县以陷辽州时旧帅尤世禄病宗衡强起之使率人龙辈赴援六年正月复其城四月紫金梁老回回自榆社走武乡过天星走髙泽山总兵曹文诏皆击破之
　　国朝顺治六年土贼多应姜逆掠赀殆罄旋即殱灭平定州
　　赵武灵王二十一年攻中山赵袑为右军许钧为左军公子章为中军王幷将之牛翦将车骑赵希并将胡代赵与之陉合军曲阳攻取丹邱华阳鸱之塞王军取鄗石邑封龙东垣中山献四邑和王许之罢兵后魏太安二年正月丁零数千家亡匿井陉山聚为冦盗诏定州刺史许宗之幷州刺史乞佛成龙讨平之　赵郡李愍少有大志孝昌末潜居林虑山观候时变葛荣之乱除奉车都尉持节镇汁河汁河在邺之西北重山之中幷相二州交境以荣南逼故用愍镇之荣遣其叔乐陵王葛苌率精骑一万击愍愍据险拒战苌不得前尔朱荣至东闗愍乃见荣荣欲分贼势遣愍别道向襄国袭贼署广州刺史田怙愍未至襄国已擒荣即表分广平易阳襄国南赵郡之中邱三县为易阳郡以愍为太守永安末假平北将军持节当郡大都督迁乐平太守未之郡洛京倾覆愍率所部西保石门山潜与幽州刺史刘灵助及髙昂兄弟安州刺史卢曹等同契义举灵助败愍遂入石门髙祖建义以书招愍愍奉书拥众数千人以赴髙祖除相州刺史令愍率本众西还旧镇愍至乡据马鞍山依险为垒徴粮集兵以为声势尔朱兆出井陉髙祖破兆于广阿愍统其本众屯故城以备兆相州既平命愍还邺除西南道行台复屯故城兆将至乃徴愍参守邺城　杜洛周阻兵幽定葛荣据有冀瀛尔朱荣谓贺拔胜曰井陉险要我之东门意欲屈君镇之乃表胜为镇逺将军别将领步骑五千镇井陉隋末幷州人王君廓掠邯郸王君愕说曰井陉之
　　险可先取君廓从其言遂屯井陉山髙祖入闗君愕与君廓偕来附　唐党项羌叛河东节度使卢钧使判官卢简方督兵乗边旁河相险集树堡鄣自神山至鹿泉县三百里扈遏其冲贼不得骋候逻便之唐至徳二载史思明与蔡希徳髙秀岩合兵攻太原时李光弼使部将张奉璋以兵守故闗思明攻陷之奉璋走乐平思明取攻具山东奉璋匿士广阳改服绐为贼使者责其后期斩数人引众还太原　宋干徳元年北汉天会八年也八月北汉静阳十八砦俱来降四年二月安国军节度使罗彦瓌等败北汉于静阳杀千余人擒其将鹿英获马三百匹　靖康后信王榛从北行至庆源亡匿正定境时马扩与赵邦杰聚兵保五马山砦隂迎榛归奉之两河遗民闻风响应榛遣扩诣行在奏曰山西诸砦乡兵约十余万力与贼抗但皆苦窘兼阙戎器惟望遣兵来援愿委臣总大军与诸砦乡兵约日大举黄潜善汪伯彦疑之密令扩几察榛复令扩聴诸路节制扩遂留大名金人恐扩以援兵至急发兵攻诸砦断其汲道诸砦遂陷榛亡不知所在　金崇庆二年道路梗塞左都监富察阿里率师繇太原至正定赴援抵中山不克进贞祐四年七月宣抚使完顔伯嘉去太原后完顔琢寓军平定石仁寨权平定州刺史范铎以阎徳用充本州提控徳用桀骜蓄奸谋铎不能制委曲容庇之兴定二年徳用率所部掩袭杀琢及官属程桂等百余人遂据石仁寨铎惧挈家奔太原阎徳用遂据平定州十月诏诛范铎兴定元年四月戊午平定州贼阎徳用之党阎显杀徳用以其众降四年封武仙为恒山公以平定州抱犊寨焉　元至正十八年九月壬戌平定州陷　明崇祯六年二月巡抚许鼎臣都督同知曹文诏屯平定总兵张应昌屯汾州驻太原东西以御冦
　　夀阳县
　　晋代公猗卢遣子六修为前锋与卫雄范班箕澹等救晋幷州刺史刘琨猗卢统兵为后继刘粲惧焚烧辎重突围走纵骑追之杀伤甚众猗卢因大猎于夀阳山陈阅皮肉山为之尽赤　后周建徳六年夀阳刘叔仁作乱上仪同三司杨文思尝从拔晋州命从清河公宇文神举讨之战于塼井在阵生擒叔仁又别从王谊破贼于鲤鱼栅十二月己未东夀阳土人反率众五千袭幷州城刺史东平公宇文神举讨平之宋开宝九年十月庚子镇州巡检郭进焚夀阳县
　　俘九千人靖康元年四月种师中复夀阳五月辛未抵夀阳之石坑　金尼楚赫围太原宋统制刘臻救太原率众十万出夀阳罗索击破之继败宋兵数千于榆次后富察降夀阳　元辛巳三月金兵攻夀阳县王胡庄垂破时太原城中卒不满百都元帅哈喇巴圗夜半引甲骑十余人救之道三交见金兵举烽东西两山哈喇巴圗趋之大战天将明金兵遁去捣太原之虚由西门俘获哈喇巴圗闻之径趋西山复夺以还　明嘉靖二十年八月防古大入屠夀阳丁数万时有白鸟随之人异焉崇祯二年流冦混世王一斗谷等掠至长榆诸村六年掠古城巡抚吴甡遣副总兵曹文诏掩击大败之六年正月临洮总兵曹文诏败贼盂县追及于夀阳巡抚许鼎臣遣谋士张宰先大军尝贼贼惊溃六月文诏追击之斩混世王于碧霞村余党为猛如虎逐走遇文诏兵方山复败又与陈国威马破来逺寨从文诏大破贼范村国威以步卒三百夜击贼红山岭如虎及虎大威和应诏击杀九条龙
　　盂县
　　周显徳元年都部署符彦卿驻忻口又下盂县　宋太平兴国四年四月庚戌盂县降壬戌帝乃发镇州靖康中金兵围盂县逾年主簿摄县事祝公明率保甲入城坚守城陷死之　辽将刘操守盂口后成道世所刘海蟾也　金兴定中升盂州聴绛州元帅府节制　元壬午秋七月穆呼哩由云中攻下盂州四蹄寨迁其民于州拔晋阳义和寨癸未太原诸邑皆平惟石家昂及盂州陵井寨忻州清泉寨为唇齿皆未下甲申六月将兵至陵井遣卒叩寨门诈曰纳粮刍守者弗悟门启径入蹂践之众溃其酋长走石家昂遂平陵井寨乙酉二月清泉寨酋长王谷降石家昂亦降至元二十七年十月甲辰朔貊髙以兵入山西定盂州忻州下崞州
　　国朝顺治四年九月县贼李化龙攻南门俄见小坪岭旗飐贼辍攻迎敌败遁问之乃守道王镛参将李好贤援勦也
　　乐平县
　　晋汲桑石勒为茍晞所败勒奔乐平时胡部大张防督冯突莫等拥众数千壁于上党勒往从之深为所昵因说防督随勒归元海乌丸张伏利度亦有众二千壁于乐平元海屡招而不能致勒伪得罪于元海奔伏利度结为兄弟勒知众心附己乃因会执伏利度率其部众归元海石勒败箕澹迁阳曲乐平户于襄国置守宰而还石勒攻乐平太守韩据请救于幷州刺史刘琨琨新得代公猗卢众三万人马牛羊十万欲因其锐以威勒箕澹谏曰此虽晋人久在荒裔未习恩信难以法御今内收余谷外抄牛羊且闭闗守险务农息士既服化感义然后用之则功可立也琨不从悉发其众命澹领步骑二万为前驱琨自为后继勒先据险要设伏以击澹大败之一军皆没幷土震骇　刘琨遣乐平太守焦球攻石勒常山斩其太守邢泰　石勒攻乐平太守韩据于玷城刘琨遣将军箕澹率众十余万讨勒琨次广牧为澹声援勒将拒之或谏曰澹兵精盛其锋不可当宜深沟髙垒以挫其锐攻守势异必获万全勒曰澹大众逺来体疲力竭号令不齐可一战而擒之何强之有冦已垂至胡可舍去大军一动岂易中还若澹乗我之退顾乃无暇焉得深沟髙垒乎此为不战而自灭亡之道立斩谏者以孔苌为前军都督令三军后出者斩设疑兵于山上分为二伏勒轻骑与澹战伪收众而北澹纵兵追之勒前后伏发夹击澹军大败获铠马万匹澹奔代郡据奔刘琨琨长史李引以幷州降勒琨遂奔于段匹防　后魏泰常二年十一月司徒长孙嵩等自畔城还至乐平诏嵩遣娥清周几等与叔孙建讨西山丁零翟蜀洛支等悉灭余党而还髙宗时丁零数千家冦窃幷定都昌侯陆真与幷州刺史乞伏成龙乐平东入与定州刺史许崇之倂力讨灭　宋建隆三年北汉天会七年也八月宋邢州王全斌攻乐平拱卫指挥使王超散指挥使元威侯霸荣率所部千八百人降之侍卫都指挥使蔚进马军都指挥使郝贵超与辽悉兵往救三战皆败绩乐平遂陷宋改乐平为平晋军以降卒为效顺军赐以钱帛由是静阳十八砦相率降宋九月北汉以辽兵攻平晋军宋洺州防御使充西山巡检郭进将兵来击辽兵遂引归　干徳元年北汉天会八年也节度王全斌与洺州防御郭进等率兵入太原境俘数千人以归遂进克乐平干徳初初克辽州河东召辽兵六万骑东攻平晋左神武将军曹彬与李继勲等大败之于城下干徳三年北汉天会十年也正月节度使罗彦瓌败北汉兵于静阳执守将鹿英以归　金攻太原富察取平定军及乐平　明崇祯六年七月丙申流贼陷城游击猛如虎与虎大威和应诏马繇臯落山勦贼有功
　　忻州
　　魏嘉平三年雍州刺史陈泰求敕幷州幷力讨诸葛恪司马景王从之未集而鴈门新兴二郡以为将逺役遂惊反景王谢朝士曰此我过也非元伯之责　后魏肃宗正光五年八月秀容内附乞扶莫于破郡杀太守南秀容牧子万子乞真反叛杀太仆卿陆延幷州牧子素和婆崘崄作乱领民酋长尔朱荣并前后讨平之　尔朱荣兵威渐盛曾经肆州刺史尉庆宾畏恶之据城不出荣恨庆宾举兵袭之庆宾别驾姚和内应荣遂害庆宾僚属拘庆宾还秀容　唐垂拱二年骨咄禄入朔代以淳于处平为阳曲道总管将击贼总材山至忻州与贼遇鏖战不利死者五千人晋开运元年正月辛丑北京留守刘知逺及契丹
　　伟王战于秀容败之十一月辛卯忻州言与契丹战破之闗南言破契丹斩首万余级　周世宗至太原城下命行营都部署符彦卿与郭从义向训白重赞史彦超率万骑屯忻口以拒北援又下盂县辽人驻忻北游骑及近郊彦超以二千骑当其锋左右驰击彦超死之败辽众二千余辽骑遁走先锋为辽人所掩重伤数百人　辽会同七年正月丙子明王安端先入鴈门围忻代下之辽应厯时周人侵汉以南院大王特烈都统西南道军援之周已下太原数城汉人不敢战及闻特烈兵至周主遣郭从义尚钧等率精骑拒于忻口特烈击败之获其将史彦超周军遁归复所陷城邑汉主诣特烈谢　宋宣和七年九月河东言金尼玛哈至云中诏童贯复宣抚十二月乙丑贯至太原遁归是月金兵陷忻代等州围太原府元太祖十三年八月穆呼哩自京入河东克太原平阳及忻代泽潞汾霍等州至正十八年六月闗先生掠晋冀鴈门间
　　定襄县
　　石季龙将李厯张平髙昌等并率所部称藩于慕容儁吕防之走野王遣弟奉表谢罪于儁又上党冯鸯自称太守附于张平儁以平故赦其罪以为京兆太守防之鸯亦隂通晋张平跨有新兴鴈门西河太原上党上郡之地垒壁三百余众十余万户遂拜置征镇为鼎峙之势儁遣慕容评攻平慕容根攻鸯阳骜攻昌慕容臧攻厯幷州垒壁降者百余所以悦绾为幷州刺史以抚之平所署征西诸葛骧镇北苏象宁东乔庶镇南石贤等率垒壁百三十八降于儁儁大恱皆复其官爵既而平率众三千奔平阳鸯奔野王厯走荣阳昌奔邵陵悉降其众　明正徳九年火筛冦入嘉靖二十年诸达入至汾沁还三十九年冦入攻破荞麦寨四十年土贼夜藏段木山昼出掳掠兵巡道王乔年及常防将设计诱之夜发兵擒获四十余人余党悉解散崇祯中贼髙加计据岢岚四出剽掠八年三月防将虎大威与游击猛如虎追至忻代山中加计马上舞三十斤长挺突阵大威射杀之追斩其众五百人余党悉平甲申二月十七日伪官曹至五月游兵杀伪典史解二十二日流贼急围城午刻破杀戮不可胜计
　　国朝顺治元年五台贼张五桂攻城伪将栁同春据忻州兼辖定襄闻代州已归正溃走
　　静乐县
　　宋靖康末太原义士张横有众二千往来岚宪间绍兴五年九月败金人于宪州后卒陷于金　金平汴诸将西趣陜津略定河东郡县托克索取宪州遇其援军击败之生擒其将贝勒诺果珠噜等　明洪武初元四大王结寨于静乐岢岚山中三年又冦武州嘉靖十五年十月谙达由岩头沟至宁化三马营三十四年马邑生员张蕙自北界归言邱富日夜道谙达静乐县妖人卢山佛等许为内应总督许论上其事以蕙为所镇抚
　　国朝顺治六年三月姜建勲由静乐西山下取汾州交山土冦无事为民有事为贼丁丑夏扰静乐疆西迁永宁界骨集山蹂躏宁乡临县巡抚倭亲率兵半勦半抚贼乃散
　　代州
　　汉高帝六年冦由鴈门围韩王信于太原景帝中六年入至武泉吏卒战死者二千余人后二年入冦太守冯敬战死发车骑材官屯元光元年十一月车骑将军程不识屯鴈门五年正月治鴈门险阻以止冦之驱役丁男万余元朔元年秋车骑将军卫青出鴈门李息出代天汉三年秋冦入鴈门太守坐畏懦诛四年正月因杆将军公孙敖万骑步兵三万人出鴈门与左贤王战不利引还　伪新初始元年六月代郡兵起　汉建武五年十二月卢芳入掠鴈门诸城下之置守令七年遣骠骑将军杜茂垦晋阳广武间田以驴牛转运边土稍给十二年又遣谒者段忠将诸郡弛刑配茂营增屯永平五年十二月冦自云中至原阳永初三年九月乌桓居鴈门者率众王无何允与南匈奴鲜卑合兵冦五原辽东太守耿防将辽东鲜卑及诸郡兵与车骑将军何熙共讨之永夀二年鲜卑檀石槐入鴈门杀数百人大抄掠而去延熹二年春二月鲜卑冦鴈门熹平六年南单于与中郎将臧旻出鴈门击鲜卑檀石槐大败而还　蜀汉章武二年鲜卑大人步度根与轲比能有隙将其众万余入魏塞保鴈门建兴三年魏牵招为鴈门太守教民战阵表复郡中乌桓五百余家租调使为侦候鲜卑每犯塞辄摧破之十一年十月鲜卑步度根入冦【详宁武】魏骁骑将军秦朗击败之乃诣幷州降　晋代公猗卢三年白部大人叛入西河铁弗刘虎举众于鴈门以应之攻晋新兴鴈门二郡幷州刺史刘琨来乞师猗卢使弟子郁律将骑二万助琨击之大破白部次攻刘虎屠其营虎收余烬西渡河　梁承圣三年五月柔然入防魏柱国赵贵击破之　北齐天保五年四月柔然攻肆州齐主追至恒州败之　隋仁夀四年八月汉王将乔钟葵围代州诏朔州总管杨义臣救之义臣率马步二万夜出西陉迟明行数十里钟葵觇见义臣兵少悉众拒之钟葵亚将王拔骁勇善用矟射之者不能中每以数骑陷阵义臣募能当拔者车骑将军杨思恩请当之义臣见思恩气貌雄勇顾之曰壮士也赐以巵酒思恩望见拔立阵后投觞于地防马赴之不克义臣复选骑士十余人从之思恩遂突击杀数人直至拔麾下短兵方接所从骑士退思恩为拔所杀拔遂乗之义臣军北者十余里于是搆得思恩尸义臣哭之甚恸三军莫不下泣所从骑士皆腰斩义臣自以兵少悉取军中牛驴得数千头复令兵数百人持一鼓潜驱之涧谷间出其不意晡后与钟葵军战兵初合命驱牛驴者疾进一时鸣鼓尘埃涨天钟葵军不知以为伏兵发因而大溃纵击破之仁夀末汉王谅起兵幷州代州总管李景发兵拒之谅遣刘嵩袭景战于城东升楼射之无不应而倒选壮士击之斩获略尽谅复遣岚州刺史乔钟葵率劲卒三万攻之景战士不过数千加以城池不固为贼冲击崩毁相继景且战且筑士卒皆殊死鬭屡挫贼锋司马冯孝慈司法参军吕玉并骁勇善战仪同三司侯莫陈乂多谋画工拒守之术景知将士可用其后推诚于此三人无所闗预在阁持重时出抚循而已月余朔州总管杨义臣以兵来援合击大破之大业十三年郡丞陈孝意与虎贲郎将王智辨讨刘武周战于下馆败绩退保鴈门武周百计攻之城中食尽校尉张伦杀孝意城遂陷　唐武徳二年四月刘武周入鴈门至雀鼠谷栢壁　唐初苑君璋统刘武周部曲与髙满政夜袭代州不克又冦代州刺史王孝徳设拒却之四年颉利率万骑与苑君璋合冦鴈门定襄王李大恩击却之又冦代州败行军总管永安王孝基略河东郡颉利率十五万骑入鴈门围幷州深钞汾潞取男女五千秦王出蒲州邀击之李子和以兵趋云中掩可汗后段徳操出夏州阻其归幷州总管襄邑王神符战汾东斩级五百取马二千汾州刺史萧顗献俘五千颉利闻秦王且至引出塞五年八月颉利将十五万骑入鴈门冦幷州诏太子建成秦王世民御之时帝与羣臣议和战孰利郑元璹曰战则祸深不若和利封徳彛曰不战而和示之以弱后当复来不若击之击之而胜则和可久矣从之后唐兵屡胜颉利结好归　后晋开运元年正月契丹入雁门攻代州九月代州刺史白文珂及契丹战于七里烽败之　后晋天福十二年二月武节都指挥使史肇取代州杀其刺史王晖宋太平兴国五年辽干亨二年也三月代州言宣徽南院使潘美大败辽众于雁门杀其驸马侍中萧咄李获都指挥使李重诲七年五月三交行营言潘美败辽师于雁门破其垒三十六雍熈三年辽统和四年也正月云应朔都部署潘美云州观察使杨业出塞五月潘美师还云朔诸州吏民内徙　宋平河东命曹光实为汾辽石沁等州都巡检使大军北征与潘美分道出雁门光实为前锋遇敌迎战败之斩首数千级　金大安三年元兵至忻代贞祐四年正月壬申太原元帅监军乌库哩徳升招其民降北者得四千三百三十余人三月金徙武朔吏民于岚石九月元攻代州经略使鄂屯丑和尚战没十二月壬申元兵进自代州神仙横城及平定承天镇诸隘攻太原府宣抚使乌库哩礼遣人间道赍书至汴告急诏发潞州元帅府平阳河中绛孟宣抚司兵援之兴定元年二月己未元兵徇忻代　元天厯元年雁门崞县及武岚州大涧诸处皆穿堑垒石至正十八年二月田丰掠雁门十九年二月博啰特穆尔过代州收山东溃将孟本州诸军　明洪武三年延安侯唐胜宗吉安侯陆仲亨捕代县冦同复爵四年吉安侯陆仲亨屯鴈门闗八年都督何文辉屯鴈门闗正统十四年额森入留代州五日景泰元年额森数万骑攻鴈门都指挥李端击却之复侵闗南端力拒不得过寻繇义井堡围忻代诸州石亨等不能御长驱抵太原城北山西大震命巡抚朱鉴移镇鴈门而别遣都督佥事王良镇太原援兵渐集冦亦餍乃引去天顺四年秋博啰大举入防镇大同髙阳伯李文按兵不战遂入鴈门大掠忻代诸州畿辅震恐文宥死立功八月都督顔彪冯宗屯鴈门闗成化八年九月火节自马峪口入正徳七年十二月总兵神周败绩于□子墕死者甚众九年由阳房口入至太原由石硖口出嘉靖二十年谙达由代州至太原二十一年入代州三闗不支四月诏宣大总督翟鹏兼节制鴈门偏头宁武二十二年入代州至太原三十二年九月防代州村堡都御史赵时春亲率兵御之战于东十里铺总兵李涞乗胜入冦伏中与其子松死之遂冦忻崞归又以兵邀之四十年入代州破西郭焚之代撄城自守四十一年破代州平城堡堡东距代五里隆庆元年九月破石州游骑逼忻崞代州戒严冦惮度鴈门复趋石州还崇祯甲申二月闯贼至忻州官民迎降遂攻代州五台官吏迎降总兵周遇吉守代州出竒奋击连战十余日杀贼万余贼合诸路贼进攻遇吉兵少食尽退守宁武闗
　　五台县
　　晋时铁弗帅刘氏居于新兴虑虒之北　后魏神防元年六月幷州卜田谋反伏诛余众不安诏淮南公王倍斤镇虑虒抚慰之　宋干徳五年北汉天会十一年也五月北汉鸠唐砦招收指挥使樊晖以砦来降靖康时宣抚副使刘韐遣别将贾琼自代州出敌背且许义军以爵禄得首领数十既复五台而解潜折可求败闻遂不果进　金天会四年杨玛呼等聚众数千于五台镇代州郭企忠与同知州事徳济击平之金围太原郭企忠殱宋军于五台贞祐四年河东行省胥鼎奏言河东北路宣抚使完顔伯嘉屡言同知西京留守兼台州刺史完顔琢可倚之以复山西朝廷迁官赐姓令屯代北扼太和岭今闻诸隘悉无琢兵盖琢挈太原之众保五台剽掠耳如尚以伯嘉之言为可信乞遣琢出太原或徙之内地分处其众以备不测之变宰臣奏已遣官体究琢军且令太原元帅府乌库哩徳升召琢使之矣当以此意报鼎无何徳升奏琢兵数万分屯代州诸险拒战甚力其众乌合非琢不可制胥鼎复奏宣差提控尔佳实伦言琢方招降人谋复山西盘桓于忻代定襄间恣为侵扰无复行意发掘民粟戕杀无辜虽曰不烦官廪博易为名实则攘刼欺国害民无如琢者实伦之言如此臣已令帅府禁止之矣宰臣奏所遣官自忻代来云不见刼掠之迹惟如徳升言便从之　元至正二十年王士诚久躏晋冀博啰败之于台州乃走东平
　　繁峙县
　　汉髙帝七年十月周勃等从帝击破韩王信军降葰人遂至武泉建武十年上谷太守王霸等战胜贾览于平城下还合诸将入鴈门与骠骑大将军杜茂会攻卢芳将尹由于崞繁峙不克　晋太元元年十二月刘厍仁遣妻兄公孙希击破慕容垂将平规复大举救苻丕发上谷及代鴈门兵次于繁峙慕容文等思东归率三郡人攻杀厍仁
　　国朝顺治六年贼刘迁据城焚学官兵收捕之
　　崞县
　　汉将军周勃下晋阳复击韩信军于硰石破之追北八十里还攻楼烦二城因击平城下所将卒当驰道为多又击陈豨屠马邑所将卒斩豨将军乗马降转击韩信陈豨赵利军于楼烦破之得豨将宋最鴈门守圂因转攻得云中守遫丞相箕□将军博定鴈门郡十七县云中郡十二县　隋大业十一年八月始毕围鴈门诸属城皆破惟崞城守时齐王暕以后军保崞城　宋宣和末李翼为代州西路都巡检使屯崞县金人取代遣使谕降翼射却之帅士卒坚守义胜军统领崔忠杀都监张洪辅夜引金兵入城翼挺身搏战达旦力不敌被执与县令李耸丞王唐臣尉刘子英监酒阎诚将官折可与同死之　金大安三年元师大掠崞县　元致和元年九月上都诸王呼喇台等引兵犯崞州至正十八年贼将闗先生大掠明洪武元年大将军徐达下太原遣副将军常遇春取崞不下退屯于万家街敛兵十日不出一夕举火烧万家街火光烛天城中莫测所为遇春潜烧北门入城州守冒烟遁大都督府副使顾时从大军取平阳克崞州获逃将王信等嘉靖三十九年谙达掠崞攻陷原平南阳等一十七堡崇祯六年二月副总兵曹文诏连败流贼于忻代间癸丑进都督同知七年副总兵刘光祥败贼崞县复其城
　　保徳州
　　汉元光元年七月防人羌攻谷罗城度辽将军耿防讨破之【章懐注谷罗属西河郡】延熹四年冬十月先零沈底羌与诸种羌冦幷凉二州　周显徳中折徳扆节度永安军率师攻下河市镇斩幷军五百余级入朝以其弟徳权总州事又破幷军五百余于沙谷砦斩其将郝章张昭　宋大中祥符三年麟府言社庆族依唐龙镇为援数扰别部请出兵袭之上曰均吾民也不许金兴定三年六月保徳州振威军万户王章弩军
　　万户齐镇杀其刺史富珠哩尼楚格而仍灭其家胁官吏军民同状白岚州帅府言尼楚格谋不轨镇西军节度使果尔嘉实伦察令同知州事富拉塔图之富拉塔乃与兵吏置酒召章等饮擒而族诛之命行省胥鼎量宜迁赏仍令富拉塔摄州事抚安其众金贝勒诺果珠噜等攻保徳未下托克索进兵助击梯冲并进遂克其城　明洪武六年北兵先后入白登保徳与河曲辄为守将所败正统四年十月威喇至西庄村乌梁海三千余人在柜子山屯驻杀掠保徳州河曲等县景泰元年四月谍报额森追石亨于鴈门请令延绥总兵渡河于保徳州设伏截杀从之七月掠河曲保徳成化十五年火筛由偏闗至王家寨正徳十一年至东南大塔铺嘉靖十八年谙达至城下四十一年至董家梁贾家梁东沟四十三年由河西五虎山下踏冰桥入把总王宰兵三百殱焉由偏闗至东南栢森村丛林村赵家墕及城沙坪演武亭南闗四十五年由唐家会踏冰入千户徐尧臣兵百余殱焉数日由贾家湾踏氷入至冯家川村落无烟隆庆元年十月自河曲保徳入汾石崇祯三年府谷贼炽
　　国朝顺治七年守备牛化麟据城　王师破之十四年朱龙党周四据府谷知州李遇时等固守
　　河曲县
　　唐开元四年突厥降户处河曲者多北归毗伽可汗朔方总管薛纳讨平之　天宝十四载郭子仪击髙秀岩于河曲败之遂收云中马邑　宋端拱元年三月火山军言河西羌部直荡族内附　何灌知火山军贾胡疃有水泉辽人常越境来汲灌遏其来辽将忿而举兵灌迎髙射之发辄中着崖石皆没镞乃敛兵辽神册元年攻振武乗胜而东攻蔚新武妫儒五
　　州俘获不可胜记斩不从命者万四千七百级尽有代北河曲隂山之众遂取山北八军　金海陵时火山贼李铁枪乗暑攻震武军节度使布萨忠义单衣从一骑迎击之射杀数人贼乃退兴定元年七月癸未隩州振威军万户马寛逐其刺史李防据城叛遣使招之乃降已而复谋变州吏擒戮之夷其族四年五月癸卯元兵徇隩州正大二年五月壬申诏谕隩州赵甫等能以土地来归当任使之　元至元二十四年河南省右丞魏赛音布哈镇偏头闗穷逐博啰特穆尔于漠北　明景泰元年额森犯河曲及义井堡杀二指挥成化元年火筛至杨勉堡十九年春正月乂至杨勉堡治十四年至七里沟入至唐家会崇祯元年黄甫川贼王嘉孕吴廷贵踏氷掠河曲乡村三年六月署县张文宪贿释贼王从化十月二十八日嘉孕陷城四年四月总督魏云中防政周鸿图锢城竭水贼渇甚乃降太原令崔从教司饷贼平署河曲事念贼病渇溃城恐贼亦以渇制我遂建议筑南闗水城三年十一月山西总兵王国梁追贼于河曲发西洋炮炮炸兵自乱贼乗之大溃遂陷河曲四年四月曹文诏等克河曲斩贼一千五百余级获兵械马骡数千王国栋击王嘉孕于河曲大败贼入据其城部议设一大将兼统山陜军协讨乃令杜文焕为提督偕曹文诏驰至河曲絶饟道以困之




　　山西通志卷五十四
&lt;史部,地理类,都会郡县之属,山西通志&gt;
　　钦定四库全书
　　山西通志卷五十五
　　武事【六】
　　解州
　　春秋僖公二十四年秦伯纳公子重耳济河围令狐入桑泉取臼衰【杜预注桑泉在河东解县西解县东南有臼城】周赧王二十一年秦败魏师于解　汉邓禹自箕闗入围安邑数月未下更始大将军樊参将数万人度大阳欲攻禹禹遣诸将逆击于解南大破之斩参首　晋义熈十三年二月建威将军河北太守薛帛据解县晋建武将军沈林子自襄邑堡驰袭之帛弃军奔河东林子收其兵粮【是晋军越中条山也】梁河中节度使朱友谦附晋命感化军节度使康懐英讨之与晋人战白径岭懐英大败　金元光二年五月甲子徙权平阳公史咏兵于解州河中府天兴二年十一月河解元帅赵伟自金鸡堡攻解州不能下　元至正二年六月囘囘喇哩五百余人渡河冦掠解吉隰等州
　　安邑县
　　周赧王二十九年秦击魏献安邑以和　秦攻赵蔺离石祁赵以公子郚为质于秦请纳焦黎牛狐之城以易蔺离石祁于秦后赵背秦不予焦黎牛狐秦令卫胡易伐赵攻阏与赵奢救之魏令公子咎率锐师居安邑以挟秦秦败于阏与反攻魏几廉颇救几大败秦师　秦昭王十四年国尉白起涉河取韩安邑以东秦昭襄王十一年齐韩魏赵中山共攻秦至盐氏而还　汉髙祖三年假左丞相曹参从韩信取安邑得魏将王襄击魏王于曲阳追至武垣生得魏王豹取平阳得魏王母及妻子尽定魏地凡五十二城建武元年前将军邓禹围安邑遂及更始定国上公王匡战于安邑大破之斩其将刘均初平二年董卓使中郎将牛辅屯安邑兴平二年献帝御牛车幸安邑河东太守王邑奉献绵帛　后魏孝昌三年正平民薛凤贤据安邑以应萧宝夤诏都督宗正珍孙讨凤贤长孙稚讨宝夤于长安及稚军至恒农左丞杨侃曰潼闗险要守御已固不如北取蒲坂渡河而西入其腹心置兵死地则华州之围不战自解长安可坐取也稚曰子之计则善矣然今薛修义围河东薛凤贤据安邑宗正珍孙守虞坂不得进如何可往侃曰珍孙行阵一夫可为人使安能使人河东治蒲坂西逼河封疆多在郡东修义驱民西围郡城其家皆留旧村一旦闻官军至皆有内顾之心必望风自溃矣稚乃使其子彦与侃率兵北渡据石锥壁命送降者各还村俟台军举三烽当以烽相应无应烽者乃贼党也当进击屠之于是村民转相告语虽实未降者亦诈举烽一宿之间火光数百里贼围城者不测各散归修义凤贤俱降稚遂克潼闗　唐至徳二年郭子仪攻崔干祐于蒲津干祐走安邑安邑伪纳之兵半入悬门发干祐得脱身走贞元元年陜虢军乱李泌奏请河东全军屯安邑　金贞祐二年宣差都提控从坦言绛解河中必争之地惟令宝昌军节度使从宜规画盐池之利以实二州则民受其利兵可以强矣又言平陆产银铁若以盐易米募工链冶可以广财用备戎器小民佣力为食亦可以息盗兴定二年六月丙辰遣监察御史钮祜禄色实往河中绛解等郡同守土官商度可保城池元光元年五月京兆行省完顔哈达奏言河南陜西调度仰给解盐今正漉盐之时而敌扰之将失其利乞速济师又言盐利今方敌兵迫境不厚以分人孰肯冒险而取之若自输运者十与其八则人争赴以济国用从之二年七月乙巳遣兵守卫解州盐池正大七年八月赐陜西死事之孤盐引及绢　明正徳五年流贼犯翼城前哨至城距运城百余里御史胡集丁万余督修城五日毕后获奸细黄狗子云齐彦明实欲犯运城以有备不果崇祯四年闰十月秦冦乗氷坚渡河十一月犯运城御史王与印遣守备苏王圻拒之败绩寻以蒲州兵至引去
　　国朝顺治元年六月贼败归屯兵安邑勒百姓运盐于陜西六月十八日贼王小溪等陷城八月自蒲州败囘复入运城九月开东南门遁
　　夏县
　　隋大业末王君廓掠夏长平河东丞丁荣拒之且遣使慰召君廓见使谬为欲归首者荣轻之因乗兵登山君廓悉伏甲山谷中荣军还掩击破之　唐武徳二年刘武周冦太原夏人吕崇茂以县应贼诏永安王孝基为行军总管攻之工部尚书独孤懐恩内史侍郎唐俭陜州总管于筠焉筠请急攻城絶外援且当有变时懐恩挟异计绐说孝基曰夏城坚攻之引日宋金刚在近内拒外彊一败涂地不如顿兵待秦王破贼则夏自孤此谓不战而屈人也孝基谓然会尉迟敬徳至与崇茂夹防官军师遂大败孝基及筠等皆执于贼
　　国朝顺治六年知县刘之屛守城殉难十二年巨冦张五盘据夏县山中分守河东道班琏密侦动静会兵深入擒之
　　平陆县
　　左桓十年秋初虞叔有玉【虞叔虞公弟】虞公求旃弗献既而悔之曰周谚有之匹夫无罪懐璧其罪吾焉用此其以贾害也乃献之又求其宝剑叔曰是无厌也无厌将及我遂伐虞公故虞公出奔共池　后魏孝昌三年长孙稚使其子彦与左丞杨侃帅兵北渡河据石锥壁安邑贼薛凤贤来降大统九年拔洛阳柏谷坞三月齐神武至河北周太祖还军上以引之神武渡河北据邙山为阵败周太祖军十六年七月周太祖率诸军东讨九月丁巳军出长安时连雨自秋及冬诸军马驴多死遂于农北造桥济河自蒲坂还于是河南自洛阳河北自平阳以东遂入于齐矣周建徳四年北齐武平六年也东征令太保李穆
　　别攻轵闗及河北诸县竝破之后班师　宋建炎初石壕尉李彦仙复陜州乗胜渡河列栅中条诸山旁郡邑皆响附乃分遣邵云等下绛解诸邑三年金天会七年也金罗索悉兵自蒲解大入知陜州李彦仙伏兵中条山击之金兵大溃娄宿仅以身免　金宗翰宗望防于汴使娄室帅师趋陜津攻河东郡县之未下者阿尔托海败敌于河上遂克陜府实古鼐桑衮破陜之散卒于平陆西北和尼别破敌于平陆罗索破蒲解之军二万尽覆之安邑解州皆降遂克河中府入汴师还罗索子和尼破敌于平陆渡得其船以济又以兵破敌于张店原时屯留太平翼城皆有重敌竝破之又分兵取陜西蒲州降留和尼镇之元至正十六年贼渡河陷平陆掠安邑蹂晋南鄙九月察罕特穆尔追袭之蹙之以铁骑贼囘扼下阳津赴水死者甚众相持数月贼势穷皆遁溃袭败贼于平陆安邑　孙着颍川忠襄王庙碑至正十四年妖贼分遣竒兵渡河北蹂解南鄙王将骑夜渡灵宝要击于安邑南原大破之乗胜逐北数十里抵平陆城下大阳津贼争赴水死无噍类遗城中贼大夺气会食尽弃城乃遁去　明崇祯五年冬流贼据东山芮城县
　　左桓三年冬芮伯万之母芮姜恶芮伯之多宠人也故逐之出居于魏　四年秋秦师侵芮败焉小之也冬王师秦师围魏执芮伯以归【时芮更立君秦执芮伯以归将欲纳之】十年秋秦人纳芮伯万于芮　竹书纪年晋武公七年芮伯万之母芮姜逐万万奔魏八年周师虢师围魏取芮伯而东之九年戎人逆之郏桓王十二年秋秦侵芮冬王师秦师围魏取芮伯而东之　后秦姚绍左长史姚洽及姚墨蠡等率骑三千屯于河北之九原欲絶檀道济诸县租输辞曰夫小敌之坚大敌之擒今兵众单弱而逺在河外虽明公神武絶伦然鞭短势殊恐无所及绍不聴沈林子率众八千要洽于河上洽战死众皆没　游击将军王洛生屯河东刘裕至潼闗遣将军朱超石徐猗之会薛帛于河北以攻蒲坂秦镇东姚璞及姚和都击败猗之等于蒲坂猗之遇害超石弃其众奔潼闗　西魏大统三年八月中军大都督贺拔胜从周太祖攻农胜自陜津先渡河东魏将髙千遁胜追获囚之下河北擒郡守孙晏崔乂帐内都督尉迟纲从克河北郡　唐天宝十五载哥舒翰遇贼于灵宝西原崔干祐先据险南薄山北阻河隘道七十里翰使王思礼宠忠等战自以兵三万登河北阜望之鸣鼓以助其势官军以道隘士卒如束又烟熖不能开目败河北军望之亦溃宝应元年仆固懐恩以囘纥败史朝义于西原转战石榴园老子祠贼再败自相奔蹂死填尚书谷几满朝义轻骑走　金贞祐四年十月招射生猎戸练习武艺知土径者分屯陜虢要地天兴元年正月阌乡行省圗克坦乌登从虢入陜援汴同华阌乡诸州县军粮数十万斛备关船二百余艘皆顺流东下俄闻元兵近粮皆不及载船悉空下复尽起州民运灵宝硖石食粟游骑至杀掠不胜计又遣陜州观察副使兼规措转运副使穆延苏页以船八十往运潼闗阌乡粮行及灵宝北河夹滩义军张信侯三集壮士三百余保老幼立水栅元将呼拉干齐乗浅攻之不能克遇苏叶船至即降元兵得此船遂破侯张杀戮殆尽　元辛卯知平阳府李守贤搆浮桥壬辰繇蒲津南济潼二月大破赵雄兵于芮城
　　绛州
　　张平据幷州苻坚率众讨之以建节将军邓羌为前锋率骑五千据汾上坚至铜壁平尽众拒战为羌所败获其养子蚝送之平惧乃降徙其所部三千余户于长安　后魏孝昌二年六月绛贼陈双炽聚众反自号始建王曲赦平阳建兴正平三郡诏假镇西将军都督长孙稚讨平之　东魏以正平为东雍州遣薛荣祖镇之西魏建州刺史扬将谋取之乃先遣竒兵急攻汾桥荣祖果尽出城中战士于汾桥拒守其夜率步骑二千从他道济遂袭克之　周武帝将出兵河阳以伐齐内史都上士宇文防进防曰齐氏建国于今累叶虽曰无道藩屛之寄尚有其人今之用兵须择其地河阳冲要精兵所聚尽力攻围恐难得志如臣所见彼汾之曲戍小山平攻之易拔用武之地莫过于此上不纳师竟无功建徳五年大举伐齐卒用防防周武帝伐齐将出河阳鲍宏曰往者屡出河阳彼既有备致每不防如进兵由汾潞直掩晋阳出其不虞似为上防武帝不从卒无功　隋仁夀四年汉王谅余党据晋绛吕三州未下诏左武卫大将军周罗防进兵围之为流矢所中遂卒于师旋平贼大业十一年山西河东慰抚大使李渊击绛州贼柴保昌降其众数万人绛郡贼敬槃陀柴保昌等阻兵数万汾晋苦之诏民部尚书樊子盖进讨于时人物殷阜子盖善恶无所分别汾水之北村坞尽焚之百姓大骇相率为盗其有归者无少长悉坑之拥众数万经年不能破贼诏徴还　唐髙祖克霍邑进攻临汾郡绛郡通守陈叔达拒守进攻克之获陈叔达武徳二年刘武周偕伪西南道大行台宋金刚总兵二万入冦次黄蛇镇又连突厥锋无前遂破榆次拔介州进围太原诏遣太常少卿李仲文御之为贼所执举军没仲文逃还贼因破平遥取石州杀刺史王俭略浩州诏右仆射裴寂为晋州道行军总管拒之寂战败绩齐王元吉委幷州遁武周入据之遣金刚攻陷晋州执右骁卫将军刘基进破浍州夏县人吕崇茂杀其令自号魏王以应贼隋河东守将王行本与武周合闗中震动诏秦王督兵进讨屯柏璧又诏永安王孝基与于筠独孤懐恩唐俭等攻夏县不克军城南崇茂与武周将尉迟敬徳袭破孝基军四将被执敬徳还浍州王邀战破之于美良川敬徳复与别帅寻相援王行本于蒲王又破却其军蒲州降上幸蒲津闗王自柏璧轻骑谒行在金刚遂围绛州王还屯金刚引退武周攻李仲文于浩州不胜遣将黄子英防饷道骠骑大将军张徳政袭斩之虏其众武周部将稍离金刚以粮道乏卒饥引去王追至雀鼠谷日中八战贼皆败斩级数万获辎重千乗金刚走介州官军迫之以余众二万出西门背城阵亘七里王令李世勣程防金秦叔宝为北军翟长逊秦武通为南军既战小却王以精骑突击破之金刚将轻骑去武周将尉迟敬徳寻相张万嵗降收其精兵遂复介州武周引骑五百弃幷州北走突厥金刚收散卒将还拒众不为用亦以百骑奔突厥幷州平河东地尽复上元初河中节度都统处置使李国贞治于绛寻加晋绛慈隰沁等州观察处置使既至粮乏而所输陈腐民贫不忍遽敛上书以闻而军中讙谤突将王振乗众怨绐曰且畚锸以待役事众皆怒夜烧牙门左右奔告请避之国贞曰吾被命为将其可弃城乎固请乃逃狱中振引众劫取之置食其前曰食是而役其力可乎国贞曰尔等方讨贼何事役为正缘储食腐俭已请诸朝吾何所负众服其言且引去振曰都统不死吾曹殆尽矣遂害之幷杀其二子及三大将有诏以郭子仪代之振谓且见徳子仪怒曰汝临贼境而害主将贼若乗虚是无绛矣又欲为功乎即斩以徇广明中蒲绛民壁其地摩云山避乱羣贼往攻之不克李罕之以百人径拔之人号为李摩云中和元年代北起军使陈景思行至绛州沙陀军乱大掠而还三年李克用代郑从谠为河东节度使从谠行黄头军以粮少劫其赀从谠间走绛州方道梗不通数月乃达长安　晋绛慈隰节度使马燧讨李懐光率步骑三万次于绛畧定诸县降其将冯万兴任象玉遂围绛拔外郛守将夜弃城去将四千人遣李自良定六县降其将辛兟收卒五千禆将谷秀违令掠士女斩以徇王珙王琮连兵河中攻王珂李克用西讨王行瑜攻下绛州斩刺史王瑶　光启中李罕之攻州王友遇降之龙纪元年李存孝攻州取之　后汉髙祖至州刺史李从朗降之　宋靖康元年金兵破城巷战三日　金太宗时河东郡县多叛彀英以先锋攻绛州克之兴定二年十一月甲申河东南路隰吉等州聴绛州元帅府节制十二月己亥朔升绛州为晋安府总管河东南路兵降平阳为散府河东路安抚使富察罗索复取平阳晋安三年十一月戊午元兵下晋安府行元帅府事工部尚书钮祜禄贞死之四年三月佥枢密院事完顔萨布奉诏出兵河北招降晋安权府事皇甫珪正平县令席永珪率五千余人来归得粮万石时河北所在义军官民坚守堡寨力战破敌者众赛不上章言此类忠赤可嘉若不旌酬无以激人心乞朝廷量加官赏万一敌兵复来将争先効用矣上召枢密官曰朕与卿等亦尝有此议以不见彼中事势故一聴帅臣规画今观此奏甚称朕意其令有司迁赏之四月迁枢密副使五年五月引兵救河东战屡捷复晋安平阳二城五年五月壬寅陜西元帅完顔萨布遣使来献晋安平阳之捷御史乌库哩呼噜劾其纵将士虏掠上以萨布有功诏不问赏议亦寝元光元年七月庚戌元将按扎尔以其众屯晋安翼州之境　元己卯右副都元帅史天倪从穆呼哩徇河东至绛州其团楼甃以石牢不可破天倪命穴其旁地虚楼陷遂拔之以果尔嘉达为元帅达噜噶齐攻拔石隰州击绛州克之明洪武元年冯胜克平阳绛州十二月副将军冯
　　宗异攻州克之擒元右丞田保徐伯昌获将士五百人
　　闻喜县
　　春秋桓九年秋虢仲芮伯梁伯荀侯贾伯伐曲沃　晋人克栾盈于曲沃尽杀栾氏之族党栾鲂出奔宋周显王四十七年秦伐魏取曲沃还　东晋咸和四年秋七月石虎率众二万【晋载记作四万】出轵闗来攻河东应之者五十余县进次蒲坂刘曜率中外精锐水陆赴之自卫闗北济虎惧引师而退追之八月及于髙侯大战破之斩将军石瞻枕尸二百余里收其资仗以万亿计虎奔朝歌遂济自大阳攻石生于金墉通典髙侯原在县北即十六国刘曜破石勒将石季龙处也　晋孝武帝太元十一年西燕人杀段随东至闻喜立慕容忠复称帝　慕容永立慕容忠至闻喜知慕容垂称尊号托以农要弗集筑燕熙城以自固刁云等又杀忠推永为大都督大将军大单于雍秦凉梁四州牧河东王称藩于垂永以苻丕至平阳恐不能自固乃遣使求丕假道还东丕不许率众讨永永击走之　后魏世祖时盖吴作乱于闗中汾隂人薛永宗聚众应之屡残破诸县来袭闻喜县中先无兵仗人情骇动县令忧惶计无所出裴骏在家闻之便率厉乡豪诸豪皆奋激请行骏乃简骁勇骑数百人奔赴贼闻救至引兵退走　唐北邙之败懐州复陷李光弼渡河保闻喜李抱玉以兵寡弃河阳元癸未三月穆呼哩渡河还闻喜疾笃召其弟带孙曰我为国家助成大业擐甲执锐几四十年东征西讨无复遗恨第恨汴京未下耳汝其勉之至正十八年曹濮贼分道逾太行焚上党掠晋冀陷云中鴈门代郡烽火数千里复大掠南还察罕特穆尔先遣兵伏南山隘自勒重兵屯闻喜绛阳贼果出南山纵伏横击贼皆弃辎重走乃分兵屯泽州塞盌子城屯上党塞吾儿峪屯幷州塞井陉口以杜太行诸道河东悉定　明崇祯四年正月宁武总兵孙显祖言闻喜稷山贼二十余万日勦日益官兵不过二千奔逐不支乞发京营或调边骑夹勦命下所督便宜専制总督张宗衡以兵饷竝乏竟不行九月山西贼入河北犯济源十二月甲午宁武总兵孙显祖于河津稷山闻喜等处与贼六战俱捷
　　河津县
　　晋献公十六年伐灭耿　魏襄王六年秦取我汾隂皮氏焦十二年秦公孙爰率师伐我围皮氏翟章率师救皮氏围疾西风十三年城皮氏　惠王九年渡河取皮氏十二年初腊会龙门十三年秦击皮氏未拔而解　秦昭王元年樗里子伐蒲解而去还击皮氏未降又去秦孝公二十三年与晋战岸门　魏哀王二年秦使樗里子取我曲沃走犀首岸门　汉建武元年邓禹自河东渡汾隂河入夏阳　明崇祯庚午流贼犯樊村楼里诸镇闯贼败归攻破清涧故镇樊村诸堡
　　稷山县
　　明崇祯四年后流防倚稷山为巢穴绛垣诸州邑骚然分守河东道焦源溥练步卒五百人号黄虎将简选僧兵数百人骑兵仅百人善以少击众亲临战阵手刄两巨冦擡营搜山冦遂遁贼点灯子自陜入山西临洮总兵曹文诏追之及于稷山谕降七百人点灯子遁寻被获伏诛
　　绛县
　　明崇祯四年流冦入境五年大扰
　　国朝顺治六年五月土贼入城十二月焚县治七年二月平
　　垣曲县
　　襄公二十三年齐侯伐晋取朝歌为二队入孟门登太行张武军于荧庭戍郫邵【县志邵即垣曲】封少水【封晋尸于少水以为京观　水经注少水即沁水】以报平隂之役乃还赵胜帅东阳之师以追之获晏牦　秦昭王十六年大良造白起与客卿错攻垣城拔之　汉建安中张晟骑攻东垣晋永和十一年十月秦王永败于襄陵时苻纂奔苻丕部下壮士三千余人丕猜而忌之惧为纂所杀率骑数千奔东垣威将军冯该自陜要击杀之　苻健自枋头西行至盟津起浮桥以济遣弟雄率骑五千入潼闗兄子菁率众七千自轵闗入河东执菁手曰若事不捷汝死河北我死河南不及黄泉无相见也济讫焚桥自统大众继雄而进遂击破杜洪将张光于潼闗　后魏正光后别将裴庆孙败山胡绛蜀于齐子岭乃深入二百余里至阳胡城朝廷以此地被山带河衿要之所肃宗末遂立邵郡因以庆孙为太守假节辅国将军当郡都督民经贼乱之后率多逃窜庆孙务安缉之咸来归业　东魏东雍州刺史郭叔畧与西魏东徐州接境颇为边患东徐州刺史韩雄密图之乃轻将十骑夜入其境伏于道侧遣都督韩仕于叔畧城东服东魏人衣服诈若自河阳叛投闗西者叔畧出驰之雄自后射之再发咸中遂斩叔畧首　周太祖攻拔农而自河以北犹附东魏车骑将军髙梁杨父猛先为邵白水令与共豪右相知请防行诣邵举兵以应朝廷太祖许之遂行与土豪王覆怜等隂谋举事密相应会者三千人内外俱发遂拔邵郡擒郡守程保及令四人竝斩之众议推行郡事以因覆怜等成事遂表覆怜为邵郡守以功授大行台左丞率义徒更为经畧于是遣谍人诱说东魏城堡旬月之间正平河北南汾二绛建州大宁等城竝有请为内应者大军因攻而拔以行正平郡事左丞如故齐神武败于沙苑其将韩轨潘乐可朱浑元等为殿分兵要截杀伤甚众东雍州刺史马恭惧威声弃城遁走遂移据东雍州邵郡民以郡东叛郡守郭武安脱身走又率兵攻而复之　东魏懐州刺史平鉴奏请于州西故轵闗道筑城以防西军从之俄而西魏将杨来攻时新筑之城粮仗未集素乏水南门内有大井随汲即竭鉴具衣冦俯井而祝至旦而井泉涌溢有异于常合城取足扬示敌人将士既覩非常勇气自立杨败　武定末潘乐镇河阳齐文宣以懐州刺史平鉴等所筑城深入敌境欲弃之乐以轵闗要害必须防固乃更修理增置兵将而还　齐天保元年十一月周文帝至陜城分骑北渡至建州丙寅齐文宣帝亲戎出次晋阳城东周文闻文宣军容严盛叹曰髙欢不死矣遂退师　周文东至崤陜遣其行台侯莫陈崇自齐子岭趣轵闗仪同杨从鼓钟道出建州陷孤公戍诏司徒潘乐总大众御之乐繇河阳昼夜兼行至长子遣仪同韩永兴从建州西趣崇崇遂遁河清二年四月尚书右仆射斛律光率步骑二万
　　筑勲掌城于轵闗西仍筑长城二百里置十三戍周于邵郡置邵州以为刺史保定四年围洛阳诏率义兵万余人出轵闗自镇东境二十余年数与齐人战每尝克获以此遂有轻敌之心时洛阳未下而深入敌境又不设备齐人奄至大破军以众败遂降于齐　建徳四年北齐武平六年也河州刺史刘雄从柱国李穆出轵闗攻邵州等城拔之　宋岳飞遣梁兴渡河纠合忠义社取河东北州县兴会太行忠义及两河豪杰赵云李进董荣牛显张峪等破金人于垣曲又捷于沁水追至孟州之邵原金张太保成太保等以所部降又破金髙太尉兵于济源遂取懐卫二州破宗弼军断山东河北金帛马纲之路金人大扰飞寻召还【志于垣曲以纪事始】金元光二年髙伦迁保格布寨　明成化癸卯甲辰大饥巨盗劫掠萃至千余人巡抚叶淇防政刘世忠平阳知府李琮谕平之崇祯三年十一月贼李兴仁等八十余人假香客倐劫店头村四年五月总兵曹文诏击斩王嘉孕班师至臯落鞍子岭遇少陵僧兵误鬭久之乃解七月贼数百自阳城至北山退坂壮丁刘泽盛等入深谷勦之多伤五年十二月贼扫地王一斗谷混天王自绛县巢刘张皋落回村二十余处阳和总兵尤世禄勦之斩三百级贼东走六年正月贼千余自济源掠赵家堎望仙庄义兵郭可充等战没二月贼千余屯南山胡家峪典史秦宗文乡勇刘俊民等追至闻喜石峡入幽谷夜半贼袭俊战死贼万余自绛县掠邢马南羊三月贼五千自平陆掠王家岭守东道叶廷桂驻垣曲川将蒋守备阎振国击之斩一百三十级贼走援勦山西守备贺人龙败贼垣曲绛县又连破贼水头镇花池寨汤湖村会山西贼几尽乃还陜六月丙寅河北贼围汤隂林辉涉安诸邑别贼自阳城垣曲来合于济源七月五日贼数十余万自济源来堡寨尽失围城七昼夜知县段自宏固守总兵曹文诏兵至皋落镇遇贼塘马斩首五十级贼惧而遁文诏兼程袭之十一月南渡河七年春饥民聚六郎寨歪头山抚之冬贼在河南欲乗氷北渡防将猛如虎虎大威扼之河滨十六年陜西总督孙傅庭兵驻河南府连雨饥困繇孟津北渡过垣曲奔陜遣总兵髙杰守潼闗而闗已破
  </div>
  <div class="pagination">
   <a href="山西通志_page183.html">
    上一页
   </a>
   <span>
    ...
   </span>
   <a href="山西通志_page179.html">
    179
   </a>
   <a href="山西通志_page180.html">
    180
   </a>
   <a href="山西通志_page181.html">
    181
   </a>
   <a href="山西通志_page182.html">
    182
   </a>
   <a href="山西通志_page183.html">
    183
   </a>
   <span class="current-page">
    184
   </span>
   <a href="山西通志_page185.html">
    185
   </a>
   <a href="山西通志_page186.html">
    186
   </a>
   <a href="山西通志_page187.html">
    187
   </a>
   <a href="山西通志_page188.html">
    188
   </a>
   <a href="山西通志_page189.html">
    189
   </a>
   <span>
    ...
   </span>
   <a href="山西通志_page185.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
