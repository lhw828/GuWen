<!DOCTYPE html>
<html>
<head>
    <meta charset="UTF-8">
    <title>重修台湾府志-清-范咸 - 第 79 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重修台湾府志-清-范咸 - 第 79 页/共 109 页</h1>
    <div class="content">
　　檨，种自荷兰。树高大可荫。张鹭洲诗云：『参天高树午风清，嘉实累累当暑成；好事久传蕃「尔雅」，「南方草木」未知名』（瀛壖百咏）。

　　甘蕉，叶与蕉类；中心出花，层层吐瓣，红紫可爱。结实联缀百余颗，两两相对，犹若贯珠；色黄白、味甘，颇似香瓜（「台湾志略」）。

　　甘蕉，俗名牙蕉，亦名荆蕉。「南方草木状」：『实随花。每花一阖，有十余子，先后相次。子不俱生，花不俱落』（「诸罗县志」）。

　　牙蕉，即芭蕉中之一种；不甚高，约长六、七尺。结子每茎百余，始绿，熟则黄；味极甘美。闽、广二省有之，他省亦间有生者（「台海采风图」）。

　　蕉果一枝五、六层，每层数十枚，排比而生；剖食，味亦甘。「异物志」载『羊角蕉，子大如手拇指，长而锐，有似羊角者』；此也。「南方草木状」：『蕉，子房相连累，甜美；亦可蜜藏』。台地，村舍后每广植之；四时皆生，藉以获利。性寒，妇人产后每以蕉果少许置儿口中，谓能清热（同上）

　　龙眼颗小味薄，六、七月熟。荔枝皆自内地来，蓝总戎廷珍每贻漳州「状元红」，紫绡玉肤，甘如醴酪。每以海上风阻，不得日食三百，殊为憾事（「赤嵌笔谈」）。

　　荔枝，兴化漳浦产者为上。台地率自海船携来，一日夜可至，味、香、色犹不变。孙元衡诗云：『颇怪繁星谪软尘，筠笼将出故鲜新：味含仙意空南国，姿近天然是美人；丹罽潜胎珠玓瓅，脂肤满绽玉精神。一时唤起狂奴兴，万事灰心渡海身』。『不受盐欺与蜜侵，骚人新摘自沉吟。轻红照肉白凝齿，芳气袭魂寒沁心。笑后左车生小愠（山谷题杨妃病齿图：「多食侧生，损其左车」），望中飞骑更相寻。南杨麤丑北卢拙，回避頳珠出宝林』。范浣浦诗云：『绛罗衫子雪肌肤，一种香甜绝胜酥。消渴液寒青玉髓，脱囊盘走水晶珠。阿环风味差堪拟，卢橘芳名亦少殊。饱啖拚教烟爨绝，不辞人唤作狂奴』。『江家色绿宋家红，曾识端明谱牒中。到此得尝过玉食（东坡「荔枝」诗：『玉食远莫数』），无劳想象判丹枫（钱牧齐诗：「吴侬难得到闽中，想象生香是捉风；脱略味香单说色，判他红荔是丹枫」）。诗才漫说穷骚雅，兴味犹应傲上公。万事灰心殊不恶（谓孙诗），只愁海■〈风贝〉阻筠笼』（「台海采风图」）。

　　番石榴，俗名莉仔茇；郊野偏生，花白颇香。实稍似榴，虽非佳品，台人亦食之；味臭且涩，而社番则皆酷嗜焉（「台湾志略」）。

　　番木瓜，直上而无枝，高可一、二丈；叶生树杪。结实靠干，坠于叶下；或腌、或蜜，皆可食。树本去皮，腌食更佳（「台湾志略」）。

　　木瓜，树干亭亭，色青如桐。每一枝一叶；叶似萆麻，大者尺余；花白色，生杈桠间。瓜凡五棱，无香味；居民用盐渍以充蔬。「诸罗县志」谓：『「毛诗」「投我以木瓜」，即此』；殊非。按「果谱」：『木瓜一名楙，一名铁脚梨。树丛枝，叶、花俱如铁脚海棠，叶光而厚。春末花开，红色微白。实如小瓜，或似梨稍长；色黄如着粉，津润不水者为木瓜』。此地所产，与内地木瓜绝不类；岂可以称谓偶同，遂妄为引据乎（「赤嵌笔谈」）！

　　番姜，木本；种自荷兰。开花白瓣，绿实尖长；熟时，朱红夺目。中有子辛辣，番人带壳啖之。内地名番椒。更有一种，结实圆，而微尖似柰；种出咬■〈口留〉吧，内地所无也（「台海采风图」）。

　　香橼，初夏即熟。长似木瓜，上下微尖。拌蜡匀檀，较软圆皱稍逊矣（「赤嵌笔谈」）。

　　杨梅如豆，桃、李味涩，不足珍。番石榴不种自生，臭不可耐，而味又甚恶（「稗海纪游」）。

　　番柑，种自荷兰；大于番橘，肉酸、皮苦。荷兰人夏月饮水，必取此和盐捣作酸浆入之。多树园中，树与橘无异。沈文开诗云：『种出蛮方味作酸，熟来包灿小金丸；假如移向中原去，压雪庭前亦可看』（沈文开「杂记」）。

　　台产柑橘，味俱酸。有公孙橘，前生者红、后生者青，花实四时相续。沈文开「杂记」：『番橘出半线，与中原橘异；大如金橘，肉酸、皮苦』。其诗云：『枝头俨若挂繁星，此地何堪比洞庭！除是土番寻得到，满筐携出小金铃』（「瀛壖百咏」）。

　　松（台惟水沙连内山有之，土番间有售茯苓于市者）、柏、樟、楠、桐（北路多有）、厚栗（本名猴栗。木性甚坚，可为栋梁）、百日青（俗名土杉。虽枯，而色尚青也）、柳（「诸罗志」称：『台有御柳，干赤、细条、亦名垂丝』。郡中未见）、赤鳞（赤色，皮鳞；质坚，入土难朽。大者可为车心）、乌栽（皮带黑色，中白；大而不堪器用，止可供薪）、象齿（木硬而直，白文如象齿）、埔柿（树如柿，无花、实）、山荔（树如荔，无花、实）、乌桕（北路不多产）、荆（俗名埔荆。小木丛生，枝茎婆娑。有五叶、七叶）、槺榔（干直无枝，其颠生叶不过数十，结子作穗生木端。其叶，台人以为帚。本出九真、交趾）、朴仔树（树如苦苓。叶晒干，用擦锡器、犀角、象牙等物）、鹿仔草树（即楮也。皮捣烂，可作纸。台不造纸，以其枝叶为鹿所嗜，因名之）、棕（即栟榈）、破故子（叶似梧桐而小，结子如苦栋）、番豆（大至合抱，高数丈。结子如豆荚）、榕（大者垂荫可十余丈。多根，故易茂而难拔；不材，故寡伐而长寿）、枫、椿、栋（叶似槐而尖）、白树（树高大而干直，颇美观；但易朽）、铁树（干紫黑色；叶如糠榔，生于木杪，鳞皱而厚）、水松（性好近水，皮温厚如棉、枝乔而上勾。其叶散碎纷披，其根礌砢奇古）、苦苓树柏（皮可为香）、黄目树（结实形如枇杷，色黄、皮绉，用以澣衣，功同皂角）、茄藤树（生台海滨，可为薪；红可染网）、林投（一名林荼。叶多刺似菠萝，高可丈余。密栽为篱，牛、羊不得入）、桑、藜（高可八、九尺。枯则取以为杖，韧而轻；即藜杖也）、水漆（生泥中）、九芎（一名九荆。村落草屋用为竖柱，入土不朽）、加冬（树似冬青）、绿珊瑚（以下八种，「旧志」不载；今补入，详见「附考」）、桄榔、萧朗、土沉香、娑罗树、交标、馒头果、咬人狗（疑即水漆）。--以上木之属。

　　附考

　　榕树产于闽、粤二省，木之最易滋长者。其大可至数十围。每枝干间即长细根如丝，垂至地；渐大，成盘曲轮囷之状。台府署内有榕根蜿蜒地上，高约四、五尺，长约二丈余，谓之「榕桥」；为台邑八景之一（「台海采风图」）。

　　绿珊瑚，亦名绿玉树。多桠枝而无花；叶光润，雅与名称。种自吕宋来。张鹭洲诗云：『一种可人篱落下，家家齐插绿珊瑚；想从海底搜罗日，长就苔痕润不枯』（「瀛壖百咏」）。

　　桄榔挺然直干，花落生叶。质坚多纹，可制为器（「台湾志略」）。

　　桄榔树似栟榈，皮中有屑如面。木性如竹，紫黑色，有纹理（「诸罗县志」）。

　　楠木始生，已具全体，裂土而出；两叶始蘖，已大十围。岁久则坚，终不加大；盖与竹笋同一理也（「稗海纪游」）。

　　大松生水沙连，合抱成林；生番所居，莫敢采伐。相传山后崇爻、黑沙晃诸山有松、有杉、有梅（「赤嵌笔谈」）。

　　萧朗木，大者数围。性极坚重，入土千年不朽。然在深山中，野番盘踞，人不能取；洪水漂出，伪郑取以为棺，实美材也（同上）。

　　南路打鼓山有香木，色类沉香，味较檀尤烈；不名何香，土人亦不知贵。传说：昔年有苏州客商能辨之，载数十担去。后有官某作为香杖。今所存者，零星碎木；有为扇器者（同上）。

　　土沉香树，开花五瓣，白色；结子黄如豆大。其根香（「台海采风图」）。

　　娑罗树，中空；四园折迭成围形，尤异。花纹纠结盘屈，如古木状。用贮管城，因其材也（「使槎录」）。

　　内山林木丛杂，多不可辨。樵子采伐鬻于市，每多坚质；紫色灶烟，间有香气拂拂。若为器物，必系精良；徒供爨下之用，实可惜！倘得匠氏区别，则异材不致终老无闻，斯亦山木之幸也（同上）。

　　木有交标，可为梁柱。九荆小而不高，茅屋用以为柱，入土不朽。又有白树，色白，可以为器。此皆内地所无者（同上）。

　　番树大如槐，枝干离奇，或似卧松。结实如槐角，皮红时绽裂；肉白可食，名曰莿豆，一名番豆（「使槎录」）。

　　水漆，柯叶彷佛刺桐；皮有黏液，着肤则肿。取以围篱，多生枝叶（「诸罗县志」）。

　　馒头果，树干似梧桐；但不直耸，有旁枝。一枝数叶如芙蓉，三、四月开小绿花，悬穗三、四十朵相比（「台海采风图」）。

　　咬人狗，其木甚松，手掐之，便长条迸起；可为火具。高丈余。叶长大似烟叶，有毛刺；刺人入毛孔甚痒，痛搔发红肿，一昼夜方止（同上）。

　　林投，树干直，皮似栟榈。其里骨极坚，花纹斑驳，可作箸并檀板或月琴、三弦等乐器。心空，从根结棕丝直贯至顶。叶青而长，两旁皆刺；花似芦荻。结实类菠萝，熟后深黄，擘开颗颗如金铃。番众以线串贯，缠额上为饰，并啖之。其在花时，则摘其花以盘髻（同上）。

　　林荼树高至丈余，结实类波罗蜜，不堪食。种之园边，卫宅之功等于刺竹（「台湾志略」）。

　　刺竹（高四、五丈，旁枝横生，而多刺坚利，人不敢犯。茅屋取为梁柱，器物资之；其用甚广）、长枝竹（一名鲎脚绿。椅、棹、床、橱皆资其用）、凤尾竹（俗呼观音竹）、麻竹（比刺竹尤大，质不坚韧。车笼、糖笼、仓笨等物悉资用之）、空涵竹（产山中。高二丈许，围二、三寸，无旁枝。草屋用以为桷）、棕竹（皮似棕而节密，高不满四尺）、芦竹（似黍；生水涯湿处）、筀竹（大者围二尺、长四丈。出竹堑岸里社。笋极佳）、石竹（大如筀竹，可为器。出朴仔篱等社）、金丝竹（一名箭竹。大如小指。出朴仔篱等社，土番以为箭）、珠篱竹（高丈许。如指大。用以编篱）、七弦竹（以下二种，「旧志」不载；今补入，详见「附考」）、人面竹。--以上竹之属。

　　附考

　　竹亦可为器用；但质薄劣，蛀虫易生，不能经久。遍处皆竹，数十竿为一丛；远望若柳，绝无萧疏之致（「赤嵌笔谈」）。

　　刺竹，番竹种也。大者数围，叶繁干密，有刺似莺爪，殊坚利。惟台有之；土人多环植屋外以御盗。今城四周遍栽之（「台海采风图」）。

　　观音竹，枝弱叶小；蓻植盆中，亦可供玩（同上）。

　　江南竹，亦名南竹；自内地来，鱼港篱落每用之（同上）。

　　郡治绿竹最多，辄数十竿为一丛；生笋不出丛外，每于丛中排比而出。枝大于竿，又节节生刺；人入竹下，往往牵发毁肌，莫不委顿（「稗海纪游」）。

　　七弦竹干白，有青线纹五、六、七条；叶与竹同（「台海采风图」）。

　　人面竹，高四、五尺。「华彝考」：『节密而凸，宛如人面；故名』。「通志」：『一名佛眼竹，可供玩赏』（「诸罗县志」）。

　　仙草（高五、六尺。晒干可作茶，能解暑毒；煮烂绞汁去渣，和粉浆再煮成冻，和糖泡水饮之，甚凉）、鼠曲（叶似马齿苋，上有白毛；黄花。可合■〈米祭〉为粿）、白曲草（可制曲酿酒）、乳草（生附地；枝红、叶细，背微红。妇人少乳者和肉煮食之，能通乳窍）、仙人掌（状如人掌）、萍、苹、藻、含羞草（高四、五寸，叶似槐；爪之则下垂）、齿草（枝叶高尺许。番人取其枝擦齿，久之皆黑；故名）、遍地锦、虎耳草（叶圆、面绿而背红）、凤尾草（即贯众）、茅（有金丝茅、大头茅；乡人取以盖屋）、菅、刺苋（高三、四尺，多生刺。烧灰沃水，可渍米为棕）、茜草（土番用以染兽毛）、芒（叶似茅）、蒲、烟草（北路生而不植）、金丝藤（蔓生）、荖草（即扶留藤，一名蒌藤。夹槟榔食，根美于叶。台人纳币，取其叶满百，束以红丝为礼）、风草（以下五种，「旧志」不载；今补入，详见「附考」）、龙舌草、红毛茶（疑即仙草）、姜黄、七弦草。--以上草之属。

　　附考

　　风草，土番识之。此草春生，无节则经年无台风；生一节即台一次，二节二次，多节则多次，甚为奇验（「台湾志略」）。

　　荖草蔓生，叶如田薯；枝柔而长，延绕十余丈。花类僵蚕，彩色味辛。根为荖藤；色粉红，取切片夹槟榔食之甚香。花、叶和食，根、叶、花味各别（「台海采风图」）。

　　羞草叶生细齿，挠之则垂，如含羞状；故名。孙元衡有诗曰：『草木多情似有之，叶憎人触避人嗤；也知指佞曾无补，试问含羞却为谁』（「赤嵌集」）？

　　龙舌草，俗名芦荟。形如舌，旁有刺，液如油（「诸罗县志」）。
</div>
    <div class="pagination">
<a href="重修台湾府志-清-范咸_page78.html">上一页</a><span>...</span><a href="重修台湾府志-清-范咸_page74.html">74</a><a href="重修台湾府志-清-范咸_page75.html">75</a><a href="重修台湾府志-清-范咸_page76.html">76</a><a href="重修台湾府志-清-范咸_page77.html">77</a><a href="重修台湾府志-清-范咸_page78.html">78</a><span class="current-page">79</span><a href="重修台湾府志-清-范咸_page80.html">80</a><a href="重修台湾府志-清-范咸_page81.html">81</a><a href="重修台湾府志-清-范咸_page82.html">82</a><a href="重修台湾府志-清-范咸_page83.html">83</a><a href="重修台湾府志-清-范咸_page84.html">84</a><span>...</span><a href="重修台湾府志-清-范咸_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
