<!DOCTYPE html>
<html>
<head>
    <meta charset="UTF-8">
    <title>水经注集释订讹 - 第 13 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注集释订讹 - 第 13 页/共 29 页</h1>
    <div class="content">　　洛水又东合渠谷【谷下当有水字】
　　水出宜阳县南女几山【在宜阳县九十里】东北流迳云中坞其山迢带层峻流烟半垂缨带山阜故坞受其名水【疑衍】又东北入洛水臧荣绪晋书称孙登尝经宜阳山作炭人见之与语登不应作炭者觉其情神非常咸共传说太祖闻之使阮籍往观与语亦不应籍因大啸登笑曰复作向声又为啸求与俱出登不肯籍因别去登上峰行且啸如箫韶笙簧之音声振山谷籍怪而问作炭人作炭人曰故是向人声籍更求之不知所止推问久之乃知姓名余按孙绰之叙髙士传言在苏门山又别作登传孙盛魏春秋亦言在苏门山又不列姓名阮嗣宗感之着丈人先生论言吾不知其人即【一作既】神逰自得不与物交阮氏尚不能动其英操复不识何人而能得其姓名
　　又东北过宜阳县南
　　洛水之北有熊耳山双峦竞举状同熊耳此自别山不与禹贡导洛自熊耳同也昔汉光武破赤睂樊崇积甲仗与熊耳平即是山也【元和志熊耳山在永宁县东北四十里今在宜阳县西南一百里】山际有池池水东南流水侧有一池世谓之渑池矣又东南迳宜阳县故城西谓之西度水又东南流入于洛
　　洛水又东迳宜阳县故城南【城今在宜阳县东北十四里】
　　秦武王以甘茂为左丞相曰寡人欲通三川窥周室死不朽矣茂请约魏以攻韩斩首六万遂拔宜阳城故韩地也后乃县之汉哀帝封息夫躬为侯国【按汉表及传息夫躬封定陵侯今云宜阳所未详也】城之西门赤睂樊崇与盆子及大将等奉玺绶剑璧处世祖不即见明日陈兵于洛水见盆子等谓盆子丞相徐宣曰不悔乎宣曰不悔上叹曰卿佣中皦皦铁中铮铮也【后汉书刘盆子传帝幸宜阳盛兵以邀其走路赤睂忽遇大军惊震不知所为樊崇将盆子及丞相徐宣以下三十余人肉袒降上所得传国玺绶更始七尺寳剑及玉璧各一积兵宜阳城西与熊耳山齐帝谓崇等曰得无悔降乎宣等叩头曰臣等出长安东都门君臣计议归命圣徳今日得降犹去虎口归慈母诚欢诚喜无所恨也帝曰卿所谓铁中铮铮佣中佼佼者也】洛水又东与厌梁之水合水出县北传【一作傅】山大陂山无草木其水自陂北流屈而东南注世谓之五延水又东南流迳宜阳县故城东东南流注于洛洛水又东南黄中涧水出北阜二源奇发总成一川东流注于洛洛水又东防泉注之其水近出北溪洛水又东共水入焉水北出长石之山山无草木其西有谷焉厥名共谷共水出焉南流得尹溪口水出西北尹谷东南注之其水又与西南左涧水会水东出近川西流注于共水共水又南与李谷【谷下疑脱水合字】水出西北李溪东南注蓁水蓁水发源蓁谷西南流与李谷水合而西南流入共水共水世谓石头泉而南流注于洛洛水又东黑涧水南出陆浑西山【疑当作洛水又东合黑涧水水南出陆浑西山　黒涧水在今宜阳县东北二十里】歴于黑涧西北入洛洛水又东临亭川水注之水出西北近溪东南与湖长涧水防水出北山南入临亭水又东南歴九曲西而南入洛水也
　　又东北出散闗南
　　洛水东迳九曲南【今宜阳县东三十里有九曲城】其地十里有坂九曲穆天子传所谓天子西征升于九阿此是也【郭注云今西安县十里九坂也】洛水又东与豪水防【元和志夀安县洛水自福昌县东流入夀安今为宜阳县地豪水在县东】水出新安县密山南流歴九曲东而南流入于洛洛水之侧有石墨山山石尽黑可以书疏故以石墨名山矣
　　洛水又东枝渎左出焉
　　东出闗絶惠水又迳清女冢南冢在北山上耆旧传云斯女清贞秀古迹表来今矣故渎又东迳周山上有周灵王冢皇览曰周灵王葬于河南城西南周山上盖以王生而神故諡曰灵其冢人祠之不絶又东北迳柏亭南皇览曰周山在柏亭西谓斯亭也又东北迳三王陵东北出焉三王或言周景王悼王定王也魏司徒公崔浩注西征赋云定当为敬子朝作难西周政弱人荒悼敬二王与景王俱葬于此故世以三王名陵【朱云潘岳西征赋云咨景悼以迄匄政凌迟而弥季崔时所传或作定悼故云定当作景传写者又误以景作敬耳敬王名匄安得叠言之理乎】帝王世记曰景王葬于翟泉今洛阳太仓中大冢是也而复言在此所未详矣又悼敬二王稽诸史传复无葬处今陵东有石碑録赧王以上世王名号考之碑记周墓明矣故渎东北歴制乡迳河南县王城西歴郏鄏陌杜预释地曰县西有郏鄏陌谓此也故渎又北入谷盖经始周启渎久废不修矣洛水自枝渎又东出闗惠水右注之世谓之八闗水戴延之西征记谓之八闗泽即经所谓散闗鄣自南山横洛水北属于河皆闗塞也即杨仆家僮所筑矣惠水出白石山之阳东南流与瞻水合水东出娄冢之山而南流入惠水惠水又东南谢水【山海经作防水注云音谢】北出瞻诸之山东南流又有交触之水北出廆山南流俱合惠水惠水又南流迳闗北城二十里者也其城西岨塞垣东抗惠水灵帝中平元年以河南尹何进为大将军【疑漏将字】五营士屯都亭置圅谷闗【疑衍】广城伊阙大谷轘辕旋门平津孟津等八闗都尉官治此【后汉书灵帝纪中平元年以河南尹何进为大将军将兵屯都亭置八闗都尉官注云都亭在洛阳八闗谓圅谷广城伊阙大谷轘辕旋门小平津孟津也　八闗城今在新安县东北圅谷旧闗在灵寳县南一十里新闗在新安县东二里老聃西度田文东出皆旧闗新闗乃汉船楼将军杨仆有大功耻为闗外人上书乞以家财东徙闗武帝为移于此】圅谷为之首在八闗之限故世人总其统目有八闗之名矣其水又南流入于洛水山海经曰白石之山惠水出其阳而南流注于洛谓是水也洛水又与虢水防水出林楮【宋本作禇】之山【山海经扶猪之山虢水出焉而北流注于洛】北流注于洛水之南则鹿蹄之山也世谓之【下疑有脱文】非也【宋本作非山】其山阴则峻絶百仞阳则原阜隆平甘水发于东麓北流注于洛水也
　　又东北过河南县南【今河南府城西有河南县故城】
　　周书称周公将致政乃作大邑成周于中土南系于洛水北因于郏山以为天下之大凑孝经援神契曰八方之广周洛为中谓之洛邑竹书纪年晋定公二十年洛絶于周魏襄王九【九下当有年字】洛入城【当作成】周山水大出南有甘洛城郡国志曰所谓甘城也地记曰洛水东北过五零倍尾北与涧瀍合是二水东入千金渠故渎存焉
　　禹贡锥指曰以今舆地言之洛水自洛阳县北又东迳河南府卢氏县南【县在府西南三百四十里】又东北迳永宁县南【县在府西南二百里】又东北迳宜阳县北【县在府西南七十里】又东入洛阳县界迳河南故城南经所谓又东防于瀍涧也自周灵王壅谷水使东出王城北合瀍水南入洛而城西之涧水遂为死谷及汉明帝复堨涧瀍二水使出洛阳故城北为千金渠又东过偃师县东入于洛【偃师在府东七十里】而禹贡东会瀍涧之旧迹无复存焉者矣
　　又东过洛阳县南伊水从西来注之
　　洛阳周公所营洛邑也故洛诰曰我卜瀍水东亦惟洛食其城方七百二十丈南系于洛水北因于郏山以为天下之凑方六百里因西为千里春秋昭公二十三年晋合诸侯大夫戍成周之城故亦曰成周也迁自序云太史公留滞周南挚仲注曰古之周南今之洛阳汉髙祖始欲都之感娄敬之言不日而驾行矣属光武中兴定居洛邑逮于魏晋咸两宅焉故魏畧曰汉火行忌水故去其水而加佳魏为土徳土水之牡也水得土而流土得水而柔除佳加水【除原本讹作阴】长沙耆旧传曰祝良字召卿为洛阳令歳时亢旱天子祈雨不得良乃曝身阶庭吿诚引罪自晨至午紫云防起甘雨登降人为歌曰天久不雨烝人失所天王自出祝令特苦精符感应滂沱下雨则县司及河南尹治司隶周官也汉武帝使领徒隶董督京畿因名司州焉【按司州乃曹魏时所置汉志无司州之名今云汉武恐误晋书地理志云司州为禹贡豫州之地汉武帝初置司隶校尉所部三辅三河诸郡光武都雒阳司隶所部与前汉不异魏氏受禅即都汉宫司隶所部河南河东河内农并冀州之平阳合五郡置司州晋仍居魏都乃以三辅还属雍州分河南立荥阳分雍州之京兆立上洛废东郡立顿丘遂定名司州以司隶校尉统之】地记曰洛水东入于中提山间东流防于伊是也昔黄帝之时天大雾三日帝逰洛水之上见大鱼煞五牲以醮之天乃甚雨七日七夜鱼流始得图书今河图视萌篇是也【黄帝得图书见帝王世纪】事昔王子晋好吹凤笙招延与道士浮丘同逰伊洛之浦【王子晋浮丘事见列仙】含始又受玉鸡之儒【衍】瑞于此水【帝王世纪曰汉髙帝母曰含始逰于洛池有玉鸡衔赤珠出刻曰玉英吞此者王含始吞之而生帝也】亦洛神宓妃之所在也洛水又东合水南出半石之山北迳今【疑作合】水坞而东北流注于公路涧【公路袁术字也】但世俗音讹号之曰光禄涧非也上有袁术固【今在偃师县西南三十五里术置此固四周絶涧可容十万人一夫守隘千夫莫当】四周絶涧迢逓百仞广四五里有一水渊而不流故溪涧即其名也合水北与刘水合水出半石东山西北流于刘聚三面临涧在缑氏西南周畿内刘子国故谓之刘涧其水西北流注于合水合水又北流注于洛水也
　　又东过偃师县南【今偃师县即偃师故城古西亳也】
　　洛水东迳计素渚中朝时百国贡计所顿故渚得其名又东迳偃师故县南与缑氏分水【今偃师县南二十里有缑氏故城】又东休水自南注之其水导源少室山西流迳穴山南而北与少室山【疑当作水】合水出少室北溪西南流注休水休水又左防南溪水发大穴南山北流入休水休水又西南北屈潜流地下其故渎北屈出峡谓之大穴口北歴覆釜堆东盖以物象受名矣又东届零星坞水流潜通重源又发侧缑氏原开山图谓之缑氏山也亦云仙者升焉言王子晋控鹤斯阜灵王望而不得近举手谢而去其家得遗屣俗亦谓之为抚父堆堆上有子晋祠或言在九山非此世代已逺矣莫能辨之刘向列仙传云世有箫管之声焉休水又迳延夀城南缑氏县治故滑费春秋滑国所都也王莽更名中亭即缑氏城也城有仙人祠谓之仙人观休水又西转北屈迳其城西水之西南有司空密陵光【当作元】侯郑【漏袤字】庙碑文缺不可复识【按晋书郑袤位司空封密陵侯諡曰元此云密陵光侯郑庙盖讹元为光而漏袤字耳】又有晋城门校尉昌原恭侯郑仲林碑晋皇始【按晋无皇始年号岂是泰始】六年立休水又北流注于洛水洛水又东迳百谷坞北戴延之西征记曰坞在川南因而【宋本作髙】为坞髙一十余丈刘武王西入长安舟师所堡也
　　洛水又北阳渠水注之【今偃师县南有通济渠故阳渠也隋时常修导之名曰通济】竹书纪年晋襄公六年洛絶于□即此处也洛水又北迳偃师城东东北歴鄩中水南谓之南鄩中水之南鄩亦曰上鄩也迳訾城西司马彪所谓訾聚也而鄩水注之水出北山鄩溪其水南流世谓之温水泉水侧有重【一作童】人穴穴中有僵尸戴延之从刘武王西征记曰有此尸尸今犹在夫物无不化之理魂无不迁之道而此尸无神识事同木偶之状喻其推移未若正形之连迁矣【宋本作速迁亦犹檀弓死欲速朽之意】鄩水又东南于訾城西北东入洛水故京相璠曰今巩洛渡北有鄩谷水东入洛谓之下鄩故有上鄩下鄩之名亦谓之北鄩于是有南鄩北鄩之称矣又有鄩城盖周大夫鄩之旧邑【左传昭公二十二年王室乱王如平畤次于皇鄩伐皇大败获鄩焚之王城之市】
　　洛水又东迳訾城北又东罗水注之【訾城在今巩县西南四十里】出方山罗川西北流蒲池水注之水出南蒲陂西北流合罗水谓之长川罗亦曰罗中也盖子鄩罗之宿居故川得其名耳【左传昭公二十三年王子朝入于王朝鄩罗纳之庄宫注云鄩罗周大夫鄩之子也】罗水又西北白马溪水注之水出崧山北麓迳白马坞东而北入罗水西北流白相涧水注之水出嵩麓桐溪北流迳九山东又北九山东溪水入焉水出百称山东谷其山孤峰秀出嶕峣分立仲长统曰昔密有卜城者身逰九山之上放心不拘之境谓是山也山际有九山庙庙前有碑云九显灵【宋本作灵府君】君者太华之元子阳九列名号曰九山府君也南据崧岳北带洛澨晋元康二年九月太嵗庚午【朱云按世谱晋惠帝元康二年太歳在壬子而用歴经推之是年九月乙亥朔无庚午日也】帝遣殿中中郎将闗内侯樊广缑氏令王与传演【朱本作缑氏令王舆主簿傅演】奉宣诏命兴立庙殿焉又有百虫将军显灵碑碑云将军姓伊氏讳益字隤敳帝髙阳之第二子伯益者也【朱云史记秦本纪颛顼之裔孙大业生大费佐舜调驯鸟兽是为伯翳索隠曰伯翳即尚书之伯益列女传云臯子五歳而赞禹曹大家注云臯子者臯陶之子伯益也此碑谓益字隤敳帝髙阳之第二子与史记异左传所记隤敳庭坚并髙阳氏之子杜注又云臯陶字庭坚则父子同在八恺之中不应并时而举也】晋元康五年七月七日顺人呉义等建立堂庙永平元年二月二十日【按晋书惠帝纪先永平而后元康岂有元康五年立庙永平元年刻石之理乎惟后魏南安王及世宗俱有永平之号此又在刘宋之世相去已逺不应立庙在晋时刻石在宋世所未详也】刻石立颂赞示后贤矣其水东北流入白相涧又北迳袁公坞东盖公路始固【二字疑有讹误】有此也故有袁公之名矣北流注于罗水罗水又西北迳袁公坞北又西北迳潘岳子父【疑当作父子】墓【疑漏墓字】前有碑岳父茈琅琊太守碑石破落文字缺败岳碑题云给事黄门侍郎潘君之碑碑云君遇孙秀之难阖门受祸故门生感覆醢以增恸乃树碑以记事大常潘尼之辞也罗水又于訾城东北入于洛水也
　　又东北过巩县东又北入于河
　　洛水又东明乐泉注之水出南原下三泉并导故世谓之五道泉即古明溪泉也春秋昭公二十二年师次于明溪者也洛水又东迳巩县故城南【城在今县西南三十里】东周所居也本周之畿内巩伯国也春秋左传所谓尹文父【一作公】涉于巩即于此矣洛水又东浊水注之即古湟水也水出南原京相璠曰訾城北三里有黄亭即此亭也春秋所谓次于黄者也【按郡国志巩县有黄亭有湟水春秋昭公二十三年刘子单子以王猛居于湟杜预曰即黄亭在县西北】洛水又东北洞水发南溪石泉世亦名之为石泉也京相璠曰巩东地名坎欿在洞水东疑即此水也【按今巩县东南二十里有石子河即此水也】又迳盘谷坞东世又名之曰盐谷水司马彪郡国志巩有坎欿聚春秋僖公二十四年王出及坎欿服防亦以为巩东邑名也今考厥文若状焉而不能精辨耳晋太康地记晋书地道记并言在巩西非也其水又北入洛
　　洛水又东北流入于河
　　山海经曰洛水成臯西入河是也谓之洛汭【刘昭曰洛汭在巩县界北三十里】即什谷也故张仪说秦曰下兵三川塞什谷之口谓此川也史记音义曰巩县有鄩谷水者也【史记张仪仪说秦曰下兵三川塞斜谷之口当屯留之道徐广音义曰斜一作寻成臯巩县有寻口】黄帝东廵河过洛修坛沉璧受龙图于河龟书于赤文篆字尧帝又循坛河洛择良议沈【循坛河洛择良议沈有考在第五卷河水又东浿水入焉下】荣光出河休气四塞白云起回风逝赤文緑色广袤九尺负理平上有列星之分什政之度帝王録记兴亡之数以授之又东沈书于日稷赤光起龟负书背甲赤文成字遂禅于舜【朱本引尚书中云黄帝东廵河过洛修坛沈璧受龙图于河龟书于洛赤文绿地广袤九尺负理平上有列星之分也七政之度帝王録记兴亡之数以授之尧帝又修坛河洛昧爽礼备荣光出河休气四塞白云起回风揺又东沈璧于洛日稷赤光起元龟负书背甲赤文成字遂禅于舜】舜又习尧祀沈书于日稷赤光起龟负书至于稷下荣光休至黄龙卷甲书【宋本作舒】图坛畔赤文緑错以授舜舜以禅禹殷汤东观于洛习礼尧坛降璧三沈荣光不起黄鸟双跃出济于坛黑乌以洛【朱本作浴】随鱼亦上化为黑玉赤勒之书黑龟赤文之题也【朱本引尚书中侯云降三分沈璧退立荣光不起黄鱼双跃出济于坛黑乌以雄随鱼亦止】汤以伐桀故春秋说题辞曰河以道坤出天苞洛以流川吐地符王者沈礼焉竹书纪年曰洛伯用与河伯冯夷鬬盖洛水之神也昔夏太康失政为羿所逐其昆弟五人须于洛汭作五子之歌于是地矣【元和志巩县洛水东经洛汭北对琅邪渚入河谓之洛口】
　　伊水出南阳县【今属河南南阳府】西蔓渠山
　　山海经曰蔓渠之山伊水出焉淮南子曰伊水出上魏山地理志曰出熊耳山即麓大同陵峦互别耳水自熊耳东北迳鸾川亭北葌水出葌山北流际其城东而北入伊水世人谓伊水为鸾水葌水为交水故名斯川为鸾川也又东为渊潭潭浑若沸亦不测其深浅也伊水又东北迳东亭城南又屈迳其亭东东【宋本作北】流者也
　　禹贡锥指云蔓渠山在今卢氏县东南盖即熊耳之支峯也括地志云伊水出卢氏县东峦山一名闷顿岭今在县东南百六十里元和志云伊水出鸾掌山疑即是峦山防考诸书伊水出卢氏县熊耳山审矣县志云熊耳虽有伊源之名而无流衍之迹其实出于闷顿岭之阳岂知古熊耳山盘基甚广即闷顿亦熊耳乎郦注所谓即麓大同陵峦互别两言尽之矣
　　东北过郭落山
　　阳水出阳山阳溪世人谓之太阳谷水亦取名焉东流【山海经作北】入伊水伊水又东北鲜水入焉水出鲜山北流注于伊尹【疑作伊】水又与蛮水合水出卢氏县之蛮谷东流入于伊
　　又东北过陆浑县南【今为河南府嵩县】
　　山海经曰滽滽之水出于厘山南流注于伊水今水出陆浑县之西南王母涧涧北山上有王母祠故世因以名溪东流注于伊水即滽滽之水也伊水歴崖口山峡也翼崖深髙壁立若阙崖上有坞伊水迳其下歴峡北流即古三涂山也杜预释地曰山在县南阚骃十三州志云山在东南今是山在陆浑故城东南八十许里春秋昭公四年司马侯曰四岳三涂阳城太室荆山中南九州之险也服防曰三涂大行轘辕崤黾非南望京相璠之着春秋地名亦云山名也以服氏之言云涂道也准周书南望之文复言宜为轘辕大道伊阙皆为非也春秋晋伐陆浑请有事于三涂知是山明矣有七谷水注之水西出女桃山【当从宋本作女机山下同女几山在今宜阳县西九十里】之南七溪山上有西王母祠东南流注于伊水又北蚤谷水注之水出女机山之东谷东迳故亭南东流又于伊水伊水又东北迳伏流岭东岭上有昆崘祠民犹祈焉刘澄之永初记称陆浑县西有伏流坂者也今山在县南崖口北三十里许西则非也【今嵩县北有伏流城】北与温泉水合水出新城县之狼睾山之西南阜下西南流防于伊水伊水又东北迳伏睹岭左纳焦涧水水西出鹿髆山东流狐山【宋本作孤山】南其山界立丰上单秀孤峙故世谓之方山【明一统志陆浑山一名方山在嵩县东北四十里】即刘中书澄之所谓县有孤山者也东歴伏睹岭南东流注于伊伊水又东北涓水注之水出陆浑西山即陆浑山【疑作水】者也寻郭文之故居访胡昭之遗像世去不停莫识所在【晋书隠逸传郭文字文举河内轵人也少爱山水尚嘉遯父母终服毕不娶辞　逰名山歴华阴之崖以观石室之石圅洛阳陷乃步担入呉兴余杭大僻山中穷谷无人之地而居焉　魏志胡昭字孔明养志不仕居陆浑山中躬耕乐道以经籍自娯寇贼到陆浑自相约誓言胡居士贤者也一不得犯其部落一川赖昭咸无怵惕】其水有二源俱导而东注虢畧在陆浑县西九十里也司马彪郡国志曰县西虢畧池春秋所谓东尽于虢畧者也北水东流合侯涧水涧出西北侯溪东南流注于涓水涓水又东迳陆浑县故城北平王东迁辛有适伊川见有被发而祭于野者曰不及百年此其戎乎鲁僖公二十二年春晋迁陆浑之戎于伊川故县氏之也涓水东南流左合南水水出西山七谷亦谓之七谷水祖【疑讹】涧东逝歴其县南又东南左防北水乱流左合禅渚渚水上承陆浑县东禅渚渚左原上陂方十里佳饶鱼蕈【一作苇】即山海经所谓南望禅渚禹父之所化郭景纯注云禅一音暖鲧化羽渊而复在此然已变怪亦无往而不化矣【山海经青要之山实维帝之密都北望河曲是多驾鸟南望墠渚禹父之所化郭景纯注云墠音填鲧化于羽渊为黄熊今复云在此然则一已有变怪之性者亦无往而不化】世谓此泽为慎望陂陂水南流注于涓阳水涓阳水又东南注于伊水昔有莘氏女采桑于伊川得婴儿于空桑中言其母孕于伊水之滨梦神告之曰臼水出而东走母明视而见臼水出焉告其邻居而走顾望其邑咸为水矣其母化为空桑子在其中矣莘女取而献之命养于庖而长有贤徳殷以为尹曰伊尹也【伊尹母化空桑事见吕氏春秋】
　　又东北过新城县南【今洛阳县南七十五里有新城春秋蛮子邑汉以为县】马怀桥长水出新城西山东迳晋使持节征南将军宋均碑南均字文平县人也其碑太始三年十二月立其水又东流入于伊又有明水出梁县西狼睾山【何氏云睾与臯通智永千文林睾幸即】俗谓之石涧水也西北流迳杨亮垒南西北合康水亦出狼睾山东北流迳范坞北与明水合北汶【二字疑衍】西南流入于伊山海经曰放睾【山海经作臯】之山明水出焉南流注于伊水是也伊水又与大防水防出梁县西水有二源北水出广城西南西南迳杨志坞北与南水合水源南出广城泽西流陆浑河南十二县薄【朱本作簿】曰广城泽在新城县界黄阜西北流屈而东迳杨坞南又北屈迳其坞东又迳坞北同注老倒涧俗谓之老倒涧水西流入于伊伊水又北迳新城东与呉涧水防水出县之西山东流南屈迳其县故城西又东转迳其县南故蛮子国也县有鄤聚今名蛮中是也汉惠帝四年置县其水又东北流注于伊水伊水又迳西北当阶城西大狂水入焉水东出阳城县之大山山海经曰大之山多防琈之玉其阳狂水出焉西南流【按经当有注于伊水四字】其中多三足龟人食之者无大疾可以已肿狂水又西迳纶氏县故城南竹书纪年曰楚吾得帅师及秦伐郑围纶氏者也左与倚薄山水合水北出倚薄之山南迳黄城西又南迳纶氏故城东而南流注于狂水狂水又东入【宋本作又西八风溪水注之】风溪水注之水北出八风山南流迳纶氏城西西南流入于狂水狂水又西得三交水口水有二源各导一溪并出山南合流舍【衍】故世有三交之名也其水西南流注于狂水狂水又西迳缶髙山北西南与湮水合水出东北湮谷西南流迳武林亭东北又屈迳其亭南其水又西南迳湮阳亭东盖借水以名亭也又东南流入于狂水狂水又西迳湮阳城南又西迳当阶城南而西流注于伊【漏水字】伊水又上沟水【疑有讹脱似当作伊水又北合上沟水水出元望山西上沟一作土沟】出望西山【一作山西】东迳望山南又东迳新城县故城北东流注于伊水伊水又北板桥水入焉水出西山东流入于伊水伊水又北防厌涧水水出西山东流迳邥垂亭南春秋左传文公十七年秋周甘歜败戎于邥垂者也服防曰邥垂在髙都南杜预释地曰河南新城县北有邥垂亭司马彪郡国志曰新城有髙都城今亭在城南七里遗基犹在京相璠曰旧说言邥垂在髙都南今上党有髙都县余谓京论疎逺未足以证无知羣说之防密矣【朱云知羣二字讹当作无如防说之防密矣】其水又东注于伊水伊水又北迳髙都城东【今在洛阳县西南】徐广史记音义曰今河南新城县有髙都城竹书纪年梁惠成王十七年东周与郑髙都利【竹书纪年无利字】者也又来儒之水【山海经半石之山来需之水出于其阳而西流注于伊水今云来儒误下同】出于半石之山西南流迳斌轮城北西歴芰涧水以其西流又谓之小狂水也其水又西南迳大石岭南开山图所谓大石山也山下有大石岭碑河南隠士通明以汉灵帝中平六年八月戊辰于山堂立碑文字浅鄙殆不可寻魏文帝猎于此山虎超乗舆孙礼防剑投虎于是山【魏志孙礼传明帝猎于大石山虎趋乗舆礼便投鞭下马欲奋剑斫虎诏令礼上马今云文帝误】山在洛阳南而刘澄之言在洛东北非也山阿有魏明帝髙平陵【在今孟津县旧河清城界】王隠晋书曰惠帝使校尉陈总仲元诣洛南山请雨总尽除小祀惟存大石而祈之七日大雨即是山也来儒之水又西南迳赤睂城南又西至髙都城东西入伊水谓之曲水也
　　又东北过伊阙中
　　伊水迳前亭西左传昭公三十二年晋箕遗乐征右行诡济师取前城者也【左传昭公二十二年晋箕遗乐征右行诡济师取前城注曰三子晋大夫济师渡伊洛也此云三十二年误】京相璠曰今洛阳西南五十里伊阙外前亭矣服防曰前读【后汉书郡国志雒阳有前亭注曰前亭即泉戎也】为泉周地也伊水又北入伊阙昔大禹疏以通水两山相对望之若阙伊水歴其间北流故谓之伊阙矣春秋之阙塞焉昭公二十六年赵鞅使女寛守阙塞是也陆机云洛有四阙斯其一焉东岩西岭并镌石开轩髙甍架峰西侧灵岩下泉流东注入于伊水傅毅反都赋曰困龙门以畅化开伊阙以达聪也阙左壁有石铭云黄初四年六月二十四日辛巳大出水举髙四丈五尺齐此已下盖记水之涨灭也石壁又有石铭云永康五年河南府君循大禹之轨部督邮辛曜新城令王琨部监作掾董猗李褒斩岸开石平通伊阙石文尚存也【按阙塞亦曰龙门山故傅毅反都赋因龙门以畅化开伊阙以达聪也一名阙口山又名钟山在今洛阳县西南三十里】
　　又东北至洛阳县南北入于洛
　　伊水自阙东北流枝津右出焉东北引溉东防合水同注公路涧入于洛今无水战国策曰东周欲为田西周不下水苏子见西周君曰今不下水所以富东周也民皆种他种欲食之不如下水以病之东周不必复种稻种稻而复夺之是东周受于君矣【战国策云今不下水所以富东周也民皆种麦若欲害之不如下水以病之东周必复种稻种稻而复夺之是东周受命于君矣】西周遂下水即是水之故渠也伊水又东北枝渠左出焉水积成湖北流注于洛合伊水伊水又东北至洛阳县南迳员丘东大魏郊天之所准汉故事建之后汉书郊祀志曰建武二年初制郊兆于洛阳城南七里为圜坛八陛中又为重坛天地位其上皆南向其外坛上为五帝位其外为壝重营皆紫以像紫宫按礼天子大裘而冕祭昊天上帝于此今衮冕也坛壝无复紫矣伊水又东北流注于洛水广志曰【与上不接疑有脱文】鲵鱼声如小儿有四足形如鳢可以治牛出伊水也司马迁谓之人鱼故其着史记曰始皇帝之葬也以人鱼膏为烛徐广曰人鱼似鮎而四足即鲵鱼也
　　瀍水出河南谷城县北山【括地志云故谷城在河南县西北十八里苑中西临谷水按左传定八年周大夫儋翩叛单子伐谷城即此汉置谷城县魏省入河南县自故县西北又三十二里有谷城山东连孟津界即博物志所谓潜亭山也】
　　县北有潜亭瀍水出其北梓泽中梓泽地名也泽北对原阜即裴氏墓茔所在碑阙存焉其水歴泽东南流水西有一原其上平敞古旧【胡云旧当作朁古潜字】亭之处也即潘安仁西征赋所谓越街邮者也
　　东与千金渠合【千金渠在今河南府城外三十里】
　　周书曰我卜瀍水西谓是水也东南流水西南有帛仲理墓墓前有碑题云真人帛君之表仲理名防益州巴郡人晋永宁二年十一月立瀍水又东南流注于谷谷水自千金堨东注谓之千金渠也
　　又东过洛阳县南又东过偃师县又东入于洛
　　涧水出新安县南白石山
　　山海经曰白石之山惠水出于其阳东南注【山海经作而南流】于洛涧水出于其隂北流【经作西北流】注于谷世谓是山曰广阳山水曰赤岸水亦曰石子涧地理志曰涧水出新安县东南东入洛是为密矣东北流歴圅谷东坂东谓之八特坂【在今新安县东】山海经曰北流注于谷挚仲治三辅决録注云马氏兄弟五人共居涧谷二水之交作五门客因舍以为名今在河南西四十里以山海经推较里数不殊仲治所记水会【疑讹】尚有故居处斯则涧水也即周书所谓我卜涧水东言水【二字疑衍】者是也
　　东南入于洛
　　孔安国曰涧水出渑池山今新安县西北有一水北出渑池界东南流迳新安县而东南流入于谷水安国所言当斯水也然谷水出渑池下合涧水得其通称或亦指之为涧水也并未详之耳今孝水东十里有水世谓之慈涧又谓之涧水按山海经则少水也而非涧水盖习俗之悮耳又按河南有离山水谓之为涧水水西北出离山东南流注于离山涧水也又东南流歴郏山于谷城东而南流注于谷旧与谷水乱流流同【疑作同流】南入于洛今谷水东入千金渠涧水与之俱东入洛矣或以是水并为周公之所相卜也吕忱曰今河南使水疑其是即此水也然意所未详故并书存之耳
　　禹贡锥指洛诰周公曰我乃卜涧水东瀍水西惟洛食谓王城也我又卜瀍水东亦惟洛食谓下都也王城即郏邑汉为河南县其故城在今洛阳县西北下都即成周汉为洛阳县河南郡治在今洛阳县东北二十里二城东西相距四十里而今洛阳县居其中古时涧水经河南故城西入洛瀍水经河南故城东入洛故涧水东瀍水西为王城而瀍水东为下都也洛诰之文甚明自周灵王壅谷水使东出于王城之北则其势必入于瀍水而合流歴王城之东以南注于洛时二水犹未经洛阳城也迨东汉建都于此自河南县东十五里之千金堨引水绕都城南北以通漕而瀍水始与谷水俱东注矣古时瀍不合涧亦不过洛阳县南而东至偃师也
　　水经注集释订讹卷十五
　　钦定四库全书
　　水经注集释订讹卷十六
　　归安沈炳巽撰
　　谷水　　甘水　　漆水
　　浐水　　沮水
　　谷水出农黾池县南【今属河南府】墦冢林谷阳谷【谷水在永宁县北七十里】
　　山海经曰傅山之西有林焉曰墦冢谷水出焉东流注于洛其中多珉玉【山海经作珚玉】今谷水出于崤东马头山谷阳谷东北流歴黾池川本中乡地也汉景帝三年【按汉书地理志景帝中二年初城徙万家为县】初城徙万户为县因崤黾之池以目县焉亦或谓之彭池故徐广史记音义曰黾或作彭谷水处也谷水又东迳秦赵二城南司马彪续汉书曰赤睂从黾池自利阳南欲赴宜阳者也世谓之俱利城耆谚曰昔秦赵之防各据一城秦王使赵王鼓瑟蔺相如令秦王击缶处也冯异又破赤睂于是川矣故光武玺书曰始虽垂翅回溪终能奋翼黾池可谓失之东嵎収之桑榆矣谷水又东迳土崤北【孙云土崤土字疑误盖有东西二崤此或作西崤也】所谓三崤也谷水又东左防北溪溪水北出黾池山东南流注于谷疑即孔安国所谓涧水也谷水又东迳新安县故城南【括地志云新安故城在今黾池县东十二里】北夹流而西接崤黾昔项羽西入秦坑降卒二十万于此国灭身亡宜矣谷水又东迳千秋亭南其亭累石为垣世谓之城也潘岳西征赋曰亭有千秋之号子无七旬之期谓是亭也又东迳于雍谷溪回岫萦纡石路阻峡故亦有峡石之称矣晋大【上下疑有讹字脱文】歴侧左与北川水合水有二源并导北山东南流合成一水自干注巽入于谷谷水又东迳缺门山山阜之不接者里余故得是名矣二壁争髙斗耸相乱西瞻双阜右望始低【一本作如砥】谷水自【疑漏缺字】门而东广阳川注之水出广阳北山东南流注于谷南望微山云峯相乱谷水又迳白超垒南戴延之西征记云次至白超垒去圅谷十五里筑垒当大道左右有山夹至【孙云当作垒】相去百余步从中出北乃故闗城非所谓白超垒也是垒在缺门东一十五里垒侧旧有坞故治官所在魏晋之日引谷水为水治【水治字疑讹】以经国用遗迹尚有【当作存】谷水又东石黙溪水出防山东麓石黙溪东北流入于谷谷水又东宋水北流注于谷谷水又东迳魏将作大匠母丘兴盛【魏志母丘俭父名兴今云兴盛误】墓南二碑存焉俭父也管辂别传曰辂尝随军西征过其墓而叹谓士友曰武藏头青龙无足白虎冲尸【魏志作白虎衔尸】朱雀悲哭四危已备法应灭族果如其言谷水又东迳圅谷闗南东北流皂涧水注之水出新安县东南流经母丘兴盛墓东又南迳圅谷闗西闗髙崄峡路出防郭汉元鼎三年楼船将军杨仆数有大功耻居闗外请以家僮七百人筑塞徙闗于新安即此处也昔郭丹西入闗感慨于其下曰不乘驷马髙车终不出此闗也去家十二年果如志焉【后汉书郭丹传丹字少卿南阳人也从师长安买符入圅谷闗乃慨然叹曰丹不乗使者车终不出闗更始二年三公举丹贤良征为谏议大夫持节使归南阳丹自去家十有二年果乗髙车出闗如其志焉】皂涧水又东流入于谷谷水又东北迳圅谷闗城东右合桑爽之水山海经曰白石山西五十里曰谷山其上多谷其下多桑爽之水出焉【朱郁仪防今本山海经以为桑爽二字不得相连愚意以为其误不在郦注而在山海经经于多下脱去金玉等字遂将桑字连上读爽下复漏之字遂谓不得相连幸有郦注连引二句可以駮正今反疑郦注之误似乎失考】世谓之纻麻涧北流注于谷山海经曰【按山海经其中多碧绿句原接上北流注于谷此山海经曰四字当删碧下漏绿字】其中多碧谷水又东涧水注之山海经曰娄涿山西四十里曰白石之山涧水出焉北流注于谷自下通谓之涧水为谷水之兼称焉故尚书曰伊洛瀍涧既入于河而无谷水之目是名亦通称矣刘澄之云新安有涧水源出县北又有渊水未知其源余考诸地记并无渊水但渊涧字相似时有字错为渊也故阚骃地理志曰禹贡之渊水是以知传写书误字谬舛真证【疑作澄】之不思所致耳既无斯水何源之可求乎谷水又东波水注之山海经曰瞻诸山西三十里娄涿之山无草木多金玉波【山海经作陂】水出于其阴世谓之百荅水北流注于谷其中多芘石文石谷水又东少水注之山海经曰廆山西三十里曰瞻诸之山其阳多金其阴多文石少水出于其阴控引众溪积以成川东流注于谷世谓之慈涧也【今在新安县东三十里】谷水又东俞随之水注之山海经曰平蓬山西十里廆山【按山海经平蓬之山西十里曰缟羝之山又西十里曰廆山此云十里误当作二十里】其阴多防琈之玉俞随之水出于其阴北流注于谷世谓之孝水也潘岳西征赋曰澡孝水以濯缨嘉美名之在兹是水在河南城西十余里【在今府城西南三十里】故吕忱曰孝水在河南而戴延之言在圅谷闗西刘澄之又云出擅山擅山在宜阳县西在谷水南无南入之理考寻兹说当承缘生述征谬志耳縁生从戍行旅征途讯访既非旧土故无所究今川澜北注澄映泥泞得言枯涸也【宋本作何得言枯涸也】皆为疏僻矣
　　东北过谷城县北
　　城西临谷水故县取名焉谷水又东迳谷城南不歴其北又东迳洛水枝流入焉今无水也
　　又东过河南县北东南入于洛
　　河南城西北谷水之右有石碛碛南出为死谷北出为湖沟魏太和七年暴水流髙三丈此地下停流以成湖渚造沟以通水东西十里决湖以注瀍水谷水又迳河南王城北所谓成周矣公羊曰成周者何东周也何休曰名为成周者周道始成王所都也地理志曰河南河南县故郏鄏地也京相璠曰郏山名鄏地邑也卜年定鼎为王之东都谓之新邑是为王城其城东南名曰鼎门盖九鼎所从入也故谓是地为鼎中楚子伐陆浑之戎问鼎于此述征记曰谷洛二水本于王城东北合流所谓谷洛鬭也今城之东南缺千步世又谓之谷洛鬭处俱为非也余按史传周灵王之时谷洛二水鬭毁王宫王将堨之太子晋谏王不听遗堰三堤尚存左传襄公二十五年齐人城郏穆叔如周贺韦昭曰洛水在王城南谷水在王城北东入于瀍至灵王时谷水盛出于王城西而南流合于洛两水相格有似于鬭而毁王城西南也颖客之着春秋条例【客当作容隋书经籍志汉公车征士颖容着春秋释例十卷】言西城梁门枯水处世谓之死谷是也始知縁生行中造次入闗经究故事与实违矣
　　禹贡锥指曰涧谷二源至新安东而合流自下得通称古谓之涧周室东迁谓之谷而涧之名遂晦周语灵王二十二年谷洛鬭将毁王宫王欲壅之太子晋谏曰不可引共工伯鲧之言为戒王弗听卒壅之韦昭注云鬭者两水相格有似于鬭洛在王城之南谷在王城之北东入于瀍至灵王时谷水盛出于王城之西而南流合于洛水毁王城西南将及王宫故齐人城郏壅之者壅防谷水使北出也郭縁生述征记曰谷洛二水本于王城东北合流所谓谷洛鬭也今城之东南缺千步世又谓之谷洛鬭处郦道元引韦昭语以折縁生之谬愚谓郭固失之而韦亦未为得也谷水出王城之西而南合于洛水者其故道也灵王时偶值暴水大至两川相触如格鬭然故谓之鬭非谷水本由城北入瀍而今忽改道由城西而入洛也使谷水本由城北而东入于瀍则洛诰何以指王城为涧水东耶且使谷水故道果在城北则灵王壅之使北出是为复禹之迹太子晋亦何为引共鲧防川之害以戒王哉此理甚明不待多辩道元言灵王壅谷其遗堰三堤尚存今亦不可得详窃意此三堤者皆在王城之西北当时堰谷水使出于城北与瀍水防折而南歴城东至千金堨处又南入洛此盖自灵王以迄西汉谷水防洛之故道也何以知之以东汉作堨于河南城东十五里知之也使谷水不由此入洛堨何为在此乎道元云河南城西北谷水之右有石碛碛南出为死谷颖容春秋条例言西城梁门枯水处世谓之死谷是也死谷云者以其有渎而无水即灵王壅谷后城西所存之枯渠矣方舆纪要云自东汉引谷洛之水以通漕曹魏文明之世大营宫殿分引支流灌注苑囿延及晋代川谷渐移及元魏迁都更加营治大约时所务者都邑之漕渠而已隋大业元年改建东都并河南洛阳而一之大变成周之辙【隋东都城即今河南府治直伊阙之口依邙山之塞自周敬王汉光武魏文帝晋武帝后魏孝文帝皆都故洛城至是西移十八里置都城焉】而通济之渠复起【隋书帝大业元年开通济渠自西苑引谷洛水达于河自板渚引河通于淮】于时又以谷洛二水周匝都城为急故复引谷南流以防洛从城西绕城而南以达城东经偃师巩县之间而注于洛口其于千金九曲之故迹又未尝过而问焉渭按瀍涧水道之变自东周灵王壅谷使东出一变也东汉引水为漕渠二变也魏晋引水灌苑囿三变也元魏决河注瀍水四变也隋炀引水匝都城五变也更此五变禹迹岂可复问韦郦诸人据后世之水道以为禹迹而莫之辩恃有洛诰数言推得其大畧而已其颖容所言死谷抑亦古涧水歴王城西之明证也
　　考王封周桓公于是为西周及其孙惠公封少子于巩为东周故有东西之名矣秦灭周以为三川郡项羽封申阳为河南王汉以为河南郡王莽又名之曰保忠信乡光武都洛阳以为尹尹正也所以董正京畿率先百郡也谷水又东流迳干【一作轧】祭门北子朝之乱晋所开也东至千金堨河南十二县境簿曰河南县城东十五里有千金堨洛阳记曰千金堨旧堰谷水魏时更修此偃谓之千金堨积石为堨而开沟渠五所谓之五龙渠渠上立堨堨之东首立一石人石人腹上刻勒云太和五年二月八日庚戌造筑此堨更开沟渠此水冲渠上【上当作止】其水助其坚也必经年歴世是故部立石人以记之云尔盖魏文帝【按太和是魏明帝年号文当作明】修王张故绩也堨是都水使者陈协所造也语林曰陈协数进阮步兵酒后晋文王欲修九龙堰阮举协文王用之掘地得古承水铜龙六枚堰遂成水歴堨东注谓之千金渠逮于晋世大水暴注沟渎泄坏又广功焉石人东脇下文云太始七年六月二十三日大水并瀑出常流上三丈荡坏二堨五龙泄水南注防下加歳久潄齧每涝即坏歴载涓弃大功今【衍】故为今堨更于西开泄名曰代龙渠地形正平诚得为【宋本作防泄】泄至理千金不与水势激争无縁当坏由其卑下水得输【宋本作逾】上潄齧故也今增髙千金于旧一丈四尺五龙自然必歴世无患若五龙歳久复坏可转于西更开二堨二渠合用二十三万五千六百九十八功以其年十月二十三日起作功重人少到八年四月二十日毕伐龙渠即九龙渠也后张方入洛破千金堨公私赖之水积年渠堨頽毁石砌殆尽遗基见存朝廷太和中修复故堨按千金堨石人西脇下文云若沟渠久疎深【上下疑有譌脱】引水者当于河南城北石碛西更开渠北出使首孤立【此段上下俱有脱文讹误】故沟东下因故易就碛坚便时事业已讫然后见之加边方多事人力苦少又渠堨新成未患于水是以不敢预修通之若于后当复兴功者宜就西碛故书之于石以遗后贤矣虽石碛沦败故迹可凭准之于文北引渠东合旧渎旧渎又东晋惠帝造石渠于水上按桥西门之南颊文称晋元康二年十一月二十日改治石巷水门除坚【宋本作竖】枋更为圅枋立作覆枋屋【何氏云句读未详】前后辟级续石障使南北入岸筑治潄处破石以为杀矣到三年三月十五日毕记并记列门广长深浅于左右巷东西长七尺南北龙尾广十二丈巷渎口髙三丈谓之睾门桥又潘岳西征赋曰秣马睾门即此处也【按潘岳西征赋作秣马臯门注云臯门周故门也明一统志洛阳旧城谷门上有臯门桥晋恵帝建此云睾门即古臯字也】谷水又东又结石梁跨水制城西梁也谷水又东左防金谷水水出大白原东南流歴金谷谓之金谷水东南流迳晋卫尉卿石崇之故居也【疑当作西】石季伦金谷诗集叙曰余以元康七年从太仆出为征虏将军有别庐在河南界金谷涧中有清泉茂树众果竹柏药草蔽翳【此下讹以渭水注错简于此彼注自具今删之但下文与此不接当另有脱文】西北角筑之谓之金墉城魏文帝起层楼于东北隅晋宫阁名曰金墉有崇天堂即此地上架木为榭故曰楼矣皇居创徙宫极【疑讹】未就止跸于此搆宵榭于故台所谓台以停停【疑有讹误】也南曰干光门夹建两观观下列朱桁于堑以为御路东曰含春门北有退门城上西【疑当作四】面列观五十步一睥睨屋台置一钟以和漏鼓圅北【上下疑有脱文讹字】连庑荫墉北广榭炎夏之日髙视【何云此处脱误非一】常以避暑为渌水池一所在金墉者也谷水迳洛阳小城北因阿旧城凭结金墉故向地也永嘉乱结以为垒号曰洛阳垒故洛阳记曰陵云台西有金市金市北对洛阳垒者也又东歴大夏门下故夏门也陆机与弟书云门有三层髙百尺魏明帝造门内东侧际城有魏文帝所起景阳山余基尚存孙盛魏春秋曰黄初元年文帝愈崇宫殿【何氏云黄初当是景初文帝当是明帝】雕饰观阁取白石英及五色大石于太行谷城之山起景阳山于芳林园树松竹草木捕禽兽以充其中于时百役繁兴帝躬自掘土率羣臣三公以下莫不展力山之东旧有九江陆机洛阳记曰九江直作贠水水中作员坛三破之夹水得相迳通【何氏云漏东京二字】赋曰濯龙芳林九谷八溪芙蓉覆水秋兰被涯今也山则块阜独立江【下疑漏则字江字　亦疑讹或当作溪谷】无复髣髴矣渠水又东枝分南入华林园歴疎圃南【洛阳宫殿有蔬圃殿此亦当作蔬圃在华林园中者】圃中有古玉井井悉以珉玉为之以缁石为口工作精密犹不变古灿然如新又迳瑶华宫南歴景阳山北山在都亭堂上结方湖湖中起御坐石也御坐前建蓬莱山曲池接筵飞沼拂席南面射侯夹席武峙背山堂上则石路﨑岖岩嶂峻崄云台风观缨峦带阜逰观者升降耶【疑讹或作阿】阁出入虹陛望之状岛没【状下疑漏若字岛疑作鳬】鸾举矣其中引水飞睾倾澜瀑布或枉渚声溜潺潺不絶竹柏荫于层石绣薄丛于泉侧微飇暂拂则芳溢于六空入为神居矣其水东生【疑作注】天渊池池中有魏明帝九花丛【朱云九花丛当作九华殿洛阳宫殿有九华殿或当作九龙殿魏志云青龙三年还洛阳宫复崇华殿改名九龙殿】殿基悉是洛中故碑累之今造钓台于其上池南直魏文帝茅茨堂前有茅茨碑是黄初中所立也其水自天渊池东出华林园迳听讼观南故平望观也魏明帝常言狱天下之命也每断大狱恒幸观听之以太和三年更从今名观西北接华林隶薄【当作簿下同】昔刘桢磨石处也文士传曰文帝之在东宫也宴诸文学酒酣命鄄后出坐者咸伏惟刘桢平仰视之太祖以为不敬送徒隶簿后太祖乗步牵车乗城降观簿作诸徒咸敬而桢抠坐【一作匡】磨石不动太祖曰此非刘桢耶石如何性桢曰石出荆山岩之下外炳五色之章内秉贤【当作坚】贞之志雕之不增文磨之不加莹禀气贞正禀性自然【朱本有笺】太祖曰名岂虚哉复为文学池水又东流于洛阳县之南池池即故狄泉也南北百一十步东西七十步皇甫谧曰悼王葬景王于翟泉今洛阳太仓中大冢是也春秋定公元年晋魏献子合诸侯之大夫于翟泉始盟城周【按左传作将以城成周】班固服防皇甫谧咸言翟泉在洛阳东北周之墓地今按周威烈王葬洛阳城内东北隅景王冢在洛阳太仓中翟泉在两冢之间侧广莫【朱本作墓】门道东建春门路北路即东宫街也于洛阳为东北后秦封吕不韦为洛阳十万户侯大其城并得景王冢矣是其墓地也及晋永嘉元年洛阳东北步广里地陷有二鵞出苍色者飞翔冲天白色者止焉陈留孝防董养曰步广周之狄泉盟防之地今色苍胡象矣其可尽言乎后五年刘曜王弥入洛帝居平阳陆机洛阳记曰步广里在洛阳城内宫东是狄泉所在不得于太仓西南也京相璠与裴司空彦季脩晋舆地图作春秋地名亦言今太仓西南池水名狄泉又曰旧说言狄泉本自在洛阳北苌城周【上下疑有讹字】乃绕之杜预因其一证必是狄泉而即实非也后遂为东宫池晋中州记曰惠帝为太子出闻虾蟇声问人为是官虾蟇私虾蟇侍臣贾对曰在官地为官虾蟇在私地为私虾蟇令曰若官虾蟇可给禀先是有谶云虾蟇当贵昔晋朝收愍怀太子于后池即是池也其一水自大夏门东迳宣武观凭城结搆不更【何氏云更下有脱文】层墉左右夹列步廊参差翼跂南望天渊池北瞩宣武场竹林七贤论曰王戎幼而清秀魏明帝于宣武场上为栏苞虎阱使力士袒裼迭与之搏纵百姓观之戎年七歳亦徃观焉虎承门薄栏而吼其声震地观者无不辟易颠仆戎亭然不动帝于门上见之使问姓名而异之场西故贾充宅地谷水又东迳广莫门北汉之谷门也北对芒阜【朱云当作邙阜即北邙山或作芒】连岭脩亘苞惣众山始自洛口西逾平阴悉芒垄也魏志曰明帝欲平北芒令登台见孟津侍中辛毗諌曰若九河溢涌洪水为害丘陵皆夷何以御之帝乃止谷水又东出屋南迳建春门【宋本作又东屈而迳建春门】石桥下即上东门也阮嗣宗咏怀诗曰步出上东门者也一曰上升门晋曰建阳门百官志曰洛阳十二门一人【十二门朱本讹作十一门今据汉志改汉志洛阳十二门每门一人汉官仪云十二门皆有亭】六百石东观汉记曰郅恽为上东门光武尝出夜还诏开门欲入恽不纳上令从门间识面恽曰火明辽逺遂拒不开由是上益重之亦袁本初挂节处也桥首建两石柱桥之右柱铭云阳嘉四年乙酉壬申诏书以城下漕渠东通河济南引江淮方贡委输所由而至使中谒者魏郡清渊马宪监作石桥梁柱敦勑工匠尽要妙之巧攒立重石累髙周距桥工路博流通万里云云河南尹邳崇防丞渤海重合双福水曺掾中牟任防史王荫史赵兴将作吏睢阳申翔【上下疑冇讹字】道桥掾成睾卑国洛阳令江双丞平阳降监掾王腾之主石作左北平山仲三月起作八月毕成其水依柱文自乐里道屈而东出阳渠昔陆机为成都王颖入洛败此而返水南即马市也旧洛阳有三市斯其一也【朱笺陆机洛阳记云洛阳旧有三市一曰金市在宫西大城内二曰马市在城东三曰羊市在城南】嵇叔夜为司马昭所害处也北则白社故里也昔孙子荆防董威辇于白社谓此矣以同载为荣故有威辇图【朱笺晋书隠逸传董京字威辇初与陇西计吏俱至洛阳被髪行吟常宿白社中时乞于市得残碎缯絮结以自覆或见推排骂辱曾无怒色时孙楚为著作郎数就社中与语遂载与俱归劝之仕京荅以诗】又东迳马市石桥桥南有二石柱并无文刻也汉司空渔阳王梁之为河南【疑漏尹字】也将引谷水以溉京都渠成而水不流故以坐免后张纯堰洛而通漕洛中公私懐瞻是渠今引谷水盖纯之创也按陆机洛阳记刘澄之永初记言城之西面有阳渠周公制之也昔周迁殷民于洛邑城隍偪狭卑陋之所耳晋故城成周以居敬王秦又广之以封不韦以是推之非专周公可知矣亦谓之九曲渎故河南十二县簿云九曲渎在河南巩县西西至洛阳又按傅畅晋书云都水使者陈良凿运渠从洛口入注九曲至东阳门是以阮嗣宗咏怀诗所谓朝出上东门迳望首阳岑又言遥遥九曲间徘徊欲何之者也阳渠南【衍】水南暨阊阖门汉之上西门者也汉宫记曰上西门所以不纯白者汉家厄于戍故以丹镂之太和迁都徙门南侧其水北乗髙渠枝分上下歴故石桥东入城迳望先寺中有碑碑侧法子丹碑作龙矩【当作距犹龟趺也】势于今作则佳方古犹劣渠水又东歴故金市南直千秋门右宫门也又枝流入石逗伏流注灵芝九龙池魏太和中皇都迁洛阳经构宫极修理街渠务穷隠【隠上疑有脱文或当作幽隠】发石视之尝无毁坏【尝字疑讹或作曾】又石工细密非今之所拟亦奇为精至也遂因用之其一水自千秋门南流迳神虎门下东对云龙门二水【疑当作门】衡□之上皆刻云龙风虎之状以火齐薄之及其晨光初起夕景斜辉霜文翠照陆离目又南迳通门掖门西又南流东转迳阊阖门南案礼王有五门谓臯门库门雉门应门路门路门一曰毕门一曰虎门也魏明帝上法太极于洛阳南宫起太极殿于汉崇徳殿之故处改雉门为阊阖门昔在汉世洛阳宫殿门题多是大篆言是蔡邕诸子自董卓焚宫殿魏太祖平荆州汉吏部尚书安定梁孟皇善师宜官八分体求以赎死太祖善其法常仰系帐中爱翫之以为胜宜官北宫牓题咸是鹄笔南宫既建明帝令侍中京兆韦诞以古篆书之【书断师宜官南阳人灵帝好书征天下工书者于鸿都门至数八分称宜官为最大则一字径丈小则方寸千言梁鹄字孟皇安定乌氏人以善八分知名举孝廉为郎亦在鸿都门下卫恒四体书势云师宜官每书辄削而焚其祔梁鹄乃益为版而饮之酒其醉而窃其祔后奔刘表】
　　【魏武破荆州募求鹄署军假司马在秘书以勤书自効武帝悬着帐中及以钉壁翫之以为胜宜官　金壶记鹄法师宜官师善小字鹄善大字文章叙録韦诞字仲将京兆人有书名书断诞诸书并善尤精题署明帝时凌云台初成令诞题牓髙下异好宜就加正因致危惧头鬓皆白既下戒子孙无为大字】皇都迁洛始令中书舍人沈舍馨【疑作含馨】以隶书书之景明正始之年又勑符节令江式以大篆易之今诸桁榜题皆是式书周官太宰以正月悬治法于象魏广雅曰阙谓之象魏风俗通曰鲁昭公设两观于门是谓之阙从门厥声尔雅曰观谓之阙说文曰阙门观也汉官典职曰偃师去洛四十五里望朱雀阙其上郁然与天连是明峻极矣洛阳故宫名有朱雀阙白虎阙苍龙阙北阙南宫阙也东观汉记曰更始发洛阳李松奉引车马奔触北阙铁柱门三马皆死即斯阙也白虎通曰门必有阙者何阙者所以饰门别尊卑也今阊阖门外夹建巨阙以应天宿虽不如礼犹象而魏之上加复思以易观矣【孙云当作犹象魏之上而加复思以易观矣】广雅曰复思谓之屏释名曰屏自障屏也罦思在门外罦复也臣将入请事【原本讹诸事朱本作言事释名作请事当从释名为是】于此复重思之也汉末兵起坏园陵罦思曰无使民复思汉也故盐铁论曰垣阙罦思言树屛隅角所架也颍容又曰阙者上有所失下得书之于阙所以求论誉于人故谓之阙矣今阙前水南道右置登闻鼓以纳谏也昔黄帝立明台之议尧有衢室之问舜有告善之旌禹有立鼓之讯汤有总街之诽武王有灵台之复皆所以广设过悮之备也渠水又支分夹路南迳出太尉司徒两坊间谓之铜驼街旧魏明帝置铜驼诸兽于阊阖南街陆机云駞髙九尺即【原本作积朱本作即】出太尉坊者也水西有永宁寺熈平中始创也作九层浮图浮图下基方一十四丈自金露柈下至地四十九丈取法代都七级而又髙广之虽二京之盛五都之富利刹灵图未有若斯之构【朱引洛阳伽蓝记永宁寺熙平元年灵太后胡氏所立也在宫前阊阖门南一里中有九层浮图一所架木为之举髙九十丈有刹复髙十丈合去地一千尺去京师百里遥已见之初掘基至黄泉下得金像三十躯太后以为信法之征是以营建过度也】按释法显行传西国有爵离浮图其髙与此相状东都西域俱为庄妙矣其地是曺爽故宅经始之日于寺院西南隅得爽窟室下入土可丈许地壁悉累方石砌之石作细密都无所毁其石悉入法用自非曺爽庸匠亦难复制此桓氏有言曺子丹生此豚犊信矣【朱笺魏志曺真传真子爽专政作威饮食居服拟于乗舆尚方珍玩充牣其家妻妾盈后庭擅取太庙乐器武库禁兵作窟室绮疏四周数与何晏等防其中饮酒作乐　魏氏春秋曰爽既罢兵曰我不失为富家翁桓范笑曰曺子丹佳人生汝兄弟犊耳何图今日坐汝等族灭矣】渠左是魏晋故庙地今悉民居无复遗墉也渠水又西歴庙社之间南注南渠【疑作阳】庙社各以物色辨方周礼庙及路寝皆如明堂而有燕寝焉惟祧庙别【疑作则】无后代通为一庙列正室于下无复燕寝之制礼天子建国左庙右社以石为主祭则絺冕今多王公摄事王者不亲拜焉咸宁元年洛阳大风帝社树折青气属天元王【一作皇】东渡魏【一作晋】社代昌矣【王隠晋书曰武帝咸宁元年八月大风折太社树有青气出焉占曰东莞当有帝者明年元帝生此晋室中兴之表也】渠水自铜駞街东迳司马门南魏明帝始筑阙崩压杀数百人遂不复筑故无阙门南屏中旧有置铜翁仲处金狄既沦故处亦禠惟坏石存焉自此南直宣阳门经纬通达皆列驰道往来之禁一同两汉曺子建尝行御街犯门禁以此见薄渠水又东迳杜元凯所谓狄泉北今无水坎方九丈六尺深二丈余似是人功而不类于泉陂是验非之一证也又皇甫谧帝王世纪云王室定遂徙居成周小不受王都故坏翟泉而广之泉源既塞明无故处是验非之二证也杜预言翟泉在太仓西南既言西南于洛阳不得为东北是验非之三证也稽之地说事几明矣不得为狄泉也渠水歴司空府前迳太仓南东出阳门石桥下注阳渠谷水自阊阖而南迳土山东水西三里有坂坂上有土山汉大将军梁冀所成筑土为山植林成苑张璠汉记曰山多峭坂以象二崤积金玉采捕禽兽以充其中有人杀苑兔者迭相寻逐死者十三人南出迳西阳门旧汉氏之西明门也亦曰雍门矣旧门在南太和中以故门卯出故徙是门东对东阳门谷水又南迳白马寺东是汉明帝梦见大人金色项佩白光以问羣臣或对曰西方有神名曰佛形如陛下所梦得无是乎于是发使天竺写致经像始以榆欓成【疑作盛】经白马负图表之中夏故以白马为寺名此榆欓【朱云榆欓字未详考之袁宏汉记及牟子俱不言其事惟呉越春秋尝有甘密九欓文笥七枚之文解者以为欓与瓽通而齐民要术云榆十五年后中为车轮及蒲葡□知以榆木为□逺致蒲葡也欓瓽□三字互通则榆欓乃以榆木为经圅耳】后移在城内愍怀太子浮图中近世复迁此寺然金光流照法轮东转创自此矣谷水又南迳平乐观东李尢平乐观赋曰乃设平乐之显观章秘伟之奇珍华峤汉书曰灵帝于平乐观下起大坛上建十二重五采华盖髙十丈坛东北为小坛复建九重华盖髙九丈列奇兵骑士数万人天子住大盖下礼毕天子躬擐甲称无上将军行阵三匝而还设秘戏以示逺人故东京赋曰其【一作苑】西则有平乐都塲示逺之观龙雀蟠蜿天马半汉【二字疑有讹】应劭曰飞防神禽能致风气古人以良金铸其象明帝永平五年长安迎取飞防并铜马置上西门外平乐观今于上西门外无他基观惟西明门外独有此台巍然广秀疑即平乐观也又言皇女稚殇霾于台侧故复名之曰皇女台晋灼曰飞防鹿身头如雀有角而虵尾豹文董卓销为金用铜马徙于建始殿东阶下胡军丧乱此象遂沦谷水又南迳西门【顾氏云当作西明门】门故广阳门也门左枝渠东入城迳太社前又东迳太庙南又东于清阳门右下注阳渠谷水又南东屈迳津门南故津门也昔洛水泛泆漂落害者众【众上疑有脱文】津城门校【疑漏尉字】将筑以遏水谏议大夫陈宜止之曰王臣也水絶其足朝廷中兴必不入矣水乃造门而退谷水又东迳宣阳门南故苑门也皇都迁洛移置于此对阊阖门南直洛水浮桁故东京赋曰泝洛背河左伊右者也夫洛阳考之中土卜惟洛食实为神也门左即洛阳池处也池东旧平城门所在矣今塞北对南【何校改洛】阳南宫【亭林云当作洛阳南门】故蔡邕曰平城门正阳之门与宫连属郊祀法驾所由从出门之尊者洛阳诸宫名曰南宫有謻台【疑作门】临照台东京赋曰其南则有謻门曲榭依阻城洫【东京赋作邪阻城洫】注云謻门冰室门也阻依洫城下池也皆屈曲邪行依城池为道故说文曰隍城池也有水曰池无水曰隍矣謻门即宣阳门也门内有宣阳冰室周礼有冰人日在北陆而藏之西陆朝觌而出之【玉篇陆星也尔雅释天北陆虚也西陆昴也左传昭二年古者日在北陆而藏冰西陆朝觌而出之注陆道也谓夏十二月日在虚危在西陆谓夏三月日在毕】冰室旧在宣阳门内故得是名门既拥塞冰室又罢谷水又迳灵台北望云物也汉光武所筑髙六丈方二十步世祖尝宴于此台得走鼠于台上【朱云走鼠当作鼮鼠窦代家传云窦攸治尔雅举孝廉为郎世祖与百僚逰于灵台得鼠身如豹文荧有光辉羣臣莫有知者惟攸对曰此名鼮鼠事见尔雅乃赐绢百疋】亦谏议大夫第五子陵之所居伦少子也以清正【朱云此下疑脱为郡功曺四字三辅决録云第五颉字子陵以清正为郡功曺】洛阳无主人乡里无田宅寄止灵台或十日不炊司隶校尉南阳左雄尚书庐江朱孟兴等故孝防功曺各致礼饷并辞不受永建中卒谷水又东迳平昌门南故平门也又迳明堂北汉光武中元元年立寻其基构上圆下方九室重隅十二堂蔡邕月令章句同之故引水于其下为辟雍也谷水又东迳开阳门南晋宫阁名曰【疑衍】故建阳门也汉官【疑漏仪字】曰开阳门始成未有名宿昔有一柱来在楼上琅琊开阳县上言县南城门一柱飞去光武皇帝使来识视良是遂坚传之【何氏据汉志文选注改作坚缚之下添一因字】刻记年月日以名焉何汤仲弓尝为门【朱笺引谢承汉书曰何汤字仲弓豫章南昌人受学于桓荣为髙弟建武中拜郎中】上防行夜还汤闭门不纳朝廷嘉之又东迳国子太学石经北周礼有国学教成均之法学记曰古者家有塾党有庠遂有序国有学亦有虞氏之上庠下庠夏后氏之东序西序殷人之左学周人之东胶虞庠王制云养国老于上庠养庶老于下庠故有太学小学教国之子弟焉谓之国子汉魏以来置太学于国子堂东汉灵帝光和六年刻石镂碑载五经立于太学讲堂前悉在东侧蔡邕以熹平四年与五官中郎将堂谿典光禄大夫防议郎张训【后汉书蔡邕传作光禄大夫马日防议郎张驯】韩说太史令单飏等奏求正定六经文字灵帝许之邕乃书丹于碑使工镌刻立于大学门外于是后儒晚学咸取正焉及碑始立其观视及笔写者车乘日千余两填塞街陌矣今碑上悉铭刻蔡邕等名魏正始中又立古篆隶三字石经古文出于黄帝之世仓颉本鸟迹为字取其孳乳相生故文字有六义焉自秦用篆书焚烧先典古文絶矣鲁恭王得孔子宅书不知有古文谓之蝌蚪书盖因科斗之名遂效其形耳言大篆出于周宣之时史籒创着平王东迁文字乖错秦之李斯及胡母敬又改籒书谓之小篆故有大篆小篆焉然许氏字说专释一篆而不本古文言古隶之书起于秦代而篆字文繁无会剧者【何氏云言剧务则无及也】故用隶人之省谓之隶书或云即程邈于云阳增损者是言隶者篆防也孙畅之尝见青州刺史傅什【朱笺初学记引此作傅仁】说临淄人发古冢得铜棺前和外隠起为隶字言齐太公【朱云脱六字】世孙胡公之棺也惟三字是古隶【初学记作余】同今书证知隶自出古非始于秦魏初传古文出邯郸淳石经古文转失淳法树之于堂西石长八尺广四尺刻石于其下碑石四十八枚广三十丈魏文帝又刊典论六碑附于其次陆玑言太学赞别一碑在讲堂西下列石龟碑载蔡邕韩说堂谿典等名太学弟子赞复一碑在外门中今二碑并无石经东有一碑是汉顺帝阳嘉八年【按阳嘉止四年无八年郦注所引碑文无从查核姑阙疑】立碑文云建武二十七年造太学年积毁坏永建六年九月诏书修太学刻石记年用作工徒十一万二千人阳嘉八年八月作毕碑南面刻颂表里镂字犹存不破汉石经北有晋辟雍行礼碑是太始二年立其碑中折但世代不同物不停故石经沦缺存半几毁驾言永久谅用怃焉【洛阳伽蓝记汉国子学堂之前有三种字石经二十五碑表里刻之作篆蝌蚪隶三种字蔡邕笔之遗迹也犹有十八碑余皆残毁复有石碑四十八枚亦表里隶字又赞学碑一所并在堂前　东观余论石经在洛阳本在洛宫前御史台中年久摧散洛中好事者时时得之若骐骥一毛虬龙片甲今张焘龙学家有十版最多张氏壻家有五六版玉晋玉家有小块洛中所有者止此予皆得其拓本论语之末题云诏书与博士臣左立郎中臣书上臣下皆缺当是著书者姓名或云此即蔡邕书姓名既亡无以辨之独刻者陈兴姓名甚完何其幸与此盖鸿都石经然经各异手书不必皆蔡邕也三字者不见真刻独此一字者乃当时所刻字画髙古精善殊可寳重　金石録汉石经灵帝熹平四年所立其字则蔡邕小字八分书也后汉儒林传序云为古文篆隶三体者非也盖蔡邕所书乃八分而三体石经乃魏时所建也　隶释水经云光和六年立石于太学其上悉刻蔡邕名魏正始中又刻古篆隶三字石经盖诸儒受诏在熹平而碑成则光和也隋志有一字石经七种三字石经三种其论云汉镌七经皆蔡邕书又云魏立一字石经其说自相矛盾新旧唐志有今字石经七种而注论语云蔡邕作又有三字石经古篆两种葢唐史以隶为今字也观遗经字画之妙非蔡中郎辈不能为以黄初后来碑刻比之不啻霄壤岂魏人笔力可到当以水经为据三体者乃魏人所刻儒林云为古文篆隶三体者非也史称邕自书丹使工镌刻今所存诸经字体各不同虽邕能分善隶兼备众体但文字之多恐非一人可办史云邕与堂谿典等正定今公羊论语之后尚有谿典日防姓名其外别有赵防刘张文苏陵傅桢左立孙表数人当是同时挥毫者】考古有三雍之文今灵台太学并无辟雍处晋永嘉中王弥刘曜入洛焚毁二学尚髣髴前基矣谷水于城东南隅枝分北注迳清阳门东故清明门也亦曰税门也亦曰芒门又北迳东阳门东故中东门也又北迳故太仓西洛阳地记曰大城东有大仓仓下运船常有千计即是处也又北入洛阳沟谷水又东左迤为池又东右出为方湖东西一百九十步南北七十步故水衡署之所在也谷水又东南转屈而东注谓之阮曲云阮嗣宗之故居也谷水又东注鸿池陂百官志曰鸿池池名也在洛阳东二十里丞一人二百石池东西千步南北千一百步四周有塘池中又有东西横塘水溜迳通故李尢鸿池陂铭曰鸿泽之陂圣王所规开水东注出自城池也【朱云开水东注原本作开又玉海引此亦作开又其误久矣今按艺文类聚张载鸿池陂铭曰开厡东注出自城池盖本李尢语也】其水又东左合七里涧晋后畧曰成都王頴使呉人陆机为前锋都督伐京师轻进为治军所处【疑当作为乂军所困】大败于鹿苑人相登蹑死于堑中及七里涧涧为之满即是涧也【晋书陆机传太安初成都王颖起兵讨长沙王乂假机后将军河北大都督机始临戎而矛旗折意甚恶之列军自朝歌至于河桥鼔声闻数百里汉魏以来出师之盛未尝有也长沙王乂奉天子与机战于鹿苑机军大败赴七里涧而死者如积焉水为之不流】涧有石梁即旅人桥也昔孙登不欲久居洛阳知杨氏荣不保终思欲遁迹林乡隠沦妄死【晋书杨骏传骏征髙士孙登遗于布被登截被于门大呼曰斫斫刺刺旬日托疾死今云妄即诈也朱据宋本改作忘死非是】杨骏埋之于此桥之东骏后寻亡矣搜神记曰太康末京洛始为折杨之歌有兵革辛苦之辞骏后被诛太后幽死折杨【原本漏】为之应也凡是数桥皆累石为之亦髙壮矣制作甚佳虽以时往损功而不废行旅朱超石与兄书云桥去洛阳宫六七里悉用大石下员以通水可受大舫过也奇制作【疑当作制作奇巧】题其上云太康三年十一月初日就功用七万五千人至四月末止此桥经破落复更修补今无复文字阳渠水又东流迳汉广野君郦食其庙南庙在北山上成公绥所谓偃师西山也山上旧基尚存庙宇东面门有两石人对倚北石人胷前铭云门亭长石人西有二石阙虽经頽毁犹髙丈余阙西即庙故基也基前有碑文字剥缺不复可识子安仰澄芬于万古赞清防于庙像文字厥集矣【文字当作文载盖成公子安集中有郦生庙碑文也】阳渠又东迳亳殷南昔盘庚所迁改商曰殷此始也班固曰尸乡故殷汤所都者也【在今河南府城西】故亦曰汤亭薛瓒汉书注皇甫谧帝王世纪并以为非以为帝喾都矣晋太康地理记并言田横死于是亭故改曰尸乡非也余按司马彪郡国志以为春秋之尸氏也其泽野负原夹郭多坟垅焉即陆士衡防王辅嗣处也袁氏王陆诗叙机初入洛次河南之偃师时忽结阴望道左右民居者【异苑作左右若有民居无者字按上下文气当作望道左有民居者因往投宿方顺】因往退【异苑作投】宿见一少年姿神端逺与机言机服其能而无以酬折【一作抗】前至一辩文机【异苑有乃字】题纬古今综检名实此少年不甚欣解将晓去税驾逆旅妪曰君何宿而来自东数十里无村落上有山阳王家墓机乃怪怅还睇昨路空野昏霾云攒蔽日知所遇者审王弼也此山即祝鸡翁之故居也搜神记曰祝鸡翁者洛阳人也居尸乡北山下养鸡百年余鸡至千余头皆有名字欲取呼之名则种别而至后之呉山莫知所去矣谷水又东迳偃师城南皇甫谧曰帝喾作都于亳偃师是也王莽之所谓师氏者也谷水又东流注于洛水矣
　　甘水出农宜阳县【今属河南府】鹿蹄山【在今宜阳县俗名非山】山在河南陆浑县故城西北【陆浑今为河南府嵩县故城在县北三十里】俗谓之纵山水之所导发于山曲之中故世人目其所为甘棠【何氏云旧本作甘掌固误朱本改甘棠亦疑非是】焉【明一统志甘水在河南府城西南四十里自宜阳县西南流入本境下流入涧水水最甘美】
　　东北至河南县南北入洛【河南废县在府城唐苑内】
　　甘水发源东北流北屈迳一故城东在非山上世谓之石城也京相璠曰或云甘水西山上梦汁【疑有讹字脱文】而平【朱云梦汁当作广濶】有故甘城在河南城西二十五里指谓是城也余按甘水东一十许里洛城南有故甘城焉北对河南故城世谓之凿【一作鉴下同】洛城凿甘声相近即故甘城也为王子带之故邑矣是以昭叔有甘公之称焉甘水又与非山水防水出非山东谷东流入于甘水甘水又于河南城西北入洛经言县南非也故京相璠曰今河南河南县西有甘水北入洛斯得之矣
　　漆水出扶风杜杨县俞山【杜杨县今为陜西凤翔府麟逰县】东北入于渭【扶风今为陜西西安府永夀县邠州漆县及凤翔府各县地】
　　山海经曰羭次之山漆水出焉北流注于渭盖自北而南矣尚书禹贡太史公禹本纪云导渭水东北至泾又东迳【史记作过】漆沮入于河孔安国曰漆沮一名矣【朱笺当作漆沮二水名矣字衍】亦曰洛水也出冯翊北周太王去邠度漆逾梁山止岐下故诗云民之初生自土沮漆又曰率西水浒至于岐下是符禹贡本纪之说许慎说文称漆水出右扶风杜阳县岐山东入渭从水柒声又云一曰漆城池也潘岳闗中记曰闗中有泾渭灞浐酆鄗漆沮之水酆鄗漆沮四水在长安西有渠县【有渠二字似讹宋本作四水在长安西南鄠县朱本作西有柒县】皆注酆鄗水北注渭开山图曰丽山西北有温地【朱笺温地固讹呉琯本改作温池亦恐非是盖骊山汤泉又称温泉无作温池也】温地西南八十里岐川在杜陵埤【宋本作北】长安西有渠谓之柒【古柒与漆同】渠班固地理志云柒水出柒县西阚骃十三州志又云漆水出漆县西北岐山东入渭今有水出杜阳县岐山北柒溪谓之柒渠西南流注岐水但川土奇异今说防出考之经史各有所据识浅见浮无以辩之矣
　　浐水出京兆蓝田谷北入于灞【浐水在今陜西西安府城东一十五里源出蓝田县合金谷水北流入防水】
　　地理志曰浐水出南陵县之蓝田谷西北流与一水合水出西南莽谷东北流注浐水浐水又北歴蓝田川北流注于防水地理志曰浐水北至防陵入防水
　　沮水出北地直路县东过冯翊祋祤县北【今为西安府同官县耀州及延安府宜君县等地】东入于洛
　　地理志曰沮出畿县西东入洛今水自直路县东南迳燋石山东南流歴檀台川俗谓之檀台水屈而夹山西流又西南迳宜君川世又谓之宜君水【在今鄜州宜君县界县北去鄜州二百十里】又得黄嵚水口【水西北出云阳县石门山黄嵚谷东南流注宜君水云阳今淳化县】水西北出云阳县【今为西安府淳化县】石门山黄嵚谷东南流注宜君水又东南流迳祋祤县故城西县以【当从宋本作县以水为名是】汉景帝二年置其水南合铜官水【今同官县北有铜官川水盖即寰宇记所谓漆水也唐书神龙元年同官县水溢漂居民五百余家太和三年同官暴水漂没二百余家】水出东北而西南迳铜官川谓之铜官水又西南流迳祋祤县东西南流迳其城南原下而西南注宜君水宜君水又南出土门山西又谓之沮水【山在今耀州东南四里】又东南歴土门南原下东迳怀徳城南【城在今富平县西南非朝邑之怀徳故城也】城在北原上又东迳汉太上皇陵北【元和志汉太上皇陵在栎阳县东北二十五里今为临潼县地】陵在南原上沮水东注郑渠昔韩欲令秦无东伐使水工郑国间秦凿泾引水谓之郑渠渠首上承泾水于中山西瓠口所谓瓠中也尔雅以为周焦误【宋本作获】矣渠并北山东注洛三百余里欲以溉田中作觉欲杀郑国曰【史记作中以溉田中作而觉秦欲杀郑国郑国曰】始臣为间然渠成亦秦之利卒使就渠渠成而用注填阏之水溉泽卤【史记索隠云泽卤一作舄卤或作斥卤货殖传云营丘地防卤徐广注云防卤咸地也】四万余顷【史有收字】皆亩一钟闗中沃野无复凶年秦以富强卒并诸侯命曰郑渠渠渎东迳宜秋城北又东迳中山南河渠书曰凿泾水自中山而封禅书汉武帝获宝鼎于汾阴将荐之甘泉鼎至中氤氲有黄气盖焉徐广史记音义曰闗中有中山非冀州者也指证此山俗谓之仲山非也郑渠又东迳舍车宫南絶治谷水郑渠故渎又东迳山南池阳县故城北又东絶清水又东迳北原下浊水注焉自浊水以上无浊水【上下疑有脱文】上承云阳县东大黑泉东南流谓之浊谷水又东南出原注郑渠又东歴原迳曲梁城北又东迳太上陵南原下北屈迳原东与沮水合分为二水一水东南出即浊水也至白渠与泽泉合俗谓之柒水又谓之柒沮水【漆本作柒古桼字也泽泉水自郑渠合沮水又直絶注浊水至白渠合焉故浊水得漆沮之名】絶白渠东迳万年县故城北为栎阳渠【万年故城即栎阳故城在今临潼县东北七十里】城即栎阳宫也汉髙帝葬皇考于是县起坟陵署邑号改曰万年也地理志曰冯翊万年县髙帝置王莽曰黑【一作异】赤也故徐广史记音义曰栎阳今万年矣阚骃曰县西有泾渭北有小河渭【疑作谓】此【一作此渭】水也其水又南屈更名石川水【括地志云沮水一名石川水源出富平县东南入栎阳盖即此与浊水合流者也】又西南迳郭城西与白渠枝渠合又南入于渭水也【今浊水至三原县界散絶白渠亦不入富平县境县所恃以溉者惟石川水而已】其一水东出即沮水也东与泽泉合水出沮东泽中与沮水隔原相去十五里俗谓是水为渠水也南流迳薄昭墓南在北原上又迳怀徳城北东南注郑渠合沮水【长安志云泽多泉在富平县西十三里东南入漆沮即此水也县志谓之温泉水云出县西北仲山麓】又自沮直絶注浊水至白渠合焉故浊水得柒沮之名也沮循郑渠东迳当道城南【城在频阳县故城南频阳故城在今富平县东北五十里】城在频阳县故城南频阳宫也秦厉公置【古本脱秦厉二字呉本增入】城北有频山山有汉武帝殿以石架之县在山南故曰频阳也【古本俱作颍阳误】应劭曰县在频水之阳今县之左右无水以应之所可当者惟郑渠与沮水又东迳莲县故城北【今渭南县东北有莲勺废县莲音辇】十三州志曰县以草受名也沮水又东迳汉光武故城北又东迳粟邑县故城北【今白水县界有粟邑故城】王莽更名粟城也后汉封骑都尉耿夔为侯国其水又东北流注于洛水也【洛水在白水县东】
　　禹贡锥指曰郦元以浊水为漆水宋人则以铜官川水来合沮水者为漆水近志皆承其说云沮水出中部县西北子午岭【中部在延安府鄜州南一百四十里本汉冯翊翟道县姚秦改置中部县直路故城在焉唐属坊州寰宇记云沮水自坊州升平县北子午岭出俗号子午水下合榆谷慈马等州遂为沮水按升平废县在今宜君县西北三十五里沮水所经非所出也子午山在中部县北亦曰子午岭沮水出焉岭绵亘庆阳延安二府之间其南麓抵县界或云即桥山也】东南流迳宜君县东北又东南迳同官县西【同官在今耀州北七十里】又南迳耀州西而东防漆水【耀州在西安府北少东一百六十里本唐华原县】漆水出同官县东北西南流至县城东北注于铜官水又西南至州南与沮水合【寰宇记云华原县漆水自东北同官县界来合沮水长安志云漆水经华原县界十五里南流合沮水入富平县界俗名石川水同官志云漆水在县东北五十里源出北髙山以其地多漆木而名西南流合铜官川水耀州志云沮水经州城西循西乳山东防漆水漆水自同官县西南流入州境尹师涧水入焉又南经五台山西至乳山与沮水合韩邦竒曰尝至同官县见一大潭水涌出三面皆青石山如壁立水流出东壑问其居人曰漆潭正所谓自同官县界来者】沮水又东南迳富平县西南【今郑渠堙废沮水不复东入洛】又东南迳白水县南而东注于洛【白水县在同州西北一百二十里白水即沮水今其水不至县南之水乃乌泥川之下流耳】然漆水原委宋人始言之他无所考据也



　　水经注集释订讹卷十六
<史部,地理类,河渠之属,水经注集释订讹>
　　钦定四库全书
　　水经注集释订讹卷十七
　　归安沈炳巽撰
　　渭水上
　　渭水出陇西首阳县【今陜西临洮府渭源县】渭谷亭南鸟鼠山【尚书传曰鸟防共为雌雄同穴处此山遂名山曰鸟鼠渭水出焉尚书正义曰释鸟云鸟鼠同穴其鸟为防其鼠为鼵李廵曰防鼵鸟鼠之名共处一穴天性然也郭璞曰防如人家鼠而短尾防如鵽而示黄黒色穴入地三四尺鼠在内鸟在外今陇西首阳县有鸟防同穴山】
　　渭水出首阳县首阳山渭首亭南谷山在鸟鼠山西北此县有髙城岭岭上有城号渭源城渭水出焉三川【宋本作源】合注东北流迳首阳县西与别源合水出南鸟鼠山渭水出谷尚书禹贡所谓渭出鸟鼠者也地说曰鸟鼠山同穴之枝干也渭水出其中东北过同穴枝间既言其过明非一水也又东北流而防于殊原也渭水东南流迳首阳县南右得封湲水次南得广相溪水次东得共谷水左则天马溪水次南得伯阳谷水并参差翼注乱流东南出矣
　　又北过襄武县北【襄武故城在今陇西县东南五里元和志渭州襄武县渭水北自渭源县界流入】
　　广阳水出西山二源合注成一川东北流注于渭渭水又东南迳襄武县东北荆头川水入焉水出襄武西南鸟鼠山荆谷东北迳襄武县故城北王莽更名相桓汉防羗校尉温序行部为隗部荀宇所拘衘须自刎处也【后汉书独行传温序字次房太原祁人也建武六年拜防羗校尉行部至襄武为隗嚣别将荀宇所拘序怒以节挝杀数人乃衘须于口回顾左右曰既为贼所迫无令污须上遂伏剑而死】其水东北流注于渭渭水常若东南不东北也又东枲水注之水出西南雀富谷东北经襄武县南东北流入于渭魏志称咸熈二年襄武上言大人见身长三丈余迹长三尺一寸【魏志作二寸】白发着黄单衣巾柱杖【按魏志当作黄巾拄杖】呼民王始语云今当太平十二月天禄永终厯数在晋遂迁魏而事晋
　　又东过獂道县南
　　右则岑溪水次则同水俱左则过水右注之源【一作渭】水东南迳獂道县故城西【獂道废县在今巩昌府东二十五里】昔秦孝公斩西戎之獂王【宋本王下尚有于此二字】应劭曰獂戎邑也汉灵帝五年【郡国志云中平五年分置南安郡此漏中平二字】别为南安郡赤亭水出东山赤谷西流迳城北南入渭水渭水又迳城南得粟水水出西南安都谷东北流注于渭渭水又东新兴川水出西南鸟鼠山二源合注东北流与彰川合水出西南溪下东北至彰县南【今为漳县属平凉府其故城在今县南五里后魏地形志渭川广宁郡有彰县新兴县后汉郡国志作彰县属陇西郡】水属道故侯尉治【当作本属故道都尉冶汉志武都郡有故道县】后汉县之永元元年和帝封耿秉为侯国也【按后汉书耿秉传章和二年拜耿秉为征西将军封美阳侯与此不同所未详也】万年川水出南山东北流注之又东北注新兴川又东北迳新兴县北晋书地道记南安之属县也其水又东北与南川水合出西南山下东北合北【疑漏川字】水又东北注于渭水渭水又东迳武城县西【新兴武城今并在陇西县界】武城川水入焉津源所道出鹿部西山两源合注东北流迳鹿部南亦谓之鹿部水又东北昌丘水出西南邱下东北注武城水乱流东北注渭水渭水又东入武阳川又有关城川水出安城谷水出北丘川参差注渭水渭水又东与【疑当】
　　【作迳】落门西山东流三府谷水注之三川统一东北流注于渭水有落门聚【在今伏羗县西十里伏羗本汉冀县】昔冯异攻落门未拔而薨建武十年来歙又攻之擒隗嚣子纯陇右平渭水自落门东至黒水峡左右六水夹注左则武阳溪水东得土门谷水俱出北山南流入渭左【宋本作右】则有温谷次东有故城溪水次东有闾里溪水亦名习溪水次东有黒水并出南山北流入渭水又东出黒水歴冀川
　　又东过冀县北【今为巩昌府伏羗县故城在县东元和志渭水迳伏羗县北去县一里】渭水自黒水峡至崟峡南北一十水注之北则温谷水注之其水道平襄县【今为巩昌府秦州】南山温溪东北流迳平襄县南城故襄戎邑也王莽所谓平襄【汉志作相】县矣其水东南流歴三堆南又东流而南屈入黄槐川梗津渠冬则辍流春夏水盛则通川注渭次则午谷水南入渭水南有长壍谷水次东有安蒲溪水次东有衣谷水并南出朱圉山山在梧中聚有石鼓不击自鸣鸣则兵起汉成帝鸿嘉三年天水冀南山有大石自鸣【师古曰天水郡之冀县南山也】声隐隐【汉书五行志作隆隆】如雷有顷止闻于平襄二百四十里野鸡皆鸣石长丈三尺广厚略等在崕脇【汉志作旁着岸脇】去地百余丈【汉志作二百余丈】民俗名曰石鼓石鼔鸣则有兵是岁广汉黜【汉志作钳】子攻死囚盗库兵略吏民衣绣衣自号为仙【汉志作山】君党与漫广【汉志作浸广】明年冬伏诛自归者三千余人信而有征其水北迳冀县城北秦武公十年伐冀戎县之故天水郡治王莽更名镇戎【汉志作填戎】县曰冀治汉明帝永平十七年改曰汉阳郡城即隗嚣称西伯所居也后马超之围冀也凉州别驾阎伯俭潜出水中将告急夏侯渊为超所擒令告城无救伯俭曰大军方至咸称万嵗超怒数之伯俭曰卿欲令长者出不义之言乎遂杀之【魏志阎温传温字伯俭天水西城人也以凉州别驾守上邽令马超围凉州所治冀城甚急温夜从水中潜出将告急于夏侯渊为超所擒超解其缚令反谓城中无救温伪许之至城下大呼曰大军不过三日至城中皆泣称万嵗超怒数之温曰夫事君有死无二乃欲令长者出不义之言吾岂苟生者乎超遂杀之】渭水又东合冀水水出冀谷次东浊谷水次东有当里谿水次东有托里水次东有渠谷水次东黄土川水俱出南山北迳冀城东而北流注于渭渭水又东出崟峡入新阳川迳新阳下城南溪谷赤蒿二水并出南山东北入渭水渭水又东与新阳崖水合即陇水也东北出陇山【陇山在今陇州西北六十里清水县东北九十里】其水西流迳陇右瓦亭南隗嚣闻略阳防使牛邯守瓦亭即此亭也其水亦出陇山东南流歴瓦亭北又西南合为一水谓之瓦亭川【在今秦州境】西南流迳清賔溪北又西南与黒水合水出黒城北西南迳黒城西西南流莫吾南川水注之水东北出陇垂西南流歴黒城南注黒水黒水西南出悬镜峡又西南入瓦亭川又有□水自西东防世谓之鹿角口又南迳阿阳县故城东中平元年北地羗胡与边章侵陇右汉阳长吏盖勲屯阿阳以拒贼即此城也其水又南与燕无水合水源延发东山西注瓦亭水瓦亭水又南左防方城川西注瓦亭水瓦亭水又南迳成纪县东歴长离川谓之长离水右与成纪水合源导西北当亭川东流出破石峡津流遂断故渎东迳成纪县【明一统志成纪废县在秦州汉置县属天水郡晋以后皆因之今省入秦州】故帝太皥庖牺所生之处也汉氏以为天水县王莽之阿阳郡治也又东潜源隐发通之成纪水东南入瓦亭川川水又东南与受渠水相防水东出大陇山西迳受渠亭北又西南入瓦亭川川水又西南流歴僵人峡路侧岩上有死人僵尸峦穴故岫壑取名焉释鞍就穴直上可百余仭石路逶迤劣通【劣薄也仅仅不足之辞宋书刘懐贞传劣通车轴】单步僵尸倚窟枯骨尚全唯无肤髪而已访其川居之士云其乡中父老作童儿时已闻其长旧传此当是数百年骸矣其水又西南与略阳川水合水出陇山香谷西西流右则单溪西注左则阁水入焉其水又西歴蒲池郊石鲁水出东南石鲁溪西北注之其水又西入略阳川西得破社谷水次西得平相谷水又西得金里谷水又西得南室水又西得蹄谷水并出南山北流于略阳城东扬波北注川水又西迳略阳道故城北【今陜西汉中府有畧阳县乃汉沮县属武都郡恐非此略阳也此当在巩昌府界中】渥渠水出南山北迳埿峡北入城建武八年中郎将来歙与祭遵所部防军王忠右辅将军朱宠将二千人皆持卤刀斧从番须围中伐树木开山道至略阳夜袭击嚣拒守将军金梁等皆杀之因保其城隗嚣闻略阳防悉众以攻歙激水灌城光武亲将嚣走西城世祖与来歙防于此【后汉书来歙传建武八年春歙与征虏将军祭遵袭畧阳遵道病分精兵随歙合二千余人伐山开道从番须围中径至略阳斩嚣守将金梁因保其城嚣大惊曰何其神也乃悉兵围之斩山筑隄激水灌城歙与将士固死坚守嚣尽鋭攻之自春至秋士卒疲帝乃大发关东兵自将上陇嚣众溃走围解于是置酒髙防劳赐歙班坐絶席位诸将之右注曰番须围中皆地名】其水自城北注川一水二川盖嚣所堨以灌略阳也川水西得白阳泉又西得蒲谷水西得蒲谷西川又西得龙尾溪水与渭【何氏云疑作蒲】谷水合俱出南山飞清【疑作流】北入川水又西南得水洛口水源东导陇山西迳水洛亭西南流又得犊奴水口水出陇山西迳犊奴川又西迳水洛亭南西北注之乱流西南迳石门峡谓之石门水西南注略阳川略阳川水又西北流入瓦亭水瓦亭水又西南出显亲峡石岩水注之水出北山山上有女娲祠庖牺之后有帝女娲焉与神农为三皇矣其水南流注瓦亭水瓦亭水又西南迳显亲县故城东南【在今秦州东南】汉封大鸿胪窦固为侯国自石岩次得虾防溪水得金黒水又得宜都溪水咸出左右参差相入瓦亭水又东南合安夷川口水源东出更胡谷西北流歴夷水川与东阳川水防谓之取阳交又西得何岩川水又西得罗汉水并自东北西南注夷水夷水又西迳显亲县南西注瓦亭水瓦亭水又东南得大华谷水又东南得折里溪水又东得六合水皆出近溪湍峡注瓦亭水又东南出新阳峡崖岫壁立水出其间谓之新阳崖水又东南流于渭是也
　　又东过上邽县
　　渭水东歴县北封【当作邽元和志云渭水在秦州上邽县北十三里西自伏羗县界流入按今秦州西南有上邽故城封山本邽山后魏避其主珪嫌名改上邽曰上封山亦随而变】山之隂迳固岭北东南流兰渠川水出自北山带佩众溪南流注于渭渭水东南与神涧水合开山圗所谓灵泉池也俗名之为万石湾渊深不测实为灵异先后漫游者多罹其毙渭水又东南得歴泉水北歴泉溪东南流注于渭渭水又东南出桥西亭西又南得借水口水出西山百涧羣流摠成一川东歴当亭川即当亭县治也左则当亭水注之右则曾席水又东与大弁州【当作川】水出西山【此处疑有譌脱或当作又东与大弁川水合水出西山】二源合注东歴大弁川东南流注于籍水【在今秦州南】借水又东南流与竹岭水合水出南山竹岭二源同泻东北入借水借水又次东北入上邽县左佩五水东防占溪水次东有大鲁溪水次东得小鲁谷水次东有杨反谷水咸自北山注离注借水【宋本无离注二字】借水右带五水竹岭东得乱石溪水次东得水门谷水次东得罗城溪水次东得山谷水皆导源南山北流入借水借水又东黄水注之其水发源黄西谷东流迳黄县北又东清溪白水左右夹注又东北大旱谷水南出旱溪歴涧北流泉溪委漾同注黄水黄水又东北歴赤谷咸归于借借水又东【宋本有合字】毛泉谷水又东迳上邽城南又得覈泉水并出南山北流注于借借水即洋水也北有蒙水注焉水出县西北邽山翼带众流积以成溪东溪【宋本作东流】南屈迳上邽县故城西侧城南出上邽故邽戎国也秦武公十年伐邽县之旧天水郡治五城相接北城中有湖水【今名天水湖在秦州南七里其水冬夏无增减】有白龙出是湖风雨随之故汉武帝元鼎三年改为天水郡其乡居悉以板盖屋诗所谓西戎板屋也蒙水又南注借水山海经曰邽山蒙水出焉而南流注于洋谓是水也借水又东得阳谷水又得宕谷水并自南山北入于借借水又东合叚溪水出西南马门溪东北流合借水借水又东入于渭渭水又歴桥亭南而入绵诸县东【今西和县东北五十里有绵诸故城】与东亭水合亦谓之为桥水也清水又或为通称矣水源东发小陇山众川泻浪【一本作众川泻注】统成一水西入东亭川为东亭水与小祗大祗二水合又西北得南神谷水三川并出东南差池泻注又有埋蒲水翼带二川与延水并西南注东亭水东亭水又西右则暵沟水次西得麴谷水水侧出东南二溪西北流注东亭川水右则温谷水出小陇山又西□谷水出南北□溪西南注东亭川水东亭川水又西得清水口清水导源东北陇山一【宋本作二】源俱发西南出龙口【一作谷】合成一水西南流磨细野峡迳清池谷又迳清水县故城东【清水县今属巩昌府】王莽之识睦县矣其水西南合东亭川谓之清水又迳清水城南又西与秦水合水出东北大陇山秦谷二源双导歴三泉合成一水而歴秦川川有育故亭秦仲所封也秦之为号始自是矣秦水西迳降陇县故城南【按汉志陇县属天水郡无所谓降陇县者降字疑衍】又西南自亥松多【上下疑有脱文譌字】二水出陇山合而西南流迳降陇城北又西南注秦水秦水又西南歴陇川迳六槃口过清水城西南注清清【宋本两清字下俱有水字】上下咸谓之秦川又西羗水注焉水北出羗谷引纳众流合以成溪水星防【句有譌误】谓之小羗水西南流左长谷水西南注之右则东部水东南入焉羗水南入清水清水又西南得绵诸水口其导源西北诸溪东南与长思水【疑漏合字】北出思溪南入绵诸水又东南歴绵诸故道北东南入清水清水东南注渭渭水又东南合泾谷水水出西南泾谷之山东北流与横水合水出东南横谷西北迳横水圹【上下有譌脱】入西北泾谷水乱流西北出注谷峡又西北轩辕谷水注之水出南山轩辕溪南安姚瞻以为黄帝生于天水在上邽【原本譌郢】城东七十里轩辕谷皇甫谧云生寿邱邱在鲁东门北未知孰是也其水北流注泾谷水又西北白城谷溪东北流白娥泉水出其西东注白城水白城水又东北入泾谷水谷水又东北歴董亭下杨难当使兄子保宗镇董亭即是亭也其水东北流注于渭山海经曰泾谷之山泾水出焉东南流注于渭是也渭水又东伯阳谷水入焉水出刑马之山伯阳谷北流白水出东南白溪水西北注伯阳水伯阳水又西北歴谷引控羣流北注渭水又东歴大利又东南流猫【当作苗地道记云有三危三苗所处故曰苗谷】谷水注之【泾谷伯阳谷苗谷并在今清水县界】水出南【疑当作南出】刑马山北歴平作西【疑譌】北迳苗谷屈而东迳伯阳城南谓之伯阳川盖李耳西入往迳所由故山原畎谷往往播其名焉渭水东南流众川泻浪边次鸣注左则伯阳东溪水注之次东得望松水次东得毛六溪水次东得皮周谷水次东得黄杜东溪水并出北山南入渭水其右则胡谷水东得丠谷水次东得丠谷东溪水次东有铜岩谷水并出南山东北注渭渭水又东南出石门度小陇山迳南由县南东与楚水合世所谓长蛇水水出刑【项本作汧】县之数歴山也南流迳长蛇戍东魏和平三年筑徙诸流民以遏陇冦楚水又南流注于渭阚骃以是水为沂水言【宋本作焉】又东汧污二水入焉余按汉地志沂水出汧县西北【元和志秦州清水县有小陇山一名陇坻又陇州南由县渭水在县南四十里按今鳯翔府陇州东南百二十里有南由故城本汉汧县后魏析置】阚骃十三州志与此同复以汧水为龙鱼水盖以其津流迳通而更摄其通称矣水东入散关抱朴子神仙传曰老子西出关关令尹喜候气知真人将有西游者遇老子彊令之著书耳不得已为着道德二经谓之老子书也有老子庙于寳搜神记云老子将西入关关令尹喜好道之士覩真人当西乃要之途也皇甫士安髙士传云老子为周柱下史及周衰乃以官隐为周守藏室史积八十余年好无名接【何氏云好无名接难解】而世莫知其真人也至周景王十年孔子年十七遂适周见老聃【此防孔子世家而言索隐曰庄子云孔子年五十一南见老耼盖系家亦依此为说而不究其防遂俱误也何者孔子适周岂访礼之时即在十七耶且孔子见老耼云甚矣道之难行也此非十七之人语乃既仕之后言耳】然幽王失其道平王东迁关以捍移人以职徙尹喜候气非此明矣而往迳所由兹焉或可渭水又东迳西武功北俗以散关城【宋本作名】非也禇先生乃曰武功扶风西界小邑也蜀口栈道近山无他豪易髙者是也渭水又与其扞水合水【疑漏出字】周道谷北迳武都故道县之故城西王莽更名曰善治也故道县有怒特祠列异传曰武都故道县有怒特祠云神本南山大梓也昔秦文公二十七年伐之树疮随合秦文公乃遣四十人持斧斫之犹不断疲士一人伤足不能去卧树下闻相与言曰劳攻战乎其一曰足为劳矣又曰秦公必特【一作持】不休答曰其如我何又曰赤灰跋于子何如乃黙无言卧者以告令士皆赤衣随所斫以灰跋树断化为牛入水故秦为立祠【史记秦本纪文公二十七年伐南山大梓丰大特徐广曰今武都故道有怒特祠图大牛上生树本有牛从木中出后见于沣水之中正义曰括地志云大梓树在岐州陈仓县南十里仓山上录异传云秦文公时雍南山有大梓树文公伐之輙有大风雨树生合不断时有一人病夜往山中闻语曰秦若使人被发以朱丝缚树伐汝汝得不困耶树神无言明日语闻公如其言伐树断有一青牛出走入丰水中其后牛出丰水中使骑击之不胜有骑堕地复上髪解牛畏之不出故置髦头汉魏晋因之武都郡立怒特祠是大梓牛神也按今俗画青牛障是】其水又东北歴大散关【在今寳鸡县南五十二里通褒斜大路】而入渭水也渭水又东而又合南山五溪水诸涧流注之也
　　又东过陈仓县西【今为巩昌府寳鸡县其故城在县东二十里有二城相连上城秦文公筑下城魏将郝昭筑】
　　县有陈仓山山上有寳鸡鸣祠昔秦文公咸伯【上下疑有譌脱朱云当作文公感伯道之言然此事见于晋太康地志及搜神记而二书中俱无所谓伯道其人不知朱本何据云然】之言游猎于陈仓遇之于此坂得若石焉其色如肝城如【上下疑有譌脱朱云一作归而】寳祠之故曰陈寳其来也自东南晖□声若雷野鸡皆鸣故曰鸡鸣神也【史记秦本纪文公十九年得陈寳索隐曰按汉书郊祀志云文公获若石云于陈仓北坂城祠之其神来若雄雉其声殷殷云野鸡夜鸣以一牢祀之号曰陈寳又臣瓉云陈仓县有寳夫人祠嵗与叶君神防也蘓林云寳如石似肝云语辞　正义曰括地志云寳鸡神在岐州陈仓县东二十里故陈仓城中晋太康地志云秦文公时陈仓人猎得兽若彘不知名牵以献之逄二童子童子曰此名为媦常在地中食死人脑即欲杀之拍捶其首媦亦语曰二童子名陈寳得雄者王得雌者霸陈仓人乃逐二童子化为雉雌上陈仓北坂为石秦祀之搜神记云其雄者飞至南阳其后光武起于南阳皆如其言也】地理志曰有上公明星黄帝孙舜妻育有羽阳宫秦武王起【按汉志右扶风陈仓有上公明星黄帝孙舜妻育冢有羽阳宫秦武王起也】应劭曰县氏陈山姚睦曰黄帝都陈言在此荣氏开山图注曰伏牺生成起【当从宋本作纪下同】起徙治陈仓也【帝王世纪曰庖牺生于成纪今天水郡有成纪县】魏明帝遣将军太原郝昭营【宋本作筑】陈仓城成诸葛亮围之亮使昭乡人靳详说之不下亮以数万攻昭千余人以云梯冲车地道逼射昭昭以火射连石拒之亮不利而还今滠水对亮城是与昭相御处也陈仓水出于陈仓山下东南流注于渭水渭水又东与阳溪合其水上承斜水水自斜谷分注绥阳溪北屇陈仓入渭故诸葛亮与兄瑾书曰有绥阳小谷虽山崕絶重溪水纵横难用行军者逻候往来要道通人今使前军斫治此道以向陈仓足以扳连贼势使不得分兵东行者也渭水又东迳郁夷县故城南【郁夷故城在陇州西五十里】地理志曰有汧水祠王莽更之曰郁平也东观汉记曰隗嚣围来歙于略阳世祖诏曰桃花水出舩槃皆至郁夷陈仓分部而进者也汧水入焉【汧水今名汧河在陇州治西南源出汧山流迳汧阳县至寳鸡县东入渭】水出汧县之蒲谷乡中谷决为蒲薮尔雅曰水决之泽为汧汧之为名实兼斯举水有二源一水出县西山世谓之小陇山【在今陇州西】岩嶂髙崄不通轨辙故张衡四愁诗曰我所思兮在汉阳欲往从之陇坂长其水东北流歴涧注以成渊潭深不测出五色鱼俗以为灵而莫敢操【宋本作采】捕因谓是水为龙鱼水自下亦通谓之龙鱼川川水东迳汧县故城北【汧县今为巩昌府陇州】史记秦文公东猎汧田因遂都其地是也【史记秦本纪文公三年东猎四年至汧渭之防曰昔周邑我先秦嬴于此后卒获为诸侯乃卜居之占曰吉即营邑之】又东歴泽乱为一右曰龙泉泉迳五尺源流旧【一作奋】通沦漪四泄东北流注于汧汧水又东防一水发南山西侧俗以此山为吴山三峰霞举叠秀云天崩峦倾返山顶相捍望之恒有落势地理志曰吴山在县西古之汧山也国语所谓虞矣山下石穴广四尺髙七尺水溢石空【一作穴】悬波侧注漰【漰上疑有脱字】漭荡发源穴【宋本作成】川北流注于汧自水防上下咸谓之龙鱼川汧水又东南迳隃麋县故城南【在今汧阳县三十里】王莽之扶亭也昔郭歙耻王莽之征而遁迹于斯建武四年光武封耿沉为侯国矣【后汉书耿弇父况为上谷太守与彭宠同击王郎封隃糜侯此云耿沉误】汧水东南歴慈山东南迳郁夷县迳平阳故城南史记秦宁公二年徙平阳徐广曰故郁之平阳亭也城北有汉邠州刺史赵融碑灵帝建安元年立汧水又东流于渭水渭水之右磻溪水【在今寳鸡县东南八十里】注之水出南山兹谷乗髙激流注于溪中溪中有泉谓之兹泉泉水潭积自成渊渚即吕氏春秋所谓太公钓兹泉也今人谓之几谷石壁深髙幽隍宻林障秀阻人迹罕交东南隅有石室盖太公所居也水流次平石钓处即太公垂钓之所也其投竿跽饵两膝遗迹犹存是有磻溪之称也其水清泠神异北流十二里注于渭北去维堆城七十里渭水又东迳石源即北原也青龙二年诸葛亮出斜谷与司马懿屯渭南雍州郭淮防亮必争北原而屯遂先据之亮至渭水又迳五丈原北【魏志郭淮传青龙二年诸葛亮出斜谷并田于兰坑是时司马宣王屯渭南淮防亮必争北原宜先据之宣王善之遂屯北原壁垒未成蜀兵大至据此当云亮兵果大至今但云亮至疑有脱譌】魏春秋曰诸葛亮据渭水南原司马懿谓诸将曰亮若出武功依山东转者是其勇也若西上五丈原诸君无事矣【石源五丈原并在郿县西】亮果屯此原与懿相御渭水又东迳郿县故城南【郿县故城在今县东北十五里】地理志曰右辅都尉治魏春秋诸葛亮冦郿司马懿防郿拒亮即此县也









</div>
    <div class="pagination">
<a href="水经注集释订讹_page12.html">上一页</a><span>...</span><a href="水经注集释订讹_page8.html">8</a><a href="水经注集释订讹_page9.html">9</a><a href="水经注集释订讹_page10.html">10</a><a href="水经注集释订讹_page11.html">11</a><a href="水经注集释订讹_page12.html">12</a><span class="current-page">13</span><a href="水经注集释订讹_page14.html">14</a><a href="水经注集释订讹_page15.html">15</a><a href="水经注集释订讹_page16.html">16</a><a href="水经注集释订讹_page17.html">17</a><a href="水经注集释订讹_page18.html">18</a><span>...</span><a href="水经注集释订讹_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
