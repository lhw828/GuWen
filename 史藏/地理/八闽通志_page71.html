<!DOCTYPE html>
<html>
<head>
    <meta charset="UTF-8">
    <title>八闽通志 - 第 71 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 71 页/共 184 页</h1>
    <div class="content">
　　秩官
　　　　郡县
　　　　　　邵武府
　　〔唐〕　陈岩字梦臣，建宁县人。慷慨有智略。乾符间，黄巢寇福建诸州，岩聚众数千，号“九龙军”，保乡里，巢不能为害。时邑为黄连镇，岩表为义宁军，置鼓角，锡牌印，遂剪除余寇，境内悉赖以安。　《资治通鉴纲目》谓岩建州人，盖是时邵武犹未置郡，地属建州故也。　上官泊乾符末为镇将。时黄巢自浙东踰江西，破饶、吉、虔、信等州，因刊山开道，直趋建州。泊与子兰率兵勤王，誓曰：“不收黄巢，不敢见先君于地下。”遂直趋建昌，拒贼力战，父子皆被害。事闻，并赠将军。
　　〔五代〕　邹勇夫固始人，随王审知兄弟入闽。及审知王闽，勇夫为陈大义，奉梁正朔。时南唐有并闽意，而归化镇适当要冲，审知遣勇夫镇遏之。至则荆榛满目，烟火仅百家。勇夫招集流亡，葺理宅舍，民襁负而至，始遂生息。五代干戈相寻，是邑独不被兵，人物蕃阜，田野垦辟，勇夫之力也。归化镇后为泰宁县。
　　〔宋〕　张度太平兴国中知军事。首创军治，有治绩。　陈从易字简夫，晋江人。专务以德化民，召修《册府元龟》。　石中立字表臣，洛阳人。淳化间知军事。后拜参知政事，谥文定。　苏为祥符间知军事。政尚清简，在郡多题咏，人传诵之。后袁毂为守，尝诗云：“手掬樵溪尘可濯，恨无雄笔继苏为。”　曹修睦天圣间知军事。性廉介自立，首创建学校，有善政。杜衍荐为侍御史。　滕宗谅字子京，河南人。天圣间知军事。文章政事皆可纪。按《宋史》本传但言宗谅知邵武县，而本志谓知军事，未详。　吴师服知邵武军，有惠于民。详见建宁府《人物志》。　宋咸庆历间知军事。笃意爱民，尤拳拳于劝学，虽牒诉盈庭，必躬诣学，与诸生讲论酬应不倦。学徒至者日益多，乃为增广学舍，复买田以给之。李泰伯作《庄田记》。他如公署、桥梁、道路，亦多所修建。　张师中字吉老，嘉祐间知军事。治尚简要。　袁毂元丰间知军事。莅官清介。尝有诗云：“沧浪不须濯，缨上本无尘。”　林豫知邵武军，有遗爱于民，民祠之。详见兴化府《人物志》。　王洋字元渤，楚州人。绍兴间知军1。有吏才。俗生子多不举，洋奏立举子仓，凡贫民当产者，例以钱米给之。民有袁氏，夫死，诣庭，投牒丐他适。洋见衰绖之下，红裳微露，且无戚容，命械击之，一掠而服，果毒死其夫，徙问如初，遂决之。人服其明。按《大明一统志》，洋知邵武县，而本志以为知军事，未详。　赵子木绍兴间知军事。时上官愔守延平，魏矼守建安，而子木守邵武，俱刚介有政声，当时有“铁铛脚刺史”之号。　张毣知军事。时金人犯顺，遣使约毣归附，毣怒斩其使，人皆壮之。　李闻之开封人。知军事多治功。　芮立言嘉泰初知军事。为政清廉明决。　陈彭寿天台人。嘉定中知军事。廉介明劲，锄击横暴，闾井肃然。尤尽抚摩惠养之方，郡人德之，祠于大乾庙之右庑。　蔡开崇德人。知军事，政尚宽和。　王遂字去非，又字颖叔，金坛人。绍定间，福建寇扰甫定，朝廷选贤能吏，劳来安集，以遂知邵武军，兼福建招捕司参议官。遂过江山、浦城道中，遇邵武避地之人，即遗金为归资，从者如市。至郡，抚摩疮痍。又檄建阳刘纯摄邵武县，剪平凶孽，民恃以安。　赵以夫绍定间知军事。治尚安靖。时下瞿贼犹据险，戕县令，拒官军。以夫慨然以夷难葺废为己任。既清溪洞，遂再造府治。以夫一本作“访夫”。　王埜绍定初，汀、邵盗作，辟议幕参赞，摄邵武县，有政绩。后复摄军事。盗起唐石，埜亲勒兵讨之，屡挫其锋。初悉从其党遁去，冀以自全。贼复益其党来侵，埜乃率兵直捣其巢穴，贼大溃，首恶自缢死，余党俘戮殆尽，民赖以安。茔后尝知建宁府。王埜历官据《宋史》本传如此，而本志谓先宰邵武县，绍定间倅本军，寻知军事，疑当以《宋史》为正。　刘克逊知邵武军，有嘉政。详见兴化府《人物志》。　王迈淳祐间知军事。尝因岁歉，作《劝粜歌》。制置杜果自江右载米数千斛归，闻其歌，遂减价贱粜，民赖以济。州仓收税米，尽削斛面，听民自概，民尤德之。　方岳淳祐间知军事，有德政，诗名尤著。　叶寀建安人。知军事，以学行称。尝作郡乘，买田筑祠，祀文公于郡泮，复给田若干顷，祠文公于光泽县，而以其师李果斋配。他政绩多可纪。　方澄孙淳祐间教授邵武军。宾礼耆宿，作成俊义，一经赏识，后多知名。尝裒学廪赢钱及校官例卷，置贡士庄。景定间知军事。时郡岁三易守，公私赤立。澄孙躬清苦节缩，支吾乏绝，拊柔犷俗，表倡儒行。建樵川书院，祀李忠定，以广教养。　林经德字伯大，福唐人。初知建宁县，政尚文雅，每诣学启迪诸生，士民德之，以最闻，升知本军事。　廖邦杰字怀英，顺昌人。淳祐间知建宁县。修学宫，增学廪，辟贡士庄，建惠宁仓，创仁寿庐。岁饥疫，治药饵糜粥以济民，赖全活者甚众。咸淳间，以帅参摄军事。尝修图经。他政绩亦多。　宋秉孙字彝仲，建安人。初知建宁县，适值义岁歉2，秉孙悉力赈给，有劫民谷者，即尸于市以徇，境内肃然。邑旧无城壁，乃度地兴筑，不期年而成。后倅本郡，又拨余盐钱置田，为缮修费，民怀之不忘。　赵时赏字宗白，宋之宗室，居太平州。景炎初知军事。时赏风神明俊，议论慷慨，有策谋，尤为文天祥所知。空坑之役，兵败，为元兵所执，不屈，死之。　陈之茂绍兴间军学教授。先是，郡罹兵燹，而学独存。有撤而为吏舍，之茂请于部使者，因给以漕台盐运而重建之，庙学一新。　叶仪凤三山人。绍兴末军学教授。时称其有学。徐元德永嘉人。淳熙末军学教授。尝辟讲堂之东创李忠定祠，朱文公为记，雅称重之。　戴式之天台人。军学教授。有学行，尤工诗。　谢望建宁县人。为镇将，尝领兵讨贼。县旧有将屯寨，盖望遗迹也。其子彦斌，黑面长须，御寇有功，人以“铁龙”目之。累官至招讨使。　胡斌潮州人。绍定间，以殿司裨将从童德兴讨汀寇。德兴尽锐而进，留弱卒不满五百人。嘱斌守邵武。俄寇大至，斌奋身迎战，贼败走。寻复益兵四集，斌率残兵死战，大呼曰：“吾死救百姓。”手挥双刃，杀贼甚众，血凝两肘。双刃既折，复以铁鞭击之，至莲塘前遇害，犹执鞭僵立，数日始仆。郡人赖其拒战，获奔免者以万计。贼退，民为殓葬，仍即其地祠之。事闻，赐额“忠勇”。“五百人”一本作“二百人”，“僵立”作“僵坐”。
　　〔元〕　曲出维扬人。邵武达鲁花赤。俭朴宽仁，清心寡欲，为政不扰，僚属化之。汀寇犯境，赖其保捍，郡以无事。　吴按摊不花三叶人。至正间，建宁贼应必达召江西余一、童违等陷建、泰，遂据邵武城，众数万，剽掠顺昌、将乐诸处。按摊不花方奉省檄，募兵援江浙，有卒三千，遂与弟子赣、侄完者秃、千户魏淳帅之进讨，殪贼数千，复顺昌。宣阃因命专意克复。按摊不花乃分兵水陆并进，俘斩数千，进逼城下，杀违及贼党千余人。未几，贼合众复数万，自陔岭薄城。按摊不花身先士卒，追斩殆尽，必达等悉就擒。事既定，议者谓城汙于贼，当悉焚弃，以新观听。按摊不花恻然曰：“民为贼胁持耳，岂得已哉？”悉置不问。贼党犹有狃恶嗜乱者，按摊不花从容应机，悉扫荡之，疆境底宁。　魏天祐字吉甫，益都人。至元十二年为福建路管军总管，并知邵武军事。时而邑作乱，天祐以身捍御，郡赖以安。省、府上其功，遂升军为府。会剑寇入境，天祐发兵收复，城毁于乱。天祐再至，乃重建府治。后为福建行省参政，献计发民一万，凿山炼银，乃赋民钞市银输官，而私其一百七十锭，为台臣所按。“至元十二年”《元史本纪》作“十三年”。　廉忧延祐间邵武总管。崇学宫，饰从祀象，有政声。　西达字善卿，濮人。邵武总管。廉静简质。　吴克忠按摊不花之兄。至正间以宣慰元帅同守邵武路。修学校，周匮乏，均酒酤赋，建至正桥。　万不花至元中邵武路同知。尝创樵溪书院，请于省，注山长以诲生徒。　刘泰亨至正间邵武路推官。时汀寇啸聚，泰亨署府事，抚辑赈济，且募民义扦御寇暴，境内以安。　郭瑛邵武路经历。尝置惠老慈济堂城西，以居穷民之无告者，而复买田若干顷赡之。又买山于水北为义冢，以葬贫人及无后者。　魏淳至正中邵、汀翼万户府千户。建宁贼应必达等陷邵武诸郡，淳与吴按摊不花率兵讨之，境土遂安。
　　〔国朝〕　周时中江左人。洪武初知府。时郡承元季兵革之余，民多流离。时中抚驯安辑，俾各遂其生养之乐，郡人爱之。后擢吏部尚书。　张文昱字克敏，应天府人。洪武间知府。廉介爱民，善诗文，后擢刑部侍郎。　徐济苏州人。洪武间知府。公勤俭约、善楷书。　叶仲贤奉化人。永乐初知府。慈祥勤慎。后改福建布政司参议。　刘士傅南海人，永乐间知府。公勤廉慎，兴学劝士，多所造就。他政绩亦多。　刘复南昌人。宣德初知府。博学能文，政尚简静。　杨衡岢岚人。正统间知府。刚果有为。沙寇邓茂七乱，衡选民兵协武臣守备。一日，贼众奄至城南，即勒兵讨之。贼退，顺昌及诸乡民来避贼，武臣拒不纳。衡曰：“城池为卫民设，奈何拒之？”乃启钥悉从其入。时大军经邵武，部校有索贿者，衡以时难民困，正辞拒之。未几，建泰二邑为贼焚荡。贼既去，衡虑重扰民，不报。监军大臣让之。前索贿小校因售其诬，遂遇害。郡人至今哀之。　尹朂淮安人。洪武初，邵武同知。廉谨公勤，为政有方，吏民敬爱之。升泉州守。　单鼒永平人。洪武间邵武同知。廉能果断，吏民敬服。　聂用乂丰城人。正统间，以监察御史出同知邵武府事。公平廉介，抚民有方。　章文旭武进人。洪武间邵武通判。廉洁有干材。时承兵燹之余，学校、廨舍、桥梁创建修饰，皆其功也。　张干祥符人。洪武间邵武通判。性笃孝，为政有方，而廉洁之操始终如一。　洪瑛淳安人。成化间邵武通判。廉洁耿介。　常理湘阴人。洪武间邵武推官。存心廉恕，故用刑不滥，而狱无滞囚。亦精于诗。　郑侃淅之平阳人。洪武间邵武推官。廉明果断，决狱平允。　周仲斌宜春人。天顺间邵武推官。诚信孚感，刑不妄施。郡人悦服。　李春正统间邵武检校。沙寇邓茂七乱，一日，其党入寇，至城南陔岭，郡守杨衡命春率民兵出战。春亲冒矢石，为兵卒先，连发辄中，贼遂却。又屡提兵出讨贼，郡人赖之。　林必忠洪武初府学教授。时以元千户魏刘家奴第宅为郡学，其地甚湫隘，必忠请于省、府，以樵溪书院建焉。　程禧乐平人。洪武末府学教授。有学有为，尝撤三皇庙材建大成殿，请府前总铺地建明伦堂，购民地为先贤祠。　杨昇钱塘人。永乐初府学教授。善于诱掖，作人为多。　方嵩咸宁人。永乐初以进士教授郡学。条约严明，顽钝者畏威改行，得人为多，时称郡博之最。尝两司江西文衡及预修《永乐大典》。　陈巽繁昌人。永乐间府学教授。待诸生有恩义，人乐从其教。　崔盛字志瑶，清江人。景泰初府学教授。条教严明，尝修庙学，建泮桥。　张济字公济，华亭人。成化初府学教授。性简严，每以忠义廉耻激昂诸生。尝奏请以郡人李纲入祀典。　陈文辉化州人。永乐间府学训导。勤于诲人，多所造就。　王弁南城人。景泰间府学训导。性豪宕不羁。至官未几，即引疾家居，三年复来任，则沈潜淳笃，讲授之暇，竟日静坐观书不少辍。或论及财利，辄赧然不出一语。诸生有所奉，亦却去。士大夫咸敬服之。　邵武卫　高鉴宣德初邵武卫指挥使。武略精熟，操守严正，爱恤军士，不轻差遣。杨广泰州人。正统间邵武卫指挥同知。沙寇邓茂七乱，广领兵守将乐。贼数万至，以车攻城。其车之制，高约与城齐，冒以牛革，上用大竹二，交揉系之，如抱手状，竹之上置版数片。及城，则发竹以避兵，版随行而下，跨城以度众。广积铁熔之，而植木城上以俟。比至，竹为木所捍，不得发。又以铁锚钩其车，令不得进退。取草裹竹灯檠投其上，乃以所熔之铁浇之。草着铁即炽，车悉焚毁。贼溃，广与千户徐升乘胜出战，剿杀甚众，城赖以完。
 邵武县
　　〔宋〕　张仕逊字顺之，光化军人。景德初知邵武县。以宽厚得民。县尝旱，祷雨欧阳太守庙。庙去城过一舍，仕逊撤盖，雨沾足始归。尝手植海棠于听讼之所，因以名亭。后登台衮，邑人封植之以方甘棠。卒谥文懿，民为立祠于大乾庙。　宋棐字成材，莆田人。绍兴初知邵武县。时盗毛涅龙、范汝为者始出就招，所过需丁壮负荷，小拂意，即屠割啖食之。棐先寇至，令空邑遁去。寇既无所获，夜持兵群譟，直至卧内。棐徐起喻遣，不为调一夫。去邑二十年，龚茂良为法曹，见邑人每语及棐，犹涕下。　陈元平绍兴初知邵武县。性英迈强毅，立言必信，而熟于民情军政，虽老吏宿将不能难之。尤向慕儒术，甚为黄勉斋所称许。　陈孔硕绍兴中知邵武县。聪明慈爱，甚得民心。　刘纯建阳人。绍定间，寇晏头陀等啸聚汀郡，陷南剑，犯建宁。纯发家财募士，得一千三百余人，号“忠勇军”，与陈击破潭飞磜，谕降莲城七十二砦，头陀伏诛。寻以郡守王遂檄，剪除邵武余寇有功，更号其军曰“忠武”。未几，建宁下瞿之寇猖獗，纯提兵直抵其巢穴，兵败，死之。诏赠三官，与一子下州文学，封义壮侯。详见建宁府《人物志》。　谢源字资深，临川人。淳熙间邵武县丞。静重有守，喜愠不形，政用翕和，民以不扰。卒，朱文公铭其墓。　蔡充字公度，南城人。邵武县尉。好自洁清，平居衣冠，容貌肃然。临事以沉默慎静为主，无或过差。人以廉节称之。　刘彝邵武县尉。有惠政。〔元〕　耶律惟一字用中，许文正之高弟子也。至正间达鲁花赤。兴学奖士，后以其学敷教成均。　王应祚字舜卿，清源人。泰定间邵武县尹。性廉温直谅，文而有才气。恒以陈古灵令仙居者教民。尝新县治，葺学宫。　陆文英槜李人。至正间尹邵武县，政浃民和。尝重新庙学。　孔公俊字师道，曲阜人。宣圣五十三代孙。至正间尹邵武县。时邑新被寇，公俊存恤劳徕，惠化兼施。尝曰：“逆节之萌，由教养之无法也。”乃轻徭薄赋，爱重民力。首输佐费之泉，且会廪捐之羡，大修学宫，俾摄学事，李宗垕董其役。役不及民，财不敛众，而功告成。　傅士谦临川人。至正间，尹邵武县。当兵革之余，悉意抚绥，尤以兴学化民为务。未期月，流窜归，呻吟息廛有新居，公无逋税，政通人和，声称籍甚。　〔国朝〕　水甦民无锡人。洪武初知邵武县。廉明慈爱，为政有方。　庄九畴宁波人。洪武间知邵武县。廉勤公正，爱民好士，善楷书，尤长于诗。　夏祥凤嘉兴人。洪武末知邵武县。以文章政事著称。尝曰：“廉为士之大节，居官而不能守廉，大节亏矣，虽有政事，何足尚哉！”及代去，囊箧萧然。　李复观饶州人。永乐初知邵武县。能以文学饰吏事，不假鞭扑而民信服。及去，犹思慕之。　邹良乐安人。宣德间知邵武县。有治才，后升衢州守。　同蠡交趾人。景泰间知邵武县。廉慎爱民，鲠直不阿。　傅砺钱塘人。永乐间邵武县丞。清谨精勤，有政绩。后升知建宁县，亦以廉能著称。

 泰宁县
　　〔宋〕　章元振知泰宁县。建炎初，盗贼四起，县赖以全。详见建宁府《人物志》。　黄琮知泰宁。廉访使扬安时数千以私，不答。安时切齿图报，琮不为动。　吕蕡蓝田人。知泰宁县。治尚简静，政不烦苛。按《宋史》作“吕蕡”，本志“蕡”作“贲”，恐非。　周居权知泰宁县。俗有生子不举者，居权为文劝戒，民多惑而从之。　林育知泰宁县。沉静寡欲，政绩可称。　吴逵知泰宁县。爱民如赤子，驭吏如束湿，邑人德之，为立生祠。详见建宁府《人物志》。　徐寿知泰宁县，有惠爱。详见建宁府《人物志》。　吴畀知泰宁县。用儒术饰吏事。　江钿知泰宁县。时值寇乱，钿躬率兵讨平之。　赵时官庆元中知泰宁县。抚治有方，民俗安帖。　〔国朝〕　陈金溪人。洪武初知泰宁县。时承兵乱之余，披荆榛，集流散，兴学校，课农桑，锄强暴，不期而百废俱举。　定定字伯安，高昌人。洪武间知泰宁县。尚行实，敦风化，作士气。凡公署、学舍、坛壝多所修建。以考最，升广德州同知。致仕归泰宁，卒，邑人为之营葬。　王可宗溧阳人。洪武末知泰宁。庄重廉介，均赋薄敛，得为政之体。　张渊华亭人。永乐初知泰宁县。倜傥廉洁，勤于抚字。邑自元季以来，学宫废弛，渊锐意作兴，多所造就。民有讼于廷者，必从容开谕，使自悟焉。　周英字子杰，合浦人。永乐间知泰宁县。爱民训士，政尚宽平。去之日，民遮道不忍舍。

 建宁县
　　〔宋〕　王永寿皇祐初知建宁县，有能声。　上官拯至和间知建宁县。听讼明敏，奸黠无所肆其巧伪。　李山甫南城人，嘉祐间知建宁县。尝迁建学校，择士以充弟子员，劝督有求，儒风以盛。　王述建阳人。治平间治建宁县。以治行闻。　高正卿高密人。元丰间知建宁县，有治才。　谢潜知建宁县，治声最著。详见汀州府《人物志》。　吴播延平人。绍兴间知建宁县。谨厚有吏才，而饰以文学，省科役，击强暴，奉法爱民，民甚便之。　黄唐佑江夏人。绍兴间知建宁县。当兵乱之时，抚摩镇定，邑民安堵，尝创建庙学。　林宗显字孝扬，长乐人。乾道间知建宁县。听讼精明，廷无留牍。用度省节，县计以饶，而复为民兴利除害，民甚德之。　江默知建宁县有政声。后卒于官，邑民像而祠之。　赵师棠汴州人，寄居福建。庆元三年任。首辟学宫，市民地以益之。后守汉阳。　钱衢字守道，钱塘人。开禧间知建宁县。敬以事神，诚以莅民，增修学校，士风以振。　林孝闻字质文，福州人。知建宁县。为政廉明，尤工于文。尝斥俸置田，以充学计，号林公庄。　赵纺夫初尉本邑，有才名。后中法科，历大理评事，节制往来兵马，单车入境，抚摩制驭，并得其宜。继合诸路兵，直入筋竹洞，扫荡贼窠，元恶授首，邑境肃清。劳来流离，重创公宇学校。　林公玥字自明，福清人。淳祐间知建宁县。为政精明，吏不能欺，不科敛横费，尤留意学校。　林潮孙字伯凤，闽县人。宝祐间知建宁县。莅事精勤，深达民隐。邑乡饮酒礼久废，潮孙复举行之。　程梦桂咸淳间知建宁县。政尚爱民，尤重儒雅，尝捐己俸二千余缗，增新邑学。又为祠以祀先贤，政化翕然，士民感悦。　谢公旦临川人。绍定间建宁县丞。安静不扰，号称贤佐。郡守赵虚斋檄为幕宾。后为福建漕。赵虚斋疑即赵以夫也。　段震午字能可，汉阳人。建宁县丞。振废滞，有遗爱在民，亦以文学称。　余炳绍兴人。初为建宁县尉，岁己丑，汀兵压境，令佐皆宵遁，炳独护县事，亲率士卒首挫贼锋。用能系一邑遗黎之望，以待王师。后以功升知泰宁县。　洪天骥字逸仲，温陵人。建宁县尉。邑之上下坊，夙有町畦争讼，天骥谕以威福而讼遂息。周平、虎溪二保之民交隙，天骥沿台檄体实，折以一言而定。尤重儒学，每以文章课邑士。　洪震龙三山人。建宁县尉。刚明不可犯，尝累请宽敷盐事，虽触时讳不顾。所至屏绝馈遗，鸡犬不惊，乡人德之。　〔国朝〕　李协中河南人。洪武初知建宁县。抚字有方，断决明敏，廷无留讼，吏不敢欺。　毕原洪武初知建宁县。敬神爱民，甚得政体。　崔仕昭洪武中知建宁县，有政声。　刘士杰蒲县人。永乐间知建宁县。均赋爱民，刚毅廉介，无所阿附。　刘进青邑人。永乐中知建宁县。兴学劝农，尚廉耻，不任刑罚。　汪荣歙县人，正统末知建宁县。时沙寇残毁治邑，民亦有从贼者，荣多方抚谕，悉复其业。　傅恭分宜人。正统末建宁主簿。沙寇境3，民多被其胁从，丞典以下皆遁去，恭独挺身护县事，率民兵悉力保障，反复以利害开谕其民，民于是鲜有从乱者。

 光泽县
　　〔宋〕　尹洙字师鲁，河南人。康定间知光泽县。内刚外和，博学有识度，邑之学者专务程文，洙以古文勉励之，学者大悟，文体一变。为治尤有绩效。　上官均初为监察御史里行，以论蔡确，谪知光泽县。有巫托神能祸福人，致资甚富。均焚其像，杖巫，出诸境。又尝立义仓，甚有治绩。　江逌陈留人。知光泽县。定经界，于民无所扰，民感戴之。　张硕知光泽县。勤恤民隐，赈济尤最。　张诉毗陵人。绍兴间知光泽县，尝仿社仓之法，立仓境内，以济市里之民无盖藏者及中下之家生子不举者。又附仓列屋，以待行旅之疾病无所归者。其法甚精。朱文公为之记。　赵善珏宋宗室。知光泽县。以风化为先。　包恢以邵武守王遂辟光泽主簿。尝平寇乱。　〔元〕　沈该至治中光泽县尹。有惠政。　况逵字肩吾。天历间尹光泽。兴崇儒学，善决讼。尝有兄弟争田者，逵曰：“吾视若貌非不恭友者。”授以《伐木》之诗，亲为讽詠解说，于是兄弟皆感泣求解，知争田为深耻。　朱万初江西人。至正间尹光泽。政浃民和，时致嘉瑞。　〔国朝〕　林孔孙山东人。洪武间知光泽县。兴学校，崇教化，课农桑，修废坠，政平讼理，民赖以安。　盛埙钱塘人。正统间知光泽县。为政得体，吏民怀之。　陈子良邵武县人。永乐中光泽教谕。学规严整，训迪有方，邑士以经术显者，多其所造就。　尹安字仕安，上饶人。宣德中以进士教谕光泽。刚介慎默，勤于训导。　段永字仕悠，余干人。宣德初以进士教谕光泽。好古守礼，条教严明，人雅敬之。　邹启字迪善，庐陵人。洪武末光泽训导。恭谨笃实，勤于启诲。　朱徽字文徽，新城人。有文学，善书，尝修邑志。

　　　　　　兴化府
　　〔宋〕　段鹏太平兴国中知兴化县事。教民以礼乐忠信，旧染之俗为之一新，邻郡之民亦望风向化。寻加著作佐郎，知兴化军事。治自游洋迁莆田县，皆鹏之所经理也。　李及知兴化军。性清介，所治简严，喜慰荐下吏，而乐道人之善。曹修古字述之，建安人。明道初知兴化军卒，家贫不能归葬，郡僚属吏民相与赙钱五十万。季女泣语其母曰：“君子不家于丧，且吾先人忠节名天下，不幸以直言谪死，安可受此，以浼其全德哉？”卒拒不受。　刘谔宋嘉祐中知兴化军。大兴水利，创建太平陂，溉田万余顷，人蒙其惠。　詹时升初，通判兴化军，后复知军事。有惠政。详见建宁府《人物志》。　廖刚宣和中知军事，镇以清静。时郡人蔡京当国，未尝一造其门。　张读字圣行，晋江人。靖康中知兴化军。以儒雅饰吏事。时国步方艰，卒伍骄恣，有不逞者肆凶谋，读诛其渠魁，一郡整肃。建军变，始窥福唐，觇知我有备，望风遁去。境内帖然，视如长城焉。　吴伟明绍兴中知军事，有政声。详见邵武府《人物志》。　汪待举绍兴中知军事。夜宿公寝，五鼓晨兴，灯下读《中庸》一过，乃出莅事。尝奏蠲本军诸色渔人所输税及浦生之草，采者毋出钱，从之。　张允蹈隆兴初知军事。先是，盗发建、剑、汀郡间，转运司取拨本军苗米二万五百石，输于福州，以应军期急缺，遂沿袭为例，谓之犹剩米。允蹈具其利害于朝，诏蠲其半，郡民德之。　钟离松乾道中知军事。退然自下，治郡如治剧邑，穷日之力，为不足，以火继之。先是，知军张允蹈奏除本军犹剩米之半，松继其后，奏尽除之，郡人深感焉。　潘畴字德鄜，金华人。乾道中知军事。时郡民多争讼，畤究其利病施置之方，为科条以属吏，简易严密，无所偏倚，郡以大治。有女官道士求勅额，挟签枢张说书，属上其事，不从。尝奏蠲绍兴中虚增经制钱一万一千九百八十贯有奇。又奏蠲岁输丁米钱千万。筑洋城陈霸斗门及木兰陂以溉田。岁旱，讯得冤狱二人，释去，大雨立至。适岁荐饥，募客舟与钱博籴，而宽其限，人始莫喻其意；既而籴者得以其间往还一再，然后及期，则籴价久已自平矣。人服其有谋。　姚康朝字廷宾，吴兴人。淳熙中知军事。为政平易，不宽不猛。年登盗息，闾里晏然。郡初无贡院，康朝为相地于军治之西，属通判赵善仁督而成之。　汪作砺淳熙中知军事。尝葺军学，改建芦浦斗门，溉田五百余顷。　张渊淳熙中知军事。为政以农事为先，尝建涵头斗门。　赵彦励字懋训，浚水人。绍熙初知军事。适春夏雨涝，奏撙节官钱，代民输税。又奏蠲僧道免丁钱，修郡学，建廪藏，作舆梁，砌衢路，筑斗门，以兴水利。斥废刹田，以赡学廪。复以其余力施诸亭传坊陌，而一新之。又尝编《莆阳志》十五卷。莆人绘其像于学宫祀焉。　何紘字文伯，永嘉人。庆元中为守甫二年，凡事关教化而利在农桑者，悉次第为之。新桂籍堂，修《人物志》，创平潭桥，雨晹祈祷，辄有应验。时称儒吏。　王克恭知兴化军，有治绩。详见泉州府《人物志》。　王居安开禧中知兴化军。既至，条奏便民事，乞行经界。且言番舶多得香犀象翠，崇侈俗，泄铜铁，有损无益。宜遏绝禁止，皆要务也。通商贾以损米价，诛剧盗以去民害。又尝修郡拨废刹田以佐学廪。　吴炎知兴化军，政绩甚多。详见邵武府《人物志》。　曾用虎绍定中知军事。立平籴仓，捐楮币万六千缗为籴本，益以废寺之谷；岁歉价高，则发仓以粜之，岁丰价平，则散诸寺，易新谷为藏焉。莆旧未有城，属盗起汀、邵，郡人陈宓倡板筑之议，前后守倅皆有意，未就，用虎以兴利除害为己任，遂经理而成之。他若除盗以卫民，给役以赡学、浚陂、蠲税、锄奸、植善，善政尤多。民为立生祠。详见泉州府《人物志》。　杨梦信庐陵人。端平中知军事。天资恺弟，待僚属如子弟，右礼下士，户庭坦夷，有前辈风。简淡清苦，未尝一毫妄取妄费，而独拳拳于学校。尝捐公帑钱六十万，赎学田之入于巨室者。　张友毗陵人。嘉熙中知兴化军。修学校，割废刹田租三百斛以佐学廪。郡人德之，绘其像于学宫祀焉。　杨栋字元极，青城人。淳祐中知军事。孔子之裔有居涵头者，栋为建庙辟田，训其子弟。后历本路帅漕，入参大政。　汪元春字景新，奉化人。咸淳初差知兴化军事，妻妾不之官。却例册，禁官员，每食蔬饭一盂，事至即面问而立决之。为政率以教化为先，抑强扶弱，修弊起废，甫二月而卒。卒后三日，众为立庙祀之，且以金助其道里之费。其弟与子恐污元春，泣辞不受。众因刻其祭诔、哀词、杂著为《遗爱录》。　郭汝贤通判兴化军，有政绩。详见建宁府《人物志》。　刘子翚建炎中通判军事。诚心爱民，为政务存大体，尤汲汲于劝民兴行。时逸寇杨勍犯闽，子翚与郡将张当世划计备御，如素服戎事者，贼不敢犯。事闻，诏还莅故宫。子翚始执父丧致疾，至是以不堪吏责，辞归武夷山。　颜振仲通判军事，有政绩。详见漳州府《人物志》。　王孝遵嘉定中通判军事。时莆学弟子员日众，而岁屡不登，庖廪告匮，孝遵摄郡事，因以废刹田一顷有奇赡之。　王显世为兴化军录事参军，以公廉称。详见泉州府《人物志》。　魏必昌兴化军录事参军。刚毅廉正，人不敢干以私。详见泉州府《人物志》。　刘汝舟政和中兴化军司法。有善政。　魏公寿兴化军司法。有时名。(上二人俱详见建宁府《人物志》。)
　　〔元〕　郭朵儿延祐间为兴化路总管。尝自木兰陂浚沟引流，环郡东北，与延寿溪会，溉北洋田万余顷。又芦浦重建斗门二，视旱涝而闭泄之，民获其利。复即陂下建通济桥，以使行者。　乌古孙泽至正十五年知兴化军。继改军为路，授泽行总管府事。先是，泽从唆都攻兴化，唆都欲屠城，泽以计说止之。及莅兴化，民歌舞迎候于道，曰：“是吾民复生之父母也。”郡新残于兵，首令瘗暴骨，衣食其流离之民，置慈幼曹，以字孤幼。民战死者，田产并给其族姻。郡中恶年少求窜名卒伍，以后得计功版授，泽严禁戢之。初江南盗起，民自相什伍，保卫乡里。至是行省议籍为兵，泽白其利害罢之。尤留意学校，召长老及诸生讲肆经义，行乡饮酒礼，士咸知向慕。后以泽与常衮，方仪并肖像祀于学宫。按郡志以泽为兴化路同知，而《元史》谓行总管府事，今从之。　李约字审初，吉之庐陵人。至正中兴化路总管府经历。其为政多直民冤。仙游令马某虐其民，陈一壶谋变，焚其官署，马趋匿山泽中。大府檄约捕一壶。仙游闻约至，共缚一壶置槛车，县境帖帖，部使者檄约摄县事，民欢曰：“父母来矣！”会亢旱，约徒步禜雨于龙湫。既而大雨，约遘疾，趋具汤沐浴，正衣冠，呼其子曰：“今日午时吾将终。”言毕，约所乘马，泪下如注。约遂逝。薄暮，民仿佛见约乘白马，扬青旗，入城隍祠中。初，约摄仙游，马心撼之，至是，夜使人投石为妖怪，民列梃为备，乃止。一日，马同其党五人祷城隍神。五人见约据案坐，其色毅然，惊怖而出。未几，皆暴卒，马亦为盗所杀。
　　〔国朝〕　盖天麟洪武三年知兴化府。时天下初混一，天麟既定郡邑公署，重新庙学，乃更政事，变风俗，功泽在人，至于今未泯。　李春字崇义，开封荥泽人。洪武中知府事。为政仁恕简易。时展筑郡城，贫民以为忧。春第民赋多寡，均其功役，民以不扰。又修筑陂堰及西湖等十斗门。凡可以利民者，无不为之。后卒于三山，民闻之无不涕泣，谋欲归柩营葬于莆，其妻不许，因留其衣冠焉。
　　徐济苏州人。洪武中知府。宽厚长者，而莅官勤慎公清，视编氓如子。至于颠连无告者，尤加惠养。秩满去官，民思之不忘。　李至刚松江华亭人。永乐末，由礼部尚书左迁兴化府知府。度量宽洪，日惟留意文事，而簿书期会之务不屑为也。然时方清明，居民无世，人以卧治称焉。　潘本愚惠州博罗人。天顺初知府。县有无征之税，岁里甲陪输，小民往往困弊。本愚悉根究其受产之家，输之。间有无从根究者，则令里长陪输，不以累小民。民以为便。尝重建府治，功成而民不知。人称其有政事才。　岳正字季方，顺天府漷县人。正统戊辰进士及第，累官翰林修撰。天顺初，命入文渊阁，预机密重务，寻以言得罪，谪戍边。成化初，复起为修撰，出知兴化府。性豪迈不羁，文章诗词，才气飘逸，亦似其为人。民投牒诉讼，一经于目，是非立辨。但好理财，事兴作，人以是疑其营私，谤讟蜂起。及其去任，莆预备仓积谷数万石，凶荒有备，民始德之。而其身后，家计萧然，滨于贫困，人始服其居官有清操云。　张旭升抚州人。永乐中兴化府同知。天资刚介，有学有守，吏服其能，民怀其惠。尝以藩宪檄摄泉州府事，除奸革弊，政治肃然。众人爱之。一夕，无疾而卒，囊无余资。　尉迟润巩昌人。洪武中兴化府通判。劝农桑，兴学校，以公勤清白著称。藩宪尝檄润复勘漳、泉户口、田粮，润审覆有条，不烦而理。　董彬字文质，广平人。洪武中通判。为人刚直，遇事处之以公，而行之以勤。尝修筑木兰陂，民不劳而获其利。　丁泰海州人。天顺中由户部主事，调通判兴化府。为政颇有风力，如清理戎政，提督籍册，科征税粮之类，皆处之有法。　黄敏字彦材，常州江阴人。正统中兴化府经历。廉正自持，吏不忍欺。时属邑有专擅用刑伤于严苛者，一时号称能吏，莫敢谁何。敏恒戒饬之，不悛，乃绳之以法，不少假贷，一郡肃然。尝督造户口食盐册，验丁论税，立法有方。在任未久卒，郡人思之，相率立碑城外通衢，以纪其善政。　欧阳宁吉安吉水人。景泰间经历。风度闲雅，政事平实。兴化民数最少，而贡献供亿皆与福州、建宁诸大府一例科征，民以为病。宁尝奏请欲以民多寡为等差，虽不能尽如其言，然自是一切科征比旧亦稍减。　丁继宗苏州人。洪武中兴化府知事。赞划郡政，一循乎理，未尝阿意取容。凡郡有所委，继宗约民以信，不事鞭扑而事自理，以清勤明敏见称。后卒于官，民哀悼之。
 莆田县
　　〔宋〕　薛奎字伯艺，绛州人。真宗朝以大理丞知莆田县4，尽蠲南闽时无名之税以便民。后入参大政，民思之不能忘。　王保隆其先自泉州徙莆田。以大理评事知县事。开下坊塘，溉南洋田百余顷，仍筑堤塘上，民获其利。　廖德明淳熙中知莆田县。民有奉淫祠者罪之，沉像于江。会有显者，欲取邑地广其居，德明不可，守令僚属谕之，德明曰：“太守，天子守土之臣，未闻以土地与人者。”守乃惭服。　陈洪知莆田县，有惠政。见泉州府《人物志》。　陈仲微字致广，瑞州高安人。宁宗时为莆田县尉。值岁凶，部卒并居民作乱，仲微戮其首谋者。籍闭粜，抑强籴，一境以肃。囊山浮屠与郡学争水利，久不决，仲微按法曰：“曲在浮屠。”他日，沿檄过寺，其徒又揭其事钟上以冤，旦夕祝诅。仲微见之曰：“吾何心哉？”而质明首僧无疾死。寓公自诵仲微于当路，而密授以荐牍者，受而藏之。逾年，其家负县租，竟逮其奴。寓公有怨言，仲微还其牍，封缄如故，其人惭谢，终其任，不敢挠以私。　陈字字伯爱。其先闽人，襄之诸孙，后徙常熟，以荫补莆田县尉。得剧贼，格当沾赏，字愀然曰：“吾其可藉人命为自进之阶！”卒辞之。　祝洙景定中为涵江书院山长。郡守徐直谅荐其趋向不凡，学问有本。其祖姑实朱熹之母，而其父穆尝从熹于云谷之间。微言绪论，目染耳濡，洙在家庭，讲论精密。比来涵江，阐扬师训，发明经旨，士论称之。　〔国朝〕　任益陈州顿丘。人。洪武初莆田知县。平赋均徭，而持身廉洁，民爱之如父母。　董仁仲金华人洪武中知县。莅政精勤，而持之以公。于民一毛无所取。公廷鞭扑，虽设不施，民大悦服。后卒于官，贫不能归葬，民相与营葬于邑之西刘山。按郡志，“仁中”作“仁仲。”今从《大明一统志》作“仁中”。　胡克恭南昌府南昌县人。洪武中莆田县丞。戢吏抚民，以廉明著称。秩满，莆人爱之，不忍舍。后升永福知县。郭真杭州人。洪武中莆田县主簿。性重厚质直，而为政一以节用爱民为主。时广拓郡城，真董其役，处之有方，民不知劳。

 仙游县
　　〔五代〕　贾郁闽王审知时为仙游簿，秩满为令，正身奉法。邑人有馈果者，辞之，曰：“某家新果，众人未知。”郁曰：“古人畏四知。今居家子弟及携来者皆知之，是背于古人也。”竟不受。及受代，有一吏酗酒。郁怒曰：“吾当再典此邑，以惩汝辈。”吏扬言：“公欲再来，犹造铁船度海也”。郁后果复任。时醉吏盗库钱，狱具，郁批曰：“窃铜镪以润家，非因鼓铸造铁船以度海，不假炉锤。”移知福清，召为御史中丞。　〔宋〕　郑昭叔绍兴中知仙游县。适朝廷行经界法，昭叔讲究详审，诸邑差役未定，而仙游已有次第矣。朱文公守漳日，朝廷复欲行经界，乃备录其说，下之属部，以为经量官吏之法。“昭叔”一本作“昭度”，误。　周春年绍兴中知县事，有政绩。详见建宁府《人物志》。　高禾知仙游县，有惠政。详见泉州府《人物志》。　段全温陵人。咸平中仙游县尉。为人简重而有文，首以兴学化民为事。　凌景阳为仙游县尉。尝以事出近郊，有道士挟二童子来见，其眉目疏秀，精神爽朗，因留于邑，躬教以经。二子日进不已。景阳秩满，属太守置郡学中。后二子俱擢高科，即蔡襄与其弟高也。　黄岩孙字景传，温陵人。宝祐间仙游县尉。兴学校，通水利，创舆梁，为政一本于儒者之道。尤邃文学，尝纂辑《仙溪志》十五卷行于世。　〔国朝〕　顾思敏洪武中仙游知县。通晓世故，凡学校、廨宇、坛场，咸鼎新之。岁尝歉，罄囊易谷以赈之，民赖以全。　王彝宁波鄞县人。宣德中知县事。先是，县之田多荒芜，民赋税不给，则称贷以益之，久而益困，流亡者多。彝至，先区划代民输逋赋，然后招集流亡，使垦荒田。不二年，公私给足，民悉复业。痛革诸色侵渔之弊，奏蠲邑民岁编吉了弓兵之役，以至学校坛宇，凡有关于政教者，莫不一新。时以循吏称之。甫三年，卒于官，邑人哀慕不已，立碑颂德。

 废兴化县附
　　〔宋〕　许世昌庆历中知兴化县。　张彦博嘉祐中知兴化县。按县令梅泽《壁记》云：“由太平以来，至元丰历百余年，临是邦者，唯闻许公世昌、张公彦博称为贤令。”　丘铎温州人。绍兴中知兴化县。　曹勋字上达，应天府人。绍兴中知县。按尉朱谋书丘铎祠堂碑阴云：“勋每自言其能守前政，故至今称贤尹者，必曰丘、曹。”　黄逸字德俊，晋江人。绍兴中知县。为政根于至诚，尤崇尚学校，建议道堂，日集诸生，刮劘切至。邑人郑侨以文章魁天下，实其所造就云。　梁录5字廷坚，处州缙云人。淳熙间知县。廉平公直，驭吏严，而爱民如子。县解发官钱入郡，例敷保甲6，劳扰特甚，录处之有道，民争趋之，后遂为成式。　林振字宗玉，福清人。庆元中知县。资禀冲粹，政事详明，兴滞补弊，不动声色，蔼然儒者之政。在任三载，百姓无犯重宪，狴犴屡空。台宪以闻，特与减磨勘二年。　颜师鲁绍兴中兴化县主簿。时黄逸知县事，有贤名，师曾与县尉葛元樵协力赞之，邑以称治。　孙昭先淳熙中主县簿。民有冤枉，率于郡自列，愿求直于昭先，郡守器之。　〔元〕　蔡真延祐中兴化县尹。邑民刻碑颂之。称其律己廉，宅心仁，视事勤政，执法严明，均赋役，建义仓，兴学校，表先贤，百废俱举。　吴厚字德载。泰定间兴化县尹。去之日，邑人思之，为立遗爱碑。其略曰：“邑有贤尹，前蔡后吴。蔡如子贱，吴若易于。惟我吴侯，来握县符。炯如玉鉴，凛若冰壶。能使鸱枭，化为凤雏。邑无流移，官无负逋。蔡侯去矣，有吴大夫。吴侯之去，继者谁欤？”　叶衡字仲兴7，饶州德兴人。后至元间兴化县尹。秩满而去，民立碑颂之。其略曰：“民苦赋敛，侯为优助。民苦盗贼，侯为戢捕。治其吞并，仁让以兴。治其虚诞，讼狱以清。彻善罪己，旱暵斯息。泣告于神，郡虎屏迹。我有四野，侯辟耕之。我有学校，侯作兴之。侯之爱民，如母护子。民愿受廛，襁负而至。三年善政，感人至深。前蔡后叶，实慰我心。　宋熹字仕明。后至元中尹兴化县。治民以诚，而济以威爱。秩满，父老不忍其去，立石颂之。　赵文焕字有章，真定武邑人。至正中兴化县主簿。恤民隐，察狱情，劝农桑，兴学校，惩奸恶，息盗贼。时有伪称百户巡盐者，比屋骚动，文焕诘之，遂伏辜。一时政化大行，词讼自简。部使者审谳，狱无一囚。　〔国朝〕　吴旭字旭旦，抚州临川人。永乐中兴化知县。时岁歉政烦，旭区划有方，民以不扰。尤敦学校之教，而申以孝悌忠信之行。不逾年，化行政举。　杨武平阳曲沃人。永乐中知县。惩恶植善，处之以公，而行之以简。先是，邑之岁粮，岁输于平海，舟楫不通，民甚病之。武陈其利害之状，遂得输之于郡。　祝芳年广信玉山人。洪武三十三年兴化县丞。廉谨宽恕，视民如子。后致仕去，邑人称贤佐者，必曰芳年云。

　　　　　　福宁州
　　〔宋〕　潘中靖康改元知长溪县。政举化行，民安其业。后为建寇叶侬所执，大骂不屈而死。民立祠祀之。详见建宁府《人物志》。　黄龟朋庆元中知县事。兴学校以育才，置学田以养士，政有显迹。　杨志嘉定中知县事。视篆数月，百废具举。公暇辄吟咏以自乐，邑人仰慕之。　方之泰知长溪县。治绩甚著。详见兴化府《人物志》。　姚东庆元中主长溪簿。详见漳州府《人物志》。　蔡高景祐中为长溪尉。为政人称神明。详见兴化府《人物志》。　黄琮尉长溪县。戢吏便民，每出巡警，乡民不知也。未几，丁父忧，邑令悯其贫，鸠诸刹几千缗以赙，琮固辞不受，徒步护丧归。　赵时焕嘉定中尉长溪县，政声大振。详见泉州府《人物志》。
　　〔元〕　张伯颜字正卿，其先河间人，后徙吴门。泰定间、至顺初知福宁州。均赋役，革冗滥，禁侵渔，杜私谒，清刚之操，终始如一。在任尝修学校，创学田，士民感其德惠。　王伯颜字伯敬，滨州沾化人。至正九年知福宁州。首革猾吏飞粮之弊。兴学校，课农桑，德政甚多。在官逾三载，贼自邵武间道来逼，乃与监州阿撒都剌募壮兵五万，伯颜与子相驰破之。贼帅王善拥众直压州西门，伯颜与战被执。善欲其仍尹此州，伯颜叱骂不屈。善亦执阿撒都剌，责其拒斗，噤不能对。伯颜复唾善曰：“我杀贼，何言拒耶？我死当为神以杀汝。”遂挺颈受刃。颈断，涌白液如乳。暴尸数日，色不变。州人哭声连巷。贼既杀阿撒都剌，释相欲官之，相亦骂贼死。相妻潘氏，絜二女被获，亦骂贼，母子同死。伯颜既死，贼时睹其引兵出入，竟败。御史余阙以状闻，追封太原郡侯，命本州立庙祀之。
　　〔国朝〕　龙存仁湖广人。洪武十八年知福宁县。修废坠，恤孤寡，兴学校，崇礼义，举贤才，祛民害，理冤狱，均赋役，民爱戴之。　尹昌隆字彦谦，吉安泰和人。洪武三十二年，以御史调知福宁县。处心清白，莅事公勤。凡有科差，必验其丁产而高下之，吏不得售其奸。公暇，辄召诸生为之讲解，民敬服焉。　郭淳绛州绛县人。洪武中福宁县丞。廉以律己，勤以莅政。民怀其惠，吏畏其威。
 宁德县
　　〔宋〕　宋棐政和五年进士，调福州士曹掾，改知宁德县。县久不理，民输送率归吏手。群不逞持文书叫嚣里中，至二三百辈，真伪不复辨。棐至，立革去，邑人德之。　储惇叙知宁德县有惠政。详见泉州府《人物志》。　赵侁之字宗盛。绍兴初知县。持法明谨，临机独断，吏不能欺，狱无冤抑。岁饥，劝富民赈贷，民赖以济。暇则延耆老行乡饮之礼，兴孝悌之教。邑有群不逞为民害者，侁之严禁戢之，乃阴谋欲焚邑治，乘机为乱，侁之廉得其实，设方略，捕杀其首谋十又四人，邑以安靖。　赵善悉字寿卿，宋宗室也。淳熙初知县。其律己廉，其待人宽，作兴学校，劝课农桑，后以治行升嘉禾太守。　徐梦发建安人。淳熙中知县8。有学有守，为政以礼士爱民为首务。尝修学校，建先贤祠，邑人至今犹感慕焉。　赵善封知宁德县。有治绩。详见漳州府《人物志》。　李泽民淳祐中知县。居官一以爱民为心，政平讼简，民安其业。尝筑堤九百七十余步，以便行者。　叶衡字梦锡，婺州金华人。绍兴中为宁德簿摄尉，以获盗寇，改秩知于潜县。后至宰相。史称衡才知有余，亦一时之选云。　陆游字务观，越州山阴人。荫补登仕郎。锁厅荐送及试礼部，俱在秦桧前列，由是为桧所嫉。桧死，始赴宁德簿。后以宝章阁待制致仕。游才气超逸，尤长于诗。　〔元〕　徐赐由建宁西安巡检登迁宁德主簿，俱有治绩。详见延平府《人物志》。　〔国朝〕　王溥字孟周。洪武四年知宁德县。建学校，礼师儒，重农务本，以公勤著称。　朱政字文正，安庆望江人。洪武中知县。人称其有守有为。关可诚惠州归善人。洪武二十二年，由监察御史调知县事9。守己奉公，爱民礼士。后升湖广佥宪。　贾得善绍兴萧山人。永乐初知县。抑豪强，兴学校，聪明有为。　张初潮州安吉人。宣德中知县。明直仁恕，百姓安之。尝大新学校。　詹应抚州金溪人。知宁德县。有政绩，吏民畏怀。　许希颜怀庆人。知宁德县。纲纪严明，仁威并著，民倚赖之。

 福安县
　　〔宋〕　郑黼字文甫，崇安人。淳祐五年知福安县。时县始置，绵蕞为治。黼经划邑居，设施政令，井井有条，而民不知劳。去任，邑人送之，无不垂涕。　林子勋字翼之，婺州永康人。淳祐八年知县事。时县治经划已定，而公署未建，子勋踵而成之。居官以廉谨得名。　〔元〕　忙兀歹回回人。皇庆中尹福安。以廉洁正大律身，以孝悌忠信导民，敬老爱士，务农重谷，邑民相率立善政碑。　高琛燕山人。至顺初尹福安县。为人刚毅正直，表孝悌以励风俗，兴学校以敦教化。锄强植善，厚本抑末。秩满而去，民不忍舍，为立去思碑。　胡琏怀孟人。至大间福安主簿。持身廉谨，而以德化民。尝迁建庙学，创薛补阙祠，造溪口诸桥。
　　〔国朝〕　黄理徽州歙县人。永乐中福安知县。礼士爱民，政平讼简，有公勤之誉。　郑齐衢州江山人。永乐中知县事。兴学校，均徭役，恤孤寡，而济之以廉勤，邑民怀之。　胡晨庐州英山人。正统末福安县丞。时沙寇邓茂七倡乱，旁近愚民乘机啸聚，侵掠县境。晨设方略备御，民赖以安。景泰初，岁歉民饥，仓廪匮竭。晨立券称贷于富家，犹未足，乃议尽借际留仓米赈之。同官欲俟申请然后发，晨曰：“申请待报，动经旬日，民死亡过半矣。有罪晨请独当之，誓不以相累也。”遂开仓赈给，民得全活者甚众。
　　校　注
　　1　据嘉靖《邵武府志 秩官》“知军”下疑脱一“事”字。
　　2　嘉靖《邵武府志 名宦》作“适直岁歉”。
　　3　嘉靖《邵武府志 名宦》作“沙寇犯境”。
　　4　弘治《兴化府志 吏纪四》作“太宗雍熙三年以大理寺丞来知”。
　　5　崇祯《兴化县志 宦绩》作“梁陆”。
　　6　崇祯《兴化县志 宦绩》作“例该付之保甲”。
　　7　弘治《兴化府志 吏纪四》及崇祯《兴化县志 宦绩》均作“字仲舆”。
　　8　乾隆《福宁府志 秩官》作“淳祐十二年知宁德县”。
　　9　乾隆《福宁府志 秩官》载：“洪武二十三年知县，后擢广东佥事。”

卷之四十

　　公　署
　　闽为东南一藩镇，环数十郡县之地，而统数百万之民，于是乎有岳牧以宣政化，有臬司以正百度，有帅臣以诘戎兵，而复莅之以重臣，察之以台宪，其间百僚庶职分任其事者又纷然不一，而莫不有公署焉。公署者，凡其听事之堂与其燕处之室皆是也。虽职位有崇卑，而等威有隆杀，然堂必高明，室必静深，皆足以为听事安身之所，是岂徒尊崇其身而已哉！实所以疏视瀹听，澄神净虑，以清政令之源也。自版图入我皇朝，初仍元旧，其后渐次改作，迄今百二十余年。自藩省以及列郡大小诸司公署，盖罔有不备，而亦罔有不饰矣。诸君子攸宁于是者，必勉其力之所能为，而尽其职之所当为，使夫俯仰无怍，如《羔羊》大夫之委蛇自公，斯可矣。攸宁于是者，必端于而身，刑于而家，使夫隐显一致，如卫武公之不愧屋漏，斯可矣。若乃刑赏出于爱憎，曲直徇于货贿，假公以营私，矜己以凌人，则处非其据。《曹风》侯人之刺，《周易》负乘之讥，其能免乎？朝廷崇公署，以处有位，有意盖如此，而凡吾徒皆不可以不知也。乃志公署。
　　　　方面
　　　　　　统莅使臣公署
　　镇守衙门在福星坊内，宋尚书王祖道故宅也。国朝洪武初，驸马王恭居之。正统间，遂为镇守内臣公署。其东为花园。其中门外，左为供应所，右家属居室。按《三山志》并续志：伪闽五州1诸侯馆所、宋帅属廨舍、元都转运盐使司俱在福星坊内，疑即此也。
　　巡抚公署在府学大成殿后，旧贡院地也。其前古府学杏坛之址。洪武十七年，布政使薛大昉割以盖贡院。成化七年，迁建贡院于平山之下。八年，遂改创为察院。今为巡抚都御史公署。
　　提督市舶衙门在光泽坊内，旧织染局地也。初建于府治西南法光寺东。成化十六年，提督市舶都知监太监韦查与织染局互易创建2。(上三公署俱布政司东南。)
　　巡按监察御史察院在布政司西南，旧在按察司西偏。永乐十九年，巡按监察御史陈绍夔以都指挥佥事扬□宅创建。至正统十年，御史陈永始奏迁焉，即今所也。其厅堂南向，自仪门外折而西，复折而北，通西街，为外门。天顺间，乃广其南偏地，建外门于仪门之外，而通道于外门前之东西，旧通西街之外门遂塞焉，成化八年，改建旧贡院为察院，遂以为按察分司。弘治元年，改察院为巡抚公署，仍以此为巡按公署，今俗呼西察院。
　　清军监察御史察院在布政司之东百步许，永乐间为都指挥钱3贵宅。正统六年，以创军器局。其后知府吴信徙局于府治之西，遂旷其址。景泰三年，布政使黄懋重修葺之，以为往来使客寓宿之馆。今为清军御史公署，今呼东察院。
　　　　　　文职公署(属司附)
　　福建等处承宣布政使司在子城坊当三山之中。晋郡守严高建为刺史衙。唐为都督府，又为观察使衙，又为威武军衙。五代梁为大都督府。伪闽僭号，改作逾制。宋兴，钱氏纳土，悉废撤焉，独明威一殿仅存。守臣避不敢居，以为设厅，凡勅设宴集，乃在于此。而即其西建大厅，以为视事之所。天圣五年，郡守章频始于其东创都厅。九年，郡守郑载重建大厅。景祐四年，郡守范亢复于大厅之西建小厅，后更名清和堂。宋末，端宗即位于此，以设厅为垂拱殿。元或为行省，或为宣慰司，更置不常。至元十九年火。二十年，右丞蒙古歹建省厅于设厅旧址。置左右司，创诚心堂，立仪门，列东西吏舍军庑。国朝洪武初，为福建等处承宣布政使司正堂。匾曰“宣政”，后堂匾曰“退思”。永乐中，东廊火，布政使吴福重修。正统中，西廊火，布政使孙升重修。仪门前东西旧各有门，东即古东康门，今塞之，而以其地建分守便厅。西即古西园门，今亦塞之，而以其地建巡海便厅。外为醮楼，其下即外门也。　经历司在宣政堂之左。　照磨所在宣政堂之右。　理问所在仪门外西旁。元至元二十年，右丞蒙古歹建。厅之东有吏目厅。　司狱司在理问所内西南，又西为监房。　广积库在布政司西廊后西南隅。
　　福建等处提刑按察司在布政司之南，少西即宋提刑司也。按旧记，公宇有上下衙，盖提刑与同提刑各为一司，皆明道二年提刑刘立之建。乾道间增置武臣，初寓转运行司。淳熙三年，武提刑叶南仲始分建公宇为东西两厅以视事。元初，改为福建广东道提刑按察司，后复改为福建闽海道肃政廉访司，并以东厅视事，以西厅为南台监察分治行司。大德八年，宪使普化增筑东厅旧址，建公厅，匾曰“中正”。复建后堂，匾曰“钦恤”。仍葺两庑而新之。至治三年，仪门火，宪使咬咬重建。国朝洪武二年，改为福建等处提刑按察司。十七年，佥事谢肃重修，更前堂之匾曰“澄清”，而移中正之匾于后堂。建福宁道于中门之东偏，以旧监察行司为察院，巡按监察御史居之。正统五年，移福宁道于钱局，移察院于西街，其地皆入本司。第二门及仪门，旧皆折而东出。天顺三年，按察使胡新更为仪门于中门之南。以旧仪门前之地易民居，辟为广衢东出，其西通西衙小巷。成化元年，按察使马文昇复鬻民居辟为广衢西出。又以旧二门仪门之间空地建便厅西向以为分司。　经历司在正堂之东。　照磨所在正堂之西。　司狱司在按察司中门外之西南。　赃罚库　架阁库(俱在照磨所之西北。)
 属司附
　　福建都转运盐使司在谯楼之西，即宋西外宗正司也。按旧记宋转运行衙，在威武门西南，东为运判司，西为转运司，而于其南同一门曰西总。熙宁既筑子城，并二司为一，更其门东向。时提刑二司实在其北，政和间始并入提刑司，而迁转运行司于府东迎仙馆。靖康元年，又以廉访使者衙为之，在试院之西，即旧驻泊厅地也，而迎仙馆遂为转运东行司，寻废。元更置福建等处盐课市舶都转运使司于福星坊内旧福星馆后，或为福建等处都转运使司，或为福建盐课都提举司，或为福建等处都转运盐使司，更改不常。皇庆元年，始移置今所。延祐四年，运使郭朵喜建。国朝洪武初，改为福建都转运盐使司。成化十四年，运使康骥重建正堂之东夹室。二十三年，运使金迪重建后堂及外门。外门之前，旧有坊匾曰“国计”，亦重新焉。又创建运使及添设同知廨舍各一所。　经历司在正堂之东。　架库阁在经历司之东。　广盈库在正堂之西。　南台盐仓在闽县时升里，宋天宁寺遗址也。元延祐五年创建，国朝洪武五年重建，凡为廒二十又四，缭以周垣。天顺八年，运使刘玑增建廒六。弘治元年，运使金迪重修，复创建官厅并鼓楼外门。
　　福建市舶提举司在布政司西南，侯官县之西，都指挥佥事王胜宅也。旧置司于泉州，后番舶入贡，多抵福州河口。成化五年，巡抚副都御史张瑄奏请移建于此。内有吏目厅。　进贡厂在府城东南河口，国初创建。凡番国贡献方物，初皆贮于此，然后转以上进。　怀远驿在进贡厂之南。国朝创建以为番国使臣馆寓之所。

　　　　　　武职公署
　　福建都指挥使司在布政司之东南，即宋试院地也。元为福州路总管府。国朝洪武元年，改为福州卫。八年，更为福建都指挥使司，驸马都尉王恭辟而新之。三十一年，前军都督府都督佥事署福建都指挥使司事陈俊重建正堂。宣德八年，都指挥佥事刘海重建后堂。景泰间，都指挥同知刘宽重修。成化十九年，都指挥同知马澄、都指挥佥事辛晟建吏舍三十六间。二十二年，复修葺后堂，并增建左右厢房四间。　经历司在正堂之左。　断事司在都指挥使司之西，亦宋试院地也。元为录事司。国朝洪武元年，改为福州卫镇抚司。八年，始以为断事司。厅之东有吏目厅。　司狱司在断事司之西。　烽火门等五水寨造船厂在府城东南河口。旧福州三卫各置一厂，左卫厂在庙前，中卫厂在象桥，右卫厂即今所是也。景泰间，镇守监丞戴细保议悉并于此。每岁选委清干指挥一员，提督修造各水寨备倭舟船。
　　　　郡县
　　　　　　福州府

 上司公署
　　布政司分司在府治东北一里许，与按察分司相并。洪武二十一年，指挥佥事柏坚等创建仓廒，名曰“常俶”，后废。成化间改建以为布政司，清理军政官视事于此，俗呼清军馆。　长乐县一所，在县治之西。洪武初建。成化二年，参政赵昌撤而新之。　连江县一所，在县治西福宁道之左。旧在钦平上里，成化十年，知县章武改建今所。　福清一所，在县治东南，旧为际留仓。天顺七年，参事尹淳建。　古田县一所，在县治北文登坊内，正统间建。　罗源县一所，在县治西衮绣坊内。旧为税课局，正统元年，典史华崇改建为分司。成化十七年，知县陈瑷重修。
　　按察司分司在府治东北一里许，与布政分司相并。洪武二十一年，指挥佥事柏坚等创建仓廒，名为“常俶”，后废。成化间改建，以为按察司，清理军政官视事于此。
　　福宁道在布政司西南三山驿之西，即元西驿也。旧在按察司中门内之东，正统五年迁于钱局。成化七年改建为贡院，迁移今所。　长乐县一所，在县治东儒学之北。洪武初建为按察分司。二十八年改今名，后仿此。连江县一所，在县治西。洪武十一年，主簿由祐建。　福清县一所，在县治西南，元捕盗司也。国朝洪武十二年改建。　古田县一所，在县治西，洪武十一年知县王安建。　永福县一所，在县治西，洪武十四年建，后毁。藩臬行部至邑，俱寓治重光寺。　闽清县一所，在县治东，洪武九年建。成化五年，知县左辅重建。　罗源县一所，在县西衮绣场内，洪武九年署县事税课局大使杨清卿建。
　　贡院在布政司东北平山下。旧在谯楼之东。宋元祐五年，郡守柯述创建。国朝洪武十七年，布政使薛大昉移于城南兴贤坊内，即今巡抚公署也。成化七年，移建今所。其地元时为三皇庙。洪武二十九年，以古帝王非郡县宜祀，遂废。永乐九年，为铸钱局。正统五年，改为福宁道。至是，尽撤其旧，中建至公堂，后为衡鉴堂，两旁为厢房。堂之东为誊录、受卷、弥封之所，西为对读、供给之所。衡鉴堂之北为内帘中堂，匾曰“公明堂”。东西列屋数间，为考官阅卷之所。两旁庖湢列焉。至公堂之前为试场，场之中为明远楼，南为门三重，前临长街，中建一坊，匾曰“贡院”。两旁为二坊对立，东曰“论秀”，西曰“登俊”。莆田柯潜为记。

 文职公署
　　福州府在布政司之西，即宋安抚司春台馆忠义堂之地也。元为亳州万户府。国朝洪武二年，改建为福州府。七年辟廨宇，二十一年火，二十六年知府廖崇德重建。中门外西南为营造军器库，东为土地庙，直南为外门。外门直街出百步许，临西街立坊，匾曰“宣化”。　经历司在正堂之西。　照磨所在正堂之东。　司狱司在府治中门外之西。　大储库在照磨所之东。　架阁库在穿堂之西。　税课司在府治东南安泰桥北西偏。　常丰仓在府治西南，旧为雪峰寺廨院。五代时，王审知改为罗汉寺，后废。国朝洪武十七年，遂以其址建常丰仓。正统五年火，八年重建，为廒凡二十有六。　织染局在府治西南地平寺东，旧为提督市舶公署。洪武八年，建于府治东南光泽坊内。成化□□年，以其地建提督市舶公署，遂以此为织染局4。　阴阳学在布政司谯楼之东。　医学在谯楼前街西。景泰三年，镇守奉御来往重建。(上二学俱洪武十八年设，后仿此。)　僧纲司旧在府治东南闽县左二坊石井巷，后废。今寓于开元寺内。　道纪司在府治东南九仙观。(上二司俱洪武十五年设。)后凡僧纲、僧会、道纪、道会司，俱仿此。　三山驿在府治西南，即宋提刑司团结军寨之故基。宋时城中为驿五，后尽废。元至元间，以宋赵资政府为在城驿。元贞二年，平章高兴移今所，创东西二驿，今驿即东驿也，其西驿，成化七年改为福宁道。　三山递运所在府治西南三山驿前少东。　申明亭　旌善亭(上二亭在府治前宣化坊之左右也。旧俱在布政司东，今东察院地也。正统六年，知府吴信移建今所。)
　　闽县在府治东南秀实坊内，净业寺故址也。旧在闽都坊内，宋嘉祐七年重建。元大德二年，县尹郭升之复建。国朝洪武二年，知县路圆玉移建今所。□□□年，知县邵奎重建典史厅，在正厅之东。县狱在中门外之西。　五虎门官母屿巡检司在府城东南嘉登里，洪武二年建。　闽安镇巡检司宋为监镇衙，元为巡检司，国朝洪武二年建。　税课局在府城南时升里中洲，今省其税闽安镇税课局领之。　闽安镇税课局洪武二年建。(上二公署俱在府东南江左里。)　大田驿在府城南西集里。　江南河泊所在府城南嘉崇里，洪武十六年建。　旌善亭　申明亭(上二亭在县治外门之左右。)　横山铺在嘉崇里。　江南铺在时升里。　白湖铺在光德里。　龙卧铺在开化里。　方北铺　圆屯铺(上二铺永福里。)　方南铺　□□□铺　梁山铺在集善里。　大田铺在西集里。　义溪铺在□□里。　尤铺在□□里。(已上十二铺俱府城南。)
　　侯官县在府治南官贤坊内，唐贞元间始自旧县徙入郡城。元至大间，又徙建于城西旧澄澜阁址。至大十六年，为普平章衙。国朝洪武三年，后为县治。二十九年火，知县张继重建。永乐元年复火，乃權构以莅事。宣德七年，主簿张铎、典史李伟始建厅宇。厅之东为典史厅，西为库。中门外之西为县狱。正统五年，知县梁叔蒙增建穿堂。　竹崎巡检司在府城西北十六都，正统六年建，十四年火，景泰五年重建。　洪塘税课局在府城西二都，洪武三年建。　小箬驿在府城西北三十四都。　白沙驿在府城西北三十四都。(上二驿俱元时置，国朝因之。)　旌善亭　申明亭(上二亭在县治之左右。)　城西铺在西关厢。　陈湖铺在三十五都。　叶洋铺□□□□。　白沙铺在二十四都。　马坑铺在三十四都。　大濑铺　松岭铺在十九都。　丰田铺在三十四都。　汤池铺在二十三都。　小箬铺在三十四都。　横路铺在府城西北。　嵩滩铺在二十五都。(上十二铺俱在府城西北。)
　　怀安县在府治北子城坊内，初治芋原江北。洪武十一年，县丞张希关奏移入城。十二年，知县薛武始建于今所。景泰五年，知县吴益重修正厅之东为典史厅，又东为库，中门外西偏为县狱。　五县寨巡检司在府城西北十七都。以其地接闽，侯官、闽清、古田县界，故名。元至元三年设，国朝因之。　杨崎税课局在府城西南九都，洪武元年设。旧无廨宇，十七年以没官卓子康宅为之。　芋原驿其怀安递运所之西北一都。　怀安递运所在府城西南一都，即旧县治也。洪武十二年，县治移入府城，遂为递运所。　旌善亭　申明亭(俱在登云坊内。)　总铺在布政司谯楼内之东，洪武初建。　梅亭铺　土枢铺(上二铺在二都。)　游崎铺在十二都。　葛崎铺在十四都。　铁岭铺在十五都。(上六铺俱府城西。)　来宜铺在二都。　北岭铺在三都。　宦溪铺在四都。　任溪铺在五都。(上四铺俱府城东北。)
　　长乐县在六平山之前，唐武德间置于敦素里平川。上元初，防御使董玠以其地湫隘移建今所。至元三十年，达鲁花赤荅失蛮重建，匾其正堂曰“承宣”，后堂曰“退思”。国朝景泰元年，知县龙韬修建一新。正堂之东为典史厅，西为库，中门外之东为县狱。　石梁蕉山巡检司在县东南十五都。旧在梅花千户所城，洪武二十年迁今所。　小祉山巡检司在十八都龙江。　松下巡检司在二十都大祉。(上二司并洪武初建，在县南。)　税课局在县治西，洪武间建。成化十七年知县罗叙重建。　长乐仓在县东二十四都梅花千户所城东门内。旧隶于所，正统六年，改属本县。后凡卫所仓俱仿此。　阴阳学　医学(上二学在税课局前，今毁。)　河泊所在县东南十五都。　僧会司在县治西天王寺内。　际留仓在县治中门外之西。　旌善亭　申明亭(上二亭俱在县东隅。)　总铺在县治之西。　沙径铺在十都。　沙头铺在十七都。　梅花北辽铺在二十四都梅花城东。(上三铺俱县东。)　巴头铺在县东南十九都。
　　连江县在龙际山之南，鳌江之北百步许，唐武德间建。宋治平四年重建。元至元三十一年，县尹董正重修。至正六年毁于寇，唯仪门谯楼存。国朝洪武元年，知县王得钦重建，匾其正堂曰“新民”，后堂曰“明德”。正堂之西为典史厅。二堂之间，东为库，西为架阁库。仪门之外，东为土地祠，西为县狱。　北茭巡检司在县东二十六都。旧为荻芦巡检司，洪武二十年更今名。二十三年，巡检李朝英重建。　税课局在县治西钦平上里通济桥西。旧在县治前大街东古收税亭内，洪武十八年圮于水，遂移建今所。　定海仓在县东定海千户所城内东北隅，洪武二十年创建。　阴阳学在县治西小龙津坊内。　医学在县治前大街西，即旧惠民药局也。　蛤沙河泊所在县东二十七都，洪武十六年河泊官卫文杰建。　僧会司在县治西钦平上里天王寺内。　道会司在县治东钦平下里龙兴观内。　府公馆在县治西钦平上里。旧为布政分司。成化十年，知县章武迁分司于福宁道之左，遂以此为府公馆。　际留仓在县厅西偏耳房内。洪武三年，知县王得钦建于县西天王寺。永乐十四年，知县董庸移建于钦平上里陈厚得没官房地，后改建今所。　旌善亭　申明亭(上二亭在县治前之左右，俱洪武十六年建。成化十八年，知县凌玉玑重建。)　县西铺在县治西百五十步许。　罗仑铺在清河里。　潘渡铺　陈山铺(上二铺在光临里。)　陀岭铺　俞家铺(上二铺在清河里。)　赤崎铺在仁贤里。(上六铺俱县西北。)　丹阳铺　东禅铺(上二铺俱在县北中鹄里。已上九铺，俱元至正十五年建，国朝洪武五年主簿张人卿修。)东湖铺在钦平上里。　贤义铺在贤义里。(上二铺俱县北。)　财桥铺在县东北嘉贤下里。　松坞铺在二十九都。　官岭铺　丽澳铺　埕角铺(上三铺在县东二十七都。已上七铺俱洪武二十七年主簿杨安建。)
　　福清县在鹫峰山之麓。自唐嗣圣以来，名号数易，县治不改。宋熙宁三年，县令崔宋臣始大新之。簿廨旧在鹫峰路口，亦迁于县门内之东。明年置丞，又明年，县令胡景通为创丞厅于中门内之西。七年复建尉厅于中门外之左。元至元二十八年毁，大德四年，知州母逢辰、同知冯喜重建。国朝洪武四年仍改为县匾正堂曰“公生明”5，后堂曰“燕清”。典史厅在正堂之东。县狱在中门之左。　壁头山巡检司在县南江阴里。元至元间，置于南日里，名南日巡检司。　牛头门巡检司在县东南平南里岭前。元至正间置于径江，名径江巡检司。　泽朗山巡检司在县东化北里。元至元间置于练门，名练门巡检司。(上三巡检司俱国朝洪武十二年移建今所，改今名。)　南门税课局在县南龙首桥之北。元至元元年置6，旧名南门务。　海口税课局在县东南方民里镇头，元至正间置，旧名海口务。(上二局俱国朝洪武初改今名。)　径江税课局在县西南灵得里。宋元丰元年建于径江，名径江务7。国朝改为税课局。洪武十八年圮于水，明年乃徙建于径江之北。　福清仓在镇东城内东南隅。洪武二十一年，指挥同知王得建，为廒凡二十有三。　万安仓在县万安城内千户所之南，洪武二十一年正千户王忠建。　阴阳学　医学在县南隅场前。　宏路驿在县西善福里。宋时建于太平铺之左。元至元十六年徙建今所，名宏路站。国朝洪武十二年改为驿。　蒜岭驿在县西南光贤里。宋时建于渔溪市之南。元至元间徙建今所，名蒜岭站。国朝洪武十二年改为驿。　蒜岭递运所在蒜岭之旁。　宏路递运所在宏路驿之旁。(上二所俱洪武十二年设，后并省入各驿。)　河泊所洪武十二年设。　海口场盐课司元延祐六年司丞庞证建。(上二公署在县东南方民里海口里。)　牛田场盐课司在县南时和里。元延祐间司丞赵焕卿建，后毁于兵。至正十年，司丞刘志重建。(上二司旧名司令司，俱国朝洪武初改为福建都转运盐使司分司。二十五年又改为盐课司。)　盐廒在东西南北团之左右，共九十一间。　僧会司在清远里黄檗寺。　道会司在方民里福真观。　际留仓在县门内，即旧县库也。　旌善亭　申明亭(上二亭在县门外之左右。)　县前铺在县治南五十步。　常思铺　磨石铺(上二铺在方兴里。)　太平铺　高车铺(上二铺在修仁里。已上四铺俱县西北。)　金应铺　玻璃铺(上二铺在清远里。)　渔溪铺在万安里。　苏溪铺在安香里。(上四铺在县西南。)　蒜岭铺在县南光贤里。(已上九铺俱元至元间设。)　宏路铺在善福里。　浯溪铺在清源里。(上二铺俱县西。)　店头铺在县南仁寿里。　海口铺在县东新安里。　三山铺在县东南化北里。　桃林铺在平北里。　后坑铺　城西铺(上二铺在平南里。已上三铺俱县南。)　薛田铺在县东永宾里。(已上十铺俱洪武间增设。)
　　古田县在平山之南，双溪之汇，唐开元二十九年建。宋初尉簿并置，簿厅在县之侧，尉厅在县之东南。绍兴十年，复移尉厅于行衙右。元丰元年，增置西尉，又建治于教场间。崇宁间复置丞，又为厅于县西。元至大二年，达鲁花赤木薛重修县治，并建典史幕于正厅之西。至正十六年，达鲁花赤刺会萨重修。国朝因之，改典史幕于正厅之东。外为谯楼。楼之下为县门。其左右为县狱。洪武三年，知县韩秉嘉始建廨舍。　杉洋巡检司在县东三十六都，宋、元间设。国朝洪武十二年，巡检袁兴重建。成化十九年，巡检陈□修。　阴阳学在县治西云津坊之东，久废。　医学在县治北兰魁坊，即旧惠民药局也。今废为民居。　黄田驿在县西二都，宋名使华亭，元改黄田驿，国朝因之。　水口驿在县南一都。宋时置，名嵩淡驿，其地即太平兴国所迁县治之故址也。元改今名。国朝洪武初重建。　水口递运所在水口驿旁。洪武三年设置所事水口驿丞姚斌建。成化间，驿丞屠安书修。　僧会司在县治西北吉祥寺内。　道会司在县治北贤兴坊佑圣宫西畔。　府公馆在布政分司之北。洪武二十二年，县丞魏庸建。成化十五年，福州府通判罗锷重建。　际留仓在县治北兼善坊。元大德七年创，国朝因之。岁储米以给官吏月俸，而廪使客，给孤穷，皆取诸此。成化十六年重修。　旌善亭洪武十六年设。　申明亭洪武三年设。(上二亭在县治前之左右。)　总铺在县治前。洪武初建，成化十七年重建。　曹阳铺　茶亭铺　崎岭铺(上三铺在七都。)　汤寿铺　常濑铺宋初建在水口驿下，成化十七年移建于水口驿上一里许。(上二铺在一都。)　朱坑铺　秀岭铺(已上七铺俱县西。)　预洋铺　谷口铺　竹园铺　云顶铺(上六铺俱在县西北二都。)
　　永福县在双溪之上。宋初建尉厅于古楼门内之西。元丰二年，建簿厅于县治东隅。崇宁中又建。丞厅于古楼门内之左。建炎三年毁。县令陈炎仅立厅宇。绍兴初王禹同继之，乃建鼓楼。二十一年，县令叶秉彝修建始备。宋末复毁于兵。元至元十六年，达鲁花赤扈全重建。国朝洪武间又毁，草创以视事。成化□□年，知县□□重建典史厅，在□□□。县狱在仪门内之西。　际门巡检司8在县西三十三都。宋建于辜岭，名辜岭寨。元至元间移建于此，改今名，国朝因之。　阴阳学在县治北大街。　医学在县治南。　僧会司在县治南重光寺内西庵。　道会司在县治北香山堂。　府公馆在县治东。洪武二十四年建，今废。　际留仓在县治内。元时建，名常平仓。洪武十四年改今名。　旌善亭　申明亭(上二亭在县门外之左右，今俱废。)　总铺在县治前。　汰口铺在十都。　葛岭铺在六都。　峡上铺在三都。(上三铺俱县东。)　创岭铺在县东南一都。
　　闽清县在梅溪之南里许，即梅溪场故址也。五代梁乾化中草创。宋大中祥符初，史温为令，政通人和，大姓四十四人，鸠财大建厅宇。熙宁元年，悉为洪水所荡，县令徐绛谋欲缔造，有僧思远等八十余人以住院遗积复鼎新之。淳熙四年毁。明年县令朱启建，寻复毁。十年，县令胡持重建。□祐四年又毁，独鼓楼存。是年重修，宝祐改元又毁。县令陈仍复建，独鼓楼未备。国朝洪武九年，主簿郑本始构厅宇及谯楼。正统十三年悉毁于兵，独仪门六房仅存。景泰元年，知县余祯权于旧址构小屋三间莅政。天顺七年，典史余铭始建县厅及幕厅。成化四年知县左辅、八年知县黄漟，相继增葺其所未备。　阴阳学在县治东升平坊。　医学在县治东和丰坊。(上二学俱成化十三年毁。)僧道司在县西十六都普贤寺。府公馆在县治南。洪武二十五年建，成化四年知县左辅重建八年圮于洪水。　际留仓在县治内之西，成化四年知县左辅重建。　梅溪铺在县治前二十步。　眠石铺在县东升平坊。　甕口铺在县北和丰坊。(上三铺俱洪武元年建，成化六年知县左辅修。)
　　罗源县在东戴坑。南宋庆历八年县令陈偁建。建炎初毁于建寇。三年县令吴确仍建。淳熙六年县尉施炎重建尉厅。元至治元年主簿刘秉仁复新县治。国朝洪武二十五年，县丞甘志和重加修葺。成化八年知县施弘又撤而新之。十六年，知县陈瑗改建，视旧有加。　阴阳学在县治东三皇庙之北。元至治元年主簿刘秉仁建。国朝洪武二十九年圮。寓于县北天庆观法堂之左，今亦废。　医学在县治西急递铺之东，即元时惠民药局也。　河泊所在县治南沈尉桥之北。洪武十一年县丞庞益建。景泰七年河泊官张用成重建。　僧会司在县北徐公里仙茅寺。道会司在县东北起步桥北天庆观。(上二司俱废。)　府公馆在县治之东，城隍庙之西，旧三皇庙址也。成化十年知县施弘建。　际留仓在县东隅沈尉桥之北。洪武二十九年县丞田敬建。　旌善亭　申明亭(上二亭在县治谯楼之左右，俱洪武十一年县丞庞益建。成化十九年，知县陈瑷重建。)　县前总铺在县治西五十步。　岭头铺　三源铺　护国铺(上三铺俱在县治东北徐公里。)　鳌峰铺　应德铺(上二铺在县西梅溪里。)　黄沙溪铺在新丰下里。　新丰铺在新丰上里。(上二铺俱县西北。)

 武职公署
　　福州左卫指挥使司在都指挥使司东南。宋为荐福寺，元时废。至正十九年，以其地建勉斋书院。国朝洪武八年，指挥佥事宋允创为右卫，内立五所，十八年复增一所。二十一年改为左卫。正统二年，指挥王智重修。　经历司在正堂之东。　镇抚厅在中门外之左。　左、右、中、前、后、中，左六千户所(俱在卫内，列于两廊前之东西，各有十百户所。)　盛储军器库在侯官县右一坊英达坊内。　成造军火器局在闽县南津坊内。　屯田新旧共三十九所洪武二十八年并，永乐二年制令分军屯种，以赡军储，共田地四百九十七顷三十八亩八分，计旗军一千六百九十七名。左所屯五所，俱在侯官县二都西禅铺起至二十二都岭柄白沙止。右所屯五所，俱在闽清县升平坊渡口起至十都鱼坑止。中所屯五所：闽清县三所，在十六都大樟起至二十一都林浦门止。永福县二所，在一都大樟起至四都牛斜止。前所屯五所，俱在永福县八都郑洋起至十二都鱼坑止。后所屯五所，俱在永福县十九都铁场起至二十四都杉洋止。中左所屯五所，俱在永福县二十五都界竹口起至三十都葛洋止。　新屯九所俱在泉州府永春县十都卓铺起至二十都前窗止。
</div>
    <div class="pagination">
<a href="八闽通志_page70.html">上一页</a><span>...</span><a href="八闽通志_page66.html">66</a><a href="八闽通志_page67.html">67</a><a href="八闽通志_page68.html">68</a><a href="八闽通志_page69.html">69</a><a href="八闽通志_page70.html">70</a><span class="current-page">71</span><a href="八闽通志_page72.html">72</a><a href="八闽通志_page73.html">73</a><a href="八闽通志_page74.html">74</a><a href="八闽通志_page75.html">75</a><a href="八闽通志_page76.html">76</a><span>...</span><a href="八闽通志_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
