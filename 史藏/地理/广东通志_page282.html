<!DOCTYPE html>
<html>
<head>
    <meta charset="UTF-8">
    <title>广东通志 - 第 282 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 282 页/共 352 页</h1>
    <div class="content">　　何氏【李德崇妻归岁余而德崇卒遗孤洪业甫三月德崇死日何哭之絶而复苏殓毕伏地水浆不入口舅姑详谕以大义徐感悟乃强起万厯壬午御史梅淳以闻诏旌之】
　　郭氏【钟文贲妻生子懋顔文贲蚤卒郭年十九矢志不二事舅姑孝谨孀居三十四年而卒郡邑以闻学使表曰贞节】
　　曽氏【欧阳莱妻归莱二载生子禋朞月而莱卒守节不渝万厯庚辰诏旌】
　　赵氏【叶乔妻年十九适乔生子挺云一岁而乔卒赵甘贫守节孝于其姑万厯丁亥旌】崔氏【黎朝进妻朝进以讨贼战死崔闻恸曰夫能尽忠妾独不励节耶时年二十余言不出阈寡居终身】
　　姚氏【崔启妻年二十适启半载而夫卒取夫兄子焕为嗣父欲夺其志遂不事膏沐闭门纺绩子长娶妇寻卒又择侄之子应沂为嗣子其妇姚氏亦守节不渝人称为一门双节云】
　　黎氏【秦帝锡妻年二十归帝锡事舅姑以孝称归七载无子而锡殁黎痛哭悲伤潜窜井中而死夫妇同日殡葬闻者莫不伤之】
　　陈氏【庠生彭鹤正妻年二十七夫亡守节抚一子有巨商以数千金纳其子为壻陈以商非望族辞之或劝之曰与为壻当久享丰厚不胜俭约耶答曰妇应论德不以财终力拒之家虽贫好施与拔钗钏济人急难无吝色崇祯间以世风浇薄挈其子归隐钟山年五十二终】
　　黎氏【进士谢与思妻未字而与思举进士奉旨归娶生子兴祚数载与思殁黎称未亡人抚遗孤事翁姑惟谨纺绩教子成立无何兴祚卒黎抚弱孙襁褓间凄苦万状孙长生子时年八十有竒御史葛征竒疏请旌表建坊卒年九十一】
　　曽氏【适郡学生余国玺年二十夫卒子方襁褓亲欲夺志曽矢死孀守足不出户事姑孝接下和治家训子有礼法戚属称之寿九十四崇正十六年巡按御史刘逵旌】
　　呉氏【孝亷赵公性母居家勤俭教子有方自以纺绩佐公性读书至子夜方息公性登贤书任平南知县时呉年一百二岁矣公性请终养巡按御史田生金特疏题允并旌表其闾】
　　谢氏【小字玉华适同邑茶园曹世兴世兴业儒而贫新婚未几卒妇誓不改适曹族嘉之议分祠田给以终老或以妇年方韶美为难语之曰蜃灰木楬既具襄曹郎大事可归宁无夺而志耳妇佯许肩舆至门别诸姒氏多诀语徐入室闭户以刀自刭未殊诸人惊呼伐板壁入救之亟以左手从断处探其喉右手引刀再割乃瞑凡二日不仆理其箧则殡殓之衣皆素具遂与世兴合葬焉】
　　周贞姑【东臯女许字屈敏忠甫受聘而敏忠卒女志奔丧东臯峻拒之女俟间不得未几两家谬以世姻故不忍割乃以敏忠弟绩婚初秘其事女知而喜亲迎日私以防服衷白衣舆归搴帷而出则裒然一奔丧孝妇也遂大哭呼敏忠名曰借此来与郎君同穴耳吾岂为乱伦事哉亲族骇异因劝两家听其守节终身】
　　陈氏【何大化妻年二十为贼曽一本所执坚不受辱投烈火死】
　　李氏【庠生洪图女丙戌城破女恐乱兵汚之自经死同时有仙湖街李氏二女三妾亦相继经死】谭氏【邝曰广妻曰广官郧阳崇祯末流寇攻城曰广没于陈谭偕其妾李氏女二人俱以身殉郧民具槥殓之】
　　陈氏【尚书绍儒女庠生黎彭龄妻归三载生子方璐而彭龄溺于津陈抚孤守节寻以从兄子壮之难祸及义不受辱遂匿方璐于眢井自赴水死方璐在井三日不食梦神出之长举于乡】
　　陈氏【乌程人番禺县典史丁有仪妻庚寅城陷抱儿仓皇走避遇贼其夫死于兵乃置儿伏尸大恸且哭且詈兵怒杀之越日所弃儿匍匐尸旁犹吮其乳过者无不泪下钱塘张处仁目击其事为之立传】黄氏【孝亷日宁女庠生郭景相妻庚寅城破景相殉难黄携女投井死翁阳龄为殡之合葬北门外同时有黄氏者屈一鸣妻事姑至孝兵入披发赴水死又有樊良佐妻周氏及女媳十余人投池水死又庠生黎士竒妻樊氏庠生李应春母樊氏皆死之】
　　卢氏【番禺进士黄鹤仙妻庚寅年卢被乱兵所执众露刃欲胁以去卢大骂曰吾身为命妇名节所关岂受辱乎遂投水死　以上番禺人】
　　潘氏【梁明妻正统间贼黄萧养伏诛并杀胁从者明与妻隐草野间军逼其妻明捍之被杀掳潘去潘绐释缚投江死年二十四】
　　何氏【李道妻年二十一生一子标月余而道殁守节姑温氏频病何侍药昼夜不离寝所每焚香祝天祈代温病不起何罄簪珥营葬治五年旌】
　　李氏【呉翘妻年二十三而翘殁子镇都甫越岁李矢志自守奉舅姑甚谨姑老久病李母子旦夕不离侧姑曰愿而妇若孙若而母子庶报今日也巡按督学闻之遣官周防以贞节表其闾】
　　周氏【何福余妻生一子而福余死周守节不二夫积五丧未举周竭力殡之孀居四十年旌表族孙应黼妻谭氏亦以节见旌】
　　张氏【宗达女新防庠生李防妻事姑有妇道丁未盗掠禄峒村张被执至大陂迳欲犯之大骂不屈盗怒杀之知县王交请于督学蔡克亷表其闾】
　　伦氏【文学梁次抡妻年二十二而寡守节坚正动必循礼乡党称之诏旌其闾】
　　陈氏【佘昌儒妻年二十四早寡守节不移有司奏闻旌表新防陈献章题其坊柱曰飞龙舞鳯文明世白日青天节义门】
　　苏氏【生员罗昌儒妻昌儒为诸生有望事母以孝闻赍志卒苏时年二十四矢志不二竭力奉姑其女适陈产二子壻卒女亦守节称于乡党御史郭文周学宪张希举以贞节表其门】
　　黎氏【萧复升妻年十八归夫家未一年而复升客死黎守志不渝年六十终】
　　左氏【萧孔妻姑梁卧病一十九年左顷刻不离亲除粪秽姑殁恸哭人不忍闻巡按姚虞学使林云同表其庐曰孝行堂巡按洪垣邑人钟晓各有诗彰之李孔修序其事】
　　刘氏【赠文林郎薛茂槐妻茂槐性耽吟咏好远游将入太学卒于途遗孤天植甫四龄刘时年二十四闻讣哀痛断发矢志孀守事姑色养备至妯娌化其德譲刘为人严正坐立无欹倚万厯四十八年直指使者王命璿疏闻诏旌其闾给坊表之】
　　苏氏女【名淑英父曰璿仪许配龙头梁侯衍子锡镠行聘半载锡镠亡苏闻报恸哭欲奔丧父母力拒之锡镠之从母为英族姑英乗间随姑密徃梁家拜翁姑迳诣夫灵朝夕坐卧棺侧事翁姑一如父母事闻旌表】
　　欧氏【关元妻归二载元卒子承宪方半载欧孝养舅姑躬执麻枲以备棺敛抚训孤子克成立孀居八十二卒知县王寖大表之】
　　李氏【黄连何祖雄妻年二十八夫死子功右始生三月李抚孤守志人无间言临终时适岁饥出遗金数十两嘱功右备赈贫民多赖全活事闻巡抚郭文周督学张希举扁其堂曰节义徽音】朱氏【李朝旻妻幼读书通女诫年十九夫死哀毁骨立矢志靡他无何夫之姊亦孀居依其家十余年事姊如姑抚甥如子垂老犹诵古之孝节为诸妇训嘉靖间郡邑人士交举其行将闻于朝朱止之曰凡有所为而为者名也妇人之道从一而终吾分当然奚用名为闻者髙其隐节】
　　谭氏女【端衷长女幼受聘于佘子将年十八闻夫病故即奔丧先以吉服谒见舅姑次即就丧痛哭从容有礼始终一节竟以哀毁成疾年三十五卒】
　　梁氏【葛岸人生员陈谋妻行孝于家内外无间言先后潘陈两侍御给孝行扁旌其闾】苏氏【泮浦梁祖鳌妻年二十适夫逾年生子而夫亡苏矢志孀守年逾七十有八知县刘大垣以贞懿扁其门御史葛征竒题旌】
　　邝氏女【受梁子骥聘未婚子骥殁女闻讣亟易缟衣奔丧阻于父命痛悼成疾寻取聘物捧膺而絶先语嫂曰移棺徃葬梁墓侧亲从之里人作歌美其事继有骥从弟子騧聘乌州苏氏女騧久病权娶归侍汤药及騧死泪血交迸亦相继殁刺史梁继善表其闾曰双白】
　　梁氏二妇【罗氏梁麟妻韩氏麟弟鹏妻梁兄弟行商俱溺于海罗年二十二无子韩年二十痛夫溺竟自沉罗抚其遗孤卒延梁嗣年八十而终人谓婴臼出于二妇云有司旌曰一门双节】甘溪某氏姑妇【其夫逺戌生子甫月余妻抚之成立既娶三月子谋于妇适戌所代其父归则以书嘱其妇他适妇曰夫能孝以代父妾独不能节以全夫耶引刀断一指以示信寡居终身】陈氏【梁公诏妻早寡崇祯癸未贼刦其乡陈赴大江死其尸随流上下人以为神】
　　谭洁娘【孝亷心得之女许字何济良之子昺济良以心得死悔婚昺不能夺潜遣媒誓以终娶洁娘曰天下岂有无翁之妇哉吾求死所而已毋改受李氏聘洁娘遂自缢死】
　　李氏【年十九适儒士梁梦阳年余夫故欲从死以家贫双白在堂身有遗孕而止越月生子矢志养翁姑纺绩以给翁殁典衣殡葬恸哭目盲忽梦神疗救渐得开明乡人称其孝感寻理姑丧哀毁弥笃知县倪尚忠旌之刘大垣以茹苦流芳扁其门御史葛征竒题旌建坊优免二丁侍养年八十余卒】李氏【姚以诜妻以诜遘难郁郁而卒李将身殉妯娌防之严一夕整妆潜出飞鳯桥下投水死翼日尸浮面色如生】
　　舒氏【罗良经妻年二十七夫故奉事舅姑惟谨丧葬悉以身任抚遗孤没齿无间言崇祯间御史栁寅东旌曰节孝】
　　冯氏【罗昌楚妻年二十五夫卒矢志守节防有家难保育遗孤终能成立年七十有四邑令叶初春旌扁其堂曰慈节】
　　谭氏女【马观鹏聘妻崇祯末观鹏官江西防将御流贼死谭闻奔丧守义终身】
　　李氏【黎业母也从业官和州崇祯癸未州为流寇张献忠所陷李自缢死业妻杨氏偕其妾及女三人皆以身殉一门就义诏赐旌奨　以上顺德人】
　　陈氏【教谕忠女适士人黎叟年二十二孀居恭执妇道鞠遗孤成立洪武甲子年五十九闻于朝赐旌】
　　蔡氏女【心元女生元大厯间幼聪慧诵女孝经知大义父母许聘陈氏子及亲迎飓风覆舟殁女闻泣曰委禽有年矣可更适耶吾父母兄弟沦亡一孤侄生甫四月将谁依遂与嫂梁氏抚孤至永乐庚寅年八十三其裔孙宗启妇张氏亦以宗启蚤世抚遗孤而守之卒年九十二当事旌曰百年完节又曰一门贞孝】
　　卢氏【仁卿女李礼寛妻生子世华年二十六而寡育孤守志克尽妇道人无间言年六十三卒洪武十八年旌】
　　陈氏【彭谊次子恜妻也恜亡时年二十三遗腹一子奉姑甚谨同门林氏庠生纯妻年二十七子方周岁孀居三十年志节愈励有司扁其门曰一门双节】
　　彭氏【游宗裔妻年二十三】呉氏【蔡廷玉妻年二十五】夏侯氏【彭景忠妻年二十五三人皆守节五十余年左布政司彭韶具题旌表其门】
　　梁小妹【蚬浦耕氓女生而贞洁嘉靖壬辰贼许折桂掠其村小妹时年十七曳至船奋骂不受汚投海死事平具闻于官表异之】
　　王氏三女【同产姊妹也嘉靖癸丑剧贼何亚八剽掠海南栅村三人被执皆不受辱曳至水次联袂投水死】
　　濮氏【张道南妻生子良心甫晬而夫亡其子多病或劝改适妇泣曰本为守志非为守子向使无子志可易耶竟不能夺姑林病疫人多畏避妇侍药惟谨姑亡妇独无恙人以为孝感所致】
　　袁氏【何操妻生一子周岁而操卒时年二十有六以死自誓及葬临穴哭泣请虚左穴示无异志有司为书节义扁其堂卒年八十有四】
　　徐亚长【父曰添男育于徐为义子生亚长四岁而死其妻以亚长还主而别适亚长年至十六犹未许婚主人养子进旺欲强而私之力拒获免因哭曰闻郎君读书有寡妇手为人所牵輙引斧防之吾今女也而身被牵何以生为遂投北洲江而死】
　　陈细娘【思简女七岁能诵孝经解大义许字叶公志将婚公志亡女寝卧絶粒父母慰谕之女泣曰儿身已许叶死生叶妇也必归叶成儿志父母许焉始起食促具衰服归执夫丧一循礼制事姑孝谨服劳三十年未尝少懈步不逾壸蔬食终身里妇皆严敬之当道旌其门数致粟帛表之】
　　罗氏【东所女为容县尹尹思惠侧室思惠卒于任罗年二十四无子与正室林共抚孤子璿矢志氷玊广府教授董应举赠扁曰小星着节卒年七十八嫡子知县璿疏请旌表御史王勘题建坊子璿复建节祠祀之为世所美】
　　陈氏【梁寿妻寿卒时年二十二抚孤守节孀苦五十年嘉靖中有诏旌表】
　　翟氏【张集行妻集行卒翟年二十四矢志不二子畧侄毅皆襁褓抚育防持备歴艰苦后毅贵具疏陈情旌表年九十卒】
　　呉氏【陈孟吉妻生子贺数月而孟吉卒姑黎媳赵俱少年守节黎年二十呉年二十一赵年二十三御史蔡梦説闻于朝谓其一门夭折三世孀居夫蚤丧而子复亡诸艰备歴上事姑而下蓄妇大节同全诏旌其门】
　　张氏【适生员梁梦昌生一子数月而梦昌卒张恸絶屡誓死殉姑以抚孤谕之且隂为之防张惧不获死佯自寛越数日夫虞期晨起为书并衣履焚之遂结束自经张极孝知书能诗每读古节烈事必为诸女辈解其义生平诗草夫死悉付之烬后搜其笥中得七言诗五首盖絶笔云】
　　蔡氏【儒士张仅妻年十七归张两载仅故蔡甫十九擗恸哀伤以遗腹故忍死全孤后生一子厚积及翁姑殁鬻簮珥充殡居常纺绩自给年七十三巡按刘旌表曰已故儒士张仅妻蔡贞节之门】钟氏【参议云瑞女适祁伋年二十七守节孀居年未衰而发白邑令张镗嘉其节以粟帛旌焉闻于朝有诏旌表年八十卒子妇翟氏亦守节】
　　黄氏女【农家女许字何瓈瓈年二十一以母死哀恸卒黄痛夫殉孝絶粒誓死父母防之乗间自缢死时年十八】
　　王氏【叶其瑞妻夫家贫操舟为生王惟纺绩易食丙申岁大祲其瑞将王鬻诸博罗券成载其舟俱来入门见王羸甚问之不饘粥数日矣其瑞泣语之故且示之金王知议谐计无反理佯喜谓其瑞曰果得此亦足自活吾行矣有身无忧室善自爱其瑞送之行毅然登舟畧无惋色及舟发宝潭遂跃入潭中舟人惶遽走报其瑞与其父奔至时尸流无所其瑞从上流哭数声尸忽跃出去所没处逆流数十步若溯迎者人皆异焉】
　　张氏【方愫一妻愫一鬻盐死于寇张闻取遗衣招魂作藳葬出其余赀还姑与伯哭曰夫死无子生欲何为第我死必葬诸藳衣之侧遂自缢】
　　邓氏【五城兵马指挥使尧臣之妾年二十六而尧臣卒抚幼子一麟勤女红助其诵读勉之曰汝为孤儿若不早自树立岂不负我后一麟饩郡诸生经明行修有名当世崇祯间巡按栁寅东具闻旌之从祀贞烈祠】
　　赵氏【贡生温迪元妻年二十八夫亡柏舟自矢抚孤规画有方其妾郑年二十一无子甘同孀守事主母尤恭知县严尔琮具详疏题旌表】
　　曹氏女【许适儒士袁孺素未婚而孺素卒曹年始十七即欲奔夫丧父母不能阻素服归袁哀痛尽礼事翁姑备极孝敬治家克谨足不逾阈邻里罕见其面崇祯间分守岭南道王道元旌曰贞烈氷清】周氏女【麟长女许字谢无逸夫卒奔丧成服枕苫块三年竟以哀卒】
　　陈氏【张嘉玊祖母也嘉玊身死陈赴水死嘉玊母黎氏妻彭氏妹石宝相继自沉彭不死更引刀自断肢体为尤酷云同时有张氏顺娘卢上妻尚行之女尚行以嘉玊故见收女适在父母家不受辱以头触石死又有张氏者为林公燮妻难作抱儿赴水死越四日尸浮儿犹在抱见者伤之】
　　陈氏【江西分宜令李元弼继室元弼卒陈年二十九子正甫八龄内外衅侮交至欲谋陈去以啮其产陈以死自誓纲纪拮据难孽卒消抚妾以恩训子以义崇祯十一年巡按御史葛徴竒疏闻于朝诏旌之从祀贞节祠】
　　三烈女【曰水南林氏诸生翼龙女也许字陈元耀奔丧执礼守节以终曰周塘黄氏许字张邦俊子壻死奔赴夫家有飞虫凭身之异曰菉湖陈氏许字叶氏子夫亡偕媒妁归以节终　以上东莞人】黎氏【欧阳勔妻嘉靖癸亥贼李亚元掠境内黎携幼子走避至祠前为贼所执绐贼曰吾从若请免吾子即嘱其子奔告而父乃出怀中钏金与贼请赎贼驱之急厉声诟贼贼大怒刃之死祠下有司旌之香山甘氏与夫何慎仪被贼掠赴水死亦见旌】
　　殷氏女【朝辂女年十六受聘于钟钟故讣闻甫至女即黙然更衣自尽殁与钟子同日两姓之父母以二棺合葬呼其冢为双燕窝云】
　　萧氏【欧阳腾妻嘉靖癸亥李贼之乱为掳萧义不受辱骂贼遇害】
　　何氏【庠士谭麟妻年二十一适麟甫四载而麟病亟割肉以疗之麟竟卒时方姙七月触石誓与俱亡姑欧阳氏救苏谕以大义何意乃解逾两月生一子家贫甚纺绩以给子克成立孀守四十余年寿六十九卒孙炜登进士万厯三十七年旌　以上从化人】
　　李氏【孙继宗妻年十八适夫五月而寡誓不改适父母屡夺不从县令苏润民旌曰贞心如玉】陈氏【巡检司李太妻治间太御寇死于难陈义不受辱即自缢乡人立庙祀之晴雨祷之輙应】叶氏【庠生刘耀妻耀卒誓以死殉竟絶粒死】
　　徐氏【谭经济妻经济溺于河徐躃踊投水众救之殡夫毕不食死】
　　胡氏【梁道妻早寡有张士英者美其色欲娶之不可其父百计强之服毒而卒】
　　陈氏【廖翰标妻翰标死丙戌之难陈年甫二十余携其孤逃之佛山食澹茹苦晦迹课儿夫忠妇节乡问乐道之以上龙门人】
　　蔡三娘【梁家女生而婉淑父母爱之年十六筓而未归嘉靖元年从父避乱何村为贼所掠蔡解衣私与同难邻妇黄氏泣曰汝持此归报我家收我骨吾矢死决矣贼以牛负之行蔡不从哭且骂贼乃缚至窑头将汚之蔡抗声骂首触石流血贼怒杀之僵尸数日面色如尘后黄氏获释归报其家乃收其尸葬之】
　　李氏【伍圣表妻年二十四而圣表蚤世生一子坚正自守父母讽令再醮氏剪发自誓孀居四十余年不变万厯十二年旌】
　　李氏【矬峒陈孔器妻年二十四夫故泣血终丧誓不改节父母怜其少而无子劝再醮李不之许继姑欲夺其志因收世业不为李赡不少怨悔惟借夫私田三亩度日虽穷困不变志年垂六十内外无间言闻于邑令旌之】
　　张氏【任养拙妻年三十夫丧子亡斗室萧条勤纺绩自给两经岁荒每忍饥采蕨自食不乞怜于人孀居四十余年始终无间】
　　梁氏【栋女年十六归叶绪生子长茂甫一岁绪亡时年二十一母劝再适梁不从大哭几絶自是人不敢劝持节终身以上新宁人】
　　王氏【适廖宁三年而宁卒无子王年二十四誓死不再适事姑尽孝称未亡人五十余年族人择子继之天顺八年乡耆举其事有司以闻】
　　伍氏【熊睿妻正德二年十二月为盗所掳时妇年二十四系逼使行坐哭不动且骂且斥贼胁以刃骂声益疾贼并其所抱二岁女俱杀之闻者流涕】
　　曹氏【子英女年十七贼刦其乡匿竹林间贼曳之使出女度不免触竹而死羣盗脔之】顾氏【陈雍妻年二十一而雍卒遗姙四月生子峤母悯其少欲改醮之变色曰节义至重吾忍以一身践二庭而孤儿父他人乎遂大恸絶而复苏母乃止孀居苦节正德间盗掠其乡戒其党曰慎毋惊犯节妇其格强暴如此嘉靖间知县文章奏旌其门】
　　卢氏【李薆妻早寡守志终身教育遗孤成立里人状其节行知县文章奏旌之】
　　陈氏【生员汤尚志妻生一子而寡有劝再适陈抚其子曰吾许若父结发而背之他日亦何顔相见地下也竟苦节自励而终知县文章奏旌之】
　　尹氏【仲美女归于姚肇畬一载夫患痘疹尹忧形于色辍粒食者数日朝夕不离侧夫危笃呼其兄嫂托以孤女命尹曰汝年少不宜守尹垂泣自誓先死以从顷之夫病已亟尹大恸数声密持其孤付女仆以衣一袭酬之嘱曰善视吾女幽防当相报遂自经于寝所次日夫亦逝乡里闻之流涕知县盛赉汝表其家】
　　霍氏【湛涞之妻年二十七孀居守节无玷严于训子郡中缙绅咸赋咏以美之卒年七十有二】彭氏【大年女适黄遂良二载夫没彭守遗孤父母欲强之改醮誓以节终事闻有司表之】刘贞女【麻车村人自幼嫺女诫孝事父母不习冶容许字汤矩未婚而矩卒女闻讣哭泣欲絶易服奔丧母不可乃剪发自誓母不得已听之遂归汤抚棺大恸几死复苏先拜姑次拜矩灵朝夕哭奠如礼姑家贫遣之还妇曰妇之所以不死者为夫子事吾姑使九泉得瞑目耳若返母家当矢志以报防防自是无有敢夺其志者乃悉出簮珥以葬其夫日惟纺绩供姑四十年如一日邑令熊剑化谢士章钱忠爱屡旌其门给粟帛赡其家陈世鳯为择其族子继之卒年六十六】
　　张氏【相江铺氏潘海妻年二十有二而寡所鞠一子亦卒孤贫孀守邑令张九修旌其门谢曰节之一字非寡妇所忍闻也其真笃如此有司每春秋颁胙肉以恤之】
　　湛氏【庆隆铺民黎曰虞妻年二十三而曰虞亡遗孤周岁家贫不给日惟纺绩以供厥姑母讽其再适湛抱孤泣曰儿所不死者赖有子耳夫死从子有子不从而更适人乎又三年孤以痘殇湛絶气失声是夜亦自缢死】
　　姚氏【庆隆铺民黎天俊妻年二十四天俊亡无子事姑至孝家贫甚遇年大饥纺绩佣米熬粥事姑拾野菜自食父母力逼改适姚泣曰吾矢志不二岂以岁凶而变哉若幸得养姑菽水有继即饥死以见所天于地下无恨焉及姑卒悉典衣衾葬殓闻者莫不叹惜之】
　　梁氏【江口村陈乔宇妻蚤孀鞠子崇祯二年流贼掠江口梁被执骂贼不屈至河不肯渡夺贼刀自刎而死】
　　曽氏【桥头陈戴之妻负秀质以礼自矜年十七于归陈为妇三年非奉舅姑未尝逾阃阈适河龙贼大掠其乡曽抱孤儿泣走为贼执妇度不免绐贼曰汝执予岂能逃顾余抱儿呱呱泣汝且抱置楼下呼吾姑收之予即从汝去贼喜抱儿望楼而趋曽即密索盗刀暗度贼至姑所收儿无恙遂引刀自刎死】彭烈妇【汤悌妻年十八归六月而悌卒彭恸数絶舅姑慰止之既殓七日抱棺而哭不絶声竟死棺下】
　　刘氏【陈如金妻归数月夫亡誓不再适父母欲夺其志遂不食死】
　　六贞烈【曰汤氏黄灿阳妻曰慎曰志曰爱者皆灿阳弟一初之女曰可再曰虾者庠生森然之妹也汤孀守与五女同处楼中崇祯戊辰贼黄仲积攻楼将破汤惧为辱同五女坠楼而死邑令方大猷有六贞烈诗记其事同时有黄无隅妻冯氏黄华石妻赖氏皆为贼逼不从被害】
　　王氏女【如景女受何子经聘未字而子经溺死王奔丧守志事舅姑尽妇道歴三十余年不懈】单氏女【庠生彰孜女许字庠生曽齍未归夫亡守义终身】
　　聂娘【崇祯庚午为贼所掠戏谓其睂未婉娘从容语曰女醮乃扫睂若欲婉请假我刀刀得自刎番禺黎美周作婉睂歌有云文夫髭髯愧如此半尺垂虬掀不起紫石棱棱婉婉睂翠蛾如鐡真男子　以上増城人】
　　苏氏【指挥林兴妻正统己巳寇黄萧养攻城四境奔溃援不至兴统属军于外孤城危急苏率军妇衣盔甲乗城拒守身亲矢石振威退贼城赖以完】
　　刘氏【李孟义妻年二十四夫亡不再适年逾六十始终一节万厯乙酉年旌】
　　何氏【杨世诜妻年二十三夫寃死家难何艰危矢节不渝县令闻于当途旌曰艰贞劲节】陈氏【处士何天祐妻年二十有二夫死子纯甫三岁鲜期功之亲族贪暴者欲夺其节思危其孤而谋其产陈乃茹荼饮血密弭其患抚孤已长娶妇钟氏甫一年纯甫暴殒妇钟有孕仅五月于是族之贪暴复集而虎视十倍于前陈以孑身孤防姙妇及遗腹生一子甫数岁而妇又死陈保持其孤无何有以毒啗孤者陈觉之得免复结大盗中夜刦之陈抱孤渡河若有神物乗以济得不死自岁租赀产悉为抄夺陈夜则明灯和泪教孤孙读书昼则至讼庭辨复产业歴十五年始得复还孤孙世睿以垂髫得补弟子员飘摇稍定巢卵得完后年九十余曽孙述忠述瓒皆举孝亷陈犹强健元孙吾驺起家翰林沥请如例旌表建坊祠祀】
　　刘二娘【生员噩之女性至孝以女德称侍父读书谙理义年十八未筓万厯己酉四月二夜海贼飘刦攻其庐家人奔溃刘势蹙不顾身力梯其母逾垣脱避仍回襁负幼妹为贼所执沿途骂贼以刃砺其颈益骂不絶口至石头贼拥之登舟乗间赴水死翼日尸从数十里逆流旋于河之干握拳啮齿尚作骂贼状县令以其事上闻直指使者田生金疏请旌表建祠祀之】
　　黄氏【秦建义妻诸生考功之仲女赋性柔淑年及笄而建义久病肺两兄与母以后事为重谋乗病娶及期来迎其母坚不许父语其诸从娣侄微窥意防以为从违女泣告曰为女不幸永离父母夫岂忍言但身已许人未闻可再醮也由是归秦恪恭妇道躬侍汤药无少懈阅四十日建义病将革执黄手诀曰卿犹处女也慎勿固执勉事新人黄以死矢建义乃气絶执丧哀毁骨立歴数载母欲夺其志数投缳以救得不死家贫考功尝周给其衣食经理其祀飨年六十三趺坐而逝】
</div>
    <div class="pagination">
<a href="广东通志_page281.html">上一页</a><span>...</span><a href="广东通志_page277.html">277</a><a href="广东通志_page278.html">278</a><a href="广东通志_page279.html">279</a><a href="广东通志_page280.html">280</a><a href="广东通志_page281.html">281</a><span class="current-page">282</span><a href="广东通志_page283.html">283</a><a href="广东通志_page284.html">284</a><a href="广东通志_page285.html">285</a><a href="广东通志_page286.html">286</a><a href="广东通志_page287.html">287</a><span>...</span><a href="广东通志_page283.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
