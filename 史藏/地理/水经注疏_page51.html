<!DOCTYPE html>
<html>
<head>
    <meta charset="UTF-8">
    <title>水经注疏 - 第 51 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注疏 - 第 51 页/共 77 页</h1>
    <div class="content">　[二一]「建元三年，齐角城将李安民」　按：时角城（原作甬城胡《注》校改角城）军主成买战死，李安民则以领军将军为都督救之，非角城将。
　[二二]「赵云：按《宋书 索虏传》」　按：原文《宋史》当曰《宋书》，指沈约撰之《宋书》，今订。
　[二三]「会贞按：今本《索虏传》作欲渡清河，盖浅人不知清西之称而妄改」　按：熊氏说是。标点本依百衲本作「清西」，《校记》五十九独从百衲本而不从弘治本以后各本，有识。
　[二四]「泗水亭及刘《注》」　按：「刘」班之讹字，班固有《高祖泗水亭碑铭》。（「《注》」原作「文」，今据台北本改。）
　[二五]「谓当依《汉书》作泗上」　按：《论衡 纪妖》篇亦云：「汉高皇以秦始皇崩之岁，为泗上亭长。」
　[二六]「山枕泗水……西上尽石」　按：「杭」改「枕」是也，上而倒互亦是，似不必改「西」。《注》 桓山枕泗水，而山上尽石，可通。「西上」似无据。作「而上尽石」下言凿而为冢，犹言因山为冢。又《寰宇记》十五引《水经》云：「冢西枕泗水。」无「山」字，亦无「而上尽石」句。秦始皇发此山石为冢，桓魋则因山石为之，不另发矣。
　[二七]「吏民视事皆祭亚父于居巢厅上」　按：《史记 项羽本纪》、《续汉志 注》俱引《皇览》文。郦《注》节引原文「吏民皆祭」及「长吏初视事」成句，文不明晰。杨氏以为「吏民」当作「长吏」亦未安，似宜在「吏民」二字下增「长吏初」三字于皆祭上，则两事都存矣。
　[二八]「《寰宇记》……下邳西南有石崇四丈碑」　按：《寰宇记》卷十七此二条俱引自伏滔《北征记》。
　[二九]「荀羡《晋书》……镇下邳」　按：此二十七字不当在「中城」上，移「郗昙所治也」下。今订。
　[三〇]「此条《风俗通》文，今本《风俗通》无之。引见《御览》五百一十六、八百二十七」　按：南京图书馆藏善本朱《笺》，引《风俗通》文较详，熊氏所据《笺》本，似无之，故《校记》过略。熊《疏》又云引见《御览》，不知何以不录。南京图书馆藏沈钦韩先生《水经注疏证》稿本已于行间注云：事见《御览》五百十六《风俗通》。（「此条《风俗通》文」一句今据台北本删改。）
　[三一]「其一碑陈登立」　按：原文无「立」字，《御览》引《述征记》，如此作，但加一「立」字，较明晰。原文意是一碑记六十人，一碑记陈登。
　[三二]「晋安帝立宿预县」　按：见《寰宇记》十七宿迁县下。
　[三三]「则魏收误审矣」　按：说本杨氏，杨有《北魏地形志札记》。熊氏于《通典》一证，但云：「《通典》一云后魏置南徐州」，则断章取义，未细读杨氏《札记》及《通典》原文。《通典》云：「后魏亦为邳郡，并置南徐州。」杨云：「《隋志》、《通典》并谓后魏置南徐州于下邳，梁始名东徐矣。」沈钦韩《水经注疏证》亦云：「此南徐州，彼《志》讹为『东』耳。」沈书稿本，杨、熊二氏均未见及，今存南京图书馆善本书库。
　[三四]「泗水又东径陵栅南」　按：作「陵栅」是也，赵改作「凌」。沈钦韩《水经注疏证》云：「《宋书 宗室传》，义熙元年，索虏围宁朔将军羊穆之于彭城，道怜率 救之，军次陵栅。凌栅盖即其处，于故凌县为栅以屯戍也。」又按：《宋书 州郡志》南彭城郡有北凌令，云：晋《太康地志》属
下邳，本名「凌」，西广陵郡旧有凌县，晋武帝太康二年，以下邳之凌县非旧土而同名，改为北凌。赵当据《太康地志》改「凌」。《寰宇记》十七凌城在宿迁县东五十里。
　[三五]「按今蒙阴县东北，地名南河川」　按：「南河川」原作「南川河」，沈钦韩手批书眉钞《齐乘》「南河川」，今据乙。作地名当曰南河川。《禹贡锥指》引《齐乘》同作「南河川」。
　[三六]「《齐乘》谓崮水合蒙阴水，通名为汶河」　按：《一统志》百四十作「桑泉水合蒙阴水通名汶河。」
　[三七]「《东观汉记》，承官……耕种禾黍，[按以上见《类聚》八十五]」　按：承官让禾黍事《类聚》凡三见。其一见卷二十一人部五让，引《东观汉记》：官「避世汉中，建武四年，将妻子之华阳山谷，耕种禾黍」云云；其二见《类聚》卷八十五禾下，引《续汉书》：「常在蒙山中耕种禾黍」云云；其三见同卷黍下，引《东观汉记》：「承官将妻子入华盖蒙阴山谷」云云。惠定宇说本《类聚》二十一避世汉中。
　[三八]「《郡国志》曰：县有颛臾城……今夫颛臾固而便，近于费者也」　按：范《书 郡国志》合《百官志》，未成，见《蔚宗传》，司马彪补之，《郡国志》无此文，当是它本。《后汉书》之有《郡国志》者引《论语 季氏》篇语，但文字与《论语》亦有出入，戴校本对《郡国志》无说，而删增文字，又固而便之「便」字，《论语》无之，独见于郦氏引文，戴亦未删。戴不依《论语》而删「增」字，则依《大典》本也。
　[三九]「吾祖也，我知之」　按：戴增「矣」字，杨氏不从，是也。增「矣」字于文不安，戴之增则依《大典》本耳。
　[四〇]「《左传》无以行二字，或郦氏所见本有，而今脱之」　按：郦盖钞变《左传》文，非所见本不同今本。《左传》原文云：「秋，晋侯会吴子于良，水道不可，吴子辞，乃还。」郦变其文，移吴子辞于前，而加以行二字以释其意。
　[四一]「《御览》六十三……作《比考谶》」　按：今影宋本脱「比」字。
《水经注疏》卷二十六
　　　后魏郦道元撰
　　　　　　　　　　　　宜郡杨守敬纂疏
　　　　　　　　　　　　　　　　　　　　　枝江熊会贞参疏
　　 水
 水出琅邪东莞县西北山。守敬按：《周礼》，青州，其浸沂、 。《汉志》，术水出琅邪郡东莞。颜《注》，术水即 水也。《水经》称，出东莞县西北山。据《注》似西北下有大弁二字，但古无 水出大弁之说。惟《说文》 水出下有阙文，岂即阙大弁山等字乎？《齐乘》一，唐沈亚之《沂水杂记》讹作太平山，今人讹作大屏。《明 地理志》沂水县西北有大弁山，今 河出临朐县南、沂水县北之沂山。[一]东莞县详《沂水》篇。
大弁山[二]与小泰山连麓而异名也。守敬按：小泰山详巨洋水及《汶水》篇。引控 流，积以成川。东南流径邳乡南，南去县八十许里。城有三面，而不
周于南，故俗谓之半城。守敬按：《续汉志》，东莞有邳乡。《左传 隐八年》杜《注》，东莞县北有邳乡。《元和志》引伍缉之《从征记》，大岘去半城八十里。与此合观之，是邳乡在大岘之南八十里，在东莞之北八十许里，在今沂水县北。 水又东南流，左合岘水，[三]朱合讹作右，赵据《通鉴 注》[按晋义熙五年。]校改。戴改同。水北出大岘山，守敬按：《通鉴》，晋义熙五年，刘裕伐南燕。或谓裕曰，燕人若塞大岘之险云云，即此。《初学记》八引伍缉之《从征记》，大岘直度山二十五里，崖 峭曲，四岳三涂，不是过也。《地形志》，盘阳有大岘山。《元和志》，大岘山在沂水县北九十里。《齐乘》，大岘在大弁东南，即穆陵关。在今临朐县东南一百五里，沂水县东北一百二十里，岘水则出山南者也。东南流径邳乡东，东南流注于 水也。守敬按：水东南流，至今沂水县东北入 河。
东南过其县东。
 水左与箕山之水合。会贞按：《齐乘》一作琪山、琪水。水出东诸县西箕山，戴以出东为讹，乙作东出，全乙同。赵县改城，云：《汉书 地理志》无东诸县而诸县别有东诸城，见《潍水》篇。会贞按：皆非也。《注》本有东出、出东两例，说见《浊漳》篇，此指《潍水》篇之诸县，东诸二字文连意不属，谓东方之诸县耳。赵氏牵涉东诸城，谬甚。《隋志》，东莞有箕山。《一统志》，箕山在莒州北一百里。与《潍水》篇之箕屋山非一山也。刘澄之以为许由之所隐也，更为巨谬矣。会贞按：许由所隐之箕山
见《颍水》篇，各书皆言在阳城，无言在诸县者，故郦氏斥刘说之谬。其水西南流注于 水也。会贞按：水在今莒州北。
又东南过莒县东。
《地理志》曰：莒子之国，盈姓也，少昊后。守敬按：见城阳国莒县下。盈、嬴同。《春秋世族谱》，莒国嬴姓，周武王封兹舆期于莒，初都计，后徙莒。《世本》自纪公以下为已姓。按《郑语》史伯又云曹姓。《列女传》四曰：齐人 梁殖会贞按：《文选 洞箫赋 注》 梁字，殖名。袭莒，战死。其妻将赴之，道逢齐庄公，朱作桓公，赵载《笺》曰：《列女传》作庄公，此云桓公，字之 也。戴改。公将吊之。 梁妻曰：如殖死有罪，朱脱死字，赵据孙潜校增，戴增同。守敬按：《寰宇记》引《列女传》有死字。君何辱命焉？如殖无罪，有先人之弊庐在下，戴改弊作敝。妾不敢与郊吊。公旋车吊诸室。妻乃哭于城下，七日而城崩。守敬按：七，《列女传》作十。《文选 洞箫赋 注》引同。《后汉书 刘瑜传 注》、《类聚》六十三、《御览》四百八十七引与此同。故《琴操》云：殖死，妻援琴作歌曰：乐莫乐兮新相知，悲莫悲兮生别离！哀感皇天，城为之堕，朱讹作坠。赵改隳，云：隳，许规切。本作隓，《说文解字》，败城阜曰隓。徐锴曰，俗作隳。非是，今相承通俗用之。戴改堕。守敬按：《广韵》堕，许规切。《寰宇记》引《琴操》作隳，
《名胜志》作堕。即是城也。其城三重，会贞按：此以下五句，《元和志》、《寰宇记》同，惟三重作三里，误。《名胜志》重作面，无 悉二字，尤误。 悉崇峻，惟南开一门。内城方十二里，会贞按：《齐乘》四作内城周二十里，子城周十二里，《方舆纪要》同。郭周四十许里。《尸子》曰：莒君好鬼巫而国亡。会贞按：《寰宇记》引《尸子》说，章宗源辑《尸子》采此《注》至守崄全国句，似误。无知之难，小白奔焉。会贞按：《左传 庄公八年》，齐连称、管至父因无知以作乱，鲍叔牙奉小白奔莒在先。乐毅攻齐，守崄戴作险。全国。会贞按：《史记 田齐世家》，燕将乐毅败齐，入临淄，愍王出走遇杀。子襄王保莒城。后田单破燕军，迎襄王入临淄。秦始皇县之，会贞按：汉县为城阳国治，后汉属琅邪国，魏、晋属城阳郡，后属东莞郡，宋、后魏因。今莒州治。汉兴以为城阳国，会贞按：《汉志》城阳国故齐，文帝二年别为国。封朱虚侯章，会贞按：《史》、《汉 诸侯王表》，文帝二年封。治莒。会贞按：见《汉志》。王莽之莒陵也。光武合城阳国为琅邪国会贞按：《续汉志》，琅邪国，建武中省城阳国，以其县属。以封皇子京，雅好宫室，穷极伎巧，壁带饰以金银。朱壁讹作璧，戴、赵改。明帝时，朱《笺》曰：《后汉书》是章帝。此云章帝，字误。守敬按：明字不误。《京传》作肃宗，肃乃显之误也。据《传》，建武十七年封琅邪王，立三十一年薨。则薨于明帝永平十五年，不及章帝时也。正当以此订《传》之误，朱氏反以此为误，疏甚。[四]京不安莒，移治开阳矣。朱开讹作闾，
《笺》曰：《后汉书》云，移治开阳。戴、赵改开。守敬按：见《后汉书 光武十王传》。开阳见《沂水》篇。
 水又南，袁公水东出清山，守敬按：《一统志》谓之青山，称，旧《志》居民以山为利，农具、 丝、薪炭之所出。在今莒州东北八十里。寻坤维西南流，此以卦名代。而注 。[五]戴改寻作遵。守敬按：水西水在今莒州东北。 水又南，浔水注之，水出于巨公之山，会贞按：莒州南六十里有马鬐山，《方舆纪要》即巨公山。《注》云，浔水出巨公山。《一统志》则谓浔水在莒州东南流经马鬐山也。西南流，旧堨以溉田，朱溉下有渚字，赵同，戴删。会贞按：《方舆纪要》引此，无渚字。东西二十里，南北十五里。会贞按：《一统志》称旧《志》，浔水西南流过灰子泊，盖即此。浔水又西南流入 。会贞按：水自今莒州东南，西南流至州西南入 河。
 水又南与葛陂水会。守敬按：《明 地理志》，莒州西南有葛沟店巡检司，葛沟即葛陂水也。水发三柱山，朱柱作注，赵从《方舆纪要》校改。戴改同。守敬按：《一统志》，三注山在日照县西南五十里，而以《沂州府志》作三柱为讹，又谓县北亦有三柱山，非葛陂水所出。窃以柱字为是。西南流径辟城南，朱讹作辟城城南，戴改上城字作土，赵删下城字。守敬按：王念孙曰，《史表》作辟，《汉表》作辟土，盖辟亦作壁，传写析为二字也。郦从《史表》作辟城是，惟城下衍城字耳。戴依《汉表》误字，改作辟土城，大非。赵删一城字，是也。城在今莒州南。世谓之辟阳城。守敬按：赵以此辟阳为审食其之所
封，见《浊漳》篇。《史记 建元以来王子侯者年表》曰：[六]汉武帝元朔二年，封城阳共王子节侯刘壮为侯国也。朱节讹作刘，戴、赵改。全云：《索隐》以为属东海，而善长曰城阳，此从《史表》。守敬按：刘壮为城阳共王子，《史》、《汉表》同，则壮所封自应与城阳近。辟阳为葛陂水所径，在城阳之东南，与东海地相接，故《汉表》在东海。且《史表》亦无在城阳明文，全氏何以知郦从《史表》耶？其水于邑，守敬按：于，《名胜志》，作阏。积以为陂，谓之辟阳湖，西南流注于 水也。守敬按：《一统志》，葛陂水在莒州南一百里，今湮。叶圭绶以州南之陈旺河当之。
又南过阳都县东入于沂。
 水自阳都县守敬按：县见《沂水》篇。又南，会武阳沟水。水东出仓山，守敬按：《齐乘》一作苍山，云在沂州南。在今赣榆县西。山上有故城，世谓之监官城，非也。守敬按：《地形志》，义塘郡归义有盐仓。考《史记 秦本纪》，昭襄王十一年，盐氏，徐广曰，盐一作监。盐、监形近易混，此仓山上之监官城，以《地形志》证之，监当作盐。[七]即古有利城矣。守敬按：《汉志》东海郡有利成县，见《淮水》篇游水下，在今赣榆县西六十里。此有利即利成乡名，郦氏载于 水，盖城在利成之西也。汉武帝元朔四年，封城阳共王子刘钉为侯国也。全云：按本《表》曰东海，而善长以为城阳。守敬按：《史》、《汉表》同。《注》 武阳沟水所径，在阳都之东南，全氏岂以阳都属城阳遂谓善长以有利
属城阳乎？其城因山为基，水导山下西北流，谓之武阳沟。又西至即丘县注于 。守敬按：水在今赣榆县西北。 水又南径东海郡即丘县，《地形志》，即丘有即丘城，又龙沮有即丘城。盖两县地相接也。守敬按：汉县属东海郡，后汉属琅邪国，魏、晋因，宋为琅邪郡治，后魏因，在今兰山县东南五十里。故《春秋》之祝丘也。守敬按：《汉志》即丘，颜《注》引孟康曰，古祝丘。《续汉志》即丘，《春秋》曰祝丘。桓公五年，《经》书：齐侯、郑伯如纪，城祝丘。守敬按：庄四年杜《注》，祝丘，鲁地。《左传》戴增曰字。齐、郑朝纪，欲袭之。守敬按：杜《注》，齐、郑将袭纪，故城祝丘。汉立为县，王莽更之曰就信也。《郡国志》曰：自东海分属琅邪。守敬按：《续汉志》，即丘，故属东海。阚骃曰：即、祝，鲁之音，朱即讹作郎，戴、赵改。守敬按：明钞本作即，谓鲁音以祝为即也。盖字承读变矣。
 水又南径东海厚丘县，守敬按：汉县属东海郡，后汉、魏、晋因，宋省，齐复置，属北东海郡，后废。在今 阳县北六十里。王莽更之曰祝其亭也。朱无曰字，戴、赵增。赵之上并增名字。分为二渎：会贞按：分于今 阳县西北，合下文观之，则渎者，有水、无水之通称也。一渎朱脱此二字，赵同，戴增。会贞按：此一渎是右水。西南出，今无水，世谓之枯 。朱 讹作水，《笺》曰：当作枯 。戴、赵改。会贞按：明钞本作枯 。 右水暂止。一渎会贞按：此一渎是左水，故下称左渎。南径
建陵县故城东。守敬按：汉县属东海郡，后汉废，在今 阳县西北一百五里。[八]汉景帝六年封卫绾为侯国，朱六作八，卫作石，《笺》曰：孙云，《史记 年表》景帝六年，卫绾封建陵侯。赵云：《史》、《汉表》俱言六年，又云，《史》、《汉表》、《传》皆是卫管。全、戴改。守敬按：《史记》本传亦是六年，惟《汉书》本传略之。又《景帝纪》作赵绾，亦误。王莽更之曰付亭也。
 水又南径建陵山西。朱脱建字，全、赵、戴增。戴云：今考《魏书 地形志》，建陵县有建陵山。赵云：《方舆纪要》，建陵山在海州 阳县西北百里，与山东郯城县接境。山南北长而东西狭，上多陵阜，汉因以名县。守敬按：《地形志》又云，郯县有建陵山，盖山分属建陵、郯县也。顾说实本《寰宇记》。魏正光中，朱光讹作元。赵改云：正元，曹魏高贵乡公纪年，此是拓跋魏孝明帝正光年中事也。齐王即萧宝夤。《魏书 萧宝夤传》云，神龟中，出为都督徐、南兖二州诸军事、车骑将军、徐州刺史。正光二年，征为车骑大将军，是也。全、戴改同。齐王之镇徐州也，[九]会贞按：州治彭城，见《●水》篇。立大堨，会贞按：明钞本、黄本并作堰。遏水西流，两渎之会，会贞按：谓左水及新渠初出之交也。置城防之，曰曲 戍。会贞按：《梁书 武帝纪》，普通五年，北伐，破曲木。《通鉴》因之。胡《注》当作曲 ，即此戍也。在今 阳县西北。自堨流三十里，朱自下脱一字，赵增戍字，戴增堨字。西注 水旧渎，谓之新渠。会贞按：此左水改流合右水。旧渎自厚丘西南出，朱脱旧渎二
字，赵同，戴增。会贞按：此再 右水。左会新渠，南入淮阳宿预县，注泗水。会贞按：县见《泗水》篇，此就晋、宋之县言，与《汉志》至下邳注泗同，盖汉下邳之地，后为宿预地也。《地理志》所谓至下邳注泗者也。会贞按：下邳见《泗水》篇。右水自厚丘西南出，下注泗，盖自今郯城之 河，别流行墨河之道。今墨河上流不与 河通，西南至宿迁县西北入运河。《经》言于阳都入沂，非矣。 水左渎会贞按：此再 左水。自大堰水断，故渎东南出，桑堰水注之。会贞按：《齐乘》二引此作桑 ，云， ，乌侯切，则于氏所见本异。水出襄贲县会贞按：县见《沂水》篇。泉流东注 渎，会贞按：水当在今宿迁县北。又南，右合横沟水，朱右讹作左，戴、赵同。会贞按： 水左渎南流，横沟水自渎右东入之，则是右合，非左合也。今订。水发渎右，东入 之赵改水。故渎。会贞按：水亦在今宿迁县北。又南暨于遏。朱作堰，《笺》曰：旧本作暨于渴，盖堨字之误也。赵改堨。戴改遏，云：考《注》内堨亦通称遏。守敬按：明钞本作遏。其水西南流，径司吾山东。会贞按：俗作峒峿山，又讹作峒峿山。《明一统志》，峒峿山在宿迁县北七十里。宋绍兴末，首领张荣屯此山以拒金人。明宿迁即今县治。又径司吾县故城西。会贞按：汉县属东海郡，后汉属下邳国，魏属下邳郡，晋属临淮郡，后省。《通鉴》梁普通五年，魏东海太守韦敝欣以司吾城降，即此。在今宿迁县北六十里。《春秋左传》 执锺吾子朱吴讹作楚，戴、赵同。守敬按：《左传 昭三十年》，吴执锺吾
子，今订。锺吾，小国。见杜《注》二十七年。以为司吾县，守敬按：《寰宇记》，汉为县。此以上当有汉字。王莽更之曰息吾也。又西南至宿预注泗水也。会贞按：左水下流，当于今宿迁县之北，自 河西南流至宿迁县西北，入泗，已湮。 水故渎，会贞按：此故渎在左水之左，在今沭阳县西。自下堰，东南径司吾城东，又东南历柤口城中。会贞按：柤口城详下。柤水出于楚之柤地。会贞按：《春秋》杜《注》，柤，楚地。未实指所在，原不以此为诸侯所会之柤。郦氏则承用杜说也。《一统志》谓峄县之泇河即古柤水。然泇河在古偪阳之东北，与京氏言西北不合，盖水为柤水所乱，遂冒泇名耳，非水所出也。《春秋 襄公十年 经》书，公与晋及诸侯会 于柤。京相璠曰：宋地。今彭城偪阳县西北有柤水沟，去偪阳八十里，会贞按：《释例》楚地内，或曰，彭城偪阳县西北有柤水沟，去锺离五百余里，非诸侯六日再会所至，非也。是京说杜已驳之。郦氏则从京说，而至今皆以为据。东南流径偪阳县故城东北，赵云：按《汉志》，楚国傅阳县，故偪阳国。盖以傅、偪字异，故班固申明之。《续志》亦以为傅阳，而刘昭又引《左氏传》及杜预《注》以实之。今《注》直改傅阳作偪阳也。戴作傅阳。会贞按：郦氏盖承京说书之。两《汉》、《晋志》并作傅。汉县属楚国，后汉属彭城国，魏、晋因，宋废。《地形志》，吕县有偪阳城。在今峄县西南五十里。《地理志》曰：故偪阳国也。守敬按：《左氏经》、《传》作偪阳。《释文》，偪音福。《谷梁》，钱坫谓偪、傅声近通用。梁
玉绳谓偪、福声同通假。《后汉书 陶谦传》，楚宣王灭宋，改偪阳曰傅阳。非也。《春秋左传 襄公十年》，夏四月戊午，会于柤。晋荀偃、士 请伐偪阳而封宋向戍焉。荀罃曰：城小而固，胜之不武，弗胜为笑。固请，丙寅，围之，弗克。孟氏之臣秦堇父，辇重如役。偪阳人启门，诸侯之士门焉，县门发，鄹朱《笺》曰：克家云，《左传》作聊。赵改聊。守敬按：《论语》作鄹，与此同。惠栋云，聚字，古或省文作取，《说文》，聊，鲁下邑，孔子乡。人纥抉之以出门者。狄虒弥建大车之轮，而蒙之以甲以为橹，左执之，右拔戟，以成一队。孟献子曰：《诗》所谓有力如虎者也。守敬按：《邶风 简兮》篇文。主人县布，堇父登之，及堞而绝之，坠，守敬按：《左传》作队，《校勘记》，《石经》作坠。按碑上字，后加。则又县之。苏而复上者三。主人辞焉，乃退，带其断以徇于军三日。诸侯之师，久于偪阳，请归。智伯怒曰：七日不克，尔乎取之，以谢罪也。守敬按：《传》但言必尔乎取之，杜《注》言当取女以谢不克之罪，此兼采之。荀偃、士 攻之，亲受矢石，遂灭之，以偪阳子归，献于武宫，谓之夷俘，偪阳，妘姓也。会贞按：孔《疏》依《郑语》及《世本》，皆云偪阳，妘姓，是祝融之孙，陆终第四子，求言之后。以上皆《左传》文。汉以为县。汉武帝元朔三年，封齐孝王子刘就为侯国。守敬按：《史》、《汉表》，就封在博阳。《汉表 注》济南，而济南无博阳县 
《索隐》谓《志》在汝南，又去齐远。故全祖望从道元以为傅阳，而谓博阳误。窃以孝王子封在济南为合。《方舆纪要》，泰山之卢，战国时号博阳，因在博关南也。项羽封田安济北王，都博阳，即此。泰山与济南接境。王莽更之曰辅阳也。朱无曰字，戴、赵增。《郡国志》曰：偪阳有柤水，守敬按：志作傅阳，此盖牵于京说，变作偪阳。柤水又东南，朱讹作而南，赵而改西，戴改又东。守敬按：柤水非西南流，戴改是也。乱于沂而注于 ，会贞按：《沂水》篇见前，此谓绝沂水，又绝 水，右水、左水，而注左水东之故渎也。 水。谓之柤口，城得其名矣。会贞按：《通鉴》梁大通二年，魏泰山太守羊侃南归至渣口。胡《注》引《水经注》云云。《方舆纪要》，渣口戍在峄县东南，渣、柤同，并音侧加反，盖即今之泇口。依此《注》则在今 阳县西。证以《齐书 张冲传》，冲遣军主桑系祖由渣口攻拔虏建陵、厚丘等城。是渣口在建陵、厚丘之南，与此合，非今泇口也。[《地形志》， 阳郡有渣县，当即柤口城。]东南至朐县入游，注海也。会贞按：游水见《淮水》篇，朐县亦见彼篇。柤水注 入游，是柤、 合流，柤水即 水也。故彼篇谓游水历朐县与 合。今峄县西南，至邳州西南之运河，盖柤水故道，东南至 阳县，西南已湮。又东至海州南，盖即今 河之道，水旧于此入游，今 河自沂水县北，东南流经莒州，又西南经兰山县、郯城县、 阳县，又东至海州东南入海。
　　巨洋水
巨洋水守敬按：《汉志》引《邶诗》，河水洋洋，卢文弨谓即《新台》之河水弥弥也。《玉篇》，●，亡尔切，亦
弥字。《集韵》，弥或作●，然则此洋字当作●。出朱虚县泰山北，过其县西。
泰山即东小泰山也。会贞按：《史记 封禅书》、《汉书 郊祀志》称东泰山，《地理志》朱虚下同。《说文》亦同。《续汉志 注》引《郑志》有小泰山。师古引臣瓒曰，东泰山在朱虚界中，有小泰山，是则此山本名东泰山，又号小泰山，以别于泰山。此《经》及《汶水》篇则谓之泰山。[《地形志》盘阳有太山祠，太、泰同，即此山。]而郭璞《中山经 注》又合东、小言之，为东小太山，郦所据也。互详《汶水》篇。巨洋水即《国语》所谓具水矣，守敬按：《楚语》，昔齐驺马繻以胡公入于贝水。天圣本及朱公序本并作贝。《史记 索隐》引宋忠亦作贝。董增龄以此《注》作具水为正。《通鉴》晋义熙五年，《注》亦作具水。袁宏谓之巨 ，朱 讹作昧，戴、赵同。守敬按：《后汉纪》，建武五年，耿弇追击张步至巨昧水上。巨、巨同，作昧与此同误。《通鉴 注》作 ，[一〇]音莫葛翻，是也。今订。《春秋 隐元年》，公及邾仪父盟于蔑，《公羊》、《谷梁》作 ，《释文》 音蔑，故此水又谓之巨蔑。王韶之以为巨●，赵据《通鉴 注》校改●作蔑。戴改同。守敬按：《宋书 武帝纪》，义熙五年，讨慕容超。超使公孙五楼据巨蔑水，则蔑字是。然考《吕氏春秋》，齐令章子与韩、魏攻荆，荆使唐薎将兵应之。《荀子》作蔑、则蔑、薎一也，●乃薎之异文，郦氏所见王韶之《晋安帝纪》，当本作●。《通鉴 注》盖依《宋书》改之，不得以为据也。亦或曰朐弥，皆一水也，而广其目焉。赵云：按朐弥之弥，亦作渳。《元史 王盘传》，李 素重盘，以礼延致之，盘亦乐青州风土，乃买田渳河之上，题其居曰鹿庵，即朐弥水也。守敬按：《通鉴》唐天复三年，又谓之米河。《寰宇记》临淄下，又
谓之沫水。《九域志》、《金 地理志》临朐下，又谓之洱水。今曰弥河，出临朐县南，沂山北麓。其水北流径朱虚县故城西，守敬按：汉县属琅邪郡，后汉属北海国，魏属城阳郡，晋属东莞郡，宋属平昌郡，后魏因。《地形志》，盘阳有朱虚城。在今临朐县东南六十里。汉惠帝二年，封齐悼惠王子刘章为侯国。赵云：按《史表》，章以高后二年封。守敬按：《汉表》同。《地理风俗记》曰：丹山在西南，丹水所出，东入海。守敬按：《汉志》，朱虚凡山丹水所出，东北入海。应所本，凡、丹字异，说见下。丹水由朱虚丘阜矣，故言朱虚城西有长 远峻，名为破车岘。守敬按：《御览》五十六引伏琛《齐地记》，朱虚城西有山岘，远而峻，今名半[字误。]车岘。《元和志》，破车岘在临朐县东南三十五里，高七十丈，周回二十里，道径险恶，因名破车岘。唐临朐即今县治。城东北二十里有丹山，守敬按：《括地志》，丹山在临朐县界，朱虚故县西北二十里。西为东之误，在今临朐县东北三十里。世谓之凡山，会贞按：《淄水注》亦云，丹山俗谓凡山。郦氏盖从应说，以丹为正。如《庐江注》所云，庐江之名，山水相依也。考《史记 封禅书》、《汉书 郊祀志》、《地理志》并作凡山。《五帝本纪》作丸山，而《集解》引徐广互存之，张守节以丸山为是。梁玉绳以凡山为据。顾祖禹又言，丸山，或讹为凡山，俗名丹山。王先谦则谓此山当如应说。县在西南，非山也。守敬按：此驳应山在西南之说。丹凡字相类，音从字变也。赵云：按丹，古篆作几，故与凡相似。丹水朱丹水上有山导二字，戴、赵
删同。有二源，各导一山，世谓之东丹、西丹水也。会贞按：《寰宇记》引伏琛《齐记》，尧山南有二水，名东、西丹水。西丹水自凡山朱脱水字，凡讹作穴。戴、赵增改。会贞按：今水曰大丹河，出临朐县东北之丹山。北流径剧县故城东，会贞按：汉县属北海郡，后汉为北海郡治。[顾祖禹误谓后汉省，此剧入菑川之剧，误，彼剧见下。]魏属琅邪国，晋属东莞郡，宋属北海郡，后魏因。在今昌乐县西十里。东丹水注之，水出方山，朱无水字，戴、赵增。会贞按：《寰宇记》，方山在昌乐县东南二十五里。晏谟《齐记》云，剧城东南二十五里有方山，远望正方。《齐乘》一，丹山东连方山，今方山在昌乐县东南二十里。丹河所出也。山有二水，朱二讹作三，赵同，戴改，全改同。会贞按：改二是，谓东丹水及漪水也。一水即东丹水也。北径县，合西丹水而乱流，又东北出径●薄涧北。会贞按：河东四有倚亳川水，《伊水注》有倚薄山水，此作●异。●水亦出方山，会贞按：《方舆纪要》，黑水在昌乐县东南，俗名污河，源亦出方山。盖即此水。《水道提纲》谓之大于河。流入平寿县，积而为渚。会贞按：渚当在今潍县西南。水盛则北注东南流，屈而东北流径平寿县故城西，会贞按：县详后白狼水下。而北入丹水，谓之鱼合口。会贞按：今大于河自昌乐县东南，东北流至潍县北，入丹水。丹水又东北径望海台东，朱脱海字。赵增云：《方舆纪要》，望海台在寿光县东北四十里，相传秦始皇所筑。下云，巨洋水又东北径望海台西，东北流，伏琛、晏谟 以为平望亭，是
也。东北注海，盖亦县所氏者也。赵云：按《汉志》，北海郡平望县，侯国。《续志》无之，盖东京省。范《史 和熹邓后纪》有平望侯刘毅。章怀《注》云，平望县，属北海郡，今青州北海县西北平望台是也。一名望海台。《注》无平望之目，而云，盖亦县所氏，可为 卤矣。亦见此篇《注》尾。会贞按：今大、小丹河自临朐、乐昌之交，东北至寿光县东合流，又东北至潍县合于河，东北入海，与郦《注》合。《水道提纲》 丹河至寿光县东入弥河 于河入海，盖所据之图误也。
又北过临朐县东。
巨洋水自朱虚北入临朐县，熏冶泉水注之。水出西溪，飞泉侧濑，于穷坎之下，泉溪之上，守敬按：《一统志》，熏冶泉在临朐县西南二十五里海浮山下。《蚕尾续文》曰，冶泉出古朱虚县北西溪，山如初弦之月，自东北入山，有二泉瀵出西岩下，东流为大溪。源麓之侧，有一祠，目之为冶泉祠。朱二祠字作祀，戴、赵改。按《广雅》，金神谓之清明，斯地盖古冶官所在，守敬按：《齐乘》四冶官祠，临朐南冶原。故水取称焉。水色澄明，而清泠特异。渊无 石，浅镂沙文，中有古坛，参差相对，后人微加功饰，以为嬉游之处。南北邃岸凌空，疏木交合。守敬按：《齐乘》四引《渑水燕谈》，冶原山奇水清，旁无人 ，丛筠古木，气象幽绝。先公以太和中作镇海岱，会贞按：《淄水注》又云，太和中，先公除州。道元之父为
青州刺史，详彼篇。余总角之年，侍节东州，朱侍讹作持，戴改。赵据《齐乘》校云：《隋书 麦铁杖传》云，陪麾问罪，亦其义也。守敬按：明钞本作侍节。考道元孝昌三年遇害，[一一]年四十二，上距太和二十三年，计二十八年，十五岁，是生于太和九年，故以太和中为总角之年也。至若炎夏火流，闲居倦想，提琴命友，嬉娱永日。桂笋寻波，朱作汳。《笺》曰：当作桂棹寻波。戴、赵改波。守敬按：明钞本作波。轻林委浪，琴歌既洽，欢情亦畅，是焉栖寄，实可凭衿。守敬按：《渔阳诗话》今有凭襟亭。小东有一湖，佳饶鲜笋，匪直芳齐芍药，实亦洁 飞鳞。其水东北流入巨洋，谓之熏冶泉。守敬按：水自今临朐县西南，东北流，至县南入弥河。又径临朐县故城东。守敬按：《宋书 武帝纪》，巨蔑水去临朐城四十里。叶圭绶谓指上源言，是也。今水正径城下。汉县属齐郡，后汉属齐国，魏属东莞郡，晋因，宋废，今临朐县治。城古伯氏骈邑也。守敬按：《春秋 庄元年》杜《注》，郱在东莞临朐县东南。《汉志》颜《注》引应劭曰，有伯氏骈邑。郱、骈音同。《续汉志》，临朐有郱亭，古郱邑。《括地志》，郱城在青州临朐县东南三十里。是骈在临朐境耳，非即临朐城也。郦说稍误。汉武帝元朔二年，戴以二为讹，改作元。守敬按：《史》、《汉表》俱是二年。封菑川懿王子刘奴为侯国。赵云：按《索隐》曰，《表》在东海。考《汉志》，东海有朐，临朐属齐郡，东莱亦有之，然则未知东海是东莱之误，抑临朐乃朐县之讹也。应劭曰：临朐，山名也。赵云：按朐是山名，又是水
名，县名临朐，以城临侧之故耳。《汉志 注》引应劭曰，临朐山谓临侧朐山也，非以临朐为山之名也。善长误矣。守敬按：《元和志》，朐山在临朐县东南二里。《寰宇记》，在县东七十里，异。《方舆纪要》亦云东南二里。《县志》，在弥水东岸。故县氏之。守敬按：《元和志》亦谓县东有朐山，因以为名。朐亦水名，会贞按：《九域志》、《金 地理志》并云，临朐有朐水。《方舆纪要》，朐水出朐山。其城侧临朐川，朱讹作侧川临朐，赵同，戴改。是以王莽用表厥称矣。赵云：按《汉志》临朐县，莽曰监朐。此无监朐之名，而云莽表厥称，窃所未喻。其城上下戴删其字。沿水，悉是刘武皇北伐广固，营垒所在矣。守敬按：道元于南朝之君，皆称谥号，不如魏收之妄。知其生平非刻酷者。《宋书 武帝纪》，伐南燕在义熙五年。广固见《淄水》篇浊水下。
巨洋水朱无水字，戴同，赵增。又东北径委粟山东，会贞按：《寰宇记》新泰县，委粟山引伏琛《齐地志》，山孤立如聚粟。与此同。《齐乘》二，委粟山，今名粟山，《县志》亦名稷山。在今临朐县东北三里。孤阜秀立，朱秀讹作委，戴、赵改。会贞按：《齐乘》引此作秀，《方舆纪要》亦作秀。形若委粟。又东北，洋水注之。水西出石膏山西北石涧口，守敬按：洋水出石膏山，本《汉志》，《说文》作高山。徐锴本作石膏山，与《汉志》合。《续汉志 注》引《地道记》作石高山，《齐乘》二以为石沟水，[改出西北作东北，误。]盖郦氏所言，世俗之名相沿不改也。今曰石高河，出益都县西南石高山。东南径逢山
祠西。朱祠上衍下字。赵据《汉书 地理志》校删，戴删同。守敬按：《地理志》，临朐有逢山祠，盖祠古逢伯陵。《郊祀志》逢作蓬，云，宣帝祠蓬山石社石鼓于临朐。[一二]洋水又东南。朱讹作南东，戴、赵乙。历逢山下，守敬按：《地形志》，西安有逢山。《隋志》，临朐有逢山。《元和志》，在西二十二里。《齐乘》一，其山四面斗绝，[一三]惟一径可登。在今临朐县西二十五里。即石膏山也。守敬按：《一统志》，是山跨临朐、益都二县界，在临朐者名逢山，在益都者名石膏山，实一山耳。麓三成，赵据《齐乘》麓上增山字，戴增同。守敬按：《齐乘》，山即石膏山，麓三成，山字属上，赵读未审。壁立直上。山上有石鼓，鸣则年凶。郭缘生《续征记》曰：逢山在广固南三十里，有祠并石人、石鼓。朱脱石人二字，戴、赵同。守敬按：此当先言石人,下石人云方有根。《书钞》一百二十一、《御览》五百八十二、《事类赋注》十一引郭《记》此条，并有石人二字，今增。齐地将乱，石人辄打石鼓，闻数十里。赵据《方舆纪要》闻上增声字。戴增同。守敬按：《书钞》、《御览》、《事类赋注》皆无声字，与此同。顾氏乃臆增，不足为据。洋水历其阴而东北流，会贞按：阴疑阳之误。据上逢山有祠，则祠在山上，下洋水东南径逢山祠西，又东南历逢山下，则由山之西，历山之南，此当作历其阳矣。又下建德水发逢山阜，《淄水》篇长沙水出逢山北阜，俱在洋水之北，益足证洋水历逢山之阳，非历其阴也。世谓之石沟水。守敬按：石膏、石沟，音近致讹，盖言此山之水也。东北流出于委粟山北，而东注于巨
洋，守敬按：今石高河自益都县西南，东流至临朐县北，入弥河。谓之石沟口。然是水下流，亦有时通塞，及其春夏水泛，川澜无辍，亦或谓之为龙泉水。守敬按：《通鉴》晋太元十九年，燕辽西王农败青州刺史辟闾浑于龙水，即此。《地理志》，石膏山，洋水所出是也。朱脱所字，又是字讹在出字上。赵增、改云：《汉书 地理志》临朐县，石膏山，洋水所出。戴增、改同。今于此县，惟是渎当之，似符群证矣。巨洋水又东北得邳泉口，朱作巨洋。赵改洋水，后 同，云：盖即《齐乘》之所谓北洋矣。戴增水字。守敬按：赵说误，上已 洋水注巨洋，安得又 洋水？戴增水字，是也。泉源西出平地，东流注于巨洋。全、戴增水字。守敬按：《齐乘》二，邳泉在建德水源之东北，入建德，非入巨洋也。与郦说异。或水道有变迁欤？在今临朐县北。巨洋水朱无水字，戴、赵增。又北会建德水，水西发逢山阜，而东流入巨洋水也。守敬按：《齐乘》，建德水出益都府南七里涧，俗名七里河，水东犹有建德村，下合南阳水入巨洋，与郦说亦异。今七里河西自益都县南，东流入弥河，又与此合。南阳水见《淄水》篇。
又北过剧县西。
巨洋水又东北合康浪水，会贞按：《御览》五十九引《三齐略记》，康浪水在齐城西南十五里，康衢，侧宁戚叩牛角歌于此。《通典》、《寰宇记》、《九域志》、《金 地理志》皆从之，于临淄载康浪水。[《寰宇
记》淄川县亦载，与临淄近。]《地形志》，东魏有苍浪沟。《瓠子河注》，德会水出昌国县黄山，世谓之沧浪沟。苍沧与康音近，盖即康浪水。魏时水偶变名，郦氏不悟即古康浪，故略宁戚事不载耳。此别一康浪，《齐乘》指为香山南之狗王河，而谓与宁歌较合也。水发县西南●山，守敬按：即下尧水所径之●山。《隋志》都昌下，作箕山。《寰宇记》益都下，亦作箕山。《齐乘》一，齐城山势俱带西南，东郊平原百余里，有香山，童然孤峙，即此山也。在今益都县东五十里。无事树木，守敬按：《寰宇记》引此少事字，《齐乘》、《名胜志》与此合。而圆峭孤峙，巑岏分立。左思《齐都赋》曰：●岭镇其左是也。朱脱镇字。赵增云：下引《齐都赋》牛岭镇其南。守敬按：《齐乘》一引此有镇字。康浪水北流，注于巨洋。巨洋水朱无水字，戴同，赵增。又东北径剧县故城西，守敬按：前汉县为甾川国治，后汉废，[详下。]在今寿光县东南三十里。古纪国也。守敬按：《汉志》菑川国剧，颜《注》引应劭曰，故肥国，今肥亭是。据《续汉志》，剧有纪亭，古纪国，则应说两肥字皆当作纪。故郦氏本之，言古纪国。《世族谱》，纪国，姜姓，侯爵。《春秋 庄公四年》，纪侯不能下齐，以与弟季，大去其国，违齐难也。守敬按：《左传》文。后改曰剧，故《鲁连子》曰：朐剧之人辩者也。会贞按：《寰宇记》昌乐县下，鲁连云，孟子，朐之辨者，语不可通，当亦是引此文而传写讹误。[一四]汉文帝十八年，别为菑川国，后并北海。赵云：按《郡国志》云，北海国，建武十三年，省菑川、高密、胶
东三国，以其县属。但《前汉志》菑川有剧，北海亦有之。此是菑川之剧，非北海之剧也。守敬按：二句《汉志》文。《志》作甾，甾、菑同。《史》、《汉 诸侯王表》、《齐悼惠世家》、《汉纪》并作十六年，是也。惟《汉志》作十八年，误。此又沿《汉志》之误。按：始封齐悼惠王子贤为王国，景帝又封悼惠王子刘志。据《汉表》，菑川王永，至王莽篡位贬为公，明年废。则前汉未省并。赵氏以后汉为说，不知班《志》无此例。王先谦谓后并北海四字，后人窜入。汉武帝元朔二年，封菑川懿王子刘错为侯国，王莽更之曰俞县也。朱脱曰字，俞讹作愈。赵增改云：愈，《汉书 地理志》作俞，更之下落曰字。全、戴增改同。又云：按《汉志》菑川首剧，自是王国都，不应以封王子。班固于此县下，但云莽曰俞，而北海之剧《注》云侯国。疑错所封在北海，善长混而一之，非矣。菑川国治之剧，在寿光县东南三十里，亦曰剧南城。北海之剧在昌乐县西北。后汉时，此剧废省，而移北海郡治菑川之剧也。会贞按：《史》、《汉表》，元朔二年封同。赵氏据《汉志》疑错封北海之剧，是也。惟谓后汉省彼剧，而移北海郡治菑川之剧则未合。盖后汉省菑川之剧入彼剧，以北海治故所属之剧耳。《续汉志》，剧有纪亭，故纪国，谓纪亭在后汉剧县地，不得据以为仍前汉之剧县也。城之北侧有故台，守敬按：《寰宇记》，纪台在昌乐县西六十里剧城内，高九尺，纪侯所筑即此。台西有方池。朱讹作地，赵据《名胜志》改，戴改同。晏谟曰：西去齐城九十七里。耿弇破张步于临淄，追至巨 ，朱作巨洋，全、戴同。《笺》曰：旧本作巨昧。赵改巨昧。守敬按：明钞本、黄本并作巨昧。[当作 。]考晏谟说全本《后汉纪》，郦氏引之，自当同前作巨 ，
故云即是水也，若是巨洋，不烦解说矣。《注》两言巨 者，前是袁宏说，此则以为晏谟说，故不觉其复也。至九十七里，《后汉纪》作九十里，未知谁脱谁衍？《齐乘》谓周齐国故城，秦、汉、魏、晋之齐郡[或为国。]治。即今临淄县也。水上，僵尸相属，即是水也。巨洋水朱无水字，戴同。全、赵增。又东北径晋龙骧将军、幽州刺史辟闾浑墓东，而东北流。会贞按：《晋书 安帝纪》，隆安三年，慕容德陷青州，害龙骧将军辟闾浑。《地理志》青州下，置幽州，以别驾辟闾浑为刺史，镇广固隆安四年，为慕容德所灭。《载记》，浑闻德军将至，奔魏，德追军追斩于莒城。《齐乘》五，浑墓在寿光西南三十里。《一统志》，在县南三十里。墓侧有一坟，甚高大，朱墓作浑，戴、赵改。时人咸谓之为马陵，朱马作焉，《笺》曰：谢云，一作马。戴、赵改马。守敬按：《名胜志》引此作马。《齐乘》，臧台在寿光西四十里，又西五里有马陵台，即此。而不知谁之丘垄也？巨洋水又东北径益县故城东。守敬按：汉县属北海郡，后汉属乐安国，魏废，在今寿光县西二十里。王莽更之曰涤荡也。朱无曰字，戴、赵增。赵云：案今本《汉志》作探阳，亦误也。范《史 刘盆子传》有王莽探汤侯田况。章怀《注》，王莽改北海益县曰，探汤，是也。会贞按：梁氏《清白氏集 瞥记》三，汤、荡古通，阳与涤并传写之误。晏谟曰：西去齐城五十里，朱西作南，全、赵、戴同。会贞按：益县在今寿光西，齐城在益城之西，不在其南也，则南为西字之误无疑。又上剧县尚在益县东南，晏谟谓西去齐城九十七里，亦此本作西之证，今订。司马宣王伐公孙渊，北徙丰人，住于此城，遂改名为南丰城也。守敬按：《魏
志 少帝纪》，正始元年，以辽东汶、北丰县民流徙渡海，规齐郡之西安、临淄、昌国县界立新汶、南丰县以居之。与晏说不合。《方舆纪要》，后汉末，公孙度据辽东，置城，谓之丰城。司马懿伐辽东，丰人南徙，其留者曰北丰，在沈阳中卫西北。在今承德县西北。又东北积而为潭，枝津出焉，谓之百尺沟，西北流径北益都城也。戴删也字。汉武帝元朔二年，朱讹作三年。赵改云：《表》作二。全、戴改同。守敬按：《史》、《汉表》同。封菑川懿王子刘胡为侯国。赵云：按《史》、《汉表》作益都侯，而《汉志》北海郡有益县。《续志》乐安国下云，益，侯国，故属北海，是也。《魏书 地形志》，齐郡有益都县。《寰宇记》云，魏于寿光县南十里益都城，置益都县，属齐国。宋至后魏并属齐郡也。则益都是三国魏所置，治益都城，与两汉之益县，微有分别。顾景范曰，益都侯邑，后并入益县，未知所据矣。又青州府寿光县下，巨定城在县西北八十里。汉县属齐郡，后汉省。《志》云，县西四十里有益城，汉益县也。县北二十里有益都城，汉武封淄川懿王子胡为侯邑处。是知侯邑与县治本属二城。益都始为侯邑，未立县之明证也。会贞按：前汉侯国曰益都，两汉县曰益。《续志》称益侯国故属北海，盖以益都侯邑已并入益县，为益县地，故云然。顾氏本以为说，非别有所据也。《史》、《汉表》之益都城，复因魏置益都县于寿光南，世遂以北益都城呼之，与《淇水》篇之北修城同。《注》 北益都城而不及益都县，疑有脱文。又西北流而注于巨淀矣。朱《笺》曰：谢云，当作注于巨洋。赵云：按《汉志》，洋水东北至广饶入巨定，谢说非是。会贞按：《汉志》以洋水为正流，云出石膏，入巨定，而于巨
洋略之。《水经》因巨洋导源较远，以之立篇。郦氏以为洋水入巨洋，洋水之下流入巨定者，为巨洋枝津。
又东北过寿光县西。
巨洋水自湖赵湖上增巨淀二字，云：《淄水注》，巨淀县东南则巨淀湖，《注》落二字。戴增同。会贞按：增非也。据上文注巨淀者，巨洋之枝津，非巨洋水，此安得云巨洋水自巨淀东北流乎？此湖即上巨洋积而为潭之水也。上言其积，此接 其流，与巨淀何涉？东北流，径县故城西，守敬按：汉县属北海郡，后汉属乐安国，魏属乐安郡，晋属乐安国，宋废。在今寿光县东北二十里。王莽之翼平亭也。守敬按：《汉书 王莽传》有翼平连率田况，是莽又置翼平郡矣。汉光武建武二年，封更始子鲤为侯国。守敬按：见《后汉书 刘玄传》。城之西南水东，有孔子石室，故庙堂也。中有孔子像，弟子问经，既无碑志，未详所立。全云：按于钦曰，《水经》之言非也，乃是仓颉墓中石室。守敬按：《齐乘》五，苍颉台在寿光西北，洱水所经。《通志》云，《苍颉石室记》二十八字，在苍颉北海墓中，土人呼为藏书室。周时无人识，至秦李斯识八字，云，上天作命，皇辟迭王。汉叔孙通识十二字。岂孔子至齐亦尝访焉，故有问经之目耶？巨洋水朱无水字，戴同，赵增。又东北流，尧水注之，水出剧县南角崩山，朱角讹作有，赵据《名胜志》校改，戴改同。守敬按：《名胜志》讹与《注》同，此当云，依《齐乘》一改。即故义山也。守敬按：《齐乘》，益都府东角崩山，伏琛《齐记》，亦名尧山，水名
尧水，地名尧沟。《一统志》，义山在临朐县东五十里，亦名尧山，尧河出此。俗人以其山角若崩，朱脱此二字，赵据《名胜志》校增。戴增同。因名为角崩山，亦名为角林山，皆世俗音 也。水即蕤水矣。《地理志》曰：剧县有义山，蕤水所出也。守敬按：甾川国剧下文。北径●山东，俗亦名之为青水矣。戴改水作山。守敬按：《齐乘》二，尧水，一名蕤，又名青，则青水字不误。如《沮水注》青溪之比。●山已见上康浪水下，此乃带言水径其山，变名青水，非复释●山也。戴不察耳。尧水又东北径东、西寿光二城闲。守敬按：《寰宇记》，斟灌城，亦名东寿光。盖以寿光县在西，称西寿光，斟灌在东，称东寿光也。应劭曰：寿光县有灌亭。守敬按：《汉志》颜《注》引应劭曰：古灌，禹后，今灌亭是。钱大昕谓为斟之误。杜预曰：在县东南，斟灌国也。又言：斟亭在平寿县东南。守敬按：《左传 襄四年》杜《注》，斟灌、斟寻二国，夏同姓诸侯。乐安、寿光县东南有灌亭。北海平寿县东南有斟亭。《括地志》，斟灌故城在青州寿光县东五十四里。《齐乘》四，在东四十里。在今寿光县东北四十里。斟亭故斟寻国，详下。平寿故城在白狼水西，今北海郡治。守敬按：汉县属北海郡，后汉属北海国，魏、晋因。[《晋志》属济南郡，误。《地形志》，晋属齐郡，岂晋尝度属齐欤？]宋属北海郡，后魏为郡治。《地形志》，北海郡治平寿城。在今潍县西南三十里。水上承营陵县之下流。会贞按：汉县为北海郡治，后汉属北海国，魏属城阳郡，晋属东莞郡，宋属
高密郡，后魏属平昌郡，在今昌乐县东南五十里。《淄水注》，营陵城北有一水，世谓之白狼水，西出丹山。今曰白狼河，出昌乐县南之方山南麓。东北径城东，会贞按：指平寿城，非谓营陵城也。平寿城在白狼水西，故东北流径城东。若营陵城在水南，则东北流径城西，不径城东也。西入别画湖，会贞按：湖当在今潍县东北。亦曰朕怀湖。湖东西二十里，南北三十里，东北入海。会贞按：今白狼河自昌乐县南，东北流经潍县，又东北入海。斟亭在溉水东，水出桑犊亭东覆甑山，守敬按：汉桑犊县属北海郡，后汉废，盖废县为亭也。在今潍县东南三十里。《汉志》，溉水出覆甑山。《寰宇记》，唐改为溉源山，在潍州东南六十里。《齐乘》谓水即东虞河，今曰东于河，出潍县南山。亭故高密郡治，世谓之故郡城，守敬按：叶圭绶曰，汉高密为国，后汉无高密郡，晋亦国非郡。道元称故郡，则非后魏郡治，此为刘宋高密郡治无疑。《地形志》，营陵有高密城。山谓之塔山，守敬按：《寰宇记》，山形如塔，故名。水曰鹿孟水，亦曰戾孟水，皆非也。《地理志》，桑犊，朱作《地理志》曰桑犊故亭。赵云：按《汉志》，北海郡桑犊县覆甑山，溉水所出。桑犊本汉县，何云故亭乎？戴删故亭二字。北海之属县矣。有覆甑山，溉水所出，北径斟亭西北。朱此下有今曰狼水四字，赵曰下增白字，戴改今曰作合白。会贞按：戴改是也，惟下仍 溉水又北径寒亭西，此不得先言溉水合白狼水，四字当本在寒亭西下，传钞者误错入此也。今移下。按《地理志》，
北海有斟县。守敬按：汉县属北海郡，后汉废，盖省为斟亭也。在今潍县东南五十里。京相璠曰：故斟寻国，禹后。西北去灌亭九十里。朱无里字，《笺》曰：九十当作九里，宋本作九十里，恐亦误耳。赵、戴增里字。守敬按：《地理通释》四，引此本九十里。《汉志》平寿，颜《注》引《应劭》曰，古寻，禹后，今城是也。京所本。溉水又北径寒亭西，守敬按：《续汉志》，寒亭古寒国，浞封此。《左传》杜《注》，平寿县东有寒亭。《寰宇记》，在潍州东二十三里。在今潍县东北三十里。合白狼水。戴寒亭西下，增而入别画湖五字。会贞按：戴不知有错简，故臆增。今移合白狼水四字于此，以还旧观。《汉志》，溉水东北至都昌入海，不载白狼水。郦氏因白狼水源较远，以为正流入海，而 溉水入之。今东于河自潍县南，北流至县东北，入白浪河。《郡国志》曰：平寿有斟城，有寒亭。朱讹作平寿在斟灌东。赵灌改城，云：按《续志》，平寿有斟城，不如郦所云。戴改、增作平寿有斟城有寒亭。全改、增同。守敬按：戴改、增是也。明钞本作有斟城，赵改虽是而未尽。上言径寒亭，当引有寒亭以证之。薛瓒《汉书集注》云：按《汲郡古文》，相居斟灌，东郡灌是也。明帝以封周后，改曰卫。守敬按：此瓒释斟灌，当在《汉志》寿光下，颜《注》不载。瓒所云东郡灌，即观。颜《注》引应劭曰，世祖更名卫国，以封周后。《续汉志》亦云，光武更名。此明帝字当误。斟寻在河南，非平寿。又云：守敬按：又字承上《汲郡古文》。太康居斟寻，羿亦居之，桀又居之。《尚书 
序》曰：太康失国，兄弟五人，徯于洛汭。守敬按：今本《汉志 注》徯作须，《书 序》亦作须。官刻戴本洛作河，误，孔刻不误。此《五子之歌 序》文。此即太康之居为近洛也。守敬按：此平寿下瓒释斟寻说，颜《注》引之。余考瓒所据，今河南有寻地。朱地作也，戴、赵改。守敬按：见《洛水》篇。卫国有观土。守敬按：见《河水》五浮水故渎下。《国语》曰：启有五观，谓之奸子。五观守敬按：《楚语》文。韦《注》，五观太康昆弟也。互见《淇水》篇。《国语》之五观，非古文《尚书》之五子，全氏《经史问答》，辨之审矣。盖其名也。所处之邑，其名曰观。皇甫谧曰：卫地。朱讹作也，戴、赵改。又云：夏相徙帝丘朱帝讹作南，戴、赵改。守敬按：《御览》八十二引《帝王世纪》作商丘，亦误。《竹书》，世子相出居丘，误同。《左传》，卫成公梦康叔曰，相夺予享。可知夏后相尝居帝丘。依同姓之诸侯于斟寻氏。朱于下有斟灌二字，赵同，戴删。守敬按：《御览》引《帝王世纪》有此二字，《竹书》一本同。《史记 正义》引无。即《汲冢书》云：相居斟灌也。既依斟寻，明斟寻非一居矣。守敬按：当是既依斟寻，明灌、寻非一居矣。穷后既仗善射，篡相，韩浞亦因逢蒙弒羿，朱《笺》曰：古寒、韩字通用。戴改韩作寒，下同。守敬按：逄蒙杀羿见《孟子》及《楚辞 注》。即其居以生浇，因其室而有豷。守敬按：《史记 夏本纪 正义》引《帝王纪》，此钞变其辞。故《春秋 襄公四年》，魏绛曰：浇用师灭斟灌及斟寻氏，处浇于过，处豷于戈。
守敬按：《左传》杜《注》，过、戈皆国名。东莱掖县北有过乡，戈在宋、郑之间。是以伍员言于 子曰，过浇杀斟灌以伐斟寻是也。有夏之遗臣曰靡，事羿；羿之死也，逃于鬲氏。朱鬲讹作隔，下同。戴、赵改。今鬲县也。守敬按：县见《河水》五、《大河故渎》一。收斟灌、斟寻二国之余烬，朱寻上脱斟字，戴、赵增。杀韩浞而立少康，灭之，有穷遂亡也。[一五]守敬按：自故《春秋》以下，《左传 襄四年》及杜《注》文。惟是以伍员二句，参以《传 哀元年》文。是盖寓其居而生其称，宅其业而表其邑，纵遗文沿褫，亭郭有传，未可以彼有灌目，谓专此为非，舍此寻名，而专彼为是。以土推传。朱土，近刻讹作上。戴、赵改。会贞按：明钞本作土。应氏之据，亦可按矣。全云：按吴仁杰曰，原二斟故国，盖不一处。应氏以为寿光、平寿县。按靡奔有鬲以收二国余烬，鬲在平原，与北海近，则应说是。瓒以为在河南，与洛汭近，则瓒说亦是。然则其归奈何？曰，《汲冢书》有元太康居斟寻，羿亦居之。太康失邦而奔斟寻，斟寻本在河南，羿伐之，乃弃国而保平寿，所以有二城。不然，斟寻未灭，羿安得而居之？相居在东郡之观而北海亦有灌亭，正类是。而后又以淳于县为故斟灌国，其非一地可知。乃必欲以畔观为斟灌，至此依违两可，复不尽非应说，亦颇困矣。守敬按：郦氏主瓒说，末句盖驳应氏，不得云应氏之据可按，亦字当是未字之误。《史记 正义》臣瓒云，斟寻在河南，盖后迁北海也。吴氏所本。而《汉志》颜《注》以瓒说为非。《齐乘》谓
斟国在齐，斥皇甫谧斟灌在卫，臣瓒斟寻在河南之说，高士奇亦然。尧水又东北注巨洋。守敬按：《汉志》蕤水入海《注》言，尧水注巨洋，则在今寿光县东入弥河。今尧河自临朐县东北流，至寿光县东南，入丹河。伏琛、晏谟 言，尧尝顿驾于此，故受名焉。非也。《地理志》曰：蕤水自剧东北，至寿光入海。守敬按：今本《汉志》脱东字。沿其径朱作逗。《笺》曰：疑作径。戴、赵改径。趣，即是水也。
又东北入于海。
巨洋水又东北径望海台西，朱无又字，戴同，赵据孙潜校增。会贞按：《地形志》，南皮有望海台，即此。东北流。伏琛、晏谟 以为平望亭在平寿县故城西北八十里，古县；又或言秦始皇升以望海，因曰望海台，未详也。会贞按：汉平望县属北海郡，后汉废，盖废为平望亭也。《晋书 陆晔传》，晔封平望亭侯。《初学记》二十四引伏琛《齐地记》，平寿城西北八十里有平望亭，亦古县也。或云，秦始皇为望海台。《御览》一百五十七引同，比此稍略。《一统志》，平望故城在寿光县东北，称旧《志》望海台在县东北四十里，是也。而又云，望海台在潍县东北，失于不照。按《史记》汉武帝元朔二年，封菑川懿王子刘赏为侯国。会贞按：《史》、《汉表》，赏封平望县侯。又东北注于海也。会贞按：今弥河自临朐县南，北流经益都县，又东北经寿光县。《水
道提纲》，弥河东北至弥河口入海。后稍移东数十里，至黑洋口入海。旧弥河口犹存。
　　淄水
淄水出泰山莱芜县原山。孙星衍曰：淄当为菑，《周礼》幽州，浸曰菑。会贞按：《禹贡》作淄，《周礼》作菑。《汉书》淄、菑、甾错出，三字通用。故《汉志》莱芜下，载此水作甾，此《经》、《注》作淄。孙氏主《周礼》，未博考也。
淄水出县西南山下，世谓之原泉。《地理志》曰：原山，淄水所出。故《经》有原山之论矣。守敬按：《续汉志》，莱芜有原山，淄[原误潘。]水出，本《汉志》。叶圭绶曰，原山在博山县西二十里，又有岳阳山，在县东南三十里，去原山五十余里。淄水自原山东流，凡十八伏现，[一六]至岳阳山下，见不复伏，俗名泉河头。《齐乘》以为即原山，今俗曰淄河，出博山县西原山之阴。《淮南子》曰：水出自饴山。守敬按：《坠形训》文，作目饴，此自字当误。又《博物志》一，淄[原误沔。]出月台；月亦目之误，台乃饴之省。盖山别名也。东北流径莱芜谷，会贞按：《御览》五十六引伏琛《齐地记》，莱芜谷有铜冶岘。又三百九十一引《南燕录》，慕容德建平四年，妖贼王始聚众于太山莱芜谷。《一统志》，长峪在青州府城西南，志名马陉[见《左传 成二年》]，亦曰弇中谷[见《左传 襄二十五年》]，亦名莱芜谷。《府志》，自临淄西南至古莱芜有长峪，界两山闲，踰二百里，中通淄河。屈而西北流，径其县故城
南。守敬按：汉县属泰山郡，后汉、魏、晋因，后废。《地形志》，牟县贝丘并有莱芜城。盖当二县之交，在今博山县东五十里，名城子庄。《从征记》曰：城在莱芜谷，当路阻绝，两山闲道，由南北门。汉末，有范史云为莱芜令，会贞按：《后汉书 独行传》，范冉，[惠栋云，当作丹。][一七]字史云。桓帝时，以冉为莱芜长，遭母忧，不到官。言莱芜在齐，非鲁所得引。旧说云：齐灵公灭莱，守敬按：《春秋 襄六年》，齐灭莱，在灵公十五年。莱民播流，此谷，邑落荒芜，故曰莱芜。守敬按：《寰宇记》说同。《禹贡》所谓莱夷也。守敬按：莱夷作牧，青州下文。夹谷之会，齐侯使莱人以兵劫鲁侯，宣尼称夷不乱华是也。守敬按：《日知录》云，定十年，公会齐侯于夹谷。《传》曰，公会齐侯于祝其，实来谷。旧说皆以为在东海祝其县，与齐、鲁之都，相去各五百里，何必若此之远？《莱芜县志》，夹谷在县南三十里。据《水经注》是夹谷当在此地，故得有莱人，非召莱千里之外也。余谓顾氏此论致确，道元则仍从旧说，而载于《淮水》篇祝其下，失考。余按泰无，莱柞， 山名也，守敬按：《左传》杜《注》，莱、柞，二山。郡县取目焉，汉高祖置。守敬按：汉有泰山郡莱芜县，上句总言，下句指县言。《左传》曰：与之无山及莱柞，是也。何氏曰：《左传 昭公七年》，辞以无山，与之莱柞。盖有无之无，非山名。全云：按以芜为无，善长殆有闻于莱芜之为莱母，而不知其非山也。戴云：按《左传》，季孙以桃邑与孟氏，易成还 ，谢息辞以无山，与之莱柞。是言成有山，
今桃乃无山耳。此误引。应劭《十三州记》曰：太山莱芜县，鲁之莱柞邑。守敬按：莱柞，山名，非邑名。高士奇曰，盖邑有二小山也。叶圭绶曰，汉莱芜县去临淄百数十里，在长城岭北，乃齐地，非鲁地，应说似误。余谓上文言莱芜在齐，此复引应言鲁邑者，聊述所闻，以志差违耳。
淄水又西北转径城西，又东北流与一水合，水出县东南，守敬按：水出今博山县东南。俗谓之家桑谷水。《从征记》名曰圣水。守敬按：《寰宇记》引《郡国志》，圣水一名阳水。《列仙传》曰：鹿皮公者，淄川人也，少为府小吏，赵、戴改吏作史，下同。守敬按：黄省曾本、明钞本作史，然则《列仙传》本作吏。考《周礼 春官》、《仪礼 大射》言小史，《史记 李斯传》、《万石君传》言小吏，则朱不误。才巧，举手成器，岑山上赵、戴乙岑山作山岑。守敬按：黄省曾本、吴管本作岑山，与朱同。《列仙传》原作岑山。有神泉，朱泉讹作象，赵同。戴改。守敬按：明钞本作泉，《列仙传》原作泉。人不能到。小吏白府君，[一八]请木工斤斧三十人，作转轮，造县阁，意思横生。数十日，梯道成，守敬按：《列仙传》道成下有四间二字。上其巅，作祠屋，留止其旁。其二间以自固，守敬按：《列仙传》句首有绝字。食芝草，饮神泉，七十余年。淄水来山下，呼宗族得六十余人，命上山，半，水出，尽漂一郡，没者万计。小吏辞遣家室，令下山，着鹿皮衣，升阁而去。后百余年，下卖药齐市也。其水西北流注淄水。
会贞按：水自今博山县东南，西北流至县东，入淄河。淄水又北出山，谓之莱芜口，东北流者也。
东北过临淄县东。朱东上衍又字，赵同，戴删。
淄水自山东北流径牛山西，守敬按：《晏子春秋》，景公游于牛山，北临其国城而流涕。《地形志》，广川有牛山。《括地志》，牛山在临淄县南二十一里。《元和志》，在县南二十五里。在今临淄县南十里。又东径临淄县故城南，守敬按：县详下。东得天齐水口，水出南郊山下，谓之天齐渊。五泉 出，南北三百步，广十步，山即牛山也。守敬按：《史记 封禅书》，天齐渊水居临菑南郊山下。《索隐》，顾氏案，解道彪《齐记》临菑城南有天齐泉，五泉 出，言如天之腹齐。吴振棫《天齐渊诗序》，泉在牛山麓最下，奇过趵突泉，北流注于淄，与齐故城南北正相值，则《齐乘》二，以为东南八里之龙池，误。《九域志》，临淄有南郊山。《一统志》，南郊山在县东南十里，盖与牛山连麓而异名耳。左思《齐都赋》曰：牛岭镇其南者也。守敬按：严可均辑《全晋文》，失采此语。水在齐八祠中，齐之为名，起于此矣。朱《笺》曰：《封禅书》云，秦始皇东游海上，礼祠名山、大川及八神。八神者，一曰天主，祠天齐，天齐渊水居临菑南郊山下者。二曰地主，祠太山梁父。三曰兵主，祠蚩尤，在东平陆监乡，齐之西境也。四曰阴主，祠三山。五曰阳主，祠之罘。六曰月主，祠之莱山。七曰日主，祠成山。八曰四时主，
祠琅琊。《地理风俗记》曰：齐所以为齐者，即天齐渊名也。守敬按：《史记 封禅书》，齐所以为齐，以天齐也。应所本。其水北流注于淄水，又东径四豪冢北，水南山下有四冢，方基圆坟，咸高七尺，东西直列，是田氏四王冢也。会贞按：《地州志》，广川有四豪冢。《明一统志》，四王墓在鼎足山，乃齐威、宣、愍。襄四王墓。[一九]《亭林文集》五，考田氏之称王者五，而王建迁于共以死，知是威、宣、愍、襄也。在今临淄县东。淄水又东北径阳阴里西。水东有冢，一基三坟，东西八十步，是列士公孙接、田开疆、古冶子之坟也。赵云：按晏子作公孙捷，《乐府解题》作田强、固野子。会贞按：《书钞》九十四引《三齐略记》，田开疆、公孙接、古冶字三壮士冢，在齐城东南三百步。《御览》五百五十九引，步下有阴、阳里中四字，[二〇]此作荡阴里，本《梁父吟》。《梁父吟》称，里中有三坟，累累正相似。《地形志》，临淄有公孙捷冢。盖举一冢以该之，在今临淄县东。晏子恶其勇而无礼，投桃以毙之，死葬阳里，即此也。朱《笺》曰：《晏子春秋》，晏子恶三子之无礼也，请公使人馈之二桃，曰，三子计功而食。公孙接曰，接一搏●而再搏乳虎，可以食桃矣，援桃而起。田开疆曰，吾仗兵而 三军者再，可以食桃矣，援桃而起。古冶子曰，吾尝从君济于河，鼋衔左骖，以入砥柱之流。吾潜行逆流百步，顺流九里，杀鼋而出，可以食桃，无与人同矣，二子何不反桃。抽剑而起，二子皆挈领而死，古冶子亦自挈领而死。赵云：按阳里亦作阴阳里，《寰宇记》引《郡国志》云，北海郡临淄县东有阴阳里，[二一]是也。《御览》引此文仍作荡阴
里。诸葛亮《梁父吟》，步出齐东门，遥望荡阴里。《乐府解题》作遥望阴阳里。《沧浪诗话》，青州有阴阳里。淄水又北径其城东，城临淄水，故曰临淄，守敬按：《史记 周本纪 正义》引《舆地志》，秦立为县，城临淄水，故曰临淄。前汉县属齐郡，后汉、魏、晋属齐国。宋、后魏属齐郡，在今临淄县北八里。王莽之齐陵县也。《尔雅》曰：水出其前左为营丘。赵云：按《尔雅》，水出其前，渻邱；水出其后，沮邱；水出其右，正邱；水出其左，营邱。善长所引疑有误，下同。守敬按：郦氏两引《尔雅》皆有前字。《史记 周本纪 集解》、《礼记 檀弓 疏》、《元和志》引，并同。王念孙曰，作前左者是也。今本《尔雅》无前字，乃传钞误脱。《释名》及《诗 齐风 疏》引，亦无前字。郝懿行谓据今本删。武王以其地封太公望，赐之以四履，都营丘为齐。守敬按：《史记 周本纪》，武王封师尚父于齐营丘。《左传 僖四年》，管仲曰，赐我先君履，东至于海，西至于河，南至于穆陵，北至于无棣。或以为都营陵。守敬按：此指《汉志》营陵或曰营丘之说。[二二]《史记》，周成王封师尚父于营丘，东就国，道宿，行迟，莱侯与之争营丘。逆旅之人曰：吾闻时难得而易失，客寝安，殆非就封者也。太公闻之，夜衣而行至营丘。守敬按：《史记 齐世家》文。陵亦丘也，献公自营丘徙临淄。守敬按：《汉志》临淄下，颜《注》引应劭曰，齐献公自营丘徙此。又营陵下引应劭曰，师尚父封于营丘，陵亦丘也。是此二语本应劭说。下驳营陵非营丘，亦驳应劭说也。当本有应劭曰三
字，今本脱之。余按营陵城南无水，惟城北有一水，世谓之白狼水，西出丹山，俗谓凡山也，东北流，守敬按：白狼水，详《巨洋水》篇，但言上承营陵县之下流，不 所出。《注》于此补之。彼篇云，丹水出丹山，世谓之凡山，与白狼水同出一山也。《隋志》，都昌有白狼山，当即白狼水所出之山，盖郦氏后又变名耳。东北流见彼篇。由《尔雅》出前左之文，朱由讹作山，《笺》曰：山字疑衍，或有脱误。全校改由，戴、赵改同。不得以为营丘矣。营丘者，山名也。《诗》所谓子之营兮，遭我乎峱之间兮。守敬按：《汉志》引《齐诗》文，峱作嶩，颜《注》，山名。《毛诗》营作还，作峱。《隋志》，益都有峱山。在今临淄县南十五里。作者多以丘陵号同，缘陵又去莱差近，朱无缘陵二字，戴、赵增。守敬按：当作营陵。咸言太公所封。考之《春秋经》书，诸侯城缘陵。《左传》曰：迁祀也。守敬按：见僖公十四年。《毛诗》、郑《注》 无营字，瓒以为非，近之。赵云：按以营陵为缘陵，正是瓒说，而道元顾云，瓒以为非，近之，则瓒别有说，而今亡矣。又按《汉志》齐郡临淄县分《注》曰，师尚父所封。应劭曰，齐献公自营邱徙此。臣瓒曰，临淄即营邱也。故晏子曰，始爽鸠氏居之，逢伯陵居之，太公居之。又曰，先君太公，筑营之邱。今齐之城中有邱，即营邱也。师古曰，瓒说是也。又北海郡营陵县分《注》曰，或曰营邱。应劭曰，师尚父封于营邱，陵亦邱也。臣瓒曰，营邱即临淄也。营陵，《春秋》谓之缘陵。师古曰：临淄、营陵皆旧营邱地。余谓献公徙薄姑都，治临淄，见于《史记 齐世家》，应说遂启后人之疑。且淄水又不径营陵。臣瓒云，临淄即营
邱，诚误。祇缘孟坚以临淄即太公始封，师古谄附班氏，而以瓒说为是。不知瓒上句证临淄之为营邱，下句实营陵之即缘陵，言各有当。临淄、营陵皆旧营邱也一语，滑突了之。然太公始封，宜在北海。《史记》云，营邱边莱，故莱人与之争国。《寰宇记》，潍州昌乐县有古营邱城，云本夏邑，商已前故国，太公前封之处。明其不在临淄也。迨献公新造斯邑，犹取故称，故临淄亦有营邱之号，而春秋之先， 自雍邱，僻处东夷，鲁僖十五年，桓公城缘陵而迁之，弃地闲田，市恩 国，以收救患分灾之美。霸者所为，大率类是。故营陵又有缘陵之目，遂为淳于公之都邑矣。不然，东楼之裔既非强大，焉能与泱泱表海之邦，争此逼处之土乎？且瓒所引晏子对景公之语，本在薄姑，而移之临淄，故知所传之妄。若夫晏子之对，亦见《韩诗外传》景公游牛山而泣下。晏子曰，古无死者，则太公、丁公至今犹存，吾君方将披莱豆而立畎亩，何暇念死乎？又宁可以是作太公封临淄之据哉？又《困学纪闻》云，《齐世家》，胡公始徙都薄姑，周夷王之时。献公因徙薄姑都，治临淄。《诗 正义》曰，《诗 烝民》云，仲山甫徂齐。《传》曰，古者诸侯之居逼隘，则王者迁其邑而定其居。[二三]盖去薄姑迁于临淄，以为宣王之时，始迁临淄，与《世家》异。毛公在迁之前，其言当有据。此证尤为精确。顾祖禹曰，《吕氏春秋》太公封营邱之渚，海阻山高，险固之地，其后五世，胡公徙薄姑，六世，献公徙临淄，盖自东而西也。又云，顾氏曰，《班志》云，临淄名营邱，此犹晋迁于新田而仍谓之绛，楚迁于鄀而仍谓之郢，盖因临淄城中有小邱，而系以旧名，非即古营邱也。《晋书 载记》，慕容德如齐，登营邱，即此地。杜氏又谓临淄后为营陵。夫《汉志》明言齐郡治临淄，北海郡治营陵，岂一城乎？此顾氏谓野王，杜氏则杜佑也。君卿此语，原非大缪，祇因应劭有云，陵亦邱
也，故以营邱为营陵，不知营邱之号可袭，而汉县之目不可移也。若改作临淄后称营邱则善矣。守敬按：臣瓒以营丘为临淄，以营陵为缘陵，是不以营陵为营丘审矣。此云瓒以为非，乃浑括瓒说，谓瓒以为营陵非营丘近是耳。赵氏误会郦意，乃谓瓒别有说而今亡。假如有之，岂非自相矛盾乎？又按太公所封，确在临淄，自胡公由临淄徙薄姑，献公又由薄姑还临淄，读《史记》自明。《汉志》亦以临淄为师尚父所封，而于营陵下云，或曰营丘，存此异说。应劭遂实以太公之封在营陵。自臣瓒之辨，已为定论。郦氏证明其说，尤为详尽。近儒又复纷纷，何耶？今临淄城中有丘，在小城内，周回三百步，高九丈，北降丈五，会贞按：《后汉书 耿弇传》言临淄大城及小城。《御览》五十三引《齐地记》，营丘在临淄小城内，古以为齐室也。丘小周三百余步，高九丈，北厢下降丈五。《括地志》、《元和志》，并言在县北百步外城中。在今临淄县西北。淄水出其前，径其左，朱脱此三字，戴、赵同。会贞按：《地理通释》四、《诗地理考》二，引《注》文并有此三字，今增。故有营丘之名，与《尔雅》相符。城对天齐渊，故城有齐城之称。是以晏子言：始爽鸠氏居之，逢伯陵居之，太公居之。又曰：先君太公筑营之丘。赵云：按师古曰，筑营之邱，言于营邱地筑城邑。会贞按：《济水》二，引《晏子》全文，此据臣瓒说。季札观风，闻齐音：曰：泱泱乎大风也哉！表东海者，其太公乎？会贞按：《左传 襄二十九年》文。田巴入齐，过淄自镜。朱《笺》曰：旧误作回
巴。《新序》云，田巴临淄水而观形，自知丑恶。郭景纯言：齐之营丘，淄水径其南及东也。守敬按：《尔雅 注》文，《诗 齐风 疏》引孙炎同。非营陵明矣。献公之徙其犹晋氏深翼名绛，朱名讹作居，全校改。戴、赵改同。守敬按：详《涑水》篇。非谓自营陵而之也。全云：孔颖达曰，临淄、营邱是一地。谓自营邱徙临淄者，应劭之谬，当云自薄姑徙临淄。赵云：按《史记 齐世家》，哀公同母弟山，怨胡公，与其党率营邱人袭杀胡公而自立，是为献公，因徙薄姑都，治临菑，即臣瓒所谓博昌有薄姑城者也。《济水注》云，薄姑去齐城六十里。《汉志》又云，琅邪姑幕，或曰薄姑。阚以为成王封太公，非也。盖周公灭奄之后，以薄姑地益太公之封耳。其外郭即献公所徙临淄城也，世谓之虏城，言齐愍王伐燕，燕王哙死，虏其民，实诸郭，因以名之。朱作宝居因郭以名之，《笺》曰：当作实居郭因以名之。赵依朱作郭，因仍宝字云：按《春秋经 庄公六年》，齐人来归卫俘。孔氏《正义》曰，《释例》曰，齐人来归卫宝。《公羊》、《谷梁经》、《传》及《左氏传》皆同。唯《左氏 经》独言卫俘，三家《经》、《传》有六，其五皆言宝。《说文》保，从人，●省声，古宝、保字通用，或转写作俘，此即虏其民宝之说，事见《孟子》及《战国策》。盖愍王虏燕之民、宝，以居临淄之外郭，齐民故称之曰虏城。民即旄倪，宝即重器，朱氏改宝为实，非也。全、戴从朱，惟改居作诸。守敬按：《日知录》三十二引此作实，赵说似是，究嫌迂曲，不如作实为直捷。秦始皇二十六年，灭齐为郡，治临淄。朱讹作三十四年，全、赵、戴同。守敬按：《史记 始皇本纪》，灭齐在二十六年。《田齐世家》，灭齐为郡。阎
若璩曰，郡治临淄，以《齐悼惠王子》及《主父偃传》知之。则汉因秦旧。汉高帝六年，朱脱帝字，戴、赵增。封子肥于齐，为王国。守敬按：《史》、《汉表》同。王莽更名济南也。《战国策》曰：赵删曰字。田单为齐相。过淄水，有老人涉淄而出，不能行，坐沙中。单乃解裘于斯水之上也。守敬按：《齐策》文。
又东过利县东。
淄水自县东北流，径东安平城北。赵云：《禹贡锥指》曰，应劭曰，博昌县西南三十里有安平亭，故县也。按淄水自利县东，又东北流，不得过博昌之西南。今临淄县东，又有安平故城，若以为是，则当先安平，后利县，岂《注》文偶尔失次耶？不然，则道元误引，利县东北当别有东安平城也。一清按：《汉志》甾川国有东安平县，非博昌也。所引应劭语，见《济水注》，安平又是平安之误。《方舆纪要》，安平城在临淄县东十九里，本齐邑，汉置东安平县。安平、平安本是二邑，皆在利县西南。东安平为淄水所径，平安为济水所径，不可混也。此文自县东北流，蒙上临淄而言，故以东安平次于其下。观后别出时水东北径齐利县故城北之语，可知原无舛误，胡氏乃妄辩之。守敬按：东安平县详见后。又东径巨淀县故城南。守敬按：《汉书》作巨定。汉县属齐郡，后汉废。在今乐安县东北。征和四年，汉武帝幸东莱，临大海。三月，耕巨淀，守敬按：《汉书 武帝纪》文。即此也。县东南则巨
</div>
    <div class="pagination">
<a href="水经注疏_page50.html">上一页</a><span>...</span><a href="水经注疏_page46.html">46</a><a href="水经注疏_page47.html">47</a><a href="水经注疏_page48.html">48</a><a href="水经注疏_page49.html">49</a><a href="水经注疏_page50.html">50</a><span class="current-page">51</span><a href="水经注疏_page52.html">52</a><a href="水经注疏_page53.html">53</a><a href="水经注疏_page54.html">54</a><a href="水经注疏_page55.html">55</a><a href="水经注疏_page56.html">56</a><span>...</span><a href="水经注疏_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
