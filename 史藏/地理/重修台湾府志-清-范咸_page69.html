<!DOCTYPE html>
<html>
<head>
    <meta charset="UTF-8">
    <title>重修台湾府志-清-范咸 - 第 69 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重修台湾府志-清-范咸 - 第 69 页/共 109 页</h1>
    <div class="content">　　日落时，西方云色黯淡，一片如墨、全无罅窦，又不见云脚者，主来日雨。若云色浓厚，当夜必雨（同上）。

　　日落时，西北方云起如层峦复嶂，重迭数十层各各矗起，主大风雨，山崩水溢之征也；应在七日之内。余三睹此云，三遭大水矣。处近山及江浒水涯，宜防之（同上）。

　　昧爽时雨，俗呼「开门雨」；是日主晴（昧爽，是初明时也）（同上）。

　　五更雨、鸡初鸣雨、天未明雨、天明已久雨，皆主是日苦雨不辍。晨起雾遮山脚，主晴；云罩山头，主雨（同上）。

　　初雨如雾，虽沉晦，至午必晴（同上）。

　　久雨后暂辍，犹见细雨如雾，纵令开朗，旋即雨至。谚曰：『雨前蒙蒙终不雨，雨后蒙蒙终不晴』（同上）。

　　久雨夜忽开霁，星月朗洁，主来日大雨。若近暮，经见红光然后见月，则晴（同上）。

　　久雨后，近暮遍天红色，来日必晴。俗云：『火烧薄暮天』（同上）。

　　虹霓朝见西方，辰巳必雨；虹霓申酉见东方，必晴。又断虹两头不连者，俗呼「破篷」；虽见东方，来日不免风雨（同上）。

　　诸山烟霭苍茫，若山光透露，便为风雨之征。又饥鸢高唳、海雀惊飞，则踰日必风。春日晚观西、冬日晚观东，有黑云起，主雨。谚云：『冬山头，春海口』（「赤嵌笔谈」）。

　　台邑春日雨泽独少，铁线桥以北大雨滂沱，桥南无一滴。梁观察文科恶其限于南也，改名通济桥（同上）。  
卷十四

　　风俗（二）

　　番社风俗（一）

　　番社风俗（一）

　　台湾县

　　--大杰巅社、新港社、卓猴社

　　居处作室名囤。先以竹木结成椽桷，编竹为墙，盖以茅草，为两大扇；中竖大梁，备酒、豕邀请番众，举上两扇合为屋。状如覆舟，宽二丈余、长数丈；前后门户疏通。夫妻、子女同聚一室。门两旁上下丹艧采色，灿然可观；舍内地净无尘。前廊竹木铺设如桥俯栏，颇亦有致；凿木板为阶梯。木极坚韧，或以相思木为之；又一种木，文理樛结如檀梨状，从内山采出，番亦不名何木，高可五、六尺。入室者拾级而入。

　　饮食饭凡二种：一占米煮食，一篾筒贮糯米置釜上蒸熟。手团食，日三餐，出则裹腰间。酒凡二种：一舂秫米使碎，嚼米为曲置地上，隔夜发气，拌和藏瓮中。数日发变，其味甘酸；曰「姑待」。婚娶、筑舍、捕鹿，出此酒沃以水，群坐地上，用木瓢或椰碗汲饮之；酒酣歌舞，夜深乃散。一将糯米蒸熟拌曲，入篾篮、置瓮口，津液下滴；藏久，色味香美。遇贵客，始出以待；敬客，必先尝而后进。凡捕鱼，于水清处见鱼发发，用三叉镖射之或手网取之。小鱼熟食；大则腌食，不剖鱼腹，就鱼口纳盐藏瓮中，俟年余生食之。捕鹿，名曰「出草」。或镖、或箭，带犬追寻；获鹿即剥割，群聚而饮。脏腑腌藏瓮中，名曰「膏蚌鲑」；余肉交通事贸易、纳饷。

　　衣饰衣黑白不等，俱短至脐；名「笼仔」。用布二幅，缝其半于背，左右及腋而止；余尺许，垂肩及臂，无袖，披其襟。衣长至足者，名「■〈衤曼〉」。暑则围二幅半乌布，寒则披■〈衤曼〉。近亦有仿汉人衣裤者。番妇衣短至腰，或织茜毛于领、或缘以他色。腰下围幅布，旁无襞积为桶裙。膝以下用乌布十余重，坚束其腓至踝。头上珠饰，名曰「沙其落」；玛瑙珠，名曰「卑那苓」。颈挂银钱、约指、螺贝及红毛钱，璎珞累累，盘绕数匝，名曰「夏落」。臂钏，东洋镯、铜起花镯；或穿玛瑙为之手圈，名曰「龟老」。若遇种粟之期，群聚会饮，挽手歌唱，跳踯旋转以为乐；名曰「遇猫堵」。麻达走递公文，插雉尾于首，手背系「萨豉宜」；以铁为之，状如卷荷，长三寸许。展足斗走，脚掌去地尺余，扑及其臀；沙起风飞，手镯与萨豉宜相击，丁当远闻，瞬息数十里。习红毛字者，曰「教册」；用鹅毛管削尖，注墨汁于筒，醮而横书自左而右，登记符檄、钱谷数目。暇则将鹅管插于头上，或贮腰间。

　　婚嫁婚姻名曰「牵手」。订盟时，男家父母遗以布。麻达（番未娶者）成婚，父母送至女家，不需媒妁；至日，执豕酌酒，请通事、土官、亲戚聚饮贺新婚，名曰「描罩佳哩」。夫妇反目，即离异。男离妇，罚酒一瓮、番银三饼。女离男或私通被获，均如前例。其未嫁娶者不禁。若配合已久，造高架，坐妇于上，舁迎诸社中；番众赠遗色布，归宴同社之众，则永无离异。

　　丧葬番死曰「马歹」。不论贫富，俱用棺埋厝内；以平日衣服、器皿之半殉之。丧家衣，俱着皁色，以示不变；父母、兄弟之丧俱一年。夫死，一年后改适；必自为择定，告前失父母及所生父母而后嫁。

　　器用耕种如牛车、犁耙，与汉人同。厝内器皿各殊：汲水用匏，饭贝用椰碗、螺觳，捕鹿用镖箭。炊饭用铁铛，亦用木扣、陶土为之；圆底缩口，微有唇起以承甑。以石三块为灶，置木扣于上以炊。近亦筑灶，间置桌椅及五彩瓷器；非以资用，为观美耳。螺钱皆汉人磨礲而成，圆约三寸，中一孔，以洁白者为上。每圆值银四、五分，如古贝式；各社皆然。

　　附考

　　大杰巅社在罗汉门，无差徭。新港旧属诸罗，改隶首邑，社大番饶；卓猴逊之（「台湾志略」）。

　　土番初以鹿皮为衣，夏月结麻枲，缕缕挂于下体。后乃渐易幅布，或以「达戈纹」（番自织布名）为之。数年来，新港社番衣裤半如汉人，各装棉；诸罗山诸社亦有仿效者（「杂记」）。

　　罗汉内门、外门田，皆大杰巅社地也。康熙四十二年，台、诸民人招汀州属县民垦治。自后往来渐众，耕种采樵，每被土番镖杀或放火烧死，割去头颅，官弁诘捕。而相近者为木冈、武洛、大泽机，远之为内幽诸社，生番环聚，缉治为艰；立界绝其出入，可以杜患矣（「番俗六考」）。

　　庄秀才子洪云：『康熙三十八年，郡民谢鸾、谢凤偕堪舆至罗汉门卜地；归家俱病，医疗罔效。后始悟前曾乞火于大杰巅番妇，必为设向。适郡中有汉人娶番妇者，因求解于妇；随以口吮鸾、凤脐中各出草一茎，寻愈。番妇自言：「初学咒时，坐卧良久；如一树在前，卧而诵向，树立死，方为有灵」』。「诸罗志」：『作法诅咒，名「向」。先试树木立死，解而复苏，然后用之；不则，恐能向不能解也。入舍，无敢胠箧探囊。擅其技者，多老番妇。田园阡陌，数尺一杙，环以绳；虽山豕麋鹿，弗敢入。汉人初至，摘啖果蓏，唇立肿；求其主解之，转瞬平复如初。近年附郭诸社畏法不敢为：稍远，则各社皆有。或于笭箵中取鹅卵石置于地，能令飞走；喝之则止』（同上）。

　　新港、加溜湾、欧王（即萧垄）、麻豆，于伪郑时为四大社；令其子弟能就乡塾读书者蠲其徭，欲以渐化之。四社番亦知勤稼穑、务蓄积，比户殷富；又近郡治，习见城市居处礼让，故其俗于诸社为优。欧王近海，不当孔道，尤富庶（「稗海纪游」）。

　　各社终身依妇以处，皆以门楣绍瓜瓞，父母不得有其子；故一、再世而孙且不识其祖矣。番人皆无姓氏，有以也（同上）。

　　新港、加溜湾二社，为一邑孔道。凡奉差至者，将照身一出，练保人等不知何事，并不知何名；昼则支给酒食，夜则安顿馆舍，然灯进馔，折勒规例。临行供应夫车，一人必坐一乘。日拨数起（「东宁政事集」）。

　　新港四社地边海空阔，诸番饶裕者，中为室，四旁列种果木；廪囷圈圉，次第井井，环植刺竹至数十亩（「诸罗志」）。

　　郡中造船，出水最艰；所司檄四社番众牵挽，岁以为常。闻金一鸣，鼓力并进。事毕，官酬以烟、布、糖丸（「使槎录」）。

　　新港、萧垄、麻豆各番，昔住小琉球，后迁于此（「番俗六考」）。

　　凤山县（一）

　　--武洛社（一名大泽机）、搭楼肚、阿猴社、上淡水社（一名大木连）、下淡水社（一名麻里麻仑）、力力社、茄藤社（一名奢连）、放■〈纟索〉社（一名阿加）

　　居处屋名曰「朗」。筑土为基，架竹为梁，葺茅为盖，编竹为墙，织蓬为门。每筑一室，众番鸠工协成；无工师匠氏之费、无斧斤锯凿之烦，用刀一柄可成众室。正屋起脊，圈竹裹草标左右如兽吻状，名曰「律」（武洛名曰「打蓝」）：示观美也。社四围，植竹木。贮米另为小室，名曰「圭茅」；或方、或圆，或三五间、十余间毗连。亦以竹草成之，基高倍于常屋。下木上簟，积谷于上，每间可容三百余石；正供收入，递年轮换。夜则鸣锣巡守，虽风雨无间也。

　　饮食种粳稻、黍糯、白豆、菉豆、番薯；又有香米倍长大，味醇气馥，为饭逾二、三日香美不餲。每岁种植只供一年自食，不交易；价虽数倍不售也。岁时宴会，鱼肉鸡黍，每味重设。大会则用豕一，不治别具。饮酒不醉，兴酣则起而歌而舞。舞无锦绣被体，或着短衣、或袒胸背，跳跃盘旋如儿戏状；歌无常曲，就见在景作曼声，一人歌、群拍手而和。捕鹿，除鹿脏外，筋肉悉呈土官；近番以鹿易酒。将捕鹿，先听鸟音占吉凶。鸟色白、尾长，即荜雀也（番曰「蛮在」）；音宏亮吉，微细凶。食物馁败生虫，欣然食之。酒以味酸为醇。汉人至，则酌以待；欢甚，出番妇侑酒，或六七人、十余人各斟满碗以进。客逐碗皆饮，众妇欢然而退；倘前进者饮、后进者辞，遂分荣辱矣。客惟尽辞不饮为善。

　　衣饰男裸全体，女露上身。自归版图后，女着衣裙，裹双胫。男用鹿皮蔽体，或毡披身，名「卓戈纹」；青布围腰下，即桶裙也，名「抄阴」（武洛曰「阿习」）。俱赤脚，土官有着履者。男女喜簪野花，围绕头上，名「蛤网」；插鸡羽，名「莫良」（武洛曰「伊习」、力力曰「马甲奴葛」），犹汉言齐整也。性好洁，冬、夏男女日一浴。赤体危立，以盂水从首淋下，拭以布；或浴于溪。用鹿、豕脂润发，名「奇马」。恐发散垂，各以青布缠头、或以草，冬、夏不除；近亦有戴帽者、剃头编辫者。拔髭须，名「心力其莪莪」；爱少恶老，长须者虽少亦老，至头白不留一须。每日取草擦齿，愈黑愈固。项悬螺钱，名「兴那」；手带铜镯或铁环，名「圭留」（力力社曰「劳拔」）；脚带铁镯，名「石加来」：皆以饰美，故男女并带之。又麻达用「咬根任」（即萨豉宜）击镯鸣声，另用铁片系腰间以助韵，传送文移，行愈疾、声愈远；谓暮夜有恶物阻道，恃以不恐。穿耳，惟茄藤、放■〈纟索〉、力力三社；或以本贯之，名「劳宇」。

　　婚嫁不择婚，不倩媒妁。女及笄，构屋独居，番童有意者弹嘴琴逗之。琴削竹为弓，长尺余，以丝线为弦，一头以薄篾折而环其端，承于近弰，弦末迭系于弓面，咬其背、爪其弦，自成一音，名曰「突肉」。意合，女出而招之同居，曰「牵手」。逾月，各告于父母，以纱帕、青红布为聘（富者用纱帕、贫惟青红布）；女父母具牲醪，会诸亲以赘焉。谓子曰「阿郎」，婿亦同之。既婚，女赴男家洒扫屋舍三日，名曰「乌合」；此后，男归女家，同耕并作，以谐终身。夫妇反目，夫出其妇、妇离其夫；不论有无生育，均分舍内杂物，各再牵手、出赘。近日番女多与汉人牵手者，媒妁聘娶，文又加烦矣。

　　丧葬土官故，挂蓝布旛竿，鸣锣轝尸，遍游通社，名曰「班柔少里堂敖敖」；通社闭户。尸游归家，用板合成一盝，置尸于内，殓以平日衣服、杂物各半；诸亲各送青蓝布一丈、或鹿皮一张，同杂物与盝葬所卧床下，妻子迁居别室。本家及亲友各酹以酒，奠毕，锢其尸归。无论老少，仍别牵手。其子孙则胸背披蓝布二片，谓之「挂孝」；约及期年去之。余番有丧，悉如土官；惟不敢游尸耳。

　　器用饮食用椰瓢，名「奇麟」；不用箸，以手攫取。近亦用粗碗，名「其矢」；竹箸，名「甘直」。灶支三木，泥以土或用石甃，名曰「六难」；锅曰「巴六」。汲水用大葫芦，曰「大蒲仑」；近亦用木桶。坐皆席地，或藉鹿皮。饮食宴会，蹲踞而食；近始制桌椅以待客，番众仍架竹为櫈，而蹲踞席地之风少减矣。衣粮，多贮葫芦内，远出亦担以载行装；近行用竹筒名「斗笼」，贮香米饭以御饥。又编竹为霞篮，其制圆，小者容一、二斗，大者可三、四石；番无升斗，以此概米粟黍豆多寡，与北路大肚诸社同。藤笼以藤为之，有底有盖；或方或圆、或似猪腰形，用以贮物。至弓矢、镖槊，亦与北路同。刀长止尺许，或齐头、或尖叶，函以木鞘；男妇外出，系于腰间。以坚木为木牌，高三尺余、阔二尺，绘画云鸟以蔽身。

　　附考

　　土官有正副，大社五、六人，小社三、四人，各分公廨（管事头目亦称公廨），有事则集众以议。能书红毛字者，号曰「教册」，掌注销入之数；削鹅毛管濡墨横书，自左而右。由淡水入深山，番状如猿猱，长仅三、四尺；语与外社不通，见人则升树杪，人视之则张弓相向（「凤山志」）。

　　凤山一邑，仓谷多于淡水各社堆贮。修盖仓廒，悉令土番缮治，已属派累。至司纳出入，有社房、有对差或经管仆役，诸番原不与闻；及遇霉■〈黑贞〉，兼之猴鼠侵耗或官吏侵盗缺少，俱责令各番赔补。从前有司总利番民蚩愚，剥削侵吞，苦累实甚。余饬所司，仓廒祗许令土番在外协同看护；至仓内谷石及修理仓房，不得混派一草一木，稍知警惕（「使槎录」）。

　　小琉球社对东港，地广约二十余里；久无番社，饷同琅峤、卑南觅，皆邑令代输。山多林木，采薪者乘小艇登岸；水深难于维系，将舟牵拽岸上，结寮而居。近因侦缉余擘，所司绝其往来矣（同上）。

　　武洛社，八社中最小；性鸷悍，逼近傀儡山。先是，傀儡生番欺其社小人微，欲灭之；土官纠集社番往斗，大败生番，戮其众无算。由是傀儡慑服，不敢窥境。其子孙，作歌以颂祖功；冬春捕鹿、采薪，群歌相和，音极亢烈。生番闻之，知为武洛社番，无敢出以撄其锋者（「番俗六考」）。

　　凤山县（二）

　　--山猪毛四社、傀儡山二十七社（社名见前「番社」下）

　　居处于山凹险隘处，以小石片筑为墙壁；大木为梁、大枋为桷，凿石为瓦。不虑风雨，惟患地震。大枋、大石为床，番布为裀。

　　饮食种薯芋、黍米以充食。种时，男妇老幼偕往，无牛只、犁耙，惟用铁锥锄凿栽种。芋熟，置大竹扁上，火焙成干，以为终岁之需；外出，亦资为糇粮。土官畜鸡犬，却不食；余番则以竹木及豢豕捕兽为活。天旱亦祈祷，通社男女五日不出门，不举火、不食烟，惟食芋干。得雨后，亦不出门。五日谢雨，名曰「起向」。酒以黍米合青草花同舂，草叶包煮；四、五日外，清水漉之，贮瓮一、二日即有酒味。聚饮，以木碗盛酒；土官先酌，次及副土官、公廨、众番相继而饮。山前、山后诸社，例于五年，土官暨众番百十围绕，各执长竹竿，一人以藤球上掷，竞以长竿刺之，中者为胜，番众捧酒为贺，名曰「托高会」。酒酣，各矜豪勇，以杀人头多者为雄长。岁时，以黍米熟为一年，月圆为一月。〔凡所辖〕社，小番栽种黍米、薯芋，土官抽取十分之二；至射猎獐鹿、山猪等兽，土官得后一蹄。
</div>
    <div class="pagination">
<a href="重修台湾府志-清-范咸_page68.html">上一页</a><span>...</span><a href="重修台湾府志-清-范咸_page64.html">64</a><a href="重修台湾府志-清-范咸_page65.html">65</a><a href="重修台湾府志-清-范咸_page66.html">66</a><a href="重修台湾府志-清-范咸_page67.html">67</a><a href="重修台湾府志-清-范咸_page68.html">68</a><span class="current-page">69</span><a href="重修台湾府志-清-范咸_page70.html">70</a><a href="重修台湾府志-清-范咸_page71.html">71</a><a href="重修台湾府志-清-范咸_page72.html">72</a><a href="重修台湾府志-清-范咸_page73.html">73</a><a href="重修台湾府志-清-范咸_page74.html">74</a><span>...</span><a href="重修台湾府志-清-范咸_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
