<!DOCTYPE html>
<html>
<head>
    <meta charset="UTF-8">
    <title>福建通志台湾府 - 第 37 页/共 138 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志台湾府 - 第 37 页/共 138 页</h1>
    <div class="content">　　八闽多山少田，又无水港，民本艰食，自非肩挑步担，踰山度岭，则虽斗石之储，亦不可得。福、兴、漳、泉四郡，皆滨于海，海船运米，可以仰给。在南则资于广，而惠、潮之米为多，在北则资于浙，而温州之米为多。元锺所专造运船，贩米至福行粜，利常三倍。每至辄几十艘，或百艘，或二、三百艘，福民便之。广、浙之人亦大利焉。

　　兵兴，山岭戒严，担负既难，而募调之费又众，大户所积，莫肯轻粜，海运又厉禁焉。民食兵饷，如之何而不匮也？故经略福建之策，莫先于处糗粮。其一，须申明祖宗之意，止禁双桅船只私通番货，以启边衅，所谓「寸板不许下海」者，乃下大洋、入倭境也，非绝民采捕于内海，贩籴于邻省也。严其保甲，令民沿海运粜，则广、浙有无相通，而福民不患于无食矣。其二，官府提编银两，输解督府，春夏给为兵粮，时价方贵，有银无米，兵甚苦之。不如令有司以银秋籴贱米，则米数多，春而随兵所至，就以为饷，官与兵不两利乎（筹海图编）。

　　都司戴冲霄云：闽中事体与浙直不同，惟在抚之得宜而已。盖「寸板不许下海」之禁，若行于浙、直，则海滨之民，有鱼盐之利，可以聊生。若福建漳、泉等处，多山少田，平日仰给，全赖广东惠、潮之米，海禁严急，惠、潮商舶不通，米价即贵矣。民何以存活乎？莫若因其势而利导之。督抚海道衙门令漳、泉巨室有船只者，官为编号，富者与之保结，许其出洋，南哨至广东，北哨至浙江，装载货物，纳税自卖。督之以将官，限之以信地，交牌报验。其回也，南则许贩惠、潮之米，北则许贩福宁、温台之米，但不许至外国及载番货。今也海禁太严，见船在海，有兵器、火器者，不问是否番货，即捕治之；米谷鱼盐之类，一切厉禁。据其迹、虽似犯禁，论其情、海船往来，非带兵器，无以防海寇之劫夺，不有可原者乎（筹海图编）？

　　广东提督王文雄疏请禁海船军器，以为海船被劫，未闻与贼相拒，所带鎗炮反以资贼，请一概禁止。愚按此说殊谬。昔先君子宦海南，当时已有此议，先君子献议于巡抚，略云：窃恐商船之火器可禁，而贼船之火器不能禁，是以商委贼也。巡抚高公承爵以为然。先君子之议，即吾邱寿王所谓擅贼威而夺民救者，此理显然易晓。且今惟官兵遇贼，或不能相拒耳。若商船之拒贼，不遗余力矣。愚随先君子海外，曾登高望商贼鏖战移时，互有胜负，转战益远，不知所之。而治海水师亦登桅望，叹不能驾一船相助也。欲清海贼，惟在召募闽人，习战攻，明赏罚，更番出哨，毋视为具文，此其要也。且今内地米粮，得潜运出口，接济海贼。何有于鎗炮而必取资于商船乎？商船之鎗炮不可资贼，商船之财货反可资贼乎？其或名为商船而与贼阴相通者，斯又禁所不能行也。封疆之臣，具此筹划，难乎其禁暴止乱矣（陶贞一书禁海船军器疏后）。

　　各处设立海关，听洋船出海，常恐行之日久，而船只往来，货物充牣，或开奸人觊觎之心，未必不为沿海地方隐忧。骤禁之，则柁工、水手数万人衣食无资，又恐成啸聚之势。而最有无忌惮者，则红毛之贸易搬银，宜急禁也。向来红毛不听贸易，盖海边港道不欲令其熟悉，恐不时侵轶难防也。今纵其深入，已不可矣，又闻其只以货物卖于内地，每只船来得银数十万以去。夫内地之银祗有此数，我国家数十年来休养生息，户口人丁、数倍于前，人日多而银日少，赖我皇上连岁蠲免数百万之钱粮，始足以苏民困。今乃取中国有限之银，岁买红毛无益之货，此不可之大者也。闻之日本多产金银，然中国洋船搬运其银太多，彼国中遂只给货相换，不复发银。乃封疆之臣，从不计及此。臣愚，以为红毛贸易，一时固难禁止，请饬海边地方，此后红毛船到港口湾泊，只许以器物对换，不许吾民以银买物。既可留内地之银，而来船欠利，渐至稀少，日后红毛亦无由直入内地，庶可严固海防，此万万难缓者也（陈梦雷拟防海疏，时康熙甲申二月。自注：拟疏时，有旨令大臣巡海，遂不果）。

　　福建僻在海隅，人满财乏，惟恃贩洋番银，上以输正供，下以济民用。如交留吧者，我民兴贩到彼，多得厚利以归。其未归者，或在彼处为甲必丹，转徙贸易，每岁获利千百不等，寄回瞻家。其族戚空手往者，咸资衣食，给本钱为生，多致巨富。故有久而未归者。利之所存，不能遽舍也。去来自便，人各安其生。自海禁严，年久者不听归，又有在限内归而官吏私行勒索无所控告者，皆禁之弊也。

　　夫不听其归不可。若必促使尽归，令岛夷生疑惑，尽逐吾民，则自绝利源，夺民生而亏国计，尤不可也。又设禁之意，特恐吾民作奸，勾夷以窥中土。不知交留吧不过荷兰一小属国，去荷兰尚数千里，相隔既远，无从生心。又吾民在彼者，贫则仍留，富则思返，怀土顾家，亦必无引彼窥我之事。莫如听其自便，不给照，不挂号，永弛前禁，令海舶得以及时往返，不遭恶风，无覆溺之患；此上策也。次则于出口时，取具船户甘结，不得将奸人载回，违者罪之；中策也。又次则于入口时严加讯察，异服异言，不得入港。其年久在限外回者，令自供籍贯，造册报官存案，到家安插后，陆续取其族长或邻居甘结，地方官不得藉端索骗，滨海苍生幸甚（庄亨阳禁洋私议）。

　　海外诸番，星罗碁布。朝鲜附近神京，守礼法。东方之国，日本最为强大。其外则为尾闾，无他番。稍降则为琉球大小岛屿，断续二千里，外皆万水朝东，亦无他国。南洋番族最多：吕宋、噶啰吧为大，坆莱、苏禄、马六甲、丁机宜、哑齐、柔佛、马辰、吉里等数十国皆渺小，安南、占城势与南粤相接，此外有东埔寨、六坤、斜仔、大泥诸国，而暹罗为西南之最。极西则红毛西洋。红毛乃西岛番统名，其中有英圭黎、干丝蜡、佛兰西、荷兰、大西洋、小西洋诸国，皆凶悍异常。其舟坚固，不畏飓风，炮火军械，精于中土，性情阴险叵测，到处窥觇。噶啰吧本巫来由地方，缘与红毛交易，遂被侵占，为红毛市舶之所。吕宋亦巫来由分族，缘习天主一教，亦被西洋占夺，为西洋市舶之所。日本，明时作乱，闽、广、江、浙皆遭蹂躏。南洋数十岛番，则自开辟以来，未尝侵扰边境，不过货财贸易，通济有无。今日本不禁，红毛不禁，西洋天主教布散天下，且以广东澳门为彼盘踞聚族之区，独于柔顺寡弱、有利无害之南洋，必严禁而遏绝之，是亦不可以已乎！

　　闽、广人稠地狭，田园不足于耕，望海谋生，十居五、六。内地贱菲，无足重轻之物，载至番境，皆同珍贝。是以沿海居民，造作小巧技艺，以及女红针黹，皆于洋货营销，岁收诸岛银钱货物百十万，入我中土，所关不细矣。南洋未禁之先，闽、广家给人足，游手无赖亦为欲富所驱，尽入番岛，鲜有在家饥寒、窃劫为非之患。既禁以后，百货不通，民生日蹙，居者苦艺能之罔用，行者叹致远之无方，故有以四、五千金所造之洋艘，系维朽蠹于断港荒岸之间。沿海居民，富者贫，贫者困，驱工商为游手，为盗贼耳。闽地不生银矿，皆需番钱，日久禁密，无以为继，必将取给于楮币皮钞，以为泉府权宜之用；此其害匪甚微也。开南洋有利而无害，外通货财，内消奸宄，百万生灵，仰事俯畜之有资，各处钞关，且可多征税课，以足民者裕国，其利甚为不少。

　　若夫卖船与番，载米接济，被盗劫掠之疑，则从来无此事也。内地造一洋船，大者七、八千金，小者二、三千金。一船造起，便为致富之业，欲世传之子孙。况番山材木，比于内地更坚，商人每购而用之。如鼎嘛桅一条，在番不过一、二百两，至内地则直千金。番人造船，比中国人更固。中国数寸之板，彼用全木；数寸之钉，彼用尺余。何乐出重价以买我船？闽、广产米无多，福建不敷尤甚。每岁民食，半藉台湾，或佐以江浙。南洋未禁之先，吕宋米时常至厦，番地米最饶，原不待仰食中国。洋商皆有身家，谁自甘法网尝试？而洋船所载货物，一担之位，收船租银四、五两。一担位之米，所值几何？舍其利而犯法，虽至愚者不为也。历来洋船，从无在洋被劫。盖以劫船之盗，皆在海边，出没岛屿，离岸百十里，极远则二、三百里，以外则少舟行，远出无益，且飓风骤起，无何停泊安身之处。洋船一纵，不知其几千里，船身既大，可任风波，非贼船所能偕行。若贼于海滨行劫，则上下浙广，已可取携不尽，何必洋船？即与洋船相遇，而贼船低小，倚之且若高楼，非梯不能以上。一船之贼，多不过二、三十人，洋船人数极少百余，且不俟与贼力战，但挽舵走据上风，可压贼船而弱之。何行劫之足虑（蓝鼎元论南洋事宜书）？

　　风信潮汐

　　海船利在风。风起灭顺逆，一军安危系焉。夏秋间，西北风倏起。或曰：早白暮黑，天边有断虹散霞如破帆鲎尾，西北黑云骤生，昏夜星辰闪动，海水骤变，水面多秽，及海蛇浮游于上，蝼蛄放洋，乌■〈鱼脊〉弄波，必有飓风将至，须急收安澳。兵船在海，遇晚须先酌量收泊处，以防夜半风起。追贼亦然。审风信为进止，当局者不可不知也。清明以后，南风为常。霜降以后，北风为正。南风壮而顺，北风烈而严。南风时发时息，风不胜帆，故舟以小为稳。北风一发难止，恐帆不胜风，故舟以大为稳。海中之飓，四时皆发，夏秋为多。所视气如虹、如雾，有风无雨，名为飓。夏至后有北风，必有台（航海风信引）。

　　飓风起自东北，必自北而西；起自西北，必自北而东；而俱至南乃息；谓之回南，凡二昼夜乃息。若不落西，不回南，则踰月复作，作必对时，日作次日止，夜作次夜止。盖其暴者不久，或数时，或一日夜；其柔者久，或二、三夜。有一岁再三作者，有数岁不作者。凡岁有打鬼节，则有一飓；有二打鬼节，即有二飓。鬼，鬼宿也；打节，或立春、立夏等节值鬼宿也。飓初起有雷，则不成飓；作数日有雷，则止（广东新语）。

　　台无定期，必挟大雨倾洞，拔木发屋。操舟最忌。惟得雷声即止。占台风者，每视风向反常为戒。如夏月应南而反北，秋冬与春应北而反南（三月二十三日妈祖飓后，便应南风；白露后至三月皆应北风，惟七月北风多主台），旋必成台。其至也渐，人得而避之。或曰：风具四方为飓，不知飓虽暴，无四方齐至。如北风台必转而东、而南、而西，或一、二日，或五、七日，是四面递至，非并至也。飓骤而轻，台缓而久且烈。春风畏始，冬风虑终。又非常之风常在七月。腊月自二十四日至二十九日有南风，则占来年有台。如二十四日则应四月，二十五日则应五月，按日占月，至二十九日则应九月也（稗海纪游）。

　　夏秋之间大风名飓。有此风必有大雨。其先有断虹之状，见者名曰「飓母」，又名「破帆」（飓俗讹作飓，呼为报）。舟行以四、八、十月为稳，盖天气晴和也；六、七月多台（谚云：六月防初，七月防半）。六月有雷则无台（谚云：六月一雷止三台，七月一雷九台来）。九月天色晦冥，狂风迭发而无雨。飓之以时异者，俗谓之报。每月值初三、十八日（凡风随潮发，此两日潮最大，故潮满恒有风来），每旬值七、八、九日为报期（谚云：七无报，八凄皇；八无报，九夜不得到天光；又云：无事七、八、九，莫向江中走；皆言其必有也）。按月别有报，或先期即至，或逾时始发，不出七日之内。大约按以信期，系以神明，故事便于省记。正月初四日，接神飓；初九日，玉皇飓；是日有飓，则一岁飓期皆验，否则难准；谚云：玉皇无报，渔家莫做；十三日，刘将军飓；十五日，上元飓；二十四日，小妾飓；二十九日，拗九飓，或前一日，俗呼洗烦笼；二月初二日，白须飓；初七日，春期飓；初八日，张大帝飓；十九日，观音飓；二十九日，龙神朝天飓；三月初三日，元帝飓；初七日，阎王飓；十五日，真人飓；十七日，诸神会降飓；十八日，后土飓；二十三日，妈祖飓，俗云：真人多风，妈祖多雨；二十八日，东岳帝飓；二十九日，诸神升天飓；四月初一日，白龙飓；初八日，佛子飓；十四日，纯阳仙师飓；二十三日，太保飓；二十五日，飓龙神会太白飓；五月初一日，南极星君下降飓；初五日，屈原飓；初七日，朱太尉飓；十三日，关帝飓；十六日，天地合日防恶风；二十一日，龙母飓；二十九日，威显飓；六月初六日，大禹王飓，前后共七日，宜谨防，俗云：六月防初，七月防半；十二日，彭祖飓；十八日，善婆飓；十九日，观音飓；二十三日，小姨飓；二十四日，雷公飓；二十六日，二郎神飓；二十八日，大姨飓；二十九日，文丞相飓；七月初七日，牛女会飓；十五日，鬼子飓；十八日，神煞交会飓；二十七日，天地合日防恶飓；八月初一日，灶君朝天飓；初三日，防恶飓；初五日，九皇飓；十四日，伽蓝飓；十五日，龙神大会飓；九月初九日，落帽飓；十五日，百神俱起；十六日，张良飓；十七日，金龙飓；十九日，观音飓；二十七日，冷风飓；十月初五日，小春风信；初六日，天曹下降飓；初十日，水仙王飓；十七日，水府朝上帝飓；二十日，东岳朝天飓；二十六日，翁爹飓；十一月十四日，水仙飓；二十七日，普庵飓；二十九日，西岳朝天飓；十二月二十四日，送神飓；二十九日，大盆飓。

　　三春飓期最多，舟行宜戒。自清明后，南风司令。四、五月，风飓皆轻，往来甚稳，但多迟缓。夏至前数日，当有北风。谚云：北风送夏至；犹冬至前之有东南风。惟六、七月北风一起，飓风立至。六月之飓，得雷而止；七月之飓，闻雷愈烈。谚云：六月一雷止三飓，七月一雷九飓来。八月白露节后，北风应候，船行迅驶。九月，风每经旬，是名「九降」。凡飓多挟雨，九降恒不雨而风，遥望外海，浪色如银，摇空迭出，名曰「起白马」，舟不可行。又白露至立冬止，常阴晦，俗名「九月乌」。十月小春，天气晴暖，风波恬和，最为利涉。十一、十二两月，朔风凛烈，无日不风，第乘风隙以往来。若冬、春之交，风信难定，尤须戒心。春飓畏始，冬飓怕终。

　　明戚继光作风涛歌云：日晕则雨，月晕则风。何方有阙，何方有风，日没脂红，无雨风骤。反照没前，臙脂没后。星光闪烁，必定风作。海沙云起，谓之风潮。名曰飓风，大雨相交。单起单止，双起双消。早晚风和，明日更多。暴风日暮，夜起必毒。风急云起，愈急必雨。雨最难晴，仍防暴生。春易转报，早生晚耗。一日南风，一日北到。南风防尾，北风防头。南吹愈急，北必不遄。云若车形，大主风声。云下四野，如雾如烟。名曰风花，主有风天。云若鳞次，不雨风颠。雨阵西北，风如泼墨。起作眉梁，风雨先扬。雨急易霁，天晴无防。水生靛青，主有风行。海燕成群，风雨便临。白肚风作，乌肚雨淋。海猪乱起，风不可已。逍遥夜叫，风雨即至。一声风，二声雨，三声、四声断风雨。鰕龙得纬，必主风水。蛇蟠芦上，水高若干。头垂立至，头高稍延。月尽无雨，来朔风雨。廿五、六若无雨，初三、四莫行船。春有廿四番花信风，梅花风打头，楝花风打尾。正月忌七、八，北风必定发。二月忌初二，三月忌清明，五月忌夏至。正月落雪起，算至百二十日，期内必难已。欲知彭祖忌，六月十二日，前后三、四宵，必不爽此朝。七八三日南，必有北风还。九九当前后，三四日内难。十月忌初五，三四之前后，冬至风不爽。腊月二十四日间，月临箕、毕、翼、轸四宿，风起最准。

　　水路视潮次停泊，犹驿铺也。循福州东出，涨海万里。海潮应月，以类相从。潮有涨退，海非增减，彼竭此盈，往来不绝，皆系于月。昼夜之运，日行一度，月行十三度有奇，故太阴西没，常缓于三日刻有奇。潮之日缓，其朝率亦如是。自朔至望，常缓一夜潮。自望至晦，复缓一昼潮。春夏昼潮常大，秋冬夜潮常大。春为阳中，秋为阴中。岁有春秋，犹月有朔望。故一岁之极涨，恒在春秋之仲一月。潮之盛大，恒在朔望之后。

　　昼曰潮，夕曰汐。汐亦谓之夜潮。每月一日卯酉时潮长，已亥时潮满。二日视一日差迟数刻。三日、四日、五日，辰戌时长，午子时满。六日、七日，已亥时长，未丑时满。八日、九日、十日，午子时长，申寅时满。十一、十二日，未丑时长，酉卯时满。十三、十四、十五日，寅申时长，辰戌时满。自朔至望，是为一周。十六日与初一日同。周而复始。凡阳时管三日，阴时管二日。凡潮自长至满历三时，自满至涸亦历三时。语其长与满而涸可知也。凡日之同时潮汐者，于分刻递减。惟每月初三、十八日，昼夜潮大，不同他日。

　　潮之早晚迟速，以里道远近为差。即同属泉州一府，如初一、十六日，同安潮水涨满壬子午时，惠安则在已亥，晋江则在辰戌也。同属台湾一府，自鹿耳门至打鼓港，潮汐较内地早四刻，水长五、六尺；打鼓至琅峤，潮汐较内地早一时，水只三、四尺；至淡水潮汐，与内地同，水丈余。又自彰化以下，潮流过北，汐流过南，澎湖亦然。彰化以上，则潮流过南，汐流过北。往往一府之中，不同如此。况东海、南海相去之远乎！

　　疏议

　　顺治十年给事中王命岳靖海疏：夫自漳州之海澄县地方出港，以趋厦门，则必经海门山。向者，贼舟泊海门山之外，我舟泊海山之内，土名大涂尾，因岸上无兵护船，并大涂尾不便久驻，退入镇城。镇城去厦门殊远，贼始解甲高枕而卧矣。臣按海门山与厦门相望。海门山之左地名青蒲。青蒲之左，是谓镇海卫。此保漳州第一要紧门户，形势可据。往者弃而不守，臣诚不知其何解也。以臣愚见，宜设大将一员，领兵数千据之，而分驻一营于青蒲，则青蒲之陆兵可以护海门之舟师，海门之舟师又可以渡镇海、青蒲之陆兵。是海澄一路贼，无日不防矣。

　　自泉州之同安县地方出港，以趋厦门，则嵩屿、鼎尾、排头、高浦、石浔、■〈氵丙〉州、刘五店一带，绵亘三、四十里，皆与厦门相望。不需巨艘，即扁舟可达嵩屿，数里至鼎尾。鼎尾有港。鼎尾数里至排头。排头十里至高浦。高浦有城。高浦十里至石浔。石浔十余里至■〈氵丙〉州。则贼筑城此地、以牵制我师者。■〈氵丙〉州十里至刘五店。之数处者，无处不可渡厦门，而高浦为适中之地，人烟辏集，又有坚城，乃弃而不镇，反使贼得逍遥于■〈氵丙〉州之浒。臣又不知其何解也。以臣愚见，宜设大将一员，兵数千，镇守高浦城，则■〈氵丙〉州之形危。又分一、二大营于排头、鼎尾等处，而泊舟师其下，则岸上之陆兵可以护岸下之舟师，岸下之舟师又可以渡岸下之陆兵。是同安一路贼，无日不防矣。

　　王命岳靖海二疏：今之严禁接济者，皆曰禁米谷则贼不得宿饱，禁油麻钉铁则舟敝而不修。似也。夫米谷、油麻、钉铁，诚不可不禁。臣愚，谓即日悬厉禁，扁舟不渡，贼固未尝穷于用也。谨案兴、漳、泉三郡之米粟，不足供三郡之民食。往时皆待哺于高州之米船。自海寇喷浪，高米不至，人皆量腹而食，实无余粮足资海上。贼之米粮，远者取给于高州，十日可抵厦门，近者取给于潮州之揭阳，一日夜可抵厦门。高州之粟，价贱于闽者数倍，揭阳之粟，价贱于闽者一倍。在粤东以隔省而禁疏，禁疏则米源源而至。贼又何资于闽谷乎？油麻钉铁，则日本之价贱于闽者一倍。贼皆从彼贩买。即海边之民，亦时有接济，皆为数不多，贼实不藉于此。臣探知贼所必需，而平日皆取给于海滨一带者，独火柴、松楸二项。岛上多风，草木不生，樵爨之具，必资内地。而海船必用松楸烧底，过三月不烧，则楸虫蠹食，一点炮碎裂矣。故禁柴、禁楸，事虽平常，而策中要害，不可不留意也。

　　臣按镇海卫之左，有井尾港，亦曰南河溪子。青蒲之内，有方田港。此二港者，漳州地方接济柴、楸之地也。鼎尾港则同安地方接济柴、楸之地。若镇海卫设大将一员以窥厦门，而分游营于青蒲，严行讥察，则海澄之山木不得出海矣。仍设营塞井尾港之口，严行讥察，则漳浦之山木不得出海矣。高浦城设大将一员以窥厦门，又分游营于鼎尾，严行讥察，则同安之山木不得出海矣。并米粟、油麻、钉铁，计亦无能越此而飞渡者。其余兴化、福州滨海地方，但有港路通山，皆责成汛兵严行讥察，并禁高州、揭阳二处海籴，绝其饷道。薪水俱绝，舟楫顿敝，岛上之众，扬帆来归者，可计日俟也。

　　康熙十二年总督范承谟条陈闽省利害疏：窃惟古今之时势，有常必有变，人臣之谋国，有经必有权。兹当滇南告警，变起仓卒，一切关系疆场之事，有斟酌权宜、可济时变者，即不得概执引经之说，以疏于事先、而忽于未然也。臣且就闽省目前情形，为我皇上陈之。闽人活计，非耕则渔。一自迁界以来，民田废弃二万余顷，亏减正供约计有二十余万之多，以致赋税日缺，国用不足，而沿海之庐舍畎亩化为斥卤，老弱妇子，辗转沟壑、逃亡四方者不计其数，所余孑遗，无业可安，无生可求，颠沛流离，至此已极。迩来人心皇皇，米价日贵，若不安插，倘饥寒迫而盗心生，有难保其常为良民者矣。我皇上停止海界之禁，正万姓更生之会。而闽地仍以台寨为界，虽云展界垦田，其实不及十分之一。且台寨离海尚远，与其弃为盗薮，何如复为民业。如虑接济透漏，而此等迁民，从前飘流忍死，尚不肯为非，今若予以恒产，断无舍活计而自取死亡之理。即钉麻油铁、丝绸布帛，皆奸商巨贾、势豪土棍有力之所办，穷民亦无此资本，何由而济。

　　如虑逼近沿海，难免寇■〈舟宗〉侵掠。夫海贼可以登岸之处，不过数所，余皆海潮涌入之小港，时涌时退，不能停泊。若设防兵堵御要害，则寇亦无隙可乘。设立水师，原为控扼岩疆，未有弃门户而反守堂奥之理。目今多事之时，海逆不无窥伺，伏乞皇上允臣相度形势，应仍旧者照旧防备，应更移者奏请更移，务使将领不得偷安，则门户既固，而迁民可以开垦复业，无以粮赍寇之忧，无透越接济之虑；兵既卫民，民不失所，此捍外安内之要着也。

　　从来富国强兵，莫有过于鱼盐之利。闽自禁海以来，利孔既塞，是以兵穷民困。目下青黄不接之际，追呼虽频，输将仍缓。兵丁乏授食之需，引领协济。各省处处添兵，在在索饷，安能及期协济乎？今惟有请照木筏取鱼事例，容渔户船边采捕，每十筏联为一甲，行以稽查连坐之法。遇开港之时，止许随带干粮，不许多携米谷等物，令就近将领率防兵巡哨督押。鱼筏朝往暮归，仍照编甲次序，湾泊内港，聚集一处，以便稽察。其采捕之鱼，十取其一，以充国课。此项钱粮，或接济兵饷，或借给迁民，如有赢余，或存贮备修船只。一举而数善备焉矣。事如可行，臣相机设施；如不可行，决不致贻边疆之患。兵饷裕而国用自足，荒田垦而流离可辑，催科缓而人心共安矣。

　　康熙十九年水师提督万正色战守机宜疏：臣谨按缘边地图，上自烽火门，下至南澳，计其水程不下三千余里。见今会议，以水师二万五千名安镇四岛及沿边各港，星罗碁布，诚云美矣。但思兵既分布，势实单薄。设若海逆合齐来，独冲一汛，势必不支，望救别汛，势必无及。彼众我寡，彼合我分，势必有失。倘有疏虞，不几以仓卒之变，转成祸端乎？

　　兹臣窃按沿边地图，见就高峭处所各设烟墩三座，令望海外逆艘，有二十只以上者，日放一烟、夜放一火，则上下邻汛各出艍船以相夹剿；有四十只以上者，则放二烟、二火，上下邻汛各以鸟船守汛而悉出赶缯船只赶举烟处应援；有六十只以上者，则三烟烽并举，邻汛各尽出大小船只协力扑剿。如此则贼艘所至之地，邻汛早已周知，豫计夹剿，不至张皇，击首尾应，无虑兵单，而寇萌不可永息乎。

　　万正色闽海善后疏：一镇海澄，上至石码、三■〈氵义〉河，下至海门、圭屿、古浪屿，须兵五千。一镇厦门周围属辖，须兵三千，浯屿一营须兵一千。一镇金门，自料罗、乌山头至金门港，须兵三千，围头一营须兵一千。一镇海坛，上至磁澳，下至湄洲、南日，须兵三千。一守平海，须兵一千，而三江口属之。一镇定海，上至北茭，下至官塘、梅花港，移闽安兵三千守之，而烽火门至沙埕则设一营，辖兵一千守之。一守日湖，辖至祥芝，以晋江营兵一千守之。一守獭窟，须兵一千，辖至崇武。一守永宁，须兵一千，辖至深沪。一镇铜山，须兵三千，辖至镇海。一镇南澳，须兵三千，辖至铜山。但南澳逼近澎湖贼穴，难以驻札，合宜扎铜山，两镇会■〈舟宗〉，兵力方厚。以上共兵三万，盖以所列地势，或孤悬海上，或滨海要冲，皆海寇出没之地，不严加防备，使贼得窃据泊舟，则游移豕突，祸且蔓延。若以三万之数，设镇分防，以时巡缉，南风则由南而哨北，北风则由北而哨南，无事合操，有事夹击，纵使贼党希图入寇，而海洋辽阔，势不能合■〈舟宗〉齐至，我师乘机扑灭，可以就歼。

　　康熙二十一年靖海将军施琅开海禁疏：臣闻虑事必计其久远，防患在图于未然。我皇上深念海宇既靖，生灵涂炭多年，故大开四省海禁，特设关差定税，听商民贸捕，群生感沛泽之均沾，国家获泉流之至计。顾臣思前因海禁森严，提防易于画一。兹海禁既展，沿海内外贸易船只，给有关臣照票而往，采捕船只，给有道府县由单而出，丛杂无统。兼数省内地，积年贫穷，游手奸宄，实繁有徒。乘此开海，公行出入，恐至海外诱诘党类，蓄毒酿祸。夫以台湾难民，尚荷皇上德意，移入内地安插。今内地之人，反听其相引而之外国，殊非善固邦本之法。又观外国进贡之船，人数来往有限，岂肯遗留一人在我中土。更考历代以来，备防外国，甚为严密。今虽许其贸易，亦须有制，不可过纵。

　　以臣愚见，此飘洋贸易一项，当行之督抚提，各将通省之内，凡可兴贩外国各港门，议定洋船只数，听官民之有根脚身家、不至生奸者，或一人自造一船，或数人合造一船，听四方客商货物附搭。庶人数少而赀本多，饷税有征，稽查尤易。至于外国见我制度有方，法行慎密，自生畏服而遏机端。其欲赴南北省贸易，并采捕渔船，亦行督抚提作何设法，画定互察牵制良规，以杜泛逸海外滋奸。则民可以遂其生，国可以佐其用，祸患无自而萌，疆圉永以宁谧，诚为图治长久之至计。

　　矧兼水师船只，刻限三年小修、五年大修，自征剿及渡载投诚伪官兵眷难民之后，多属朽坏搁泊，少当于用，穷弁不能拮据整葺，请修犹迟时日，而沿海新造贸捕之船，皆轻快牢固，炮械全备，倍于水师战舰，倘或奸徒窃藉其舟楫，攘其赀本，恐至蔓延。盖天下东南之形势在海，而不在陆。陆地之为患也有形，易于消弭。海外之藏奸也莫测，当思杜渐。更以台湾、澎湖新辟，远隔汪洋，设有藏机叵测，生心突犯，虽有镇营官兵汛守，间或阻截往来，声息难通，为患抑又不可言矣。至彼时禁止贸捕之议复行，宁惟负我皇上子养亿兆之德意，将东南环海地方，不又仰廑宸衷顾虑哉！

　　康熙五十三年巡抚张伯行海洋商渔船只编号疏：为备陈弭盗之策以靖海氛事；臣思内地之稽查既严，外洋之盗■〈舟宗〉自熄。无如迩年以来，海盗劫掠，屡屡见报，海氛究不能靖。盖商船与盗船在洋行驶，远近茫然识认，而巡哨官兵止循稽查之令，验过即便放行。殊不知洋盗每有先劫商船，即为行劫之具，复攫牌照为盘验凭据。以致盗氛未靖，商害无穷。请将商船前后刻大「商」字，两旁刻某省、某府、某州县、第几号商船、船户某人，俱用粉地墨书；渔船前后刻大「渔」字，两旁刻某省、某府、某州县、第几号渔船、船户某人，亦用粉地墨书。其篷上令将「商」、「渔」字样，一例书记。至凡各哨营船前后，亦刻大「营」字，两旁刻某省标、某营、第几号、捕盗某人，所有刊刻字样，俱用红朱填写，而篷上红书大「营」字。并请将商、渔各船舵工、水手、客商人等，各给腰牌一面，刊明姓名、年岁、籍贯、住址，一面绘画像貌。其标营船只，捕、舵在船人等，并照比例，给以腰牌查验。如是则号数既定，色认攸分，出洋官军，一瞭即明，再验之在船人等声音、面貌，并所执照票，则奸良易于辨别。倘有匪船混迹，不难诘讯擒拿。其于出入海口，汛防兵役亦便稽查。似亦海洋弭盗之一法也。至渔船止许捕鱼，不许装米酒下海，亦不许将海洋各样货物装载进口。如有不遵标记及渔船装货者，严加治罪。

　　张伯行拟请防闽海疏：臣愚，谓幅■〈巾肙〉既广，则荒陬远屿，或便匪类之逃藏；船舶既多，则此去彼来，易滋奸徒之出入。是故巡察不可不周也。臣思匪类所居，必在粮饷可通之处；奸船所聚，必择风波可避之区。今但命水师镇营于要害水口多设哨舰，逐日巡视各岛澳，以绝其饮食，断其窝藏，而奸宄之自外至者息矣，盘诘不可不严也。

　　臣思海洋无赖之徒，未必生长海上，不过内地人民，或为饥寒所迫，或因避罪逃去耳。其生平行径，岂能欺瞒乡里？今但令州县有司，于各处地方，编定十家为甲、十甲为保、十保为乡，各立一长，专察本乡、本保、本甲之人。遇有不事生理，专习拳棒，与夫酗酒纵博、素行无良者，该长为之责其改业，严其约束。其有不从者，鸣官治之。有自外乡来者，为之考其来历，询其去向；苟有踪迹可疑之处，即便斥逐，不得姑容。其奸形已露者，立解州县审鞫。凡乡长任事五年，劳绩最着，许其考授把总，余或给与吏员顶带，则彼乐于趋事，而奸宄之自内出者绝矣。

　　然臣更有请者。臣考前朝防海之制，自山东以至广东，沿边皆置水寨。水寨所辖，复有会哨。防御之策，未有善于此者。臣谓当今镇营星列，亦足当水寨之制，勿事更张矣。欲使一呼百应，则会哨之法，不仿仿而行之。再稽前制，凡十里之中，各立墩台，以司烽堠。风帆瞬息，专赖传瞭警报之捷，无有甚于此者。臣愚，谓故台虽废，基址尚存，欲使有备无患，不妨并举而修之。夫以汪洋浩淼之区，又为四达交通之所，防守稍疏，鲸波易起。与其图之仓卒，孰若豫于平时。此臣所以有未雨绸缪之虑也。

　　康熙五十五年巡抚陈璸疏言：防海贼法与防山贼法不同。山贼之啸聚有所，而海贼之出没靡常也。台湾、厦门之防海贼，又与沿海各边不同。沿边海贼之患在突犯内境，而台湾海贼之患在剽掠海中也。其在海中，不必连■〈舟宗〉结队，攻之无可攻；以劫掠为生，困之不能困。非二、三十年前海贼有头目，有旗帜，有巢穴可比，招之无可招。必定会哨之期，申护送之令，取连环之保。

　　提标水师有五营、澎湖水师有二营、台协水师有三营，各设有经制哨船，莫若三处各立本船旗帜，大书「某营哨船」字样于其上，每月会哨一次，彼此交旗为验。如由西路而去者，提标水哨至澎湖交旗，澎湖水哨至台协交旗，俱送台湾镇验准。由东路而去者，台协水哨至澎湖交旗，澎湖水哨至厦门交旗，俱送提督验准。某月若无哨旗交验，即察取派定某营官职名；某月海洋报有失事，即察取巡哨官职名。则会哨之法行矣。

　　由厦门至澎湖有七更水程，由澎湖至台湾有四更水程，风信顺利，即二、三日可到。今商船不宜零星放行，无论出厦去者，自台来者，候风信顺利，齐放二、三十船出港。台、厦两汛各拨哨船三、四护送至澎湖交代，各取某日护送某商船、自某汛出港、至某汛并无疏虞甘结，带回原汛，按月汇送督抚衙门。如无印信甘结，即以官船职名申报。则护送之法行矣。

　　商船二、三十同出港时，把口官逐一点明各船货物、搭客及器械，填单取各船连环保结。若洋中遇贼，首尾相救，如不救即以通同行劫究论。则连环保之法行矣。

　　上是璸奏，如所请行。

　　康熙五十六年浙闽总督觉罗满保疏言：淡水鸡笼山为台湾北界，三面滨海，西南夷舶往琉球、日本者，皆望此山为准的。且澳港深阔，可泊巨舰百余。内为肩豆门，沃野百里，番社众多，请增置淡水营，设官驻防，以扼台湾之尾。

　　雍正四年闽浙总督高其倬请开台湾米禁疏：窃查闽省泉、漳二府，向资台米以济民食。自朱一贵变后，巡台御史恐其运出接济洋盗，又恐听民搬运，以至台湾米价腾贵，或生事端，遂禁止不许过海。不知台湾地广民稀，所出之米，一年丰收，足供四、五年之用。民人用力耕田，固为自身食用，亦图卖米换钱。一行禁止，则囤积废为无用。既不便于台湾，又不便于泉、漳。究竟泉、漳之民，势不得不买，台湾之民，亦势不能不卖。查禁虽严，不过徒生官役索贿私放之弊。

　　臣查开通台米，其益有四：一、泉漳二府之民，有所资藉，不苦乏食；二、台湾之民既不苦米积无用，又得卖售之益，则垦田愈多；三、可免泉、漳、台湾之民因米粮出入之故，受胁勒需索之累；四、泉漳之民，既有食米，自不搬买福州之米，福民亦稍免乏少之虞。

　　至开通米禁，有须防之处二端，亦不可不加详虑。其一，于冬成之时，详加碓查。若台湾丰熟，即开米禁，倘年成歉薄，即禁止贩卖。虽年岁稍丰，而一时偶有米贵情形，亦即随时查禁。其一，泉、漳之民过台买米者，俱令于本地方报明，欲往台买米若干，载往某处贩卖，取具联保详报，臣等衙门即飞行台湾及所卖之府县，两处稽查；如有不到，即系偷卖，必严惩联保，究出本船之人，尽法重处。如此查防，自不至接济洋盗矣。

　　高其倬操练水师疏：臣查熟悉水师之人，内有三等。其最高者，不但本处海洋情形无不熟知，即各处港口之宽狭、沙线之有无，何处外洋岛澳洋盗寄泊取水之所，何等日色云气是将作台飓回澜之候。因其熟极，故能生巧。实于巡防有益。此为第一等。其次或熟知数处情形，或熟知本处情形。此第二等。又其次者，于本处情形亦知大概，在船不晕，能上下跳动、运使器械。此为三等。其仅不甚晕吐，只坐舱内，不能上下跳动、运用器械者，此种不过充备人数而已。现在闽浙水师将弁、兵丁之中，如第一等者，或一营之中竟无其人，或仅有二、三人，而年近老迈、筋力就衰者居半；所有者不过第二等、第三等之人，而仅不晕吐、不能上下跳动、运用器械者参半。此等不知港沙之可以行走与否，不知岛澳之可以寄泊与否。行船搁浅撞礁，立有性命之虞。即内洋遇贼，尚难期其缉获，安望其巡捕外洋之盗？臣惟设法勒令操练，渐习渐精。

　　查闽浙之例，本处巡哨之兵，只在本处洋面巡哨，即总巡、分巡之员，亦只福建者巡福建，浙江者巡浙江。如此行走操练，止熟本处，不知他处，止知本省，不知外省。臣欲稍为变通。每年总巡、分巡及在本洋巡哨者，俱仍照常巡哨外，臣每年于此外另派熟悉之员，带领官兵，配给船只，南风起时，令自闽省直巡到浙省尽头，北风起时，令自浙省回棹，直巡到闽省尽头。并令俱经由外洋岛澳，令本处巡船与之在彼合哨。不到者据实揭报题参。如此则各处哨船不能偷安，而外洋大盗亦难藏闪。且各处哨巡官兵常到外洋，经历既熟，自渐无畏怯，不惮远出矣。至此巡查之员弁兵丁，臣派令极熟者五分，参以次熟者五分，令其同往。沿路所过，每到一处，即添带武官一员、兵十名，亦令同往，俾其操练。则二等、三等以及稍生之官兵，往返一番，自必俱有长进。若遇有海运米谷等项之事，或到江南、山东、广东等处，臣亦酌量派配官兵，令其押船行走。所走之处愈远，则所知情形愈远矣。

　　乾隆十四年总督喀尔吉善偕巡抚潘思榘条奏海防三事：一、内地民往来外洋，勾结滋事，应会保甲族长于编查门牌时将户内所有往贩外洋之人，或为舵水，或为客商，逐一登明。倘久客不归及倏去倏来、形迹可疑，并外番人往来其家，即报详究。一、洋船舵水等给照时，应逐名亲验某郡客商，跟役亦亲验取给，至出口如有更易，许船户呈明守口各员，于总照内填注。不能远赴原籍取结者，即取其行保及同船客商公结，俟入口时验明原照，方准回籍。一、洋船回棹之六、七、八、九等月及出行之十二、正、二、三等月，责沿海汛弁兵丁昼夜巡查。渡载外洋人货者，以私越论。

</div>
    <div class="pagination">
<a href="福建通志台湾府_page36.html">上一页</a><span>...</span><a href="福建通志台湾府_page32.html">32</a><a href="福建通志台湾府_page33.html">33</a><a href="福建通志台湾府_page34.html">34</a><a href="福建通志台湾府_page35.html">35</a><a href="福建通志台湾府_page36.html">36</a><span class="current-page">37</span><a href="福建通志台湾府_page38.html">38</a><a href="福建通志台湾府_page39.html">39</a><a href="福建通志台湾府_page40.html">40</a><a href="福建通志台湾府_page41.html">41</a><a href="福建通志台湾府_page42.html">42</a><span>...</span><a href="福建通志台湾府_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
