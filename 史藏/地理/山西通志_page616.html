<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 616 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 616 页/共 700 页
  </h1>
  <div class="content">
   臣闻位隆载鼎居之者匪易业峻承祧守之者为重何则天下之本属在元良歴选前修蔼寻往伏惟殿下画堂凝社幼彰岐嶷雕宫誔睿夙擅温文大孝因心不由于外奬深仁植学性禀于自然故能聿膺景福式光正绪皇基永固宸构克昌加以识赡机物天姿独秀生知之量振古莫俦比者监守务殷亲览政事所闗视听决断如流凡有朝野佥论归美况臣委质阶陛齿迹宫闱恭闻喜跃实百恒品区区所望惟愿盛徳日新励兹三善无忘四术率土苍生幸甚见去年之内数召学士等入讨论经籍亹亹不倦此之令问播于迩遐在外闻者谁不欣然今夏已来接对遂简讲艺之道有谢曩时臣之事君在于无隠敢縁兹义辄献愚忠但臣知识庸浅未足以明雅训求之史请防而言焉昔汉苑招贤高轩洞敞曹园爱客飞盖连隂此乃副君之待士也亦有推心郑众每伫于询降礼桓荣用承于诲命此则副君之尊师也魏太祖征并州留太子在邺颇出畋猎崔季珪进而谏曰盘于游田书之所诫鲁侯观鱼春秋讥之周孔之格言二经之明义也深惟储副以身为宝今忽驰骛陵险诚有识者所以恻心惟太子燔翳捐毕以塞众望太子报曰昨奉嘉命广开正路翳已壊矣毕亦去焉师傅之言实获我心晋明帝之在东宫中庶子温峤中舍人刘放谏马射曰臣闻千金之子犹不垂堂以万乘之贰若有骇驷之艰岂可不熟念殿下纵一日之娱忘万代之基凡人犹知其不可况在圣明太子答云省所陈明卿等动静数示此则副君之纳谏不以为嫌者也非独一时之美事固亦千载之芳猷且思患豫防着于易象乐不可极陈之礼经列圣典谟可为龟镜殿下昔在藩邸时以打毬为戏当此之日已经坠马近取诸身足为深鉴又陛下仁孝之徳闻于四海自车驾后天慈许入苑内臣窃惟殿下之意既承恩防始复出游适以上副圣怀非徇盘游之乐固以苑囿之地草树极深絶磴危峤往往而有控纎离之马影逾流电拥太阿之剑气骇奔星截轻禽逐狡倘有冲勒之变虽悔何追如户奴等色非是一种或反逆之裔或破亡之余夷狄遗丑兼在其数宻计凶谋理难悬测忽有潜身翳荟侍卫不虞白龙鱼服事出虑表臣每一思至此魂爽飞越夫为人子者不登高不临深恐近于危辱也故乐正子春下堂伤足数月不出犹有忧色弟子问之子春曰君子跬步不敢忘孝之道是以有忧色也子春匹夫尚知爱其身体储后之尊何可以不慎焉倘马逢惊佚微致毁伤岂不上贻二圣之忧下乖兆人之望伏谓打毬驰射深是危机天后所赐诫书殷勤至切网罗今古罕得名言窃循防要在于循怀虚已书云山林隠逸草泽高人揔萃春坊冀朝夕设对采其匡赞广纳忠规机务之余游心坟籍莹襟灵于艺圃散耳目于书林披帙横经克勤无怠此之至戒亦何不思殿下敦崇儒术阐文艺爰置学士奬拔人物应斯举者若登龙津莫不延颈企踵恩承顾盼皆愿隳肝胆露款诚布衣之交一言相托尚有怀知己之遇衔国士之恩殿下数存按引与其切磋道义竭忠进善必日有异闻则玉裕弥光金声自逺顷日时景炎爝不敢望以引召今高秋戒序景物渐凉伏乞听政余闲留情坟典所读班史请毕残功前者别勅赐物本録殿下书进时请临池染翰使笔力转遒仍请逐月一两度摠唤学士因为设食文学张君相素明庄老命之谈説能畅风殿下假以温顔人各申其艺业钩深理窟者思愤怀蛟摭实词条者文成吐凤此亦一时之竒观可以澡虑怡神预在宫僚人知自効便辟取容者疎之正直不挠者亲之弃不急之务而省游娱絶无益之欲而敦节俭以儒墨为城池翺翔其际以礼义为干橹栖息其间一则遵天后诫书不敢失坠二则挹古人遗范有所挥岂不美欤岂不盛欤殿下居养徳之辰天下属望聪明睿智何所不察右稍加引纳实广徳音臣曲荷财成滥防委任云雨之施预霑于品物丘山之恩久越于涯涘惧速官谤罔寘心灵不揆謏闻轻陈短见庶同纎壒敢类涓埃所冀增山之高裨海之阔臣某顿首谨言







　　山西通志卷一百八十四
&lt;史部,地理类,都会郡县之属,山西通志&gt;
　　钦定四库全书
　　山西通志卷一百八十五
　　艺文【四　劄子奏疏一】
　　汉
　　自陈疏　　　　　　　　　　　冯　衍
　　臣伏念髙祖之略而陈平之谋毁之则疏誉之则亲以文帝之明而魏尚之忠绳之以法则为罪施之以徳则为功逮至晩世董仲舒言道徳见妒于公孙李广奋节于匃奴见排于衞青此忠臣之常所为流涕也臣衍自惟微贱之臣上无无知之荐下无冯唐之説乏董生之才寡李广之势而欲免谗口济怨嫌岂不难哉臣衍之先祖以忠贞之故成私门之祸而臣衍复遭扰攘之时值兵革之际不敢囘行求时之利事君无倾邪之谋将帅无虏掠之心卫尉隂兴敬慎周密内自修勑外逺嫌疑故敢与交通兴知臣之贫数欲本业之臣自惟无三益之才不敢防三损之地固譲而不受之昔在更始太原执货财之柄居仓卒之间据位食禄二十余年而财产歳狭居防日贫家无布帛之积出无舆马之饰于今遭清明之时饬躬立行之秋而怨雠丛兴讥议横世葢富贵易为善贫贱难为功也疏逺陇亩之臣无望髙阙之下惶恐自陈以救罪尤
　　驳立左氏春秋博士疏　　　　　范　升
　　臣闻主不稽古无以承天臣不述旧无以奉君陛下愍学微缺劳心经蓺情存博闻故异端竞进近有司请置京氏易博士羣下执事莫能据正京氏旣立费氏怨望左氏春秋复以比类亦希置立京费已行次复髙氏春秋之家又有邹夹如令左氏费氏得置博士髙氏邹夹五经奇异并复求立各有所执乖戾分争从之则失道不从则失人将恐陛下必有厌倦之聴孔子曰博学约之弗叛矣夫夫学而不约必叛道也颜渊曰博我以文约我以礼孔子可谓知教颜渊可谓善学矣老子曰学道日损损犹约也又曰绝学无忧绝末学也今费左二学无有本师而多反异先帝前世有疑于此故京氏虽立辄复见废疑道不可由疑事不可行诗书之作其来已乆孔子尚周流逰观至于知命自卫反鲁乃正雅颂今陛下草创天下纪纲未定虽设学官无有弟子诗书不讲礼乐不修奏立左费非政急务孔子曰攻乎异端斯害也已传曰闻疑传疑闻信传信而尧舜之道存愿陛下疑先帝之所疑信先帝之所信以示反本明不専已天下之事所以异者以不一本也易曰天下之动贞夫一也又曰正其本万事理五经之本自孔子始谨奏左氏之失凡十四事
　　譲博士疏
　　臣与博士梁恭山阳太守吕羌俱修梁丘易二臣年竝耆艾经学深明而臣不以时退与恭竝立深知羌学又不能达慙负二老无颜于世诵而不行知而不言不可开口以为人师愿推博士以避恭羌
　　晋
　　复乡举里选疏　　　　　　　　卫　瓘
　　昔圣王崇贤举善而教用使朝廷徳让野无邪行诚以闾伍之政足以相检询事考言必得其善人知名不可虚求故还修其身是以崇贤而俗益穆黜恶而行弥笃斯则乡举里选者先王之令典也自兹以降此法陵迟考详无地故立九品之制粗具一时选用之本耳其始造也乡邑清议不拘爵位褒贬所加足为劝励犹是乡论余风中间渐染遂计资定品使天下观望唯以居位为贵人弃徳而忽道业争多少于锥刀之末伤损风俗其不细今九域同规大化方始臣等以为宜皆荡除末法一拟古制以土断定自公卿以下皆以所居为正无复悬客逺属异土者如此则同乡邻伍皆为邑里郡县之宰即以居长尽除中正九品之制使举善进才各由乡论然则下敬其上人安其教俗与政俱清化与法竝济人知善否之教不在交逰即华竞自息各求于已矣今除九品则宜凖古制使朝廷共相举任于出才之路既博且可以厉进贤之公心覈在位之明闇诚令典也
　　乞归老疏　　　　　　　　　　王　述
　　臣曾祖父魏司空防白牋于文皇帝曰昔与南阳宗世林共为东宫官属世林少得好名州里瞻敬及其年老汲汲自励恐见废弃时人咸共笑之若天假其夀致仕之年不为此公婆娑之事情防慷慨深所鄙薄虽是牋书乃实训诫臣忝端右而以疾患礼敬废替犹谓可有差理日复一日而年衰疾痼永无复瞻华幄之期乞奉先诫归老丘园
　　谢拜大将军疏　　　　　　　刘　琨
　　陛下略臣大愆录臣小善猥防天恩光受殊宠显以蝉冕之荣崇以上将之位伏省诏书五情飞越臣闻晋文以郤縠为元帅而定霸功髙祖以韩信为大将而成王业咸有敦诗阅礼之徳戎昭果毅之威故能振丰功于荆南拓洪基于河北况臣凡陋拟踪前哲俯惧折鼎虑在覆餗昔曹沫三北而收功于柯盟冯异翅而奋翼于渑池皆能因败为成以功补过陛下宥过之恩已隆而臣自新之善不立臣虽不逮预闻前训恭让之节臣犹庶几所以冒承宠命者实欲没身报国辄死自効要以致命冦尽其臣节至于宠荣之施非言辞所谢又谒者史兰殿中中郎王春等继至奉诏臣俯寻圣防伏纸饮泪臣闻夷险流行古今代有陛下龙姿日茂叡质弥光升区宇于既頽崇社稷于已替四海之内肇有上下九服之萌复覩典制伏惟陛下尘于外越在秦郊蒸尝之敬在心桑梓之思未克臣备位歴年才质驽下丘山之衅已彰毫厘之效未着顷以时宜权假位号竟无殪戎之绩而有负乘之累当肆刑书以明黜陟是以臣前表上闻敢缘愚欵乞奉先朝之班茍存偏师之职赦其三败之愆收其一功之用得骋志虏快意大逆虽身膏野草无恨黄墟陛下偏恩过隆曲防擢拔遂授上将位兼常伯征讨之务得从事宜拜命惊惶五情战悸惧于陨越以为朝羞昔申胥不徇伯举而成公壻之勲伍贠不从城父而济入郢之庸臣虽顽凶无觊古人其于披坚执鋭致身冦讐所谓天地之施羣生莫谢不胜受恩至深谨拜表陈闻
　　北周
　　陈时宜疏略　　　　　　　　　乐　逊
　　其一崇治方窃惟今之在官者多求清身克济不至惠民爱物何者比来守令年期既促岁责有成葢谓猛济为贤未甚优养此政既代后者复然夫政之于民过急则刻薄伤缓则弛慢是以周失舒缓秦败急酷民非赤子当以赤子遇之宜在舒疾得中不使劳扰顷承魏之衰政人习逋违先王朝宪备行民咸识法但可宜风正俗纳民轨训而已自非军旅之中何用过为迫切至于兴邦致治事由徳教渐以成之非在仓卒窃谓姬周盛徳治兴文武政穆成康自斯厥后不能无事昔申侯将奔楚子诲之曰无适小国言以政狭法峻将不汝容敬仲入齐称曰幸若获宥及于寛政然关东诸州沦陷日乆当慕息肩若不布政优优闻诸境外何以使彼劳民归就乐土其二省造作顷者魏都洛阳一时殷盛贵势之家各营第宅车服器玩皆向奢靡世逐浮竞人习浇薄终使祸乱交兴比来朝贵器服稍华百工造作务尽奇巧臣诚恐物逐好移有损政俗如此等事颇宜禁省记言无作淫巧以荡上心传称宫室崇侈民力雕敝汉景有云黄金珠玉饥不可食寒不可衣雕文刻镂伤农事者也锦绣纂组害女工者也以二者为饥寒之本源矣然国家非为军戎器用时事要须而造者皆徒费功力损国害民未如广劝农桑以衣食为务使国储丰积大功易举其三明选举选曹赏录勲贤补拟官爵必宜与众共之有明之授使人得尽心如覩白日其材有升降其功有厚薄禄秩所加无容不审即如州郡选置犹集乡闾况天下选曹不取物望若选置州郡自可内除此外付曹铨者既非机事何足可密人生处世以荣禄为重修身履行以纂身为名然逢时既难失时为易其选置之日宜令众心明白然后呈奏使功勤见知品物称悦其四重战伐魏祚告终天睠在徳而髙洋称僭先迷未败拥逼山东事切肘腋譬犹棊刼相持争行先后若一行非当或成彼利诚应舍小营大先保封域不宜贪利在邉轻为兴动防则劳兵分守败则所损已多国家虽强洋不受弱诗云徳则不竞何惮于病唯徳可以庇民非恃强也夫力均势敌则进徳者胜君子道长则小人道消故昔之善战者先为不可胜以待敌之可胜彼行暴戾我则寛仁彼为刻薄我必惠化徳泽旁流人思有道然后观衅而作可以集事其五禁奢侈按礼人有贵贱物有等差用之有节品类之有度马后为天下母而身服大练所以率下也季孙相三君矣家无衣帛之妾所以励俗也比来富室之家为意稍广无不资装婢隶作车后仪容服饰华羙耀街衢仍使行者辍足路人倾葢论其输力公家未若介胄之士然其坐受爵赏有逾攻战之人纵令不惜功费岂不有亏厥徳必有储蓄之余孰与务恤军士鲁庄公有云衣服所安不敢爱也必以分人诗言岂曰无衣与子同袍皆所以取人力也又陈事上议之徒亦应不少当有上彻天聴者未闻是非陛下虽念存物议欲尽天下之情而天下之情犹为未尽何者取人受言贵在显用若纳而不显是而不用则言之者或寡矣
　　隋
　　劝学行礼疏　　　　　　　　　栁　昻
　　臣闻帝王受命建学制礼故能移既往之风成维新之俗自魏道将谢分割九区关右山东乆为战国各逞权诈俱徇干戈赋役繁重刑政严急葢救焚拯溺无暇从容非朝野之愿以致于此晚世因循遂成希慕俗化浇流荡忘反自非天然上哲挺生于时则儒雅之道经礼之制衣冠民庶莫肎用心世事所以未清轨物由兹而坏伏惟陛下禀灵上帝受命昊天合三阳之期膺千祀之运往者周室頽毁区宇沸腾圣策风行神谋电端坐廊庙荡涤万方俯顺幽明君临四海择万古之典无善不为改百王之无恶不尽至若因情缘义为其节文故以三百三千事髙前代然下土黎献尚未尽行臣谬防奬策从政藩部人庶轨仪实见多阙儒风以坠礼教犹微是知百姓之心未能顿变仰惟深思逺虑清念下民渐被以俭使至于道臣恐业淹事缓动延年世若行礼劝学道教相催必当靡然向风不逺而就家知礼节人识义方比屋可封辄谓非逺
　　唐
　　谏遣内臣疏　　　　　　　　　裴　潾
　　馆驿之务每驿皆有専知官畿内有京兆尹外道有观察使刺史迭相监临台中又有御史充馆驿使専察过阙伏知近有败事上闻圣聪但明示科条督责官吏据其所犯重加贬黜敢不惕惧日夜厉精若今宫闱之臣出参馆驿之务则内臣外事职分各殊切在塞侵官之源絶出位之渐事有不便必诫以初令或有妨不必在大当扫静妖氛之日太平至理之风澂本正名实在今日
　　谏刺史县令不宜杖辱疏　　　　裴耀卿
　　伏以圣恩天覆仁育庶类凡死罪之犯不欲尸诸市朝全其性命流而已所以政致刑措狱无寃人旷古以来未有斯羙臣愚以为全生免死诚为至化有耻且格为训将来茍有未安不敢缄黙臣以为刺史县令与诸吏稍别人之父母风化所瞻一为本部长官即合终身致敬决杖者五刑之末只施于杖扑徒隶之间官防稍髙即免鞭挞今决杖赎死诚则已优解体受笞事颇为辱法至于死天下共之刑至于辱或有所耻况本州刺史百姓所崇一朝对其人吏背脊加杖屈挫拘执人或哀怜忘其免死之恩且有伤心之痛恐非敬官长劝风俗之意
　　论刘从谏求为留后疏　　　　　李　绛
　　兵机尚速威断贵定人情未一乃可伐谋刘悟已死数月朝廷尚未处分中外人意共惜事机今昭义兵众必不尽与从谏同谋纵使其半叶同尚有其半效顺从谏未尝乆典兵马威惠未加于人又北道素贫非时必无优赏今朝廷但速除近泽潞一将充昭义节度使令兼程赴镇从谏未及布置新使已至潞州所谓先意夺人之心也新使既至军心自有所系从谏无位何名主张设使从谏挠朝命其将士必不从今朝廷乆无处分彼军不晓朝廷之意欲效顺则恐忽授从谏欲同恶则恐别更除人犹豫之间若有奸人为之画策虚张赏设钱数军士觊望尤难指挥伏望速赐裁断仍先下明勑宣示军众奬其从来忠节赐新使缯五十万匹使之赏设续除刘从谏一刺史从谏既粗有所得必且择利而行万无违拒设不从命臣亦以为不假攻讨何则臣闻从谏已禁山东三州军士不许自蓄兵刀足明羣心殊未得一帐下之士亦在不疑熟计利害决无即授从谏之理
　　宋
　　谏北征劄子　　　　　　　　　张齐贤
　　方今海内一家朝野无事关圣虑者岂不以河东新平屯兵尚众幽燕未下辇运为劳以生灵为念乎臣每料之此不足虑也自河东初降臣即权知忻州捕得契丹纳米専典皆自山后转搬以援河东以臣料契丹能自备军食则于太原非不尽力然为我有者葢有不足也河东初平人心未固岚宪忻代未有军寨入寇则田牧顿失扰邉则守备可虞而反保境偷生畏威自固及国家守要害增壁垒左控右扼疆事甚严恩信已行民心已定乃于雁门阳武来争小利此则戎狄之智力可料而知也取人举事动在万全百战百胜不若不战而胜若重之谨之则戎虏不足吞燕蓟不足取自古疆之难非尽由戎狄亦多邉吏扰而致之若缘邉诸寨抚御得人但使峻垒深沟畜力养鋭以逸自处宁我制人此李牧所以称良将于赵用此术也所谓择卒未如择将任力不及任人如是则邉鄙宁邉鄙宁则辇运减辇运减则河北之民获休息矣民获休息则田业增而蚕织广务农积谷以实邉用且戎狄之心固亦有择利避害安肎投诸死地而为冦哉臣又闻家六合者以天下为心岂止乎争尺寸之事角夷狄之势而已是故圣人先本而后末安内以养外人民本也夷狄末也中夏内也夷狄外也是知五帝三王未有不先根本者也尧舜之道无他焉广推恩于天下之民尔推恩者何在乎安而利之民既安利则戎狄敛衽而至矣陛下爱民利天下之心眞尧舜也臣所虑羣臣所闻多以纤微之利尅下之术侵苦穷民以为功能者彼为此效相习已乆至于生民疾苦见之如不见闻之如不闻敛怨速尤无大于此伏望谨择通儒分路采访两浙江南荆湖西川河东有伪命日赋敛苛重者改而正之因而利之使赋税课利通济可经乆而行为圣朝定法除去旧天下诸州有不便于民事委长吏闻奏如敢循常不以闻白当严加典宪使天下耳目皆知陛下之心戴陛下之惠此以徳怀逺以惠利民则幽燕窃地之丑沙漠偷生之虏擒之与屈膝在术内尔
　　进尚书孝经解劄子　　　　　　文彦博
　　臣伏以皇帝陛下间日御迩英阁令讲官讲尚书又阁之南壁张孝经图出入观览有以见陛下祖述尧舜宪章文武以至徳要道孝治天下臣今辄于尚书诸篇中节录十篇及孝经诸章中节録六章进上以备禁中清闲之时研究义味或时令讲官节录疏义进入上资圣徳稽古求治之意臣伏读尚书序云孔子生于周末覩史籍之烦文惧览之者不一遂乃讨论坟典断自唐虞以下讫于周举其宏纲撮其机要典谟训诰之文凡百篇所以恢宏至道示人主以轨范也帝王之制坦然明白以其上古之书谓之尚书然则后代圣帝明王莫不祖述寳为大训恭以皇帝陛下聪明文思稽考古道日御迩英延访经义方命讲官讲解尚书孜孜不倦所以圣徳日新比隆尧舜臣以叨侍经筵辄于尚书三十二篇采其切于资益圣治宜于重复温故者凡十篇录进篇别有后序所以明本篇之大防所冀便于乙夜之观尧典尧之圣徳荡荡难名而此篇极简要亦仲尼举宏纲撮机要之理如篇之所载者克明峻徳以亲九族平章百姓协和万邦分命羲和典掌四时使民务农利用厚生允厘百工庶绩咸熈斯皆后世圣帝明王所宜祖述而模范之临文而三复之故摘其目以叙之舜典虞舜之徳重华协帝故列于二典后世作者虽三王之盛不可及矣篇之所载命禹作司空而下至于四岳十二牧官得其人庶绩咸治流放共工驩兠窜三苗殛鲧四凶人而天下咸服故曰舜有大功二十兹所以重华协帝大禹谟禹稷臯陶共事舜帝君臣同寅咸有一徳故矢厥谟咸厥功曰俞曰都乃君倡臣和之美其谟则有后克艰厥后臣克艰厥臣罔逰于逸罔淫于乐任贤勿贰去邪勿疑罔咈百姓以从已之欲斯皆上下交儆以成圣功舜禹之所以为圣帝明王以此臯陶谟臯陶曰允廸厥徳谟明弼谐禹曰俞如何臯陶曰都愼厥身修思永禹拜昌言曰俞臯陶曰在知人在安民知人则哲能官人安民则惠黎民怀之臣以舜禹之时君臣谟议之协恭后王所宜为法益稷谟此篇所载禹戒舜曰愼乃在位帝曰俞然禹言受其戒禹曰安汝止惟几惟康帝曰吁臣哉邻哉邻哉臣哉禹曰帝庸作歌曰元首丛脞哉股肱惰哉万事隳哉帝拜曰俞臣谓斯言可为深戒伊训篇云呜呼先王肇修人纪从谏弗咈先民时若居上克明为下克忠惟上帝不常作善降之百祥作不善降之百殃臣以尹之斯言爱其君忠于国可谓至矣有臣如此时君固当尊礼其人信受其训洪范天地之大法其类有九而敬用五事曰貎言视听思兹乃人君尤当愼思之葢人君言动则左右史书之为法不可不愼也故臣以此篇五事为重无逸此篇周公以戒成王曰君子所其无逸先知稼穑之艰难文王不敢盘于逰田以庶邦惟正之供自今嗣王其无淫于观于逸于逰于田故成王服其训戒乃为令王至唐开元中作无逸图置于禁中出入省览以为鉴臣亦尝录此篇为图以进以助圣览伏望曲留睿意立政周公告于成王曰王左右常伯常任凖人自今立政其勿以佥人其惟吉士葢有天下国家所切者任人得贤则治非贤则乱周官王曰若昔大猷制治于未乱保邦于未危唐虞稽古建官百夏商官倍亦克用乂明王立政不惟其官惟其人又戒庶官钦乃攸司愼乃出令以公灭私民其允怀推贤让能庶官乃和不和政厐举能其官惟尔之能称非其人惟尔不任成王稽古建官为治之本后之帝王所宜详愼孝经图臣以官忝师保得侍迩英伏覩阁中有仁祖命学士蔡襄所书孝经图张于南壁以便观览有以见仁祖孝徳在躬推广以及天下恭惟皇帝陛下天资圣徳行在孝经尝闻令讲官备录经义进于禁中臣伏望陛下日省而时思之
　　请继上奏封细陈事理疏
　　臣读唐史见白居易为翰林学士因事进谏谏语甚切直宪宗不悦宰相李绛对曰居易所以不避死亡之诛事无大小而必言者葢酬陛下拔擢耳陛下欲开谏诤之路不宜阻居易之言宪宗曰卿言是也由是言多听纳臣以居易被宪宗拔擢才为学士能尽忠极谏以报遇恩而况臣菲才寒进孤立无党独陛下误听特力拔擢位至宰相犬马之诚坚于报主然自待罪两府已逾二年略无谋猷上裨神圣虽则日奉天颜常亲黼座所奏覆者率多宂细事务常程文书徒烦睿听无益治体以此为宰相职业正所谓素飱尸禄龊龊小谨而已岂陈平所谓宰相者上佐天子理隂阳顺四时外镇抚四夷使卿大夫各得任其职之义乎房乔杜如晦唐之贤相太宗犹常责之曰公为宰相当须开耳目求访贤哲有武艺谋略才堪抚众者任其邉事有经明徳修立性明悟者任其侍臣有明干清慤处事公平者任以剧务有学通古今职达政术者任以治人此乃宰相之裨益也比闻聴受词讼日不暇给安能助朕求贤哉斯言之责诚为至当臣每侍丹扆累闻徳音常以求贤致治为切务推诚纳谏为至徳臣愚不能上副圣意而陛下至仁未忍以大义责成而臣独不内愧于心乎臣复自念性本朴忠言多蹇拙幸得进对咫尺天威凡所敷陈或未详尽臣常观唐宰相赵憬奏章欲上疏论事其略曰稽颡丹陛仰对宸严蹇纳易穷遽数难辩理详则尘渎颇甚言略则利害不分窃闻贞观元之际宰辅论事或多上书所冀获尽情理时徳宗嘉纳之今臣之愚犹憬之志此后有面陈口奏顷刻之间或蹇纳有所未尽事理有所未周即欲继上奏封细陈理道上裨睿圣访纳之勤下尽微臣区区之蕴固不敢妄陈偏见亦不乞留中不出惟冀圣慈特赐详择
　　乞令校定资治通鉴所写稽古録劄子　司马光
　　臣闻史者今之所以知古后之所以知先是故人主不可以不观史善者可以为法不善者可以为戒自生民以来帝王之盛者无如尧舜书称其徳皆曰稽古然则治天下者安可以不稽古防伏见皇帝陛下初经筵先讲论语读祖宗寳训论语记孔子之言行寳训述祖宗之圣谋诚为从学之要然国家未有天下以前帝王之事臣愚以为亦不可不知也顾以年祀悠逺载籍浩博非一日二日所能徧阅而周知所以提其纲目撮其精英然后可以见治乱存亡之大略也臣先于英宗皇帝时尝采猎经史上自周威烈王二十三年下尽周世宗显徳六年略举每年大事编次为图年为一行六十行为一重五重为一卷凡一千三百六十二年共成五卷谓之歴年图上之所以省烦文便观览臣又于神宗皇帝时受诏修国朝百官公卿表臣依司马迁法自建隆元年至治平四年各记大事于上方书成上之有诏附于国史臣今更讨论经史上自伏羲下至周威烈王二十二年略序大要以补二书之阙合为二十卷名曰稽古录欲缮写奏御而私家少得笔吏恐日近不能了毕窃见先有圣防令秘书省正字范祖禹等就本省校定臣所编修资治通鉴见有笔吏及纸札等物伏望圣慈特降指挥许臣并上件稽古录送祖禹等令就本局缮写校对讫先次上进候将来读祖宗寳训了日若别未有书可读欲乞且取臣此书进读仍令侍读官随文解释则前王轨辙皆可槩见庶几足以资稽古之万一辅圣性之聪明取进止元祐元年月日
　　乞免差人往岢岚军筑城劄子　　欧阳修
　　臣近凖朝防令于河北差兵士二千人往岢岚军修城本司寻曾奏乞于闲慢路分抽差今奉枢密院劄子奉圣防如委实人数不足即仰抽差一千人者虽防朝廷许减一千人伏缘本路除祁瀛定雄霸等州见阙修城兵士外近又节次据沧博州状申为河水泛涨向着急乞差人夫兵士应副功役本司为辖下例各阙人已牒沧州如河水大段泛涨令应急量差人夫功役博州即见于诸州军刬刷例各无可抽差方欲奏闻乞朝廷于邻路抽差应副次今凖朝防令依前降指挥于近便州军应急抽那臣非不知河北河东俱系邉防路分若本路实有兵数不少臣亦岂敢自私一路妄有占留只缘本路实为阙人处多今若朝廷须令差拨即将辖下见役处罢役那往岢岚纵河北事有阙悮缘臣已有奏请朝廷必未深罪其如于事有阙在官之职不敢不言况今年黄河水势不类常年即今五月已泛涨如此将来夏末秋初必大段涨溢本司方别具奏乞于京东西路差人次兼本路役兵多惟河上及修城西山采木等处各有人数河上既不可抽那若抽河北修城兵士与河东修城又两处事体不异而西山采木葢为即今诸处分擘七百已上人禁军别立指挥各要营房及敌棚楼子防城器用竝是切不可阙用之物若不于逐处功役内抽人即辖下例各别无闲占之人可差伏乞朝廷更赐体卹且乞令河东路一面应副岢岚功役谨具再奏闻
　　其二
　　臣近准朝防令本路差兵士一千人往岢岚军修城臣已再具劄子奏乞占留其本路黄河及修城采木切功役浩大及阙人次第已具前奏劄子臣伏详朝廷指挥令于近便州军应副刬刷勘防本路与河东近便惟有成徳军最近其路出土门经天威军平定军至并州又出天门关经宪州飞鸢军入洪谷方至岢岚约一千五百余里据明镐元奏称向去二十二个月方了今纵河北差一千人往彼逺渉一千五百里山险到彼卒未了当将来冬月岢岚苦寒役兵各须归营歇泊令一千人往来三千里苦寒山路必致大段迯亡作贼况北虏纵有事宜必先河北河北重地莫如定州今定州所修城池将原计工料及见役人数亦须五六年方了今若更抽减人往彼是即河北完缉御备全然废弛况除定州外瀛雄祁霸等州修城处亦须向秋兼用强壮一二年内期可了当本司非不能张皇事体烦黩朝廷乞人葢以北虏即今别无事宜一二年间幸可渐次了当今岢岚修城功限比定州全小路分事宜慢又与河北不同亦未销得逺渉三千里于切处抽人所有徳博黄河今年水势甚大于去年今春朝廷差别河上兵士全少如去嵗若旦夕逐州更有申报须至烦朝廷乞人外所有诸处修城功役虽见阙人本司亦当斟量事体慢只于本路渐次修葺惟乞朝廷体卹更不抽拨往别路庶免本路阙悮其抽差一千人劄子臣亦未敢施行取进止
　　荐司马光劄子
　　臣伏见龙图阁直学士司马光徳性淳正学术通眀自列侍从乆司谏诤谠言嘉语着在两朝自仁宗至和服药之后羣臣便以皇嗣为言五六年间言者虽多而未有定议最后光以谏官极论其事敷陈激切感动主聴仁宗豁然开悟遂决不疑由是先帝选自宗藩入为皇子曾未逾年仁宗奄弃万国先帝入承大统盖以人心先定故得天下帖然今以圣继圣遂陛下由是言之光于国有功为不浅矣可谓社稷之臣也而其识虑深逺性尤愼密光既不自言故人亦无知者臣以忝在政府因得备闻其事臣而不言是谓蔽贤掩善诗云无言不酬无徳不报光今虽在侍从日承眷待而其忠国大节隠而未彰臣既详知不敢不奏
　　论乞不勘狄靑侵公用钱劄子
　　臣风闻邉臣张亢近为使过公用钱见在陜西置院根勘其勘官所取干连人甚众亦闻狄青曾随张亢入界见已勾追照对臣伏见国家兵兴以来五六年所得邉将惟狄青种世衡二人而已其忠勇材武不可与张亢滕宗谅一例待之臣料青本武人不知法律纵有使过公用钱必不似葛宗古故意偷谩不过失于检致误侵使而已方今议和之使正在贼中茍一言不合则忿兵为患必至侵邉谨备过防正借勇将况如青者无三两人可惜因些小公用钱于此要人之除自将青等为贼拘囚使贼闻之以为得计伏望特降指挥元勘官只将张亢一宗事节依公根勘不得枝蔓勾追其狄青纵有干连仍乞特与免勘臣与邉臣本无干渉岂有爱憎但虑勘官只希朝廷意防不顾邉上事机将国家难得之人与常人一例推鞫一旦乏人误事则悔不可追伏乞朝廷特赐寛贷邉臣知无功之将犯法必诛要借之人以能赎过则人人自励将见成功取进止
　　画一起请劄子
　　臣凖勅差往河东擘画粮草合有起请事件今具画一如后一臣伏详勅防本为河东民力困乏差臣擘画利害窃虑州县未体朝廷之意因而搔扰臣今欲乞特降圣防指挥下河东路候臣到彼不得令官吏及诸色人出城迎送及不得作乐筵席一臣凖勅计置擘画河东一路经乆利害窃缘河东地方阔逺山川险絶窃虑僻逺之处不能遍至乂缘本路文武官吏不少内有乆谙彼处民情事体者或往不当驿路守官致臣无由见得臣今欲乞许臣采问官吏就近召与相见所贵询访兵民利病仍虑有合行事件亦乞于本路选择干事官员暂差勾当　一臣所授勅只是与转运司计置擘画邉上粮草窃缘一路州县赋租户口兵马钱帛及公私财用利害要见本末文字窃虑所在不画时应副仍乞指挥一路州军凡有取索文字竝令画时应副　一臣伏见国家自兵兴以来言事之人多陈利害窃虑有前后上文字入内有陈河东一路事宜所言大体利害详明朝廷未暇施行者乞于中书枢密院检寻所上文字付臣防详到彼参验利害可否回日闻奏　一臣凖勅除擘画粮草外窃虑更有可以因便勾当事件伏乞令中书枢密院画一条目付臣施行取进止
　　辟郭固随行劄子
　　臣凖勅差往河东路计置经乆利害伏见新授宁州军事推官郭固熟知沿邉兵民利害曾随韩琦奉使陜西近差充泾原路参谋见未赴任臣今欲乞暂将带本人随行候臣囘日令一面赴本任如允臣所请乞降朝防指挥取进止
　　论西北事宜劄子
　　臣昨在河东闻北虏事宜説者多端而少实其役兵动众修城堀壕凡所兴为则有踪迹昨三月四月之间于北界地名大栁谷银瓮口与蕃族相杀契丹累败折却主将数人见今抄中军秋冬必太交战此亦説者多同而不虚惟云夹山部落叛归元昊契丹与西贼相攻又云西贼见在河湾防劄寨兵马尤多或云二虏诈谋欲合而攻我此一事则説者虽多而以人情料之皆不可信自西贼叛我以来更事契丹甚谨葢已与中国交争则屈已事邻乃其常理二虏自来未闻衅隙而忽纳夹山小族反与契丹立为大敌但恐元昊黠羌不为此事以此言之不可信也契丹若寇邉鄙当先自河北不应便出河东若云出吾不意则兵衅未成必未突然入吾险地是北虏必不攻河东矣西贼二年之间累次遣人通好国家过当许物已多今盟约成而忽借契丹数百里之路崎岖劳师入吾险固以此而言是西贼必不攻河东此其不可信者也然北戎抄人马声张已乆今渐向秋必已聚集邉臣但见虏兵聚在界上不得不至惊疑惟在朝廷料敌制谋养威持重不为轻发使虏不可窥则得计矣其密为御备次第臣今具管见画一如后一据今事宜不问北虏攻夹城与元昊但不过敌人自相攻耳然虏兵在我境上不可不为支凖惟当持重以待未宜轻便若寇至而大集穷邉虚成自扰但训兵练卒于幷忻岚宪屯结以俟太原去忻州一日半可至忻州去代州一日半可至岚州去岢岚一日中可至宪州亦然今以兵屯忻并而应援代州屯岚宪而应援岢岚贼至则使代州岢岚坚壁清野待其师老徐以忻岚等兵击之此用兵之法也如此则虏来不失应敌不来不至虚惊其代州岢岚但用去年防秋兵数可矣惟治器械择将帅此非仓卒可办宜急为之具一河东沿邉州军器械全然不堪臣昨到彼见逐处弓弩无十数枝可施用者问其何故云为省司惜筋胶支请不得纵支得即角短筋碎不堪使用乆无物料修治是致废坏臣亦知京中筋胶角絶少然若遍支与诸州军即恐不及欲乞日只支与沿邉州军仍乞选差干事官逐州自遣一员上京支请便令自监修补其诸州木羽箭臣曾逐色用草人被甲去三十歩以硬弩射之或箭干飞掉不至或箭头卷折不入甲此乃临阵悮事之物十无一二堪者惟旧竹箭虽翎损镞生秀然射之亦能入甲又数目不多亦乞委官拣修换一代州知州康徳舆老懦不济事臣方欲到京奏乞替却近知已差张亢然徳舆却充并代钤辖只此职亦非徳舆所堪乞与一近里小处知州钤辖别选差人一代州诸寨主监押三十余员内无三四人能干而晓事者伏乞早行替换仍乞于近日臣寮凖密院劄子举到堪充将领人内差充寨主监押一岢岚军地接草城川口无险可恃而城小濠浅须合增城浚濠乞降指挥下河东那打白草厢军及本军系役兵士早并力修葺臣曾两状奏乞米光濬且令知军葢光濬已知彼中次第当事宜之际若李纬乍到恐处事未尽合宜又纬必非岢岚乆住之人其米光濬伏乞检防臣前奏施行取进止
　　论宣毅万胜等兵劄子
　　臣昨准勅差往河东续凖枢密院劄子奉圣防所到州军体量诸军指挥自来学习武艺并教阅战阵次第精与未精缓急堪与不堪阵敌使唤者臣寻至诸州军令主兵官吏依常式教阅观其精粗所用阵法除四官阵旧法外亦有自为新阵者大抵只是齐得进退不乱行伍而已诸处所较不多其阵法则皆未可用惟有踏硬射亲最为实艺见今经略司分差主将诸州巡教以三等弓弩拍试渐次亦当精熟然而主将不一器械不精此二事须更别为制置其诸军禁兵共九万五千余人内驻泊兵三万余人惟万胜最多最不精本路就粮禁兵六万余人惟宣毅最多最不精臣今欲乞定主将精器械此二事条目甚多容臣续具画一其宣毅万胜等兵臣今先具起请如后一臣勘防河东驻泊禁兵六十八指挥共三万二千余人内万胜二十指挥一万一千一百余人当初招募仓卒不能精择此中外共知自到河东已及二年其射亲踏硬弩比初到则渐惯熟但其人大小强怯不等又不耐辛苦共事艺勉力不及河东取下清邉而料钱请受与最上神卫等见在多差在河外五寨缘请受既大于他军则重难伦次须至差拨其使唤乃不及下军缓急常忧败悮臣今欲乞于河东见在厢军三万人数内拣少壮有勇力者增置清邉及于京师差拨三百料钱禁军充足一万人数抵替万胜抽囬兼其人到河东已二年余人各有辛苦思归之意一臣勘防河东本路就粮禁兵共一百四十九指挥六万二千七百余人内宣毅四十四指挥二万二百余人宣毅招防不精无异万胜惟河东稍胜诸路葢土人天性劲勇耐辛苦然终是不及自投军者其农夫生梗难以教训至今全未堪使唤臣到泽州有一指挥只拣出九十余人呈教尚亦生疎威胜军两指挥内一指挥絶然不成次第问之云差出近方归本营葢河东多将宣毅差在巡检下及诸处便不教阅臣今欲乞将见在宣毅委河东都转运使亲至诸州将短小怯弱者先拣退充厢军其余堪教者不得差往巡检下及防河寨栅不教阅处専令逐州军教一二年必渐可用
　　乞罢铁钱劄子
　　臣凖中书劄子备录臣寮四状并为上言河东大小铁钱事奉圣防相度利害闻奏者臣寻至河东取索晋泽二州铸钱监及诸州军见使铁钱数又将都转运司供到庆厯三年一年都收支钱数约度用度多少及探问军民用铁钱便与不便今具利害画一如后一见在大小铁钱数大铁钱自起铸至目下共铸到四万四千八百余贯小铁钱自起铸至目下共铸到一十一万七千七百余贯是大小铁钱未及六十万贯铜钱数见在官私行用一大小铁钱官本及浄利数目晋州大钱计用一万七千八百余贯省陌铜钱官本铸成大钱二万八千八百余贯当二十八万八千余贯铜钱凡用一万七千余贯本得二十七万余贯利其利约一十五倍有余晋州小钱计用四万六千贯足陌铜钱官本铸成一十一万四千五百余贯凡用四万六千贯本得六万八千余贯浄利其利一倍有余泽州大钱计用六千四百余贯省陌铜钱官本铸成大钱一万六千余贯当一十六万余贯铜钱凡用六千四百余贯本得一十五万三千八百余贯利其利二十三倍有余泽州小钱计用九百八十贯省陌铜钱官本铸成四千余贯凡用九百余贯本得三十余贯利其利两倍一都转运司一年支收钱数实收诸杂课利客便卖盐矾斗秤夏秋税出籴斛斗卖疋帛丝绵银进纳杂收等钱二百一十七万二千二百三十贯实支系随衣添支特支料钱旬设公使园忌狱空祭神地里脚钱买羊马粮草客便招军人户和籴矾本杂支等钱一百九十九万八千四百一十四贯右谨具如前臣今相度大小铁钱其可废者有五据都转运司庆厯三年一年支收实数比算实收二百一十七万二千余贯实支一百九十九万八千余贯是每岁只将河东一路实收钱支遣自足外尚有一十七万四千余贯剩数其大小铁钱可以罢铸一也小铁钱将本利计算其利甚薄不过一倍略将铸造工课约算两监逐日共铸不过四百贯文一岁不过铸得十六万贯内除约六万贯为官本外只获浄利十万贯若罢大钱而只用小钱是一岁为十万贯钱而坏铜钱旧法陷民刑戮者不絶其大钱利既博至二十余倍议者皆谓其利厚于黄白术虽有死刑不能禁止臣昨在河东于提刑司取索得犯私钱人数已五火自臣出界后又续供到新捉获二火是小钱利薄不足铸大钱犯法者日渐多皆可以罢铸二也今开厚利之门而致人死法则诱愚民以趋死若贷其死则犯者愈多急于捕察则良民一例搔扰纵而缓禁则民不胜奸是深法不可缓法又不可捕察又不可纵之又不可以此而言其可罢三也用之既乆币轻物贵惟奸民盗铸者获利而良民与官中常以髙价市贵物是官私乆逺害深其可罢四也臣勘防河东十九州军凡四十九处剏新开沽酒务据转运司供到每月约收二万贯有余计一嵗合得二十四万贯又麟州元许入中七万石斛防昨来为入中数多无处收贮见移于府州入中日近明镐又减放马军归京是利人之数渐多用物之兵日减此其可罢五也今见在官私铁钱共不过六十万数既未多罢之甚易况河东一路二十二州军赡厢禁兵共十二三万略计所阙不多不比陜西事体其大小铁钱伏乞特罢铸造行用取进止
　　乞免诸州一年支移劄子
　　臣昨至河东体访一路百姓贫劳扰本为河外麟府二州阙少军粮遂于近里二十州军递相支配今来麟州见在兵马粮可支三年府州见有一十三万石不支粮米诸寨各有粮不少兼臣将庆厯三年转运司抛配秋税支移数目勘算得今年博籴斛防可以减放和籴可以不支过河如此则少纾民困大息怨嗟其科配减放次第今具画一如后一河外麟州见有三年粮府州兵士见于河南保徳军请给府州见有不支粮一十三万石一去年并忻岚宪石州岢岚火山宁化保徳等军凡九处和籴斛防共十四万二千余石支往河外麟府二州送纳今来河外粮斛已多上件九州军和籴只乞于保徳军送纳一去年并忻汾辽潞晋绛泽石隰慈等州威胜平定军九十三处博籴斛防共一十七万六千余石往保徳军送纳今来河外既不支移那得并忻等九州军和籴十四万石于保徳州纳则此十三处博籴可以减放
　　举刘羲叟劄子
　　臣昨奉勑差往河东伏见泽州进士刘羲叟有纯朴之行为乡里所称博渉经史明于治乱其学通天人祸福之际可与汉之歆向张衡郎顗之徒为比致之朝廷可备顾问伏乞特赐召试或不如所举臣甘当朝典今取进止
　　乞减乐平县课额劄子
　　臣昨至河东据平定军知乐平县孙直方状为本县酒税课利钱旧额四千一百余贯本县不当驿路旧有兵士四指挥军营在县自庆厯三年三月内移起军营往并州在县只有居民百余户人烟既少客旅不来酒税课利无由趂办本军亦曾申奏乞行减额省司下转运司保明寻防转运司令将起移军营后一年比较重立租额只及二千八百余贯亦曾差辽州知州孟济定夺及转运司保明申省省司指挥勒本县收趂课利不得减额臣勘防平定军乐平县最处孤僻若无军营人户絶少实难趂办课利见今専副等逐月逐季逐年各有比较决责未尝虚日及虚令监官殿降考第臣今欲乞特降勅防下转运司令自起却乐平县军营后来一年内所收课利立为租额与免旧额虚数所贵専副不至重叠被刑监官虚负殿罚取进止
　　乞减放逃户和籴劄子
　　臣伏见河东百姓科配最重者额定和籴粮草五百万石往时所籴之物官支价直不亏百姓尽得茶丝见钱自兵兴数年粮草之价数倍踊贵而官支价直十分无二三百姓每于邉上纳米一斗用钱三百文而官支价钱三十内二十折得朽恶下色茶草价大约类此遂致百姓贫困逃移而州县例不申举其本户二税和籴不与开阁税则戸长陪纳和籴则村户均摊已逃者既破其家而未逃者科配日重臣至代州崞县累据百姓陈状其一村有逃及一半人户者尚纳全村和籴旧额均配与见在人臣兼曾差大理寺丞史谭检得岚州平夷一县已逃未检人戸共四十一户诸州似此者甚众臣今欲乞下转运司差清干官三两人于并代等十五州军系有和籴处检括已逃人户其逐户下二税和籴额定数目并与倚阁候招辑得人户归业各令依旧均配仍许诸县人戸见均摊着和籴及户长陪纳逃税者列状自陈所贵重困之民免此重叠科配
　　条列文武官材能劄子
　　臣昨奉勑差往河东体量得一路官吏才能善恶其间文武官共二十五人各有所长堪备任使今具姓名条列如后一战将八人缓急可以使唤如京使孟元知兵书疎财善抚士然未经战阵内殿承制郝质沉厚有勇善用兵累经战阵北作坊使田朏有勇累战有功崇义副使王吉臣已有论荐礼賔副使张防河西人有武勇智谋善战百胜寨主折继长有勇好战曽立功权鎭川堡陈怀顺府州人有勇好战麟州兵马都监田屿有勇好战一武臣中材干者三人岢岚军使米光濬已曾荐举知保徳军刘承嗣建宁寨主陈昭兼有勇好战未经行阵岢岚军五谷廵检夏侯合一通判中五人可以升陟差使并州通判秘书丞张日用通晓民事岚州通判殿中丞董沔清洁勤于吏事宁化军通判大理寺丞武陶勤干屯田员外郎麟州通判孙预清勤保徳军通判赞善大夫吴中防干一知县令州县职官中材干可用者九人著作佐郎知平定军乐平县事孙直方代州崞县令王旭府州签署判官公事史谭绛州稷山县令刘处中潞州屯田县令张曜县尉王荀龙大理寺丞知并州阳曲县事张景俭知并州太谷县张伯玉大理寺丞知榆次县吴天常岢岚军岚谷县尉安吉右谨具如前伏乞圣防送中书枢密院记录姓名差使今取进止
　　乞罢刈白草劄子
　　臣昨至河东问得去年转运司擘画于诸州军差兵士取刈白草数目虽多然其害不浅臣所过州军皆称白草为患葢河东山险地土平阔处少髙山峻坂并无人戸耕种惟荒闲草地去人絶逺兼又不多兵士收刈搬担地理阔逺工课不办其兵士往往逃亡州县遂差乡兵及村民配数搬担百姓备见逺搬辛苦裹费又多遂只将秆草送纳非次更成一重科配其纳下眞白草者支与军人喂马不及秆草又皆不乐及草中不耐停留専副有损烂陪塡之患兼虚占却杂役兵士诸处修补城壁诸般工役处处阙人不便事多臣今略举数事如后一据辽州状分析勘防在州及外县寨専副杨曰政等下山白草共四万七千五百六十四束内在州每月约支三百一十三束及外县寨每月约支一百四十余束约得向去八年零七个月支遣其上件山白草自去年八月已后至年终本州及外县鎭差兵士并散从官步奏官承符手力诸色公人等入山收刈到逐旋搬运赴送纳积叠收管其上件山白草若经今夏雨水必是大段损烂不堪经乆存留委是诣实一臣昨六月中旬内至保徳军闻得本处白草差百姓公人搬担至今未了疑其白草是去年秋间刈下积露田野必须损烂因采问得村外白草已并无其差配着担草人户却于请白草兵士处旋买纳官每一防子三百文省事颇多一据岢岚军状自八月二日起首至十月三日住止元差兵士一千三十八人至放散日逃士一百三十六人只有九百余人入役收刈到草九万二千九百余束将军人请受诸般钱物计七千三百七十二贯文若比算买草价钱毎束及七十九文省一平定军元差宣毅兵士刈草本军为兵士辛苦逃亡及自缢者一月申四五十人遂放散兵士差两县村民往往只将秆草送纳忻州亦为刈下无人搬担配与百姓人户亦多将秆草送纳右具如前其诸州军各称白草不便不能一一条列伏乞特降朝防速令止絶缘臣昨七月初离汾州见转运司已抽晋绛兵士称于沿邉刈草窃恐即今已下手收刈乞早降指挥放散况勘防本路一年秋税和籴等草共五百余万束庆厯三年一年只支四百余万今年马军抽减归京后马数少于去年其秆草等数必不至阙少令取进止
　　乞免浮客及下等人户差科劄子
　　臣昨见河东人民疲敝道路怨嗟葢自兵革一兴调敛繁重今兵未能减用未能节但当卹其贫困稍得均平则民力粗寛怨嗟可息往时因为臣寮起请将天下州县城郭人户分为十等差科当定戸之时系其官吏能否有只将堪任差配人户定为十等者有将城邑之民不问贫穷孤老尽充十等者有只将主戸为十等者有并客戸亦定十等者州县大小贫富既各不同而等第差科之间又由官吏临时均配就中僻小州县官吏多非其人是小处贫民常苦重敛河东诸州并州最大辽州最小并州客戸不入等第辽州尽入等第臣昨至辽州人户累有词状遂牒本州据州状称检估得第七等一戸髙荣家业共直十四贯文省其人卖松明为活第五等一戸韩嗣家业二十七贯文第八等一戸韩秘家业九贯文第四等一戸饼店为活日掠房钱六文其余岚宪等州岢岚宁化等军并系僻小凋残之处其十等人戸内有卖水卖柴及孤老妇人不能自存者并一例科配臣勘防庆厯三年一年诸州军科配惟并辽州火山军二处第九第十两等人戸免得配率若并州免得则他处岂可不免葢由官吏临时均配是致不均臣今欲乞特降朝旨下河东路一槩将贫民下戸减放差配今具画一如后一并州最大在城浮客不入等第辽州最小县郭浮客尽充等第臣今欲乞将辽州客戸比类并州特与放免等第其岢岚保徳军岚忻等州亦有浮客充等第者缘彼处浮客当屯兵之地经营物力过于主戸尚堪差配辽州荒僻与近邉州郡不同乞特与放免一臣体问得河北陜西二路州县科配止于第六第七等今河东除并辽火山三处外并差配下及十等臣今欲相度并晋绛潞汾泽等六州在河东物力比他州富实其第九第十两等人户乞与免差配其余州军第八第九第十三等人户并乞特与放免差配取进止
　　举陆询武劄子
　　臣昨奉使河东得西头供奉官并代州驻泊都监米光濬西京作坊使并代州钤辖王凯四方馆使并代州钤辖张亢内殿承制并代州都监郝质供备库使并代州都监田朏崇仪副使麟府路都监王吉等六状各为进士陆询武有才勇乆在邉上累曾随诸将战鬬乞朝廷录用臣亦曾召询武询问其人曾应进士举熟知邉事通习兵书善弓马有材勇伏乞朝廷特赐收录与一借奉职或县尉名目安排令于邉防或内地多贼县分展効如后本人犯入已赃及不如举状并甘同罪今取进止
　　论举官未行劄子
　　臣近曾有劄子奏举河东路提刑狱张防乞超换一近上使额替王凯勾当麟府路军马公事兼奏举平定军知乐平县孙直方堪充代州通判替李舜元各未朝廷擢用臣伏见近日保州兵士作过与国家生一大患只为知州通判非人不能早察军情制于未乱朝廷以此可为鉴戒王凯在河外不得军民之情及李舜元不晓邉郡事体臣所举张防孙直方并无侥幸但以臣忝在两制奉朝命巡行邉郡所见官吏能否合有陈列兼臣并是同罪保举伏望朝廷特加信纳其张防孙直方早与升擢移换
　　论监牧劄子
　　臣所领羣牧司近凖宣差吴中复王安石王陶等同共相度监牧利害事窃以国马之制置自祖宗嵗月既深官司失守积习成匪止一时前后因循重于改作今者幸防朝廷因言事之官有所陈述选差臣寮相度更改臣以谓监牧之设法制具存条目既繁病亦众若只坐按文籍就加增损恐不足以深革源如欲大为更张剏立制度则凡于利害难以遥度必须目见心晓熟于其事然后可以审详裁制果决不疑葢谋于始也不精则行于后也难乆况此是臣本职岂敢辞劳欲乞权暂差臣仍于吴中复等三人内更差一臣与臣同诣左右厢监牧地头躬亲按视至于土地广狭水草善恶嵗时孳牧吏卒勤惰以至牝牡种类各随所宜栅井温凉亦有便否向何以致马之耗减今何以得马之蕃滋既详究其根源兼旁采于众议如此不三数月间可以周遍然后更将前后臣寮起请与众官参详审处与其坐而遥度仓卒改更其为得失不可同日而论也臣又窃思今之马政皆因唐制而今马多少与唐不同者其利病甚多不可悉举至于唐世牧地皆与马性相宜西起陇右金城平凉天水外暨河曲之野内则岐豳泾宁东接银夏又东至于楼烦皆唐养马之地也以今考之或陷没夷狄或已为民田皆不可复得惟闻今河东岚石之间山荒甚多及汾河之侧草地亦广其间草软水甘最宜牧养往时河东军马常在此处牧放今马数全少闲地极多此乃唐楼烦监地也可以兴置一监臣以谓推迹而求之则天池元池三监之地尚冀可得又臣往年因奉使河东尝行威胜以东及辽州平定军见其不耕之地甚多而河东一路山川深峻水草甚佳其地髙寒必宜马性及京西唐汝之间乆荒之地其数甚广欲乞更下河东京西转运司差官就近于辖下访求草地有可以兴置监牧处如稍见次第即乞朝廷差官与羣牧司官员同共往彼踏行擘画若可以兴置新监则河北诸监内有地不宜马处却可议行废罢惟估马一司利害最为易见若国家广捐金帛则劵马利厚来者必多于其多中时得好马若有司惜费则蕃部利薄马来渐少兼亦好马不来然而招诱之方事非一体亦须知其委曲欲乞特差羣牧司或礼賔院官一员并至泰州以东体问蕃部劵马利害凡此三者虽暂差官比及吴中复等检阅本司文字讲求商议未就之间已各来复可以参酌相度庶不仓卒轻为更改如允臣所请乞赐施行今取进止
　　乞不配卖醋糟与人户劄子
　　臣昨至忻州见百姓人户经臣出头怨嗟告诉为转运司将十五年积压损烂酒糟俵配与人户要清醋价钱缘已配纳了当臣方欲奏乞今后不得抑配续据石州状申本务见官醋糟六千余石本州见取索在州及诸县坊郭乡村酒户等第及州县色役公人姓名欲行俵配定其糟每防价钱二十五文足陌缘臣已离河东只曽行移文字且令未得俵配别候指挥臣欲乞特降朝防下转运司今后醋糟只许官务造醋沽买及令百姓取便买糟醖醋不得抑配人户其糟所得之利不多但虚为搔扰以敛怨嗟伏望圣慈特赐矜免其石州醋糟尚虑本州已行俵配即乞特与减落一半价钱令渐次送纳
　　辨举王巩劄子　　　　　　　　苏　轼
　　元祐三年十一月十五日翰林学士朝奉郎知制诰兼侍读蘓轼劄子奏臣近举宗正寺丞王巩节操方正可备献纳科窃闻台谏官言巩奸邪及离间宗室因谄事臣以获荐举奉圣防除巩西京通判谨按巩好学有文强力敢言不畏彊御此其所长也年壮气盛鋭于进取好论人物多致怨憎此其所短也顷者窜逐万里偶获生还而容貎如故志气愈厉此亦有过人者故相司马光深知之待以国士与之往返论议不一臣以为所短不足以废所长故为国收才以备选用去嵗以来吏民上书葢数千人朝廷委司马光防详择其可用者得十五人又于十五人中独称奬二人孔宗翰与巩是也巩缘此得减二年磨勘仍擢为宗正寺丞则臣之称荐与光之擢用其事正同若果是奸邪台谏当此时何不论奏巩上书论宗室之疏逺者不当称皇叔皇伯虽未必中例然不过欲尊君抑臣务合古礼而已何名为离间哉况巩此议执政多以为非独司马光深然之故下礼部详议之兵部侍郎赵彦若亦曾建言若果是离间光亦离间也彦若亦离间也方行下有司时台谏初无一言及光没之后乃有奸邪离间之説则是巩之邪正系光之存亡非公论也巩与臣世旧幼小相知从臣为学何名谄事三者之论了无一实上赖圣明不以此罪巩亦不以此责臣止除外官以厌塞言者之意臣复何所辨论但痛司马光死未数月而所贤之士便为奸邪又伤言者本欲中臣而累及巩诬罔之渐惧者甚众是以冒昧一言伏深战越取进止







　　山西通志卷一百八十五
&lt;史部,地理类,都会郡县之属,山西通志&gt;
  </div>
  <div class="pagination">
   <a href="山西通志_page615.html">
    上一页
   </a>
   <span>
    ...
   </span>
   <a href="山西通志_page611.html">
    611
   </a>
   <a href="山西通志_page612.html">
    612
   </a>
   <a href="山西通志_page613.html">
    613
   </a>
   <a href="山西通志_page614.html">
    614
   </a>
   <a href="山西通志_page615.html">
    615
   </a>
   <span class="current-page">
    616
   </span>
   <a href="山西通志_page617.html">
    617
   </a>
   <a href="山西通志_page618.html">
    618
   </a>
   <a href="山西通志_page619.html">
    619
   </a>
   <a href="山西通志_page620.html">
    620
   </a>
   <a href="山西通志_page621.html">
    621
   </a>
   <span>
    ...
   </span>
   <a href="山西通志_page617.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
