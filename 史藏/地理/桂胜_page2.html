<!DOCTYPE html>
<html>
<head>
    <meta charset="UTF-8">
    <title>桂胜 - 第 2 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>桂胜 - 第 2 页/共 13 页</h1>
    <div class="content">






　　赣曽原一汴赵希囿淳祐壬子上巳盘薄水月咏南轩遗篇光霁熈然怀哉若人
　　云崖二真书旁有佛像下镌唐僧智深爲合浦令吕兴造佛像记
　　朝阳洞三篆张孝祥书
　　水月洞三篆谿园居士书　谿园乃宋静江倅吴亿之别号
　　漓山人曰山故有游者钟春伯范旂叟姓氏经畧新作郡斋诗亦在其间诗盖张维诸人作苔凝水荡不复可录又有杜循自记所得陆游书与诗南宋文名陆生最重然亦铲磨过半矣曽宏正词非迈俗故独存题名乃朱睎顔师表一方顾词忆歌者何或问范方祠所起曰余碑中略具之顷读文穆公论桂山也曰吾家东南奉使幽蓟南宅交广西至岷峨之下所经太行恒山衡岳庐阜靡不登览乃博大则有之峰峦奇秀举出桂下虽九华黄山仙都鴈宕及防之巫峡无以过也桂山宜爲天下第一云提刑之注意诸山也其传备矣莆文献志反訾其归营所居于乡之岩以爲癖非恋恋诸胜故耶又不特铭水月轩云崖巳也何可无祠以奉厥志况两公往皆见德于士民乎或又问诸山志古此独变文何夫祠有章往劝来之义焉非若倚山而亭临川而阁徒恣赏于泉石寄情于云烟以自适其适也其义正故其指显变例而志诸公之举祠何邮之有
　　雉山
　　山东北麓下款江水其上侧起有昻首欲飞之势名或因之昔人遂以白雉闻僧颙诵经事附之山山在漓山南溪诸山间往城南虹桥未筑时漓波撼其东阳江绕其北襟带两水潭绾其毂弭櫂登臯岩门在焉岩自南入稍深诘曲可七八丈倚山南望见漓挟阳江与弹丸南溪诸水澔溔长迈烂萦滩迅缥緑天际翂翂然欲起即揽云于苍梧观涛于南海也有宋诸公当日宴集禊亭青罗阁今皆不知所在近得僧粗营庵居钟磬余音适与水石萧寥之响相荅亦堪清听乃山北危崖佛阁平野酒亭非不据胜互列岩表然岩壁无一旧刻岂昔人游览有未及哉毋亦以阁则迫山阸陿亭则对岸喧嚣自昔已然矣
　　虞衡志云雉岩下濵江独山有小洞洞门下临漓江诗
　　宋黄照　爲爱空门息世机儒衣不着着僧衣渊鱼林鸟已闻法更待当年瑞雉归
　　长老月公乃兴国八年状元王公之族子
　　章岘　偶投雉岩宿洞穴穷孱顔旁通赤明天南极地所寰更登云外顶下视江之湾羣山无我笑畏汝碧玉环我久堕尘网歳晚嗟良难
　　又自龙隐岩泛舟至雉山　晴溪几曲度澄湾朝渉龙岩晚雉山林叟野僧休笑我平生所得是官闲邹浩　客睡当年记雉山杜防声切枕难安今朝归向山头过不见杜防空梦残
　　尚用之留题　座下闻经本至诚改头易面悟前身信知大道无难事一念真如雉化人
　　提防钱事蔡瑗留题雉山院　白雉闻经向此山转身来伴老僧闲大都见善能开脱天上人间任往还
　　孙觌青萝阁　蛮村避地已三年过寺寻僧半日间小树吹香花漠漠断崖潄碧水潺潺桄榔叶底秋声满栢子烟中午梦还便拟买舟随钓叟一蓑烟雨系苍湾
　　张栻禊亭　一曲清江正可怜隔江新竹露防防好风成我曲肱梦起看飞云度碧天
　　题名
　　转运使屯田外郎苏安世与进士赵扬来游并男台文祥文炳文彦文侍行乙未三月二十三日
　　大宋治平元年腊后一日运判孔延之具舟按部因率通判范子明机宜姚原道知龚州丁錞饮饯于雉山提刑余藻书岩石以纪
　　武陵张颉仲举甬上苖时中子居洛阳刘宗杰唐辅吴兴刘谊宜父七月自真山来游元丰元年八月初转运使朝散大夫直集贤院陈倩权提防刑狱奉议郎彭次云权提举常平奉议郎【以下原阙】
















　　东都程建子立崇宁甲申清明前一日挈家逰男彻术衍侍行
　　鄱阳程钦之率龙舒刘成之汶阳梁晦叔淄川范贵之临川徐伯应鄱阳万彦亨刘长孺南康范少房南海张守道同游雉山男升侍大观戊子九月望日张子修农子源王君锡宋义夫何由道张方仲侯伯寿出饯于此大观庚寅九月二十一日
　　刻首有阙文
　　政和二年三月二十七日南郡唐晋德携家游钢铢铨锡侍行
　　建安谢勳信都李温古原田永年长沙裴峣广陵楚执规淮海杨书思政和癸已孟春晦日同来
　　端臣适用聮禊凌颢景款幽丛岑然吸酪奴爲无方游维摩丈室盖自生白政和丙申季秋次朔
　　杜贤万刘资中张方仲自龙隐过雉山政和三年三月二十日
　　清湘唐孝称宗举开封刘若愚悳夫若水几道乘暇登永宁阁复饭雉山绍兴丙申重九日
　　元寿携家来丙寅仲春十有四日
　　肥乡胡彦温以职事约东提盐防议苍梧桐庐詹体仁招三山熊景瞻饮饯于雉山之禊亭雨余江山如洗樽爼无复暑气检校陈迹一别盖六年矣纵歩岩广景物尤胜劝酬欢甚岂偶来还胜于特来耶淳熈十有一年夏五月甲寅
　　莆田李子凝甲戌九月二十八日东还刑使捡详饯别于此
　　豫章李大异帅桂之三年劝农于广寿寺是日春和景明天气清淑因从容禊亭遍观前贤镌刻过午而归通判翟□胡槻临桂令斛迈偕来嘉泰改元仲春望日
　　刘晞书雉嵒两大字晞即里人隐居辰山者
　　漓山人曰雉之盛在宋世士大夫轻舟便舆望岩至止夫岂有栖霞之奇奥龙隐之广坦哉良以近峙郭南不烦逺防下当江澨且可临泛况介居诸山之中东西驰骛指顾最便又是时合浦朱崖举隷部内漕司宪使岁中按行往返多南道出祖入劳假兹成礼不然岂慕白雉而来耶经不东传雉不南化山不知作何名可发一粲十余年前斯岩莫传焉非以亭馆既残岩栖无庇主者弃如遗迹游侣因而断辙哉无足慨者惟士大夫所题名昔本贤豪今余文字就壁按视一值其人如苏转运之高义乎低回其下必不忍去窃慨夫把翰旧区行觞余址衣冠所萃丘墓是丛乃何地不可归骨独与是山争尺寸之土甚无谓也饬以厉禁使人不侵其惟贤府公明令君乎南溪山
　　从闘鸡山北水口入是爲南溪山以溪名诸峯回合四壁峭悬烟翠黝苍着衣如染唐李公渤爱其映带溪流特于岩白龙多所穿筑白龙之前溪水澄碧中有泉出是爲新泉亦公之所凿自殚精思制序缀诗及去桂之际留题致意后或改岩曰观音转岩而上有岩曰泗州皆僧人岩居者取所奉彼教内两大士号之至宋东南诸岩始以郡人刘仲逺学道其中名其上岩曰刘仙下则穿云縁穿云东北行以有仲逺足迹名曰仙迹刘仙之旁阁出岩际名曰通明其前有道观长松落落据牀小憇颇有萧踈之状然似不若白龙岩俯映寒漪流翫芳藻花犹池植鸟似家禽隔水茆居砧杵间发不知身在莾荡之野也已
　　虞衡志云白龙洞在南溪平地半山中翕有大石屋由屋右壁入洞行半途有小石室刘仙岩在白龙洞之阳仙人刘仲逺所居也石室高广出半山间诗
　　唐李渤题岩　岩丽南溪新泉发幽色岩泉孕灵秀云烟纷崖壁斜峯信天挿奇洞固神辟窈窕去未穷环回势难极玉池似无水井昏不测仙户掩复开乳膏凝更滴丹砂有遗址石径无留迹南眺苍梧云北望洞庭客萧条风烟外爽朗形神寂若值浮丘翁从此谢尘役
　　宋吕愿忠　崒嵂倚空蹲怪石轮囷夹道卧长松白龙应已冲天去岩窦岿然有故踪
　　假守吕叔恭拉机宜刘子思监郡朱国辅经属陈朝彦自中隐岩过白龙洞叔恭之子大钧侍行绍兴甲戌季春之七日
　　朱睎顔　庆元改元寒食日陪都运寺丞游白龙洞时牡丹盛开小酌岩下夕阳西度并辔而归成诗小溪漱碧响潺潺路入龙宫杳霭间佳节谩添新白发故人赖有旧青山花时几共湘南醉萍迹何当岭北还归路聮镳红日晚多慙龙卧白云闲
　　胡寺丞和　悬崖怪石水潺潺宜有神龙隐此间穷胜不妨归险洞寻春那止看羣山攀龙行即天边去跃马聊同野外还好景良辰适相防一尊且共水云闲
　　曽宏正　老仙乘白龙飞入白云乡岩前刻舟痕游子常彷徨清商韵风松疑有笙鹤翔我欲往从之居然尘鞅缰酒防下山去回首空慨慷
　　临江曽宏正淳祐癸卯闰望同三山常挺临川吴湜羽士李可道来游子公迈侍
　　李曽伯　老龙昔未蜕尝蛰此山中霖雨春畴足风云夜壑空两崖高下倚一径往来通不愿千金剂惟祈百谷丰
　　淳祐庚戌覃怀李曽伯因劝农来此得四十字是日微风扇和轻云阁雨千峰翠滴四野緑秀枝禽对语春意骀荡无极徜徉久之缓辔而去賔佐四明史伟之庐陵曽垓眉山杨埏东嘉林拾三山卓炎子庐陵王真孙长沙胡盛盱江周子荣潼川杨牧之清湘滕处厚续至
　　文
　　唐李渤岩序　桂水漓山右汇阳江数里余得南溪口溪左屏外崖巘闘丽争髙其孕翠曳烟逦迤如画左连幽墅园田鸡犬疑非人间泝流数百歩至岩岩下有湾壤沮洳因导爲新泉山有二洞九室西南曰白龙洞横透巽维蜕骨如玉西北曰岩洞曲通坎隅晴眺漓水岩之上曰丹室白龙之右曰夕室巽维北梯险至仙窟北又有石室参差砑豁延景宿云其洞室并乳溜凝化诡势奇状俯而察之如伞如辇如栾栌支撑如莲蔓藻井左睨右瞰似帘似帏似松偃竹袅似海荡云惊其玉池井岚飚回环交错迷不可纪从夕室梁溪向郭四里而近去松衢二百歩而遥余获之若获荆璆与随珠焉亦疑夫大舜游此而忘归矣遂命发潜蔽深磴危宅既翼之以亭榭又韵之以松竹似防方丈似升瑶台丽如也畅如也以溪在郡之南因目爲南溪兼赋诗以纪之宝厯三年三月七日序
　　郭显卜居铭　皇宋开国几二百年金人犯顺衣冠南迁桂独宜人岁无岚烟溪山之胜间出神仙泌源郭显志慕精专卜筑岩下凿井耕田榜揭归去养真自然烧炼丹药徜徉林泉峩峩藓壁排空挿天绍兴巳已勒铭记焉　　栖霞子书
　　题名
　　白龙山在桂城之东南登山之西而至其洞深广可数楹石之穹隆隐然若神物化去而留其迹洞之名盖亦旧矣元祐已已二月八日上党苖子居厯阳高时仲金陵李师正黎阳吉邻几乗暇以游爱其佳趣且忘其归因刻于石以志其来尔防稽闗蔚宗题上饶卢潜礼济北叚征之毘陵胡茂方同郡楼元弼武夷叶振卿绍圣乙亥秋九月中澣游
　　湘隂彭子民陶逵王长孺洛阳席贡从诏使按部还桂同游白龙洞已卯春
　　公辅公宻侍亲游春来此政和辛卯季春旬休日南郡唐晋德携家同游男钢铢铨锡侍行政和二年三月二十七日题
　　李景言王子举渭之昭淳熈丙申立夏日同游陈正仲铨讫之官王景醇林亨仲饮饯于乙卯仲冬庆元丁已立秋后三日同幕集觞于此豫章王岳次山温陵赵庚叔初长沙陈克仁寿卿长乐陈昂中定谟临川杨文明仲藻
　　庱亭翟子埜岁在庚申重五休务日携家往寻岩洞之胜时也暑风清防凉气袭人徜徉终日不知夕阳之在山也
　　长沙李劲正臣胡持正雅叔唐嵘次山朱佐君辅萧仲仁元之嘉定甲子端阳日憇此
　　嘉定辛未中元后四日计台临汀杨公子直复出按未歴之郡宪台括苍管定夫帅守济北李诚之载酒白龙洞留款先是去夏六月大暑公初行郡亦尝觞此夫仕而南多鄙夷其民怠忽廼职使者间畏炎毒未尝一迹按部公连岁犯暑殆遍走二十四州尊年精明人所难及父老有迎拜而问者曰使家壮也何用而见用于迟晚近也弗留而肯留于逺外吾侪岭民怀私惠而勤劳使家一至于斯公呼而谢之曰上有命老弗容辞逺弗敢惮惧我之矜汝者或有未至而汝之怜我者姑置勿言遂一笑登车旣行勒兹语于岩石用告我同志云
　　东莱吕祖异长沙王济美自千山观聮骑来游嘉熈初元正月三日
　　南溪山三篆字　　　岩洞三字
　　观音岩三真字
　　刘仙岩
　　宋李师中留题大空子隐居　可道非常道真空本不空荒郊自生草闲地又栽松无欲更何虑有爲终必穷风云上天去老子信犹龙
　　曹辅游刘道人岩　故老能将旧事传仙翁踪迹尚依然方知物外壶中景隐隐烟霞有洞天
　　梁子美和　神仙灵异古今传穷理修真本自然遗址宛存疑谷口苍崖乔朩耸青天
　　吕愿忠　平湖小队出郊墟尽日登临据隼旟闻道仙人尸解去尚应犹学世间书
　　假守吕叔恭拉机宜刘子思监郡朱国辅经属陈朝彦绍兴甲戌季春七日来游
　　赵防桂山诸岩歌　秦皇开郡爲桂林古号名邦五岭隂山琢玉篸攅万叠江分罗带绕千寻青青四顾列羣山生自天工巧若□玲珑防地耸层秀峥嵘嵯峨星斗间其中有岩十二所伏波灵显存祠宇顔公读书窟室中叠防北山如列布何年龙隐冲霄去鳞鬛形模镵石路仙人刘公飞升时岩壁宛然遗旧题穿云仙迹次左右【阙】虚道气多南溪白雉听经生人萧寺丰碑有元记信知一性无不通石窦阴阳苔藓防西南中隐尤胜絶穿处得名因吕公曽
　　公程公皆旧迹遗爱在民古昔沉沉岩谷有余光炎方胜槩神难藏周回不逺郛郭下轮蹄追赏何忙忙
　　又桂山诸洞歌　宜人之地少陵诗阅玩前贤词意奇烂然五咏非虚语位压坤方占一维青青四顾列羣山生自天工巧若□玲珑防地耸层秀峥嵘嵯峨星斗间其中有洞十二所七星山下栖霞府日月华君显迹灵遇者当时郑冠卿归到人间已三载仙洞光隂时未改至今旧记传无穷岩蟠蛰闻白龙一澄碧寒潭莹水月圆明下翠峰枕城楼观环俯视緑锁乔林春日媚秦碑柳记已难观漓水南流泛渺漫庆林巽穴风出华景高明隐丹室西方虚秀贯山腰南华朝阳风景饶夕阳北牖通仙径白雀嘉莲池渌净许多佳致卒难题留与词人赓雅咏
　　漳川先生徧游诸景故作是歌以总之绍兴甲戌中秋南溪郭显勒石穿云岩将仕郎刘振书
　　张孝祥刘真人賛　河目海口须髯怒张人貌而天者耶其骨已朽其人不死与天地齐年者耶山高谷深变化成空一笑相从惟我与公　乙酉十月朔书付岩中道士文道华使刻之石
　　伏波山
　　山东划江岩亦东向自非风雨晦防初景防射先烛岩室渐晃潭壑孤峰羣朩如出潭里亦岩居川观之丽瞩也且无他道可入非舟莫达故游舸多集其下唐伏波庙在郭东北二里去山较逺宋元丰间游者题作洑波取麓遏澜回故云任吕赋诗于岩曰玩珠不似后人相循还珠已也或云还珠亦宋人爲桂帅清德之颂盖比孟尝珠去复还焉以其时合浦隷桂部其意则美惜无所据山后则桂城东北雉堞交加故西一面界在城中东北有防亭遗址亭诗与记并镌山壁又癸水光月两亭今废题名内有龙石在朩龙渡去山里许水中有石龙状可羣饮其上岩门又有试剑石亦凿空伏波爲之者
　　风土记云伏波庙在郭中之东北二里是东汉伏波将军马援之祠也
　　虞衡志云伏波岩突然而起且千丈下有洞可容二十榻穿凿通透户牖傍出有悬石如柱去地一线不合俗名马伏波试剑石前浸江濵波浪汹涌日夜潄齧之
　　诗
　　宋章岘　江澜洄洑囓山根山裂岩开石室存溺夜呼千嶂黒蛰龙晨起一川浑金沙试决通泉脉翠壁闲题破藓痕三伏几人逃畏暑岂惟河朔有清樽崔静和韵　古朩缠溪出【阙】根四时香火庙空存人家晓聚鳬鸭乱水怪夜翻星斗浑灵洞仙游云自锁隂崖龙去石生痕幸同轩从乗余兴酣醉清时酒一樽
　　任续赋玩珠岩　山林自空閴游人事幽讨岫幌与云闗来迹可堪扫艮维矗孤峯玉簮挿天杪桂水琉璃碧洄洑下萦绕□谺岩穴深虬龙双夭矫坤倪露幽秘造化殚奇巧胜槩当眼无何方覔蓬岛悠悠世俗情是非苦胶扰水中蟹何罪徒劳愠心悄人厄困无妄砾石埋幽窈风月几年恨山光惨萝茑星郎太岳孙长城隐南表戎旃整且暇高情恣登眺郊坰拥小队一见顔色愀旧观俄顷复洞户天重晓伤心日月遒人世几畨老山川不相似岁久依然好吕岩标强名往事人能道孟公谩惊坐子夏冠非小桃符录余庆邲胜城濮兆冥数今乃验常情定谁考哦诗纪贞石聊侑芳樽醥
</div>
    <div class="pagination">
<a href="桂胜.html">上一页</a><a href="桂胜.html">1</a><span class="current-page">2</span><a href="桂胜_page3.html">3</a><a href="桂胜_page4.html">4</a><a href="桂胜_page5.html">5</a><a href="桂胜_page6.html">6</a><a href="桂胜_page7.html">7</a><span>...</span><a href="桂胜_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
