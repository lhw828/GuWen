<!DOCTYPE html>
<html>
<head>
    <meta charset="UTF-8">
    <title>山东通志 - 第 189 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 189 页/共 194 页</h1>
    <div class="content">　　上乐陵侯荐匡衡书　　　　　【汉】杨　兴
　　将军以亲戚辅政贵重于天下无二然众庶议论令闻休誉不专在将军者何也彼诚有所闻也以将军之幕府海内莫不仰望而所举不过私门宾客乳母子弟人情忽不自知然一夫窃议语流天下夫富贵在身而列士不誉是有狐白之裘而反衣之也古人病其若此故运体劳心以求贤为务传曰以贤难得之故而曰事不待贤以食难得之故而曰饱不待食惑之甚者也平原文学匡衡材智有余经学絶伦但以无阶朝廷故随牒在逺方将军诚召置幕府学士翕然归心与参事议观其所以贡之朝廷必为国器以此显示众庶名流于世
　　与邴原书　　　　　　　　　【汉】孔　融
　　修性保真清虚守髙危邦不入久潜乐土王室多难西迁镐京圣朝劳谦畴咨俊乂我徂求定防命恳恻国之将陨嫠不恤纬家之将亡缇萦跋涉彼匹夫也犹执此义实望根矩仁为己任授手援溺振民于难乃或晏晏居息莫我肯顾谓之君子固如此乎根矩根矩可以来矣
　　戒子书　　　　　　　　　　【汉】郑康成
　　夫吾家旧贫不为父母羣弟所容去厮役之吏游学周秦之都往来幽并兖豫之域获觐乎在位通人处逸大儒得意者咸从捧手有所授焉遂博稽六艺粗览传记时覩秘书纬术之奥年过四十乃归供养假田播殖以娯朝夕遇阉尹擅执坐党禁锢十有四年而防赦令举贤良方正有道辟大将军三司府公车再召比牒并名早为宰相惟彼数公懿徳大雅克堪王臣故宜式序吾自忖度无任于此但念述先圣之意思整百家之不齐亦庶几以竭吾才故闻命罔从而黄巾为害萍浮南北复归邦乡入此岁来已七十矣宿素衰落仍有失误案之礼典便合传家今我告尔以老归尔以事将闲居以安性覃思以终业自非拜国君之命问族亲之忧展敬坟墓覩省野物胡尝扶杖出门乎家事大小汝一承之咨尔防防一夫曾无同生相依其勗求君子之道研钻勿替敬慎威仪以近有徳显誉成于僚友徳行立于己志若致声称亦有荣于所生可不深念邪可不深念邪吾虽无绂冕之绪颇有让爵之髙自乐以论赞之功庶不遗后人之羞末所愤愤者徒以亡亲坟垄未成所好羣书率皆腐敝不得于礼堂写定传与其人日西方暮其可图乎家今差多于昔勤力务时无恤饥寒菲饮食薄衣服节夫二者尚令吾寛恨若忽忘不识亦已焉哉
　　在东郡答陈琳书　　　　　　【汉】臧　洪
　　隔濶相思发于寤寐幸相去步武之间耳而以趋舎异规不得相见其为怆恨可为心哉前日不遗比辱雅贶述叙祸福公私切至所以不即奉答者既学薄才钝不足塞诘亦以吾子携负侧室息肩主人家在东州仆为仇敌以是事人虽披中情堕肝胆犹身疏有罪言甘见怪方首尾不救何能恤人且以子之才穷该典籍岂将闇于大道不达余趣哉仆小人也本因行役寇窃大州恩深分厚宁乐今日自还接刄毎登城勒兵望主人之旗鼓感故友之周旋抚弦搦矢不觉流涕之覆面也当受任之初自谓究竟大事共尊王室岂悟天子不悦本州见侵郡将遘牖里之厄陈留克创兵之谋谋计栖迟丧忠孝之名杖防携背亏交友之分揆此二者与其不得已丧忠孝之名与亏交友之道轻重殊途亲疏异画故便收泪告絶若使主人少垂故人住者侧席去者克己不汲于离友信刑戮以自辅则仆抗季札之志不为今日之战矣何以效之昔张景明亲登坛防血奉辞奔走卒使韩牧让印主人得地然后但以拜章朝主赐爵获传之故旋时之间不防观过之责而受夷灭之祸吕奉先讨卓来奔请兵不获告去何罪复见斫刺滨于死亡刘子璜奉使逾时辞不获命畏威懐亲以计求归然辄僵毙麾下不防亏除仆虽不敏又素不能原始见终覩防知著窃度主人之心岂谓三子宜死罚当刑中哉实且欲一统山东增兵讨讐惧战士狐疑无以沮劝故抑废王命以崇承制慕义者防荣待放者被戮此乃主人之利非游士之愿也故仆鉴戒前人困穷死战仆虽下愚亦尝闻君子之言矣此实非吾心也乃主人招焉凡吾所以背弃国民用命此城者正以君子之违不适敌国故也是以获罪主人见攻逾时而足下更引此义以为吾规无乃辞同趋异非吾子所为休戚哉吾闻之也义不背亲忠不违君故东宗本州以为亲援中扶郡将以安社稷一举二得以徼忠孝何以为非而足下欲使吾轻本破家足下或者见城围不解救兵未至感婚姻之义惟平生之好以屈节而茍生胜守义而倾覆也昔者晏婴不降志于白刄南史不曲笔以求生故身着图象名垂后世况仆据金城之固驱士民之力散三年之蓄以为一年之资匡困补乏以悦天下何图筑室反耕哉但惧秋风扬尘伯珪马首南向张扬飞燕膂力作难北鄙将告倒悬之急股肱奏乞归之诚耳主人当鉴我曹辈反旌退师治兵邺垣何宜久辱盛怒暴威于吾城下哉昔髙祖取彭越于钜野光武创基兆于绿林卒能龙飞中兴以成帝业况仆亲奉承玺书与之从事行矣孔璋足下徼利于境外臧洪授命于君亲吾子托身于盟主臧洪防命于长安子谓余身死而名灭仆亦笑子生死而无闻焉悲哉本同而末离努力努力夫复何言
　　答韩范书　　　　　　　　【三国】管　宁
　　乾道辅诚诞膺嘉祚膺受多福为国蕃维虽分陜之任未足比盛逺近属望何庆如之昔值险阻越窜海表于裔歴载风纲不纪暨防国恩还践旧土薄佑多难恒婴笃疾愧使区区展之无阶泛受遇隆逺辱论墨降尊诱卑训喻遇泰见得思义抱以踧踖不胜来顾裁因答辱
　　答东阿王曹植书　　　　　　【魏】呉　质
　　质白信到奉所惠贶发函伸纸是何文采之巨丽而慰喻之绸缪乎夫登东岳者然后知众山之逦迤也奉至尊者然后知百里之卑防也自旋之初伏念五六日至于旬时精散思越惘若有失非敢羡宠光之休慕猗顿之富也诚以身贱犬马徳轻鸿毛至乃歴阙排金门升玉堂伏虚槛于前殿临曲池而行觞既威仪亏替言辞漏渫虽恃平原养士之懿愧无毛遂跃颖之才深防薛公折节之礼而无冯谖三窟之效屡获信陵虚左之徳又无侯生可述之美凡此数者乃质之所以愤积于胷臆懐眷而悁邑者也若追前宴谓之未究欲倾海为酒并山为肴伐竹云梦斩梓泗滨然后极雅意尽欢情信公子之壮观非鄙人之所庶几也若质之志实在所天思投印释黻朝夕侍坐钻仲父之遗训览老氏之要言对清酤而不酌抑嘉肴而不享使西施出帷嫫母侍侧斯盛徳之所蹈明哲之所保也若乃近者之观实荡鄙心秦筝发徽二八迭奏埙箫激于华屋霛鼓动于座左耳嘈嘈于无闻情踊跃于鞍马谓可北慑肃慎使贡其楛矢南震百越使献其白雉又况权备夫何足视乎还治讽采所着观省英玮实赋颂之宗作者之师也众贤所述亦各有志昔赵武过郑七子赋诗春秋载列以为美谈质小人也无以承命又所答贶辞丑义陋申之再三赧然汗下此邦之人闲习辞赋三事大夫莫不讽诵何但小史之有乎重惠苦言训以政事恻懚之恩形乎文墨墨子回车而质四年虽无徳于民式歌且舞儒墨不同固已久矣然一旅之众不足以扬名步武之间不足以骋迹若不改辙易御将何以效其力哉今处此而求大功犹绊良骥之足而责以千里之任槛猨猴之势而望其巧捷之能不胜见恤谨附遣白答不敢繁词呉质白
　　与从弟书　　　　　　　　　【晋】羊　祜
　　吾以布衣忝荷重任毎以尸素为媿大命既隆惟江南未夷此人臣之责是以不量所能毕力呉防当凭朝廷之威赖士大夫之谋以全克之举除万世之患年已朽老既定边事当角巾东鲁还归乡里于坟墓侧为容棺之墟假日视息思与后生味道此吾之至愿也以凡士而居重位何能不惧盈满贻责耶疏广吾师也圣主明恕当不夺防志耳
　　与吏部谢万书　　　　　　　【晋】王羲之
　　古之辞世者或被发徉狂或汚身秽迹可谓艰矣今仆坐而获免遂其宿心其为庆幸岂非天赐违天不祥顷东游还修植桑果今盛敷荣率诸子抱弱孙游观其间有一味之甘割而分之以娯目前虽植徳无殊邈犹欲教养子孙以敦厚退让或以轻薄庶令举防数马彷佛万石之风君为此何如比当与安石东游山海并行田视地利颐养闲暇衣食之余欲与亲知时共懽防虽不能兴言髙咏衔杯引满语田里所行故以为抚掌之资其为得意可胜言邪常依陆贾班嗣杨王孙之处世甚欲希风数子老夫志愿尽于此也
　　贻张衡书　　　　　　　　　【隋】房彦谦
　　窃闻赏者所以劝善刑者所以惩恶故疎贱之人有善必赏尊贵之戚犯恶必刑未有罚则避亲赏则遗贱者也今诸州刺史受委宰牧善恶之间上达本朝慑惮宪章不敢怠慢国家只承灵命作民父母刑赏曲直升闻于天寅畏照临亦宜谨肃故文王云我其夙夜畏天之威以此而论虽州国有殊髙下悬邈然忧民慎法其理一也至如并州衅逆须有甄明若杨谅实以诏命不通虑宗社危逼徴兵聚众非为干纪则当原其本情议其刑罚上副圣主友于之意下晓愚民疑惑之心若审知内外无虞嗣后簒统而好乱乐祸妄有觊觎则管蔡之诛当在于谅同恶相济无所逃罪枭悬孥戮国有常刑其间乃有情非协同力不自固或被拥逼沦陷凶威遂使籍没流移恐为寃滥恢恢天网岂其然乎罪疑从轻斯义安在昔叔向寘鬻狱之死晋国所嘉释之断犯跸之刑汉文称善羊舌宁不爱弟廷尉非茍违君但以执法无私不容轻重且圣人大寳是曰神器茍非天命不可妄得故蚩尤项籍之骁勇伊尹霍光之权势李老孔丘之才智吕望孙武之兵术呉楚连磐石之据产禄承母后之基不应歴运之兆终无帝王之位况乎蕞尔一隅蜂扇蚁聚杨谅之愚鄙羣小之凶慝而欲凭陵畿甸觊幸非望者哉开辟以降书契云及帝皇之迹可得而详自非积徳累仁丰功厚利孰能道洽幽显义感灵祗是以古之哲王昧旦丕显履冰在念御朽兢懐逮叔世骄荒曾无戒惧肆于民上骋嗜奔欲不可具载请略陈之曩者齐陈二国并居大位自谓与天地合徳日月齐明罔念忧虞不恤刑政近臣懐宠称善而隐恶史官曲笔掩瑕而录美是以民庶呼嗟终闭塞于视聼公卿虚誉日敷陈于左右法网严宻刑辟日多徭役烦兴老幼疲苦昔郑有子产齐有晏婴楚有叔敖晋有士防凡此小国尚足名臣齐陈之疆岂无良佐但以执政壅蔽懐私狥躯忘国忧家外同内忌设有正直之士才堪干持于已非宜即加摈压倘遇谄佞之辈行多秽匿于我有益遽荐举以此求贤何从而至夫贤材者非尚膂力岂系文华唯须正身负载确乎不动譬栋之处屋如骨之在身所谓栋梁骨鲠之材也齐陈不任骨鲠信近谗防天髙聴卑监其淫僻故摠收神器归我大隋向使二国只敬上惠恤鳏寡委任方直斥逺浮华卑菲为心恻隐为务河朔彊富江湖险隔各保其业民不思乱泰山之固弗可动也然而寝卧积薪晏安鸩毒遂使禾黍生庙雾露沾衣吊影抚心何嗟及矣故诗云殷之未丧师克配上帝宜鉴于殷骏命不易万机之事何者不须熟虑哉伏惟皇帝望云就日仁孝夙彰锡社分珪大成规矩及摠统淮海盛徳日新当璧之符遐迩佥属纉歴甫尔寛仁已布率土苍生翘足而喜并州之乱变起仓卒职由杨谅诡惑诖误吏民非有搆怨本朝弃徳从贼者也而有司将帅称其愿反非止诬陷良善亦恐大玷皇猷足下宿当重寄早预心膂粤自藩邸柱石见知方当书名竹帛传芳万有稷契伊吕彼独何人既属明时须存謇谔立当世之大诫作将来之宪范岂容曲顺人主以爱亏刑又使胁从之徒横贻罪谴忝防眷遇辄写防诚野人愚瞽不知忌讳
　　与博昌父老书　　　　　　　【唐】骆宾王
　　某月日骆宾王致书于博昌父老等承并无恙幸甚幸甚云雨俄别风壤异乡春渚青山载劳延想秋天白露几变光隂古人云别易防难不其然与自解携襟袖十五年交臂存亡略无半在张学士溘从朝露辟闾公倐掩夜台故吏门人多游蒿里耆年宿徳但见松邱呜呼泉壤殊途幽明永隔人理危促天道奚言感今懐旧不觉涕之无从也过隙不留藏舟难固追惟游者浮生几何哀缘物兴事因情感虽防庄一指殆先觉于劳生秦失三号讵忘情于怛化啜其泣矣尚何云哉又闻移县就乐安故城廨宇邑居咸徙其地里闬阡陌徒有其名荒径三秋蔓草滋于旧馆頽墉四望拱木多于故人嗟乎仙鹤来归辽东之城郭犹是灵乌代谢汉南之陵谷已非昔吾先君出宰斯邑清芬虽逺遗爱犹存延首城池何心天地虽则山河四望足称无棣之墟松槚千秋有切维桑之里故毎懐宿昔尚想经过于役不遑愿言徒拥今西成有岁东户无为野老清谈怡然自得田家浊酒乐以忘忧故可洽赏当年相欢卒岁宁复惠存旧好追思昔游所恨跂予望之经途宻尔伫中衢而空望巾下泽而莫因风月虚心形留神往山川在目室迩人遐以此懐劳增其叹息情不遗旧书何尽意
　　答员半千书【员全节人　　　　唐】骆宾王
　　张评事至辱惠书及诗把玩无厌暂如有序上言离恨下勗交情笃以猛风干蘓之谈弥以骤雨湿薪之喻虽闻义则从道存于起予而拟失人伦事均乎翫物借如诚説盖足下之不言倘或剧谈岂吾人之所仰望夫鲲之为鱼也潜碧海泳沧流沈鳃于渤澥之中掉尾乎风涛之下而濠鱼井鲋自以为可得而齐焉鹏之为鸟也刷毛羽恣饮啄戢翼于天地之间宛颈乎江海之畔而双鳬乗雁自以为可得而防焉及其化羽垂天搏风九万振鳞横海击水三千宁岂借翰于抢榆假力于在藻资江滨涓流之水待堀堁扬尘之风哉故张子房之达人也击水抟风之适焉朱买臣之屈己也戢翼沈鳃之致焉足下雅得古人之致不乏先贤之道自守庄筌无婴魏网亦宁不知在藻抢榆之力非击水搏风之助乎而词防殷勤深所未喻盍言尔志岂若是乎夫人生百年物理千变名利宠辱之形立矣爱憎毁誉之迹生焉其有道在则尊徳成而上幽贞为虚白之室静黙为太之门知轩冕是倘来悟荣华非力致茍斯道不坠亦何患乎无成而欲图侥幸于权重之交养声誉于众多之口斯所以杨朱徘徊于岐路阮籍怵惕于穷途嗟乎霜往露来岁寒不待山髙河广离防无时桂树寒花公子去而忘返松岩春草王孙游乎不归去矣员生逺离隔矣音尘不嗣情其劳矣畏途空谷静躁殊矣惠存好我无宻尔音
　　上孔中丞书　　　　　　　　【宋】石　介
　　夫子之道不行于当年传于其家直四十余世以俟子孙如此其逺也夫子没后世有子思焉安国焉颖达焉止于发扬其言而已自汉相光唐相纬虽得位亦不能尽行其道夫子之道其肯郁然蟠伏于其家乃跃起奋出散漫于天下天下人皆可以得之汉髙祖唐太宗能得之于上以之有天下三百年孟轲扬雄文中子韩愈能得之于下以之有其名于亿万世唯孔氏子孙无有得之者俟四十余世仅二千年阁下乃得之今夫子之道不专在于阁下也阁下又且赫然有声烈于天下复得位于朝见用于天下阁下徒能得夫子之道其将以夫子之道事于圣君施于天下俾国家为二帝为三王为两汉为钜唐矣夫子之志曰吾志在春秋春秋天子之事也世衰道防邪説暴行有作臣弑其君者有之子弑其父者有之夫子惧之而又时无君已无位不能诛不能正乃作春秋焉所以正王纲举王法故春秋成乱臣贼子惧为司寇则七日而诛少正夘于两观之下摄相事则齐终不敢窥兵河南当时之君则昏也当时之位则摄也尚不及阁下得明君有大位为中丞逾月而未闻有举焉阁下在朝朝廷尚有奸臣敢在位天下蠧贼未悉除是夫子道犹未克尽举岂夫子直四十余世仅二千年以俟阁下阁下宜念之且天子之设御史府尊其位崇其任不与他府并旧有大夫则中丞亚大夫而领其属今大夫阙则中丞其长也故中丞之任特重焉中丞之责尤重焉君有佚豫失徳悖乱无道荒政咈谏废忠慢贤御史府得以谏责之相有依违顺防蔽上罔下贪宠忘谏专福作威御史府得以纠绳之将有防悍不顺恃武肆害玩兵弃战暴刑毒民御史府得以举劾之君至尊也相与将至贵也且得諌责纠劾之余可知也御史府之尊严也如轩陛之下庙堂之上进退百官行政敎号令明制度纪赏罚有不如法者御史得言之御史府视中书枢宻虽若卑中书枢宻亦不敢与御史府抗威争礼而反畏悚而尊事之御史府之重其无与比然须得如阁下者居之始贵矣易曰茍非其人道不虚行礼曰人存则政举阁下圣人之后又能得圣人之道以方重刚正公忠清直烈烈在于朝为天子献可替否赞谋猷持纲纪天下想望其风采者十五年间简于清衷期将大用且歴试于外更观其能违更三大藩皆卓然有治声闻于天府浃于日下御史府中丞虚位日班于紫宸殿下佩金煌煌行声锵锵且有百数天子弗录之乃南走三百里以驿召阁下直入其府登其位自陛下独决万机来登崇俊良黜逐纎人革故鼎新百度修举太平之望日月以隆然而天人之心犹郁然不大舒释者以阁下尚稽大任也至是天人之心始大舒释矣阁下自初及终皆以直道进诗曰靡不有初鲜克有终介尝闻朝大夫语曰有某人为某官时忠鲠直谠謇謇敢言触龙逆鳞不避诛死繇是人主知之声名蔼然耸动朝野不四五年取显仕今为某官位弥髙身弥贵禄厚位渥私庭曳青绶者五六人门前炎炎可炙手顾此势力荣宠有所惜也如有物塞其耳如有叶蔽其目如有钳缄其口朝廷有阙政国家有遗事若不闻若不见而不复言则向之忠鲠谠直謇謇敢言乃沽名耳其以为速进之媒乎意士之积道徳富仁义于厥身盖假于权位以布诸行事利于天下也岂有屑屑然谋夫衣食者欤正色直己立于朝廷行其道乃使天下有此论庸无伤乎古今君子少小人多君子常不胜小人小人不惟常胜君子而又不能容之恶直丑正龂龂实繁幸而有一君子在于朝则百小人排之非铁心石肠刚正不折未有不随而靡者小人不容君子也如是而不能死节以永终誉中途晩节稍有渝变宜其为小人之所排也今有人位未显身在下能坚正不顾其身敢直言极諌犯天子顔色封章抗疏论天下利害羣小人必丛立指防曰此人速进也沽虚名也非以行道也吁吾徒不见容于小人也不取信于天下也固若是乎学周公孔子之道不用则卷而懐之用则肯已乎实将施及国家布于天下以左右吾君绥吾民耳羣小人排毁不已无足怪也阁下亦当大警戒之勿使天下有所论则君子幸甚天下幸甚
　　宻州上韩丞相书　　　　　　　蘓　轼
　　史馆相公执事轼到郡二十余日矣民物椎鲁过客稀少真愚拙所宜久处也然灾伤之余民既病矣自入境见民以蒿蔓裹蝗虫而瘗之道左累累相望者二百余里捕杀之数闻于官者几三万斛然吏皆言蝗不为灾甚者或言为民除草使蝗果为民除草民将祝而来之岂忍杀乎轼近在钱塘见飞蝗自西北来声乱浙江之涛上翳日月下掩草木遇其所落弥望萧然此京东余波及淮浙者耳而京东独言蝗不为灾将以谁欺乎郡已上章详论之矣愿公少信其言特与量蠲秋税或与倚阁青苗钱疎逺小臣腰领不足以荐鈇钺岂敢以非灾之蝗上罔朝廷乎若必不信方且重复检按则饥羸之民索之于沟壑间矣且民非独病旱蝗也方田均税之患行道之人举知之税之不均也久矣然而民安其旧无所归怨今乃行一切之法成于期月之间夺甲与乙其不均又甚于昔者而民之怨始有所归矣今又行手实之法虽其条目委曲不一然大抵恃告讦耳昔之为天下者恶告讦之乱俗也故有不干已之法非盗及强奸不得捕告其后稍稍失前人之意渐开告讦之门而今之法揭赏以求人过者十常八九夫告讦之人未有非凶奸无良者异时州县所共疾恶多方去之然后良民乃得而安今乃以厚赏招而用之岂吾君敦化相公行道之本意欤凡为此者欲以均出役钱耳免役之法其经久利病轼所不敢言也朝廷必欲推而行之尚可择其简易为害不深者轼以为定簿便当节用五等古法惟第四等五等分上中下昔之定簿者为役役未至虽有不当民不争也役至而后诉耳故簿不可用今之定簿者为钱民知当户出钱也则不容有大缪矣其名次细别或未尽其详然至于等第盖已略得其实轼以为如是足矣但当先定役钱所须几何预为至少之数以赋其下五等其余委自令佐度三等以上民力之所任者而分与之夫三等以上钱物之数虽其亲戚不能周知至于物力之厚薄则令佐之稍有才者可以意度也借如某县第一等凡若干户度其力共可以出钱若干则悉召之庭以其数予之不户别也令民自相差择以次分占尽数而已第二等则逐乡分之凡某乡之第二等若干户度其力可以共出钱若干召而分之如第一等第三等亦如之彼其族居相望贫富相悉利害相形不容独自侥幸者也相推相诘不一二日自定矣若析户则均分役钱典卖则着所割役钱于契要使其子孙与买者各以其名附旧户供官至三年造簿则不复用举从其新如此而朝廷又何求乎所谓浮财者决不能知其数凡告者亦意之而已意之而中其赏不赀不中杖六十至八十极矣小人何畏而不为乎近者运器监须牛皮亦用告赏农民丧牛甚于丧子老弱妇女之家报官稍缓则挞而责之钱数十千以与浮浪之人其归为牛皮而已何至是乎轼在钱塘毎执笔断犯盐者未尝不流涕也自到京东见官不卖盐狱中无盐囚道上无迁乡配流之民私窃喜幸近者复得漕檄令相度所谓王伯喻者欲变京东河北盐法置市易盐务利害不觉慨然太息矣宻州之盐岁收税钱二千八百余万为盐一百九十余万秤此特一郡之数耳所谓市易盐务者度能尽买此乎不能尽民肯舍而不煎煎而不私卖乎顷者两浙之民以盐得罪者岁万七千人终不能禁京东之民悍于两浙逺甚恐非独万七千人而已纵使官能尽买又须尽卖而后可茍不能尽其存者与粪土何异其害又未可一二言也愿公救之于未行若已行其孰能已之轼不敢论事久矣今者守郡民之利病其势有以见及又闻自京师来者举言公深有拯救斯民为社稷长计逺虑之意故不自揆复发其狂言可则行之否则置之愿无闻于人使孤危衰废之踪重得罪于世也干冒威重不胜战栗
　　宻州上文侍中书　　　　　　　蘓　轼
　　轼再拜轼备员偏州民事甚简但风俗武悍恃奸强刼加以比岁荐饥椎剽之奸殆无虚日自轼至此明立购赏随获随给人用兢劝盗亦敛迹准法获强盗二人至死者给五十千流以下半之近有防灾伤之岁皆降一等既降一等则当复减半自流以下得十二千五百而已凡获一贼告于捕者率常不下四五人不胜则为盗所害幸而胜则凡为盗者举讐之其难如此而使四五人者分十二千五百以殒其躯命可乎朝廷所以深恶强盗者为其志不善张而不已可以驯致胜广之资也由此言之五十千岂足道哉夫灾伤之岁尤宜急于盗贼今岁之民上户皆阙食冬春之交恐必有流亡之忧若又纵盗而不捕则郡县之忧非不肖所能任也欲具以闻上而人防言轻恐不见省向见报明公所言无不立从东武之民虽非所部明公以天下为度必不间也故敢以告比来士大夫好轻议旧法皆未习事之人知其一不知其二者也常窃怪司农寺所行文书措置郡县事多出于本寺官吏一时之意遂与制勅并行近者令诸郡守根究衙前重难应缘此毁官文书者皆科违制且不用赦降原免考其前后初不被防谨按律文毁弃官文书重害者徒一年今科违制即是增损旧律令也不用赦降原免即是擅改新制书也岂有増损旧律令擅改新制书而天子不知三公不与有司得专之者今监司郡县皆恬然受而行之莫敢辨此轼之所深不识也昔袁绍不肯迎天子以谓若迎天子以自近则毎事表闻从之则权轻不从则拒命非计之善也夫不请而行袁绍之所难也而况守职奉上者乎今圣人在上朝廷清明虽万无此虞司农所行意其出于偶然或已尝被防而失于开坐皆不可知但不请而行其渐不可开耳轼愚惷无状孤危之迹自亦岌岌夙明公奬与过分窃懐忧国之心聊复一发于左右犹幸明公宻之无重其罪戾也
　　上文侍中论盐书　　　　　【宋】蘓　轼
　　留守侍中执事当今天下勲徳俱髙为主上所倚信华实兼隆为士民所责望受恩三世宜与社稷同忧皆无如明公者今虽在外事有闗于安危而非职之所忧者犹当尽力争之而况其事闗本职而忧及生民者乎窃意明公必已言之而人不知若犹未也则愿效其愚顷者三司使章惇建言乞河北京东盐朝廷遣使按视召周革入觐已有成议矣惇之言曰河北与陜西皆为边防而河北独不盐此祖宗一时之误恩也轼以为陜西之盐与京东河北不同解池广袤不过数十里既不可捐以予民而官亦易以笼取青盐至自虏中有可禁止之道然犹法存而实不行城门之外公食青盐今东北循海皆盐也其欲笼而取之正与淮南两浙无异轼在余杭时见两浙之民以犯盐得罪者一岁至万七千人而莫能止奸民以兵仗防送吏士不敢近者常以数百人为辈特不为他盗故上下通知而不以闻耳东北之人悍于淮浙逺甚平居椎剽之奸常甲于他路一旦盐则其祸未易以一二数也由此观之祖宗以来独不河北盐者正事之适宜耳何名为误哉且盐虽有故事然要以为非王政也陜西淮浙既未能罢又欲使京东河北随之此犹患风痹人曰吾左臂既病矣右臂何为独完则以酒色伐之可乎今议者曰吾之法与淮浙不同淮浙之民所以不免于私贩而灶户之所以不免于私卖者以官之买价贱而卖价贵耳今吾贱买而贱卖借如毎觔官以三钱得之则以四钱出之盐商私买于灶户利其贱耳贱不能减三钱灶户均为得三钱也宁以予官乎将以予私商而犯法乎此必不犯之道也此无异于儿童之见东海皆盐也茍民力之所及未有舍而不煎煎而不卖者也而近岁官钱常若窘迫遇其急时百用横生以有限之钱买无穷之盐灶户有朝夕薪米之忧而官钱在期月之后则其利必归于私贩无疑也食之于盐非若饥之于五谷也五谷之乏至于节口并日而况盐乎故私贩法重而官盐贵则民之贫而懦者或不食盐往在浙中见山谷之人有数月食无盐者今将之东北之俗必不如往日之嗜咸也而望官课之不亏疎矣且淮浙官盐本轻而利重虽有积滞官未病也今以三钱为本一钱为利自禄吏购赏修筑厫庾之外所获无几矣一有积滞不行官之所丧可胜计哉失民而得财明者不为况民财两失者乎且祸莫大于作始作俑之渐至于用人今两路未有盐禁也故变之难遣使防议经年而未果自古行事欲速而不取众议未有如今日者也然犹迟久如此以明作始之难也今既已之矣则他日国用不足添价贵卖有司以为熟事行半纸文书而决矣且明公能必其不添乎非独明公不能也今之执政能自必乎茍不可必则两路之祸自今日始夫东北之蚕衣被天下蚕不可无盐而议者轻欲夺之是病天下也明公可不深哀而速救之欤或者以为朝廷既有成议矣虽争之必不从窃以为不然乃者手实造簿方赫然行法之际轼尝论其不可以告今太原韩公公时在政府莫之行也而手实卒罢民赖以少安凡今执政所欲必行者青苗助役市易保甲而已其他犹可以庶几万一或者又以为明公将老矣若犹有所争则其请老也难此又轼之所不识也使明公之言幸而聴屈己少留以全两路之民何所不可不幸而不聴是议不中意其于退也尤易矣愿少留意轼一郡守也犹以为职之所当忧而冒闻于左右明公其得已乎干凟威重俯伏待罪而已
　　答濮阳蘓侍御书　　　　　　【明】薛　蕙
　　日者获遂良觌且防倾盖如故之契幸慰多矣别后两防赐书非爱予之深不至是也赠章之褒荣侔华衮敬佩玉音服之无斁它如东湖诸作皆冲澹清丽托意髙逺惟其妙悟故速省如此区区叹服不暇安能复赞一辞耶来教云俗累相牵习心未除其有感于此心之难养乎昔程子有言以昔日习心未除却须存养此心久则可夺旧习此理至约惟患不能守既能体之而乐亦不患不能守也窃谓此言为学之要也从事于此至于习心尽而天理复则存养之功至而学之成也古人之学如是而已其事固切近而易知其术亦简约而易守顾未知要者不免索之于支离而操存未熟者不免间之以妄动则亦有甚难者今执事既知之矣其守之也在加之意而已俗累之牵此恐势不得已张乖崖救火之説正执事之谓矣然执事以仁恕简静之徳俾庶位观法小民福其益故自不细特要之古人之学则必以自已事为第一义故説者有尧舜事业浮云太虚之喻盖以此耳若曰道济天下而反不能自保其至贵此俗儒丧已之学古之人不然也近古若张乖崖赵清献此二公者并亟劳于中外更歴于繁剧自其迹而观之疑若有所累而与之化矣然其闇然自修之心髙洁出尘之趣岂彼世味之所能移俗纷之所能婴哉执事尚友古人舍二公其谁与归复闻康节先生赠富郑公之诗曰阅尽人间事收归一防真盖郑公老而谢政之日也辄敢诵之预为公它日功成身退之献区区之愚可以少助于髙明者仅此一端耳贪于倾竭不觉辞多不知以为然否承示邸报殊增慙汗蕙之无似岂足辱诸公之论荐况不欲仕途之志自决已久昨来侍坐亦未得从容渎闻也值便具此少布感谢之私自余乡慕之心亦何能尽道因风时赐数字是所望也不宣














　　山东通志卷三十五之十六
<史部,地理类,都会郡县之属,山东通志>
　　钦定四库全书
　　山东通志卷三十五之十七
　　艺文志十七【传】
　　王弼传　　　　　　　　　【晋】何　劭
　　弼字辅嗣何劭为其传曰弼幼而察慧年十余好老氏通辩能言父业为尙书郎时裴徽为吏部郎弼未弱冠往造焉徽一见而异之问弼曰夫无者诚万物之所资也然圣人莫肯致言而老子申之无已者何弼曰圣人体无无又不可以训故不説也老子是有者也故恒言无所不足寻亦为傅嘏所知于时何晏为吏部尙书甚奇弼叹之曰仲尼称后生可畏若斯人者可与言天人之际乎正始中黄门侍郎累缺晏既用贾充裴秀朱整又议用弼时丁谧与晏争衡致高邑王黎于曺爽爽用黎于是以弼补台郎初除觐爽请间爽为屛左右而弼与论道移时无所他及爽以此嗤之时爽专朝政党与共相进用弼通儁不治名高寻黎无几时病亡爽用王忱代黎弼遂不得在门下晏为之叹恨弼在台既浅事功亦雅非所长益不畱意焉淮南人刘陶善论从横为当时所推每与弼语常屈弼弼天才卓出当其所得莫能夺也性和理乐游晏解音律善投壶其论道赋防文辞不如何晏自然有所拔得多也晏颇以所长笑人故时为士君子所疾弼与钟防善防论议以校练为家然每服弼之高致何晏以为圣人无喜怒哀乐其论甚精钟防等述之弼与不同以为圣人拔于人者神明也同于人者五情也神明茂故能体中和以通无五情同故不能无哀乐以应物然则圣人之情应物而无累于物者也今以其无累便谓不复应物失之多矣弼注易颍川人荀融难弼大衍义弼答其意白书以戏之曰夫明足以寻极幽微而不能去自然之性颜子之量孔父之所预在然遇之不能无乐丧之不能无哀又常狭斯人以为未能以情从理者也而今乃知自然之不可革足下之量难已定乎胸怀之内然而隔逾旬朔何其相思之多乎故知尼父之于颜子可以无大过矣弼注老子为之指畧致有理统着道畧论注易往往有高丽言太原王济好谈病老庄常云见弼易注所悟者多然弼为人浅而不识物情初与王黎荀融善黎夺其黄门郎于是恨黎与融亦不终正始十年曺爽废以公事免其秋遇疠疾亡时年二十四无子絶嗣弼之卒也晋景王闻之嗟叹者累日其为高识所惜如此
　　兵部尙书蔡公传　　　　　　【宋】欧阳修
　　公讳齐字子思其先洛阳人皇祖以下始着籍于胶东公幼依外舅刘氏能自立为学初作诗已能有动人语今相国李公见大惊谓皇考曰儿有大志宜善视之州举进士第一以书荐其里人史防而居其次祥符八年真宗皇帝采贾谊置器之説试礼部及读公赋叹曰此宰相器也时制贡士当赐第一者必召其高第数人并见采择其材质然后赐之及公入见衣冠伟然进退有度上大喜谓冦准曰得人矣亟赐第一初拜将作监丞通判兖州太守王臻治政严急喜以察为名公济之以寛民赖之逾年通判潍州有吿刻伪税印为奸利者已逾十年踪迹连蔓至数百人公叹曰尽民之情民无所逃此所谓法出而奸生是为政者之过也为审其狱得减死者十余人天禧二年还京师当召试时大臣有用事者意不悦公居数月不得召上素知其名遣使召试拜著作郎直集贤院阶宣德郎勲骑都尉判三司赐绯衣银鱼迁左正言阶朝奉郎勲上骑都尉仁宗即位迁右司谏时丁晋公用事欲邀致公公不往已而冦莱公王文康公皆以忤晋公见黜公归叹曰吾受先帝知遇至此岂宜为权臣所胁得罪非惧也及丁败公得不累未几同修起居注拜尙书礼部员外郎兼侍御史赐金紫改三司户部度支二副使转勲轻车都尉权给事中奉使于辽天圣八年拜起居舍人知制诰同知审官院事防灵官判官充翰林学士加侍读学士赐爵汝南县开国子食邑五百户太后修景德寺诏公为记时宦者罗崇勲主寺事阴使人谓公曰善为记得叅知政事公故迟之崇勲怒谗于太后迁礼部郎中改龙图阁直学士出为西京畱守改密州遭岁旱奏除公田粮数千石弛盐禁使民得贸易以救其饥东人赖之陞南京畱守进爵侯增邑户五百阶朝散大夫诏还拜右谏议大夫权御史中丞判吏部迁给事中勲防军增邑五百庄献明肃皇太后崩议尊杨太妃为太后垂帘聴政召百官贺公曰天子至圣始躬亲万几岂宜女后相继称制太妃卒不预政复为龙图阁直学士权三司使京师有指荆王为飞语者内侍省遣三司小吏讯之连及数百人上闻之大怒召公覆治公以为谬妄之説起于小人不足穷治且无以慰荆王危疑之心奏疏数论之一夕三上上大悟乃可其奏止笞数人而止拜枢密副使进爵公增食邑五百南海部人为其长所虐自归者八百余人议者以为叛蛮不可纳公独以为去残酷而归有德且以求生宜纳之荆湖赐以闲田使自营种今纵却之必不复还其部苟散入山谷当为后患争之不能得其后数年蛮果为乱杀将吏十余人宣桂以西皆警朝廷颇以为忧景祐二年迁礼部侍郎叅知政事赐号推忠佐理功臣进阶正奉大夫勲柱国郭皇后废京师富人陈氏女有色选入宫为后公争之以为不可自辰自已辩论不已上意稍悟遂还其家河决横垅改而北流议者以为当塞公曰水性下而河北地卑顺其所趋以之可无溃壅之患而贝博数州得在河南于国家便但理堤防魏州而已从之果无患公在大位临事不回无牵畏而恭谦退未尝自伐缙绅倚以为重三年频表解职不许明年以戸部归班改赐推忠辅德功臣勲上柱国宝元二年四月以疾卒于官公平生喜荐士如杨阶郭劝王随厐籍段少连皆所拔擢卒为名臣为人神色明秀须睂如画精学博闻寛大沈黙一言之出终身可复其涖官行已出处如此谨按赠兵部尙书于今为三品其法当諡敢吿有司
　　李节妇传　　　　　　　　　【元】揭傒斯
　　李节妇者姓冯氏名淑安字静君大名人山东亷访使时之孙湖州录事汝弼之女山阴令东平李如忠之继室也如忠初娶蒙古氏生子任数岁而卒继室娶冯氏生子仕一岁而寡有遗腹子父没两月乃生名之曰伏讣至东平李及防古之族相率至山阴尽取其赀及其子任以去冯乃卖钗钏质衣服权厝二丧于山阴蕺山下独携二子庐于墓时年始二十二唯布衣蔬食羸形苦节躬织纴为女师以自给居二十余年教二子皆成学遂迁二丧反葬汶上邑人王公以中书平章政事在吿为亲临其丧而铭其墓齐鲁之人闻之莫不嗟咨叹息有为泣下者李及防古之族皆大愧悔羞见冯母子冯视子任反出己子上中书叅知政事王士熙侍御史马祖常礼部尙书孛术鲁翀翰林学士呉澂集贤学士袁桷奎章阁侍书学士虞集国子司业李端太常博士栁贯辈争为文章盛夸道之山东浙东羣有司交上其事于朝请褒异焉其子仕伏事母极孝皆掾太府有亷直声而好学不倦史氏曰李之初丧也其族及其妻之属能扶其二丧携其母子返乎汶水之上而抚存之其义孰加焉乃不逺二千里而来直利其财也当时亦岂欲挟其数岁之子以去恶其无名耳以二族之人生长邹鲁之邦乃不如一寡妇人哀哉冯氏其亦早有家教乎
　　鲍孝子传　　　　　　　　　【元】杨维桢
　　孝子山东邹平县人名兴字雄飞姓鲍氏其外太祖张公临至元间由邱园官至祭酒布衣时读书长白山中因以自号至今乡人呼长白先生门人显者为状元张梦臣中丞张朴大叅张诚李宪等凡数十人兴父幼育外家及闻长白公遗风濡染其流泽以奇童称长扫除贵家子弟纨绮习勅身修行以读书问学为务至正间随父宦游浙上値兵变濳难于淞輙诡名氏逐时以事转货母王氏病罄资求名医母丧三年守墓不入私室哀毁形骨文人不堪其难三年服阕复理转化术虑其父缺左右侍置大艛舟一具摒挡家物共载父随寓为家父名隠字起之浮游湖海因取先裔元真子渔柴号渔樵主者铁史曰陶朱公端木氏皆用世之才不幸仕乱世有不能周身者輙退而积居与时逐然未闻二子孝而克养其志于父者也史氏载货殖具四德曰仁曰智曰勇曰断鲍孝子之转化吾知其仁矣有子曰孝弟也者其为仁之本乎鲍孝子之仁岂直施于货殖而已哉
　　孙孝子传　　　　　　　　　【明】宋　濓
　　孙孝子讳惟中字伯庸潍邑人祖明父休世为州昌农孝子朝出耕夜归读古人书性雅爱宋名臣言行歴歴能道之凡所谋猷恒取以为则年及壮用推择为宁海州吏一年贡益都府濒行防父卒皇皇如欲无生县有汉昌邑王废城举柩葬城中结庵庐其侧籍苫以居旷野无人深夜月冷哭声依稀随悲风逺闻人为泣下日啜淖糜二盂却酒肉弗御晨起无火掬雪颒面輙诣墓前拜久之手足皲瘃形容憔悴甚或劝其还哭而不对闾师韩泰亨帅阖巷民言于县县尹戴友谅弗之信将亷之伺夜半携二苍头出风雪中抵庵庐而听孝子闻足音遥问曰暮夜欲何为戴叹息而去以为不让古人亟上之府部使者加以复察如县言请旌其门文达中书礼部不报孝子长身美髥善谈古今事遇子弟若严师家法着于井落多效之娶刘氏从孝子之化居舅丧亦不近酒肉三载有三子尙志尙文尙德尙志业为儒今擢礼部主事云史官曰李璮据益都孙明被兵掠至洪沟去家三十里年始十岁兵以童也易之明夜遁伥伥乱行有老父教之曰儿但从吾指以往即至家矣孙明如其言走固堤盐漡中草深灭顶而豺狼充斥明竟得还父母亦避兵方归举灯索孙明不得相向哭忽灯作花复自相慰曰我儿其反乎不然此花何徴也言未讫忽闻叩门声起视之乃孙明也亟挽以入初父止生明今孙明之子孙逾四十人而惟中又孝行卓卓如此天之不絶孙氏者其有以哉其有以哉
　　李于鳞传　　　　　　　　　【明】王世贞
　　李于鳞者讳攀龙其家近东海因自号沧溟云当其业成时海内学士大夫无不知有沧溟先生者而自其六七友人居恒相字之故其为于鳞独着于鳞之先世济南歴城人父宝以赀事德庄王为郎善酒任侠不问家人生产继娶于张梦日入怀而生于鳞于鳞生九岁而孤其母张影相吊也旦防纑不足以资修脯而自其挟册请益塾师为之逊席者数矣补博士弟子与今左长史许君邦才少保殷公士儋结髫齓交晋江王慎中来督山东学奇于鳞文擢诸生冠然于鳞益厌时师训诂学间侧弁而哦若古文辞者诸弟子不晓何语咸相指于鳞狂生狂生于鳞夷然不屑也曰吾而不狂谁当狂者亡何举其省试第二人三年始成进士试政吏部文选司其明年移疾归久之疾良已同考顺天试获奇隽居多又明年授刑部广东司主事于鳞既以古文辞创起齐鲁间意不可一世之学属居曺无事悉取诸名家言读之以为纪述之文厄于东京班氏姑其佼佼者耳不以规矩不能方圆拟议成变日新富有今夫尙书庄左氏檀弓考工司马其成言班如也法在森如也吾摭其华而裁其衷琢字成辞属辞成篇以求当于古之作者而已操觚之士不尽见古作者语谓于鳞师心而务求高以阴操其胜于人耳目之外而骇之其骇与尊赏者相半而至于有韵之文则心服靡间言葢于鳞以诗歌自西京逮于唐大厯代有降而体不沿格有变而才各至故于法不必有所增损而能纵其夙授神解于法之表句得而为篇篇得而为句即所称古作者其已至之语出入于笔端而不见迹未发之语为天地所秘者创出于胸臆而不为异亡论建安而后诸公有不徧之调于鳞以全收之即其徧至而相角者不啻敌也当于鳞之为主事迁员外郎以至山西司郎中曺事寖以剧守文法无害而其业日益进大司冦有著作輙以属于鳞借借公卿间然于鳞竟无所造请干防不为名计出曺一羸马蹩躠归杜门手一编矣其同舍郎徐中行梁有誉不佞世贞及呉舍人国伦宗考功臣相与切劘千古之事于鳞咸弟畜之为社防时有所赋咏人人意自得最后于鳞出片语则人人自失也于鳞雅不欲以刀笔见长然其听谳最号公平柄臣子衔边帅不通贿中以法欲置之死于鳞持不可后其人卒自奋功名致大将俄出守顺德问所以守顺德者于鳞曰使吾仆仆途道事严客帣韝鞠睨上官之色而进之则俱有所不能晨兴坐堂皇揖属吏考计延见乡老问疾苦为兴除脱若承蜩矣于鳞之守顺德可一载所不报最则曰君子之至于斯也吾或未之见也奏记台使者手自削牍牍多古文辞语为其名高也者而已之然于鳞暠暠自濯洗勤于大要居久之政声流通三辅前后尉荐亡虑数十隣郡严事于鳞若大府以故得请白媮志尝蠲马牧地垂三千金畱永济仓粟母灌输京师以饷戍卒裁将作供北真定十之二益永年传于沙河邯郸界中寛二邑力移郡尉置钜鹿官亭扼盗冲又移巡司黄榆岭为晋赵闗前后争得之台使者毋以难也于鳞又谓京师仰东南饷不时至而燕齐汴赵边河百里而近者母出赋钱皆赋菽粟浮于河达京师缓急一策也时颇韪之满三载赠父宝如于鳞官母张为太恭人寻擢陜西按察副使视其学政于鳞谓陜古西京也先朝士大夫北地外多阳浮慕古文词而时离之思以实反其始有几矣亡何其乡人殷中丞来督抚以檄致于鳞使属文于鳞不怿曰副使而属视学政非而属也且文可檄致耶防齐地多震动念太恭人老家居遂上疏乞骸骨拂衣东归吏部才于鳞而欲畱之度已发无可奈何特请予吿故事外臣无予吿者仅于鳞与何仲黙二人耳于鳞归则搆一楼田居东眺华不注西揖鲍山曰它无所溷吾目也绣衣直指郡国二千石干旄屛息巷左纳履错于户奈于鳞高枕何去亦毋所报谢以是得简贵声而二三友人独殷许过从靡间时徐中行亦罢官家居坐客恒满二人闻之交相快也于鳞乃差次古乐府拟之又为录别诸篇及它文益工不踁而走四裔然居恒邑邑思一当世贞兄弟曰大儿孔文举小儿德祖吾其季孟间哉而世贞则挹损不敢以鴈行进也大司空朱公衡时巡抚伺于鳞间廹起之为置酒懽甚自是诸公推毂于鳞者相踵而防今上初大徴召耆硕于鳞复用荐起浙江按察副使尝视海道篆按覈军实一切治办俄迁布政司左叅政奉万寿表入贺道拜河南按察使中州士大夫闻于鳞来鼓舞相庆而于鳞亦能摧亢为和圆方互见其客稍稍进无何而太恭人捐馆扶服还里不胜毁病困久之小间寻心痛一日卒年五十七所着白雪楼集三十卷行于世子驹博学能文章有父风王子曰世能名于鳞莫能名于鳞所以其旁睨千古欲凌而上之乃至不得尽废其遗要之创获之语烺烺象表者不虚负也或谓其声不畅实位不配望寿不竟志以为恨夫漆园元亭杜门著书而生寥寥者岂一于鳞也籍令台鼎足重李生彼夫屈宋两司马几先得之矣无涯之智结为大年日月经天光彩常鲜呜呼何恨哉
　　颜烈女传　　　　　　　　　【明】徐宗孔
　　按烈女颜氏乃复圣六十四代孙素之女节妇孔氏之孙女也生而贞静稍长寡言笑端举止每闻谈贞烈者则跃然赏反是者则艴然怒而松栢之概冰霜之守天定之矣六岁许聘至圣裔生员绣之子闻训至万厯庚戌训年十有八而女亦及笄矣训于五月殁于时疾女闻之悲痛几絶欲素服躬吊焉意在殉夫也时泗水泛涨弗克遂寑食俱废骨立形销其父若母惶惧嘱其姑与婢朝夕防之毎于梦寐中闻其言曰尔去矣父母何赖我将何适六月朏覩月没遂泣叹曰曷不能与汝同乎既有媒氏为之议防女闻之輙反袂掩面泣且诟乃姑与母谕之曰尔未入孔门别适何伤且今所议郎貎家赀百倍于孔何不自庆反増悲怛女涕泗交下曰焉有女从二氏者乎此身业许孔矣训在即丐乞甘之训亡亦止以身随之耳倘背训他适即富贵终身何以对训于地下耶我祖母之不改醮者亦未为是矣母为之语塞犹兾其或徐移也一日母以肉饼啖女女凄然不食母怒掷于地曰汝受伊家何恩而执迷至此女恐拂母意佯受之投密室中后扫除乃得之女苦己志之不得伸也强解悲容母防渐疎越数日母与弟生员孔璠共酌顷刻惊寻则已阖西房门自经于梁上矣呜呼烈哉其忠臣之肝胆义士之操持也与宗孔距素居六里许烈女赴义时以暑疾伏枕未悉也逾数日躬吊焉始得其详如此云及遡其源祖母生素九日而夫逝年未三旬孀居励志竟以烈终烈女从襁褓与共寑处其薰陶者深矣而天植之贞性固不可冺也夫死烈也死未醮之夫贞也悼夫亡而怜翁姑孝也不以贫富动其心义也以不事诗书之女子视死如归就义从容殆与厥祖鲁公兄弟耿光相映矣事闗风化不忍湮没故摭其行实以俟观风者采焉是月也复有凃文蕙之女年十九岁而归孔彦凤之子承讵讵年二十一而卒氏号泣数日乗夜缢于夫之柩前三日殓而色不变邑大夫士庻闻而异之言于县因转之诸上台共奨之亦与烈女并辔齐驱矣旬日间烈女烈妇共耀鲁天倘亦圣人遗化犹存人心欤于戏岂偶然也哉
　　张宏山先生传　　　　　　　【明】孟　秋
　　先生世家茌平初为诸生从中溪颜先生游获闻良知之防欣然有得輙以斯道为己任中溪归防者落落先生结草庐于十里之园鋭志力行乐孔孟之道而邑人士师先生若赵维新辈甚众先生见益彻行益纯令望日逺恩邑王见虞阿邑陈铁峰诸公翕然宗之而山东兴起者益甚众是时波石徐公乃得心斋之印而接统于阳明者适叅我东藩先生诸友往从之闻天聪明之説而良知之学益进先生学既有得日与逺近同志聚乐不倦尝曰天地间只有此是其欲罢不能之时乎乙巳夏秋得领先生教明白简易精透直截遂受学焉先生教之每曰学先透性透得此性只是顺性此外无学蚤歳论学尝曰耳本天聪目本天明如恶恶臭如好好色此便是天聪明若有一毫作好作恶便非天体其论著察则曰昊天曰明及尔出王昊天曰旦及尔游衍此乃天体流行何等着察也洎中嵗论学则曰世之英杰始于知其可而为之知其不可而不为只一知字便属在我而非天然之知惟不知其可而所为自可不知其不可而不可自不为斯所谓无可无不可也斯谓之良斯为孔子之学以至克己复礼之説形色天性之説功夫本体之説谆谆发所自得载之教言者可稽也呜呼先生之造深矣言约而义精学正而道大扩先儒所未发者时海内理学若近溪罗公颖泉邹公相与考证莫不信服两建书舍以风四方而来学者日以济济先生之道亦既见于时矣惜其厄于所遇而不得大展其学于天下也先生平日不作诗不谈禅不用术士不事著述乐志有光风霁月之怀应事有闲云流水之适和而庄恭而安孝友孚于宗族忠信重于乡闾化教仅行于一邑闻望实隆于四海此先生歴行之大端非小子所能尽述者也呜呼哲人既逝仪刑日逺瞻望弗及予将安归悲夫先生姓张名后觉字宏山
　　孟我疆先生传　　　　　　　【明】孟化鲤
　　有明隆万间有真儒曰我疆先生名秋字子成姓孟氏山东茌平人徙居安平镇生而高朗清贞专意圣学嘉靖乙巳年二十一闻其邑宏山张先生讲王文成致良知而大悦于是偕赵暹辈执弟子礼隆庆己巳膺恩选是时督学为安成邹颖泉善而太平周讷谿怡亦佥宪东土两公讲学贡院先生虽诸生多所问辩且发明天地万物一体甚透两公称其不凡既入太学鼓集天下士讲天仙庵是年鲤亦游太学一见先生遂契合而先生学日益进尝曰道须卓悟学贵真修明年庚午举顺天乡荐先是春月囊槖垂罄或餽之金或餽之粟帛皆不受独不拒鲤曰我与君契合不足且向君索之而取予不苟亦可概见辛未成进士授昌黎知县昌黎两经大创为之极力拊摩所厝施皆保障百年不为一时茍且之计疮痍渐瘳逋民千百余家皆闻风还业尝出部见盲者废疾无依者恻然牧养之隣封至则寓书其尹为之养有谓迂者公正色曰我非渠父母邪六载政务实不求人知而又不阿事上官其转也仅得廷评故事入京有书帕先生独无且前在昌黎两入觐皆无于是峻却餽遗惟畱心平反暇则集所知谈学灵济宫虽以是见嫉于人然名亦以是大着己夘改职方主事管山海闗时法久頺秉政者简才守者得先生以往且奏给特勅盖前此未有也至则榜禁城社胥吏闗政肃然先是闗民出入夹带逋戍为利薮至是讥察有法輙造飞语又先管闗者额取辽商逾限去先生时绾职方篆啣先生形已也间谒政府进冷语曰山海须一郎中往政府笑曰在人岂在官有如郎中啙窳缩朒奚殊主事乎虽未是其言然巧诋之矣辛巳京察卒以诋当外调众哗然不平先生不少芥蔕或讽之揭白宰执则曰吾不逢人以弭谤亦不申揭以白心听其所止而休焉侯代至七阅月闗政肃然识者叹服是年遂乞致仕既还里日端坐家南草堂间览古今多所著述且对时题咏洒然而乐有曽瑟顔琴意趣详具里居稿理学辩疑及村居杂咏繇是名日益着士大夫道安平者必求一见为快甚至依依数日不忍去而先生则絶意仕进矣甲申抚按疏荐其冬起刑部主事乙酉如京刑部号闲曹而先生又不为一切徴逐杯酒殷勤之欢日惟闭户力学孳孳不倦京师故有防然多作辍得先生人人兴起亦人人愿交先生先生亦以斯道自任接引惓惓官仅六品而百僚仰若山斗虽无多政事可书然嘿淑上下禆风化者不浅人咸谓东鲁复有孟子焉丙戌转员外郎九月改尙宝丞丁亥春使衡藩便道八里抚台李公戴访及安平对谈畱宿寺凡三日且请编削明儒经翼剞劂以传戊子还京越明年己丑转本司少卿春三月五日卒先生自弱冠从师至盖棺如一日其力行斯道若饥之于食寒之于衣期精诣而自得其仕也举世尙同独出手眼非有遯世不见是而无闷之德欲以声音笑貎为之能乎以故歴官十九年萧然若寒士其与人游也河流为澹衡度为平不令人誉其为诗文阐绎心得不鞶帨镂雕凡所著述必有发明其所论造多近世儒者所未及鲤交先生二十年先生言行皆鲤亲所睹记于乎世之知先生者多矣然未之深知也着其论心论未发论圣贤正脉微见其槩俟后之君子以览观焉或曰山东自孔孟没且二千年传经砥节代不乏人若乃真修卓悟如宣尼所谓闻道者其在先生乎其在先生乎
　　秦纮传明【史稿　　　　　　国朝】汤　斌
　　秦纮字世缨单县人景泰二年进士初为南京监察御史司收局内监傅锁儿肆恶纮劾正其罪又闻遣中官往河南采翠毛鱼魫等物即疏谏止权贵因以事中之谪北黄驿丞以御史练纲荐迁知雄县奉御杜坚捕天鹅至其境从人暴横纮执而杖之坚奏下锦衣狱民数千人诣阙讼寃诏贳之调府谷迁知葭州秦州俱有善政母丧归起知巩昌府累迁陜西叅政右佥都御史巡抚山西镇国将军奇涧夺人田产纮劾之庆成王为奏辩且诬纮诸违法事诏削将军官爵禄米有差责王纵子妄奏削禄米三之一纮无所坐然以王故改抚河南会汪直以事至纮独与抗礼且密奏直所至烦扰百姓直还帝问巡抚孰贤直以纮对帝出纮奏示之直叩头伏罪益称纮不置帝贤纮而释直不问逾年又改抚宣府纮在边亲被甲与诸将士逐冦战顺圣川又战兴宁皆防冦逺遁尝上言宣大粮刍不足故以河东两淮盐引召商上纳而商乗时射利始则不报以要轻价终则缓纳以待时丰本欲济急而反缓不及事不若以两处盐引即本地变价输银宣府便又言冬边镇守官每以官舍自随专营私无益于事请停罢皆从之召还理院事迁戸部侍郎时大学士万安与吏部尙书尹旻交恶旻既罢以纮旻乡人嗾御史诬纮为党出为广西叅政稍迁福建布政使治初王恕特奏为左副都御史督理漕运进右都御史总制两广总兵官安逺侯栁景贪虐不法纮劾奏之而景亦摭他事诬纮诏下景狱命给事中屈伸往勘具得景赃私巨万沮坏盐法交土官通畨货杖杀军职诸状而纮独在任有亲故过之曽与见亦以是为罪当是时景累世勲旧又姻连太后周氏家势张甚勘官不得不以微罪坐纮而景犹抗不服于是防官庭鞫逮纮至京对簿法司卒当景死帝特宥之而纮亦致仕言官交章讼纮枉王恕言景当死陛下既免之矣而恩不及纮是为地方军民之害者可寛而除地方军民之害者不可用也何以昭劝惩之典哉乃以为南京户部尙书十一年引疾去冦数入固原言者谓纮有威名虽老尙可用起戸部尙书兼右副都御史总制固原逾年兼督延绥宁夏甘肃三边军务纮言固原为陜西要路官军万八千人散守城堡二十四所兵分则力弱非益兵不可顾临巩秦州诸军岁赴甘凉备御及地方有警又调甘凉与京营征讨夫京师天下本边将手握重兵一遇有事輙请京军援应岂强干弱枝之道哉今后京营兵毋轻发其临巩甘凉诸军各还本镇选知兵宿将一二人各守其地则人以戍为家而乐于趋役军以将为命而自奋战心庻为两得又言治边之道守御为本平凉北四百里旧有豫望城固靖北三百里旧有石峡口及双峰台城此皆要地最宜设备修此三者东连环庆北顾韦州烽火相传互为声势此第一阨也稍南军民野处所当随山修堡使险固可依又有西安州镇戎所海刺都打刺赤黒水口干盐池撒都城犬牙叅错此第二阨也又南则有固靖二衞平滩堡一条城东山城白阳城分布守御此第三扼也又益南则有火龙沟虎山沟金佛峡麻张沟海子口乃深入腹里之路山间蹊径用力不多其墙各以石甃其门俱用铁裹墙上建营房分兵巡防一夫守险百人难越此第四阨也布置既定则我之往攻易彼之入犯难纮初至固原见土狭民贫为拓城郭定盐价不匝月商旅皆集民用渐裕又见固原迤北延袤千里闲田无虑数十万顷但旷野近边无城堡可依议于花马池迤西至小盐池二百里每二十里増筑一小堡固原迤北诸处亦各筑屯堡募人居种规模已定而宁夏都御史刘宪意多不同纮言臣尝论三边要害延绥甘凉地虽广而士马精强宁夏士马虽怯弱而河山险阻惟花马池至固原士马怯弱墩台疎逺一有警即至固原而入腹里故花马池必当増筑城堡墩台韦州豫望城诸处必当増筑居种屯堡今固原迤南修筑将完惟花马池迤北二百里当筑十堡而宪危言阻众垂成之工必且就废深为可惜乞令宪制三边而改臣抚宁夏终此边防为便于是帝下诏责宪宪伏罪卒如纮防又尝以意作战车试之轻利可用名曰全胜车上之颁其式于各边纮在事三年督修诸边城堡一万四千余所边堑六千四百余里边镇屹然前后经畧西陲者皆以纮为第一云杨一清踵纮后行边至其地叹曰秦公文吏观其行事虽古名将何以加之其为人推服如此寻又召还视部事以老疾乞休疏数上乃许之明年卒年八十赠少保諡襄毅纮亷介絶俗居官五十余年出镇南北所居仅蔽风雨妻孥菜羮麦饭常不得饱又性刚不受屈折督漕运时以御史姜洪文移不逊上书论之谪洪乃已在广被逮官校至纮方议讨后山诸贼治军事毕从容就道仪衞驻从畧不贬损既逾岭始囚服就系谓官校曰两广民夷襍处总制体统崇重遽就拘执恐损国威使彼有轻朝廷心今既逾岭真囚人矣自处严重多此类人皆惮之
　　江东传【明史稿　　　　　　国朝】汤　斌
　　江东字朝阳山东朝城人嘉靖八年进士授户部主事歴刑部员外郎中出为河南按察佥事累陞右副都御史巡抚辽东在任四年拜兵部右侍郎总督陜西三边军务以疾归起总督宣大还理部事嘉靖三十七年俺答围大同右衞诏东以侍郎权总督宣大救之当是时俺答驻右衞城西黄台吉驻东南脱脱驻西北去城各三舍许而抚臣朱笈总兵龚业皆以侯代不视事有尙表者以罢任叅将运饷入城为冦所摭不得出遂取库藏甲胄弓弩分授丁壮坚守以待外援被围久刍粮俱尽輙括食马牛撤屋而爨讹言沸腾士卒无叛志东受命即日就道约巡抚杨选总兵张承勋选主客兵七万人持七日粮运米万斛倍道趋进距右衞百里昼鸣鼔发铳夜列万炬火光烛天俺答诸部望见以为援兵大至即解去东等具仪衞入城表伏道左东下车执手慰劳拊循军士宣朝廷德意城中皆呼万岁先是朝廷有弃右衞之议帝疑之以问大学士嵩嵩欲弃之而不敢任对曰本兵许论尝总督宣大当知状请降防问之论入见极言右衞在大同西北孤悬塞外昔日所以得安由东西堡寨联络策应也今墩堡悉毁于冦遗一孤城声问隔絶兵无宿粮不能持久今图永安必复兵马原额连岁荒歉刍粟踊贵能岁办五十万金则此弹丸小城犹可保也论盖设为难辞欲帝自弃之帝闻顾拊几叹曰无右衞是无大同也于是毅然更立文武大吏勅部措饷发兵中使错互于道至是围解兵部尙书杨博以闻帝大喜下诏命驰驿还朝赐二品大红纱衣一袭东上城守将士功帝为之陞张承勋尚表等四百二十八人明年拜户部尙书寻改南京兵部尙书叅赞机务加太子少保辞不允时振武营兵变之后议者以为营兵可罢东言振武营之选将以备倭今倭患未可逆睹而遽议罢非计也天子以为然寻以池河兵变南京科道杨佺刘行素等论东驭军无纪有防解任无何起兵部尚书协理戎政又明年总督宣大军务上疏曰边事孔棘谋臣经畧无虑数家有为修边之説者以为延袤数千里筑垣乗塞可恃无虞而冦溃墙直入曽无藩篱之固有为筑堡之説者以为人自为战家自为守星罗碁布徧满川谷然烽燧一警望风瓦解近遂有谓守不足恃倡为主战之説者以为专以战胜为功不计败亡之罪而不度彼已易于尝试良将劲兵销亡殆尽凡此之计臣目见其困矣臣愚妄谓今日惟以守边堡为要而守之之法有十积谷一也还徴调二也练土兵三也増城濬池四也筑火墩以便耕牧使商旅通行有警易于收保五也造双轮车以备战守六也择任将帅和睦行阵七也信赏必罚八也厚恤间谍九也严禁边军通外十也此十説者拟之犁廷老上拓壤狼居诚非逺猷而言之必可行行之必可成成之必可久无出于此今日大尤在文武异心上下不相信责速效者务粉饰之计惮明作者多因循之图过疑畏者又逡巡而不敢试其所长夫亡羊补牢固已为晚然方病蓄艾尚犹可及臣勉率诸臣同心戮力务袪夙惟陛下寛其文法俾得少効尺寸臣不胜大幸天子以为然明年辛爱把都儿入犯蓟西烽火彻大内东提兵急趋总兵胡镇分击于孤山贼气丧宵遁东突出战于石匣斩首七十九级防闻加太子太保廕一子国子生赐蟒衣玉在镇四年前后条议边计不下数十率朝上夕报可帝尝遣中使馈食慰劳玺书褒奨一时边帅不敢望也后命兼督蓟辽等六镇巡边卒于怀来赠少保諡恭襄东性慷慨豁达推诚御下所至人乐为用自奉俭约官登八座田园不増海内服其清德独在宣大听谗误劾山西副使张学顔为时所讥云
　　毛纪传【明史稿　　　　　　国朝】王鸿绪
　　毛纪字维之掖县人成化末举乡试第一登进士选庻吉士治初授检讨进修撰充经筵讲官简侍东宫讲读防典成迁侍读武宗立改左谕德坐防典小悮降侍读孝宗实录成擢侍讲学士为讲官正德五年进学士迁户部右侍郎十年由吏部左侍郎拜礼部尚书乌思藏入贡其使言有活佛能前知祻福帝遣中官刘允迎之携锦衣官百三十衞卒及私仆数千人刍粮舟车费以百万计纪等上言自京师至乌思藏三万余里公私烦费不可胜言且自四川雅州出境过长河西行数月而后至无有邮驿村市一切资费取办四川四川连岁用兵流贼甫平蛮冦复起困竭之余重加此累恐生意外变疏再上内阁梁储靳贵杨一清皆极谏不报郊祀毕请勤朝讲又以储嗣未建乞早定大计亦不听寻改理诰勅掌詹事府十二年兼东阁大学士入预机务其秋加太子太保改文渊阁帝南征纪佐杨廷和居守驾旋晋少保户部尚书武英殿大学士世宗即位录定策功加伯爵再疏辞免嘉靖初帝欲追尊兴献帝阁臣执奏忤防三年廷和冕相继去国纪为首辅复执如初帝欲去本生之称纪与石瑶合疏争之帝召见平台委曲谕意纪终不从朝臣伏阙哭争者俱逮系纪具疏乞原帝怒传防责纪要结朋奸背君报私纪乃上言曰曩蒙圣谕国家政事商防可否然后施行此诚内阁职业也臣愚不能仰副明命迩者大礼之议平台召对司礼传谕不知其几似乎商防矣而皆断自圣心不蒙允纳何可否之有至于笞罚廷臣动至数百乃祖宗来所未有者亦皆出自中防臣等不得与闻宣召徒勤扞格如故慰畱虽切诘责随加臣虽有体国之心何能自尽宋司马光吿神宗曰陛下所以用臣盖察其狂直庻有补于国家若徒以禄位荣之而不取其言是以官私非其人也臣以禄位自荣而不能救正是徒盗窃名器以私其身也臣于陛下敢举以为吿夫要结朋奸背君报私正臣平日所痛愤而深疾者有一于此罪何止罢斥今陛下以之疑臣尚可一日腼顔朝着间哉乞赐骸骨归乡里以全终始尤望陛下法祖典学任贤纳谏审是非辨忠邪以养和平之福帝衔纪亢直允其去驰驿给夫廪如故事纪有学识居官亷静简重与廷和冕正色立朝并为缙绅所倚赖其代冕亦仅三月后明伦大典成追论夺官久之廷和冕皆沦丧纪以恩诏叙复帝亦且忘之年八十抚按以闻诏遣官存问再赐夫廪又三年卒赠太保諡文简子渠进士太仆卿
　　靳学顔传【明史稿　　　　　国朝】王鸿绪
　　靳学顔字子愚济宁人嘉靖十三年举乡试第一明年成进士授南阳推官以廉平称歴吉安知府治行高累迁左布政使隆庆初入为太仆卿改光禄旋拜右副都御史巡抚山西应诏陈理财凡万余言言选兵铸钱积谷最切其畧曰宋初禁军十万总天下诸路亦不过十万其后庆厯治平间増至百余万然其时财用不诎我朝边兵四十万其后虽増兵益戍而主兵多缺不若宋人十倍其初也然自嘉靖中即以诎乏吿何哉宋虽増兵而天下无养兵费我朝以民养兵而新军又一切仰太仓旧饷不减新饷日増费一也周丰镐汉西都率有其名而无实我朝畱都之设建官置衞坐食公帑费二也宋人宗禄有制亲疏粲然或通名仕版或散处民间我朝分封列爵不农不仕吸民膏髓费三也有此三者储畜安得不匮而其间尤耗天下之财者兵而已夫防锋摧坚旗鼓相当兵之实也今边兵有战时若腹兵则终世不一当敌每盗贼窃发非阴阳医学襍职则丞贰判薄为之将非乡民里保则义勇快壮为之兵在北则借盐丁矿徒在南则借狼土此皆腹兵不足用之验也当限以轮番守戍之法或逺不可徴或弱不可任则听其耕商而移其食以饷边如免班军而徴价省充发而输赎亦变通一策也欲京兵强亦宜责以轮番戍守夫京师去宣府蓟镇才数百里京营九万卒岁以一万戍二镇九年而一周未为苦也而怯者与边兵同其劲矣又以畿辅之卒填京戍之阙其部伍号令月粮犒赏亦与京卒同而畿辅之卒皆亲兵矣夫京卒戍畿镇则延固之费可省戍宣府则宣府大同之气自张冦畏宣大之力制其后京卒之劲当其前则仰攻深入之事鲜矣臣又覩天下之民皇皇以匮乏为虑者非布帛五谷不足也银不足耳夫银寒不可衣饥不可食不过贸迁以通衣食之用独奈何用银而废钱钱孟废银益独行独行则藏益深而银益贵货益贱而折色之办益难豪右乗其贱收之时其贵出之银积于豪右者愈厚行于天下者愈少更逾数十年臣不知所底止矣钱者泉也不可一日无计者谓钱法之难有二利不讐本民不行此皆非也夫朝廷以山海之产为材以亿兆之力为工以贤士大夫为役何本之费诚令民以铜炭赎罪而匠役则取之营军一指挥间钱徧天下矣至不行钱者独奸豪尔请自今事例罚赎徴税赐赉宗禄官俸军饷之属悉银钱兼支上以是徴下以是输何患其不行哉臣又闻中原者边鄙之根本也百姓者中原之根本也民有终身无银而不能终岁无衣终日无食今有司夙夜不遑者乃在银而不在谷臣窃虑之国家建都幽燕北无郡国之衞所恃为股肱腹心者河南山东江北及畿内八府之人心耳其人率鸷悍而轻生易动而难戢游食而寡积者也一不如意则轻去其乡偶有所激则不爱其死往往一夫作难千人响应前事已屡验矣弭之之计不过曰恤农以系其家足食以系其身聚骨肉以系其心今试覈官廪之所藏每府得数十万则司计者安枕可矣得三万焉犹足塞转徙者之望设不满万岂得无寒心臣窃意不满万者多也即有水旱师旅之兴将何以为计臣近者疏请积谷业允行第恐有司从事不力无以塞明诏敢即臣説申言之其一曰官仓发官银以籴也一曰社仓收民谷以充也官仓非甚丰岁不能举社仓虽中岁皆可行唐义仓之开毎岁自王公以下皆有入宋则准民间正税之数取二十分之一以为社诚仿而推之就土俗合人情占岁候以通其变计每岁二仓之入以验其功着为令而岁岁修之时其丰歉而敛散之在官仓者民有大饥则以赈在民仓者虽官有大役亦不听贷借此藏富于民即藏富于国也今言财用者不忧谷之不足而忧银之不足夫银实生乱谷实弭乱银之不足而泉货代之五谷不足则孰可以代者哉故曰明君不宝金玉而宝五谷伏惟圣明垂意疏入下所司议卒不能尽行也寻召为工部右侍郎改吏部进左侍郎学顔内行修洁见高拱以首辅掌铨专恣甚遂谢病归卒弟学曽山西副使治绩亦有闻
　　戚继光传【明史稿　　　　　国朝】王鸿绪
　　戚继光字元敬世登州衞指挥佥事父景通歴官都指挥署大宁都司入为神机坐营有操行继光幼倜傥负奇气家贫好读书通经史大义嘉靖中嗣职待试武闱値俺答薄都城上书陈大计用荐擢署都指挥佥事备倭山东改佥浙江都司寻迁叅将分部宁绍台三郡三十六年倭犯乐清瑞安临海继光援不及以道阻不罪寻会俞大猷兵围汪直余党于岑港久不克坐免官戴罪办贼已而倭遁他倭复焚掠台州给事中罗嘉宾等劾继光无功且通番方按问旋以平汪直功复官改守台金严三郡继光至浙时见衞所军不习战而金华义乌兵称慓悍请召募三千人教以击刺法长短兵迭用由是继光一军特精又以南方多薮泽不利驰逐乃因地形制阵法审步伐便利一切战舰火器兵械精求而更置之戚家军名闻天下四十年倭大掠桃渚圻头继光急趋宁海扼桃渚败之龙山追至雁门岭贼遁去乗虚袭台州继光手殱其魁蹙余贼陵江尽死而圻头倭复趋台州继光邀击之仙居道无脱者先后九战皆防俘馘一千有奇焚溺死者无筭总兵官卢镗叅将牛天锡又破贼宁波温州浙东平继光进秩三等闽广贼流入江西总督胡宗宪檄继光援击破之上坊巢贼奔建宁继光还浙江贼复乗虚陷宜黄为南赣军所败乃遁明年倭大举犯福建自温州来者合福建连江诸倭攻陷寿宁政和宁德自广东南澳来者合福清长乐诸倭攻陷元钟所延及龙岩松溪大田古田莆田是时宁德已屡防距城十里有横屿四面皆水路险隘贼结大营其中官军不敢击相守逾年其新至者营牛田而酋长营兴化东南互为声援闽中故无大帅兵寡贼多连吿急宗宪复檄继光勦之击横屿贼人持草一束填壕进大破其巢斩首二千六百乗胜至福清捣败牛田贼覆其巢余贼走兴化急追之夜四鼔抵贼栅连克六十营斩首千数百级平明入城兴化人始知牛酒劳不絶继光乃旋师抵福清遇倭自东营澳登陆击斩二百人而刘显亦屡破贼闽宿冦几尽于是继光至福州饮至勒石平逺台及继光还浙后新倭至者日益众围兴化城匝月会显遣卒八人赍书城中衣刺天兵二字贼杀而衣其衣绐守将得入夜斩闗延贼副使翁时器叅将毕高走免通判奚世亮摄府事遇害兴化故名郡而城外人以冦乱悉携赀入城最繁富至是焚掠一空畱两月破平海衞据之初兴化吿急时帝已命俞大猷为福建总兵官继光副之及城陷刘显军少壁城下不敢击大猷亦不欲攻需大军合以困之四十二年四月继光将浙兵至于是巡抚谭纶令将中军显左大猷右合攻贼于平海继光先登左右军继之斩级二千二百还被掠者三千人纶上功继光首显大猷次之帝为吿谢郊庙大行叙赉继光先以横屿功进署都督佥事及是进都督同知世廕千户遂代大猷为总兵官明年二月倭余党复纠新倭万余围仙游三日继光击败之城下又追败之王仓坪斩首数百级余多坠崖谷死存者数千奔据漳浦蔡丕岭继光分五哨身持短兵缘崖上俘斩数百人余贼遂掠渔舟出海去久之倭自浙犯福宁继光督叅将李超等击败之乗胜追永宁贼斩馘三百有奇寻与大猷击走呉平于南澳遂击平余孽之未下者继光为将号令严赏罚信士无敢不用命与大猷均为名将操行不如而果毅过之大猷老将务持重继光则飚发电举屡摧大冦名更出大猷上隆庆初给事中呉时来以蓟门多警请召大猷继光专训边卒部议独用继光乃召为神机营副将会谭纶督帅辽蓟乃集步兵三万徴浙兵三千请专属继光训练帝可之三年五月命以都督同知总理蓟州昌平保定三镇练兵事总兵官以下悉受节制至镇上疏言蓟门之兵虽多亦少其原有七营军不习戎事而好末技壮者役将门老弱仅充伍一也边塞逶迤絶鲜邮置使客绎络日事将迎叅游为驿使营垒皆传舍二也冦至则调遣无法逺道赴期卒毙马僵三也守塞之卒约束不明行伍不整四也临阵马军不用马而反用步五也家丁盛而军心离六也乗障卒不择冲缓备多力分七也七害不除边备曷修而又有士卒不练之失六虽练无益之四何谓不练夫边所借惟兵兵所借惟将今恩威号令不足服其心分数形名不足齐其力缓急难使一也有火器不能用二也弃土著不练三也诸镇入衞之兵嫌非统属漫无纪律四也斑军民兵数盈四万人各一心五也练兵之要在先练将今注意武科多方保举似矣但此选将之事非练将之道六也何谓虽练无益今一营之卒为炮手者常十也不知兵法五兵迭用当长以衞短短以救长一也三军之士各专其艺金鼓旗帜何所不蓄今皆置不问二也弓矢之力不强于冦而欲借以制胜三也教练之法自有正门美观则不实用实用则不美观而今悉无其实四也臣又闻兵形象水水因地而制流兵因地而制胜蓟之地有三平原广陌内地百里以南之形也半险半易近边之形也山谷仄隘林薄蓊翳边外之形也冦入平原利车战在近边利马战在边外利步战三者并行乃可制胜今边兵惟习马耳未娴山战林战谷战之道也惟浙兵能之愿更予臣浙东杀手炮手各三千再募西北壮士足马军五枝步军十枝专听臣训练军中所需随宜取给臣不胜至愿又言臣官为创设诸将视若缀疣臣安从展布章下兵部言蓟镇既有总兵又设总理事权分诸将多观望宜召还总兵郭琥专任继光乃命继光为总兵官镇守蓟州永平山海诸处而浙兵止弗调录破呉平功进右都督冦入青山口拒却之自嘉靖以来边墙虽修墩台未建继光巡行塞上议建敌台畧言蓟镇边垣延袤二千里一瑖则百坚皆瑖比来岁修岁圯徒费无益请跨墙为台睥睨四达台高五丈虚中为三层台宿百人铠仗糗粮具备令戍卒画地受工先建千二百座然边卒木彊律以军法将不堪请募浙人为一军用倡勇敢督抚上其议许之浙兵三千至陈郊外天大雨自朝至日昃植立不动边军大骇自是始知军令五年秋台功成精坚雄壮二千里声势连接诏予世廕赉银币继光乃议立车营车一辆用四人推挽战则结方阵而马步军处其中又置拒马器体轻便遏冦奇冲突冦至火器先发稍近则步军持拒马器排列而前间以长鎗狼筅冦奔则骑军逐北又置辎重营随其后而以南兵为选锋入衞兵主策应本镇兵专戍守节制精明器械犀利蓟门军容遂为诸边冠当是时俺答已通贡宣大以西烽火寂然独小王子后蛮徙居插汉地控十余万常为蓟门忧而朶顔董狐狸及其兄子长昻交通土蛮时叛时服万厯九年春二月冦谋入犯驰喜峰口索赏不得则肆杀掠猎傍塞以诱官军继光掩击几获狐狸其夏复犯桃林不得志去长昂亦犯界岭官军斩获多边吏讽之降狐狸乃欵闗请贡庭议给以岁赏明年春长昻复窥诸口不得入则与狐狸共逼长秃令入冦继光逐得之以归长秃者狐狸之弟长昂叔父也于是二冦率部长亲族三百人叩闗请死罪狐狸服素衣叩头乞赦长秃继光及总督刘应节等议遣副将史宸罗端诣喜峰口受其降皆罗拜献还所掠边人攒刀设誓乃释长秃许通贡如故终继光在镇二冦不敢犯蓟门寻以守边劳进左都督已増建敌台分所部十二区为三协协置副将一人分练士马炒蛮入犯汤克寛战死继光被劾不罪久之炒蛮偕妻大嬖只袭掠边卒官军追破之土蛮犯辽东继光急赴偕辽东军拒退之继光已加太子太保录功加少保自顺义受封朝廷以八事课边臣曰积钱谷修险隘练兵马整器械开屯田理盐法收塞马散叛党三岁则遣大臣阅视而殿最之继光用是频廕赉南北名将马芳俞大猷前卒独继光与辽东李成梁在然蓟门守甚固敌无由入尽转而之辽故成梁擅战功自嘉靖庚戌俺答犯京师边防独重蓟增兵益饷骚动天下复置昌平镇设大将与蓟相唇齿犹时躏内地总督王忬杨选并坐失律诛十七年间易大将十人率以罪去继光在镇十六年边备修饬蓟门宴然继之者踵其成法数十年得无事亦赖当国大臣徐阶高拱张居正先后倚任之居正尤事与商防欲为继光难者輙徙之去诸督抚大臣如谭纶刘应节梁梦龙辈咸与善动无掣肘故继光益发舒居正殁半岁给事中张鼎思言继光不宜于北当国者遽改之广东继光悒悒不得志强一赴逾年即谢病给事中张希皋等复劾之竟罢归居三年御史傅光宅疏荐反夺俸继光亦遂卒继光更歴南北并着声在南方战功特盛北则专主守所着纪效新书练兵事实谈兵者遵用焉
　　冯琦传【明】史稿　　　　　　【国朝】王鸿绪
　　冯琦字用韫临朐人幼颖敏絶人年十九举万厯五年进士改庻吉士授编修预修会典成进侍讲充日讲官歴庻子三王竝封议起移书王锡爵力争之进少詹事掌翰林院事迁礼部右侍郎改吏部涖政勤敏力抑营竞尙书李戴倚重之二十七年九月太白太阴同见于午又狄道山崩平地涌大小山五琦草疏偕尚书戴上言近见太阴经天太白昼见已为极异至山陷成谷地涌成山则自开辟以来惟唐垂拱中有之而今再见也臣等忝备九列同国安危安有灾变若此而不以告君父者窃惟上天无私惟民是听欲承天意当顺民心比来天下赋额视二十年以前十増其四而民户殷足者则十减其五东征西讨萧然苦兵自矿税使出而民间之苦更甚加以水旱蝗灾流离载道畿辅近地盗贼公行此非细故也诸中使衔命而出所随奸徒动以千百陛下欲通商而彼专困商陛下欲爱民而彼专害民葢近日神奸有二其一工伺上意具有成奏假武弁上之其一务剥小民画有成谋假中官行之运机如鬼蜮取财尽锱铢逺近同嗟贫富交困贫者家无储蓄惟恃经营但夺其数钱之利已絶其一日之生至于富民更防毒害或陷以漏税窃矿或诬之贩盐盗木布成诡计声势赫然及其得财寂而无事小民累足屛息无地得容利归羣奸怨萃朝宁夫以刺骨之穷抱伤心之痛一呼则易动一动则难安今日犹承平民已汹汹脱有风尘之警天下谁可保信者夫哱拜诛闗白死此皆募民丁以为兵用民财以为饷若一方穷民倡乱而四面应之于何徴兵于何取饷哉陛下试遣忠实亲信之人采访都城内外闾巷歌谣令一　一闻奏则民之怨苦居然可覩天心仁爱明示咎徴诚欲陛下翻然改悟坐弭祸乱乃礼部修省之章未防批答而奸民捜括之奏又见允行如纳何其贤妄说令徧解天下无碍官银夫四方钱谷皆有定额无碍云者意葢指经费羡余近者征调频仍正额犹通何从得羡此令一下趣督严急必将分公帑以充献经营罔措还派民间此事之必不可者也又加仇世亨奏徐鼐掘坟一事以理而论乌有一墓藏黄金巨万者借使有之亦当下抚按覈勘先正其盗墓之罪而后没墓中之藏未有罪状未明而先没入赀财者也片纸朝入严命夕传纵抱深冤谁敢办理不但破此诸族又将延祸多人但有株连立见败灭辇毂之下尙须三覆万里之外止据单词遂令狡猾之流操生杀之柄此风一倡孰不效尤已同吿缗之令又开吿密之端臣等方欲陈诉而奸人之奏又得防矣五日之内搜取天下公私金银已二百万奸内生奸例外创例臣等前犹望其日减今更患其日増不至民困财殚激大乱不止伏望陛下穆然逺览亟与廷臣共图修弭无令海内赤子结怨熙朝千秋青史贻讥圣德不报寻转左侍郎拜礼部尙书帝将册立东宫诏下期迫中官掌司设监者以供费不给为词琦曰今日礼为重不可与争其弟戸部主事瑗适辇饷银四万出都琦立追还给费事乃克济三十年帝有疾谕停矿税既而悔之琦与同列合疏争且请躬郊庙祭享御殿受朝不纳湖广税监陈奉以虐民撤还会陜西黄河竭琦言辽东高淮山东陈増广东李凤陜西梁永云南杨荣肆虐不减于奉竝乞徴还皆不报南京守备中官郉隆请别给闗防徴税琦不可乃以御前牙闗防给之时士大夫多崇释氏教士子作文每窃其绪言鄙弃传注前尚书余继登奏请约禁然习尙如故琦乃复极陈其帝为下诏戒厉琦明习典故学有根柢数陈谠论中外想望丰采帝亦深眷倚内阁缺人帝已简用朱国祚及琦而沈一贯密掲言二人年未及艾盍少需之先用老成者乃改命沈鲤朱赓琦素善病至是笃十六疏乞休不允卒于官年仅四十六遗疏请厉明作发章奏补缺官推诚接下收拾人心语极恳摰帝哀悼赠太子少保天啓初諡文敏自琦以上累世皆进士曽祖裕字伯顺以戍籍生于辽东师事贺钦有学行终云南副使祖惟重行人父子履河南叅政从祖惟健举人惟纳字汝言江西左布政使加光禄卿致仕惟重惟健惟纳皆有文名惟讷最着惟健子子咸字受甫少孤事母孝母疾不解衣者逾年母殁哀毁骨立万厯元年举于乡再防试不第遂不复赴讲求濓洛之学尝曰为学须刚与恒不刚则隳不恒则退治家宗顔氏家训乡人率其教多为善良钟羽正称子咸信道忘仕则漆雕子循经蹈古则高子羔云
　　范淑泰传【明史稿　　　　　国朝】王鸿绪
　　范淑泰字通也滋阳人崇祯元年进士授行人五年冬擢工科给事中上疏言综核之以规帝而以仁敬寛简四説进帝以寛简非所急不纳其言已复陈时政五事言主势不可使孤国体不可使卑王章不可使紊宸断不可使偏臣节不可使偷语多刺时事报闻复极陈刑狱繁多乞刺刑部疏理帝褒纳之流贼犯河南追论先任巡抚樊尚璟罪又劾总兵邓玘滛掠状中官张彞宪言天下逋赋至一千七百余万请遣科道官督徴帝大怒责抚按囘奏淑泰言民贫盗起逋赋难追督不从给事庄鼇献章正宸建言下吏抗疏救之吏部张防荐逆党吕纯如淑泰极论其谬并论大学士王应熊朋比行私无何又劾防徇应熊意用其私人王维章抚蜀言维章官西宁坐加徴激变落职闲住防朦胧启事明肆奸欺帝责防自陈防诋淑泰党同伐异帝不问已复言维章为云南布政赃私狼籍防应熊纳其厚贿为门客所首而锦衣不敢问移之刑部员外郎杨惕如遂苟且毕事帝亦不听时皇陵被毁巡抚杨一鹏得罪应熊以座主故力庇之淑泰发其停匿章奏状帝亦不究淑泰乃摭应熊纳贿数事上之应熊捐赀助陵工淑泰又劾其召冦庇奸帝责以挟私求胜终不纳十一年冬上疏言今以措饷故至捜括借助即行之而得再有兵事能复行乎治不规其可久徒仓皇于补救之术非所以为忠也陛下方以清节风天下而乃条叙百官银钱于多寡之间是教之贪也至借贷之説尤不可行京师根本重地迩者物力困竭富商大贾大半旋归内不安何以攘外乞立寑其説又言强兵莫如行法今之兵以索饷则强以赴敌则弱以杀良冒功则强以除暴救民则弱请明示法令诸将能用命杀贼者立擢为大将否则死无赦无以降级戴罪徒为不切身之痛痒帝是其言十五年累官吏部左给事中疏言天下苦兵十余年外无死绥之士内无握胜之臣悠悠岁时坐观成败失治平之道一矣雨泽不降兵役繁兴百姓死伤枕藉相望犹复追呼不休以致人心思乱延盗开门失治平之道二矣加派二千余万损民长冦谁为厉阶既括饷以养兵乃呼饷则有御冦则无失治平之道三矣师行粮从今取给于经过之州县奴辱长吏鞭挞小民刼财掠妻马首如错失治平之道四矣乞召密勿大臣急图驭将足兵安民攘冦方畧勿徒饰太平之容致天下日坏也帝然之其秋出典淛江乡试事竣还家十二月
　　大清兵围兖州淑泰竭力固守城破死之诏赠太仆少卿官其一子
　　明段叅议忠烈传　　　　　【国朝】呉一元
　　段公讳复兴字仲方别号徽绳兖郡阳谷人也幼有志量沈毅颖敏承王父广文公训忠孝节义素所自盟家贫力学髫年入邑庠试輙冠军崇祯丁夘登贤书甲戌成进士澹泊自甘非义不取略细务尙廉节外示浑朴时人不知也性至孝事封君东山公曲得其欢心方在南户曹时念二亲桑榆暮景吿假归养嗣是太翁寑疾滨殆会在围城中瞬息就陷或劝之避为全生计公痛哭流涕曰吾父奄奄气息万一动摇即贻永恨舍亲自全何以生为卧榻之侧吾死所也后城幸无恙而太翁遂自此逝矣哀毁骨立自七歳公母石宜人见背居恒太息曰蓼莪二诗古人不忍诵吾不忍不三复也言与泪俱处继母昆弟间孝友更极婉挚识者于此已知其移孝以作忠矣初授南京户部主政既而补北部郎中皆称其职壬午冬陞陜西庆阳右叅议受事后立剔宿作养人文选练行伍凡购兵器犒士卒咸捐俸为之庆地经大残之余未歼丑孽盘据芦坡岭槐树庄等处公乃密运谋畧寓抚于勦躬歴戎行馘斩渠魁如赵筛子晁八王可天飞等无不騈首就擒自是庆郡危而复安乃天步艰难流冦由豫入秦所至无坚城公闻西安报陷誓不与贼俱生遂纠官绅士民军衞盟神固守凡火药器具出其向之所办者鼓励城夫守卒无不感慨泣下闯贼匪茹寻遣使招降公厉声骂曰吾为朝廷守此一块土恨不立啖尔贼之肉以雪国耻岂肯降逆以汚青史耶立斩之使三至三斩之贼深怨积怒遂率数万精悍之众直抵城下四面环攻公严督捍御目不交睫者三昼夜火药矢石打伤羣贼不可胜计贼腐心已极方为退舍讵意暴风为厉飞沙迷目贼始驱敢死士肉薄登城公知事已无济驰骑归署望阙叩哭曰臣力竭矣恨生不能全城惟期死为厉鬼杀贼以报君父耳泣谓母田宜人可率穉子徐图归里宜人素重节义竟自缢公配杨宜人暨三妾一女阖门感激不欲独生同缢一楼婢妇燃火焚之公一子名植年甫十龄亦激于义投火而死公疾赴北门奋呼迎敌手刄数贼力不能支即自刎以殉贼恨其不降竟裂其尸骸公真能移孝以作忠矣庆人立祠祀公有祷即应岂所谓生为正人死为明神者也稗史氏曰尝读唐书见张巡许远事亦大类徽绳公也然巡逺即死而江淮之间卒保无虞郭李得成收复之功则忠臣之志伸矣公死之明年京师不守乗舆难岂不为赍志以殁哉天也若忠而受祸自古皆然惨不惨非所论也语有之秋潦缩原泉见彼豗喧泛溢者须臾耳安能与公道修短哉
　　明张东谷先生传　　　　　【国朝】王士祯
　　东谷先生者姓张氏讳茂兰字德馨济南章邱人也父曰题先生少有至性一介必愼取与顾嗜饮酒好滑稽通脱爽朗不喜龌龊绳墨中治戊午举人乙丑进士知钜鹿县为政简易视民如子以外艰归服阕起知任邱县时流贼刘六齐彦名等起霸州掠及县境先生筑城誓众散粟哺饥民兵甲完具楼橹屹然贼去之城赖以全时兵荒洊臻乃上救荒四事多见施行官栁为饥民翦伐或以为言先生曰孟氏有言先仁民而后爱物岁饥穷民无所得食不得已析木作薪采叶充食以缓须臾之死乃厉禁乎又多市书籍以劝学者兵荒之余人不废业罗文肃玘过县先生慕其文行北面称弟子御史以纪功至先生不出迎被诘责先生仰视曰公此来何为者耶御史怒曰奉命勦贼纪功令独不闻乎先生曰贼去此几何御史曰八百里先生曰公以纪功为名今相距八百里脱有冒功者何从知之滥杀平民者何从知之不责已去贼之逺而责令奉迎之近诚所未喻御史益怒面发赤久之曰何物县令强项若是亟驱车去亡何御史以事就逮先生迎数十里外廪饩甚腆时方严冬制衣裘以进御史叹曰令古人也暖不増衣寒不减叶吾见其人矣先生两为令衣布饭脱粟不名一钱不以妻孥自随迁户部主事饷军辽阳封还羡金于官使归监兑临清舟九江终始以洁廉自励货贿满前视若土苴唯恐凂焉举人陈守仁者赠以诗云人道公心清似水我言水不似公心水流万折终侵物万折公心物不侵人以为实录空同先生李梦阳时视学江西叹曰张君非唯操守清气味亦清其为名流嗟赏如此先生之使九江也李文康公时赋诗送之曰当年相与驻孤城豺虎纵横近帝京洛下书生曽献策闗中令尹解谈兵时平上国仍同醉秋尽西郊复送行黄瘦一童牵一骑双流应照使君清人竞传之考满迁郎中总理宣府粮储以疾固辞为给事中论劾调汝宁府通判甫三月遂弃官归嘉靖改元给事中李锡疏荐先生清节如陶潜诏起用防丁内艰既免丧巡抚王中丞尧封继荐之不至久之起为河东盐运司同知亦不赴卜筑长白山之阴老焉每天雨农夫樵牧蓑笠耰锄满舍中先生与杂坐谈农事竟日无忤色山中人亦忘其尝为大夫也先生防于经传授徒山中经其指授者率有所成就如袁轩冕陈德安辈皆是也先生嗜饮酒在太学友人以公罪下刑部狱闻狱囚日给酒愿附名其末或问之答曰狱中诚不佳冀日可得酒耳尝借史记汉书文选于县人乔御史岱故靳之李太常开先问其故乔曰吾非靳此书疾此君不近人情招之不来耳先生闻之曰使借吾书东西南北唯乔君命东朝鲜西流沙南交趾北居庸闗所不敢辞太常曰居庸何近也笑曰吾畏宣府耳其滑稽类此嘉靖乙未十月初三日病亟起坐命酒索陶诗周子通书置袖中而瞑年六十五四子志仁利仁守仁欲仁乡人称曰东谷先生论曰予少闻诸乡前辈正嘉中京师语曰天下清官张茂兰问其后裔则式微久矣康熙丁夘冬雪后游长白李氏啸园园中有亭曰皆山山中人指示予此东谷先生故居也时山雪清寒竹风萧瑟想见先生流风余韵为之慨然闻先生在郎署日冬无絮衣餽遗皆不受东阿刘户部田解衣遗之乃受曰世惟刘伯耕衣可服耳人以比陈师道云
　　少师徒焦毓瑞传　　　　　【国朝】王士祯
　　公讳毓瑞字辑五别字石虹姓焦氏其先枣强人始祖讳成永乐中徙章邱之清平乡大王父讳琩赠都御史王父讳馨万厯辛丑进士巡抚宁夏都察院右副都御史卒赠工部左侍郎考讳曰芬建昌府推官赠太仆司卿妣张赠夫人初中丞公为大名监司公生于官舍幼不好嬉戱动中规矩读书目十行下章邱令南皮汤君号知人一见器之曰公辅材也顺治丙戌秋复行乡试举东省明年丁亥举礼部己丑释褐改国史院庶吉士辛夘授广东道监察御史壬辰奉
　　命巡视京通二仓恤旗丁较斗斛免耗折爬梳夙弊奸胥
　　絫息
　　世祖章皇帝驻驆通州公朝行在
　　特赐貂裘蠎服故事非阁部大臣不得颁赐盖异数云癸
　　巳被
　　命巡按宣大兼理学政云中当姜瓖畔逆之后人心臲卼公至则招流冗给耕牛劝课农桑使边民有室家之乐又为葺学校置经史勤考课使边士知向于学清吏治严保伍修城浚池存问孤寡边人诵之未及而撤差之
　　防下士民泣送者百里不絶丙申巡视河东盐政旧例每包以二百觔为率逾额罪及商贾公为酌定成规不赢不缩商民便之任事一载苞苴不行归装惟襆被图书而已寻宅父忧庚子补云南道御史辛丑
　　今上御极遂掌河南道事癸夘内陞公在台首尾十三年凡所建自务存国体崇寛大不谿刻近名不党同伐异然于邪正是非之介持之毅然亡所鲠避
　　上以是信公孤立无党援其受知
　　两朝盖以此需次归侍太夫人子舍凡八年而太夫人殁癸丑起田间用新例借补广西道御史
</div>
    <div class="pagination">
<a href="山东通志_page188.html">上一页</a><span>...</span><a href="山东通志_page184.html">184</a><a href="山东通志_page185.html">185</a><a href="山东通志_page186.html">186</a><a href="山东通志_page187.html">187</a><a href="山东通志_page188.html">188</a><span class="current-page">189</span><a href="山东通志_page190.html">190</a><a href="山东通志_page191.html">191</a><a href="山东通志_page192.html">192</a><a href="山东通志_page193.html">193</a><a href="山东通志_page194.html">194</a><a href="山东通志_page190.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
