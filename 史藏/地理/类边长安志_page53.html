<!DOCTYPE html>
<html>
<head>
    <meta charset="UTF-8">
    <title>类边长安志 - 第 53 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类边长安志 - 第 53 页/共 58 页</h1>
    <div class="content">西京杂记平津侯公孙弘自以布衣为宰相乃开东阁营客馆以招天下士其外曰钦贤之馆以待大贤其次曰翘材之馆以待大才次曰接士之馆以待国士其有德任毗赞佐理阴阳者处钦贤之馆其有才堪九列将军二千石者居翘材之馆其有一介之善一方之艺居接士之馆而躬自菲薄所得俸以奉三馆
　　　三军
唐会要羽林军龙武军神策军谓之三军
　　　三川
郦元注水经曰秦中有三大川泾川渭川洛川非八水三川也且洛川在同州去长安二百余里洛河又不在八水之数且鄜州亦有三川华池水黑源水洛水同会谓之三川杜甫寄书问三川不知家在否
　　　三小川
近京城胜游之处一曰御宿川在长安南四十里上林苑中有翠微宫含风殿诸离宫别馆上宿其中故曰御宿川二曰樊川在长安南二十五里汉赐樊哙食邑中有韦曲杜曲皇子陂下杜城谚曰城南韦杜去天尺五三曰　　嘉川在长安东南三十里地里志　　嘉川即浐川也有南亭北亭龙首渠堰月登阁鸣犊镇
　　　四关
括地志始皇表河为秦之东门表汗以为秦之西门东西八百里南北三百里东有函谷关西有大震关南有子午关北有卢关谓之四关
　　　五陵
三辅故事西汉陵寑多在渭北咸阳原上自东而西高祖长陵惠帝安陵景帝阳陵武帝茂陵昭帝平陵谓之渭北五陵
　　　五府
长安志华州蒲城县有折冲五府
相原府　孝德府　温泉府　宣化府　怀仁府
　　　六爻
隋开皇二年宇文恺置大兴城京城内有东西六条坡象干卦六爻故于九二置宫殿以当帝王之居九三立者以应君子之数九五贵位不欲使常人居之故置玄都观兴善寺以镇之
　　　六军
唐会要六军左羽林军右羽林军左龙武军右龙武军左神策军右神策军
　　　左右六军
长安志大和门外之北从西第一曰左羽林军第二左龙武军第三左神策军已上谓之左三军九僊门外之北从东第一曰右羽林军第二右龙武军第三右神策军谓之右三军
　　　八街九陌
见街条
　　　八水
上林赋曰八水分流于长安颜师古注云八水者泾渭灞浐澧滈涝潏谓之八水近于长安
　　　八百里
秦川水经注曰秦岭东西八百里水皆北流入秦川三辅黄图曰始皇表河华为秦东门表汧陇为秦之西门中间八百里为秦川
　　　九市
见市条
　　　九府
图经云长安有九府丞相府　御史大夫府　鸿胪府　少府　司隶府　中尉府　京兆府　左冯翊府　右扶风府
　　　十一里
三辅黄图曰长安闾里百六十潘岳西征赋注曰尚冠里　修成里　黄棘里　宣明里　建阳里　昌阴里北焕里　南平里　戚里　　函里　　大昌里
　　　十二门
括地志引郦元注水经曰长安城十二门皆通九逵九逵三涂洞开隐以金椎周以林木左右出入为往来之经行者升降有上下之别
　　　十二厩　
都厩　未央厩　登华厩　金厩　辂轸厩　太厩騊駼厩　果马厩　车梁厩　骑马厩　太宛厩　胡河厩
　　　二十四狱
三辅黄图曰长安城中有二十四狱师古曰汉旧仪掖庭诏狱令丞穴　臣者为之主理妇人女官也
　　　百二山河
汉书曰田肯说高祖曰陛下治秦中秦形胜之国带山河之险县隔千里持戟百万秦得百二焉苏林曰秦地险固二万人可敌百万人二人可敌百人故曰百二也
　类编长安志卷之九
京兆路儒学教授骆天骧纂编
开成路儒学教授薛延年校正
　　胜游三川　华清宫　杂题附
　　　樊川
樊川乃樊哙食邑樊乡东尽东义谷西尽下杜城谓之樊川西狭东广亦曰后宽川贞观十九年华严禅师坐脱肉身葬此起华严寺俗呼为华严川其山水之清松竹之秀花芳草绿云烟披靡晴楼巍巍倚空而瞰山洒然有江湖之趣焉四时之间春畦闘碧夏云堆白疏木霜秋鱼村雪晚人之游者肩摩毂击仆足玺而马虺隤不知其倦焉
　　　　　□商水
樊川河至□州村分为二水一水至下杜城出原西北流为漕河至汉长安城西北入渭一水□州村起梁山堰至申店上神禾原凿深五六十尺谓之坑河至香积寺西合御宿川交河皆胜游之地
　　　　　下杜城
春秋杜伯国也少陵原自此而尽为平川城址尚在东有宣帝杜陵县故曰下杜城西有第五桥丈八沟沈家桥南有赖家桥
罗隐诗曰来往城南十八年赖家桥上潏河边村醪香美脱衣典几度落花相对眠
温庭筠诗曰水流花落叹浮生又伴游人宿杜城冣好五更残梦觉透帘斜月晓闻莺○宋谏议陈公别墅在此有祠堂谏议及三子康肃文定文惠之画像各书所试诗赋题于板示不忘本也号曰桂林亭太中祥符尧咨为永兴军尹题诗于碑曰不夸六印满腰间二顷仍寻负郭田当日弟兄皆刷羽如今鸿鴈尽摩天扶疏已问新栽竹清浅仍寻旧漱泉大尹今来还又去夕阳旌斾复翩翩石碑犹在杜城之东故观察李士行　鱼之庄俗号为小南山本唐尚书归登之业也
　　　　　何将军山林
今为之塔坡少陵原乃樊川之北原自司马村起至此而尽其高三百尺在杜城之东韦曲之西山林久废上有寺浮图亦废俗呼为塔坡
　　　　　韦曲
在樊川唐韦安石之别业林泉花竹之胜境
韦庄诗曰满耳莺声满眼花布衣藜杖是生涯时人若要知名姓韦曲西头苐一家庄后自蜀回归韦曲诗曰殷勤曾记碧峰前一别溪云二十年三径荒凉迷竹树四邻凋谢变桑田皇陂况是当年水紫阁空横旧日烟多少乱离无问处夕阳吟罢涕潸然
杜少陵诗曰韦曲花无赖家家恼杀人绿尊虽尽日白发好禁春石角钩衣破藤枝剌眼新何时占丛竹头戴小乌巾又曰野寺垂杨里春畦绿水间羙花多映竹好鸟不归山城郭终何事风尘岂驻颜谁能共公子薄暮欲归还○干武陵诗曰韦曲城南锦作堆千金不惜买花栽谁知贵戚多羇束落尽深红不看来○谚云城南韦杜去天尺五刘子衷诗曰终日看山不厌山好山不出买山钱欲知韦曲君家景占得当时尺五天○岑参题韦员外家花树今年花佀去年好去年人到今年老始知人老不及花可惜落花君莫扫君家兄弟不可当列卿御史尚书郎朝回花底常会客花扑玉缸春酒香○韦秉甞与光禄卿刘木　巳　大理丞尚颖　龙图范公育从游三公各题于韦曲之君○刘木　巳诗曰韦氏清芬弈世传至今高隐冠樊川招要野客通三径保守先畴过一　　墨春暖园林花烂熳夜深庭院月婵娟浊醪满榼书盈架坐对终南自晏然○尚颖诗曰韦曲花无赖依然满故园人情自伤感春色岂衰繁流泒尽将相几家余子孙功名犹可较欲共古人言○范育诗曰竹巷松门堆白沙老农犹指相君家林塘卜筑今谁问谱牒名流空自嗟万簇晴山开玉案一溪春水满晴沙
　　　　　韩庄
即韩退之城南杂题又送符城南读书之地也
孟郊游城南韩氏庄诗云初疑潇湘水鏁在朱门中时见水底月动摇池上风清气浮竹木白光连虚空浪簇霄汉影岸拂金碧丛何言数亩间环泛路不穷愿逐神仙佀飘然汗漫通○张籍同侍郎南溪夜赏诗曰喜作闲人得出城南溪两月逐君行忽闻新命滇归去一夜舡中夜到明○韩庄在韦曲东皇子陂南引皇陂水为南塘今为里人杨氏所有穿洞起阁引泉而落池之大鸣
　　　　　郑庄
即郑虔郊居在韩庄东南○李商隐过郑虔旧隐诗曰宋玉平生慢无余远循三楚吊三闾可怜留得江边宅异代应教庾信居○杜牧之遗郑瓘诗曰广文遗韵留樗散鸡犬图书先一舡自说江湖不归事阻风中酒过流年瓘乃虔之孙也
　　　　　龙堂
在皇子陂东北半坡有泉九眼下为一潭内有五色鱼潭上起殿名曰九龙堂泉号龙泉坡
　　　　　杏花平龙泉
东北坡中有平地数百本杏花繁衍名曰龙泉杏花平颖川杜诩撰胜游录亦以此坡为唐杏花平樊溪刘伯庄子衷甞游此留诗曰谁植千株近帝城会招公子醉升平至今野鸟关关语犹学当时玉勒鸣
　　　　　牛头寺
下勋荫坡入牛头寺今谓之牛头坡牛头寺即牛头山第一祖遍照禅师之所居也贞元十一平建徐士龙所撰碑存焉○少陵诗曰青山意不尽衮衮上牛头又春色浮山外天河宿殿阴太平兴国中改为福昌寺寺之南轩以待宾客轩之东壁有朱公掞题诗曰
节候偶当桐始华遍寻萧寺喜烟霞胜游今幸同三友仁惠将推及万家绿满田畴齐种麦红藏村坞烂开花爱民若副贤侯意共入声诗与众夸掞奉帅令访阙食者将行贷济
　　　　　华严寺
在朱坡下瞰南山之胜雾檐玉案紫阁圭峯举在目前不待脚历而尽也○罗隐诗曰华严西转遶朱坡每到春时日夕过曾向姚家园里醉牡丹红紫数千窠○宣宗幸寺诗曰云散晴山几万重烟收春色更冲融殿帐出空登碧汉遐川俯望色蓝笼林光入户低韶景岭气通宵展霁风今日追游何所佀莫惭汉武赏汾中寺僧子高出公卿贤大夫诗凡数百篇皆题华严寺也唐供奉僧子兰诗曰万木叶初红人家树色中疏钟摇雨脚积雨浸云容雪碛回寒鴈灯村促夜春旧山归未得生计欲何从
　　　　　杜家湾韦曲
东朱坡者御史庄东之坡也许浑和淮南相公与宾客重游　州村别业题以此考之潏水两滨南自　州村北至朱坡中为杜家湾皆杜氏业也淮南相公舟行阻风诗末句云必期解印同君醉九曲池西望月来杜牧郊居九曲池玉钩亭遗址尚存贞元十一年杜佑撰通典二百卷自淮南使人献之佑检校左仆射同平章事故许浑曰淮南相公佑三子师损式方从郁牧从郁子也牧自吴兴守拜考功郎知制诘尽吴兴俸钱创治其墅出中书直亟召昵密往游之意甞语裴延龄曰自古富贵磨灭者不可胜纪我稚走于此得官受俸再治宅居我及老为樊川翁既不自期富贵要有数百首文章号为樊川集顾樊川之草木禽鱼亦无恨矣牧之甞为朱坡三绝句其一曰故国池塘倚御渠江城三诏换鱼书贾生词赋恨流落抵向长沙住岁余其二曰烟深苔巷唱樵儿花落寒轻倦不归藤岸竹洲相掩映满池春雨鷿鹈飞其三曰乳肥春洞生鹅管地避回嵓势犬牙自笑倦怀头角缩归盘烟蹬恰如蜗详此景此乐岂容儿辈觉邪
　　　　　范公王居
范氏庄本唐歧国杜公郊居也门人权德与为之记其略曰神京善地启夏南出凡十有六里而仁智之居在焉下岑岗冒青苍步履平夷以至于堂皇四敞宾榻中容宴豆孤斋闲馆幽槩附之乃门洞穴以导泉脉其流泠泠或决或停激而始行暴为玉声初蒙于山下终应于地际白波沦涟以方塘轻舻缓棹　　公洄上下见烟霞澄霁之状鱼鸟飞沉之适濯干潺湲风于碧鲜红葩火然素英雪翻绮牎旧香青筱回合虚籁以似违遡清辉而交映唐旧史称佑城南樊川有桂林亭卉木幽邃佑日与公卿宴集其间元和七年佑以太保致仕居于此焉式方传又云甲第在长安里杜城有别墅亭馆林池为　城南之最昆仲与时贤游从其乐有节牧之赋曰子之思归方走杜陵之西道嵓典天深地平木老陇云秦树风高霜早周台汉园斜阳衰草○许浑题故太保杜公池亭云杜陵池树倚城东孤岛回汀路不穷高岫乍疑三峡近远波初佀五湖通梧桐叶暗潇潇雨菱杏花香淡淡风还有昔时巢燕在飞来飞去画堂中○钱起题杜舍人林亭云来访龙楼客时逄酒瓮新花斋云入幕苔径竹迎人鹊喜娇迟日莺啼惜暮春不湏躭小隐南院在平津○范公熙宁中自侍御史出买此庄于尚书郎胡拱辰胡之前犹为杜氏有之自杜至范三易主矣今犹谓之御史庄庄有溪榭嵓轩江阁圃堂林馆谓之范公五居
　　　　　澄衿院
在孙村唐左街僧录遍觉禅师智慧轮塔院也有碑尚存前后庭中有八栢树凌霄花北嵓引泉架竹落庭注之石盆落方池莹澈使人不觉忘俗虑焉
　　　　　元庄
在澄衿之东元医世为樊川人范御史五居元以里人得从游行之末元和中范公守蒲州以医名畀之其居北倚高坡泉声泠泠植花于圃穴洞于嵓起阁池上隐隐然藏于茂林修竹之间真幽胜之趣进士王宾宿而题诗曰甞爱樊川景物奇秋来乘兴试游之元家新第添今日范氏郊居忆旧时窓外好山青冉冉竹间流水绿猗漪通宵言论情无限幸有金波酒满巵
　　　　　清阁
宋李构所建倚栢坡凿洞塑三清像呼为三清阁碑之所载详矣道人樊志亨主之下有林泉园亭
　　　　　毵家庵
在杨方坡道东茂林修竹北倚松桧高原中有飞泉瀑流俗传旧黄四娘花园金朝克石烈干户庄男避军役披毵学道俗呼为毵家庵今为道观
　　　　　王驸马林泉
在延兴寺东夏侯村王氏林泉久不治比年弟兄多在长安稍修葺长杨高柳寒藤古木流泉犹为胜境今为白云观
　　　　　白氏庄
在王氏之东世传白侍郎庄宋朝奉郎白序之庄中有八题列如左其诗曰
挥金堂当年取乐即挥金今日幽人暮此深朝士缙绅都不问嚣然卜筑近山林
顺年堂潏上堂成耳顺年肯将轩冕换林泉应知此地非休老故写霜髯向坐前
疑梦室既往悲欢如梦寐眼前劳役厌形开利名不是尊生事得失应从数眜来
醉吟庵先德往来称此号高人今日榜茅茨庵前鹤在君湏问应见颓然捻白发
翠屏阁终南重迭倚晴天恰佀屏开几案前解道新楼着处稳何妨不出买山钱
林泉亭杜陵原下石磷磷凿破寒泉彻底清举世无嫌太孤洁华清安得擅佳名
辛夷亭竹下幽亭石作基亭前桂木号辛夷林间采得春光到满树红香蝶不知
嵓桂亭为怜桂种异凡材特向嵓隈走雨栽风过天香无觅处晃然疑是月中来
白序字圣均自言白侍郎后
华州曹辅题诗浮云万态变朝昏迭嶂寻常翠满门锦里先生多胜事香山居士有贤孙春风楼阁闻碁响晚雨池塘见屐痕寄谢世间无此乐起予归兴忆江村
金朝为右氏园亭疏泉为方池曲槛有四银亭八银亭正大七年赵尚书游题诗曰石氏园中竹一围眼前胜事只心知幽禽有语能留客流水无情自入池客里岁华将尽日鬓边白发独来时醉吟吟后往吟者又得闲闲一首诗○今为故中书陜西四川宣抚使襄山杨公谥忠肃公祠堂有碑
　　　　　杜曲
</div>
    <div class="pagination">
<a href="类边长安志_page52.html">上一页</a><span>...</span><a href="类边长安志_page48.html">48</a><a href="类边长安志_page49.html">49</a><a href="类边长安志_page50.html">50</a><a href="类边长安志_page51.html">51</a><a href="类边长安志_page52.html">52</a><span class="current-page">53</span><a href="类边长安志_page54.html">54</a><a href="类边长安志_page55.html">55</a><a href="类边长安志_page56.html">56</a><a href="类边长安志_page57.html">57</a><a href="类边长安志_page58.html">58</a><a href="类边长安志_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
