<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 231 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 231 页/共 479 页</h1>
    <div class="content">　　长举城县西百里。本汉沮县地。后魏为梁州华阳郡地，寻析置长举县及盘头郡于此。正光五年，秦州贼莫折念生遣其党窦双攻盘头郡。东益州刺史魏子建遣将窦念祖击破之。后周郡废，县属顺政郡。隋属兴州。唐因之。后唐同光二年，伐蜀，前锋将李绍琛等至长举，其兴州将以所部兵降，是也。宋仍属兴州。元废。

　　鸣水城县西南百十里。汉沮县地。后魏置落丛郡。魏收《志》：落从郡领武都、明水二县。明水，即鸣水矣。西魏改置落丛县。隋开皇初，郡废。六年，改县曰厨谷，属兴州。八年，又改曰鸣水。唐因之。宝历初，县废。

　　仇池城在县西北百六十里。《隋志》：西魏置仇池县，后改曰灵道。隋属兴州。大业初，省入顺政县。又有修城废县，在县西境。后魏太和中置郡，治平洛县。西魏改县曰广长。后周郡废，又以所属下阪县省入。隋仁寿初，改为修城县。隋末废。又柏树废县，亦后魏置，属修城郡。后周废入广长县。

　　○玉女山在县治东南。山高千仞，多云霞覆之，不见其巅。山多白石，修洁如人形，因名。县西二里有堡子山，或以为武兴山也。又有八渡山，在县北十五里。山下水流环绕，可渡凡八处，因名。

　　盘龙山县西五里。下有泉水，湾环如盘龙，上有砖浮图。或以此为龙门山。后魏太和中，以氐帅杨灵珍为南梁州刺史。灵珍举郡降齐，魏主诏李崇讨之。崇自武阶槎山分道而东，表里袭之。灵珍遣从弟建屯龙门，自帅精勇万人屯鹫峡，龙门之北数十里中，伐树塞路，鹫峡口聚石，临崖下之，以拒魏兵。崇命统军慕容炬帅众从他路入，夜袭龙门，破之。崇自攻鹫峡，灵珍败走，遂克武兴。胡氏曰：鹫峡在龙门之西南。今亦见巩昌府成县。

　　大丙山县南三十里。山有丙穴。其相连者曰小丙山。《志》云：山在沔县西北八十里。盖与县接界也。亦名大景。小景山，唐讳丙，改曰景。又寒山，在县南百里。山高耸，尝有积雪覆其巅。○厨谷山，在县南三百里。崖穴间尝兴云霞，如厨爨之状。

　　飞仙岭在县东南四十里。上有阁道百余间，即入蜀大路也。又分水岭，在县东南八十里。岭下水流分东西，因名。或曰，即《水经注》所云狼谷也，沮水出焉。

　　杀金岭县西北百二十里。其旁地曰杀金坪，与凤县仙人关相近。宋绍兴四年，金兀术攻和尚原。时吴守仙人关，以其弟守和尚原。馈饷不继，虑金人必复深入，且其地去蜀远，命别营垒于仙人关右之地，名杀金坪，移兵守之。继而兀术以步骑十万破和尚原，进攻仙人关，自铁山凿崖开道，循岭东下。以万人守杀金坪，以当其冲。自武阶路入援，先以书抵，谓杀金坪之地阔远，前阵散漫，后阵阻隘，宜益修第二隘，示必死战，然后可以必胜。从之，急修第二隘。转战七昼夜，始与会于仙人关。敌败却。

　　青泥岭在县西北百五十里。悬崖万仞，上多云雨，行者每逢泥淖。五代梁乾化初，岐王李茂贞遣刘知俊等侵蜀。蜀将王宗侃等与战于青泥岭。蜀兵大败，退保安远。又贞明初，蜀将王宗播攻岐，引兵出青泥岭，克固镇。周显德二年，王景伐蜀。蜀将李廷战败，自唐仓退保青泥岭。宋乾德二年，王全斌等伐蜀，会师于凤州，取青泥岭关路入蜀界。盖五代时蜀人置关于此，以为控扼也。固镇、唐仓，俱见前凤县。

　　大唐峰在县东南。唐光启二年，宁叛帅朱玫遣将王行瑜逼车驾于兴元，攻大散关。兴凤帅杨升败走。行瑜进屯凤州，攻兴州。升复弃城遁。诏都将李等屯大唐峰以拒之，军败，复取兴州，进屯万仞寨。○角弩谷，在县东北。萧齐建武二年，魏将拓跋英等攻梁州。梁州刺史萧懿遣将据角弩谷及白马沮水，立五栅以拒之，为英所败。今阶州亦有角弩谷。

　　青野原在县北百四十里。宋绍兴三年，金人扼大散关，游骑攻黄牛堡。吴自河池驰至杀金坪，驻青野原，分兵援黄牛堡，却之。绍定四年，蒙古遣使速不罕来假道淮东，以趣河南，至沔州青野原，为统制张宣所杀。端平二年，蒙古陷沔州。四川制置使赵彦呐自蜀口进屯青野原，蒙古围之。利州帅曹友闻曰：青野为蜀咽喉，不可失也。因驰救，敌引却。黄牛堡，见凤县。

　　○沮水在县东。《水经注》：沮水出沮县东狼谷中，又东南流，经沮水戍西，而东南流注汉。亦曰沮口。晋宁康初，梁州刺史杨亮遣其子广袭仇池，为秦将杨安所败。沮水诸戍，皆委城奔溃。盖是时阻沮水列戍，以备秦也。后魏延昌末，梁州刺史薛怀吉破叛氐于沮水，亦在县境。今沮水流经县南，入沔县境而合于汉水。

　　嘉陵江在县南一里。自徽州流入，又南入宁羌州境，合于西汉水。唐元和中，山南节度使严励，自长举县西，疏嘉陵江二百里，焚巨石、沃醯以灌之，通漕，馈成州戍卒，是也。○犀牛江，在县西北百二十里。即西汉水也。自巩昌府成县流入，下流合于嘉陵江。《志》云：县东有黄坂水，又有南街水，其下流俱流注于嘉陵江。

　　白水江在县西百二十里。其上源自洮岷卫境东流，经西和成县之境而入县界。又南经宁羌州西，折而西南，入阶州界，历文县及四川龙安府之境，复折而东，至昭化县，入于嘉陵江。亦谓之葭萌水。盖白水盘束山谷间，源流最为纡远云。今有白水巡司置于县西北百十里。

　　一百八渡河在县城东。自巩昌府徽州界流入境，下流合嘉陵江。明初，徐达下秦州，遂南出一百八渡河，繇略阳入沔州，是也。

　　乾渠在县北。《旧五代史》：后唐长兴中，冯晖为兴州刺史，以乾渠为理所。清泰初，雄武帅张延朗围蜀文州。蜀将李延厚将兵屯兴州，遣别将救文州。延朗引还秦州，冯晖亦自乾渠归凤翔，是也。宋乾德二年，王全斌伐蜀，前锋收复乾渠渡，进克万仞、燕子二寨。乾渠，盖往来要地也。

　　○白马关在县北八十里。一名九股树。今有九股树巡司置于此。又兴城关在县西。《唐志》：兴州有兴城关。是也。

　　万仞寨在县北。唐光启二年，宁帅朱玫遣将王行瑜攻兴州，陷之。都将李击败行瑜军，复兴州，进屯万仞寨。宋乾德二年，王全斌伐蜀，自凤州从乾渠渡，克万仞、燕子二寨，遂下兴州。

　　桑林戍在县南。《志》云：五代唐末，兴州所领有三泉、西县、金牛、桑林等戍。清泰初，兴州刺史刘遂请悉集戍兵还洛。于是，散关以南城镇，无复守御，悉为蜀人所有。○合江仓，在县治东。宋开禧中，杨巨源监合江仓，起兵讨叛帅吴曦，杀之。

　　附见：

　　宁昌卫在州城内。《通志》：洪武二十九年置，辖千户所五。又沔县守御右千户所，在县治东，洪武中置，旧属汉中卫，今属宁昌卫。

　　兴安州府东南六百四十里。东至湖广均州七百里，东南至湖广郧阳府五百二十里，南至四川夔州府九百五十四里，西南至夔州府达州一千一百里，北至西安府六百八十里，东北至商州六百二十里。

　　春秋时庸国地《帝王世纪》云：昔虞帝尝居此，谓之姚墟，亦曰妫。《通典》谓之妫墟，在州治西北。战国时属楚。秦属汉中郡。汉因之。东汉末，置西城郡。曹魏改为魏兴郡。晋、宋、齐因之宋、齐时，有南上洛郡，皆寄治魏兴。萧子显曰：晋永嘉初，蜀贼没汉中，刺史张光治魏兴。自是每失汉中，刺史辄镇魏兴也。梁天监四年，侨置梁州于此，亦谓之北梁州时汉中没于后魏也。寻复没于后魏，曰东梁州。大同初，复得汉中，改为南梁州。西魏又为东梁州，兼置金城郡永熙二年，东梁州民夷作乱，讨平之。寻改为金州以其地出金也。隋郡废州存。大业初，又改为西城郡。唐复为金州。天宝初，曰安康郡。至德初，曰汉南郡。乾元初，复曰金州。大顺二年，置昭信军。五代时，入于蜀，改为雄武军天二年，王建得其地，旋失之。既而复取其地，置雄武军。孟蜀亦尝置威胜军于此。宋仍曰金州亦曰安康郡昭化军。元因之，属兴元路，以州治西城县省入。明仍为金州，属汉中府。万历十一年，改曰兴安州编户四里，领县六。今为直隶兴安州。

　　州东接襄、沔，南通巴、达，西连梁、洋，北控商、虢。战国时，苏代言汉中之甲，乘船出于巴，乘夏水下汉。今州北汉水，东下郧襄是也。汉高入关，使郦商分军出此，先定汉中。魏曹真欲繇斜谷侵汉，魏主诏司马懿溯汉水繇西城与真会汉中。汉蒋琬屯汉中，多作舟船，欲乘汉沔东下，袭魏兴、上庸，以规中原。议者谓事若不捷，还路甚难，遂不果。唐李吉甫曰：金州，秦头楚尾，为一都会。宋初伐蜀，刘光进遣将繇此袭夔州。建炎四年，襄阳盗桑仲陷均房，乘势直捣金州。镇抚使王彦曰：张公方有事关、陕，若仲越金州而至梁、洋，则腹背受敌，大事去矣，急勒兵击却之。绍兴三年，金人谋窥蜀，以吴驻兵和尚原。不得逞，乃以降将李彦驻秦州，睨仙人关，以缀吴河池之师。复遣游骑出熙河，以缀关师。古撒离喝遂自商于直捣上津见湖广郧阳府，拔金州而西。蒙古之攻汴梁也，陷梁、洋，出饶风见西乡县，繇金州浮汉而东，战于唐、邓间。夫金州襟带汉江南北，其所系顾不重欤？

　　○西城废县在州西南三里。汉置县，为汉中郡治。东汉移郡治南郑。建安中，置西城郡于此。魏为魏兴郡治。晋以后因之。宇文周省西城县。隋初复置。开皇十八年，改为吉安县。大业三年，又改为金川县。十二年废。义宁二年，复置西城县，为金州治。唐宋因之。元初废。《志》云：州初治汉水北，去水不过百步，后移水南。明万历十一年，大水，城坏。参议刘致中疏请移治于故城之南原三里许。因易州名曰兴安。今城周四里有奇，门四。

　　广城废县在州西。东晋时置，属魏兴郡。宋、齐因之。后周时废。○晋兴废县，在州东。沈约曰：魏置平阳县，属魏兴郡。晋太康中，改曰晋兴，为郡治。宋仍属魏兴郡。齐因之。后周废。

　　○魏山州西南六里。东西南三面皆险绝，一面略通人行。晋太元三年，吉挹为魏兴太守，苻坚将韦钟攻之。挹控山为垒，二年不下。其垒因名吉挹城，是也。今州西五里为西城山，汉江经其下。○赵台山，在州南二里。梁时汉水溢，人避于此。山嵯峨高耸，若楼台然，因名。州北五里又有牛山，高耸为群山之冠。

　　天柱山州西五十里。悬崖壁立，秀出群岭，下有碧钿、青碌诸洞二十余处。唐宋俱采取入贡，明始停闭。又有香溪洞，香溪水出焉，流至州南二十里，下流入于汉水。○凤凰山，在州西七十里。跨石泉、汉阴、紫阳三县之境，绵亘三百余里。《志》云：州北四十里有将军山，亦以山势雄桀而名。

　　○汉水在州北四里。自紫阳县东北流入州境。又东流经阳、白河两县，而入湖广郧阳府界。今城东一里有长春堰，筑以御汉水之泛溢。又有石梯渡，在州东三十里江滨。石崖连亘，过渡处凿为磴，如梯，因名。

　　衡河州西七十里。流合汉阴县东之月川水，入于汉江，亦谓之恒河。今有千工堰，在州西北七十里。引恒河灌田三十里。又有傅家河，在州北五十里。引流为大积堰，居民资以灌溉。其下流亦南入汉江。

　　任河在州西。《志》云：旧时有关戍守，曰任河关。又越河在州西北十里。又州东八里有黄羊河。州西二十里有吉河，又有岚河、洞河，与越河、任河俱流注于汉水。

　　○归安镇在州北。五代周显德五年，李玉自长安袭蜀归安镇。蜀兵据险邀之，败没。胡氏曰：在金州界。○水寨，旧在州城南。《志》云：汉水去州城百步。五代唐置水寨于此，以备蜀。清泰初，蜀将全师郁寇金州，拔水寨。防御使马全节拒却之。

　　平利县州东南九十里。南至四川大宁县六百里。本汉长利县地，属汉中郡。晋分立上廉县，属上庸郡。宋置吉阳县，属新兴郡。齐、梁因之。西魏改为吉安县，兼置吉安郡。隋郡县俱废入西城。唐置平利县，属金州。宋初废为镇，寻复置县。元省。明初复置。县城旧周六里，今四里有奇。编户八里。

　　○上廉城在县治东。晋太康初置。刘宋析置吉阳县。齐复分置上廉县，仍属上庸郡。梁因之。西魏并入吉安。刘句云：县本治于平利川，唐因以名县。五代周显德二年伐蜀，攻秦、凤二州。蜀将孟贻业驻军平利，为褒源之援，即此。

　　丰利城在县东北百七十里。本汉长利县地。晋为锡县地。刘宋析置丰阳县，属南上洛郡。齐因之，增置北上洛郡及北丰阳等县。后魏时为丰利县。梁大同中，置南上洛郡于此。西魏改为丰利郡。后周废郡，以县属上津郡。隋属金州。唐初属上州。贞观十年，改属均州。宋省。○熊川废县，在县东。又有阳川废县，俱西魏时置。后周省入丰利县。

　　○女娲山县东三十里。崇峦罗列，形势逶迤。旧有女娲祠，因名。下有灌溪河，西流入于汉水。○锡义山，在县西六十里。又县南三百里有化龙山，南接四川大宁县界。

　　○界溪河在县东。自湖广竹山县流入境。今县东百二十里有石嘴、黄沙二堰，俱引界溪水以溉田。又秋河，在县东南百五十里。有利河堰，源自四川大宁县流入县西南。又有岚河，自四川达州界流入，引流为线口堰，在县南九十里，其下流俱注于汉江。

　　○镇坪《志》云：在县东南二百里，有巡司戍守。《通志》：县东百三十里有九龙寨。寨后三里有九龙洞，因名。又东三十里有连线寨，途盘十五里至顶，三面壁立，下有连线洞。又东五十里有金鸡寨。平地突起一山，周环有水。正德中，官兵讨贼，尝屯于此。

　　石泉县州西二百八十里。西至西乡县二百十里。本汉西城县地。萧齐置安乐县，又置晋昌郡于此。梁改曰永乐县。西魏改郡曰魏昌，又改县为石泉县。后周废郡，以县属西城郡。隋属金州。唐因之。圣历初，改为武安县。神龙初，复故。大历初，省入汉阴。永贞二年，复置。宋仍属金州。元废。明初复置。今县城周三里，编户八里。

　　○魏宁废县在县西南。西魏析石泉县置，属魏昌郡。后周仍省入石泉县。

　　○十八盘山在县南五里。高出云表，曲盘十八始达于巅，因名。又太平山，在县东九十里。汉江南岸，山高峻，绝顶平广。○池山，在县北五十里。山顶有池，不溢不涸，谓之天池。

　　堰头岭在县东五里。汉江南岸，下有滩，曰堰滩。又东三十五里有马岭，亦高，亘二十余里。

　　○汉江在县城南五十步。自西乡县流入，经城南，稍折而东北，复折而东南，流入汉阴县界。县城褄临汉滨，境内诸水悉流入焉。今县东五里有长安堰，引汉江溉田处也。又东二里有熨斗坝。旧于此堰汉水溉田，以形似名。今废。

　　红河在县北一里。源出县北二十里之五攒岭。两岸沙石皆红，因名。又有珍珠河，在县西二里，亦出五攒岭，流合红水，南入汉江。今县西七里有七里堰，引珍珠水以溉田。○大坝河，在县西北十里。源出秦岭。繇大坝峰南流，因名。今县西十里有兴仁堰，相近者又有高田堰，俱引大坝河以溉田。又县西有饶风河，自洋县饶风岭流入境，至县西八里，合于大坝河，并流注汉江。《通志》：县有饶峰岭巡司。似误。

　　迟河县东五十里。《志》云：河名迟者，以此河易涨而难消也。其流入汉水之处，有巨石如蓬花，名蓬花石。旧设迟河巡司于此。○石泉，在县治南。其水清洌，四时不竭，流入汉水，县因以名。

　　洵阳县州东北百二十里。北至商州镇安县三百二十里。汉置旬阳县，属汉中郡。后汉省。晋太康四年，复置，属魏兴郡。宋、齐因之。西魏始置阳郡，改旬为。隋初，郡废，属金州。唐武德初，置州。七年，州废，仍属金州。宋因之。元废。明初复置。今县城周三里有奇，编户十七里。

　　○氵育阳城在县东三十里。本阳县地。晋于此置氵育口戍。西魏大统中，置氵育阳郡兼置氵育阳县。后周改为长冈县，既又改置黄土县。隋初，郡废，县属金州。唐初，仍为黄土县。天宝初，复为氵育阳县。宝历中，废。○赤石废县，在县北。西魏置。《隋志》：开皇初，并赤石、甲、临江三县入黄土县。又城废县，在县西北。唐武德初，分阳置城、驴川二县。贞观二年，省驴川县。八年，省城县。

　　伎陵城县西五十里。庾仲雍《汉水记》谓即木兰塞，蜀军救孟达之所也。曹魏太和元年，孟达谋以新城归蜀。司马懿潜军击之，八日到其城下。吴汉各遣将向西城安桥木兰塞以救达。《水经注》：汉水东径西城县故城南，又东径木兰塞。南右岸有城，名陵城，周围数里。左岸垒石数十行，重叠数十里。中为木兰塞。盖吴军向安桥，而蜀军向木兰也。安桥，应在县东南。胡氏引《水经注》云：安阳西北有高桥溪口，旬水入汉之口也，安桥当在其下。恐误。

　　○留停山在县治西。峭拔殊甚，行者登之辄为留停，因名。《志》云：县治凭高据阜，四面俱下，不便筑凿。惟县治仓库则缭以石墙，建六门，以孔道所经也。又《梁州记》：阳县治有南山。其北山为悬书崖，高五十丈。其东为临崖山，峰峦隐隐，环于县治，东瞰汉江，北连鹘岭。

　　紫荆山县东南五十里。其南有深洞及石池，池旁有石莲。又青山，在县西南五十里，亦有洞，产碧钿石。○羊山，《志》云：在县北四十里。其山连络千里，与终南、商颜冈脉相接。

</div>
    <div class="pagination">
<a href="读史方舆纪要_page230.html">上一页</a><span>...</span><a href="读史方舆纪要_page226.html">226</a><a href="读史方舆纪要_page227.html">227</a><a href="读史方舆纪要_page228.html">228</a><a href="读史方舆纪要_page229.html">229</a><a href="读史方舆纪要_page230.html">230</a><span class="current-page">231</span><a href="读史方舆纪要_page232.html">232</a><a href="读史方舆纪要_page233.html">233</a><a href="读史方舆纪要_page234.html">234</a><a href="读史方舆纪要_page235.html">235</a><a href="读史方舆纪要_page236.html">236</a><span>...</span><a href="读史方舆纪要_page232.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
