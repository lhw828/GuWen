<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 9 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 9 页/共 93 页
  </h1>
  <div class="content">
   应劭曰其国斥卤故曰斥漳魏太祖凿渠引漳水东入清洹以通河漕名曰利漕渠漳津故渎水旧断谿东北出涓流濗注而已尚书所谓覃懐底绩至于衡漳者也又东北迳平恩县故城西【郦注　今广平府曲周县东有斥漳故城元和志漳水在曲周县西二十九里平恩故城在今山东东昌府丘县西旧在曲周县东南五十里金省入曲周丘县志云漳水今唯经曲周不入县界】
　　以今舆地言之屯留壶闗襄垣潞城黎城【并属山西潞安府】林县陟县临漳【并属河南彰徳府】成安肥乡曲周【并属直广平府】界中皆禹贡降水之所经也　汉志杂采古记故漳绛二水并存实一川也漳绛本入河及河徙后漳绛循河故道而下故道元云水流闲闗所在着目信都复见绛名而东入于海也然汉志信都之绛水则又有别志云故漳河在北东入海禹贡绛水亦入海盖县北故漳即禹河故道而绛水出其南则漳水之徙流道元所谓绛渎者也浊漳注漳水自南宫县故城西又北绛渎出焉今无水故渎东南迳九门城南又东南迳南宫城北又东南迳缭城县故城北左迳安城南故信都之安城乡也又东北迳辟阳亭又北迳信都城东散入泽渚西至于信都城东连于广川县之张甲故渎同归于海故地理志曰禹贡绛水在信都东入于海也盖汉时信都之漳水徙其县南故地志以此为绛水而目县北之渎曰故漳河其后漳又复北道故水经叙漳水仍自信都县西东北过下博县而郦道元云绛渎今无水唐人遂谓之枯洚通典云清河郡经城县界有枯洚渠北入信都郡界是也此渠乃漳水一时之徙流汉志以为禹贡之绛水大谬而杜佑据以分冀兖之界自后説经者动称枯洚以证导河之所过皆班固禹贡二字误之也【禹贡锥指　南宫县故城在今真定府南宫县西北元和志绛水故渎在南宫县东南六里河水注云张甲河左渎北迳经城东缭城西又迳南宫县西又注绛渎即此水也缭城在今南宫县东南安城乡在今真定府冀州东南辟阳亭在今冀州东南二十五里信都城即今冀州治广川故城在今真定府枣强县东三十里河水注云张甲河右渎自广川县东北迳其故城西又东北至修县东防清河入漳修与蓚同音条淇水注云清河东迳修县南又东北左与张甲屯绛故渎合又东北迳东光防大河故渎又东北迳南皮浮阳滹沱别渎注焉浊漳注云漳水防滹沱别渎又东北入清河又东北迳章武平舒入海此即信都绛水入海之道也】
　　又东北过曲周县东又东北过钜鹿县东【水经】
　　衡漳故渎东北迳南曲县故城西应劭曰平恩县北四十里有南曲亭故县也又迳曲周县故城东又北迳巨桥邸阁西昔武王伐纣发巨桥之粟服防曰巨桥仓名钜鹿水之大桥也衡水又北迳钜鹿县故城东漳水又歴经县故城西有薄落津衡漳又迳沙丘台东纣所成也在钜鹿故城东北七十里又迳铜马祠东汉光武庙庙侧有碑述河内修武县张导字景明以建和三年为钜鹿太守漳津泛滥土不稼穑导披按地图与丞彭参掾马道嵩等原其逆顺揆其表里修防排通以正水路功绩有成民用嘉赖题曰漳河神坛碑而俗老耆儒犹谒斯庙为铜马刘神寺是碑顷因震裂余半不可复识矣又经南宫县故城西今漳水既断绛水非复纒络矣又北绛渎出焉今无水【郦注　南曲县故城在今东昌府丘县西北曲周县故城在今县东北漳水故渎在县东志云漳水旧自县东北入威县其后自魏县东出经流遂为枯渎钜鹿顺徳府治其故城即今平乡县魏收志云平乡县治钜鹿城是也史记项羽救钜鹿军漳南括地志云今俗名栁河在平乡县南元和志云浊漳水在县西南十里明成化十八年漳河东决入顺徳府广宗县界是为新漳而旧漳遂涸经县故城在今广宗县东二十里本后汉经县地后魏析置二县此为西经漳水自平乡流入县界即古薄落津战国防赵武灵王曰吾国东有河薄落之水后汉初平四年袁绍击公孙瓒扵薄落津郡国志云经县西有漳水津名薄落津也通典平乡县有沙丘台今在广宗县界广宗唐平乡地太平寰宇记铜马祠在钜鹿县北七里漳水旧在县东唐钜鹿县故城在县南宋北流决入漳水大观元年邢州言河决陷钜鹿县诏迁县扵髙地即今治其后河复南出漳亦随之故道多塞】
　　禹河自汲县东北流入黎阳县界至大伾山西南折而北为宿胥口苏代曰决宿胥之口魏无虗顿丘虗在朝歌界【今濬县西南有古朝歌城本殷虗】顿丘在黎阳界【今濬县西有顿丘故城本卫邑】时河己徙而东宿胥口塞故秦欲决之以灌二邑水经河水注云自淇口东至遮害亭【亭在濬县西南五十里】又有宿胥口旧河水北入也淇水注云淇水东流迳枋城南【在今濬县西南即淇门渡也】古合宿胥故渎渎受河于顿丘县遮害亭东黎山西【句】北防淇水处立石堰遏水令更东北注魏武开白沟因宿胥故渎而加其功故苏代曰决宿胥之口魏无虗顿丘即指是渎也淇水又东北迳雍榆城南【在濬县西南】又东北迳同山东【在濬县西南四十五里】又北迳其城东东北迳帝喾冡西【元和志帝喾陵在澶州顿丘县北三十里】又北迳白祠山东歴广阳里迳颛顼冢西【元和志颛顼陵在顿丘县西北三十五里】又北迳顿丘县故城西【在濬县西】又东北迳枉人山东牵城西【汤隂县志云枉人山在县东南二十五里与濬县接界】又东北迳石柱冈【枉人山北连跨巨冈石柱之类也】又东过内黄县南为白沟也【即汉志清河】今按宋李垂上导河形势书请自汲郡东推禹故道出大伾上阳三山之间复西河故渎即道元所谓宿胥故渎也濬县旧志故渎在县西十里亦曰西河盖禹迹汉时则流经县东又县北四十里有大齐村相传亦黄河故道也然淇水自东过内黄县南为白沟而向北之河道不可得闻据本注云内黄县故城右对黄泽即贾让所见内黄界中有泽方数十里环之有隄者也内黄故城在今县西北泽大方数十里当接安阳县界疑此地亦禹河之所经河徙乃钟为黄泽耳昔殷王河亶甲居相其子祖乙圮焉而又迁【书序仲丁迁于嚣河亶甲居相祖乙圯扵耿传云相地名在河北祖乙亶甲子圯于相迁于耿河水所毁曰圯】通典相州治安阳县殷王河亶甲居相即其地元和志相州内黄县东南十三里有故殷城河亶甲居相筑此则禹河出内黄安阳之间明矣自此而北则为邺东之故大河洹水注云洹水出山迳邺县南殷墟北竹书纪年曰盘庚即位自奄迁于此遂曰殷也据书序盘庚所迁之殷在河南与竹书异孔頴达云盘庚后王或有从河南亳地迁于洹水之南者非盘庚也今按楚语白公子张曰昔殷武丁能耸其徳至于神明以入于河自河徂亳韦昭云从河内徙都亳也此必盘庚后王有自亳迁于奄者又有自奄迁于邺南之殷者故武丁即位时殷都仍在河北寻复徂亳盖亦圮而迁焉【殷本纪曰武乙复去亳徙河北此即纣都朝歌也武丁自邺南复迁于亳至武乙则又自亳迁于朝歌淇水注引晋书地道记谓武丁迁居沬邑盖误以武乙为武丁耳】禹河行临漳之东又明矣自此东北歴成安至肥乡而合漳是为北过降水也漳绛至此并为河矣及河南徙漳绛循河故道而下故东川复有漳绛之目水经注漳水自斥漳县南至铜马祠东皆汉钜鹿县境也昔殷王祖乙迁于邢杜佑云即邢州今为顺徳府盖亦濒河之地故其后盘庚又圯而迁于亳殷【书序祖乙圯于耿作祖乙传云圯于相迁于耿殷本纪云祖乙迁于邢其説不同按耿在汉河东皮氏县今为河津县地传直以圮为迁未安从史记较长抑或序圯于耿下脱迁于邢三字皇极经世云祖乙践位圮于耿徙居邢此説是也仲丁河亶甲盘庚皆为迁事作书祖乙但圯而不迁何用作书其为迁邢而作无疑矣】禹河行钜鹿之东又明矣　以今舆地言之河自濬县西南折而北歴内黄【并属直大名府】汤隂安阳临漳【并属河南彰徳府】魏县【属直大名府】成安肥乡曲周【并属广平府】平乡广宗至钜鹿县【并属顺徳府】大陆泽在焉此即禹河北过降水至于大陆之故道也【禹贡锥指】
　　又北播为九河【禹贡】
　　北分为九河以杀其溢【孔氏传】
　　释水载九河之名云徒骇太史马颊覆釡胡苏简絜钩盘鬲津汉书沟洫志成帝时河隄都尉许商上书曰古説九河之名有徒骇胡苏鬲津今见在成平东光鬲县界中自鬲津以北至徒骇其间相去二百余里是知九河所在徒骇最北鬲津最南盖徒骇是河之本道东出分为八枝也商上言三河下言三县则徒骇在成平胡苏在东光鬲津在鬲县其余不复知也尔雅九河之次从北而南既知三河之处则其余六者马颊太史覆釡在东光之北成平之南简絜钩盘在东光之南鬲县之北也其河填塞时有故道今河间弓髙以东至平原鬲津往往有其遗处【孔氏疏成平故城在今直河间府交河县东东光故城在今东光县东鬲县故城在今山东济南府徳州北弓髙故城在河间府阜城县西南】
　　禹贡九河故道汉世近古止得其三唐人遂得其六欧阳忞舆地记又得其一或新河载以旧名或一地互为两説皆似是而非无所依据【王应麟困学纪闻】
　　许商云徒骇在成平胡苏在东光鬲津在鬲县今徳平乐陵齐河济阳庆云海丰界中有土河志以为徒骇妄也漳水不经此安得有徒骇且徒骇最北岂反出鬲津之南哉今东光宁津南皮沧州庆云海丰界中并有胡苏河元和志云胡苏河在饶安县西五十里寰宇记云一名赤河自临津流迳饶安无棣入海汉志东光县有胡苏亭水经注云清河东至东光县西南迳胡苏亭是也今宁津县本东光县地其西有胡苏亭盖即在东光者齐乘以沧州南之大连淀为胡苏河得之【隋书平原东有豆子防通鉴云豆子防负海带河地形深阻盖在汉平原勃海河间三郡之交顾炎武肇域记云即今沧州南之大连淀也】鬲津最南最长较诸河差有考据今徳州北有鬲津枯河【汉志鬲县平当以为鬲津通典鬲县故城在安徳县西北元和志鬲津枯河在徳州安徳南七十里按唐徳州治安徳今为陵县】东迳陵县北【北接吴桥县界元和志鬲津枯河南去将陵县二十里金志安徳县有鬲津河按唐将陵县南至徳州治五十里其故城当在今陵县北五十里吴桥志云古鬲津河在县南里许亦名吴川】又东迳徳平县北【去县十五里北接宁津县界徳平本平昌五代唐改名】又东迳乐陵县北【北接南皮县界寰宇记乐陵县有鬲津枯河在县西三里金志乐陵县有鬲津河南皮新志云在县东南四十五里】又东迳庆云县南【金志无棣县有鬲津河其故城在今县东元分无棣于此置西无棣县明永乐初改今名县东南二里有卧龙冈在鬲津河中】又东北迳盐山县东南【新志云鬲津河自庆云北入县界】又东北迳海丰县西北【此元东无棣县也明永乐初改今名】又东北入海【渤海在县东北一百五十里东南接霑化北接盐山】齐乘以濵州北士伤河为鬲津云即汉时所辅求代刘雄处今按辅代雄处为厌次津在今武定州南东汉大河之经流士伤河在濵州北盖即唐景福后黄河所徙之道自渤海县西北六十里东北流迳无棣县东南六十里又东北迳马谷小山南而东注于海者【见寰宇记】非辅代雄处也齐乘指此以为鬲津未审是否据许商言自鬲以北至徒骇间相去二百余里则当在此地海丰新志云经县西北五十里又东北入海则徒骇鬲津南北相距太狭殆非也太史马颊覆釜三河据尔雅次序以许商言证之当在成平之南东光之北通典云马颊覆釜在平原郡界又云安徳县有覆釜河按平原郡即徳州治安徳所领有蓚县寰宇记云马颊河迳蓚县界是也而又云笃马河即古马颊河人皆斥其谬然唐自有马颊河出澶州新丰县界东北流至平昌县合笃马河二水合流并得通称以笃马为马颊不可谓谬谬在一古字指为九河之第三耳元和志马颊河在安徳县南五十里又在平昌县南十里久视二年开决亦名新河近志平原商河阳信界中并有马颊河皆唐之马颊也在鬲津之南与九河无涉太史河自昔无考而明一统志云在南皮县北北臆説沧州志又云覆釜河在庆云县南二十里即钩盘北派亦不足信齐乘以为太史等河在漳南清沧二州之间庻几得之【元清州治防川即今青县沧州治清池即今沧州】简絜钩盘三河据尔雅次序以许商言证之当在东光之南鬲县之北史记正义云简在贝州歴亭县界舆地广记云简絜在临津金志云南皮县有洁河按唐歴亭县今东昌府恩县是也简河在此则出鬲津之南矣大谬庆云新志以县南笃马河为简河亦非临津今宁津北与南皮接界谓简洁在此理或有之齐乘曰沧州大连淀南至西无棣县百余里间有大河沙河盖即简洁也汉志平原有般县韦昭曰音逋垣反师古曰尔雅説九河云钩般郭璞以为水曲如钩流般桓也今土俗用韦音按般县故城在今徳平县东北县南二十里有盘河后汉初平二年公孙瓒破黄巾于槃河又瓒与袁绍相攻瓒引军屯槃河即此后魏志般县有故般河水经注云笃马河自西平昌县故渠川派东入般县为般河盖亦九河之一道也通典古钩盘河在乐陵县东南元和志阳信县北四十里有钩盘河寰宇记乐陵县东南五十里有钩盘河金志将陵县有钩盘河近志陵县徳平乐陵商河武定海丰阳信霑化界中并有钩盘八枝自鬲津而外此河亦有可据齐乘曰东无棣县北有陷河阔数里疑即钩盘河按此河自乐陵分为南北二派海丰旧志云南派在县南名钩盘河东经霑化县北又东至久山镇入海新志云北派在县西北三十里自庆云流入又东北经马谷山前抵土河口入海今县北盘河村尚以此为名盖北派即齐乘所谓陷河也或曰陷河即笃马河之别名许商云在九河南齐乘指此以为古钩盘恐非然商亦就上流言之耳鬲津出鬲县笃马出平原鬲在平原之西北故曰孙禁所欲开者在九河南笃马河若其下流入海处则商固未之悉也笃马首受大河大河溃溢纵其所之遇水即合安知笃马下流非即钩盘之故道乎【禹贡锥指】
　　蔡传引尔雅九河六曰简洁尔雅本作絜与简各为一河河以一字名者李廵曰简大也絜苦也河水多山石治之苦絜唐孔氏宋邢氏疏并同即朱子孟子集注亦曰曰简曰絜然亦譌为洁矣至郑康成言齐桓公塞河盖据尚书中候春秋寳干图之文云尔蔡传駮之谓曲防齐所禁塞河宜非桓公所为亦是寻好话头其实葵丘五命特以约束诸侯躬自犯者多矣奚有于河唯于钦齐乘曰河至大陆趋海势大土平自播为九禹因而疏之非禹凿之而为九也禹后歴商周至齐桓时千五百余年支流渐絶经流独行其势必然非桓公塞八流以自广也论最确予因思齐桓公卒于襄王九年戊寅至定王五年已未甫四十二年而周谱云定王五年河徙水经注周定王五年河徙故渎盖下流既壅水行不快上流乃决理所宜然河之患始此矣善乎朱子有言禹治水只是从低处下手下面之水尽杀则上面之水渐平得之矣【阎若璩释地余论】


　　行水金鉴巻四
&lt;史部,地理类,河渠之属,行水金鉴&gt;
　　钦定四库全书
　　行水金鉴巻五
　　江南按察使傅泽洪撰
　　河水
　　漳水【自南宫县故城西】又北过堂阳县西【水经】
　　衡水自堰分为二水其一水北出迳县故城西其右水东北注出石门谓之长芦水盖变引葭之名也【郦注元和志堂阳县长芦水亦谓之堂水在县南二百步县因取名堂阳今为新河县其故城在南宫县西】
　　【北衡水即漳水又元和志长芦水在衡水县南二百步】
　　又东北过扶栁县北又东北过信都县西【水经】
　　衡水又北迳昌成县故城西又迳西梁县故城东衡漳又东北迳桃县故城北合斯洨故渎斯洨水又东入衡水衡水又北为袁谭渡【郦注　扶栁县故城在今冀州西南信都县即真定府冀州昌成县故城在冀州西北西梁县故城在扶栁故城西北五十里桃县故城在冀州西北元和志信都县衡水亦曰长芦水即浊漳水之下流也西北去县六十二里寰宇记长芦枯沟在州西二里漳水在州西北六十里】
　　又东北过下博县之西【水经】
　　衡水又北迳邬县故城东又右迳下博县故城西衡漳又东北歴下博城西逶迤东北注谓之九争西迳乐乡县故城南又东引葭水注之【郦注　邬县故城在今束鹿县东接深州界元和志衡漳水在鹿城县南下博故城在深州南元和志长芦桥在下博县南架长芦水乐乡故城在深州东北引葭即长芦也自此以下衡漳与长芦互受通称】
　　又东北过阜城县北又东北至昌亭与雽池河防【水经】漳水又东北迳武邑郡南又东迳武强县北又东北迳武隧县故城南白马河注之水上承雽池东迳乐乡县北饶阳县南又东北右合张平口故沟上承武强渊渊之侧有武强县故治衡漳又东南迳武邑郡北而东入衡水谓之交津口衡漳又东迳武邑县故城北又迳东昌县故城北经所谓昌亭也又东北左防雽池【即□沱】故渎谓之合口【郦注　此阜城当在今武邑县界今水经滹沱河源出山西繁峙县东北三十里泰戏山歴代州崞县忻州定襄五台盂县北入真定府平山县界迳灵夀县至真定府城南迳晋州过保定府境束鹿县南三十里达扵深州至阜城县沙水入焉沙河在沙河县治南迳广平府城五十里下达鸡泽县界洺水入之洺河原在辽州太行山至武安县柏林里伏流至洛逺里复出东迳广平府城北三十五里至鸡泽县界入扵沙河沙河又迳钜鹿隆平二县至宁晋县滙为大陆泽过冀州境西北三十五里至武邑县北界二十里为夹河迳阜城县西北为胡卢河即衡漳之别名也入于滹沱河元和志武邑县长芦水北去县三十二里武强故城在武强县西南二十五里今县南冇武强故城二一魏置一西晋置寰宇记衡漳在武强县南五里元和志武隧故城在武强县东三十一里武邑故城当在今武邑县界县志云漳河在县西北二十里乐乡县废即今深州地饶阳县今真定府属县东昌废县在今武邑县东】
　　又东北至乐成陵县别出北【水经】
　　衡漳于县无别出之渎县北者乃雽池别水分雽池故渎之所纒络也衡漳又东迳弓髙县故城北又东北右合柏梁溠水又东北右防桑杜沟东南通清河西北达衡水春秋雨泛漳泽津渚今观津城北方二十里尽为泽薮盖水所钟也又东迳董仲舒庙南又东迳修市县故城北地理风俗记曰循县西北有修市城故县也又东防从陂陂水南北十里东西六十步子午潭涨渊而不流亦谓之桑杜渊从陂南出夹堤东派迳循县故城北东合清漳漳泛则北注泽盛则南播津流上下互相迳道从陂北出东北分为二川北迳弓髙城西而北注柏梁溠一川东迳弓髙城南又东北阳津沟水出焉左渎北入衡漳谓之阳决口衡水东迳阜城县故城北乐成县故城南【郦注乐成即今河间府献县境陵县今山东济南府属弓髙见前修市故城在今缺　　　循县即今缺　　　观冿在武邑县东南阜城故城在今县东二十二里乐成故城在今献县东南】
　　又东北过成平县南【水经】
　　衡漳又东迳建成县故城南成平县故城在北又东右防杨津沟沟水又东北迳建成县左入衡水谓之杨津口衡漳又东左防滹沱别河故渎又东北入凊河谓之合口【郦注　建成成平二故城并在今交河县东汉志成平县有滹沱河民曰徒骇河又乐成县滹沱别水首受滹沱河东至东光入滹沱河此滹沱河即漳水古之徒骇也滹沱别河故凟即滹沱别水自乐成来者志云至东光入滹沱河盖与成平接界处也河水篇曰大河故渎东北至东光县故城西而北与漳水合是也县界清河本西汉大河之经流王莽时河徙清河由此北防漳水故郦元云清漳二渎河之旧道也合口在今青县南二里接凔州界又东北濊水出焉】
　　又东北过章武县西又东北过平舒县南东入海【水经】清漳自章武县故城西枝渎出焉谓之濊水东北迳参户亭北又迳东平舒县故城南又东北分为二水一水右出为淀一水北注滹沱谓之濊口清漳乱流而东入于海【郦注　章武汉属勃海郡唐为鲁城县在沧州北一百里东平舒故城在今大城县界淇水篇云清河自濊邑北又东北至泉州县北入滹沱又东迳漂榆邑故城南入于海今静海县本汉章武平舒二县地县北有漂榆城清漳合流经此入海寰宇记云御河自干宁军东北九十里入潮河合流向东七十里于独流口入海潮河即界河也县东北九十里有小直沽天津卫设焉本汉章武县地元为静海县之海賔镇明永乐二年筑城置卫本朝改卫为镇小直沽即古沽水后魏志章武县冇沽水水经云沽水东南至泉州县与清河合东入于海是也泉州今为实坻漷县地小直沽受南北诸水东迳天津城北又东南合大直沽而东注于海汉志所云河水东北至章武入海者也海即勃海元和志云在鲁城县东九十里今在静海县东北一百五十里南接凔州折而东北接寳坻县界禹贡之逆河后世则为勃海亦谓之海也　参户汉县兼得章武地宋为干宁军今为青县县南冇参户故城即郦注所谓参户亭也元和志云一名木门城在长芦县西北四十里青县新志云濊水东北流迳天津镇东南十里为大直沽地势平衍羣流涨溢茫无涯涘故得厥称长芦县即今县南七十里卫河西岸之长芦镇也】以今舆地言之漳水自钜鹿又北歴南宫新河冀州【并属直真定府】束鹿【属保定府】深州衡水武邑武强【并属真定府】阜城献县交河青县静海【并属河间府】大城寳坻【并属顺天府】至天津镇【属河间府】注于勃海即古徒骇河之故道也　撰水经者不知漳水即徒骇而以王莽河为禹河故云大河故渎东北迳元城县西北沙丘堰至于大陆北播为九河按汉元城县故城在今大名府元城县东沙麓之侧沙丘堰北去钜鹿尚百余里谓播为九河自此始与经自大陆又北之文不合唐人疑钜鹿广阿东去平原太逺故又以深州之陆泽当禹贡之大陆然自陆泽以东南距鬲县可三百里禹河亦必不至此始分为鬲津而南入鬲县也且古之九河并东北出至章武髙城栁县之东【髙城县故城在今盐山县南栁县故城在县东】合为逆河至碣石入海及周定王时河徙自东光南皮浮阳絶八枝而北合徒骇汉人指此为逆河是九河之所同故王莽改勃海郡曰迎河郡南皮县曰迎河亭而其实非也以意度之徒骇大势北行亦迤东八枝太史最北宜最短向南则渐加长鬲津最南最长首受大河当在南宫县界也要之九河所在后人率多附防其名为某河者未必即古之九河不名为某河者又未必非古之九河【如濊水浮水无棣冓笃马河之类】冯逡云九河今既灭难明班固云自兹距汉北亡八枝郦道元云城地并存川渎多亡斯为实録无事深求近志杂乱者勿论即如孔頴达于钦准许商三河以为言亦未可尽信【禹贡锥指】
　　黄河自巩洛以东已出险就平大伾以北地势益广衍大陆则又钟水之区也乘建瓴之势注沮洳之乡奔腾横溢必不能免禹因而疏之顺其性之所便从其地之所近而九河以名此在洚洞之际最为当机而扼要也计初时泛滥乍平九河必势均力敌既而横流益杀更复冬春消减九河之或盈或涸或通或湮亦理所必有歴时既久后人但见安澜之效而忘其弭患之功遂置九河于度外壅遏逾逺淫潦乘之河于是起而发大难之端矣凡九河之壊也非一朝一夕之故则九河之兴也抑岂仅一手一足之烈哉故曰神禹【顾祖禹川渎异同】
　　余尝往来燕齐西道河间东履清沧熟访九河故道盖昔北流衡漳注之河既东徙漳自入海北流之漳古徒骇河欤逾漳而南清沧二州之间有古河隄岸数重地皆沮洳沙卤太史等河当在其地沧州之南有大连淀西逾东光东至海此非胡苏河欤淀南至西无棣县百余里间冇曰大河曰沙河皆濒古隄县北地名八防口县城南枕无棣沟兹非简洁等河欤东无棣县北有陷河阔数里西通徳棣东至海兹非所谓钩盘河欤濵州北有士伤河西逾徳棣东至海兹非鬲津河欤士伤河最南比他河差狭是为鬲津无疑也【此本夏彛仲之言】蔡氏集传乃曰自汉以来讲求九河皆无依据祖王横之言引碣石为证谓九河已沦于海余按禹贡文北过降水至于大陆又北播为九河同为逆河入于海大陆在邢赵深三州之地尔雅之广河泽也去海岸已数百里又东至海中始叙九河则大陆与九河相离千里如是之逺而絶无表志不合禹贡之文其不可信一也王横谓海溢出浸数百里而青兖营平郡邑不闻有漂没之处而独浸九河其不可信二也今平原迤北清沧之间虽为树艺城邑相望而地形河势髙隠曲折往往可寻但禹初为九厥后或三或五迁变多寡不同必欲按名而索故致后儒纷纷之论　苏辙疏黄河之性急则通流缓则淤淀既无东西皆急之势安有两河并行之理河不两行真千古名言而禹却疏之为九或曰禹第穿成九道听河自行其一耳此妄谈岂有禹轻百姓力一至此者惟禹贡合注颇得其解夏氏引桓谭新论曰河水浊一石水六斗泥而民竞引河溉田令河不通利至三月桃花水至则决以其噎不泄也可禁民勿复引河夫引河且不可况分为九乎然则禹之导为九河也何居盖河不可分谓其上流耳若入海之处泄之愈速则河愈通利又何害哉今九河之下即为逆河殆谓自此而下即海潮逆入矣盖名虽为河其实即海也海水内吞九河外灌不惟借水力以刷沙而海之潮汐亦借河力以敌之禹之以水治水所为不可及也又曰要以入海之所固宜分疏之使速泄下流速泄则上流不壅河之利也若未及于海则流分力弱无以刷沙适壅之矣故曰河不两行两行且不可况九河欤【阎若璩四书释地续】
　　同为逆河入于海【禹贡】
　　同合为一大河名逆河而入于勃海【孔氏传】
　　康成云下尾合名为逆河言相迎受王肃云同逆一大河纳之于海其意与孔同【孔氏疏】
　　逆河者既分为九又合为一以一迎八而入于海即渤海也【苏文忠公集】
　　逆迎也河分复合以注于海迎为所所受之也河入海处旧在平州石城县东望碣石汉武帝时河徙从顿丘南东流入渤海其后大风逆河故处皆渐于海旧道堙矣【薛季宣书古文训　石城县唐初析平州卢龙县地置其故城在今直永平府滦州南三十里】
　　逆河世谓之渤海者也逆河之地比九河又特洼下故九水倾注焉虽其两旁当有涯岸其实已与海水相合不止望洋向若而已【程大昌禹贡论】
　　禹河自碣石入海此不言已见也逆河碣石今皆沦于海【尚书説】
　　禹时河入海盖在碣石地理志碣石在北平骊城县西南计渤海北距碣石五百余里而河入渤海盖汉元光三年河徙东郡所更注也而言禹时河入勃海何哉【困学记闻　阎百诗云按齐都赋旁出为勃不独今天津卫之海名勃碣石之海亦名勃或曰亦别有证乎予曰莫妙扵太史公天官书中国山川东北流其维首在陇蜀尾没于勃碣班固増其文曰尾没于勃海碣石益明显矣】
　　碣石之东为沧溟经之所谓海也其西则逆河后世谓之勃海河渠书曰同为逆河入于勃海【沟洫志同】盖汉人以勃海为海而不知其为逆河遂谓逆河在南皮浮阳河自章武入海不至碣石矣　章武汉属勃海郡郡治浮阳即今之沧州故孔疏云郡北距碣石五百余里【寰宇记沧州东北至平州五百里】河入海处逺在碣石之南禹行碣石不得入河盖逺行通水之处北尽冀州之境然后南回入河而逆上也近世学者皆宗其説斥瓒道元之谬是何也碣石在卢龙县南二十三里离海七八十里而河欲至此入海则必自今天津北行歴寳坻界转东自丰润迳滦州废石城县南又东过卢龙县南而南入于海取道迂逺地势益髙无是理也【宋人忧河尾入契丹界苏子由曰契丹之水皆南注于海地形北髙河无北徙之道】故据导河无碣石之文以为河不至碣石入海是殆未有以苏薛程黄之解示之者也诚知勃海即逆河而碣石负海当逆河之冲则纷纷诸説不攻而自破矣汉志云河自羌中积石山东北至章武入海过郡十六【按水经注黎阳以上河水所过冇金城天水武威安定北地朔方五原云中定襄雁门西河上郡河东冯翊河南河内凡十六郡黎阳以下大河故凟所过有魏郡东郡清河平原信都勃海又六郡共二十二郡而班固云过郡十六殊不可晓今攷禹河所过有魏郡广平钜鹿信都勃海而无东郡清河平原过郡凡二十一也】行九千四百里以经言之河乃自章武东出为逆河迳骊城至絫县碣石山入海又过郡二【右北平辽西并上二十一为过郡二十三】行二百余里也自禹告成之年下逮东周齐桓公之世九河亡其八枝后数十歳为定王五年已未当鲁宣公之七年而河遂东徙凡一千六百六十余歳　地理志勃海郡莽曰迎河南皮县莽曰迎河亭沟洫志亦云同为迎河入于勃海迎河即逆河説者谓莽多忌讳改逆曰迎也寰宇记云迎河在清池县西南二十三里从南皮来清池即浮阳余初不解逆河何以在此地求之数月始得其故水经淇水注云清河自东光县西又东北右防大河故渎又东北迳南皮县故城西又北迳浮阳县故城西又东北滹沱别渎注焉漳水注云衡漳自成平县南又东左防滹沱别河故渎又东北入清河谓之合口盖莽时大河南徙清河自东光县西行其故渎歴南皮浮阳至成平与漳水合水经东汉时作故指为清河实西汉大河之经流也汉人以九河播自元城之沙丘堰东北至南皮浮阳县西仍归大河是谓同为逆河云尔不知禹河自成平东迳二县之北未尝由东光而北歴其西九河下尾东北出抵髙城栁县章武之东同合为一大河以入海南北广二百余里东西长三三百里占地甚多非逆河纵而九河横东流至二县之西为逆河所截而各注之也总之大伾以东汉人不详禹河之所经而以北渎为禹河禹河一差则降水大陆九河逆河无所不差矣逆河以班志言之似为横絶之河而郑王以为迎受之河其义较长然终不能指言逆河在某地至东坡始云逆河即勃海薛士龙又因王横之言更定其义云逆河皆渐于海而后经旨乃大明与郑王之义亦甚协也　河之播而为九也势至此不得不分非禹有意分之也其同为逆河也势至此不得不合非禹有意合之也所以名逆者郑义尽之自汉人以勃海为海而逆河无所容其地唐人亦不明逆河在何处徐坚初学记曰逆迎也言海口有朝夕潮以迎河水此义最优至宋而谬论迭出贻惑滋甚林氏曰王介甫谓逆河者逆设之河非并时分流也其意以同为逆河句释上文播为九河之义如此则逆河即是九河矣罗泌曰圣人于冀衮间逆设为河以防至之患未至则不妨民耕既至则不堕民舍程珌曰禹因地之形而逆设为九河凡河之道则不建都邑不为聚落不耕不牧故谓之逆河董鼎曰格言云逆河是开渠通海以泄河之溢秋冬则涸春夏则泄此皆踵介甫之谬以九河为逆河而縁饰其辞也陈师道曰逆河者为潮水所逆行千余里邉海又有潮河自西山来经塘泊按潮河一名界河在今静海县西北受滹沱易巨马三水【巨马即涞水】合御河东至独流口入海此河在直沽口西亦不得指为逆河明丘文庄濬又言当于直沽入海之后依禹贡逆河法截断河流横开长河一带収其流而分其水以逆河为横絶之河承西汉之误以上诸説总由不知勃海即逆河而求逆河于勃海之外遂愈求愈逺耳　太史公天官书曰中国山川东北流其维首在陇蜀尾没于勃碣【汉书天文志云勃海碣石】一行言山河两戒以河济为北纪江淮为南纪由此观之禹河从勃碣入海上应天文下协地理汉武帝所谓圣人作事为万世功通于神明恐难改更者也殷本纪载汤诰之言曰东为江北为济西为河南为淮四渎已修万民乃有居四渎之由来尚矣尔雅江河淮济为四渎四渎者发源注海者也刘熙释名曰渎独也各独出其所而入海也自王莽时河徙从千乘入海而北去碣石逺矣然犹未离乎勃海也自金明昌中河徙而河半不入勃海矣元至正中又徙而河全不入勃海矣河南之济久枯河或行其故道今又与淮浑涛而入海淮不得擅渎之名四渎亡其二矣世习为固然恬不知怪愚尝为杞人之忧万一清口不利海口愈塞加之以淫潦而河淮上流一时并决挟阜陵洪泽诸湖冲荡髙堰人力仓卒不能支势必决入山盐髙寳诸湖【明隆庆四年万歴三年淮挟湖水以东两决于髙堰山阳髙寳兴盐诸境悉为巨浸】而淮南海口沙壅更甚于曩时怒不得泄则又必夺邗沟之路直趋洲南注于江至通州入海四渎并为一渎拂天地之经奸南北之纪可不惧与欲絶此患莫如复禹旧迹然河之南徙日以逺矣濬滑汲胙之间无河新乡获嘉亦无河矣贾让李垂之策将安所用之或曰金乌蘓克锡克请于新乡县西决河水使东北合清河至清州栁口入海其説不可行乎曰今新乡流絶欲自武陟之东濬其故道约一百三四十里更于新乡县西决河使东北流凿生地五十余里劳费不訾民何以堪且荥阳以下毎决必溃右隄未闻有决左隄而北者疑此地北髙南下新乡县西之故道去清河虽近未必能导之使北也然则河竟将若何曰封丘以东地势南髙而北下河之北行其性也徒以有害于运故遏之使不得北而南入于淮南行非河之本性东冲西决卒无宁歳故吾谓元明之治运得汉之下策而治河则无策何也以其随时补苴意在运而不在河也设防通有时而不用则河可以北先期戒民凡田庐冢墓当水之冲者悉迁于他所官给其费且振业之两岸之隄増卑倍薄更于低处创立遥隄使水至得左右游波寛缓而不廹诸事已毕然后纵河所之决金龙注张秋而东北由大清河入于勃海殊不烦人力也盖禹河本有可复之机一失之于元封再失之于永平三失之于熙宁至明昌以后事无可为居今日而规复禹河是犹坐谈龙肉终不得饱也河之离旧愈逺则反本愈难但得东北流入勃海天文地理两不相悖而河无注江之患斯亦足矣求如西汉之河不可得即如宋之北流亦不可得而况降水大陆之区也呜呼禹河其不复矣乎【禹贡锥指】
　　夏书曰禹抑鸿水十三年过家不入门陆行载车水行载舟泥行蹈毳山行即桥以别九州随山浚川任土作贡通九道陂九泽度九山然河葘衍溢害中国也尤甚唯是为务故道河自积石歴龙门南到华隂东下砥柱及孟津雒汭至于大伾于是禹以为河所从来者髙水湍悍难以行平地数为败乃厮二渠以引其河【索隠曰厮汉书作洒史记旧本亦作洒字从水按韦昭云疏决为洒字音疏跬反厮即分其流泄其怒是也二渠其一则漯川其二王莽时遂空也】北载之髙地过降水至于大陆播为九河同为逆河入于勃海【瓉曰禹贡曰夹右碣石入于　然则河口之入海乃在碣石武帝　光二年河徙东郡更注勃海禹时不注勃海也　史记河渠书　浚同濬説文濬深通川也书尧典封十有二山濬川是也书言濬川总言之也孟子言疏防决排分言之也今之治水者但知有隄筑之能而已浚则安能陂説文阪也一曰池也禹贡九泽既陂四海防同言治水功成也风俗通义曰陂者繁也言因下钟水以繁利万物也今陂皆以溉灌夫中古之陂以溉灌也胜国之陂以济运也后人不知此义凡遇陂湖水柜之处尽请陞科以致水无潴蓄潦则淹没民田旱则漕船阻滞嗟乎陞科者徒知聚敛耳富国耳而不知适所以病国且困民也详见畧例禹无酾渠之事亦见畧例】
　　酾二渠引河北载之髙地过降水至于大陆此説不然据经但言东过洛汭至于大伾北过降水至于大陆初未尝有二渠之説况禹之治水欲使水由地中行自髙而决之于下流者也今乃谓载之髙无是理也据经之所载既无二渠之説则太史公何据而为此言太史公尝曰九州山川尚书近之矣至于言河流则不知取正于书而自为此説何也意者太史公未尝得真孔氏古文书其所传本或有异矣今当以孔氏本为正【尚书全解　酾当作洒今本汉书作酾传冩之讹】
　　太史公班孟坚谓禹酾二渠以引其河一贝丘一漯川李垂导河书曰东为漯川者乃今泉源赤河北出贝丘者乃今王莽故渎而汉塞宣房所行二渠盖独漯川其一则汉决之起观城入蒲台所谓武河者也鼂补之河议曰二渠于禹贡无见【王应麟困学记闻】
　　河渠书曰厮为二渠复禹旧迹是以二渠出于禹也及考之禹迹河自龙门至于大陆皆为一流至秦河决魏都始有二流子长盖误指秦时所决之渠以为禹迹也【张燧千百年眼　禹贡原无分渠之説林氏所见极是注云二渠其一出贝丘其一则漯川也然史汉皆言引河不言引漯何得遽以漯川实之盖周定王五年河徙自宿胥口东行漯川太史公遂错认为禹之故迹班氏从而附防之注家既知二渠一为漯川而又不能明正其非均失之矣】
　　周定王五年河徙【周谱　见汉耆沟洫志】
　　蔡传周定王五年河徙砱砾砱砾不知在何处按沟洫志贾让治河奏有荥阳漕渠如淳曰今砾谿口是也师古曰砾谿谿名即水经所云泲水东过砾谿者阿谁读误本汉书以今为令又加石作砱殊足使人喷饭即以砾谿言之水经济水东至北砾谿南东出过荥阳县北又东【句】南砾谿水注之道元云水出荥阳城西南李泽泽中有水即古冯池地理志曰荥阳县冯池在西南是也东北流歴敖山南迳虢亭北又东北过荥阳县北断山东北注于济世谓之砾石涧即经所谓砾谿矣砾谿口即南砾谿水入济处也古之决口皆在大伾之东金元时所决渐西至明天顺中河自武陟徙入原武而获嘉之流遂絶变斯极矣荥阳今为荥泽县与获嘉相对周时河徙宁遽在此邪唯汉平帝世河浸汴济谓徙从砾谿口则可然亦无砱砾之名也此説当必有所本顷阅王伯厚河渠考引程氏曰周时河徙砱砾至汉又改向顿丘东南流程氏疑即大昌及检禹贡论其第十一篇有云周定王五年河徙故渎汉元光三年河水徙从顿丘东南流入勃海却无砱砾字又图説莨荡渠口辨引如淳注亦作今砾谿口不作砱砾则二字明系杜撰絶无根据诞妄乖谬莫甚于此而学者宗之以王伯厚之淹博亦不能正其失而且累及于程氏地理之学谈何容易【禹贡锥指】
　　周威烈王十三年晋河岸倾壅龙门至于厎柱【大事记】春秋时河患见史传始于此【困学记闻】















　　行水金鉴巻五
　　钦定四库全书
　　行水金鉴巻六
　　江南按察使傅泽洪撰
　　河水
　　秦始皇帝八年河鱼大上【史记秦本纪　索隠曰谓河水溢鱼大上平地亦言遭水害也】
　　秦始皇帝二十二年王贲攻魏引河沟灌大梁大梁城壊【史记秦本纪】
　　河沟者鸿沟也【即汉志所谓狼汤渠】据水经注隂沟本蒗荡渠在浚仪县北自王贲断故渠引水东南出以灌大梁谓之梁沟于是水出县南而不迳其北遂目梁沟为蒗荡渠亦曰鸿沟浚仪故县在今开封府西北即大梁城魏所都也自智伯引汾水以灌晋阳世皆知水之可以亡人国苏代云秦正告魏曰决荥口魏无大梁其后王贲竟用之以灭魏按荥口水即职方之荥川后世亦谓之济水水经注济水自阳武县故城南又南迳封丘县南又东迳大梁城北故亦可决之以灌也贲所引是蒗荡渠非荥渎然水不同而其地则总在大梁之北王横曰秦攻魏决河灌其都决处遂大不可复补宜郤徙完平处更开空使縁西山足乗髙地而东北入海乃无水灾则似谓贲所引者大河之经流盖苏代述秦告魏又云决白马之口魏无黄济阳决宿胥之口魏无虚顿丘二口一在白马一在黎阳王横以是谓贲所引者在此间决处即白马口西山足即宿胥口也然史记明言引河沟则非大河之经流亦审矣【水经注云河水旧于白马县决通濮济黄沟故苏代説燕曰决白马之口魏无黄济阳竹书纪年梁恵成王十二年楚师决河水以水长垣之外者也按黄即外黄外黄城在今杞县东北六十里济阳城在今兰阳县东五十里去魏都尚逺且苏代所称皆秦恐喝之辞未甞实见诸行事白马之口楚决非秦决也汉书叙传曰秦决南涯如淳注云秦决河灌大梁遂灭之通为沟入淮泗皆承横之误】近世河徙经开封城北宋端平元年防古决寸金淀灌赵葵军【淀在城北二十余里】明崇祯十五年贼决朱家寨隄以灌城【寨在城西北十七里即古大梁城之北】其所引者皆大河之经流也与王贲地同而水异呜呼不仁者之作俑祸及万世而未有艾痛哉【禹贡锥指】
　　汉文帝十二年冬十二月河决东郡【汉书文帝本纪史记河渠书汉书沟洫志皆云汉兴三十有九年文帝时河决酸枣东溃金隄当为文帝之前十六年也而本纪则曰十二年或是志书之误当云汉兴三十有五年也】
　　汉武帝建元三年春河水溢于平原【汉书武帝本纪】
　　汉兴三十九年孝文时河决酸枣东溃金隄【正义曰括地志云金隄一名千里隄在白马县东五里】于是东郡大兴卒塞之其后四十有余年今天子元光之中而河决于瓠子东南注钜野【正义曰括地志云郓州钜野县东北大泽是】通于淮泗于是天子使汲黯郑当时兴人徒塞之辄复壊是时武安侯田蚡为丞相其奉邑食鄃【索隠曰鄃音输韦昭云清河县也】鄃居河北河决而南则鄃无水菑邑收多蚡言于上曰江河之决皆天事未易以人力为彊塞塞之未必应天而望气用数者亦以为然于是天子乆之不事复塞也【史记河渠书】
　　河决观【徐广曰观县名属东郡】梁楚之地固巳数困而縁河之郡隄塞河辄决壊费不可胜计【史记平准书　河决东郡之观县当在武帝时汉书地理志东郡有畔观县也县在今东昌府观城县界】
　　汉武帝元光三年春河水徙从顿丘东南流入勃海【师古曰顿丘丘名因以为县本卫地地理志属东郡今则在魏州界也】夏五月河决濮阳汜郡十六【师古曰濮阳东郡之县也水所泛凡十六郡界】发卒十万救决河起龙渊宫【汉书武帝本纪　通鉴考异曰武纪云东南流入勃海按顿丘属东郡勃海乃在顿丘东北恐误因删去入勃海三字盖误以东南二字属下读也河水徙从顿丘东南是一句】
　　元光三年河水决濮阳瓠子沟洫志言之甚详而顿丘之决口及入海处与中间经过之地皆不可得闻今以水经注考之北渎初经顿丘县西北至是改流盖自戚城西决而东北过其县东南歴畔观至东武阳夺漯川之道东北至千乗入海者也漯川狭小不能容故其夏又自长夀津溢而东以决于濮阳则东南注钜野通淮泗而北渎之流微漯川之水涸矣及武帝塞宣房道河北行二渠则正流全归北渎余波仍为漯川顿丘之决口不劳而塞故志略之程大昌以为元光以后河竟行顿丘东南非也汉世河两决瓠子一塞于武帝再塞于王延世河自是不复决而南辄泛溢入平原济南千乗骎骎乎有向东之势矣【禹贡锥指】
　　自河决瓠子后二十余嵗嵗因以数不登而梁楚之地尤甚天子既封禅巡祭山川其明年旱干封少天子乃使汲仁郭昌发卒数万人塞瓠子决于是天子已用事万里沙【正义曰括地志云万里沙在华州接县东北二十里】则还自临决河沈白马玉璧于河令羣臣从官自将军已下皆负薪寘决河是时东流【汉书无流字】郡烧草以故薪柴少而下淇园之竹以为楗【如淳曰树竹塞水决之口稍稍布插接树之水稍弱补令密谓之楗以草塞其里乃以土填之有石以石为之】天子既临河决悼功之不成乃作歌曰瓠子决兮将奈何皓皓旰旰兮闾殚为河殚为河兮地不得宁功无已时兮吾山平吾山平兮钜野溢鱼沸郁兮柏【徐广曰柏犹廹也】冬日延【徐广曰延作正】道弛兮离常流蛟龙骋兮方逺游归旧川兮神哉沛不封禅兮安知外为我谓河伯兮何不仁泛滥不止兮愁吾人齧桑浮兮淮泗满乆不反兮水维缓一曰河水汤汤兮激潺湲北渡迂兮浚流难搴长茭兮沉美玉河伯许兮薪不属薪不属兮卫人罪【师古曰东郡本卫地故言此卫人之罪也】烧萧条兮噫乎何以御水頽林竹兮楗石菑宣房塞兮万福来于是卒塞瓠子筑宫其上名曰宣房宫而道河北行二渠复禹旧迹而梁楚之地复宁无水灾【史记河渠书　记云四十有余年汉书作三十六嵗盖自文帝十二年癸酉至武帝元光三年已酉是三十六年也金隄在今开州界】
　　汉武帝填河告神玉册文云洚水为灾河决瓠子堕损城隍漂残民物皇帝钦闻乃齐心罪己减膳避殿命驾临河以阅灾变遂刑牲沉璧以告阳侯曰朕闻天一生水润下为徳泽及草木以滋百谷淮海安流帆樯和济汪洋之徳功侔天地何乃逆流汹涌横溢为眚淹流我田庐漂流我黎庶遂致平畴渥野化作鲸波使我农氓废畊爰损百谷朕之不徳上干天和今乃责躬罪己修徳肆赦少邀天眷乃敕司农出金司空调役下淇园之竹以为楗沉嵩阳之石以为基必使金隄永固玉海安澜神维有灵鉴观不爽【阙古玉图谱】
　　汉武帝元封二年夏四月祠太山至瓠子临决河【服防曰瓠子隄名在东郡白马苏林曰在鄄城以南濮阳以北广百步深五丈】命从臣将军以下皆负薪塞河隄作瓠子之歌【汉书武帝本纪　水经瓠子河出东郡濮阳县北河注县北十里即瓠子河也濮阳即今东昌府濮州白马在今延津县界】
　　瓠子河决有蛟龙从九子自决中逆上入河濆沫流波凡数十里【西京杂记】
　　瓠子在雷泽黄河故道今呼为沙河沙河西北其口犹存土人谓之瓠冈也【陈师道后山丛谈】
　　是时方事匈奴兴功利言便宜者甚众齐人延年上书【师古曰史不得其姓】言河出昆仑经中国注勃海是其地埶西北髙而东南下也可案图书观地形令水工准高下开大河上领出之胡中东注之海如此闗东长无水灾北边不忧匈奴可以省隄防备塞士卒转输胡寇侵盗覆军杀将暴骨原野之患天下常备匈奴而不忧百越者以其水絶壤断也此功壹成万世大利书奏上壮之报曰延年计议甚深然河乃大禹之所道也圣人作事为万世功通于神明恐难改更自塞宣房后河复北决于馆陶分为屯氏河【师古曰屯音大门反而隋室分析州县误以为毛氏河乃置毛州失之甚矣】东北经魏郡清河信都勃海入海广深与大河等故因其自然不隄塞也此开通后馆陶东北四五郡虽时小被水害而兖州以南六郡无水忧【汉书沟洫志】
　　于阗之西水皆西流注西海其东水东流注盐泽【索隠曰盐水也太康地记云河北得水为河塞外得水为海也正义曰汉书云盐泽玉门闗三百余里广袤三四百里其水皆潜行地下南出于积石山为中国河括地志云蒲昌海一名泑泽一名盐泽一名辅日海一名穿兰亦名临海在沙州西南玉门闗在沙州夀昌县西六里】盐泽潜行地下其南则河源出焉【索隠曰案汉书西南夷传云河有两源一出葱岭山一出于阗山海经云河出昆仑东北隅郭璞云河出昆仑潜行地下至葱岭山于阗国复分流岐出合而东注泑泽已而复行积石为中国河泑泽即盐泽也一名蒲昌海西域传云于阗州南山下与郭璞注山海经不同广志云蒲昌海在蒲类海东也】多玉石河注中国而楼兰姑师邑有城郭临盐泽盐泽去长安可五千里　汉使穷河源河源出于阗其山多玉石采来天子案古图书名河所出山曰昆仑云【史记大宛传】禹本纪言河出昆仑髙二千五百余里日月所相避隠为光明也自张骞使大夏之后穷河源恶睹所谓昆仑者故言九州山川尚书近之矣至禹本纪山经所有放哉【汉书张骞传赞　注云放荡迂濶不可信也】
　　张骞及后使者皆未甞指于阗之山为昆仑武帝自案古图书以名之耳故史云恶覩【禹贡锥指】
　　匈奴之西乌孙之南南北有大山中央有河东西六千余里南北千余里东则接汉阸以玉门阳闗西则限以葱岭其南山东出金城与汉南山属焉其河有两源一出葱岭一出于阗于阗在南山下其河北流与葱岭河合东注蒲昌海蒲昌海一名盐泽者也【汉书西域传水经昆仑墟在西北去嵩高五万里地之中也其高万一千里河水出其东北陬屈从其东南流入于勃海又南入葱岭山又西迳罽賔国北又西迳月氐国南又西迳安息南河水与蜺罗跂禘水同注雷翥海又西迳四大塔北又西迳陀卫国北河水又东迳皮山国北又东与于阗河合南河又东迳于阗北又东北迳扜弥国北又东迳且末国北北河又东北流分为二水枝流出焉北河自疎勒流迳南河之北又东迳莎车国南又东南迳温宿国又东迳姑墨国南又东迳注賔城南又东迳楼兰城南又东注于泑泽即经所谓蒲昌海也水积鄯善之东北龙城之西南龙城故大国地方千里皆为盐而刚坚故蒲昌亦有盐泽之称其中洄湍电转为隠沦之脉即河水之所潜而出于积石也】
　　宣帝地节中光禄大夫郭昌使行河北曲三所水流之埶皆邪直贝丘县【师古曰直当也】恐水盛隄防不能禁乃各更穿渠直东经东郡界中不令北曲渠通利百姓安之元帝永光五年河决清河灵鸣犊口【师古曰清河之灵县鸣犊河口也】而屯氏河絶成帝初清河都尉冯逡奏言郡承河下流与兖州东郡分水为界城郭所居尤卑下土壤轻脆易伤顷所以阔无大害者以屯氏河通两川分流也今屯氏河塞灵鸣犊口又益不利独一川兼受数河之任虽髙増隄防终不能泄如有霖旬日不齐必盈溢灵鸣犊口在清河东界所在处下虽令通利犹不能为魏郡清河减损水害禹非不爱民力以地形有埶故穿九河今既灭难明屯氏河不流行七十余年新絶未乆其处易浚【刘奉世曰河不流行不字宜为水字或衍不字】又其口所居高于以分流杀水力道里便宜可复浚以助大河泄暴水备非常又地节时郭昌穿直渠后三嵗河水更从故第二曲间北可六里复南合今其曲埶复邪直贝丘百姓寒心宜复穿渠东行不豫修治北决病四五郡南决病十余郡然后忧之晚矣事下丞相御史白博士许商治尚书善为筭能度功用【师古曰白谓白于天子也】遣行视以屯氏河盈溢所为方用度不足可且勿浚后三嵗河果决于馆陶及东郡金隄泛滥兖豫入平原千乗济南凡灌四郡三十二县水居地十五万余顷深者三丈壊败官亭室庐且四万所御史大夫尹忠对方略疏濶上切责之忠自杀遣大司农非调【师古曰大司农名非调也】调均钱谷河决所灌之郡谒者二人发河南以东漕船五百防【师古曰一船为一防】徙民避水居丘陵九万七千余口河隄使者王延世使塞【华阳国志云延世字长叔犍为资中人】以竹落长四丈大九围盛以小石两船夹载而下之三十六日河隄成上曰东郡河决流漂二州校尉延世隄防三旬立塞其以五年为河平元年卒治河者为着外繇六月【师古曰以卒治河有劳虽执役日近皆得比繇戍六月也着谓着于簿籍】惟延世长于计策功费约省用力日寡朕甚嘉之其以延世为光禄大夫秩中二千石赐爵闗内侯黄金百斤后二嵗河复决平原流入济南千乗所壊败者半建始时复遣王延世治之杜钦説大将军王凤以为前河决丞相史杨焉言延世受焉术以塞之蔽不肯见今独任延世延世见前塞之易恐其虑害不深又审如焉言延世之巧反不如焉且水埶各异不博议利害而任一人如使不及今冬成来春桃花水盛必羡溢有填淤反壤之害【师古曰反壤者水塞不通故令其土壤反还也】如此数郡种不得下民人流散盗贼将生虽重诛延世无益于事宜遣焉及将作大匠许商谏大夫乗马延年杂作【孟康曰乗马姓也】延世与焉必相破壊深论便宜以相难极商延年皆明计算能商功利足以分别是非择其善而从之必有成功凤如钦言白遣焉等作治六月乃成复赐延世黄金百斤治河卒非受平贾者为着外繇六月【苏林曰平贾以钱取人作卒顾其时庸之平价也如淳曰律説平贾一月得钱二千　汉书沟洫志】
　　汉成帝建始四年秋大水河决东郡金隄【师古曰金隄者河隄之名今在滑州界】
　　冬十月御史大夫尹忠以河决不忧职自杀【汉书成帝本纪】汉成帝河平元年春三月诏曰河决东郡流漂二州【师古曰兖豫之地】校尉王延世隄塞辄平其改元为河平【汉书成帝本纪】王尊为徐州刺史迁东郡太守乆之河水盛溢泛浸瓠子金隄老弱奔走恐水大决为害尊躬率吏民投沉白马祀水神河伯尊亲执圭璧使巫策祝请以身填金隄因止宿庐居隄上吏民数千万人争叩头救止尊尊终不肯去及水盛隄壊吏民皆奔走唯一主簿泣在尊旁立不动而水波稍却还吏民嘉壮尊之勇节白马三老朱英等奏其状下有司考皆如言于是制诏御史东郡河水盛长毁壊金隄未决三尺百姓惶恐奔走太守身当水冲履咫尺之难不避危殆以安众心吏民复还就作水不为灾朕甚嘉之秩尊中二千石加赐黄金二十斤【汉书王尊传　尊字子赣髙阳人】
　　汉成帝河平四年三月遣光禄大夫博士嘉等十一人行举濒河之郡水所毁伤困乏不能自存者财振贷【师古曰巡行而举其状也财与裁同】其为水所流压死不能自葬令郡国给槥椟葬埋已葬者与钱人二千避水它郡国在所冗食之【文颖曰冗散也汉书成帝本纪】
　　汉成帝鸿嘉四年秋勃海清河河溢被灾者振贷之【汉书成帝本纪】
　　鸿嘉四年杨焉言从河上下患底柱隘可镌广之上从其言使焉镌之镌之裁没水中不能去而令水益湍怒为害甚于故是嵗勃海清河信都河水湓溢灌县邑三十一败官亭民舍四万余所河隄都尉许商与丞相史孙禁共行视图方略禁以为今河溢之害数倍于前决平原时今可决平原金隄间开通大河令入故笃马河【韦昭曰在平原县】至海五百余里水道浚利又干三郡水地得美田且二十余万顷足以偿所开伤民田庐处又省吏卒治隄救水嵗三万人以上许商以为古説九河之名有徒骇胡苏鬲津今见在成平东光鬲界中【师古曰此九河之三也徒骇在成平胡苏在东光鬲津在鬲成平东光属勃海鬲属平原徒骇者言禹治此河用功极众故人徒惊骇也胡苏下流急疾之貌鬲津言其顺小可鬲以为津而渡也鬲与隔同】自鬲以北至徒骇间相去二百余里今河虽数移徙不离此域孙禁所欲开者在九河南笃马河失水之迹处埶平夷旱则淤絶水则为败不可许公卿皆从商言先是谷永以为河中国之经渎圣王兴则出图书王道废则竭絶今溃溢横流漂没陵阜异之大者也修政以应之灾变自除是时李寻解光亦言隂气盛则水为之长故一日之间昼减夜増江河满溢所谓水不润下虽常于卑下之地犹日月变见于朔望明天道有因而作也众庻见王延世防重赏竞言便巧不可用议者常欲求索九河故迹而穿之今因其自决可且勿塞以观水埶河欲居之当稍自成川跳出沙土然后顺天心而图之必有成功而用财力寡于是遂止不塞满昌师丹等数言百姓可哀上数遣使者处业【师古曰谓安处之】振赡之【汉书沟洫志】
　　志言自塞宣房后河复北决于馆陶分为屯氏河东北经魏郡清河信都勃海入海广深与大河等故因其自然不隄塞也元帝永光五年河决清河灵鸣犊口而屯氏河絶成帝初灵鸣犊口又不利清河都尉冯逡奏言郡承河下流土壤轻脆易伤屯氏河絶未乆宜复浚以助大河泄暴水此思患豫防之道也而博士许商行视以为方用度不足且勿浚后三嵗河果决馆陶及东郡金隄灌四郡三十二县遣王延世塞之后二嵗河复决平原流入济南千乘又遣延世塞之费更不訾鸿嘉四年勃海信都河水湓溢灌县邑三十邑许商与丞相史孙禁共行视图方略禁以为可决平原金隄间开通大河令入故笃马河至海五百余里氷道浚利此因利乗便之术也而商以为禁所欲开者在九河南失水之迹不可许公卿皆从商言又以谷永李寻解光等奏竟止不塞遣患八十余年至永平十三年而后已嗟乎商以治尚书善为算称故丞相御史白遣行视而其方略乃如此欲省费而费益多欲循九河之迹而九河不可复经术竟何为哉故谚曰以书御者不尽马之情以古制今者不达事之变【禹贡锥指】
　　绥和二年哀帝即位秋诏曰乃者河南颍川郡水出流杀人民败壊庐舍朕之不徳民反受辜朕甚惧焉已遣光禄大夫循行举籍【师古曰举其名籍也】赐死者棺钱人三千其令水所伤县邑及它郡国灾害什四以上民赀不满十万皆无出今年租赋【师古曰什四谓十分损四　汉书哀帝本纪】
　　哀帝初平当使领河隄奏言九河今皆窴灭按经义治水有决河深川【师古曰决分泄也深浚治也】而无隄防壅塞之文河从魏郡以东北多溢决水迹难以分明四海之众不可诬宜博求能浚川疏河者下丞相孔光大司空何武奏请部刺史三辅三河农太守举吏明能者莫有应书【汉书沟洫志　平当字子思平陵人以经明禹贡使行河哀帝即位徴光禄大夫至丞相见平当本传】刑政修而河伯效顺者上也简贤任能而用得其当者次也禹之治水曰导曰濬原无隄防壅塞之文朱子嘉平当之奏故大书以美之【河志】
　　平当使领河隄奏按经义治水有决河深川而无隄防壅塞之文宋开宝之诏亦曰朕每阅前书详究经渎至若夏后所载但言导河至海随山浚川未闻力制湍流广营髙岸今之言治水者计无出于隄塞二事箕子答武王之访首言鲧湮洪水汩陈其五行帝乃震恐后世治河之臣皆鲧也非其人之愿为鲧乃教之使为鲧也是以水不治而彛伦斁也【日知録】徐节孝先生言禹之治水疏河浚川未甞有隄防堙塞之义故鲧治水绩用不成班固谓禹堙洪水谬矣隄防堙塞盖起于战国战国之时不仁者茍于利已壅防众川而遗害邻国故齐与赵魏以河为境赵魏濵山齐地卑下齐乃筑隄去河二十五里又诸侯之国引河溉田茍简一时之利而禹之故道浸徙不复汉兴三十余年乃有河决之患至武帝元光中河决于瓠子南注钜野通于淮泗数塞数壊当此之时去古未逺承文景之盛求九河之道复先王之法岂不易哉乃以二十年之忧二十年之劳卒为隄防堙塞之记而已虽复其渠终不免决溢之患遂令随其地势东渐于海使水行地上而隄防竟作遗害后世矣上塞则下决矣南塞则北决矣今日塞明日复决矣今年塞明年复决矣此岂水之性也哉其势使然也今濵河郡县嵗治隄其费不下万计及其大决则所残无数其小决亦不免伤人禾稼壊人屋庐杀人性命故戍卒闻戍河之命必与其家聚哭及其行则父母妻子送之于道路以为生死之诀岂不痛哉战国时隄防皆去国数十里以两隄相去则是不下五十里其水势尚得往还而不至迫隘不至大暴今之隄防近者数百步逺者不过数里故其势迫隘不得息决长河之濵浩然之势积斗筲之土以为御捍之具是何异捧土而塞尾闾以一杯水救一车薪之火也其説甚为痛快第其欲遵先王之法求索九河故道而穿之未免迂濶夫当宋之时九河其乌可复哉唯如平当所奏求能浚川疏河之人而为决河深川之事九河虽不可复而河患庶可少弭矣　河身髙运河身亦髙身既髙矣而又日渐加筑运河隄之髙也防与城埒谚云黄土接城头淮扬一旦休吁可畏哉而况髙堰去宝应髙一丈八尺有竒去髙邮髙二丈二尺有竒髙宝隄去兴化泰州田髙丈许或八九尺其去堰不啻卑三丈有竒矣【见潘宫保两河议】老友周竹冈云髙堰原以障洪泽全湖之水每每上年将隄工加髙一尺则次年湖水亦必加髙一尺仍复漫隄而过但湖水长至一丈二尺外再欲加髙修防费大此康熙二十二年之言也四十年间总河张公题奏龙门坝石工原估九层必须加砌五层髙出水面方资捍御又于六坝全闭之后公议修防之法佥云通共加镶柴工以七尺为度如六尺者加一尺五尺者加二尺以次第加髙出水面七尺庻可捍御风浪即此二年观之可见髙堰之隄益加而益髙矣今髙宝运河沿隄张公所树木榜及歴来碑碣之皆埋在土中临河市店悉自隄顶层级而下更可见一二十年间运河身与隄亦日渐加髙矣夫以淮扬两郡诸州县之城郭田庐亿万万生灵俱在釜底吁可畏哉居今日而言行水决河深川事不可缓巳【郑元庆小谷口荟蕞】
  </div>
  <div class="pagination">
   <a href="行水金鉴_page8.html">
    上一页
   </a>
   <span>
    ...
   </span>
   <a href="行水金鉴_page4.html">
    4
   </a>
   <a href="行水金鉴_page5.html">
    5
   </a>
   <a href="行水金鉴_page6.html">
    6
   </a>
   <a href="行水金鉴_page7.html">
    7
   </a>
   <a href="行水金鉴_page8.html">
    8
   </a>
   <span class="current-page">
    9
   </span>
   <a href="行水金鉴_page10.html">
    10
   </a>
   <a href="行水金鉴_page11.html">
    11
   </a>
   <a href="行水金鉴_page12.html">
    12
   </a>
   <a href="行水金鉴_page13.html">
    13
   </a>
   <a href="行水金鉴_page14.html">
    14
   </a>
   <span>
    ...
   </span>
   <a href="行水金鉴_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
