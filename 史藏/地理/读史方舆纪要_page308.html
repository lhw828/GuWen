<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 308 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 308 页/共 479 页</h1>
    <div class="content">
　　○纯德山城东北四十里。旧名松林山，兴献陵寝在焉。嘉靖十年，诏改今名。《志》曰：纯德山西南十里曰天子冈，又北三里曰九龙冈，横亘而西，即石城山也。《志》云：石城山，在府西十里。又府南半里有章山，或以为即内方山。○木山，在府治东一里，一名武陵。《春秋》庄四年，楚武王卒于木之下，即此。上有青泥池，一名青泥山。《三国志》：魏乐进与关羽相拒于青泥。祝穆曰：即此山也。考《乐进传》，进与羽相距于襄阳，或是襄阳之青泥河。

　　子母山府北百里。有二十二峰，大小相接，环列如屏。其相近者曰窄山，山势褊窄。又有仙潭山，高数百仞，上有仙潭洞。山口复有二山对峙，曰狮子山、象山，雄踞水口，为郡城之胜。○聊屈山，在府东五十里，接京山县界。山势突起，绵亘数十里。上有白鹿池，一名卢屈山。又有界山，在府东北八十里，接随州界，其相近者曰温峡山。两山对峙如峡，温峡河出焉，流入汉江。

　　关门山府西北百里。高耸岩，有石如屏，障塞山口，俨若关门。其上又有石凤洞，列石攒峙，如凤昂首，中容数十人。○城子山，在府东南百四十里。上有土城，亦昔时保聚处。《郡志》：今山在京山县东二十里。又盘石岭，在府东四十里，有上盘、中盘、下盘三岭，以石路盘曲而名。又桐木岭，在府东北七十里。

　　○汉江在府城西。上至襄阳七百里，下至沔阳七百里。自北而来，径石城西南，至沔阳、汉阳，流入大江。《水利考》：汉江旧道，逼近石城。嘉靖初，西徙沿山湾一带，去城渐远，水患日甚。其故在丰乐一带，旧有九龙滩、龙爬港、桐木岭、金花、熨斗等湖之分泄；至石城，则旧有城北湖、池河、殷家等河之注蓄。今皆淀淤，军民官庄，争垦为业也。又自石城而下，由蔡家桥、板桥湾、上下流涟、马公洲、小河口，以达于南河，迂回三百余里，土人总名之曰红庙堤，最为要害。考蔡家桥，旧有口通二圣套入湖，又有流涟、金港二口通枝河，达赤马、野猪等湖，由青树湾入军台港，分泄汉流，以故堤得无虞。今半堙塞，不可复疏。此嘉靖二十八年以来，有诸堤尽决之患也。详见大川及川渎异同。

　　直河在府北十五里。其水直入汉江，故名。俗讹为池河。府北三十里又有瓦埠河，流入直河。《志》云：池河，即《水经》所载枝水也。源出大洪山，西南流，经襄阳宜城县界。又有氵敖水，在府北六十里，合流而西南，注于沔水。

　　丰乐水府北九十里。源出大洪山，流经盘石岭，南入汉江。溉田甚广，岁赖以丰，因名。《志》云：丰乐河，为郡城津渡要口，常议设兵巡戍。嘉靖十八年，车驾南巡以及回銮，皆驻于此。又有穴河，在府南百三十里，有穴口镇。其水自汉江分流而东南，凡百余里，又东流至汉阳界，仍合汉水，入大江。又有蒿河，在府东六十里，府北六十里之洋子河流合焉。又寨子河，在府东五十里。又府东八十里有芹菜河，东北六十里有长河，俱流入汉江。又有殷家河，在府西北十五里，今堙。

　　臼水府东三十里。郦道元曰：出聊屈山，西南流入于汉水。臼口驿，以臼水而名也。《左传》定四年，楚昭王奔随，将涉成臼，即此。《志》云：臼水旧流入汉川县，入沌水。意臼水不一处也。今故道已堙。○溧水，在府西北。《宋史》：咸淳十年，蒙古陷襄樊，伯颜以大兵趣郢，至溧水，麾军径渡，溧水盖汉旁支川也。今堙。

　　城北湖府北五里。流通汉江。又卢γ长河湖，在府西南百二十里，其相近者曰赤马野猪湖。皆汉水回合处也。今俱掌于河泊所。又龙母湖，在府南三十里，相传有龙驰骛于此，本名龙骛河，水溢则通汉江。

　　藤湖在府东南。汉北诸水所溢也。蒙古伯颜袭郢，不克，获俘民，言沿江九郡精锐，皆萃于二郢，若舟师出其间，骑兵不得护岸，此危道也。不若取黄家湾堡，东有河口，由中拖船入藤湖，转而下江，仅三里。伯颜从之，郢州遂危。○泉子湖，在府东。伯颜由藤湖入汉江，趣郢城。郢州将赵文义来追，战于泉子湖。文义败绩，伯颜进至城南之沙阳，而郢城之师溃。

　　金港府南一里。源出木山，流里许，入汉江。宋尝于此采金。今塞。又龙凤港，在府南四十里。汉江之支流也。○龙池泉，在府东三十里。溉田百顷，其相近者又有猪龙池泉。又府东九十里有双泉，俱有灌溉之利。《志》云：府南二十里有五龙堰，府北三十里有莲花堰，俱堰水灌田，各数百顷。又有洗罗陂，亦在府北三十里。府南四十里又有竹陂。

　　○塘港关府南三十五里。府西北十五里有直河关，今亦名池河关。又府南有南津关。皆有官兵戍守。《志》云：南津关，旧有富水递运所，万历中废。

　　贾堑镇在府西南。唐乾符四年，王仙芝寇荆南，时汉水浅狭，贼自贾堑渡，径至城下，攻陷罗城，焚掠而去。又黄家湾堡，在府南三十里。伯颜攻郢不克，从俘卒言，遣军袭黄家湾堡，拔之。诸军破竹席地，荡舟由藤湖入汉，是也。○郢东马驿，在府东七十里。又府北六十里有丰乐驿，在丰乐河滨。城南又有石城水驿。又南百二十里有臼口水驿。《志》云：长寿县东三里旧有田城驿，北六十里有马安驿，明初，与县俱废。又石城驿，嘉靖十年，改石城水马驿。鱼料驿，嘉靖十八年，改丰乐河水马驿。

　　京山县府东百十里。东至德安府应城县百里，南至景陵县百里。汉为竟陵县地。后汉为竟陵、南新市二县地。晋因之。皆属江夏郡。惠帝时，析置新阳县，属竟陵郡。宋、齐因之。梁置北新州治焉，并置梁宁郡。西魏改州曰温州，县曰角陵。隋初，郡废。大业初，州废，改县曰京山，属安陆郡。唐初，复置温州。贞观中，改为郢州治，寻还属郢州。宋因之。宋末，移治汉滨。元复旧，属安陆府。明初，属安陆州。今县城周四里有奇，编户三十一里。

　　○南新市城县东北百里。楚新市邑。《秦纪》：昭襄八年，使将军芊戎攻楚，取新市。王莽时，王匡兄弟举兵于此，刘伯升收新市、平林兵讨莽，是也。光武即位，置南新市县，属江夏郡，以常山郡有新市县也。晋因之，仍属江夏郡。宋改曰新市，属竟陵郡。齐、梁因之。西魏改新市曰富水，又置富人郡治焉。隋初，废郡，县属温州。大业初，属安陆郡。唐初，仍属温州。贞观中，属郢州。宋省入京山。《志》云：唐富水县，在今县北七十里。其地平坦，可容千家，盖唐移县治此。《水经注》新市治杜城。杜佑曰在今富水县东北，是也。《寰宇记》南新市在京山县南三十里，误。《承天志》：富水废县，在京山县城北九十里，宋乾德二年废。

　　盘陂城在县西。西魏置盘陂县，属梁宁郡。隋初，属温州。大业初，废入京山县。或云：县盖置于钟祥县盘石岭下。○三王城，《寰宇记》：在县北九十里大阳山之麓。王莽时，王匡、王凤、王常屯兵于此而名。

　　○张良山县北八里。峰峦高峻，草木秀美，峭壁间有一横径，多马迹，俗传子房曾息兵于此。山阴有马跑泉，相传关壮缪驻兵处。山无水，士卒患渴，马跑地而得泉，至今民资灌溉之利。又胜境山，在县北三十里，峭特为境内之胜。又火门山，在县北八十里，相传光武夜举火度兵于此，因名。

　　大洪山县北百二十里，与随州接界。《志》云：山周百余里，上多奇胜。东瞩安、鄂，西眺襄、邓，南望江汉，一览可尽。山半有龙斗崖，其北有黑龙池，山南有白龙池，、漳诸水皆源于此。今详见随州。○天门山，在县南八十里。二石相对，中一径通明，若天门然。又中盘山，在县东百五十里，石径盘绕，道经其中。

　　关王岭县北百里。上平如掌，有球场及故城垒。○观音岩，在县东二十里。顶有飞泉瀑布，流分四派，溉田数百顷。又仙女洞，在县西南三十里，岩谷竞秀，泉脉交通，峭壁插天，水纡如篆，洞有石门，中多奇胜。

　　○县河在县治南。县境西北诸水皆汇于此，下流至景陵县蒿台湖入汉江，夏秋涨溢有淹田啮城之患。嘉靖中，因筑堤障之。《水利考》：县去汉江差远，水患少，惟上接钟祥一带，下有小河、南河、紫金潭、拖船埠等处，直抵景陵界，地势卑下。嘉靖三十年来，钟祥官庄及荆州右卫之堤决，遂冲入拖船埠等六十余处，连岁屡筑屡决，此唇齿之患也。今有汉江堤，在县南，长百余里。○撞河，在县东北八十里，源出大洪山白龙池。俗传有白龙撞石开此河，因名。下流至汉阳府汉川县，入汉江。或曰：即富水也。《寰宇记》：富水亦出大洪山，下流入应城县界，有大小富水，亦曰大泌水。又有杨家河，亦在县东北百二十里。《志》云：源出大洪山黑龙池，下流入应城县界。

　　ㄛ水县西南八十里。源出县西七十里之磨石山，下流合县前河，通于汉江。或以为即春秋时之雍ㄛ。《左传》定四年，吴败楚师于雍ㄛ，三战及郢，即此水也。又县境有汊ㄛ、漳ㄛ、ㄛ，说者以为即《禹贡》之三ㄛ，皆与景陵接界云。今亦湮。○温汤水，在县南十五里，灌溉稻田，其收数倍。西魏因以名州。流合县河入汉江。又泗水，在县西南百八十里，南去汉江十里，水溢而汇曰泗水，亦名泗汊湖。隆庆六年，议开泗港以杀汉水，即此。又县南七十里有土墙湖，下流通于泗水。

　　五泉县西五十里。泉有五穴，涌如鼎沸，灌田甚溥。《寰宇记》：五泉发源于县西北百里之横岭。又氵敖水亦源于此云。○新罗泉，在县北七十里，旧有新罗国僧居此，因名。泉流溉田，民甚便之。《寰宇记》：县北九十里之石人山，新罗泉发源处也。又师古泉，亦在县北七十里，泉自山顶飞流，声闻四五里，灌田甚多。又珍珠泉，出县南七十里大迹山，水沸如珠，流为青水，居民筑堤潴水溉田。

　　○曹武市县东四十五里。曹操侵孙吴时过此。又县北五十里有武台，枕山临水，相传亦操屯兵处。○办顿市，在县西北九十里，亦名办顿村。相传汉光武曾顿宿于此，又关壮缪亦尝驻焉。一名卓刀市。

　　皂角镇县东南七十里，接景陵县界。《寰宇记》：地多丘陵及皂角树。西魏因以角陵名县。《志》云：县旧有东廊驿，万历八年革。

　　潜江县府东南八十里。西南至荆州府二百七十里，南至荆州府监利县百五十里。汉竟陵县地。唐大中间，置征科巡院于白γ镇。宋初，亦曰安远镇。乾德二年，升为潜江县，属江陵府。后因之。明嘉靖十年，改今属。县城周五里有奇，编户二十三里。

　　○潜江旧城县西四十里豆子湖南。宋初，置县于此，寻移今治。《志》云：县本治道隆乡，以水患，迁于斗堤。是也。又余潭城，在县西七十里棠林冈，相传关壮缪守南郡时筑。

　　○潜水县东一里。所谓汉出为潜也。又县东二里有洛江河，流入沔阳州。县东三十里有芦γ河，即汉水分流处。《志》云：汉水自石城北三十里，分流为芦γ河，经县东南，复入于汉，故名潜江。潜水复入汉处，曰上新口、下新口。又东南自排沙渡东流，为深江。又南流为恩江。皆弘治及嘉靖中所浚以分泄汉水者也。后或通或塞，下流入沔阳州界。

　　太平湖县北六十里。相近者曰郑家湖。又县西北百里曰青阳湖。又后子湖，在县东三十里，其相近者曰东白湖、西白湖。又枝江湖，在县西南十五里。其在县西南五里者曰陆家院湖，皆汉江支水汇流处也。○沱埠渊，亦在县西南五里。又县南三里曰马市潭。《志》云：江水溢出为沱。今江水自郝穴口溢入东北，径三湖、芝江湖，至县南为马市潭。潭北有沱埠渊，县东有池曰南池、北池。县北有湖曰太平，西有湖曰青阳，南有湖曰东白、西白，及陆家渊，俱沱水所注。今县治在斗堤，周广七百二十八里，皆重湖也。

　　高氏堤县西北五里，五代时高氏所筑。起自荆门州绿麻山，至县南沱埠渊，延亘一百三十里，以障襄、汉二水。后屡经增筑，今县境凡有八堤，高氏堤而外，曰莫家潭，曰夜汊口，曰白γ垸，曰江汊垸，曰班家湾，曰车老垸，曰太平垸，多至六百余丈，少亦百余丈，皆冲决要口也。《水利考》：县背重湖，民往往各自为垸，南则陶湖、牛埠，北则太平、马猖，西则白γ、咸林，东则荷湖、黄汉等，凡百余垸，俱环堤而居。明初，修筑各垸堤塍。又有潭子湖、四港、甘心口各枝河分杀水势。嘉靖三十九年，诸堤半决，枝河更多湮塞。夏秋涨溢，大为民害。隆庆二年，兴工修筑，患始杀。其马家垸决口，在景陵境，而害在潜江，备尤不可不预者也。○里社堤，在县南，有里社穴，西南通江陵之漕河。宋乾道七年，湖北漕臣李焘修潜江里社堤，是也。

　　○白γ驿在县北。明初置驿于此。万历九年，革。《志》云：县境要险，有班家湾、浩子口，防御最切。其拖船埠，近沔阳州界，哨守犹易。而蚌湖、芦γ头，亦为巡警处。盖其地皆接通江汉，盗贼易于出没云。

　　附见：

　　兴都留守司在府治东。嘉靖十八年置，辖显陵，承天、沔阳三卫。○承天卫在府治西北。洪武初，置安陆卫。嘉靖三年，改为显陵卫，以护陵寝。十六年，置于城东北十里，环列十营，巡守护卫，而改显陵卫为承天卫。

　　荆门州府西南九十里。东南至沔阳州二百九十里，南至荆州府一百八十里，北至襄阳府二百七十里。

　　春秋时楚地。汉为南郡地。后汉因之。晋仍为南郡地。隆安五年，析置长宁、武宁二郡长宁郡治长宁县，武宁郡治乐乡县。宋泰始中，改长宁郡曰永宁。齐、梁因之。西魏改置基州及章山郡。隋废属荆州。唐武德四年，复置基州治章山县。七年，州废，属荆州。贞元中，属江陵府始置荆门县。五代时，高氏置荆门军治当阳县，寻废。宋开宝五年，复置军治长林县。熙宁六年，军废。元三年，复置。端平三年，移治当阳县。元至元十四年，升为荆门府十五年，复治长林。天历初，降为州。明初，以州治长林县省入编户六十三里，属荆州府。嘉靖十一年，改属承天府，领县一。今属安陆府。

　　州环列重山，萦绕大泽，西控巴峡，扼其咽喉；东连鄢、郢，为之襟带，信荆楚之门户，实襄、汉之藩垣。唐之中叶，而荆门始建荆门县置于贞元二十一年。迄乾符五年，王仙芝寇乱荆南，襄邓帅李福驰救，败贼于荆门。明年，黄巢自江陵趣襄阳，襄阳将刘巨容等扼之于荆门，伏兵于林中，大破之。当是时，巨容无养寇之心，贼党且歼矣。然则荆门者，诚铃束之要地也。宋嘉熙之际，以荆门为次边，而城垣未备。陆九渊知军事，谓军居江、汉之间，为四集之路，南捍江陵，北援襄阳，东护随、郢之胁，西当光、化、夷陵之冲。荆门固，则四邻有所恃，否则有背胁腹心之虞。由唐之湖阳湖阳，见河南南阳府唐县以趣山，则其涉汉之处，已在荆门之胁。由邓之邓城以涉汉邓城，见襄阳府，则其趣山之处，已在刑门之腹。自此之外，间道之可驰，汉津之可涉，陂陀不能以限马，滩濑不能以濡轨者，所在尚多。自我出奇制胜，徼敌兵之腹胁者，亦正在此。虽四山环合，易于备御，而城池缺然，将谁与守？因请于朝而城之。嘉熙中，孟珙图复襄阳，谓必得荆门，然后可以出奇兵。盖九渊实先发之矣。

　　○长林废县今州治。汉编县地，属南郡。东晋隆安五年，置长宁县，为长宁郡治。宋泰始中，以长宁郡名与文帝陵同，改为永宁郡，而县如故。齐、梁因之。隋郡废。开皇十八年，改长宁曰长林，属荆州。唐因之。宋为荆门军治。元为州治。明初省。今州城，因宋嘉熙中故址修筑。弘治末，圮于水，寻复增修。周六里有奇，有门四。

　　荆门城州东北六十里。本长林县地。唐贞元二十一年，析置县，属江陵府。乾符五年，贼王仙芝寇荆南，山南东道帅李福驰救，至荆门，遇贼，奋击败之。时仙芝已陷江陵、罗城，焚掠而去。六年，黄巢自江陵焚掠而北，襄阳将刘巨容、曹全等扼之于荆门，大破之，即此。唐末废。《志》云五代高季昌更荆门县为军，非也。盖因荆门旧名耳。又云荆门故城在州东南一里东山下，误。又长林城，在州西三十里。晋隆安中，分编县地，置长林县，属武宁郡。齐、梁因之。隋开皇十一年，省入长宁。十八年，遂改长宁为长林。《元和志》：晋置长林县，以其地有栎林长坂云。又绥安城，在州北。晋末，桓玄置绥安郡，寻省为县。宋初，省入长宁。

　　乐乡城州北八十里。汉若阝县地。晋隆安五年，桓玄以沮漳降蛮置武宁郡，又立乐乡县为治。宋以后因之。梁大宝二年，侯景攻巴陵，岳阳王与湘东王绎为难，闻之，遣军据武宁，声言赴援江陵，寻引去。承圣三年，王琳为广州刺史，琳意欲为雍州，镇武宁，为国御捍。盖自武宁以北，即为襄阳界。时荆雍之隙方深也。未几，引魏军袭江陵，魏军济汉，袭武宁，克之。遂长驱向江陵，江陵下，置若阝州于此。隋初，郡废。大业初，州废，县属竟陵郡。唐武德四年，仍置若阝州。八年，州废，县属襄州。天三年，朱温将杨师厚击江陵，至乐乡，荆南牙将王建武迎降。五代周并入宜城县。宋为乐乡镇，属长林县。今有乐乡镇巡司。

　　章山城在州东北。本长林县地。西魏置绿麻县，兼置上黄郡。隋开皇初，郡废，县属基州。大业初，改县曰章山。又西魏置丰乡县，并置基州及章山郡。开皇七年，郡废。大业初，州废，皆属竟陵郡，后废。唐武德四年，于长林东北百二十里置基州及章山县。七年，州废，以章山属郢州。州复废，改属荆州。八年，省入长林。《一统志》：基州城，在内方山东北马良口，按嘉靖十八年，以马良望乡益钟祥县，今盖在钟祥界内。

　　编县城在州东。汉县，属南郡。后汉因之。晋、宋以后，仍属南郡。萧梁末，废。亦谓之编都城。《都邑考》：州治东东山，顶平旷，号太平顶，上有楚望亭，汉编县所理也。恐误。○荆台城，在州东六十里。梁置安居县。隋开皇十八年，改曰昭立，属荆州。大业初，改曰荆台，寻废入当阳。《志》云：州南六十里有宛城，盖南北朝时侨置县也。又有李家市城，在州东南百七十里，五代时高氏筑。

　　那口城在州东南。《春秋》庄十八年传，楚武王克权，权叛，迁权于那处。及文王即位，与巴人伐申而惊其师，巴人叛楚而伐那处，取之。杜预曰：编县东南那口城，是也。《史记》：周公辅成王，封其弟季于冉。孔氏曰：冉，亦作，或作那，皆读曰然，今那口也。《志》亦谓之权国城。

　　○东山在州治东南一里。一名东堡山。州西三里有西山，亦名西堡山。又蒙山，在州西一里，两山对峙，如峨嵋然。麓有蒙惠二泉，旧名泉子山，一名象山。又屏风山，在州西北四里，绝顶平衍，中有二泉。宋绍兴中，州民结庐其上，为拒敌计。开禧初，郡守李直炳徙居焉。○荆门山，在州南五里，其西又有虎牙山，相去五里。二山本在宜都县，因州名传讹也。又灵鹫山，在州北三十里，有龙洞，深五里，泉石甚胜。

　　内方山州东南百八十里汉江之上。《禹贡》所云内方至于大别者也。一名章山，又名马仰山。《志》云：马仰山有二，一在州北三十五里。又有鸡头山，在州北六十里，最高。谚云：鸡头、马仰，去天一丈。鸡头相接者曰大明山，皆有泉石之胜。或以鸡头山即《括地志》所云之章山也。○象河山，在州北七十里。上有城垒，势极险峻。下有泉，是为象河。又中城山，在废乐乡县西南。上亦有城，极险峻。又绿麻山，在州东南百三十里。宋末，吕文焕遣都统边居谊筑绿麻城，城盖在山下，俗亦名桃李山。

　　长坂在州西北。李巡曰：高峰山坡曰坂。后汉建安十三年，曹操入荆州，先主将南保江陵，操以江陵有军实，恐先主据之，乃轻军到襄阳，一日夜行三百余里，追及于当阳之长坂，先主弃妻子走，使张飞将二十骑拒后。胡氏曰：长坂，在当阳县东南百二十里长林城北。《城邑考》：长林城北有栎林长坂，即曹操追先主处。盖长坂起于当阳之北，而接长林之境矣。○太子冈，以州北五十里。元文宗自潜邸归即位，尝驻此，因名。

　　○汉水州东九十里。自钟祥县流入境，又东南流，入潜江县界，谓之沔水。先主败于当阳长坂，济沔，与刘琦俱到夏口，即此处也。《水利考》：汉水入州境，不至冲泛者，东赖王家堤，东南赖绿麻堤以障之也。其堤防要害，全在沙洋镇一带。此镇控荆门、江陵、监利、潜江、沔阳五州县之上流。汉水自绿麻口直冲沙洋，北岸旧有堤，接连青泥湖新城镇，由沈家湾诸处至潜江界，凡二十余里，惟沙洋堤势独宽厚，军民廛居其上。嘉靖二十六年，堤决，汉水直趣江陵龙湾寺而下，分为支流者九，于是下流州县，俱被氵没。二十八年，有司修筑失宜，未几，复决。旧江身渐狭，南北相对止二十余丈。决口东西相对约三百余丈，反为正派，几不可复障而东矣。隆庆初，改筑高厚，水患始少。但此堤与红庙堤相对，虑红庙水涨，居民每欲盗决以泄水，备不可弛也。

　　直河州东南百二十里。又东南三十里有平塘湖河流合焉。又南流入于三湖，东合沔，一名直渠。溉田百顷，长而且直，因名。又权水，在州北。《志》云：权水出西蒙诸山，东北流经太子冈，会流为曹将军港。唐曹全、刘巨容败黄巢于此，因名。下流径内方山西，又东南径古权国城，又东入于沔。又官堰河，在州北百里，其地有台山，河源出焉，东入汉江。

　　建水州北百三十里。一名氵建水。梁太清末，萧自襄阳攻江陵，会其将杜等叛袭襄阳，弃粮食铠仗于氵建水而还。明年，西魏将杨忠救，乘胜至石头，将趣江陵，湘东王绎遣使说忠，忠遂停氵建北。大宝二年，岳阳王以侯景攻巴陵，遣其将蔡大宝军武宁以规江陵。湘东王绎遣使谓曰：君忽顿武宁，即当遣劲甲顿氵建水，待时进军也。氵建水，盖襄阳江陵之襟要矣。亦名建阳河，又名杨水，亦名大漕河。流入江陵县界。

　　云梦泽在州东北。旧盖与德安府之云梦相连。《汉志》注：编县有云梦官。又今州西北四十里有云梦山，或以为云梦之浸旧至于此。今湮。○藻湖，在州东北百十里，州东北百三十里有后港，合诸陂泽水，东流入焉。又有长湖，在州北百六十里。屯湖，在州东九十里。又州东马良村有马良湖，东南百里有藤湖，百七十里有乔母湖，百八十里有蒿台湖，皆流汇于汉江。

　　蒙惠二泉州西二里。源出蒙山之麓，分二派，北曰蒙，南曰惠。蒙泉常寒，惠泉常温。宋知州彭乘引为三沼，合流至竹陂河入汉江。居民分引溉田，甚赖其利。《志》云：州东九十里有百顷山，有温冷二泉，溉田百顷。又州北二十里有南泉，源出灵鹫山，溉田数百顷。○盐井，在州北九十里，产盐，味苦。

　　○东关州北一里。宋末，设以御敌。又西堡寨，在蒙山上。元末，乡人筑以御寇。又有东寨，《志》云：在州南二百里，亦元末御寇处。

　　沙洋镇州东南百四十里。亦曰新城镇。宋末，吕文焕将边居谊筑新城于此，因名。今有巡司戍守。又建阳镇，在州南九十里，有巡司，并置建阳驿于此。州西北百二十里有仙居镇，以近仙居山而名。峰岩险峻，为往来要道，置巡司纠察。丽阳驿亦置于此。其相近者又有鱼料水驿，《舆程志》云：两驿皆在州北百二十里。由襄阳而南，此其孔道也。又有石桥驿，在州北六十里。州城北曰荆山驿。
</div>
    <div class="pagination">
<a href="读史方舆纪要_page307.html">上一页</a><span>...</span><a href="读史方舆纪要_page303.html">303</a><a href="读史方舆纪要_page304.html">304</a><a href="读史方舆纪要_page305.html">305</a><a href="读史方舆纪要_page306.html">306</a><a href="读史方舆纪要_page307.html">307</a><span class="current-page">308</span><a href="读史方舆纪要_page309.html">309</a><a href="读史方舆纪要_page310.html">310</a><a href="读史方舆纪要_page311.html">311</a><a href="读史方舆纪要_page312.html">312</a><a href="读史方舆纪要_page313.html">313</a><span>...</span><a href="读史方舆纪要_page309.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
