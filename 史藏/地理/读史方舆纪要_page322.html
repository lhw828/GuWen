<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 322 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 322 页/共 479 页</h1>
    <div class="content">　　○攸水县东十五里。一名伯水。源出江西安福县封侯山，西流入县界，经凤岭至县东，与氵米水合流，又西至衡州府衡山县茶陵江口，入于湘水。○氵米水，在县东七里，源出衡州府酃县之氵米泉，经茶陵州西北，至县东氵米溪，与攸水合。

　　阳升江县东二十里。源出县东百里之大乌山。又银坑水亦出焉，经县东五十里，合于阳升江，流入攸水。又县东九十里有灌田江，乡人引流灌田，因名。又罗浮山下有罗浮江，皆流合阳升江。《志》云：县西北七十里有阴山江，源出岩石中，曰江头冲，经废阴山县，散为诸陂港，下流入于攸水。○明月水，在县北九十里，出明月山。又严仙山，下有严仙水，流二十五里，合明月水。县东南八十里又有金水。皆流入于攸水。

　　新陂港县西二十里。江头冲之水南流经此。洪武初，筑陂潴水，溉田甚广。又渔洲港，在县西十里，流通新陂港。又龙泉港，在县西南十里。县南九里又有橘子绿港，导源诸山溪，龙泉水流会焉，东北接李相坑港。相传乡人李相所导，故名。又文清港，在县南七里，下流合李相坑港，经县南，皆有灌溉之利。

　　○凤岭镇县南四十五里。有巡司戍守。又县东二十里有芙蓉寨，又东十里为铁钉寨，县西六十里有香炉寨，皆居民保聚处。《志》云：县南有大洲堡，嘉靖四十三年，县民刘庚甫户丁结党为乱，佥事苟延庚抚定，为之立堡，岁佥茶陵卫官一人，督兵民守备。

　　安化县府西三百六十里。西至辰州府四百二十五里，南至宝庆府二百七十里，北至常德府二百二十里。秦益阳县地。自汉以后，皆为梅山蛮地。宋初，立五寨。熙宁六年，始置安化县，属潭州。元因之。今编户十二里。

　　○梅山在县西南。山盘纡甚远，蛮恃为险。今县南八十里梅山岭上有泉，即其地也。宋白曰：潭州西有梅山洞，为蛮寇之窟穴。唐乾宁四年，邵州故将蒋勋起兵，连梅山蛮寇湘潭。五代梁贞明四年，梅山蛮寇邵州，楚将樊须击走之。唐天成四年，梅山蛮复寇邵州。宋太平兴国元年，梅山峒蛮苞汉阳寇潭境，州守翟守素发兵击平之。熙宁五年，章发兵开梅山道，东起宁乡司徒岭，西抵邵阳白沙寨，北界益阳四里河，南止湘乡佛子岭，皆籍户口、土田归朝，是也。今山连宝庆府新化县界。详见新化县。

　　大峰山县东北七十里。有七十一峰，与仙山相接。《志》云：仙山在县东北六十里，有两峰对峙，名大仙、小仙。又浮泥山，在县北七十里，崖壁峭绝，浮壤沃饶，土人攀援而上，开种谷。○芙蓉山，在县东七十里，旧名青羊山，与大沩山相接，奇峰叠耸，状若芙蓉，中有芙蓉洞。又移风山，在县东南七十里，梅山人于此从化，因名。

　　辰山县西北百二十里。其山盘旋起伏，接辰沅界。又黄罗山，在县西北百二十里，四面悬崖壁立，仅有小径可缘而上。宋、元之季，民多避兵于此。○司徒岭，在县东八十里，崇冈峭壁，鸟道崎岖。宋时尝置兵于此，以拒犭寇。又十房洞，在县北二十里，洞门广丈余，中若堂室，左右列十房。又有石田、石池之属。县南二十里，又有寒波洞，亦深邃。又燕子洞，在县西南三十里，中多石燕。明初，贼张广胜啸聚于此，官兵讨平之。

　　○资江县西五十里。由宝庆府新化县流入县界，又北入益阳县境。一名邵河。○温溪，在县东南四十里，有二温窟出水，一清一浊，俗名为东温、西温，流合为一，东南入湘乡县，合于湄水。《名胜记》：溪出县东南六十里雷鸣洞，流入资江。恐误。

　　仙溪县东北二十里。源出大仙山，县境诸山溪之水并流汇焉。至县东北敷溪口，入于资江。《志》云：县西南五十里浮青山，沉香溪出焉。县南三十里丰乐崖，伊溪出焉。西南三十里橘子洞，梅子溪出焉。会流经城东南隅，入于仙溪。又善溪，在县北百二十五里，自常德府武陵县流入界，溪多沙石，经县境，流稍缓，可容桴，亦流入资水。

　　○梅子口寨县西五里。宋太平兴国中置。又七星寨，在县东南七十里，亦宋置。熙宁六年，改为七星镇。县东北九十里为首溪寨，熙宁六年废。元三年，置博易场。又西北百二十里为白沙渡寨，西南九十里为游浮寨。所谓五寨也。《宋志》：五代时梅山蛮獠为边患，太宗讨平之，因立五寨以为防御。○龙塘寨，在县西南。《志》云：宋时茶法甚严，县境伊溪、资江滨皆产茶，民趋利攘窃，遂啸聚为乱，因议于资江、龙塘建寨，命将统兵戍守，民赖以安。

　　附见：

　　长沙卫在府城内东北。洪武三十五年，自城北移建于此。今亦置长沙卫。

　　茶陵州府南四百八十里。东至江西吉安府四百三十里，东南至衡州府桂阳州三百里，西至衡州府三百一十五里。

　　春秋时楚地。汉属长沙国。后汉属长沙郡。三国吴属湘东郡。晋、宋以后因之。隋属衡州。唐初，属南云州。贞观元年，还属衡州。五代晋时，马氏改属潭州。宋复属衡州。绍兴七年，升为茶陵军，后为县。元至元十九年，升为州。明初，降为县，改属长沙府。成化十八年，复升为州编户五十里。今因之。

　　州右翼庐陵，左蔽衡岳，山川绵亘，民物阜繁，于衡、湘之间，称为奥区。陈光大初，以华皎据湘州，遣吴明彻等帅舟师进讨，分遣别将杨文通等，从安成步道出茶陵安成，见江西安福县。既而华皎引军越巴陵，与明彻等相持，文通等遂由岭路袭湘州，尽获其所留军士家属，皎因丧败。盖茶陵者，湘州之后户也。

　　○茶陵废县即今州治。汉置县，以在茶山之阴而名。武帝封长沙定王子为侯邑。后汉仍曰茶陵县。三国吴属湘东郡。晋以后皆如故。隋省入湘潭县。唐武德四年，复置茶陵县，属南云州。贞观初，废入攸县。圣历元年，复析置茶陵县，属衡州。五代晋时，马希范改属潭州。宋仍属衡州，寻升县为军。元又改为州，皆不置县。《城邑考》：州城，宋绍定中筑，元末圮。明洪武中，因旧址增筑。正统中及万历初，皆尝修治。周八里，有门五。

　　古茶王城《城冢记》：在州东五十里。汉元朔中，节侯所筑，盖即茶陵节侯也。又故县城，在今州北八里。宋祥符中，县令邓宜筑。绍定中，县令刘子迈改筑今城，铸铁犀于江岸，杀水势而城之，即今州城也。

　　○云阳山州西十五里。有七十一峰，其大者，紫薇、偃霞、石柱、白莲、隐形、正阳、石耳，凡七峰，其余岩洞泉石皆奇胜。旧《志》云：茶山高千五百丈，周回百四十里，茶水发源山北，流陇下十里，合白鹿泉水，以入于氵米。《史记》：炎帝葬于茶山之野。茶山，即云阳山。以陵谷间多生茶茗，故名也。州南百里有白鹿原，相传即炎帝葬处。又排山，在州西三十里，横亘若排，上多白垩。又西二十里有丫尖山，亦曰鸦尖岭，两峰并峙，上锐下方，接攸县界。

　　青台山州南五十里。卓立于云，乔柯郁然，上有龙湫。又百丈山，在州东南五十里，山高百丈，有龙潭，深不可测。《志》云：州东六十里有太和山，高峻，顶有泉。又东二十里曰登阜山，拔出众山，日出则先射其顶。○仙女岭，在州东南四十里，高险，有仙女泉。元末土人避兵于此。

　　○氵米江在州西北。源出衡州府酃县氵米泉，合云秋、沔渡二水，北流数十里，入州境，又西入攸县界，合于攸水。《汉志》茶陵有泥水，西入湘，行七百里，即此水也。又东江，在州西南一里，源出州东八十里皇雩诸山，会众水流经此，下流入氵米江。嘉靖间，山水决溢，大有冲啮城垣之患。

　　颜江出州南青台山，北流四十里，合氵米水。又洮江，出酃县界沔渡水，北流八十里达氵米。又沤江，出百丈山，西流四十里，亦达氵米。又有沙江，出县南三蛟泉，西流三十里，达氵米。又脂水，出县东南七十里之利山，西流十里，合背江。又背江，出县东太和山，西流二十里，合腰陂水，亦达于氵米江。又茶水，出州西北云阳山，下流亦达氵米江。○龙化湖，在州西南十里。三国吴时，有赤白龙见此，漂荡成湖。今溢涸不时。

　　○枧渡口镇县东八十里。有巡司戍守。《志》云：州境有花石、虎背、严河、古城、老虎、白石、高水、仙女、会仙、磨石等十寨，俱元末州民避兵处。

　　附见：

　　茶陵卫在州治西。洪武初置，今亦置茶陵卫。

　　◇常德府东至岳州府四百五十里，东南至长沙府四百里，西至辰州府四百六十里，北至岳州府澧州一百八十里。自府治至布政司一千五十里，至江南江宁府二千七百六十五里，至京师六千二百一十里。

　　《禹贡》荆州之域。春秋战国时属楚。秦置黔中郡，汉为武陵郡治索县。后汉因之改治临沅县。建安中，属蜀，寻属吴。晋亦曰武陵郡。宋、齐仍旧。梁置武州。陈改沅州，而武陵郡如故。《陈本纪》：天嘉元年，分郢州之武陵、荆州之天门、义阳、南平四郡置武州，治武陵。太建七年，改武州为沅州。隋平陈，废郡，改为朗州治武陵县。大业初，复改州为武陵郡。唐仍曰朗州。天宝初，曰武陵郡。乾元初，复为朗州乾宁五年，置武贞军节度。光化三年，更曰武平。《志》云：光化初，置武正军。误也。详州域形势。五代梁初，属于马氏，曰永顺军《五代史》亦作武顺军。后唐时，曰武平军因唐旧也。宋仍为朗州。大中祥符五年，改曰鼎州沅江下流曰鼎江，州因以名，亦曰武陵郡。政和七年，升为常德军节度。绍兴元年，置荆湖北路安抚使治此，领鼎、澧、辰、沅、靖五州。三十二年罢。乾道初，升为常德府以孝宗潜邸也。《通志》云：宋升鼎州为永安军，又改靖康军，后改常德军。今正史不载。元曰常德路。明初，复为常德府，领县四。今因之。

　　府左包洞庭之险，右控五溪之要，楚之黔中地也。秦惠王时，欲楚黔中地，以武关外易之。昭王八年，留楚怀王于咸阳，要以割巫、黔中之郡。三十五年，使司马错发陇西兵，因蜀攻楚黔中，破之。黔中拔而楚益衰。盖黔中者，密迩荆渚，得之则伺楚于肘腋间，故苏秦曰：秦一军出武关，一军出黔中，则鄢、郢动，而秦人于全楚时，早以黔中为意也。秦得黔中，则旁慑溪蛮，南通岭峤，从此利尽南海矣。汉置武陵郡，以填压巴黔。后汉阳嘉中，移荆州治此。盖荆州之治乱，视群蛮之顺逆，故统理急焉。三国初，先主伐吴，使马良自亻艮山通武陵亻艮山，见夷陵州长阳县，结五溪诸蛮。陈光大初，华皎据湘州，以武州居其心腹，急攻之，不克。隋唐以来，皆为湖北襟要。雷彦恭据有朗州，侵轶邻境，兵锋四出。马氏并之，益为雄镇。马希萼阻兵于此，卒残潭州。及唐人入湖南，刘言等犹据州自固。唐主召言入都，其党王逵曰：武陵负江湖之险，带甲数万，安能拱手受制于人？遂与周行逢等分道进攻潭州，克之，复收马氏故地。王氏曰：朗州北屏荆渚，南临长沙，实为要会。今自巴陵而西，江陵而南，取道辰、沅，指挥滇、黔者，郡其揽辔之初也由江陵陆道而西南，则澧州为必出之道。由巴陵水道而西南，则洞庭为必涉之津。又公安县有孙黄驿，两京陆路由常德以达云、贵者，此又为会合之所。一从江陵而南，一从巴陵而西，皆自澧州达于常德云。然则常德不特荆、湖之唇齿，即滇、黔之喉嗌也欤！

　　武陵县附郭。本汉武陵郡之临沅县。后汉为武陵郡治。晋以后因之。梁为武州治。陈为沅州治。隋改置武陵县，朗州治焉。唐、宋以来，州郡皆治此。今编户四十五里。

　　○临沅城在府治东。一名张若城。《地记》：秦昭王三十年，使白起伐楚，起定黔中，留其将张若守之，若因筑此城，以拒楚。后汉建武中，梁松伐蛮，修张若城，自义陵移武陵郡治焉，即临沅县也。三国吴潘取武陵，以郡城大难固，又筑障城，移郡居之。《志》云：城西又有司马错城，与张若城相距二里，秦使错与张若伐楚黔中，相对各筑一垒，以扼五溪咽喉。后汉马援亦尝修筑。隋时尝改营朗州城，后废。《城邑考》：郡城，元时尝营土城。明初龙凤十年，因旧城修筑。洪武六年，以砖石。永乐十三年，复增修之。正统、正德及嘉靖中，复相继修葺。有门六，城周九里有奇。

　　汉寿城府东四十里。本汉之索县，武陵郡治焉。后汉阳嘉三年，更名汉寿，荆州治此。三国吴改曰吴寿。晋复旧，仍属武陵郡。宋、齐因之。隋省入武陵县。今为汉寿乡。《志》云：汉寿乡，在县北八十里。又空笼城，在府东北八十里，俗传常德旧城也。

　　○善德山府东南十五里。本名德山。《道书》以为第五十三福地。枉水出焉，亦曰枉山。隋刺史樊子盖以善卷隐此，改曰善德山。上有乾明寺，寺中有白龙井，寺后有孤峰，冈峦下瞰，当江流之冲。宋宣抚使韩宣以常德城守不固，筑城于其上，谓之南城。今亦曰望城坡。○梁山，在府北三十里，旧名阳山。后汉初，梁松讨五溪蛮尝经此，因名。山侧有石如门，出风，亦曰风门山。其相近有大龙山，以山势蜿蜒而名。又北六十里有龙岩山，洞壑皆奇胜。

　　武山府西二十五里，一名河γ山，又名太和山。山畔有瓠石，水出其下，谓之武陵溪。又西五里曰高吾山，一名西山，武陵溪于山下流入沅江。其右有鹿山，极幽胜。○霞山，在府南百里。《志》云：旧有淘金场，今废。

　　○沅水在城南。源出四川遵义府，流经辰州府界，入府境，自桃源县南东流至此，又东至龙阳县北，而注于洞庭湖。唐贞元十一年，朗州江溢，即沅水也。五代梁开平二年，雷彦恭据朗州，为楚将秦彦晖所攻，引沅江环城以自守，彦晖遣礻卑将自水窦入城攻之，彦恭溃走，遂取朗州。《水利考》：郡当沅江下流，古多水患。萧齐永明十六年，沅水暴涨，浸城五尺，自是溃溢无时。后唐同光初，马氏于城东南及西南二隅俱筑石柜，以障城垣。宋淳熙十六年，大水没城一丈五尺，漂民庐舍。元延六年，复于城南筑水柜一，以杀水势。明嘉靖初大水，堤防多坏。十二年，沅江涨，几破城垣。三十九年，诸堤尽决。自是岁尝修塞，民始有宁宇。今槐花堤在城西清平门外，花猫堤在城东朝阳门外，皆临沅江。又有柳堤，自城东门外通北门。城西十五里曰南湖堤，又西十里曰赵家堤，城东十五里有东田堤，又东五里曰长江堤，春夏水涨常与江通。城东三十里有屠家、皂角二堤，九十里有宿郎堰堤，周九十七里有奇，以捍湖障江。又有上下二水，以便蓄泄。皆境内堤防要害也。余详大川沅江。

　　朗水府南八十里。自辰州府流入，东北流注于沅水，谓之朗口。五代梁初，荆南、湖南共攻澧，朗帅雷彦恭、淮南将泠业帅水师来救，自平江进至朗口，为楚将许德勋所败。或曰今府东四十里有小江口，东南去龙阳县亦四十里当即朗江口。平江，即岳州府平江县也。

　　渐水府东北十五里。源出九溪卫，经永顺宣慰司境，会盘塘、柳叶、牛渚、马头诸湖水，入于沅江。许慎以为九江之一也。盘塘诸湖，皆在府西北。《志》云：县西七里有白蟒湖，俗名白马湖。又有马颈湖，在县东北百二十里。○枉水，在府南一里，源出善德山白龙井，西流至城南入沅水，一名苍溪，又谓之枉渚。《楚辞》：朝发枉渚。是也。《水经注》：沅水东历小湾，谓之枉渚。又便河，在县北一里，元人所开，南通沅江。又武陵溪，在府西三十里，一名德圣泉，源出武山，流入沅水。

　　永泰渠在府北。唐光宅中，刺史胡处立所开通漕。府西二十七里有北塔堰。开元二十七年，刺史李增修，接古砖陂，由黄土堰注白马湖，分入城隍，达永泰渠，溉田千余顷，郡民谓之润禾堰。又考功堰，在府东北八十九里，本汉时樊陂，唐长庆元年，考功员外郎李翱出刺郡，重开，溉田千一百顷。又右史堰，亦在府东北，本名后乡渠，又名石英渠。唐长庆二年，起居舍人温造刺郡，增修后乡渠，经九十七里，溉田二千顷。时美其功，各以官名堰。

　　津石陂城北百九十里。唐圣历初，武陵令崔嗣业所开，后温造又增修之，溉田九百余顷。又崔陂，在府东北八十里，本名放鹤陂，后堙塞，崔嗣业复开之，因名。又槎陂，在府东北三十五里，亦嗣业所开，后废。大历五年，刺史韦夏卿复治槎陂，溉田六百顷，今皆堙塞。○九潭，在府东四十里。《志》云：龙阳县西三十里有崇神潭，即九潭也。其在武陵境内者，凡二潭。今有九潭河泊所，置于府东三里。

　　○社木寨府东三十里。宋为戍守处。绍兴四年，杨太寇鼎州，破社木寨，即此。又《宋志》郡有白砖、黄石二寨，元丰三年废。○冈市，在府西北二百里。《志》云：府西北有冈市、蔡家堰、盘塘、麻溪诸处，介于澧州之石门、慈利二县间，通永顺蛮，路小而僻，向无关隘，防守最切。

　　大龙驿府北六十里。《志》云：府北二里旧有和丰驿，东南一里有府河驿，府西南三十一里又有新店递运所。○麻河渡，在府北百二十里，又北至安乡县四十余里。又有康家渡，在府东三十里，路达龙阳县。

　　桃源县府西八十里。西南至辰州府三百七十里，北至澧州慈利县二百十里。汉临沅县地。后汉为沅南县地，仍属武陵郡。晋以后因之。隋唐为武陵县地。宋乾德中，析置桃源县，以桃花源名，仍属朗州。元元贞初，升为州。明洪武三年，复为县。未有城，编户三十一里。

　　○沅南城县西南百二十里。后汉建武二十六年，置沅南县，属武陵郡。县在沅水之阴，因名。《志》云：其城即马援讨五溪蛮时所筑也。建武二十五年，援征五溪蛮，破蛮兵于临乡，因筑此城。明年，于临乡置沅南县，属武陵郡。自晋及陈皆曰沅南县。隋省入武陵县。《志》云：县东北二十五里有采菱城，相传楚平王曾采菱于此。

　　○壶头山在县西二百里。山高险，沅水经其下，湍石齿齿，一夫守之，千人莫过。后汉建武二十五年，马援讨武陵蛮，军次下隽。有两道可入，从壶头则路近而水险，从充则涂坦而运远。中郎将耿舒欲从充道，援以为弃日费粮，不如进壶头，扼其咽喉，充贼自破。遂进营壶头，贼乘高守险，水疾船不得上，会暑，士卒多疫，援亦中病，穿岸为室，以避炎气。援遂卒。今山有石窟，相传即援所穿者。《水经注》：胡头山高百里，广圆三百里，山下水际有新息侯停车处。山径曲多险，其中纡折千滩。刘氏曰：壶头为荆南之外藩，鼎、澧之要口，戍守所当先也。充，见澧州慈利县。○穿石山，在县西百五十里，相传马援尝于此穿石窍以避暑。今可通水，春夏泛溢，则江水自中过。又安阳山，在县西百二十里，高万丈，云气开合，可占晴雨。

　　桃源山县南二十里。高五里，周三十二里。西南有桃源洞，一名秦人洞，即白马洞也。《道书》以为第三十五洞天。沅江经此，曰白马江，亦谓之桃川江。又绿萝山，在县南十五里，《道书》以为第四十二福地。下有潭，沅江经此，曰绿萝江。《志》云：县南二百五十里，有牯牛山，与安化县接界，怡望溪出焉，北流经县南五十里，又北入沅江。○灵岩山，在县北七十里，有五洞相连。又县北八十里有方山，山势嵯峨，顶有石洞，可容数百人。

　　○沅江县东南二十五里。自辰州府沅陵县合辰、溆诸水流入境，经壶头山下，又东流过桃源、绿萝诸山下，而入武陵县界。《志》云：县西百二十里有大敷溪，自辰州府流入界，注于沅水。又县南百里有小敷溪，源出县南百余里丫柱山，亦入于沅江。又延溪，在县东五里，亦流入沅江。

　　苏溪县北百里。南流二十里谓之善溪，相传以善卷所游而名。流经花岩、白阳、吕真诸港，入沅江。又黄石溪，在县北百二十里，出香山村，下流合苏溪，入沅江。○邹溪，在县东四十里，源出县东北水田村，流入沅江，商贾辐辏处也。又沉香溪，在县西南五十里，源出安化县境，北流入沅江。

　　○高都镇县西南百二十里，有巡司戍守。又白马渡巡司，在县西南十里。《宋志》：县有桃源、阳口、白崖三寨。熙宁七年废。《志》云：县西北二十里有高都驿，县西二里有桃源驿，县西南七十里有郑家驿，又西南七十里有新店驿，县东二十五里又有渌罗驿。○麻溪镇，在县西北。又县北有苏溪镇，元俱置巡司于此。今废。

　　龙阳县府东南八十里。南至长沙府益阳县百里，东北至岳州府华容县二百四十里。本汉武陵郡索县地。后汉为汉寿县地。三国吴析置龙阳县，属武陵郡。晋、宋以后因之。隋属朗州。唐仍旧。宋大观中，改曰辰阳县。绍兴三年，复故。元元贞初，升为龙阳州。明洪武九年，复为县。土城周五里有奇，编户二十九里。

　　○军山县东八十里。三国吴将潘攻武陵都尉樊时屯兵于此，因名。又团山，在县东百六十里洞庭湖中。《志》云：县南六十里有金牛山，峰峦秀出，岩洞甚胜。○龙阳山，在县西南八十里，旧名横山。唐天宝中，改今名。又沧山，在县西九十里。其相接者又有浪山，下各有水相合，入沅江，谓之沧浪水。又良山，在县西南七十里，良水出焉，流合沅水。

　　○沅江在县城北。自武陵县流经此，下流入沅江县界，注于洞庭，亦名龙阳江。唐永贞初，武陵龙阳江涨，流万余家，即此。又名鼎江。《志》云：县东北百二十里有鼎口水，昔时有神鼎出其间，因名。盖即澧水下流合沅处也。宋绍兴四年，王讨杨太于鼎江，败没。太乘大水攻破鼎州之社木寨。《水利考》：县北滨沅江，恃堤为固。城北有大围堤，周三万五千八百余丈。上接辰、沅诸溪洞水，下滨洞庭、大湖，阖县秋粮一万有奇，此居其半。内有水五座，曰车轮、曰孔家、曰沽湖、曰伍家、曰姚家，以泄积聚之流。正统以后，屡加修筑。其洪沙湾诸处，当湖北委流，堤防尤切。又李八堤，在县北二十五里，有水二二座。南港障堤，在县北四十里，有水三座。保安障堤，在县北五十里，有水一座。其在县西一里者，又有河洪堤；又二里，曰褄门堤；又二里，曰新堤。其在县城东南半里者，曰南城堤；又五里，曰股堤。其在县东十五里者，曰肃公大堤，曰灰步堤，堤有范阳一座。县西二十五里，又有小泛洲堤，内有业塘，二座；西四十里又有大泛洲堤，内有江西、金钗等四座，皆堤防切要，随时修筑，以护民田。

</div>
    <div class="pagination">
<a href="读史方舆纪要_page321.html">上一页</a><span>...</span><a href="读史方舆纪要_page317.html">317</a><a href="读史方舆纪要_page318.html">318</a><a href="读史方舆纪要_page319.html">319</a><a href="读史方舆纪要_page320.html">320</a><a href="读史方舆纪要_page321.html">321</a><span class="current-page">322</span><a href="读史方舆纪要_page323.html">323</a><a href="读史方舆纪要_page324.html">324</a><a href="读史方舆纪要_page325.html">325</a><a href="读史方舆纪要_page326.html">326</a><a href="读史方舆纪要_page327.html">327</a><span>...</span><a href="读史方舆纪要_page323.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
