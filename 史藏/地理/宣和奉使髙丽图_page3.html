<!DOCTYPE html>
<html>
<head>
    <meta charset="UTF-8">
    <title>宣和奉使髙丽图 - 第 3 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宣和奉使髙丽图 - 第 3 页/共 18 页</h1>
    <div class="content">　　外门

　　王城诸门大率草创惟宣义门以使者出入之所北昌门为使者回程祠庙之路故极加严饰他不逮也自会宾长霸等门其制畧同惟当其中为两户无尊卑皆得出入其城皆无夹柱护以铁筩上为小廊随山形髙下而筑之自下而望崧山之脊城垣缭绕若蛇虺蜿蜒之形长霸门通安东府光徳门通正州宣仁门通扬金罗三州崇仁门通日本安定门通庆广清三州宣祺门通大金国北昌门通三角山薪炭松子布帛所出之道也

　　广化门

　　广化门王府之偏门也其方面东而形制畧如宣义独无瓮城藻饰之工过之亦开三门南偏门榜仪制今四事北门榜周易干卦繇辞五字仍有春贴子云雪痕尚在三云陛日脚初升五鳯楼百辟称觞千万寿衮龙衣上瑞光浮

　　升平门

　　升平门即王宫之正南门也上为重楼旁起两观三门并列制益宏大四阿各有铜火珠为饰自门之内左右分为两亭皆曰同乐矮墙几百堵相属以至神鳯门而门之制又壮大于升平矣东曰春徳通世子宫西曰太初通王居备坐又十余步即阊阖门乃王奉迎诏书之所也左右两掖有承天门自是而上山势稍逼中庭隘狭去会庆殿门外不过数丈耳升平神凤阊阖三门制度文采大抵相类焉神凤为冠题牓之字金书朱地有欧率更之体大抵丽人多法古不敢以臆说己见而妄为俗体也

　　同徳门

　　同徳左右二门相对其中即升平门也形制畧似殿门而极髙惟无台观昌徳会宾春宫承休其制与同徳不异特阁门与承天二门差褊尔

　　殿门

　　会庆殿门在山之半石梯磴道髙可五丈葢正殿之门也并列三门中门惟诏书得入王与人使分左右而行门外列戟二十四枝甲胄之士执其仪卫守卫甚众特严于他门尔

　　宣和奉使髙丽图经卷四

　　●钦定四库全书

　　宣和奉使髙丽图经卷五

　　（宋）徐兢 撰

　　○宫殿一

　　臣仰惟神宗皇帝诞敷文教覃被遐方贡琛面内者梯航沓至惟髙丽尤加礼遇因遣近侍衔命绥抚尝颁睿旨凡相见处殿名鸱吻更不回避以是知圣谟宏逺不责蛮夷以小节而嘉其忠顺之大义也夏童北敌毡城穹庐四时随水草温凉以徙初无定都若髙丽自前史已载其依山谷而居少田业力作不足以自资其俗节于饮食而好修宫室故至今王之所居堂构仍在圆栌方顶飞翚连甍丹碧藻饰望之潭潭然依崧山之脊蹭道突兀古木交阴殆若岳祠山寺而已今绘其形制仍不废其名也

　　王府

　　王府内城环列十三门各揭名额随方见义惟广化门正东通长衢殿门十五惟神凤为最华内府十六尚书省为冠九殿参差会庆为正寝三合鼎峙清燕为壮丽复有小殿以为燕居之所日视事于便座惟施茵褥于榻上国官亲侍跪列其侧聴受王旨次第传出大臣五日一见别有议政之堂余官则朔望之外四见于王听旨受事则立于门外惟执奏官当门授之升阶复位皆脱屦膝行而进退往来廷趋必面王磬折其谨如此至余屋宇则皆草创名浮于实不足详纪析而图之或互见于诸篇也

　　会庆殿

　　会庆殿在阊阖门内别有殿门规模甚壮基址髙五丈余东西两阶丹漆栏槛饰以铜花文彩雄丽冠于诸殿两廊通三十间中庭甃石地虚不坚行则有声常礼不敢居惟人使至则受诏拜表于庭下燕会则设使副之席于殿之西楹东向上节位于东序中节位于西序下节位于门之两厦而北向余礼则别殿以别之

　　干徳殿

　　干徳殿在会庆殿之西北别有殿门其制五间视会庆殿差小故事人使至彼第三会王礼加勤特出姬侍则燕于其中被使者至楷以拘衣制不讲惟同会庆酬酢而止若朝廷非专遣使虽郡吏使臣持牒传会亦燕于此殿特礼文有隆杀耳

　　长和殿

　　长和殿在会庆之后直北一岗地势髙峻形制益隘不逮干徳两庑皆帑藏其东贮圣朝所锡内府之珍其西以储其国金帛之类警备之卒视他所加严焉

　　元徳殿

　　元徳殿在长和殿之后也地势益髙营治草率闻其王不常居惟邻国侵逼邉陲有警则即之发兵命将若刑杀枢要之事则与近臣亲宻者一二人议决于此

　　万龄殿

　　万龄殿在干徳之后基构差小而藻饰华丽葢寝室也姬嫔侍女于两庑列室而环居自崧山之半下视其室奥亦不甚寛敞谅其姬侍之数亦称其居耳

　　宣和奉使髙丽图经卷五

　　●钦定四库全书

　　宣和奉使髙丽图经卷六

　　（宋）徐兢 撰

　　○宫殿二

　　长龄殿

　　长龄殿在干徳之东紫门内其制三间虽华烦不逮万龄而规模过之每中朝使者欲行前期必有先书介绍至则于此受之贾人之至境遣官迎劳舎馆定然后于长龄受其献计所直以方物数倍偿之

　　长庆殿

　　长庆重光宣政三殿旧记虽载其名今闻更修重光长庆易为别殿恐是今建合之地宣政即外朝也岁时与其臣属会饮王诞日亦有节名王侯以八月十七日生谓之咸寜其日大会公族贵臣近侍于长庆中国贾人之在馆者亦遣官为延伴用南北三部乐亦有致语尝记其口号曰当时瑞色照宫林和气浓浓破积阴香火千家祈国寿笙歌二部乐宾心兴酣日影移珠箔舞罢花枝倒玉簪须尽清欢酬美景从容莫诉酒杯深

　　延英殿阁

　　延英殿阁在长龄之北制度小大畧如干徳王于此亲试进士又其北曰慈和亦为燕集之处前建三阁曰寳文以奉累圣所锡诏书西曰清燕以藏诸史子集尝构得其燕记文曰开府仪同三司守太保兼门下侍郎兼修国史上柱国江陵郡开国侯食邑一千三百户食实封三百户臣金縁奉教撰通奉大夫寳文阁学士左散骑常侍上护军唐城郡开国男食邑三百户赐紫金鱼袋臣洪灌奉教书并篆额王以聪明渊懿笃实辉光之徳崇尚儒术乐慕华风故于大内之侧延英书殿之北慈和之南别创寳文清燕二阁以奉圣宋皇帝御制诏勑书画揭为训则必拜稽肃容然后仰观之一以集周孔轲雄以来古今文书日与老师宿儒讨论敷畅先王之道藏焉修焉息焉游焉不出一堂之上而三纲五常之教性命道徳之理充溢乎四履之间越今丁酉夏四月甲戌有三日特召守太傅尚书令带方公臣俌守太傅尚书公太原公臣侾守太保齐安侯臣偦守太保通义侯臣侨守太保乐浪侯臣景庸门下侍郎臣伟门下侍郎臣资谦臣縁中书侍郎臣仲璋参知政事臣■〈竣，白代立〉守司空臣至和枢宻院使臣轨知枢宻院事臣字之同知枢宻院事臣安仁等置髙会于清燕阁乃从容谓曰予顾徳类愿天降康庙社储祉金华偃于三邉文轨同乎中夏凡立政造事大小云为罔不资禀崇寜大观以来施设注措之方其于文阁经筵求访儒雅遵宣和之制也深堂宻席延见辅臣法太清之宴也虽礼有隆杀而优贤尚能之意则其致一也今入朝进贡使资谅赍桂香御酒龙凤茗团珍菓寳皿来归嘉与卿等乐斯盛美臣僚皆皇骇恐惧退伏阶陛辞以固陋不敢干盛礼王趣令就坐温颜以待之备物以享之其供张之设器皿之列觞豆之实菓核之品则六尚之名珍四方之美味无一不具复有上国玻璃马瑙翡翠犀兕瑰竒玩用之物交错于案上埙篪椌楬琴瑟钟磬安乐雅正之声合奏于堂下王执爵命近臣监劝曰君臣交际惟以至诚其各尽量不辞而饮左右再拜告旨而卒爵或献或酬和乐孔偕乃觞酒九行且令退息续有中贵人押赐袭衣寳带以将其厚意焉既而复召促席而坐使饮食举措各自便或开懐以言笑或纵目以观览栏楯之外迭石成山庭除之际引水为沼■〈山上酋下〉崒万状清渟四彻洞庭吴会幽胜之趣生而终宴无惮暑之意尽醉剧饮夜艾而罢于是缙绅士大夫举欣欣然有喜色而相告曰吾王以慈俭为寳而无肆溢之行衣不御文绣器不用雕镂犹虑一夫之不得所一事之不合度每日焦劳恻怛于宵旰之中至于燕羣臣嘉宾则登内府之寳藏倾上国之异恩而穷日之力以火继之犹不以为侈其尊贤重礼好善忘势之心实可谓髙出百王之上矣臣尝闻昔鲁公用天子礼乐以化成风俗故于泮宫则先王君子与之为乐其诗曰鲁侯戾止在泮饮酒既饮旨酒永锡难老燕于路寝则大夫庶士与之相宜其诗曰鲁侯燕喜宜大夫庶士邦国是有既多受祉今吾君奉天子恩意以宠待臣邻故公卿大夫懐天保报上之意言语法从赋我有嘉宾之诗瞽史歌工作君臣相悦之乐欢忻交通礼仪卒度当斯时也人灵之和气天地之休应上下之施报风俗之化源皆出于饮食衎衎载色载笑之间岂止永锡难老既多受祉而已耶必当亿万斯年享太平之福而对扬天子永永无疆之休臣愚且拙遭逢万幸代匮率府不以臣之不材特有书命之事辞不获已谨拜手稽首而强为之记

　　临川阁

　　临川阁在会庆殿西会同门内为屋四楹窻户洞达外无重檐颇类台门非燕集之地其中藏书数万卷而已

　　长庆宫

　　长庆宫在王府之西南由嵓山麓有二小径北通王府东通宣义门长衢老屋数十楹王颙诸妹居其中后出适人遂虚其地荒芜益甚俣疾革又即之医治已而不起因以为祠奉之所俣之侍姬与其旧僚属十数人守之比使者衔睿眷之隆遵元丰旧制祭奠前王吊慰其嗣皆于长庆拜而受之

　　左春宫

　　左春宫在会庆殿之东春徳门内王之嫡长子初立日世子既冠而后居之屋宇制度杀于王宫其大门榜曰太和次曰元仁次曰育徳听事之堂无榜梁栋修伟屏上书文王世□□□□□属□□人右春宫在升平门外□□□□□王之姊妹诸女居之

　　【名阙】宫

　　□□□□□其子弟所居皆谓之宫王母妃□□□□□给宫受田以奉汤沐或空不居□□□□□而供租赋鸡林宫在王府之西□□□□□岩山之阜又有辰鼓朝鲜常安□□□□□冠六宫分置城内皆王伯叔昆□□□□□继母之宅□□庆今公族不见□□□□□十室九□其田上等□于寿昌□□□□□王府又置官以掌之

　　宣和奉使髙丽图经卷六

　　●钦定四库全书

　　宣和奉使髙丽图经卷七

</div>
    <div class="pagination">
<a href="宣和奉使髙丽图_page2.html">上一页</a><a href="宣和奉使髙丽图.html">1</a><a href="宣和奉使髙丽图_page2.html">2</a><span class="current-page">3</span><a href="宣和奉使髙丽图_page4.html">4</a><a href="宣和奉使髙丽图_page5.html">5</a><a href="宣和奉使髙丽图_page6.html">6</a><a href="宣和奉使髙丽图_page7.html">7</a><a href="宣和奉使髙丽图_page8.html">8</a><span>...</span><a href="宣和奉使髙丽图_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
