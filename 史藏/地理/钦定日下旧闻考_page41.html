<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 41 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 41 页/共 698 页</h1>
    <div class="content">事 乾隆十七年御制春仲经筵诗间阔经筵意未安去歳以巡狩未举是典东风广厦集儒官不惟 
勤学因时勖要复存羊俾后观制事期无适莫见知人更念惠懐难是日讲尚书知人则哲四句论语
 君子之于天下也一章春卿仪注百寮式讵道从容礼数寛乾隆十八年御制经筵即事诗清晖玉宇 
寛广殿集衣冠要欲分阴惜宁同旧例 绎思还戒颂切已率知难两论虽言概每进讲经书辄各制 
论发明之是日讲论语视其所以一章易君子体仁足以长人一句吾斯意未安乾隆二十一年御制 
仲春经筵诗泉汲灵源蕉剥芽春风又复启文华惜阴所重恒于此隔歳犹嫌忽已賖去歳未行经筵 
一日万几天命勅性诚明教圣功加是日进讲尚书勅天之命惟时惟几中庸自诚明谓之性自明诚 
谓之教儒冠采服鱼鱼者典学虚文莫漫夸乾隆二十三年御制仲春经筵诗书文经训义揄扬鱼雅 
儒簪列两行笃志近思研学问思艰图易劭农桑是日进讲论语博学而笃志一节尚书思其艰以图 
其易两句春台共喜时方鬯广厦宁惟例举常周孔吾师 意切推行独惭去声未云遑乾隆二十四 
年御制仲春经筵诗讲学文华例仲春经书次第几端陈夫干易矣夫坤简成物知焉成已仁是日经 
筵书题成已仁也成物知也经题易简而天下之理得矣紬绎从知位中理赞参惟仰至诚神漫言故 
事循礼典修业辉光勉日新乾隆二十五年御制仲春经筵诗文华广殿御香芬启迪畴咨大雅羣讵 
止循名欲求实敢因戢武忘崇文飞潜动植堪观化和一慎难总属君是日书题四时行焉二句经题 
其难其慎二句讲官各就本条衍绎朕以时行物生盖孔子知命耳顺以后示学者眞实至当之理非 
因子贡以言语观圣人徒为是不待言而可见之语又诸家解尚书率以难慎属君和一属臣不知太 
甲不惠阿衡是不和庸罔念闻是不一迩训允徳是和且一则和一亦当属君始非泛训之辞因抒所 
见着论折衷非欲与训诂家争坚白异同也畧述 心非逞臆躬行惟是勉尊闻乾隆二十六年御制 
仲春经筵诗和凝风日仲春初广殿文华敞碧疏经解传诠阐要道衣寛带博戒虚车人伦物理行仁 
义巽养震为济疾徐是日书义舜明于庻物四句经义益动而异二句讵曰年年遵典故化民成俗目 
蒿予乾隆二十八年御制春仲经筵诗春风东壁启文轩书蕴经微细讨源自是鸿儒曾有诂孔懐赤 
子未能言是日讲大学如保赤子三句易经咸速也二句咸恒实具乾坤体速久惟应天地尊训诂家 
向泥六子长少相配以世俗夫妇窥圣人序卦曲为损益不首下经之论自生支节不知下经首咸恒 
咸即天行之速恒即地道之常其为乾坤具体本直截了当因儒臣讲毕详论示之阐绎讵云循典故 
钦哉絜矩个中存乾隆二十九年御制仲春经筵诗文华春讲集羣英书义经微细讨评四海耕桑因 
所利万几勅毖省其成是日进讲论语因民之所利而利之尚书屡省乃成讵惟守注毋甚解亦曰尊 
闻在力行内外交修非二事邻哉思日赞治平声平乾隆三十一年御制春仲经筵诗讲筵又隔一年 
春乙酉春日南巡未御经筵翰典文华举令辰缉学讵云循故事乐羣相与集诸臣义无适莫惟君子 
福有敛敷厥庶民是日讲论语无适也无莫也义之与比书经皇建其有极敛时五福用敷锡厥庶民 
御论聊抒心所 斯之未信颂休频乾隆三十二年御制仲春经筵诗翰典彬彬举仲春轮番进讲列 
儒绅诚明尽性斯先觉盛徳甄心在日新进讲四书不逆诈一节易经日新之谓盛徳一句严若要偕 
经义守同然无取颂声频撰良喜胜常年者兆启文昌壁値辰是日适値壁宿乾隆三十三年御制春 
仲经筵诗涂艧文华新落工宫殿丹艧自雍正庚戌油饰之后至今将及四十年故命所司以次修理 
兹文华殿新値落成讲筵辉焕柍桭红时惟长善春临仲典以兴贤歳举隆絜矩恕忠筹国治勅几竞 
业亮天工是日进讲大学是以君子有絜矩之道也尚书一日二日万几亲裁御论抒心 无取都俞 
称颂同乾隆三十四年御制春仲经筵诗列筵宁祇礼文崇玩味经书义不穷毋自欺惟愼已独勖胥 
钦乃亮天工时进讲大学所谓诚其意者毋自欺也尚书钦哉惟时亮天工君臣要在交相儆心意由 
来本是同二语阐是日御论意衍圣许教陪讲席衍圣公孔昭焕以新修太学亲临释奠来京陪祀至 
是并命侍筵观礼黾哉何以继家风乾隆三十五年御制春仲经筵诗儒臣广殿共云云何异书斋此 
乐羣明物由行述虞舜养贤以及玩周文是日进讲孟子由仁义行二句易颐卦彖传圣人养贤以及 
万民句两行玉椀分茶味一对金炉袅篆纹勖在闻知致高大讵惟典故取斯勤乾隆三十八年御制 
春仲经筵诗师古仍惟旧典式清书汉语各分曹凡进讲先书次经书与经各先清次汉每讲官一巡 
毕即发御论一通则以清汉语分讲龙香近 黄帷案鹭序双排彩袖袍是日讲官及侍班官并补服 
惟讲官加服领袖袍好恶同民可不愼酢酬虑善敢从慆是日进讲大学民之所好好之民之所恶恶 
之说命虑善以动动惟厥时二章讲筵谩拟颂崇学并进知行勉正劳乾隆三十九年御制春仲经筵 
诗朶殿彬彬羣彦罗右文大典举春和两题着论宁劳我一例辍为奚示他后获先难诠以独功崇业
 广解休讹是日进讲论语仁者先难而后获书经功崇惟志业广惟勤余作御论以克己复礼释书题 
而解经则以用卿士引为为君者之责义似亲切载咨朗诵篇章者颂语漫陈愿琢磨乾隆四十年御 
制二月六日经筵作轻云酿雪仲春和广厦谈经儒彦罗讵曰崇文循典故欲因体道互研磨新民要 
在于修已惠我还须勿问他是日进讲大学日日新又日新易经有孚惠我徳殿后文渊将建阁文渊 
阁向仅沿袭虚名今拟于文华殿后建阁为贮四库全书之所待成四库贮书多乾隆四十一年御制 
春仲经筵诗经年讲席一躬临龙 儒臣喜盍簪经筵讲官满汉各八员进讲侍班服领袖袍以别于 
众此旧例也日丽风和春蔼吉周书鲁语义抽寻是日进讲论语百姓足君孰与不足书经君子所其 
无逸抚民时切不足志勑已惟懐无逸心后阁文渊新庆洽殿后度地建文渊阁为贮四库全书之所 
今始落成俾观合有共赓吟乾隆四十四年御制春仲经筵诗经筵两歳阙临诸抚帙犹然意戚予丁 
酉戊戌两年未举经筵之典兹已踰大祥进讲惟允虽戚未能忘而礼不敢过也况阅大祥应讲习相 
将精义绎经书先劳劳更期无倦上下下斯光有余是日论语进讲先之劳之请益曰无倦易经进讲 
自上下下其道大光予所制御论于论语则以为夫子此言为有司亲民者而发而人君为政之道实 
不外此臣之劳在身君之劳在心于易经则以为自上下下二语非止申明损上益下盖言为上者当 
不自恃崇髙应虚已撝谦尊贤纳諌乃由上以下其下其道有弗大光者乎虽文臣皆以为确论而斯 
之犹未能信耳着论聊因抒己见盈廷咨尔莫虚誉臣等谨按节年恭逢经筵俱有御制诗谨绎有关 
纪述事实者恭载卷内余不备録文华殿之东为传心殿中祀皇师帝师王师先圣先师殿之前为景 
行门国朝宫史臣等谨按传心殿东西设两角门北向者五楹为治牲所南向者三楹为景行门院东 
井亭一殿五楹其后祝版房三楹神厨三楹再后直房五间殿内祀皇师伏羲氏皇师神农氏皇师轩 
辕氏帝师陶唐氏帝师有虞氏王师夏禹王王师商汤王王师周文王王师周武王均正位南向先圣 
周公东位西向先师孔子西位东向每歳皇帝御经筵先遣官祇告惟乾隆六年仲春经筵上亲诣传 
心殿行礼文华殿之后为文渊阁国朝宫史臣等谨按明代置文渊阁其地在内阁之东规制庳陋又 
所储书帙仅以待诏典籍等官司其事职任既轻散帙多有逮末叶而其制尽废遗址仅有存矣本朝 
定制以文渊阁为大学士兼衔苐仍其名而未议建设之地乾隆三十九年命于文华殿后规度方位 
所宜创建文渊阁用贮四库书籍凡三万六千册复谕令仿宋时三馆秘阁官制自大学士以下置领 
阁事二员总司典掌提举一员用资管理直阁事六员司典守厘辑之事校理十六员分司注册 验 
检阅八员随时 阅其阁内收发宿直诸职于内府司员笔帖式内分派掌管煌煌乎馆阁之宏规文 
明之盛治矣至同时并建者则有圆明园之文源阁避暑山庄之文津阁皆仿浙省范氏天一阁之制 
崇构而鼎峙焉凡以揽胜蓬山珍储秘籍为伊古以来所未有兹按文渊阁制凡三重上下各六楹层 
阶两折而上瓦用青緑色阁前甃方池跨石梁一引御河水注之阁东恭立皇上御制文渊阁记碑亭 
阁内设寳座恭悬御书额曰汇流澄鉴聨曰荟萃得殊观象阐先天生一静深知有本理赅太极函三 
又聨曰璧府古含今藉以学资主敬纶扉名副实讵惟目仿崇文又聨曰插架牙籖照今古开编云气 
吐芳芬皆皇上御书阁后叠石为假山山后垣门一北向门外稍东设直房数楹为直阁诸臣所居恭 
遇经筵进讲毕圣驾亲临赐茶于殿内自乾隆四十一年始遂为定制乾隆四十一年六月初一日奉 
上谕昨四库馆进呈裒集永乐大典散篇内有麟台故事一编为宋待制程俱撰具详当时馆阁之制 
所载典掌三馆秘阁书籍以执政领阁事又有直秘阁秘阁校理等官颇称赅备方今搜罗遗籍彚为 
四库全书每辑录奏进朕亲披阅厘正特于文华殿后建文渊阁弆之以充策府而昭文治渊海缥缃 
蔚然称盛苐文渊阁国朝虽为大学士兼衔而非职掌在昔并无其地兹既崇构鼎新琅圅环列不可 
不设官兼掌以副其实自宜酌衷宋制设文渊阁领阁事总其成其次为直阁事同司典掌又其次为 
校理分司注册 验所有阁中书籍按时检曝虽责之内府官属而一切职掌则领阁事以下各任之 
于内阁翰詹衙门内兼用其每衔应设几员及以何官兼充着大学士会同吏部翰林院定议列名具 
奏候朕简定令各分职系衔将来即为定额用垂久远至于四库所集多人间未见之书朕勤加采访 
非徒广金匮石室之藏将以嘉惠艺林启牖后学公天下之好也惟是镌刻流传仅什之一而抄录储 
藏者外间仍无由窥覩岂朕右文本意乎翰林原许读中秘书即大臣官员中有嗜古勤学者并许告 
之所司赴阁观览苐不得携取出外致有损失其如何酌定章程并着具议以闻上谕簿御制大渊阁
 记国家荷天庥承佑命重熙累洽同轨同文所谓礼乐百年而后兴此其时也而礼乐之兴必藉崇儒 
重道以 其条贯儒与道匪文莫阐故予搜四库之书非徒博右文之名盖如张子所云为天地立心 
为生民立命为往圣继絶学为万世开太平胥于是乎系故乃下明诏勅岳牧访名山搜秘简并出天 
禄之旧藏以及世家之独弆于是浩如渊海委若邱山而总名之曰四库全书盖以古今数千年宇宙 
数万里其间所有之书虽伙都不出四库之目也乃抡大臣俾总司命翰林使分校虽督继晷之勤仍 
予十年之暇夫不勤则玩日愒时有所不免而不予之暇则又恐欲速而或失之疎略鲁鱼亥豕因是 
而生语有之凡事豫则立书之成虽尚需时日而贮书之所则不可不宿构宫禁之中不得其地爰于 
文华殿后建文渊阁以待之文渊阁之名始于胜朝今则无其处而内阁大学士之兼殿阁衔者尚存 
其名兹以贮书所为名实适相副而文华殿居其前乃歳时经筵讲学所必临于以枕经葄史镜已牖 
民后世子孙奉以为家法则予所以继绳祖考觉世之殷心化育民物返古之深意庶在是乎庶在是 
</div>
    <div class="pagination">
<a href="钦定日下旧闻考_page40.html">上一页</a><span>...</span><a href="钦定日下旧闻考_page36.html">36</a><a href="钦定日下旧闻考_page37.html">37</a><a href="钦定日下旧闻考_page38.html">38</a><a href="钦定日下旧闻考_page39.html">39</a><a href="钦定日下旧闻考_page40.html">40</a><span class="current-page">41</span><a href="钦定日下旧闻考_page42.html">42</a><a href="钦定日下旧闻考_page43.html">43</a><a href="钦定日下旧闻考_page44.html">44</a><a href="钦定日下旧闻考_page45.html">45</a><a href="钦定日下旧闻考_page46.html">46</a><span>...</span><a href="钦定日下旧闻考_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
