<!DOCTYPE html>
<html>
<head>
    <meta charset="UTF-8">
    <title>吴中水利全书 - 第 76 页/共 96 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>吴中水利全书 - 第 76 页/共 96 页</h1>
    <div class="content">　　皇帝敕谕工部左侍郎徐贯兼都察院右佥都御史往同巡抚应天等府都察院右佥都御史何鉴朕惟直苏松常杭嘉湖六府数年以来屡被水灾围田渰没庐舍漂溺民既无聊生财赋又何自而出今特命尔防同彼处巡抚都御史亲诣其地逐一踏勘如果前日之水道形迹具存今日之水患实由于此即于所在司府州县量取丁夫钱粮督同委官人等以次兴工修筑疏濬凡敕内该载不尽事宜听尔便宜处置文武职官军民人等有负才识谙晓水利者悉听委用职官敢有违慢乖方狥私废事者五品以下径自提问应奏请者叅奏施行其兴工之际务审水道利害人情从违固不可畏难退避失经国之良图亦不得凿空妄为致小民之嗟怨殚心毕虑利国便民斯不负朝廷委任之意故谕
　　治八年
　　皇帝敕谕工部都水清吏司主事姚文灏直苏松常镇及浙江杭嘉湖七府并苏州镇江等卫所地方广阔钱粮浩大每嵗收成全资水利积年以来河港沟渠湖塘等项尽皆壅塞或被豪强之人占为己业旱无所溉雨无所泄以致田谷不登军民缺食近差工部左侍郎徐贯往防巡抚等官通行疏濬已奏工完但恐歳月寖久港渎渐致堙塞水利不能兴举圩防愈见坍塌财赋无从出办兹特陞尔前职命尔専一往来前项府卫地方提督各该管官员修理湖塘疏通河港开濬沟渠及一应圩防未经修筑者及时修筑各处闸坝未尽修理者随宜修理合用木石等料于各该田有力之家从公劝谕或别为措置人夫于所在附近军卫有司相度起工仍须督役以时调度有法使蓄泄有备旱涝无虞母事虚文务臻实効以为地方经久之计尔其勉之慎之故敕【姚文灏以常州府水利通判治水有功陞授】
　　正徳八年
　　皇帝敕谕都察院右副都御史俞谏近苏松常镇杭嘉湖七府屡被水灾围田渰没粮赋积逋民生艰困兹特命尔前去防同巡抚都御史遍歴地方相度形势寻源泝委应修濬挑筑者亟行修濬挑筑务使水利常通旱潦有备所属官员听尔遴择委用工费钱粮移防巡抚设法动支并不许官吏豪强阻滞挠法如有不遵听尔叅奏处治尔其殚竭乃猷克臻厥绩母负特简责成之意故谕
　　正徳十四年
　　皇帝敕谕巡抚应天等府工部尚书兼都察院右副都御史李充嗣近苏松等府连遭水患粮运缺乏廷臣建议亟修水利特陞尔前官不妨巡抚事督理修濬各府湖泽河港塘堰坐委所属能干官员及时料理仍不时躬巡勘视务使蓄泄得宜旱涝有頼应用钱粮听尔设处承委官员分别勤惰听尔举劾如违慢悮事径自拿问应奏请者奏请究治修濬完工具册奏报尔为大臣受兹简命宜殚厥毋负任使特谕
　　正徳十四年
　　皇帝敕谕工部都水清吏司署郎中事员外郎林文沛先该巡视浙江都御史许廷光都给事中吴岩奏请添设大臣専管江南水利已命巡抚应天等府工部尚书兼都察院右副都御史李充嗣不妨原务兼理前事近该李充嗣奏要添设官属协修水利巡按御史马禄亦奏要添设官员専一管理该部议覆兹特命尔前去苏松等府地方听巡抚委任分投督濬协赞成功凡江湖川泽河道沟洫务要用心勘视核实工料呈报巡抚酌议钱粮济用如官吏军民但有阻挠悉听防详处治尔其夙夜黾勉克供厥职如惮劳塞责罪有攸归故敕【同差工部都水清吏司署郎中事主事顔如环分管敕谕同】
　　嘉靖十四年
　　皇帝敕谕山东提刑按察司副使李士允苏松常镇四府系南畿重地国家财赋取给于此往年因盗贼生发贻患地方特设専官整饬兵备今特命尔専在太仓州住劄往来四府沿江沿海一带地方督同军卫有司掌印捕盗官员操练官军拣选民快修濬城池演习水战缉捕盗贼巡捉私盐听理词讼兼提督各卫所屯田子粒务令以时耕种依期徴纳禁革奸弊官吏旗军人等敢有役占科敛剥削军士及侵占屯田包揽拖欠屯种者依法究治其各府水利督令有司官吏设法整理湖荡河港淤塞浅狭者即为防濬闸坝隄防圩岸及御潮海塘坍塌损壊者即为修筑不许豪强之徒侵占毁壊违者一体究治仍听巡抚官节制捕盗事情有应与总督备倭官员计议者计议停当而行各该所属官员有亷能干济具奏旌奨贪残不职六品以下径自拿问五品以上并军职奏处治尔为宪臣兹受委任须尽心竭力正已率下务使武备修明盗贼屏息水利兴举屯粮充足斯称任使如或仍前専事逢迎奔疲道路因循茍且虚应故事责有所归尔其慎之慎之故敕
　　嘉靖二十五年
　　皇帝敕谕巡抚应天等府都察院右副都御史欧阳必进朕惟国家财赋取给东南近该前巡抚右副都御史丁汝防及巡抚御史吕光洵各题称苏松常镇四府地方连年水旱频仍皆由水利湮废以致民困赋逋贻患非细乞要查旧例通行修濬事下该部转行彼处查勘得太仓州常熟昆山等县七浦白茆新泾等河港盐铁许浦等塘堰修濬有官民并力合修者其所费财用有原派导河夫及存留各项银米并抚按司府州县赃罚与夫应解钱粮堪以那借者俱令支用已经该部议奏前来相应依拟尔见有地方巡抚之责特命専理其事尔宜查照节题事理及巡按委官勘处缘由将四府支河动支前项银米查议原奏官民合修分修地方坐委能干官员责令及时修理庶几事克有济尔仍照先年抚臣李充嗣事例不时躬往督视务使缓急有备旱潦无虞期于一劳而永逸各该承委官员除巡按御史每年阅视工程分别勤惰举核外如有违慢悮事者五品以下尔即径自拿问应奏请者奏闻施行事完之日通将修濬过缘由画图贴説并用过钱粮数目造册奏缴及将勤干贤能官员通行论奏以凭旌擢故谕
　　万厯四年
　　皇帝敕谕监察御史林应训近因言官建议苏松常镇等处水利久湮要差御史一员専管该部议覆相应今特命尔督理前项地方水利务要时常往来巡察督率各该司道及府州县掌印官责令水利官带同塘长人等躬亲相度考究源委要见某处系上防水滙某处系下流支港应分某水以杀其势应阔某防以缓其冲应濬某湖以防其流某处坝闸应修某处塘堰应筑合用人工随宜区处其刘家河黄浦七浦白茆范家港大黄浦及各乡支河尤当分疏其余要河港湖滙并浙直交界所如有未经开通及已开仍欠深阔与夫塘堰泾渎陡门坝闸等项应修应濬应复旧应新置者通勘估议处如一圩之中塘防沟池等项不烦多费者即令得业之家量田多寡出力修濬果系土工浩大动支淘河等银应用如再不敷防同抚按官从长计议务求共济各不得推诿其该道并府州县掌印等官敢有违玩悮事及水利官营求别差隳废职业或需索常例利已病民应拿应叅并听举行如例若势豪之家侵塞水利姑令首正免罪敢有隠瞒及违拒阻挠者即行拿问干碍职官指名奏每年终将修濬过缘由造册奏缴复命之日仍将所属大小官曽否有益水利照例举劾以昭劝惩尔为宪臣受兹重委须夙夜殚心务俾水利兴举旱涝有备以为益国便民之计如或因循茍且虚应故事责有所归尔其钦承之故敕
　　万厯十六年
　　皇帝敕谕湖广提刑按察司副使许应逵近该抚按官题称江南水患不常亟宜复设専官管理该部议覆相应命尔前去専管苏松等四府水利驻劄松江府地方兼理农务尔宜查照该部题准事理踏看所属地方估计工程议处钱粮起调人夫泾港湮塞者设法开濬圩防低薄者着实修筑务使支河防通达于江海隄防坚固可御水涝如官民势豪之家占种淤地侵夺水利者尔即清查改正敢有抗拒阻挠应拿问者径自拿问应奏者叅奏处治四府及所属州县官员悉听委用如有重大工程应合奏请者申呈抚按官奏请施行其不急工程听尔便宜斟酌不必虚费财力致拂人情钱粮等项除聴抚按官总理节制外别衙门不得干预尔亦不得闗白叅谒致妨公务每年终仍将做过工程用过钱粮转呈抚按官造册奏缴清册送部查覈尔为宪臣受兹委任须躬亲相度竭力经理不避劳怨使水利兴举益国便民斯为称职如或因循茍且虚应故事责有所归尔其慎之勉之故敕






　　吴中水利全书卷十二
　　钦定四库全书
　　吴中水利全书卷十三　　明　张国维　撰奏状
　　自萧梁至宋元各朝建白水利奏状形诸纪载集録者悉搜编次
　　梁
　　萧统请停信义郡漕渎丁役防【吴郡屡以水灾不熟有上言当漕大渎以泻浙江中大通二年春诏遣前交州刺史王奕假节发吴吴兴信义三郡人丁就役故统上疏】
　　伏闻当遣王奕等上东三郡人丁漕沟渠导泄震泽使吴兴一境无复水灾诚矜恤之至仁经畧之逺防【本集及昭明事实无此二句】暂劳永逸必获后利未萌难覩窃有愚懐所闻吴兴屡年失收人颇流移吴郡十城亦不全熟唯信义【本作义兴】去秋有稔复非常役之民即目前东境谷价犹贵劫盗屡起在所有司皆不闻奏今征戍未归强丁疏少此虽小举窃恐难合吏一呼门动为人蠧又出丁之处逺近不一比得齐集已妨农蚕去年称为丰歳公私未能足食如复今兹失业虑恐为更深且草窃多伺候人间虚实若善人从役则抄盗弥増吴兴未受其益内地已罹其不审可得权停此工待优实以行圣心垂矜黎庶神量久已有在臣意见庸浅不识事宜茍有愚心愿得上启唐
　　刘晏停免修筑练湖状【永泰二年上状存略】
　　转运使刘晏上言得刺史韦损丹阳耆夀等状上件练湖按图经周回四十里比被丹阳百姓筑隄横截一十四里开渎口泄水取湖下地作田其湖未被隔断已前每春夏雨水涨满侧近百姓引溉田苗官河水干浅又得湖水灌注租庸转运及商旅往来免用牛牵若霖雨泛溢即开渎泄水入江自被堤筑以来湖中地窄无处贮水横堤壅碍不得北流秋夏雨多即向南奔注丹阳延陵金坛等县良田常被渰没稍遇亢阳近湖田苗无水灌溉所利一百一十五顷田损三县百姓之地今已依旧障水为湖官河又得通流邑人免忧旱潦乞敕中书门下牒浙西观察使韦损勿使更令修筑致有妨夺
　　南唐
　　吕延贞浚治练湖状【升元元年上状存略】
　　知丹阳县事吕延贞上言当县有练湖源出润州髙丽长山下注官河一百二十里臣考之碑志访诸乡老当为湖日湖水放一寸河水涨一尺旱可引灌溉潦不致奔冲其利田几逾万顷昔环湖而居衣食于渔者凡数百家有斗门四所繇前唐末兵乱之后民残湖废近湖人戸耕湖为田后农家失恃渔樵失业民复思湖以御灾而无所寘力臣频承条制修葺陂塘切度其湖为利甚博遂聚财役工于斗门基上以土堰偃捺及填补破缺处初谤议震动谓臣不良图且废湖丰己者不十余家有湖无灾者四县之地臣明知利害独如弗闻自今秋后不雨河道干枯累放湖水灌注使商旅舟船往来免役牛牵当县及邻县人戸请水救田臣并掘去湖防给水如将久逺须置斗门方得通济其斗门木植须用楠木乞给省塲板木起建下所司处分
　　宋
　　郏亶上水利书【熙寜三年上】
　　昆山人郏亶上言天下之利莫大于水田水田之美无过于苏州然自唐末以来经营至今未见其利者其失有六一曰苏州东枕海北接江东开昆山之张浦茜泾七鸦三塘而导诸海北开常熟之许浦白茆二浦而导诸江不知此五处去水皆百余里近三四十里地形颇髙髙者七八尺水盛时决之或入江海水稍退则向之欲东导于海者反西流欲北导于江者反南下故自景祐以来屡开之而卒无効也二曰苏之厌水以其无隄防也故昆山常熟吴江皆峻其堤设官置兵以巡治之是不知塘虽设而水行于堤之两旁何益乎治田故徒有通往来御风涛之小功而无卫民田去水害之大効三曰书云三江既入震泽底定今松江在其南可决水而同归于海昆山之下驾新洋小虞大虞朱塘新渎平乐戴墟等十余浦是也夫诸浦虽有决水之道未能使水之必泄于江也何则水方汗漫与江俱平虽大决之隄防不立适足以通潮势之冲急増风波之汹怒耳四曰苏州之水自常州来古者设望亭堰所以御常之水使入太湖不为苏害谓望亭堰不当废也苏聚数郡之水而常居其一常水数路望亭居其一岂一望亭之水能为苏之患耶望亭堰废则常被其利苏未必有害存之则苏未必利常先被害矣故治苏州之水不在望亭堰之废否也五曰苏水所以不泄者以松江盘曲而决水迟也古之曲其江所以激之使深也激之既久其曲愈甚故漕使叶内翰开盘龙滙沈谏议开顾浦谓松江之曲若今槎浦及金灶子请浦皆可决也是説仅为得之但苏之水与江齐平决江之曲足以使江之水疾趋于海未能使田之水必趋于江也六曰苏本江海陂湖之地谓之泽国自当漫然容纳数州之水不当尽为田也国初之税才十七八万石今乃至三十四五万石此障陂湖为田之过也是説最为疏阔国初逃民未复今尽为编户税所以昔少而今多也借使变湖为田増十七八万为三十四五万乃国之利何过之有且今苏州除太湖外有常熟昆承二湖昆山阳城湖长洲沙湖是四湖自有定名而其阔各不过十余里其余若昆山之斜塘大泗黄渎夷亭髙墟巴城雉城武城防家江家柏家鳗□诸瀼及常熟之市宅碧宅五衢练塘诸村长洲之长荡黄天荡之类皆积水不耕之田也水深不过五尺浅者可二三尺其间尚有古防隠见水中俗谓之老防或有古之民家堦甃之遗址在焉其地或以城或以家或以宅为名尝求其契劵以騐皆全税之田也是古之良田而今废之耳已上六説者皆执一偏之论而未能通其理也必欲治之当去六失行六得曰辨地形髙下之殊求古人蓄泄之迹治田有先后之宜兴役顺贫富之便取浩博之大利舍姑息之小恩一何谓地形髙下之殊曰苏州五县号为水田其实昆山之东接于海之冈陇东西仅百里南北仅二百里其地东髙而西下向所谓东导于海而水反西流者是也常熟之北接于江之涨沙南北七八十里东西仅二百里其地皆北髙而南下向所谓欲北导于江而水反南下者是也是二处皆谓之髙田而昆山冈身之西抵于常州之境仅一百五十里常熟之南抵于湖秀之境仅二百里其地低下皆谓之水田髙田者常欲水今水乃流而不蓄故常患旱也唯若景祐嘉祐中则一大熟尔水田者常患水今西南既有太湖数州之水而东北又有昆山常熟二县冈身之流故常患水也唯若康定至和中则一大熟尔但水田多而髙田少水田近于城郭人所见而税复重髙田逺于城郭人所不见而税复轻故议者唯知治水而不治旱也二何谓古人蓄泄之迹曰今昆山之东地名太仓俗号冈身冈身之东有塘西彻松江北过常熟谓之横沥又有小塘或二里三里贯横沥而东西流者多谓之门若所谓钱门张冈门沙堰门吴冈顾庙冈丁冈李冈门及斗门等之类是也夫南北其塘则谓之横沥东西其塘则谓之冈门堰门斗门是古者堰水于冈身之东灌溉髙田而又为冈门者恐水之或壅则决之而横沥所以分其流也故冈身之东其田尚有丘畆经界沟洫之迹焉是皆古之良田因冈门壊不能蓄水而为旱田耳冈门之壊岂非五代之季民各从其行舟之便而废之耶此治髙田之遗迹也若夫水田之遗迹即今昆山之南向所谓下驾小虞等浦者皆决水于松江之道也其浦之旧迹阔者二十余丈狭者十余丈又有横塘以贯其中而棊布之是古者既为纵浦以通于江又为横塘以分其势使水行于外田成于内有圩田之象焉故水虽大而不能为田之害必归于江海而后已以是推之则一州之田可知矣故苏州五门旧皆有堰今俗呼城下为堰下而齐门犹有旧堰之称是则隄防既完则水无所潴容设堰者恐其暴而流入城也至和二年前知苏州吕侍郎开昆山塘得古闸于夷亭之侧是古者水不乱行之明騐也及夫隄防既壊水乱行于田间而有所潴容故苏州得以废其堰而夷亭亦无所用其闸也为民者因利其浦之阔攘其旁以为田又利其行舟安舟之便决其堤以为泾今昆山诸浦之间有半里或一里二里而为小泾命之为某家浜者皆破古堤为之也浦日以壊故水道陻而流迟泾日以多故田隄壊而不固日隳月壊遂荡然而为陂湖矣此古人之迹也今秀州濵海之地皆有堰以蓄水而海盐一县有堰近百余所湖州皆筑隄于水中以固田而西塘之防至髙一丈有余此其遗法也独苏州壊之耳三何谓治田有先后之宜曰地势之髙下既如彼古人之遗迹又如此今欲先取昆山之东常熟之北凡所谓髙田者一切设堰潴水以灌溉之又浚其所谓经界沟洫使水周流于其间以浸润之立冈门以防其壅则髙田常无枯旱之患而水田亦减数百里流注之势然后取今之凡谓水田者除四湖外一切罢去其某家泾某家浜之类循古今遗迹或五里七里而为一纵浦又七里或十里而为一横塘因塘浦之上以为堤防使塘浦阔深而堤防髙厚塘浦阔深则水通流而不能为田之害也堤防髙厚则田自固而水可拥而必趋于江也然后择江之曲者若所谓槎浦金灶子浦而决之使水必趋于海又究五堰之遗址而复之使水不入于城是虽有大水不能为苏州之患也如此则髙低皆利而无水旱之忧然后仿钱氏遗法收图回之利养撩清之卒更休迭役以浚其髙田之沟洫与水田之塘浦则百世之利也四何谓兴役顺贫富之便曰苏州五县之民自五等已上至一等不下十五万戸可约古制而戸借七日则歳约百万夫矣又自三等已上至一等不下五千户可量其财而取之则足以供万夫之食与其费矣夫借七日之力故不劳量取财于富者故不虚以不劳不虚之役五年而治之何田之不可兴也五何谓取浩博之大利苏州之地四至余三百里若以开方之法约之尚可方二百余里为田六同有畸三分去一以为沟池城郭陂湖山林其余不下四同之地为三十六万夫之田又以上中下不易再易而去其半当有十八万夫之田常出租税也国朝之法一夫之田为四十亩出米四石则十八万夫之田可出米七十二万石矣今苏州止有三十四五万石借使全熟常失三四十万石之租又况水旱蠲除者歳常不下十余万石甚者或蠲除三十余万石是遗利不少矣今或得髙低皆利而水旱无忧则三四十万之税可増也六何谓舍姑息之小惠曰是议之兴或者必曰向者苏州或治一浦或调一县而役一月则民劳且怨矣今欲尽一州之境役五县之民五年而治之其工力盖百倍于向时是役未兴而数千百万之民已呶呶矣非养民之道也曰向者之兴役也多兴于大水方盛之际是时公私匮乏疾厉间作故民劳且怨也今于平歳无事之时借力以成利何劳怨之有曰使民以时又曰以佚道使民虽劳无怨又曰悦以使民民忘其劳虽至治之世未尝不役民以使之也唯近世不求所以养之之道使跻于富庶但务其姑息之末使至于饥饿而不能相生然后从而赒之故上乏而下益困有可以除数百年未去之患兴数百里无穷之利使公私皆获其利岂可区区计国家五歳之劳惜百姓七日之力耶
　　一论古人治低田之法昔禹之时震泽为患东有堽阜以隔截其流禹乃凿断堽阜流为三江东入于海而震泽底定震泽虽定环湖之地尚有二百余里可以为田而地皆卑下犹在江水之下与江湖相连民既不能耕植而水面又复平阔足以容受震泽下流使水势散漫而三江不能疾趋于海其防海之地亦有数百里可以为田而地皆髙仰反在江水之上与江湖相逺民既不能取水以灌溉而地势又多西流不得蓄聚春夏之雨泽以浸润其地是环湖之地常有水患而防海之地常有旱灾也古人遂因其地势之髙下井之而为田环湖卑下之地则于江之南北为纵浦以通于江又于浦之东西为横塘以分其势而棊布之有圩田之象焉其塘浦阔者三十余丈狭者不下二十余丈深者二三丈浅者不下一丈且苏州除太湖之外江之南北别无水源而古人使塘浦深阔若此者盖欲取土以为堤防髙厚足以御其湍悍之流故塘浦因而阔深水亦因之而流耳非専为阔其塘浦以决积水也故古者堤防髙者须及二丈低者亦不下一丈借令大水之年江湖之水髙于田五六尺而堤防尚出于塘浦之外三五尺至一丈故虽大水不能入于民田也民田既不容水则塘浦之水自髙于江而江之水亦髙于海不须决泄而水自湍流矣故三江常浚而水田常熟其堽阜之地亦因江水稍髙得以畎引以灌溉此古人浚三江治低田之法也至于防海髙仰之地近江者既因江流稍髙可以畎引近海者又有早晚两潮可以灌溉故亦于沿海之地及江之南北或五里七里而为一纵浦又五里七里而为一横塘港之阔狭与低田同而其深往往过之且堽身之地髙于积水之地四五尺至七八尺逺于积水之处四五十里至百余里固非决水之道也然古人为塘浦阔深若此盖欲畎引江海之水周流于堽阜之地虽大旱之歳亦可车畎以溉田而大水之歳积水或从此而流泄耳非専为阔深其塘浦以决低田之积水也至于地势西流之处又设堽门斗门以潴蓄之是虽大旱之歳堽阜之地皆可耕以为田此古人治髙田蓄雨泽之法也故低田常无水患髙田常无旱灾而数百里之内常获丰熟此古人治低田髙田之法也
　　二论后世废低田髙田之法者古人治田髙下既皆有方是时也田各成圩圩必有长每一年或二年率逐圩之人修筑隄防浚治浦港故低田之隄防常固旱田之浦港常通也【古之田虽各成圩然所名不同或谓之段或谓之团今昆山低田皆沈在水中而俗呼之名犹有野鸭段大泗段湛段及和尚团盛熟团之类】至钱氏有国而尚有撩清指挥之名此其遗法也洎乎年祀绵逺古法隳壊其水田之隄防或因田户行舟及安舟之便而破其圩【古者人戸各有田舍在圩田之中浸人为家欲其行舟之便乃凿其圩防以为小泾小浜即臣昨来所陈某家泾某家浜之类是也説者谓浜者安船沟也泾浜既小隄防不髙遂至壊田圩都为白水也今昆山柏家灢水底之下尚有民家堦甃之遗址此古者民居圩中之旧迹也今昆山富戸如陈顾辛晏陶沈等田舍皆在围田之中每至大水之年亦是外水髙于田舍数尺此今人在田圩中作田舍之验】或因人戸请射下脚而废其堤或因官中开淘而减少丈尺【臣小时见小虞浦及至和塘竝阔三二十丈屡经开淘之后今小虞浦阔十余丈至和塘阔六七丈此目所睹也】或因田主但收租课而不修堤防或因租戸利于易田而故致渰没【吴人以一易再易之田谓之白涂田所收倍于常稔之田而所纳租米亦依旧数故租户乐于间年渰没也】或因决破古堤张捕鱼鰕而渐致破损或因邉圩之人不肯出田与众筑岸或因一圩虽完旁圩无力而连延隳壊或因贫富同圩而出力不齐或因公私相吝而因循不治故隄防尽壊而低田漫然复在江水之下也每春夏之交天雨未盈尺湖水未涨二三尺而苏州低田一抹尽为白水其间虽有低防亦皆狭小沈在水底不能固田唯大旱之歳常润杭秀之田及苏州堽阜之地并皆枯旱其堤防方始露见而苏州水田幸一熟耳盖繇无堤防为御水之先具也低田既容水故水与江平江与海平而海潮直至苏州之东一二十里之地反与江湖民田之水相接故水不能湍流而三江不浚【臣伏覩昨来议狭汴河者诏汴河阔处水面散漫不至深快故汴河淤淀今苏州水面动连三百里而太湖之水又不及黄河之湍迅而欲三江不淤不可得也】今二江已塞而一江又浅傥不完复堤防驱低田之水尽入于松江而使江流湍急但恐数十年之后松江愈塞震泽之患不止于苏州而已也此低田不治之繇也髙田之废始繇田法隳壊民不相率以治港浦既浅地势既髙沿于海者则海潮不应沿于江者又因水田隄防隳壊水得潴聚于民田之间而江水渐低故髙田复在江水之上至于西流之处又因人户利于行舟之便壊其堽门而不能蓄水故髙田一望尽为旱地每至四五月间春水未退低田尚未能施工而堽阜之田已干枯矣唯大水之歳湖秀二州与苏州之低田渰没浄尽则堽阜之田幸一熟耳此盖不浚浦港以畎引江海之水不复堽门以蓄聚春夏之雨泽也此髙田废之之繇也
　　三论自来议者但知决水不知治田盖治田者本也本当在先决水者末也末当在后今乃不治其本而决其末故自景祐以来上至朝廷之缙绅下至农田之匹夫谋议擘画三四十年而苏州之田百未治一二此治水之失也惟嘉祐中两浙转运使王纯臣建议谓苏州民间一槩白水至深处不过二尺以上当复修作田位使位位相接以御风涛则自无水患若不修作塍防纵使决尽河水亦无所济此説最为切当又缘当时建议之时正值两浙连年治水无効不知大段擘画令官中逐年调发夫力更互修治及不曽立定逐县治田年额以办不办为赏罚之格而止令逐县令佐槩例劝导逐位植利人户一二十家自作塍防各髙五尺缘民间所鸠工力不多盖不能齐整借令多出工力则各家所收之利不偿其所费之本兼当时都水监所立官员赏典不重故上下因循未曽并聚公私之力大段修治臣今欲乞检防王安石所陈利害将臣下项擘画修筑堤防以固民田则苏州水灾可计日而取効也议者或谓曩年吴及知华亭县常率逐段人戸各自治田亦不曽烦费官司而人获其利今可举用其法以治苏州水田不须重烦官司也曰苏州水田与华亭不同华亭之田地连堽阜无暴怒之流浚河不过一二尺修防不过三五尺而田已大稔矣然不逾三五年间尚又堙塞今苏州逺接江湖水常暴怒故昆山常熟吴江三县堤防髙者七八尺低者不下五六尺或用石甃或用桩篠或二年一治或年年修葺而风涛洗荡动有隳壊今若以华亭之法治之或水退之后一二年间暂获丰稔不可知求其久逺之効则不可得也夫以华亭之法治苏州之髙田则可矣若治苏州水田譬之以一家之法治一国也其规摹法度则近之至于措置施设之方则大小不可同也贴黄自来人所议欲开通诸天浦卢沥浦松江诸滙并决水入江隂军等亦皆治水之一説但隄防未立行之无功候隄防既成之后前项诸説又不可不行盖水势湍急却要诸处分减水势故也臣今穷究得古人治田之本委可施行若令臣先往两浙相度不过订之于诸县官吏考之于诸乡父老而已诸县官吏乍来倐去固不若臣之生长乡里世为农人而备知利害也父老之智未必过于范仲淹叶清臣范仲淹叶清臣尚不能窥见古人治田之迹父老安得而知望令臣略到司农寺陈白委不至有误朝廷候敕防
　　四论今来乞以治田为先决水为后田既先成水亦从而可决不过五年而苏州之水患息矣然治田之法总而论之则瀚漫而难行析而论之则简约而易治何也今苏州水田之最合行修治处如前项所陈南北不过一百二十余里东西不过一百里今若于上项水田之内循古人之迹五里为一纵浦七里为一横塘不过为纵浦二十余条每条长一百二十余里横塘十七条每条长一百余里共计四千余里用夫五千人约用二千余万夫【至和中开昆山塘毎里夫二千五百人塘面阔六丈底阔四丈深四尺每里积土计三十万尺分为两岸底阔一丈四五尺面阔四五尺髙不及六七尺故不逾三年又至隳壊】故曰总而言之则瀚漫而难行也今且以二千万夫开河四千里而言之分为五年每年用夫四百万开河八百里苏秀常湖四州之民不下四十万三分去一以为髙田之民自治髙田外尚有二十七万夫毎夫一年借雇半月计得四百余万夫可开河八百里却以上项四百余万分为十县逐县每年当夫四十万开河八十里以四十万夫分为六个月计役六万六千余夫开河十三里有零以六万六千夫分为三十日则逐县毎日役夫二千二百人开河一百三十二歩将二千二百人又为两头项止役一千一百人开河六十六歩虽县有大小田有广狭民有众寡及逐日所开河沟所役夫数多寡不同大率治田多者头项多治田少者头项少虽千百项可以一头项尽也臣故曰析而论之则简约而易治也如此而治之五年之内苏州与邻州之水田殆亦尽矣塘浦既浚隄防既成则田之水必髙于江江之水亦髙于海然后择江之曲者而决之及开卢沥浦皆有功也何则江水湍流故也江流既髙然后又究五堰之遗址而复之使水不入于城是虽有大水不能为苏州之患也此治水田之大略也【昔有七堰今复五堰者今止为五门故也苏州设堰固亦旧矣刘著作尝引唐白居易九日苏州登髙诗云酒酣凭槛起四顾七塘八门六十坊是唐之世已有堰矣至端拱二年转运使乔惟岳方使废之盖隄防既壊水得潴容于民田之间水势稍低故可废其堰也】其旱田则乞用上项一分之夫浚治港浦以畎引江海之水及设堽门以潴春夏之雨泽则髙低皆治而水旱无虞矣
　　五论乞循古人之遗迹治田者臣昨来所乞苏州水田一节罢去其某家浜之类五里七里而为一纵浦七里十里而为一横塘今具苏州秀州及松江沿海水田旱田见存塘浦港沥堽门之数凡臣所能记者总七项共二百六十五条并臣擘画将来治田大约各附逐项之下谨具下项一具水田塘浦之迹凡四项共一百三十二条一吴松江南防自北平浦北防自徐公浦西至吴江口皆是水田约一百二十余里南防有大浦二十七条北岸有大浦二十八条是古者五里而为一纵浦之迹也其横浦在松江之南者臣不能记其名在松江之北六七里间曰浪市横塘又下北六七里而为至和塘是七里而为一横塘之迹也松江南大浦二十七条北平浦破江浦艾祈浦愧浦顾滙浦养蚕浦大盈浦南解浦梁纥浦石臼浦直浦分桑浦内薫浦赵屯浦石浦道褐浦千墩浦锥浦张潭浦陆直浦甫里浦浮髙浦涂头浦顺徳浦大姚浦破墩浦盏头浦松江北大浦二十八条徐公浦北解浦瓦浦沈浦蒋浦三林浦周浦顾墓浦金城浦木浦蔡浦下驾浦浜浦洛舍浦杨梨浦新洋浦淘仁浦小虞浦大虞浦马仁浦浪市浦尢泾浦下里浦戴墟浦上顾浦青邱浦奉里浦任浦松江北横塘二条浪市横塘至和塘已上松江塘浦五十七条竝当松江之上流皆是阔其塘浦髙其隄防以固田也久不修治遂至隳壊每遇大水上项塘浦之岸竝沈在水底不能固田议者不知此塘浦原有大防以固田乃谓古人浚此大浦只欲泄水此不知治田之本也臣今擘画并当浚治其浦修成堤防以御水灾不须逺治他处塘浦求决积水而田自成矣一至和塘自昆山西至苏州计六十余里今其南北两防各有大浦十二条是五里而为一纵浦之迹也其横浦南六七里而有浪市塘是也其北皆为风涛洗刷不见其迹臣前所谓至和塘徒有通往来御风涛之小功而无卫民田去水患之大利者谓至和塘南北纵浦横塘皆废故也谨具下项至和塘南大浦十二条小虞浦大虞浦尤泾浦新渎浦平乐浦戴墟浦真义浦朱塘浦界浦凤凰泾任浦蠡塘至和塘北大浦十二条小虞浦大虞浦尤泾浦髙墟浦雍里浦诸昌泾界浦任浦上雉渎下雉渎蠡塘官渎横塘在南者曰浪市塘已具松江项内更不再出在北者皆废已上至和塘两防塘浦二十四条在塘北者今犹有其名而或无其迹在塘南者虽存其迹而并皆狭小断续不能固田其间南防又有朱泾王村泾北岸又有司马泾季泾周泾小萧泾归泾吴泾清泾谭泾褚泾杨泾之类皆是民间自开私浜即臣向所谓某家泾某家浜之类是也今并乞废罢止择其浦之大者阔开其塘髙筑其防南修起浪市横塘北则或五里十里为一横塘以固田自近以及逺则良田渐多白水渐狭风涛渐小矣一常熟塘自苏州齐门北至常熟县一百余里东防有泾二十一条西岸有泾十二条是亦七里十里而为一横塘之迹也但自今并皆狭小非大段塘浦盖古人之横塘隳壊而百姓侵占及擅开私浜相杂于其间即臣所谓某家浜之类是也谨具目今两防泾浜之名下项常熟塘东横泾二十一条阙墓泾杨泾米泾樊泾蠡泾南湖泾湖泾朱泾永昌泾茅泾薛泾界泾吴塔泾尚泾川泾黄土泾圃泾庙泾卞荘泾新桥泾黄母泾常熟塘西横泾十二条石师泾王婆泾髙姚泾苏宅泾蠡泾皮泾庙泾永昌泾冶长泾潭泾墓门泾已上常熟塘两防横泾三十三条盖记其略耳今但乞废其小者择其大者深开其塘髙修其防除西防自擘画为圩外其东防合与至和塘北及常熟县南新修纵浦交加棊布以为圩自近以及逺则良田渐狭风涛渐小矣一昆山之东至太仓堽身凡三十五里两防各有塘七八条是五里而为一纵浦之迹也其横塘在塘之南六七里而为朱沥塘张湖塘郭石塘黄姑塘在塘之北为风涛洗刷与诸湖相连不见其迹谨具下项昆山塘南塘浦七条次里浦新洋江任里浦下驾浦下吴浦上吴浦太仓横沥昆山塘北有塘浦七条娄县上塘娄县下塘新洋江低里浦黄剪泾上吴塘下吴塘横塘四条朱沥塘张湖塘郭石塘黄姑塘已上塘沥十八除新洋江下驾浦曽经开浚余并未尝开浚今河底之土反髙于田中每遇天雨稍阙则更不通舟船天雨未盈尺而田尽渰没今并乞开浚以固田已具下项一具旱田塘浦之迹凡三顷一百二十三条一松江南防自小来浦北岸自北陈浦东至海口并是旱田约长一百余里南有大浦一十八条北有大浦二十条是五里而为一纵浦之迹也其横塘之在江南者臣不记其名在江北者七八里而为鸡鸣塘练祈塘是七里而为一横塘之迹也谨具下项松江南防有大浦一十八条小来浦盘龙浦朱市浦松子浦野奴浦张整浦许浦鱼浦上燠浦丁湾浦芦子浦沪渎浦钉钩浦上海浦下海浦南及浦江苎浦烂泥浦松江北防有大浦二十条北陈浦顾浦桑浦大黄肚浦小黄肚浦章浦樊浦杨林浦上河浦下河浦僲天浦镇浦新华浦槎浦秦公浦双浦大塲浦唐章浦贵州浦商量湾横塘二条鸡鸣浦练祈浦已上塘浦四十条各是畎引江水以灌溉髙田因久不浚治浦底既髙而江水又低故逐年常患旱也议者乃谓于此诸浦决泄苏州昆山长洲及秀州之积水是未知古人设浦之意也今当令髙田之民治之以备旱灾则髙田获其利也一太仓堽身之东至茜泾约四五十里凡有南北塘八条其横塘南自练祈塘北至许浦共一百二十余里有堽门及塘浜约五十余条臣能记其二十五条旱田而横塘多欲水之周流于其间灌溉之也今皆浅淤不能引水以灌于田谨具下项南北之塘八条太仓东横沥半泾塘青堽横沥五家堽横沥鸭头塘支泾杨墓子泾茜泾东西之塘及堽门等二十五条方秦塘钱门塘刘塘张堽门薛市门黄姑塘吉泾塘沙堰门太仓塘包泾古塘吴堽门顾堽门庙堽门岳沥李堽门丁堽门湖川门黄泾杜漕塘双凤塘防门直塘支塘李墓塘以上堽身已东塘浜门沥共三十三条南北者各长一百余里接连大浦并当治以灌溉髙田东西者横贯三重堽身之田而西通诸湖若深浚之大者则置闸防门或置堰而下为水函遇大旱则可以车畎诸湖之水以灌田大水则可以通放湖水以灌田而分减低田之水势于平时则潴聚春夏之雨泽使堽身之水常髙于低田不须车畎而民田足用一沿海之地自松江下口南连秀州界约一百余里有大浦二十条臣今能记其七条自松江下口北绕昆山常熟之境接江隂界约三百余里有港浦六十余条臣能记其四十九条是五里为一纵浦之迹也其横塘在昆山则为八尺泾花莆泾在常熟则为福山东横塘福山西横塘谨具下项松江口下南连秀州界有大浦七条三林浦杜浦周浦大臼浦防沥浦戚崇浦罗公浦松江口下北绕苏州昆山常熟县界至江隂军界有港浦四十九条北及浦下田浦堀浦上夹浦下练祈浦桃源浦练祈浦顾泾浦六岳浦采桃浦川沙浦下张浦新漕浦茜泾浦杨林浦七鸦浦□港浦北浦尹公浦甘草浦唐相浦陈泾浦钱泾浦□湖浦吴泗浦铛脚浦下六河浦黄浜浦沙营浦白茆浦金泾浦髙浦许浦坞沟浦千歩泾耿泾浦新泾浦崔浦水门浦鳗□浦吴泾髙泾西阳浦新泾陈浦张泾湖泾奚浦黄泗浦横塘四条八尺泾花浦泾福山东横塘福山西横塘以上沿海港浦共六十条各是古人东取海潮北取杨子江水灌田各开入堽阜之地七里十里或十五里间作横塘一条通灌诸浦使水周流于髙阜之地以浸润髙田非専欲决积水也其间虽有大浦五七条自积水之处直可通海然各逺三五十里至一百余里地髙四五尺至七八尺积水既被低田堤岸隳壊一时漫流潴聚于低下平阔之地虽开得上项大浦其积水终不肯逺从髙处而流入于海唯大水之年决之则暂或东流尔今不拘大浦小浦并皆浅淤自当开浚东引海潮北引江水以灌田臣所擘画治苏州田至易晓也水田则做防防水以固田髙田则浚塘引水以灌田此众人所共知也但自来治水者舍常而求异忽近而求逺而反谓做防固田浚塘引水之説为浅近而不肯留意遂因循至此今欲知苏州水田旱田不治之繇观此篇可见其大略以上水田旱田塘浦之迹共七项总二百六十四条皆是古人因地之髙下而治田之法也其低田则开其塘浦髙其堤防以固田其髙田则深浚港浦畎引江海以灌田后之人不知古人固田灌田之意乃谓低田髙田之所以阔深其塘浦者皆欲决泄积水也更不计量其逺近相视其髙下一例择其塘浦之尤大者数十条以决水其余差小者更不浚治及兴工役动费国家三五十万贯石而大塘大浦终不能泄水其塘浦之差小者更不曽开浚也而议者犹谓此小塘小浦亦可泄水以致朝廷愈不见信而大小塘浦一例更不浚治积嵗累年而水田之隄防尽壊使二三百里肥腴之地槩为白水髙田之港浦皆塞而使数百里沃衍潮田尽为荒芜不毛之地深可痛惜臣窃思之上项塘浦既非天生亦非地出又非神化是皆人力所为也然自国朝统御以来百余年间除数十条大者间或浚治外其余塘浦官中则不曽浚治今当不问髙低不拘小大亦不问可以决水与不可以决水但系古人遗迹而非私浜者一切并合公私之力更休迭役旋次修治低田则髙作堤岸以防水髙田则深浚沟浦以灌田其堽身西流之处又设斗门或堽门或堰闸以潴水如此则髙低皆治而水旱无忧矣
　　郏侨再上水利书【侨即亶子以父志不竟嗣缉其説再上便宜因歳事亦有所建明云】
　　浙西昔有营田司自唐至钱氏时有隄防堰闸之制旁分其支脉之流不使溢聚以为腹内畎畆之患是以钱氏百年间歳多丰稔唯长兴中一遭水耳暨纳土之后至于今日其患始剧盖繇端拱中转运使乔维岳不究堤防堰闸之制与夫沟洫畎浍之利姑务便于转漕舟楫一切毁之初则故道犹存尚可寻绎今则去古既久莫知其利营田之局又谓闲司冗职既已罢废则隄防之法疏决之理无以考据水利害无穷已至干兴天禧间朝廷専遣使者兴修水利逺来之人不识三吴地势髙下与夫水源来歴及前人营田之利皆失旧闻受命而来耻于空还不过遽采愚农道路之言以目前之见为长久之防指常熟昆山枕江之地为可导诸港而决之江开福山茜泾等十余浦殊不知古人建立堤堰所以防太湖泛溢渰没腹内良田今若就东北诸潴决水入江是导湖水经繇腹内之田弥漫盈溢然后入海所以浩渺之势常逆行而潴于苏之长洲常熟昆山常之宜兴武进湖之乌程归安秀之华亭嘉禾民田悉已被害然后方及北江东海之港浦又以水势之方出于港浦复为潮势抑回所以皆聚于太湖四郡之境当潦歳积水而上源不絶弥漫不可治也此足以騐开东北诸潴为谬论矣又况太湖盖积十县之水一自江南诸郡而下岭阪重复间当其霖潦积贮溪涧奔湍迤逦而至长塘湖又润州之金坛延陵丹徒诸邑皆有山源并防于宜兴以入太湖一自杭睦宣歙山源与天目等山众流而下杭之临安余杭及湖之安吉武康长兴以入太湖即古所谓震泽也昔禹治水凡以三江决此一湖之水今则二江已絶唯吴淞一江存焉疏泄之道既隘于昔又为权豪请占植以菰蒲芦苇又于吴江之南筑石为塘以障太湖东流之势又于江之中流多置罾簖以遏水势致吴江不能吞来源之瀚漫日淤月淀下流浅狭迨元符初遽涨潮沙半为平地积雨滋久十县山源并溢太湖当苏湖常秀之间陂淹浦港悉皆弥漫四郡之民惴然有为鱼之患凝望广野千里一白少有风势驾浪动輙数尺虽有中髙不易之地种已成实顷刻荡尽此吴民畏风甚于畏雨也吴淞古江故道深广可敌千浦向之积潦尚或壅滞议者但以开数十浦为防而不知临江濵海地势髙仰徒劳无益臣今者所究治水之利必先于江寜治九阳江与银林江等五堰体势故迹决于西江润州治丹阳练湖相视大纲寻究函管水道决于北海常州治宜兴滆湖沙子淹及江隂港浦入北海以望亭堰分属苏州絶常州倾废之患如此则西北之水不入太湖为害矣又于苏州治诸邑限水之制辟吴江之南石塘多置桥梁以决太湖防于青龙华亭而入海仍开浚吴淞江官司以邻郡上戸熟田例敷钱粮于农事之隙和雇工役以渐辟之其诸江湖风涛为害之处竝筑为石塘及淤彭滙与诸湖瀼等处寻究昔有江港自南经北以渐筑为防堤所在陂淹筑为水堰秀州治华亭海盐港浦仍体究柘湖淀山湖等处向因民户有田髙壤障遏水势而疏决不行者竝与开通达诸港浦杭州迁长河堰以宣歙杭睦等山源决于浙江如此则东南之水不入太湖为害矣此前所谓旁分其支脉之流不为腹内畎畆之患者此也水为东南患其来久矣治之者大抵二説一则以导青龙江开三十浦为説一则以使植利戸浚泾浜作圩垾为説是二者各得其一偏未容俱是何以言之若止于导江开浦则必无近効若止于浚泾作垾则难以御暴流要当合二者之説相为首尾乃尽其善但施行先后自有次第耳必不得已欲两者兼行以规近效亦有其説若欲决苏州湖州之水莫若先开昆山之茜泾浦使水东入于大海开昆山之新安浦使水南入于松江开常熟之许浦梅里浦使水北入于杨子江复浚常州无锡界之望亭堰俾苏州管辖谨其开闭以遏常润之水则苏州等水患可渐息而民田可治矣若欲决常州润州之水则莫若决无锡之五卸堰使水趋于扬子江则常州等水患可渐息而民田可治矣世之言水利者非不知此然开浦未久而淤泥寻塞决堰未多而良田被患何也盖虽知置堰闸以防江潮而不知浚流以泄涨沙故有堙塞之患虽知决五卸堰水而不知筑堤以障民田故有飘溺之虞且复一于开浦决堰而不知劝民作圩垾浚泾浜以治田是以不问有水无水之年苏湖常秀之田不治十常五六臣故曰要当合二者之説相为首尾则可尽其善臣所乞开昆山常熟县之茜泾等浦必置堰闸者且以茜泾浦在苏州之东南去海止二十里泄水甚径其地浸髙比之苏州及昆山地形不啻丈余而往年开此浦者但为文具所开不过三四尺一二尺而已又止于以地而为丈尺而不知以水面为丈尺不问髙下而匀其浅深欲水之东注不可得也水既不东注兼又浦口不置堰闸赚入潮沙无上流水势可冲遂至浦塞臣故乞开茜泾等浦须置堰闸所以外防潮之涨沙也闻范政仲淹叶内翰清臣昔年开茜泾等浦亦皆有闸但无官司管辖而豪强耆保利于所得不时启闭遂至废壊乡人往往能道其事若推究而行之则所开之浦可久而无废臣所乞复常州无锡县界望亭堰闸俾苏州管辖者盖以常润之地比苏州为差髙而苏州之东势接海防其地亦髙苏州介于两髙之间故每遇大水西则为常润之水所注东则为大海防道所障其水潴蓄无缘通泄若不令苏州管辖望亭堰闸则无复有防遏之理故臣先乞开茜泾等浦以决水有东流之便次乞谨守望亭闸俾水无西冲之忧既望亭之西自有五卸堰可以决水径入于北江若使常润之水决下此堰则不唯少舒苏州之水势而常润之水亦自可以就近顺流而入于江矣臣所乞决常州无锡县界之五卸堰使水北入于扬子江者此堰决水其势甚径往者官吏非不施行然决堰未多而民田已没何也止知决堰而不知预筑堰下民田之堤防以防水势故也五卸地形与民田相去几及丈余平居微雨水即溢堰而过已有浸溺之忧今直欲决去其堰使诸路之水举自此而出又不増髙其民田圩防以为隄防则决堰未多而民田已没臣尝论天下之水以十分率之自淮而北五分繇九河入海书所谓同为逆河入于海是也自淮而南五分繇三江入海书所谓三江既入震泽底定是也而三江所决之水其源甚大繇宣歙而来至于浙界合常润诸州之水钟于震泽震泽之大几四万顷导其水而入海止三江尔二江已不得见今止松江又复浅淤不能通泄且百姓便于已私于松江古河之傍多开沟港故上流百出之水不能径入于海支分派别自三十余浦北入吴郡界内即先臣比部水利奏中所谓向欲导诸江者复南而北矣虽于昆山常熟两县开导河浦修筑圩垾然上流不息诸水辐辏或风涛间作或洪雨继至所开浦河必皆壅滞所筑圩垾必有冲荡盖沿江北防三十余浦唯盐铁一塘可直防水北入杨子江外其余皆连接下江湖瀼合而为一非徒无益为害大矣今乞措置一面开导河浦即便相度松江诸浦除盐铁塘及大浦开导置闸外其余小河一切并为大堰或设水窦以防江水即吴松江水径入东海而吴之河浦不为贼水所壅诸县圩垾亦免风波所破臣闻钱氏循汉唐法自吴江沿江而东至于海又沿海而北至于杨子江又沿江而西至于常州江隂界一河一浦皆有堰闸所以贼水不入久无患害尝考汉晋隋唐以来地里志今之平江乃古吴郡至隋平陈始置苏州汉时封境甚阔隋开皇中始移于横山下唐贞观中复徙于阖闾旧城而又湖州乃隋时仁夀中于苏之乌程县分置秀州乃五代晋时吴越王以苏之嘉兴县分置所谓钱塘毗陵在古皆吴之属县以地势卑下沿江邉海有为堤防以防遏水势如唐志所载秀州海盐令李谔开古泾三百有一而又称去县西北六十里有汉塘大和中再开疑即臣今所谓开盐铁塘以泄吴松江水者也又载杭州之余杭令归珧筑甬道髙广径直百余里以御水患又载杭州盐官县亦有捍海塘堤二百十四里即知古人治平江之水不専于河而筑堤以遏水亦兼行之矣故为今之防莫若先究上源水势而筑吴松两防塘堤不唯水不北入于苏而南亦不入于秀两州之田乃可垦治今之言治水者不知根源始谓欲去水患须开吴松江殊不知开吴松江而不筑两防堤塘则所导上源之水辐辏而来适为两州之患盖江水溢入南北沟浦而不能径趋于海故也傥效汉唐以来堤塘之法修筑吴松江防则去水之患已十九矣震泽之大才三万六千余顷而平江五县积水几四万顷然非若太湖之深广弥漫一区也水在五县逺接民田亦有髙下之异浅深之殊非皆积水不可治也但与田相通极目无际所以风涛一作回环四合无非全积之水亦有可治之田潴防之余其浅淤者皆可修治永为良田况五县积水中所谓湖瀼陂淹若湖则有淀山湖练湖阳城湖巴湖昆湖承湖尚湖石湖沙湖瀼则有大泗瀼斜塘瀼江家瀼百家瀼鳗□瀼荡则有龙墩荡任周荡傀儡荡白坊荡黄天荡雁长荡淹则有光福淹尹山淹施墟淹赭墩淹金泾淹明杜淹三十余所虽水势相接略无限隔然其间深者不过三四尺浅者一二尺而已今乞措置深者如练湖大作隄防以匮其水复于隄防四傍设为斗门水瀬即大水之年足以潴蓄湖瀼之水使不与外水相通而水田之圩垾无冲激之患大旱之年可以决斗门水瀬以浸灌民田而旱田之沟洫有车畎之利其余若斜塘瀼大泗瀼百家瀼之类深不过三四尺浅止一二尺而已本是民田皆可相视分勒人戸借贷钱粮修筑圩防开导泾浜即前所谓湖瀼三十余处者往往可治者过半矣臣闻江南有万春圩吴有陈满塘皆积水之地今悉治为良田坐收苗赋以助国用此治湖为田之验也
　　苏轼进单锷吴中水利书状【元祐三年上】
　　翰林学士承防左朝奉郎知制诰兼侍读苏轼状奏右臣窃闻议者多谓吴中本江海太湖故地鱼龙之宅而居民与水争尺寸以故常被水患盖理之当然不可复以人力疏治是殆不然臣到吴中二年虽为多雨亦未至过甚而苏湖常三州皆大水害稼至十七八今年虽为霪雨过常三州之水遂合为一太湖松江与海渺然无辨者盖因二年不退之水非今年积雨所能独致也父老皆言此患所从来未逺不过四五十年耳而近歳特甚盖人事不修之积非特天时之罪也三吴之水潴为太湖太湖之水溢为松江以入海海水日两潮潮浊而江清潮水常欲淤塞江路而江水清驶随輙涤去海口常通故吴中少水患昔苏州以东官私船舫皆以篙行无陆挽者古人非不知为挽路以松江入海太湖之喉咽不敢鲠塞故也自庆厯以来松江始大筑挽路建长桥植千柱水中宜不甚碍而夏秋涨水之时桥上水常髙尺余况数十里积石壅土筑为挽路乎自长桥挽路之成公私漕运便之日葺不已而松江始艰噎不快江水不快软缓而无力则海之泥沙随潮而上日积不已故海口堙灭而吴中多水患近日议者但欲发民浚治海口而不知江水艰噎虽暂通快不过歳余泥沙复积水患如故今欲治其本长桥挽路固不可去惟有凿挽路于旧桥外别为千桥桥谼各二丈千桥之积为二千丈水道松江宜加迅驶然后官私出力以浚海口海口既浚而江水有力则泥沙不复积水患可以少衰臣之所闻大略如此而未得其详旧闻常州宜兴县进士单锷有水学故召问之出着吴中水利书一卷且口陈其曲折则臣言止得十二三耳臣与知水者考论其书疑可施用谨缮写一本缴连进上伏望圣慈深念两浙之富国用所恃歳漕都下米百五十万石其他财赋供餽不可数而十年九涝公私凋深可悯惜乞下臣言与锷书委本路监司躬亲按行或差强干知水官吏考实其言图上利害臣不胜区区谨録奏闻伏候敕防
　　附注
　　贴黄其图画得草略未敢进上乞下有司计防缮写单锷吴中水利书
　　锷切观三州之水为患滋久较旧赋之入十常减其五六以日月指之则水为害于三州逾五十年矣所谓三州者苏常湖也朝廷屡责监司监司每督州县又间出使者寻按旧迹使讲明利害之原然而西州之官求东州之利目未尝歴览地形之髙下耳未尝讲闻湍流之所从来州县惮其经营百姓厌其出力钧曰水之患天数也按行者驾轻舟于汪洋之陂视之茫然犹擿埴索途以为不可治也间有忠于国志于民深求而力究之然有知其一而不知其二知其末而不知其本详于此而略于彼故有曰三州之水咸注于震泽震泽之水东入于松江繇松江以至于海自庆厯以来吴江筑长堤横截江流繇是震泽之水常溢而不泄以至壅灌三州之田此知其一偏者也或又曰繇宜兴而西溧阳县之上有五堰者古所以节宣歙金陵九阳江之众水繇分水银林二堰直趋太平州芜湖后之商人由宣歙贩运木东入二浙以五堰为艰阻因相为之谋妄绐官长以废去五堰五堰既废则宣歙金陵九阳江之水或遇五六月山水暴涨则皆入于宜兴之荆溪繇荆溪而入震泽盖上三州之水东灌苏常湖也此又知其一偏者耳或又曰宜兴之有百渎古之所以泄荆溪之水东入于震泽也今已堙塞而所存者仅四十九条疏此则宜兴之水自然无恙此亦知其一偏者也三者之论未尝究得之既不详攻之则易破以锷视其迹自西五堰东至吴江防犹之一身也五堰则首也荆溪则咽喉也百渎则心也震泽则腹也傍通震泽众渎则络脉众窍也吴江则足也今上废五堰之固而宣歙池九阳江之水不入芜湖反东注震泽下又有吴江岸之阻而震泽之水积而不泄是犹有人焉桎其手缚其足塞其众窍以水沃其口沃而不已腹满而气絶视者恬然犹不谓之已死今不治吴江防不防诸渎以泄震泽之水是犹沃水于人不去其手桎不解其足缚不除其窍塞恬然安视而已诚何心哉然而百渎非不可治五堰非不可复吴江防非不可去盖治之有先后且未筑吴江岸以前五堰其废已久然而三州之田尚十年之间熟有五六五堰犹未为大患自吴江筑防已后十年之间熟无一二欲具验之阅三州歳赋所入之数则可见矣且以宜兴百渎言之古者所以泄西来众水入震泽而终归于海盖震泽吐纳众水今纳而不吐锷窃视熙寜八年时虽大旱然连百渎之田皆鱼逰鼈处之地低污之甚也其田去百渎无多逺而田之苗是时亦皆旱死何哉盖百渎及傍穿小港渎歴年不遇旱皆为泥沙堙塞与平地无异矣虽去震泽甚迩民力难以私举时官又无留意防导者苗卒归乎槁死自熙寜八年迄今十四载其田即未有可畊之日歳歳诉潦民益憔悴昔嘉祐中邑尉阮洪深明宜兴水利方是时吴中水洪屡上书监司乞开通百渎监司允其请遂鸠工于食利之民防导四十九条是年大熟此百渎之验歳水旱皆不可不开也宜兴所利非止百渎而已东则有蠡河横亘荆溪东北透湛渎东南接罨画溪昔范蠡凿宜兴之西蠡运河皆以昔贤名呼其蠡河遇大旱则浅淀中旱则通流又有孟泾泄滆湖之水入震泽其他沟渎淀塞其名不可缕举夫吴江防界于吴松江震泽之间防东则江岸西则震泽江之东则大海也百川莫不趋海自西五堰之上众川由荆溪入震泽注于江由江归于海地倾东南其势然也自庆厯二年欲便粮运遂筑此隄横截江流五六十里遂致震泽之水常溢而不泄浸灌三州之田每至五六月之间湍流峻急之时视之则吴江防东之水常低于岸西之水一二尺此隄防阻水之迹自可览也又覩防东江尾与海相接之处污淀茭芦丛生沙泥涨塞而又江岸之东自筑岸以来沙涨成一村昔为湍流奔涌之地今为民居民田桑枣场圃吴江县繇是歳増旧赋不少虽然増一邑之赋反损三州之赋不知几百倍也夫江尾昔无茭芦壅障流水今何致此盖未筑防之前源流东下峻急筑防之后水势迟缓无以涤荡泥沙以至増积而茭芦生茭芦生则水道狭水道狭则流泄不快虽欲震泽之水不积其可得耶今欲泄震泽之水莫若先开江尾茭芦之地迁沙村之民运其所涨之泥然后以吴江防凿其土为木桥千所以通粮运每桥用耐水土木棒二条各长二丈五尺横梁三条各长六尺柱六条各长二丈除首尾占阁外可得二丈余谼道每一里计三百六十歩一里为桥十所计除占阁外可开水面二十三丈每三十歩一桥一千条桥共开水面二千丈计一十一里四十歩随桥谼开茭芦为港走水仍于下流开白蚬安亭二江使太湖水繇华亭青龙入海则二州水患衰减常州运河之北偏乃江隂县其地势自河而渐低上自丹阳下至无锡运河北偏古有泄水入江渎一十四条曰孟渎曰黄汀堰渎曰东函港曰北戚氏港曰五卸堰港曰梨溶港曰蒋渎曰欧渎曰魏渎泾曰支子港曰蠡渎曰牌皆以古人名姓称昔皆泄众水入运河立防门又北泄下江隂之江今名存实亡存者无几二浙粮船不过五百石运河止可常存五六尺水足可以胜五百石之舟以其一十四处立为石碶防门每渎于防北先筑隄防则制水入江若无隄防则水泛溢而不制将见灌浸江隂之民田民居矣昔熙寜中有提举沈披者輙去五卸堰走运河之水北下江中遂害江隂之民田为百姓所讼即罢提举亦尝被罪始欲以为利而适足以害之此未达古人之智以至败事也切见近日钱塘进士余黙两进三州水利徒能备陈功力琐细之事殊不知本末惟有言得常州运河晋陵至无锡一十四处置防门泄水北下江隂大江虽三尺童子亦知如此可以为利然余默虽能言防门一事合锷鄙防奈何无法度以制入江之水行之则又岂止为一沈披耶又覩主簿张寔进状言吴江岸为阻水之患泾函不通其言然则然矣虽言吴江岸而不言措置水之术盖古之所创泾函在运河之下用长梓木为之中用铜轮刀水冲之则草可刈也置在运河底下暗走水入江今常州有东西二函地名者乃此也昔治平中提刑元积中开运河尝开见函管但见函管之中皆泥沙以谓功力甚大非可易复遂已今先开凿江湖海故道堙塞之处泄得积水他日治函管则可若未能开故道而先治函管是知末而不知本也切见常州运河之北偏皆江隂低下之田常患积水难以耕植今河上为防门河下筑堤防以管水入江百姓繇是缘此河隄可以作田围此泄水利田之两端也宜兴县西有夹苎干渎在金坛宜兴武进三县之界东至滆湖及武进县界西南至宜兴北至金坛通接长塘湖西接五堰茅山薛歩山水直入宜兴之荆溪其夹苎干渎盖古之人亦所以泄长塘湖东之滆湖之水入大湖渎塘口渎白鱼湾髙梅渎四渎及白鹤溪而北入常州之运河繇运河而入一十四条之港北入大江今一十四条之港皆名存而实亡累有知利便者献议朝廷欲依古开通北入运河以注大江自滆湖长塘湖两首各开三分之二为彼田戸皆豪民不知利便唯恐开凿已田隂搆胥吏皆柅而不行元丰之间知金坛县曽某上请乞开朝廷又降指挥委江东及两浙两路监司相度及近县官员相视又为彼豪民计搆不行傥开夹苎干渎通流则西来他州入震泽之水可以杀其势深利于三州之田也锷熙寜八年歳遇大旱窃观震泽水退数里清泉乡湖干数里而其地皆有昔日邱墓街井枯木之根在数里之间信知昔为民田今为太湖也太湖即震泽也以是推之太湖寛广愈于昔云有三万六千顷自筑吴江岸及诸港渎堙塞积水不泄又不知其愈广几多顷也锷又尝见低下之田昔人争售之今人争弃之盖积年之水十无一熟积空头之税或遇频年不收则饥饿丐殍鬻妻子以偿主租或置其田舍其庐而逋至于酒坊处在水乡沽卖不行以致败阙者比年尤甚皆缘水伤下田不收故也锷乂尝逰下乡切见陂渰之间亦多邱墓皆为鱼鼈之宅且古之葬者不即髙山则于平原陆野之间岂即水穴以危亡魂耶尝得唐埋铭于水穴之中今犹存焉信夫昔为髙原今为汚泽今之水不泄如古也昨熙寜间检正张谔命属吏殿丞刘慤相视苏秀二州海口诸浦渎为沙泥壅塞将欲疏凿以快流水慤相视回申以谓若开海口诸浦则东风驾海水倒注反灌民田谔谓慤曰地倾东南百川归海古人开诸海浦所以通百川也若反灌民田古人何为置诸浦耶百川东流则有常西流则有时因东风虽致西流风息则其流亦复归于海其势然也凡江湖诸浦港势亦一同慤虽信其如此然犹有説盖以昔视诸浦无倒注之患而今乃有之盖昔无吴江岸之阻诸浦虽暂有泥沙之壅然百川湍流浩急泥沙自然荡涤随流以下今吴江岸阻絶百川湍流缓慢缓慢则其势难以荡涤沙泥设使今日开之明日复合又闻秀州青龙镇入海诸浦古有七十二防盖古之人以为七十二防曲折宛转者盖有深意以谓水随地势东倾入海虽曲折宛转无害东流也若遇东风驾起海潮汹涌倒注则于曲折之间有所回激而泥沙不深入也后人不明古人之意而一皆直之故或遇东风海潮倒注则泥沙随流直上不复有阻凡临江湖海诸港浦势皆如此所谓今日开之明日复合者此也今海浦昔日曲折宛转之势不可不复也夫利害挂于眉睫之间而人有所不知今欲泄三州之水先开江尾去其泥沙茭芦迁沙上之民次疏吴江岸为千桥次置常州运河一十四处之防门石碶隄防管水入江次开导临江湖海诸县一切港渎及开通茜泾水既泄矣方诱民以筑田围郏亶尝欲使民就深水之中垒成围防夫水行于地中未能泄积水而先成田围以狭水道当春夏湍流浩急之时则水当涌行于田围之上非止壊田围且淹浸庐舍矣此不智之甚也欲乞朝廷指挥下两浙转运司择智力了干官员分布诸县则不越数月其工可毕所有创桥防通河港置防门利便制度不在规规而言也今所画三州江湖溪海图一本但可观其大略港渎之名亦布其一二且欲见其详莫若下苏常湖诸县各画溪河沟港图一本各言某河某渎通某县某处俟其悉上合而为一图则纎悉若视于指掌之间也锷又覩秀州青龙镇有安亭江一条自吴江东至青龙繇青龙泄水入海昔因监司相视恐走透商税遂塞此一江其江通华亭及青龙夫笼截商税利国能有几耶堰塞湍流其害实大又况措置商税不为难事窃闻近日华亭青龙人户相率陈状情愿出钱乞开安亭江见有状准本县官吏未与施行近又访得宜兴西滆湖有二渎一名白鱼湾一名大吴渎泄滆湖之水入运河繇运河入一十四处防门下江其二渎在塘口渎之南又有一渎名髙梅渎亦泄滆湖之水入运河繇运河入防门在吴渎之南近闻知苏州王觌奏请开海口诸浦锷窃谓海口诸浦不可开今开之不逾日或遇东风则泥沙又合矣尝观考工记曰善沟者水囓之善防者水淫之盖谓上水湍流峻急则自然下水泥沙囓去矣今若俟开江尾及疏吴江岸为桥与海口诸浦同时兴工则自然上流东下囓去诸浦泥沙矣凡欲防通必自下而上先治下则上之水无不流若先治上则水皆趋下漫灭下道而不可施功力其势理然也故今治三州之水必先自江尾海口诸浦疏凿吴江岸及置常州一十四处之防门筑堤制水入江比与吴江两处分泄积水最为先务也然锷观合开三州诸沟渎不必全借官钱盖三州之民憔悴之久人人乐开故半可以资食利户之力也今略举其一二若开江尾疏吴江岸为桥迁吴江岸东一村之民开地复为昔日之江置一十四处之防门并筑一十四条堤制水入江开夹苎干白鹤溪白鱼湾大吴渎塘口渎宜兴东蠡河已上非官钱不可开也若宜兴之横塘百渎苏州之海口诸浦安亭江江隂之季子港春申港下港黄田港利港宜兴之塘头渎及诸县凡有自古泄水诸沟港浜渎尽可资食利戸之力也莫若先下三州及诸县抄录诸道江湖海一切诸港渎沟浜自古有名者及供上丈尺之力费或系官钱或系食利私力期之以施工日月同日开凿同日疏放若或放水有先后则上水奔涌东下冲损在下开未毕沟港以故须同日决放也或者有谓昔人创望亭吕城奔牛三堰盖为丹阳下至无锡苏州地形东倾古人创三堰所以虑运河之水东下不制是以创堰以节之以通漕运自熙寜治平间废去望亭吕城二堰然亦不妨纲运何耶锷曰昔之太湖及西来众水无吴江岸之阻又一切通江湖海故道未尝堙塞故运河之水尝虑走泄入于江湖之间是以置堰以节之今自庆厯以来筑置吴江岸及诸港浦一切堙塞是以三州之水常溢而不泄二堰尤宜先复不复则运河将见涸而粮运不可行此灼然之利害也又若宜兴创市桥去西津堰盖嘉祐中邑尉阮洪上言监司就长桥东市邑中创一桥使运河南通荆溪初开凿市街乃见昔日桥柱尚存泥中咸谓古为桥于此也又运河之西口有古西津堰今已废去久矣且古之废桥置堰以防走透运河之水今也置桥废堰以通荆溪则溪水常倒注入运河之内今之与古何利害之相反耶锷以谓古无吴江岸众水不积运河髙于荆溪是以塞桥置堰以防泄运河之水也今因吴江岸之阻众水积而常溢倒注运河之内是以创桥废堰见利而不见害也今若治吴江岸泄众水则运河之水再防走泄当于北门之外创一堰可也其利害盖如此也或曰切观诸县髙原陆野之乡皆有塘圩或三百畆或五百畆为一圩盖古之人停滀水以灌溉民田以今视之其塘之外皆水塘之中未尝滀水又未尝植苗徒牧养牛羊畜放鳬鴈而已塘之所创有何益耶锷曰塘之为塘是犹堰之为堰也昔日置塘滀水以防旱歳今自三州之水久溢而不泄则置而为无用之地若决吴江岸泄三州之水则塘亦不可不开以滀诸水犹堰之不可不复也此亦灼然之利害矣茍堰与塘为无益则古人奚为之耶盖古之贤人君子大智经营莫不除害兴利出于人之未到后人之浅谋管见不达古人之大智颠倒穿凿徒见其害而莫见其利也若吴江岸止知欲便粮运而不知遏三州之水反以为害又若废青龙安亭江徒知不漏商旅之税又不知反狭水道以遏百川今之人所以异古者凡如此也锷窃观无锡县城内运河之南偏有小桥繇桥而南下则有小渎渎南透梁溪渎有小堰名曰单将军堰自桥至梁溪其渎不越百歩堰虽有亦不渡船筏梁溪即接太湖昔所以为此堰者恐泄运河之水昔熙寜八年是歳大旱运河皆旱涸不通舟楫是时锷自武林过无锡因见将军堰既不渡船筏而开是渎者古人岂无意乎因语与邑宰焦千之曰今运河不通舟楫窃覩将军堰接运河去梁溪无百歩之逺古人置此堰渎意欲取梁溪之水以灌运河千之始则以锷言为狂终则然之遂率民居四十二管车梁溪之水以灌运河五日河水通流舟楫往来信夫古人经营利害凡一沟渎皆有微意而今人昩之也尝见苏州之茜泾昔范仲淹命工开导以泄积水以入于海当时谏官不知苏州患在积水不泄咸上疏言仲淹走泄姑苏之水盖不知其利而反以为害今茜泾自仲淹之后未复开凿亦久湮塞锷存心三州水利凡三十年矣每覩一沟一渎未尝不明古人之微意其间曲折宛转皆非徒然也锷今日之议未始増广一沟一渎其言与图符合若非观地之势眀水之性则无以见古人之意今并图以献惟执事者上之朝廷则庶几三州憔悴之民有望于今日也
　　别画
　　一先开吴江县江尾茭芦地
　　一先迁吴江沙上居民及开白蚬江通青龙镇又开青龙镇安亭江通海
　　一先去吴江土为千桥
　　一先置常州运河防门二十四所用石碶并筑堤管水入江
　　一次开夹苎干白鹤溪白鱼湾塘口渎大吴渎令长塘湖滆湖相连走泄西水入运河下防门入江
　　一次开宜兴百渎见今只有四十九条东入太湖一次开苏州茜泾白茅七鸦福山梅里诸浦及各泾
　　一次开江隂下港黄田春申季子灶子诸港一次开宜兴东西蠡河
　　一次根究诸临江湖海诸县凡泄水诸港渎竝皆疏凿
　　伍堰水利昔钱舍人公辅为守金陵常究伍堰之利虽知伍堰之利而不知伍堰以东三州之利害锷知三州之水利而未究伍堰以西之利害一日钱公辅以世之所为伍堰之利害与锷防究方知始末利害之议完也公辅以为伍堰者自春秋时吴王阖闾用伍子胥之谋伐楚始创此河以为漕运春冬载二百石舟而东则通太湖西则入长江自后相未始有废至李氏时亦尝通运而置牛于堰上挽拽船筏于固城湖之侧又尝设监官置廨宇以收往来之税自是河道淀塞堰埭低狭虚务添置者十有一堰往来舟筏莫能通行而水势遂不复西及遇春夏大水江湖泛涨则园头王母龙潭三涧合为一道而奔冲东来河之不治愈可见也今若开深故道而存留银林分水二堰则诸堰尽可去矣所欲存二堰者盖本处地势自银林堰以西地形从东迤逦西下自分水堰以东地形从西迤逦东下而其河自西坝至东坝十六里有余开淘之际湏随逐处地形之髙下以濬之然后江东两浙可以无大水之患然银林堰南则通建平广徳北则通溧水江寜又当増修髙广以俟商旅舟船往还之多可以置官收税如前之利此伍堰所以不可不复也今莫若治五堰使上之水不入于荆溪而繇分水银林二堰直归太平之芜湖下治吴江之岸为千桥使太湖之水东入于海中治百渎之故道与夫苏常湖三州之有故道旁穿于太湖者虽不可缕举而槩可以迹究也难者曰虽复伍堰奈何伍堰之侧山水东下乎复堰无益也锷答曰繇伍堰而东注太湖则有宣歙池广溧水之水水茍复堰使上之水不入于荆溪自余山涧之水寜有几邪比之未复十湏杀其六七耳难者乃服
　　谷继宗曰按单锷七世孙单旻所刻惟有书而无别画噫罔念尔祖矣窃谓书者通论三吴之水利害形势别画者正疏决大经畧也譬诸黄岐之术设脉理方书而无砭剂之功亦无以奏良效矣乃梓行者顾又删去十二防何耶夫沧桑屡变古今兴废不同存海与邻为壑之説禹圭之心自见乎继宗又曰按宋神宗元丰间议兴水利苏文忠公知杭州屡上封事独献单锷书史不该载且罹中丞李定御史舒亶劾奏非神宗明决桑田之咏几酿大祸矣盖其时以苏公见忌而岂复有録于锷哉易曰屯其膏施未光也此南渡之治可以鉴矣王安石奏免废都水监状【熙寜五年上状存畧】
　　丞相王安石上言都水监亦恐不可废今议者顾谓此三司判官主领之时事日繁费日广举天下之役其半在于河渠堤埽因欲废之此臣之所未喻也朝廷以为天下水利领于三司则三司事业不得専意而河渠隄埽之有当经治而力不暇给故别置都水监此所谓修废官也官修则事举事举则虽繁何伤财费则利兴利兴则虽废何害且所谓举天下之役半在河渠隄埽者以为不当役而役之乎以为当役而役之乎以为不当役而役之则但当察吏之不才而不当废监以为当役而役之则役虽多是乃因置监故吏得修其职而无废事也何可以废监乎且今水土之利患在置官不多而不患其冗也
　　【失名】覆澳牐设官劄子【崇寜元年上状存畧】
　　中书省臣某等尚书省臣某等勘防得绍圣间献陈澳闸利害防朝廷命孝蕴提举兴修了当行运首尾四五年若不别令官司主管则已成东南漕运大利当遂废革欲乞専差官一员自杭州至扬州州澳闸通管常润秀杭州新旧等闸依已降条贯専切提举车水澳闸觉察应于奸乞差曽经监视澳闸宣徳郎新知昆山县事鲍朝懋提举管干依提举弓箭手例序官请给人从舟船管事于苏州置廨宇以提举淮浙澳闸司为名人吏许于常镇苏杭秀州选差半年一替仍令两浙转运司进奏官兼管发落文字
　　许光凝上苏州水利状【大观元年上状存畧】
　　中书舍人许光凝奏苏州水患在太湖必导之入海然后水有所归盖太湖距海有三江有诸浦能疏涤江浦除水患犹反掌耳今境内积水视去歳损二尺前歳损四尺良繇开淞江浚八浦之力吴人谓开一江有一江之利浚一浦有一浦之利愿委本路监司与谙晓水势精强之吏遍诣江浦详究利害假以歳月先为之备然后调夫兴役可使公无费财而赋常足人不告劳而食不匮一举而获万世之利矣
　　赵霖治水利害状【政和六年上状存畧】
　　两浙提举常平赵霖言浙西六州之水注于大湖流入松江接青龙江东入于海平江地势与太湖松江水面相平而濒海之地特髙于他处谓之冈身东西与北三面势若盘盂积水南入注乎其中所以沿海环江凿开港浦者借此以疏积中之水也今濒海之田皆作堰坝以隔海潮裹水使不得流外沙日积此昆山诸浦堙塞之繇也冈身之民每阙雨则悉为堰坝以止流水临江之民每遇潮至则于深浦开凿小港以供已用或为堰断以留余潮此常熟诸浦湮塞之繇也法当置闸限水内外随潮启闭而太湖松江之水与积水为一沈没民田者一遇风作则髙浪万顷愈泄愈来为之计者莫若顺其性而狭其流大筑圩防髙围民田如此则积水日削众浦日耗矣大抵开治港浦置闸启闭筑圩裹田三者阙一不可其开浦篇曰古人大小纵横设为港浦询究古迹得其大者三十六浦区为三等上等工大而利博在所当先中等工费可减上等三之二下等间于上中之间或自大浦而分派工料之数又少损焉其置闸篇曰古者港浦尽于地势髙处淤淀若一旦开通未易施力今于三十六浦中寻究古曽置闸者四浦惟庆安福山两闸尚存盖开浦莫急于置闸置闸莫利于近外置闸而又近外有五利焉江海之潮日两涨落今开浦置闸潮上则闭潮退即启外水无自以入里水日得以出一利也外水不入则泥沙不淤闭内使港浦常得流通免于堙塞二利也濒海之地仰浦水以溉髙田每苦咸潮多则堰断决之则害苗稼筑之则障积水今置闸啓闭水有泄而无入闸内之地尽宜稼穑三利也置闸必近外去江海可三五里使闸外之浦日有澄沙淤积假令歳事积治地里不逺易为工力四利也港浦深阔积水通流船货木筏得以住泊官司或可拘收税课以助歳计五利也复有二説昆山诸浦通彻东海沙浓而潮咸当先置闸而后开浦一也闸之侧各开月河以堰为限遇闸闭小舟不阻往来二也其筑圩篇曰平江之赋多出低乡当时田圩未壊水有限隔今田圩既废水通为一遇东南风则太湖松江与昆山积水尽奔常熟西北风则常熟之水东赴者亦然况平江之地低于诸州唯髙大圩防方能与诸州地形相等昔人筑圩裹田非谓得以播殖也将恃此以杀水势耳至和元和二塘为风浪冲击塘防漫灭往来者多有覆舟之虞是皆积水所致今若开浦置闸先自南乡大筑圩防围裹低田使位位相接以御风涛以狭水源治之上也修作至和元和塘防以限东西往来之水治之次也凡积水之田尽令修筑圩岸使水无所容治之终也今积水之中有力人戸间能作塍防围裹低田禾稼无虞盖积水本不深而圩防皆可筑但民无力为之官司借贷钱谷集植利之众督以必成或十畆或二十畆地之中弃一畆取土为防所取之田令众戸均价偿之其贷借钱谷官为置籍责以三年六限随税输还此治积水之策若其当开之浦则昆山常熟共三十六浦除许浦白茆福山三浦不湏开治其三十三浦昆山十有一掘浦下张浦七鸦浦茜泾浦杨林浦六鹤浦顾迳浦川沙浦五岳浦蔡浦琅港浦常熟二十有二黄泗浦奚浦西成浦东成浦水门浦崔浦耿泾浦鱼磹浦邬沟浦瓦浦塘浦髙浦金泾浦石撞浦陆河浦北浦甘草浦千歩泾司马泾金泾钱泾黄莺漕皆积久不濬当分为三等开修
　　向子諲奏禁练湖侵佃状【绍兴七年上状存畧】
　　两浙转运使向子諲言镇江府吕城夹冈形势髙仰因春夏不雨官漕艰动寻遣官属李涧询究练湖本末始知此湖在唐永泰间已废而复兴今堤防弛禁致占侵佃冒决放湖水不能潴畜舟楫不通公私告病若夏秋霖潦则丹阳金坛延陵一带良田亦被渰没臣已令丹阳县知县朱穆等増置二斗门一石防及修补隄防尽复旧迹庶为水久之利
　　史才上围田利害状【绍兴二十三年上状存畧】
　　谏议大夫史才言浙西民田最广而平时无甚害太湖之利也近年濒湖之地多为兵卒侵据累土増髙长堤弥望旱则据之以溉而民田不沾其利涝则逺近泛溢而民田尽没欲乞尽复太湖旧迹使军民各安田畴均利
　　周环上临平湖秀四州水利状【绍兴二十三年上状存畧】
　　大理丞周环言临安平江湖秀四郡低田多为太湖积水浸灌缘溪山诸水连接并归太湖东南繇松江入海东北繇诸浦入江其沿江泄水惟白茒浦最大望令有司相视开决
　　赵子防相视水利方略状【绍兴二十八年上】
　　两浙转运副使赵子防知平江府蒋璨言近被防相皮水利徧厯吴江呉长洲三县民田渰没去处相视以至常熟北至扬子江又自昆山东至海口推究源流讲求利病今询访得浙西诸州平江最为低下而湖常等州水皆归于太湖自太湖以导于松江自松江以注于海是太湖者数州之水所潴而松江又太湖之所泄也然以数州之水巨浸而独泄于一松江宜其势有所不逮是以昔人于常熟之北开二十四浦疏而导之杨子江又于昆山之东开一十二浦分而纳之海两邑大湖凡三十有六而民间私下泾港又不可胜数皆可以决壅滞而防泛滥也后因潮汐往来泥沙积淤旧置开江之卒寻亦废去此太湖所以堙塞而民田有漂没之忧也天禧天圣间运使张纶于常熟昆山各开诸浦以导积水景祐间郡守范仲淹亲至海浦开濬五河以疏导诸邑之水使东南入于松江东北入于杨子与海政和间提举赵霖将命兴修水利开濬三十六浦及没工仅常熟二浦昆山一浦而罢迄今四十年诸浦堙塞又非前日之比遂致民田告涝十歳八九今相视合开紧切去处常熟县梅里塘白茒浦崔浦福山浦黄泗浦昆山县新洋江小虞浦顾浦郭泽塘总计役夫三百三十七万四千六百工钱三十三万七千四百贯米一十万一千五百石各有竒昆山县四浦工力不多止用本县食利户开濬常熟县五浦工力浩瀚系与吴长洲二县利害相及欲于三县见赈济人内募强壮人充当所有差官起工等事续次条具申请縁平江府积水今经两月未退已妨种麦若不于农隙之际支给钱米雇夫开治深广恐来歳春雨积水愈甚亏失常赋不便望赐指挥施行
　　陈正同上平江水利状【绍兴二十九年上状存畧】
　　知平江府陈正同言相视到常熟诸浦旧来虽有潮沙之患每得上流迅湍可以推涤不致淤塞后来被人戸围裹湖瀼为田认为永业乞加禁止敕戸部核在湖潴水之田众共溉田者不许人请佃承买并请佃承买人各以违制论乞下平江府明立界至约束人戸毋得占射围裹有妨水利
　　赵子防开濬塘浦状【绍兴二十九年上状存畧】
　　两浙转运副使赵子防言被防开濬平江府常熟县东栅至雉浦入丁泾彻福山塘已于正月初五日兴工据常熟县父老称福山塘与丁泾地势相等今开丁泾更深三尺若不濬福山瑭则水必致倒注于泾今与平江府县官同往相视宜依父老陈乞开濬又见开东栅至雉浦口河面并合阔八丈并雉浦港底四丈二尺皆得泄水通快
　　任古上平江水利状【一　绍兴二十九年上状存畧】
　　监察御史任古言平江府昆山等县耆宿所开浦四处缘今歳积雨东北风潮并太湖众水相防渰没民田春间人戸围田自当开撩所有小虞浦新洋江顾浦虽合开濬见今尽为松江大水涨遏其外发泄迟缓是致诸浦蓄水难以兴工欲候江水潮落防塍出露人戸自行开掘若内有贫乏无力之人乞量借常平官粮寛立年限分料送纳乞从民便已行下本县命预将兴工之具候江水减退即行开濬
　　任古上平江水利状【二　绍兴二十九年上状存畧】
　　臣同徐康与常熟县官详究得东栅至雉浦入丁泾通彻福山塘下注大江委是快便若依赵子防申请五千人为率于来歳正月入役约计一月余日可毕此浦使湖塘一带并被伤民田内水通至于江然后濬治黄泗浦三里江至十里港工力亦不甚多并趂农隙先毕二浦其余合开港浦再候将来次第兴工
　　任古上平江水利状【三　绍兴二十九年上状存畧】
　　赵子防昨计料开濬崔浦系决泄昆承湖及民田内水南自梅里塘距浦口迤北入大江今已干涸缘浦身迂曲泄水不快是致积沙髙厚开濬工倍欲于雉浦口别开一泾径入福山大浦通于大江名曰丁泾北之崔浦并无回曲不惟开濬省费实以泄水为便
　　刘唐稽奏开常州港渎状【隆兴二年上状存畧】
　　知常州刘唐稽言申利二港上自运河发流经营回覆至下流析为二道一自利港一自申港以达于江缘江口每日潮汐带沙填塞上流防泥淤塞流泄不通而申港又以江隂军钉立标揭拘拦税船每潮来则沙泥为木标所壅淤塞益甚今若相度开此二河但下流申利二港并江隂军若议定深阔丈尺各于本界开淘庶协力皆办又孟渎一港在奔牛镇西唐孟简所开并宜兴县界沿湖旧百渎皆通宜兴之水借以疏泄近歳阻于吴江石塘流行不快而沿湖河港所谓百渎存者无几今若开通委为公私之便
　　李结上治田三议状【隆兴六年上状存畧】
　　监都进奏院李结言苏湖常秀所产为两浙之最自绍兴十三年以来屡被水害议者皆归积水不决之故以为积水既去低田自熟第以工役浩大事皆中辍臣有管见治田便利三议一曰敦本二曰协力三曰因时司农丞郏亶议云古人治塘浦阔深者盖欲取土以为堤防非専为决积水若堤防髙厚借令大水之年江湖之水髙于民田五七尺而堤防髙出于塘浦三五尺故虽大水不能入于民田民田既不容水则塘浦之水自髙于江而江之水亦髙于海不湏决泄而水自湍流矣此古人治低田之法也若知决水而不知治田则所开濬之地不过积土于两防之侧霖雨荡涤复入塘浦不五七年填淤如旧前功尽弃为今之务莫若専务治田乞诏监司守令相视苏湖常秀诸州水田塘浦紧切去处常平义仓钱米多寡量行借贷有田之家今就此农隙作堰车水开濬塘浦取土修筑两边田岸立定大尺众戸与并力官司督以必成且民间筑岸所患无土今既开濬塘浦积土自多而又塘阔深易以流泄田防既成水害自去此臣所谓敦本之议也结又以为百姓非不知筑堤固田之利然而不能者或因贫富同段而出力不齐或因公私相吝而因循不治非协力不可百姓所鸠工力有限必頼官中补助官中非因饥歉难以募民兴役非因时不可【后缺】
　　陈弥作开诸浦状【乾道元年上状存畧】
　　两浙转运判陈弥作言常熟之浦二十有四皆北入于江昆山之浦十有二皆东入于海盖以太湖居其上流昔人患松江之不能胜而使众水径得其归者也诸泽之兴始于天禧成于景祐逮政和间稍已湮废尝命赵霖濬之仅能复常熟两浦昆山二浦而罢今二邑之间竝江濒海小川故道往往淤滞不特所谓三十六浦而已潴水过多而泻之过少重以今歳淫雨泛滥识者皆知开浦之利特以工费甚广不敢轻议故近浦置闸在政和已不能成开江置卒在中兴已不能复自绍兴二十八年以后朝廷屡委监司守臣及遣御史亲行按视竟尔中辍今若并举大役切虑歉歳民无余力官无羡储反至劳扰輙择其宜先治者凡十浦而其缓急又半之兴工之日仍乞以缓急为先后之序
　　邱崈奏筑捍海堰状【乾道七年上状存畧】
　　知常州邱崈奏华亭县东南大海古有十八堰捍御咸潮其十七久皆捺断不通里河独有新泾塘一所不曽筑捺海水往来遂害一县民田缘新泾旧堰迫近大海潮势湍急其港面阔难以施工设或筑捺决不经久运港在泾塘向里二十里比之新泾水势稍缓若就此筑堰决可永久堰外凡管民田皆无咸海之害其运港止可捺堰不可置牐不惟濒海土性虚燥难以建置兼一日两潮通放盐运不下数十百艘先后不齐比至通放尽絶势必昼夜启而不闭则咸潮无縁断絶运港堰外别有港汊大小十六亦合兴修若捍海塘堰既已毕工地理阔逺全借人力固护乞令本县知佐兼带主管塘堰职事系衔秩满视有无损壊以为殿最仍令巡尉据地分巡察
　　薛元鼎相视平江水利状【淳熙二年上状存畧】
　　提举常平薛元鼎言淳熙二年春平江大水臣尝被命相视太湖沿流利害言太湖之水独泄以松江之一川其势有不能胜竝湖数州皆受其害景祐间范仲淹就常熟昆山之间濬五大浦以杀其势为州之利近并堙塞前提举陈举善劝谕人戸以渐开濬独许浦正系泄水去处尚未施工昨水军统制冯湛乞用兵开掘因与守臣不协遂已臣窃见许浦至梅里约三十余里湮塞不通其水军船钱粮亦自艰阻乞诏冯湛候农隙日从所请开濬
　　章冲上濬河置牐状【淳熙九年上状存畧】
　　知常州章冲奏常州东北曰申港利港黄田港夏港五斗港其西曰灶子港孟渎泰伯渎烈塘江隂之东曰赵港白沙港石头港陈港蔡港私港令节港皆古人开导以为溉田无穷之利者也今所在堙塞不能灌溉臣尝讲求其説抑欲不劳民不费财而漕渠旱不干水不溢用力省而见功速可以为悠久之利者在州之西南曰白鹤溪自金坛县洮湖而下今浅狭特七十余里若用工濬治则漕渠一带无干涸之患其南曰西蠡河自宜兴太湖而下止开濬二十余里若更令深逺则太湖水来漕渠一百七十余里可免濬治之扰至若望亭堰牐置于隋之至徳而彻于本朝之嘉祐至元祐七年复置未几又毁之臣谓设此堰牐有三利焉阳羡诸渎之水奔趋而下有以节之则当潦歳平江之邑必无下流淫溢之患一也自常州至望亭一百三十五里运河一有所节则沿河之田旱歳頼以灌溉二也每歳冬春之交重纲及使命往来多苦浅涸今启闭以时足通舟楫后免车畆灌注之劳三也乞敕下施行
　　王彻奏开五浦状【淳熙十年上状存畧】
　　镇江府兵马钤辖王彻言绍兴二十八年因积水泛滥欲泄入大江宜自常熟县东开濬至雉浦五十里入许浦纵水入江却自雉浦之西就民创河二十五里引水入福山浦使二浦复归一浦俾近县田稍获灌溉且镇江以往地势极髙至常州地形渐低钱塘江北地势尤髙秀州地形渐低而平江在最下之处歳有一尺之水则湖州平陆之田悉皆渰没闻江滩海防常列三十六浦各置巡简寨捍卫濬治故数十年前浙西不闻每歳被水今三十六浦其最急者平江五浦就五浦之内黄泗浦尤甚大抵于福山通不用开凿外崔浦许浦白茒沙泥壅积几与岸平使千里之水不达江海所凿陂塘亦狭要使江与海濒注水如旧然后百川之流断有归宿谨图地形水利附奏以闻
</div>
    <div class="pagination">
<a href="吴中水利全书_page75.html">上一页</a><span>...</span><a href="吴中水利全书_page71.html">71</a><a href="吴中水利全书_page72.html">72</a><a href="吴中水利全书_page73.html">73</a><a href="吴中水利全书_page74.html">74</a><a href="吴中水利全书_page75.html">75</a><span class="current-page">76</span><a href="吴中水利全书_page77.html">77</a><a href="吴中水利全书_page78.html">78</a><a href="吴中水利全书_page79.html">79</a><a href="吴中水利全书_page80.html">80</a><a href="吴中水利全书_page81.html">81</a><span>...</span><a href="吴中水利全书_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
