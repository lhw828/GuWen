<!DOCTYPE html>
<html>
<head>
    <meta charset="UTF-8">
    <title>水经注疏 - 第 65 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注疏 - 第 65 页/共 77 页</h1>
    <div class="content">[二四]「盖仍故迹也」　按：《一统志》二百六十九金堤条一名黄潭堤下接云：「本朝雍正六年发帑修。」则非古迹何待疑。（今据台北本改「非」为「仍」，改「矣」为「也」。）
[二五]「《御览》六十九引云」　按：《御览》引王韶之《始兴记》语。
[二六]「《通鉴》胡《注》，江津戍在江陵南」　按：义熙元年胡《注》（页三五七八）：「江津戍在江陵，南临江浒。」但隆安三年（页三五〇三）《注》云：「江陵县南有江津戍，戍南对马头岸。」
[二七]「江水又东得豫章口」　按：沈钦韩《疏证》云：「《宋书 王镇恶传》：豫章口去江陵城二十里。」
《水经注疏》卷三十五
　　后魏郦道元撰
　　　　　　　宜都杨守敬纂疏
　　　　　　　　　　　　　　　　　门人枝江熊会贞参疏
　江水三戴删三字
又东至华容县西，夏水出焉。会贞按：《夏水》篇见前，华容县见彼篇。
江水左迤为中夏水，会贞按：《通鉴》晋元兴三年《注》引此作中夏口，误。《初学记》六，引作中夏水，可证。中夏水即夏水，《夏水注》夏水有中夏之目是也。右则中郎浦出焉。江浦右迤，会贞按：中郎浦无考，当在今公安县东北。江浦右迤，即谓中郎浦，与上左迤相对，下云龙穴水口，江浦右迤也。是其辞例。此卷多称江浦，或称夏浦，《广韵》引周处《风土记》，大水有小口别通曰浦。南派屈西，极水曲之势，朱讹作南派曲而之地势，全校改曲而作屈西，赵、戴改同，赵仍地。世谓之江
曲者也。会贞按：今大江东流，径江陵县，自沙市以下，折而西南流，成一大曲。
又东南当华容县南，涌水出焉。戴改出作入，云：涌水乃夏水枝分入江者，非从江出。盖后人因《注》文江水又东涌水注之讹而为《经》，嫌与此复，遂妄改作出耳。守敬按：《名胜志》引此作出。《春秋释例》，涌，南郡华容县南出自江也。乃《经》作出之确证。考《寰宇记》引盛弘之云，夏首又东二十余里，有涌口，[一]二水之闲，谓之夏洲，首尾七百里，华容、监利二县在其中矣。是涌水之流甚长，与夏水敌，故《经》云，又东至华容县西，夏水出焉，又东南当华容县南，涌水出焉，以见其并大。则《经》指涌水所出，即夏首东二十余里之涌口，特惜涌水未另立篇，下流至何处入江，《经》无明文耳。如《注》涌水注江在公安油口之上，则去夏首仅数十里，何足以容七百里之夏洲乎？意当郦氏时，涌水已湮，所见图籍，但有自夏水分出之小水，南至涌口通江，郦氏据以为《注》，遂与《经》不相应，赵氏盖微见及此，故存而不论，不敢改《经》以就《注》，戴氏则不知也。
江水又东，涌水注之。朱此八字讹作《经》，戴改《注》，全、赵同。水自夏水南通于江，谓之涌口。守敬按：郦氏所 涌水，非古涌水，不足为据，而《方舆纪要》、《一统志》皆从其说，以涌水为夏水支流，失考甚矣。至《名胜志》谓涌水从干溪中涌出，俗名干港湖，在监利县西北四十里，则又后人傅会耳。《春秋左氏传》所谓阎敖游涌而逸者也。朱无《左氏传》三字。赵据《通鉴 注》[按晋义熙六年。]引此增。守敬按：见《左传 庄十八年》。二水之闲，谓之夏洲。朱有于二水之闲五字，
在游涌而逸下。戴、赵删于字。戴移四字在《春秋》上。赵移二水之闲四字在谓之涌口上。守敬按：皆非也。据《御览》六十九引盛弘之《荆州记》，所谓阎敖游涌而逸下，接云，二水之闲，谓之夏洲，郦氏必本以为说。久之，脱谓之夏洲四字，二水之闲四字，错入游涌而逸下，后人见其不可通，又臆增于字耳。戴、赵知有衍文错简，而未考得《荆州记》，不知并有夺文，故以意订，均有未安，今正。江水又径南平郡孱陵县之乐乡城北，朱此十五字讹作《经》，戴改《注》，全、赵同。守敬按：乐乡城在江陵上，此条似有错简，盖因上连 江左岸之水地，至此始另回 右岸、故有出入，他篇亦多类然。又径当作右径，方合。孱陵县见《油水》篇。《渚宫故事》五，乐乡在江南，去江陵五十里。《舆地纪胜》，在松滋县东七十里。若晋安帝所置之乐乡县，在今江北荆门州，与此绝不相涉，洪亮吉竟混而一之。 陆抗所筑，会贞按：《吴志 陆抗传》，建衡二年，拜抗都督信陵、西陵、夷道、乐乡、公安诸军事，治乐乡。《渚宫故事》五，吴置军督于江陵，抗迁治乐乡。《通典》亦云，乐乡城即抗所筑。然吴朱绩已为乐乡督，杭盖改筑耳。后王浚攻之，获 水军督陆景于此渚也。会贞按：《晋书 王浚传》，太康元年伐吴，克乐乡，获水军督陆景。
又东南，油水从西南来注之。朱西作东，戴、赵同。会贞按：《名胜志》引此作西，是也。油水在江之西，安得云东南来耶？今订。《油水》篇见后。
又东，右合油口，朱此六字讹作《经》，戴改《注》。全、赵同。会贞按：先主立营于油口，[见下。]即此。
又东径公安县北，守敬按：《荆州记》言名城曰公安，[详见下。]则先主时但为公安城，如上明城、乐乡城、夏口城之类。地居冲要，实未置县。故《宋志》、《通典》、《元和志》、[《纪胜》引。]《旧唐志》、《寰宇记》、《舆地广记》诸书皆不言先主时置公安县。洪亮吉《补三国疆域志》、吴增仅《三国郡县表》亦不载。据《陈书 陆子隆传》，时荆州新置，治于公安，城池未固。子隆修建城郭云云，盖陈始以公安名县，而隋以后因之。乃此《注》及《油水注》并见公安县，当本是作城，俱后人改作县。而《一统志》亦谓三国汉置公安县，何耶？公安城在今公安县东北。刘备之奔江陵，使筑而镇之。守敬按：《蜀志 先主传》， 下推先主为荆州牧，治公安。《注》引《江表传》，备立营于油口，改名公安。《御览》一百六十七引《荆州记》，刘备败于襄阳，南奔荆州，吴大帝推为左将军、荆州牧，[二]城此而镇之。时人号备为左公，故名其城曰公安。曹公闻孙权以荆州借备，临书落笔。守敬按：《吴志 鲁肃传》，备诣京见权，求都督荆州。肃劝权借之，共拒曹公，曹公闻权以土地业备，方作书，落笔于地。杜预克定江南，守敬按：《晋书 杜预传》，太康元年，伐吴，预攻克江陵，既平上流，沅、湘以南，至于交广，吴之州郡皆望风归命。罢华容置之，朱罢作置，戴改，赵据吴本改。赵云：此处脱误甚多，不可强通。守敬按：明抄本、黄本并作罢。赵说非，见下。谓之江安县，会贞按：《汉志》繇水南至华容入江，此江南有华容县地之征。《宋志》，华容，晋武帝太康元年省，后复立。江安，太康元年立。则江安之置，正在罢华容时，故郦氏以为罢华容置江安也。赵谓脱误甚多，由未考得此事所出耳。又《方舆纪要》晋分孱陵置江安
县，盖兼分孱陵地也。南郡治。 以华容之南乡为南郡，朱吴讹作矣。戴、赵改。守敬按：南郡治上当有本字。《吴志 吕蒙传》，袭破荆州，领南郡太守。蒙发疾，时孙权在公安，迎置内殿。《诸葛瑾传》，代蒙领南郡太守，住公安。《瑾传 注》引《江表传》，公安灵鼍鸣，童谣有曰，南郡城中可长生。皆吴南郡治公安之证。《宋志》吴南郡治江南，指此也。《注》谓吴以华容之南乡为南郡，益足征晋罢华容置江安之说不诬。晋太康元年改曰南平也。守敬按：《晋志》，吴置以为南郡，太康元年，改曰南平。《宋志》，晋太康元年，分南郡江南为南平郡，治作唐，后治江安。秦、汉南郡并治江陵，至是，晋以南郡还江陵旧治，故改此郡为南平也。宋江安县仍为南平郡治，齐、梁属南平郡。县有油水，水东有景口，口即武陵郡界。景口东有沦口，沦水南与景水合。又南通澧水及诸陂湖，戴改南作东。会贞按：澧水在南，则南字不误，戴改非也。《澧水注》，赤沙湖水南注澧。盖即此所通之陂湖矣。自此渊潭相接，朱讹作北是渊也相接，《笺》曰：孙云，渊当作沦。赵云：按非也。《名胜志》引此作渊潭，于文当是渊池，池字与也字形近。改也作池，并改北是作自此。全改同。戴改自此亦同，惟改也作潭。悉是南蛮府屯也。守敬按：南蛮府见《沔水注》白湖水下。《通鉴》宋孝建元年，罢南蛮校尉，迁其营于建康。胡《注》引此文，乃旧屯兵处也。故侧江有大城，相承云仓储城，即邸阁也。守敬按：《名胜志》，今公安县东北仓堤一带，俱是城迹，为水所湮，不存。江水左会高
口，朱此六字讹作《经》，又高讹作江。戴改《注》，改高。全、赵同。赵云：下文故市口水与高水相通是也。会贞按：明抄本、黄本并作高。高口在今石首县西北。江浦也，右对黄州。朱无右字，戴、赵增。赵云：对上落右字。赵彦卫《云麓漫钞》云，江水东注，凡《水经》言左者皆北岸，右者皆南岸。左会高口，高口在北，黄州宜在南，故云右对也。下云江水又东，右得聂口，左对聂州，是其例也。《寰宇记》，公安县有黄山，字或作皇，昔人呼为睢山，今或呼为王山。黄州盖以山得名。守敬按：州与洲通，此黄州，他书称黄山，各举其一，犹后忌置山，他书称忌置洲耳。《隋志》，公安有黄山，安乡有皇山，乐史所谓黄或作皇也，在今公安县东南七十里，安乡县北六十里。江水又东得故市口，朱此八字讹作《经》，戴改《注》，全、赵同。守敬按：水与高水通，则口在江左，在今石首县西北。水与高水通也。江水又右径杨岐山北，朱此九字讹作《经》，山北讹作北山。戴改《注》，改山北，又杨改阳。全、赵改《注》，改山北同，仍杨。守敬按：《事类赋注》七引《荆州记》，石首县阳岐山无所出，不足书，本属南平界。《范玄平记》曰，古老相承云，胡伯始以本县境无山，买此山上计偕簿。《世说》[《栖逸》]南阳刘驎之，隐于阳岐。《寰宇记》，在石首县西一百步。宋石首即今县治。山枕大江，朱枕讹作抗，《笺》曰：宋本作枕。戴、赵改。守敬按：明抄本作枕。山东有城，故华容县尉旧治也。会贞按：《汉表》县令、长皆有丞、尉。《续汉志》，尉，大县二人，小县一人。本《注》曰，尉主盗贼，凡有贼发，主名不立，则推索行寻，案察奸宄，以起端绪。大江又
东，左合子夏口。朱此九字讹作《经》，戴改《注》，全、赵同。会贞按：当在今石首县北。江水左迤北出，通于夏水，故子曰夏也。朱《笺》曰：当作故曰夏口也。赵云：按非也。《通鉴 注》[按晋义熙十一年。]引此是子夏，夏有江夏、中夏之名，此云子夏，下文子练口，是其证也。大江又东，左得侯台水口，朱此十字讹作《经》，戴改《注》，全、赵同。江浦也。会贞按：在今石首县东北。大江右得龙穴水口，朱此八字讹作《经》，戴改《注》，全、赵同。江浦右迤也。会贞按：《方舆纪要》，龙盖山在石首县东二里，上有石湫，号龙穴水，下流入江。北对虎洲。会贞按：在今石首县东。又洲北有龙巢，地名也。会贞按：在今石首县东。昔禹南济江，黄龙夹舟，舟人五色无主。禹笑曰：吾受命于天，竭力养民。生，性也，朱脱性也二字，赵据《寰宇记》引此增，全、戴同。死，命也，何忧龙哉？于是二龙弭鳞掉尾而去焉，守敬按：此条本《吕氏春秋》[《知分》]，闲参以《淮南子》[《精神训》]文。故水地取名矣。会贞按：宋本《寰宇记》，巴陵县载夏口浦，引《郡国志》，浦有龙鱼，昔禹济江，黄龙夹舟之所，与此所指之地异。江水自龙巢而东，得俞口，朱此句讹作《经》，脱得字。戴改《注》，增得字。全、赵同。会贞按：在今石首县东。夏水泛盛则有，冬无之。江之北岸，朱之作水，戴、赵改。上有小城，故监利县尉治也。朱无利字，戴、赵增。守敬按：监利县见《夏水注》。《宋书 谢晦传》，元嘉三年，发兵反，檄京邑曰，遣到彦之、萧欣轻舟见袭。即日
监利左尉露檄众军已至扬子。扬子即下杨子洲与尉治近，即此尉矣。又东得清扬土坞二口，朱此九字讹作《经》，戴改《注》，戴改扬作阳。全、赵改《注》同，仍杨。江浦也。会贞按：俱在今石首县东。大江右径石首山北，会贞按：《舆地纪胜》引《元和志》，石首县北江中，有石孤立，为北山之首，因名石首。在今石首县东。《县志》及《荆州府志》俱谓在西北，《一统志》斥其误。又东径赭要。朱此上十三字讹作《经》，戴改《注》，全、赵同。赭要，洲名，在大江中，次北湖洲下。会贞按：在今石首县东。江水左得饭筐上口，朱此八字讹作《经》，戴改《注》，全、赵同。会贞按：在今石首县东北。秋夏水通下口。会贞按：饭筐下口见下。上下口闲，朱脱上下口三字，赵同，戴增。相距三十余里。赭要下即杨子洲，在大江中。二洲之闲，常苦蛟害。昔荆佽飞济此，朱昔讹作者，《笺》曰：宋本作昔。赵、戴改。守敬按：明抄本作昔。遇两蛟，斩之，自后罕有所患矣。守敬按：事见《吕氏春秋 知分》，今本作次非，然《后汉书 马融传 注》、《文选 江赋 注》引并作佽飞，《淮南》[《道应训》]作佽非。又今本《博物志》七，荆轲，字次非云云。《御览》三百九十引《博物志》，仍称荆佽飞，则今《博物志》明系浅人窜改。观《吕览》云，荆有佽飞，又云，荆王闻之，仕之执珪，则确为荆人，与荆轲绝不相涉也。宋本《寰宇记》华容县杨子洲引《洞庭记》，此洲之闲，尝苦蛟患。昔荆有佽飞者，将太阿渡江，江神夺之，两蛟夹船。佽飞斩蛟而出波焉，今庙在洲上。《一统志》杨子洲在华容县东北大江中，盖亦据
旧籍为说。今江自石首东至监利南，皆为二县境，此洲在石首东。江之右岸则清水口，朱清讹作沟，《笺》曰：宋本作清。戴、赵改。守敬按：明抄本作清。在今石首县东。口上即钱官也。守敬按：未详何代设官鼓铸？水自牛皮山东北通江，守敬按：牛皮山无考，当在今石首县东。北对清水洲，守敬按：洲取清水为名，在今石首县东。洲下接生江洲，守敬按：洲取生江水为名，在今石首县东。南即生江口，水南通澧浦。守敬按：此即《澧水注》所谓赤沙湖水南注澧，北通江也。今大江自石首县东调弦口分流，西南经华容县东，为华容河，又西南入洞庭湖。江水左会饭筐下口，朱左讹作右，下讹作上。戴改。赵改下仍右。会贞按：饭筐上口在左水，与下口相通，则上口亦在左无疑，赵氏偶有不照，故不知右字之讹耳。在石首县调弦口之东北对岸。江浦所入也。守敬按：上口之水自江出，至下口入江，故以为江浦所入也。江水又右得上檀浦，朱此八字讹作《经》，戴改《注》，全、赵同。守敬按：《华容县志》以县南之水径潭子湾，谓即檀浦，非也。此浦当在今监利县南。江溠也。江水又东径竹町南，朱此八字讹作《经》，又町讹作畦。《笺》曰：宋本作町。戴改《注》，改町。全、赵同。守敬按：明抄本作町。在今监利县东南。江中有观详溠，全校改详作洋，赵改同。溠东有太洲，戴、赵改太作大。守敬按：俱在今监利县东南，巴陵县西北。洲东分为爵洲，守敬按：在今监利县东南，巴陵县北。洲南对湘江口也。守敬按：即湘水入大江之口也，本湘水而称湘江者，沿后起
之名耳。在今巴陵县北。
又东至长沙下隽县北，守敬按：《后汉书 马援传》，征武陵蛮，军次下隽，议从壶头从充两道入。章怀《注》，故城在辰州沅陵县。[《通典》同。]是已出充县之南，壶头之西，于地望不合，其误无疑。《方舆纪要》驳之，而据此《经》江水东至下隽县北，澧水、沅水、资水、湘水，《经》皆云至下隽县西北入江，则汉之下隽，即此《注》陆水所经之下隽，不在巴陵，而在通城。乃《一统志》谓下隽当在长沙、武陵闲，吴以后始移而东，讵知《水经》为三国魏人作，不得下及吴后耶？澧水、沅水、资水合东流注之。会贞按：《澧水》、《沅水》、《资水》篇俱见后。
凡此诸水，皆注于洞庭之陂，是乃湘水，非江川也。戴删也字。会贞按：《汉志》，湘水、沅水入江，澧水、资水入沅。《说文》亦云，湘水、沅水入江。《水经》于《湘》、《沅》、《澧》各篇皆云入江，于《资水》篇云，与沅水合于洞庭湖中，东北入江。此篇直云四水并注江，与《汉志》 湘、沅同， 澧、资异。郦氏于澧水云注洞庭，于资水云入洞庭，暗合《汉志》。于沅水云注洞庭，方会于江。似应《汉志》，而于湘水云左会资水，左则沅水、澧水注之，湘水入大江，是明明以湘水作正流，谓洞庭为湘水所汇，而澧、资、沅皆注之，不附《汉志》沅水入江之文，故此云澧、沅、资诸水，皆注于洞庭之陂，是乃湘水，非江川。驳《经》注江之说。下云江水右会湘水者也，然澧、资仅行千余里，湘、沅并行二千五百三十里，郦氏主湘绌沅，究不如《汉志》之平允也。
湘水从南来注之。会贞按：《湘水》篇见后。
江水右会湘水，所谓江水会者也。守敬按：《湘水》篇亦云，湘水入大江，谓之江会。江水又东，左得二夏浦，朱此九字讹作《经》，戴改《注》，全、赵同。守敬按：二夏浦非浦名，谓夏浦有二也。俗谓之西江口。朱俗上衍夏浦二字，戴、赵删。守敬按：《通鉴》晋隆安三年，荆州刺史殷仲堪，遣殷遹帅水军七千至西江口，拒桓玄。胡《注》引此文。《晋书 仲堪传》作江西口，误。《魏书 岛夷传》亦作西江口，可证。[《陈书 侯瑱传》亦称西江口。]在今监利县东南。又东径忌置山南，守敬按：《通鉴》宋元嘉三年讨荆州刺史谢晦，台军至忌置洲尾，胡《注》引此文。《一统志》洲在巴陵县北，相近有忌置山。山东即隐口浦矣。守敬按：在今巴陵县北。江之右岸有城陵山，守敬按：山在今巴陵县北十五里，蜀江西来，洞庭南注，合流于此，为一郡水口，山下有矶，谓之城陵矶。山有故城，东接微落山，守敬按：《初学记》六引此微作征，误。《舆地纪胜》引《岳阳志》，道人矶中有二洲，南为黄金濑，北为黄金浦，浦有白石，高丈余，其光可鉴，名曰镜石。《一统志》谓道人矶即此山。在今临湘县西南十五里江滨。亦曰晖落●。朱本卷惟此及下蒲●口作矶，余并作●。赵通作●，戴通作矶。按朱从吴本错出，黄本作●。江之南畔名黄金濑，守敬按：《类聚》八十三引《幽明录》，巴丘县自金冈以上二十里，名黄金潭，莫测其深，上有濑，亦名黄金濑。古有钓于此潭，获一金 ，引之，遂满一船，有金牛出，身莽壮，钓人被骇，牛因奋勇，跃而还潭。潭濑因此取名。《汉书 武帝纪》臣瓒曰，濑，湍也。吴越谓之濑，中国谓
之碛。据此及《资水》篇之关羽濑，则楚地亦以濑名矣。《一统志》黄金濑在巴陵县东北。濑东有黄金浦，守敬按：《幽明录》黄金潭、黄金濑并举，此复指濑东有黄金浦，盖参以当时之图志也。良父口，守敬按：在今临湘县西南。夏浦也。又东径彭城口，朱此六字讹作《经》，戴改《注》，全、赵同。水东有彭城矶，守敬按：《通鉴》宋元嘉三年，讨谢晦，到彦之已至彭城洲，晦使孔延秀攻萧欣于彭城洲，破之，又攻洲口栅，陷之。胡《注》引此文。《元和志》，彭城洲在巴陵县东北九十四里。《舆地纪胜》，临湘县有彭城山。西近江曰彭城矶。矶在今县西江中。故水受其名，即玉涧，水朱涧作润，《笺》曰：宋本作涧。戴、赵改。守敬按：明抄本作涧。出巴丘县东玉山玉溪，北流注于江。会贞按：《晋》、《宋志》但有巴陵县，《湘水注》亦云，巴陵故城，本吴之巴丘邸阁城也。晋太康元年，立巴陵县，不言巴丘县，然宋本《寰宇记》引《吴录》《地理志》，巴丘县属长沙郡，则是吴尝置此县。而旧籍或有谓玉涧水出巴丘县者，故郦氏据以为说乎？玉山、玉溪皆无考，当在今巴陵县之东，临湘县之南。江水自彭城●东径如山北，朱此十一字讹作《经》，戴改《注》，全、赵同。会贞按：山在今临湘县东北八里。北对隐●，守敬按：《通鉴》宋元嘉三年，讨谢晦，到彦之退保隐圻。胡《注》引此文。又梁大宝二年，侯景引军西上，拓逻至于隐矶。陈祯明元年，隋崔仲方曰，陈于隐矶等处置船，皆即此。在今临湘县东北。二●之闲，朱此下衍大江之中四字，[三]赵同，戴删。有独石孤立大江中，山东江浦，世谓之白马口。
会贞按：李白诗，侧迭万古石，横为白马矶。《舆地纪胜》谓在巴陵，误也，在今临湘县东北十里。《县志》，白马矶在白马口旁。江水又左径白螺山南，朱此九字讹作《经》，戴改《注》，全、赵同。守敬按：《陈书 华皎传》，光大初，以湘州叛，阵于巴州之白螺。即此。《寰宇记》，白螺山在玉沙县西南一百四十五里。在今监利县东南一百四十里。右历鸭兰●北，会贞按：宋本《寰宇记》引《郡国志》，巴陵之地有鸭栏矶，即建昌侯孙虑作 鸭栏于此，陆逊谏止之所，因得名。在今临湘县东北十五里。江中山也。朱脱山字，赵据《晏公类要》校增，戴增同。东得鸭兰、治浦二口，夏浦也。会贞按：俱在今临湘县东北。江水左径上乌林南，朱此八字讹作《经》，上讹作止，《笺》曰：当作上。戴改《注》，改止作上。全。赵同。村居地名也。会贞按：今沔阳州东南二百余里，有乌林矶。此上、中、下三乌林，俱在州境。又东径乌黎口，会贞按：乌林、乌黎音近，盖乡俗变名也。江浦也，即中乌林矣。又东径下乌林南，朱脱下字，戴、赵增。 黄盖败魏武于乌林，即是处也。会贞按：《吴志 周瑜传》，摧曹操于乌林。《程普传》，与周瑜为左右督，破曹公于乌林。《吕蒙传》，与周瑜、程普等西破曹公于乌林。《黄菱传》，随周瑜拒曹公于赤壁，建策火攻，不言乌林。据《瑜传》，逆曹公于赤壁，初一交战，公军败退，引次江北。盖言操军方连船舰，首尾相接，可烧而走。乃取蒙冲 舰数十艘，实以薪草，膏油灌其中，引次俱前，同时发火，时风盛猛，延烧岸上营落，军遂败退。所谓江北，即乌林之地，此独举盖者，以
火攻之谋，出自盖也。江水又东，左得子练口，朱此九字讹作《经》，戴改《注》，全、赵同。会贞按：称子练口以别于下练口，犹大城中小城，号子城也。在今沔阳州东南。北通练浦，又东合练口，江浦也。会贞按：《方舆纪要》，百疋山在嘉鱼县北五里，山势绵延，东西二十里，如百疋练，其下临江，即练子口。《水经注》江水又东合练口是也。但《注》下言，练名因练洲而生，非关山也。且练口在江北，准以地望，练浦在今沔阳州东南，亦不在嘉鱼北，顾氏误矣。南直练洲，会贞按：在今沔阳州东南，嘉鱼县西南。练名所以生也。会贞按：谓有练洲而练浦、子练口、练口之名始生。江之右岸得蒲●口，会贞按：因蒲矶山得名。下云陆水径蒲矶山，[句]北入大江。接云，江水又东径蒲矶山北，则此口东去山不远矣。在今嘉鱼县西南。即陆口也。守敬按：《吴志 孙权传》建安十五年，以鲁肃为汉昌太守，屯陆口，即此。亦曰渌溪口。《通鉴》梁承圣元年，《注》引张舜民《郴行录》，嘉鱼县口，舟行七十余里，至渌溪口。《南北对境图》，自岳州沿江东北下，过侯敬港、神林港、象湖港、新打口、石头口，得渌溪口，是也。《水道提纲》又谓之六溪口。水出下隽县西三山溪，守敬按：陆水一名隽水，出今通城县西南上隽乡。其水东径陆城北，守敬按：城当在今通城县西。又东径下隽县南，故长沙旧县，守敬按：汉县属长沙国，后汉、吴、晋属长沙郡，宋属巴陵郡，[见下。]齐为郡治，梁置上隽郡，在今通城县西。王莽之闰隽也。宋元嘉十六年，割隶巴陵郡。守敬按：《宋志》，元嘉十六年，分长沙之下隽等
县，立巴陵郡。陆水又屈而西北流，径其县北，朱径上有又字，赵同，戴删。北对金城， 将陆涣所屯也。守敬按：《舆地纪胜》，金城山在江夏县东南二百三十里。引此《注》文。《方舆纪要》亦谓金城山在江夏城东南二百里，吴将吴涣屯此。《南迁录》所云金城险固者也。考《寰宇记》江夏东南之金城山，在金口水南，非此城也。此城当在今通城县西北，陆涣，《吴志》无传，下文云翼际山上有吴江夏太守陆涣所治城。则涣乃郡守也。陆水又入蒲圻县守敬按：县见下。北，径吕蒙城西。守敬按：《元和志》，吕蒙城在蒲圻县西南八十里，孙权以蒙为横野将军，与周瑜破曹公，定荆州，于此镇守。《寰宇记》，吕蒙城东北沿流去鄂州三百九十三里，即吕蒙所筑。《舆地纪胜》，在嘉鱼县石头山。旧《经》云，高一丈五尺，周四百八十步。在今嘉鱼县西南。昔孙权征长沙、零、桂所镇也。会贞按：《吴志 孙权传》，建安十九年，遣吕蒙取长沙、零陵、桂阳。权住陆口，为诸军节度。《寰宇记》引《江夏记》吕蒙城，孙权屯陆溪口，是此也。陆水又径蒲●山，会贞按：《通鉴》魏正始七年，《注》引此矶作●。下蒲圻洲，圻亦作●。《舆地纪胜》，蒲矶山在嘉鱼县境。在今嘉鱼县西南。北入大江，会贞按：今陆水自通城县东北流，径崇阳县，又西北经蒲圻县，至嘉鱼县西南入江。谓之刀环口。会贞按：《寰宇记》引《江夏记》蒲圻县南对陆路汉口，一名刀镮山。文多讹误，当是南对陆溪口，一名刀镮口，即此所称之口也。《寰宇记》汉阳县下刀环河河以形弯曲象刀环。则此口亦以水形弯曲名矣。又东径蒲●山
北，北对蒲圻洲，朱对上无北字，赵同，戴增。会贞按：蒲圻洲以蒲●山得名，与后文五●，仲雍谓之五圻，南阳●，仲雍谓之南阳圻，黄石●，一名石茨圻，黄公九●，所谓九圻，积布●，又曰积布圻同。洲在今嘉鱼县西南。亦曰擎洲，又曰南洲，洲头即蒲圻县治也，晋太康元年置。守敬按：《宋志》蒲圻县，晋武帝太康元年立。而《元和志》云吴大帝立，《寰宇记》云，吴黄武二年立，异。晋属长沙郡，宋属巴陵郡，后属江夏郡，齐因，梁属上隽郡。在今嘉鱼县西南。洲上有白面洲，守敬按：《舆地纪胜》，嘉鱼县有白面山。《名胜志》，白面洲在白面山前。在今嘉鱼县西。洲南又有澋口，守敬按：在今嘉鱼县西。水出豫章艾县，东入蒲圻县，至沙阳西南鱼岳山入江。朱南作北，戴赵同。会贞按：江径鱼岳山后，又径金梁洲，又东北径渊洲，乃径沙阳，则鱼岳山在沙阳西南，北为南之误审矣，今订。艾县见《赣水》篇。鱼岳山在今嘉鱼县西半里。如《注》说，是澋水出今义宁州东北，径崇阳县，又西北径蒲圻县，至嘉鱼县西入江。今无此水，且崇阳之东，闲以崇山，水西流者入陆溪，东流者入阳辛河，亦不容别有自南而北之水，岂郦氏所见图籍有误乎？山在大江中，杨子洲南，戴改杨作扬。会贞按：《舆地纪胜》引此作杨。《名胜志》嘉鱼县东北之杨家泾，即杨子洲。孤峙中洲。会贞按：《寰宇记》引《荆州记》，蒲圻县下流有鱼岳小山，山孤峙于中洲，近在江南。为郦所本。《明一统志》，今去水已远，山在平地，盖后世积淤所致。乃顾祖禹斥此《注》山在江中之误，抑何不悟沧桑之变耶？江水左
得中阳水口，会贞按：在今沔阳州东南。又东得白沙口，朱此以上十四字讹作《经》，戴改《注》，全、赵同。会贞按：《寰宇记》，梁分汉江南为白沙，征科巡院。宋干德三年，升为玉沙县，即今沔阳州。今州东南有沙湖。详此《注》所 ，白沙口正在州东南。至《唐志》郢州富水之白沙山，《舆地纪胜》谓白沙水所出，则在今京山县东北，相去甚远，欧阳忞以当此白沙，疏矣。一名沙屯，即麻屯口也。会贞按：《通鉴》汉建安十一年，孙权击山贼麻、保二屯，平之。胡《注》引此文。《方舆纪要》同。考建安十三年，孙权方平黄祖于沙羡，当十一年，未得越沙羡而西。《吴志 太史慈传》尝从孙策讨麻保贼。更在此前。且观《吴志 朱桓传》丹杨鄱阳山贼蜂起。《陆逊传》会稽山贼潘临，所在毒害。则山贼在今江南、江西、浙江境。此麻屯在今湖北，非山贼地，乃别一麻屯。 郦氏明言吴所屯，亦非山贼之麻屯，奈何混而一之？本名蔑默口，会贞按：今有蔑洲在嘉鱼县西，与故蔑默口对，盖取口为名。江浦矣。南直蒲圻洲，水北入百余里，吴所屯也。又径鱼岳山北，下得金梁洲。会贞按：洲在今嘉鱼县西北。洲东北对渊洲，朱洲作渊，《笺》曰：宋本作洲。戴、赵改。会贞按：明抄本作洲。在今嘉鱼县北。一名渊步洲。江濆会贞按：《说文》濆，水 也。从洲头以上，悉壁立无岸，历蒲圻至白沙，方有浦，朱蒲圻作专政，《笺》曰：政，宋本作岐。赵改岐。全、戴改蒲圻。会贞按：此逆数之，谓从渊洲之头，中历蒲圻洲，上至白沙口也。《名胜志》，大崖山在嘉鱼县西南，悬崖峭削如壁，视诸崖为最大。下临渊洲，即郦道元所云壁立无岸者也。上甚难。江中有沙阳洲，沙阳县治
也，县本江夏之沙羡矣。晋太康中改曰沙阳县。宋元嘉十六年，割 巴陵郡。守敬按：江夏之沙羡即《水经》之沙羡县，非此地，详见下。《宋志》，沙阳，汉县，本名沙羡，晋武帝太康元年更名，又立沙羡，而沙阳徙今所治。是晋初之沙阳，仍沙羡故治，旋复徙治也。属武昌郡。宋属巴陵郡，后属江夏郡，齐为江夏郡治，梁因，在今嘉鱼县北。江之左岸有雍口，朱左讹作右，戴、赵同。会贞按：长洋港在江之左，是左岸，非右岸也。口在今沔阳州东南。亦谓之港口。朱港讹作流。赵改云：即长洋口也。戴改同。东北流为长洋港。朱为讹作之，戴、赵改。又东北径石子冈，朱东北下有流字，赵同，戴删。冈上有故城，即州陵县之故城也。守敬按：汉县属南郡，后汉因，吴省，晋武帝复置，仍属南郡，惠帝改属竟陵郡，怀帝割属成都郡，愍帝还南郡，宋属巴陵郡，齐因，梁为州城郡治。《方舆纪要》谓在监利县东三十里，据此《注》则在沔阳州东南，证以《隋志》西魏省州陵，置建兴县。建兴即今州治，其为州地无疑。庄辛所言左州侯国矣。守敬按：《国策》[《楚策》]庄辛谓楚襄王曰，君王左州侯，右夏侯。又东径州陵新治南，守敬按：新治在故城之东，未详何时徙。王莽之江夏也。港水东南流注于江，谓之洋口。守敬按：水在今沔阳州东南。南对龙穴洲，守敬按：洲在今嘉鱼县北。沙阳洲之下尾也。洲里有驾部口，守敬按：《御览》五十四引此，部作步。[四]宋景平二年，迎文帝于江陵，守敬按：《宋书 文帝纪》，先为荆州刺史，景平二年，
少帝废，百官备法驾，奉迎入奉皇统。法驾顿此，因以为名。文帝车驾发江陵，至此黑龙跃出，负帝所乘舟，左右失色。上谓长史王昙首曰：乃夏禹所以受天命矣，我何德以堪之？[五]守敬按：《宋书 王昙首传》，在道有黄龙负上所乘舟，左右皆失色。上谓昙首曰：此乃夏禹所以受天命，我何堪之？为郦所本。其作黄龙异。考《御览》五十四，引此《注》亦作黑龙。又《类聚》九十八引沈约《宋书》，《御览》九百二十九引《宋书》，并与此《注》同，则知文帝所见，实是黑龙。今《宋书》作黄龙，乃后人据《吕氏春秋》禹事改。故有龙穴之名焉。江水又东，右得聂口，朱此句讹作《经》，脱又字。戴改《注》，增又。全、赵同。守敬按：口在今嘉鱼县东北。江浦也。左对聂洲。守敬按：洲在今嘉鱼县东北。江水左径百人山南。朱此八字讹作《经》，戴改《注》，全、赵同。守敬按：《舆地纪胜》，百人山在汉阳县南七十八里。《明 地理志》，汉阳西南有百人矶镇巡检司。即此山。在今汉阳县西南八十里。右径赤壁山北，昔周瑜与黄盖诈魏武大军所起也。戴、赵改所起也作处所也。守敬按：《舆地纪胜》引此作所起处，事见《周瑜》、《黄盖》等传，详上。江汉闲言赤壁者五，汉阳、汉川、黄州、嘉鱼、江夏。汉阳之临嶂山，其南峰曰鸟林峰，俗谓之赤壁。汉川有赤壁草市，皆不滨大江。黄州之赤鼻山与樊口对，不在樊口之上。又在江北，不在江南，并与史不合。故俱为地学家所驳。嘉鱼本蒲圻地，《元和志》，赤壁山在蒲圻县西一百二十里，北临大江，其北岸即乌林。似于情事相符，故后人多以为据。而《一统志》则谓误蒲矶山为赤壁，亦驳之。此《注》之赤壁，王象之以为在江夏，疑指江夏
西南七十里之赤矶，但考《文选 谢灵运＜拟魏太子邺中诗＞ 注》引盛弘之《荆州记》，蒲圻县沿江一百里，南岸名赤壁，周瑜、黄盖，此乘大舰，上破魏武兵于乌林。乌林、赤壁，其东西一百六十里。则赤壁当在嘉鱼县东北与江夏接界处。《一统志》所定最确。郦氏盖从《荆州记》，故分 乌林、赤壁。于赤壁曰诈魏武大军所起，于乌林曰败魏武处也。或疑赤壁与乌林相去太远，不知曹操以水陆军沿江而下，声言八十万。周瑜谓所将中国人不过十五六万，所得表众不过七八万，是曹军亦实有二十三四万。以二十三四万之众，顺流而下，岂少少里数所能尽。盖赤壁为曹前锋所及，乌林为后军所止，及一交战，操军败退，引次江北。吴军以蒙冲 舰数十艘，从南岸引次俱前，同时发火。大率由南而北，非尽由下而上也。是此《注》所据，于当时军势至合。江水东径大军山南。朱此八字讹作《经》，戴改《注》，全、赵同。守敬按：《舆地纪胜》，大军山、小军山在汉阳县。昔吴、魏相持，陈兵于大小两山，故有大军小军之号。大军山在今汉阳县西南六十里，小军山见下。山东有山屯，守敬按：屯上山字疑误。夏浦江水左迤也。守敬按：浦在今汉阳县西南。江中有石浮出，谓之节度石。[六]守敬按：《名胜志》引《舆地志》，武昌县东三里有节度石，旧传子胥去楚，渔父接渡于此，后讹为节度石，则此节度亦接渡之讹也。右则涂水注之。水出江州武昌郡武昌县泰山。朱出上无水字，戴、赵增。赵云：泰山，《魏书 宣武帝纪》亦作金山。又云，按《寰宇记》江夏县下，金水在县南九十里，出金山西，注大江。旧《记》云有金鸡，从鸡翅山南飞，产金于此，故名。盖山水之殊目矣。戴改泰作金。守敬按：赵氏此条谬
极。考北魏疆域，未至江南。《宣武纪》永平元年，郢州刺史娄悦破萧衍将马仙 于金山。赵氏所据也。然观二年中山王英进攻黄岘、西关，马仙 弃西关遁，则金山乃《淮水注》浉水所历之金山，与此山风马牛不相及。又《寰宇记》作出秦山，《舆地纪胜》引《寰宇记》亦作出秦山，秦、泰形近，未能定为孰是，当两存之。是水有金水之殊目，山无金山之殊目，不知赵氏见何误本《寰宇记》，援以表异同，并漫引《魏书》为证，全、戴竟贸然从之，可怪也。《晋志》武昌郡属荆州，宋、齐并属郢州。《宋志》，江州，晋惠帝元康元年置。《元和志》，初理豫章，元帝时，自豫章移理武昌。即此《注》后文傅综、庾亮之所镇也，然不过一时暂治，不久旋废。此郦氏故以示博处，又或所见旧籍谓涂水出江州武昌郡武昌县，而郦氏本以为说乎？今水曰咸河，出咸宁县东南钟台山。西北流径汝南侨郡故城南，守敬按：《寰宇记》引《荆湘记》，金水北岸有汝南旧城，在今江夏县西南六十里。咸和中，寇难南逼，户口南渡，因置斯郡，治于涂口。守敬按：《舆地纪胜》引此，南渡作南迁。《宋志》，晋末，汝南郡民流寓夏口，因立为汝南县。《元和志》，东晋侨立汝南郡，后改为汝南县。则晋末即废郡矣。陶渊明有《夜行涂口诗》，《文选》李《注》引《江图》曰，自沙阳县下流一百一十里至赤圻，赤圻二十里至涂口。今谓之金口。涂水历县西，守敬按：上言侨郡不言县，此县字疑郡字之误，否则上有改郡为县之说，而今本脱之。又西北流注于江。守敬按：今咸河自咸宁县西北流入江夏县，为斧头湖，又北至金口入江。江水又东径小军山南，朱此九字讹作《经》，戴改《注》，全、赵同。守敬按：山在今汉阳县西南五十里。临侧
江津，东有小军浦。守敬按：浦在今汉阳县西南。江水又东径鸡翅山北，朱此九字讹作《经》，戴改《注》，全、赵同。守敬按：《寰宇记》鸡翅山在江夏县南八十里。昔有金鸡飞集此山。在今县南九十五里。山东即土城浦也。守敬按：浦在今江夏县南。
又东北至江夏沙羡县西北，守敬按：沙羡县治有三，一、两汉江夏郡之沙羡也；一、建安中黄祖移置之沙羡也；一、吴、晋旋置旋废之沙羡也。汉之沙羡，即《水经》之沙羡。《经》为三国魏人作，于蜀、吴及他改置之郡县皆不照，仍以汉制立文，全书可考。观此《经》江水东北至沙羡县西北，沔水从北来注之。《沔水经》南至沙羡县北入江。又《元和志》，鄂州为汉沙羡之东境，则《方舆纪要》谓在武昌府治西南，近之。或以为即府治，未审。黄祖移置之沙羡在却月城。吴、晋旋置旋废之沙羡在夏口城，并详下。沔水从北来注之。会贞按：《沔水》篇见前。
沌水上承沌阳县之太白湖，朱阳上脱一字，又脱太字。赵据《寰宇记》、《通鉴 注》引此文增作沔阳，并增大字，云：两《汉志》，沔阳县属汉中郡，晋、宋因之。后魏属华阳郡，去江夏绝远。《寰宇记》汉阳军下云，魏初定荆州，屯沔县。[按《寰宇记》县作阳。]《舆地志》鲁山下有城，即吴江夏太守所理之地。晋立沔阳县，属江夏郡，历宋、齐、梁因之。按《魏书 文聘传》别屯沔口，非沔县也。《晋书 陶侃传》亦云，镇于沌口，移入沔江。沔江即沔口，又不云是沔阳。惟《宋志》荆州总序刺史陶侃治沔阳，后治武昌。《方舆胜览》，魏立荆州，屯沔阳为重镇。盖在沔水之阳，亦即沔口，又谓之临嶂城。魏始立城，
晋乃置县，即旧江夏太守治。乐史之说，故为非矣。全增沔字、太字同。戴亦增太字，阳上增沌字。会贞按：作沌阳是也。郦书每言某水出某县某山，流径某县城，盖先出县之地，后径县之城，非复也。此 沌水承沌阳县太白湖，东南流径沌阳县，亦其例。乃赵氏但知此地魏无沔阳县，而不知晋、宋、齐、梁亦无沔阳县，竟据《寰宇记》等书校增作沔阳，失之。盖《寰宇记》称晋立沔阳县，沔阳乃沌阳之讹。观《宋志》，阳沌县，江左立。宋、齐江夏郡有沌阳无沔阳，其明征也。证以《晋书 愍帝纪》建兴元年，杜弢别将王真袭沌阳，荆州刺史周顗奔建康。知西晋有沌阳城，东晋因置县耳。而《陶侃传》之沔江，《宋志》荆州总序之沔阳，皆此一地，即下文所云，陶侃为荆州，徙林鄣。《沔水注》所云，沔水又东径沌阳县北，又东径林鄣故城北，陶侃为荆州镇此者也。顾祖禹知之，故云，沔江即沔阳，亦谓之临嶂城。又云，沌阳亦作沔阳，是明明以沔阳为沌阳，特故籍错出已久，未讼言驳之耳。赵氏尚未见及，故有晋置沔阳县之误。[沌、沔形近，各书多误。]又鲁山上有城，为吴江夏太守陆涣所治，山左为沔口，并见下，与临嶂城各一地。赵氏混而一之，尤为疏卤。《隋志》，汉阳有沌水。《舆地纪胜》，太白湖在汉阳县西南一百二十里。《汉阳府志》，一名九真湖，周二百余里，潜水自西北来注之，沱水自南来注之，而东南泄于沌水。东南流为沌水，径沌阳县南，注于江。朱径下脱沌字，戴、赵增。守敬按：当以南字断句，盖沌水注江是东北流，非南注也。或以南字下属，误。谓之沌口。会贞按：今沌水自太白湖东流，又东北，于汉阳县西南三十里沌口入江。有沌阳都尉治。朱有下脱一字。赵云：《晋书 陶侃传》，侃率周访军入湘，使都尉杨举为先驱，击杜弢，大破之，而不言地名。时侃由沌口，明年徙屯林嶂，即临嶂。顾祖
禹曰，临嶂即沔阳，是也。又晋惠帝元康九年，分江夏西部都尉，置竟陵郡，治石城。此都尉疑即江夏西部，后易称沔阳者也。戴增作沌阳。会贞按：顾氏因沌阳有作沔阳者，恐人以为别一地，故云临嶂即沔阳也。又云沌阳亦作沔阳，是以为本作沌阳矣。则此当作沌阳为是。又晋惠帝云云见《沔水注》，但言分江夏西部，不言都尉，且石城亦非此地，赵氏随意牵合，失之。晋永嘉六年，王敦以陶侃为荆州，镇此，会贞按：《御览》一百六十九、《寰宇记》、《舆地纪胜》引《晋书》并云，永嘉六年，王敦表陶侃为荆州刺史。《通鉴》载于愍帝建兴元年。考怀帝永嘉七年正月，崩于平阳。四月，愍帝即位，改元建兴，则当作永嘉七年方合，实则建兴初事也。《御览》作镇沔阳，《寰宇记》作镇沔州，《舆地纪胜》作镇沔口，《晋书 陶侃传》则作镇沌口，与此合，各书当有误。明年徙林鄣。赵改鄣作嶂。会贞按：不必改，详见《沔水》篇。《晋书 陶侃传》又移入沔江，胡三省曰，谓林鄣也。江水又东径叹父山，南对叹州，朱此以上十二字讹作《经》，戴改《注》，全、赵同。会贞按：《舆地纪胜》叹父山在汉阳县，在今县西南。叹州同。亦曰叹步矣。赵据黄本改作炭步，戴从朱。会贞按：明抄本、吴本亦作炭步，赵改似是。然细玩文意，乃州、步字异，叹州亦名叹步耳。朱作叹步甚审，故戴违旧本而从之。赵尚未见及也。江之右岸当鹦鹉洲，会贞按：《御览》六十九引《江夏记》，鹦鹉洲在县北。《后汉书》黄祖太子射，宾客大会，有献鹦鹉于此洲，故名。《初学记》八，夏口江中有鹦鹉洲。《元和志》，在江夏县西南二里。洲至明季荡灭，世人遂以汉阳城西南之洲称鹦鹉洲，非也。南有江水右迤，
谓之驿渚。三月之末，朱之作以，赵同，戴改。水下通樊口水。会贞按：樊口水见后，今江夏县西南有 鱼口，其水通汤孙、清宁等湖，东与梁子湖中隔，不通流。江水又东径鲁山南，朱此八字讹作《经》，戴改《注》，全、赵同。守敬按：《寰宇记》引刘澄之《永初山川记》，沌阳县东有鲁山。《舆地纪胜》引史本《新经》云，上有鲁肃祠。[七]在三代时，谓之大别山，不知因何又名鲁山也。岂鲁肃庙食于此而名是山欤？考大别在汉东，鲁山则在汉西，古无大别之名，自李吉甫言一名大别，而后人咸从其说。洪亮吉曾立十三证以辨之。在今汉阳县东北百步，俗名龟山。古翼际山也。朱古讹作右，戴、赵改。《地说》曰：汉与江合于衡北翼际山旁者也。守敬按：衡山见《湘水》篇，去翼际山甚远，此称衡北，盖举其大者为说也。山上有 江夏大守陆涣所治城，守敬按：《寰宇记》引《舆地志》，鲁山下有城，即吴江夏太守所理之地。与此《注》作山上，异，必有一误。盖取二水之名。《地理志》曰：夏水过郡入江也。朱入江下有夏字，戴、赵于夏上增故曰江三字。会贞按：《汉志》武都县下，东汉水受氐道水，一名沔，过江夏谓之夏水，入江。江夏郡《注》，应劭曰，沔水自江别至南郡华容为夏水，过郡入江，故曰江夏。郦氏引《地理志》当是钞略其辞，作夏水过郡入江，浅人于入江下增夏字耳。若如戴、赵所订，则是应劭文，非《地理志》语矣。旧治安陆，汉高帝六年置，守敬按：《汉志》，江夏郡，高帝置。《通典》，汉江夏郡故城在云梦县东南。《元和志》，故汉所理江夏郡，前书多言在安陆，今云梦县东南四里，涢水之北，有江夏古城。据山川言之，此城南近夏水，余址宽大，则
前汉江夏郡所理也。考云梦本汉安陆县地。 乃徙此。守敬按：后汉江夏郡治西陵。建安中，黄祖治沙羡，吴治鲁山城，又治武昌。吴乃徙此云者，犹言吴尝治此耳。城中有《晋征南将军荆州刺史胡奋碑》。守敬按：《寰宇记》引《荆州图副》，鲁山城内有《晋征南将军胡奋碑》。又有《南平将军董广之碑》，为讨鲁刻石以记事。则《注》此句及下，皆本《荆州图副》而《寰宇记》误平南作南平，误王世将作董广之，误杜曾作鲁，当据《注》正之。《晋书 胡奋传》，以功累迁征南将军，假节都督荆州诸军事。《舆地纪胜》汉阳军，胡公祠，有《晋征南将军胡奋碑》。考晋武伐吴，奋出夏口，则其踪迹尝至此。今碑立，祠亦废。按《纪胜》立字误，对祠亦废言，当是谓碑佚也。故此碑欧、赵皆不著录。又有平南将军王世将刻石记征杜曾事。全云：按征杜曾者是王廙。王梓材云，王廙字世将，固一人也。守敬按：《晋书 王廙传》，廙字世将，丞相导从弟。王敦左迁陶侃，使廙代为荆州刺史。将吏马俊、郑攀等上书请留侃，敦不许。廙为俊等所袭，奔于江安。贼杜曾与俊、攀北迎第五琦以距廙，廙讨曾，又为曾所败。敦命湘州刺史甘卓、豫章太守周广等助廙击曾，曾众溃，廙得到州。及敦构祸，帝遣廙喻敦，敦留之，以为平南将军，领护南蛮校尉，荆州刺史。据此是讨曾，非廙之功，而刻石记事，必多铺张，足征金石非尽实录。此刻石欧、赵皆不著录，盖已佚。有刘琦墓及庙也。守敬按：《后汉书 刘表传》，二子，琦、琮。表为琮娶后妻蔡氏之侄，蔡氏爱琮恶琦，琦不自宁。会表将江夏太守黄祖为孙权所杀，琦遂求代其任。后刘备表琦为荆州刺史，寻卒。《舆地纪胜》汉阳军载刘琦墓在今汉阳县东北。山左即沔水口矣。会贞按：即沔水入
江之口。沔口见《沔水注》。沔左有却月城，守敬按：《初学记》二十四引《荆州记》，沌阳县至沔口，水北有 月城。《元和志》，却月故城在汉阳县北三里。《寰宇记》，却月城与鲁城对，以其形似却月故名。即今夏口厅治。亦曰偃月垒，守敬按：《晋书 刘毅传》，讨桓振至夏口，时振党桓仙客守偃月垒，刘道规攻偃月垒，擒之。即此。戴监军筑，守敬按：《晋书 戴邈传》元帝时出为征南军司，未知即此戴监军否？故曲陵县也，后乃沙羡县治也。戴删也字。守敬按：《宋志》曲陵县本名石阳，晋太康元年改曰曲陵，明帝泰始六年并安陆。据此是晋始有曲陵县，汉沙羡本在江南，见上沙阳县下。《吴志 孙策传 注》引《吴录》，策讨黄祖到祖所屯沙羡县。又《孙权传》，建安四年，讨黄祖于沙羡。十三年复征祖，屠其城。据《董袭传》黄祖横两蒙冲守沔口，则此沙羡在沔口，当刘表所移置，不得在曲陵后。然考《元和志》，石阳故城在黄陂县西二十三里。曲陵县治石潼城，见《涢水注》，在今应城县东南，皆非此地，而郦氏言曲陵后为沙羡治，必有所据。盖安、顺后置曲陵县于沔口，黄祖以为沙羡县治，至吴改置石阳县，晋又改置曲陵县仍取旧名乎？昔魏将黄祖所守，全云：刘表之将黄祖，领江夏太守，孙权擒之。曹操得荆州，祖骨朽久矣。赵云：按道元盖袭用盛弘之《荆州记》之文而误。守敬按：《寰宇记》引《荆州记》，却月城，魏将黄祖所守，吴遣董袭攻而擒之，其城遂废。赵氏所据以斥道元者也。然《寰宇记》不着盛弘之名。王谟、曹元忠辑盛弘之《荆州记》，均不载此条。考庾仲雍、范汪、郭仲产、刘澄之等皆撰《荆州记》，不第弘之一人，赵氏径以为弘之说，殊为武断。 遣董袭、凌统攻而擒
之。朱脱吴字，戴、赵同。又凌讹作陆，戴、赵改凌。守敬按：遣上当有吴字。《吴志 董袭传》建安十三年，孙权讨黄祖，祖横两蒙冲守沔口，以栟闾大绁系石为 ，上有千人，以弩交射，军不得前。袭与凌统俱为前部，袭以刀断两绁，蒙冲横流，大兵遂进。祖开门走，兵追斩之。《凌统传》，征江夏，统引军兼道，水陆并集，先搏其城，于是大获。《舆地纪胜》，黄祖墓在鹦鹉洲，地名栋林。祢衡亦遇害于此。守敬按：《后汉书 祢衡传》，黄祖在蒙冲船上，衡言不逊，复大 ，祖杀之。祖守沙羡，故郦氏浑 祢衡事于沙羡。《舆地纪胜》则以鹦鹉洲为衡遇害处。《名胜志》引《冢庙记》谓衡墓在鹦鹉洲畔。衡恃才倜傥，肆狂狷于无妄之世，保身不足，遇非其死，可谓咎悔之深矣。守敬按：《祢衡传》少有才辩，而气尚刚傲，好矫时慢物，此浑括传意而论之。江之右岸有船官浦，会贞按：《宋书 何尚之传》，夏口在荆江之中，正对沔口，通接雍、梁，实为津要，浦大容舫。《方舆纪要》，船官浦在黄鹄矶西，自昔为泊舟之所，有船官司之，因名。历黄鹄●西而南矣。会贞按：《御览》六十九引《荆州记》，江夏郡城西临江，有黄鹄矶，详见下。直鹦鹉洲之下尾。江水溠洄洑浦，朱洄作曰，《笺》曰：当作回。赵改洄。又洑作状，赵、戴改。是曰黄军浦，昔 将黄盖军师所屯，故浦得其名，会贞按：《舆地纪胜》，黄金浦在鹦鹉洲下，本名黄军浦，以吴将黄盖屯军于此得名。沈攸之所谓欲问讯安西暂泊黄金浦，盖声之讹也。详郦说，船官浦、黄军浦皆在鹦鹉洲东，近江岸，今洲已没，而浦俱佚矣。
亦商舟之所会矣。会贞按：《寰宇记》，侯景令宋子仙夜袭江夏，藏舟于鹦鹉之洲。即船官浦，或此浦商舟所会处。船官浦东即黄鹄山。会贞按：此称黄鹄山，上下文并称黄鹄。《通典》、《元和志》、《御览》四十八、《舆地广记》作黄鹤山，《舆地纪胜》，鹄、鹤古通用字。《方舆胜览》亦云，黄鹤山一名黄鹄山，在江夏县东九里，近县西北二里有黄鹤矶。考鹄、鹤为二物，详见《赣水》篇，此盖传呼致异。又《齐志》世传仙人子安乘黄鹄过此。《纪胜》引《唐图经》，费祎文伟登仙，驾黄鹤返憩于此。《述异记》，荀坏，字叔伟，至黄鹤楼，见仙者跨鹤腾空。说亦歧出，今山起城东，而达于西南隅，山形蜿蜒，俗名蛇山，其首隆然，下即黄鹤矶。林涧甚美，谯郡戴仲若野服居之。赵云：《 林》曰，[八]《宋书》戴颙字仲若，谯郡铚人。衡阳王义季镇京口，长史张劭与颙姻通，迎来止黄鹄山。山北有竹林精舍，林涧甚美。颙憩此涧，义季亟从之游。太祖每欲见之，尝谓张敷曰，吾东巡日当燕戴公山也。按此则仲若所住黄鹄，乃京口之山，郦氏误矣。会贞按：《隋志》延陵有黄鹄山，即仲若所住之山，在今丹徒县南三里。山下谓之黄鹄岸，岸下有湾，目之为黄鹄湾。朱此句脱黄字，下同。戴、赵增。会贞按：《名胜志》引此作黄鹄湾。今黄鹄矶下为江岸，即黄鹄岸，岸下水势急峻，回波曲流，即黄鹄湾也。黄鹄山东北对夏口城，魏黄初四年孙权所筑也。朱作二年，戴、赵同。会贞按：《吴志 孙权传》，黄武二年正月，城江夏山。《元和志》，鄂州城本夏口城，吴黄武二年城江夏，以安屯戍地也。考吴黄武二年，当魏黄初四年，则此二为四之误，今订。《齐志》，夏口城据黄鹄矶。《方舆胜览》，夏口城依山负险，周回不过二三里，乃知
古人筑城欲坚，不欲广也。在今江夏县西。依山傍江，开势明远，凭墉藉阻，高观枕流，赵云：按高观，山名也，亦曰高冠山，在武昌县城东南五里。守敬按：此谓夏口城据高枕江耳。赵氏乃以方志之高观山释之，非也。江夏县作武昌县：尤谬。上则游目流川，朱目作因，《笺》曰：一作目。戴、赵改。下则激浪崎岖，寔舟人之所艰也。守敬按：《御览》一百九十二引《荆州图记》，与此文略同。对岸则入沔津，故城以夏口为名，守敬按：《通鉴》献帝建安十三年《注》，[九]夏口以夏水入江得名，沔口以沔水入江得名，实一处也。自孙权置夏口督屯江南，今鄂州也。故何尚之云，夏口在荆江之中。正沔对口。太子贤《注》亦谓夏口戍在今鄂州，于是相承以鄂州为夏口，而江北之夏口晦矣。亦沙羡县治也。守敬按：此谓吴、晋沙羡故治也。《宋志》沙羡，汉旧县，吴省，汉末，沙羡治沔口，见上考。《吴志 孙权传》，赤乌二年，城沙羡。盖移沙羡于夏口而增城之。观《孙奂传》庶子壹袭沙羡侯，[一〇]迁镇军，假节督夏口，此沙羡治夏口之证。及孙綝诛滕胤、吕据，壹奔魏，其事在侯官侯太平中当因是时国除，县遂省也。《宋志》又云，晋武太康元年复立沙羡县，治夏口。孝武太元三年省并沙阳，后以其地为汝南实土，自是遂无沙羡县矣。江水左得湖口，会贞按：口在今夏口厅东。水通大湖，赵改大作太，下增白字。会贞按：黄省曾本大作太，似原脱白字，然太白湖在沔水之西，此湖则在沔水之东，安得合之为一？黄作太误，戴、赵作太白尤误。下 海口水南通大湖，北达于江，是其证。湖当在今夏口厅东北。又东合滠口，守敬按：《晋书 朱伺传》，张昌之逆，江夏太
守弓钦走滠口。即此。在今夏口厅东北。今孝感县西南四十里有滠口镇，非古滠口也。水上承涢水于安陆县朱涢作沔。赵云：《方舆纪要》滠水本涢水分流，《注》误涢为沔。守敬按：《涢水注》涢水分为二，一水东通滠水，即此所谓滠水上承涢水也。顾祖禹亦本彼篇为说耳。安陆县见彼篇。而东径滠阳县北，守敬按：晋置县，属江夏郡，宋、齐、梁因。在今黄陂县南。东流注于江。朱无流字，戴、赵改南作流。守敬按：《寰宇记》引此作东流，当是东南流也。《水道提纲》牛湖在黄陂县西南八十余里，东南流入江，曰牛湖水口，即古滠水。江水又东，湖水自北南注，谓之嘉 。会贞按：《一统志》以下江字属此句读，不惟此水甚小，称江不合，且《注》皆言江之右岸、左岸，若割去江字，突言右岸，亦不合。则江字下属无疑。守敬按：明抄本、黄本并作加吴，朱从吴本作嘉吴，考《通鉴》齐中兴元年，萧衍举兵攻郢，王茂等攻郢城兵，曹景宗遂据石桥浦，连军相续，下至加湖。胡《注》，加湖在江夏滠阳县界，湖水自北南注江，去郢城三十里。又《梁书 韦叡传》作茄湖。乃加湖之变文。此《注》当本是加湖，因湖、吴音近，传抄讹湖为吴。至改加作嘉，又吴氏之妄耳，朱氏未遑深考也。在今黄陂县西南，已湮。江之右岸频得二夏浦，朱无之字，戴、赵同。会贞按：当有之字，今增。二浦在今江夏县东北。北对东城洲会贞按：洲在今江夏县东北。西，浦侧有雍伏戍。会贞按：戍无考。江之左岸，东会龙骧水口，戴改左作右。守敬按：《初学记》八引此作左，下言出北山，则水在江之左无疑，戴改非也。《元和志》，龙骧水在黄陂县南七十二里。相传晋龙骧将军王浚，率舟师伐吴，屯此。余谓
浚自江陵直指建业，未尝屯此。《陶侃传》以龙骧将军为武昌太守，当是以侃名。口在今黄陂县南。水出北山蛮中。朱无水字，赵同，戴增。守敬按：《一统志》称旧《志》今黄陂县南，东湖之南，牛湖之西北，有水名龙骧水，盖非故迹也。余谓此《注》言水出北山蛮中，舍出县西北下通牛湖之水，无足以当之者。惟牛湖水分一派东合武湖入江，与《注》龙骧水、武水各入江异耳。江之左有武口，朱无左字，《笺》曰：有，宋本作右。赵改有作右岸得三字。戴增左字。会贞按：戴增是也。此水上通安陆之延头，安陆在江北，则水在江之左，非右也。《元和志》武湖在黄陂县南四十九里。黄祖阅武习战之所。《通鉴》齐中兴元年《注》，武口，今谓之沙武口。张舜民曰，武口在阳罗洑西北十余里，距汴京十八驿，二广、湖、湘皆由此济。今曰沙口，在黄陂县东南五十里，黄冈县西北一百二十里，即武湖入江处。水上通安陆之延头。朱自江水左得湖口至此 讹作《经》，戴改《注》，全、赵同。会贞按：《方舆纪要》，延头戍在黄陂县西，旧为安陆界。今武湖水源出黄安县西北境。宋元嘉三年，朱元作永，戴、赵改。又三作二，戴、赵同。会贞按：《宋书 文帝纪》在元嘉三年，《谢晦传》同，则二为三之误审矣，今订。卫将军荆州刺史谢晦，阻兵上流，为征北檀道济所败，走奔于此，为戍主光顺之所执处也。会贞按：钞略《谢晦传》文。南至武城，，会贞按：《通鉴》梁太清三年，湘东王绎授台军于郢州之武城，淹留不进，即此。亦曰武口城，在今黄陂县东南。俱入大江。会贞按：此合龙骧水、武水入江
言之。今武湖水自黄安县南流径黄陂县，又东南汇为武湖入江。南直武洲，会贞按：洲在今黄陂县东南，已没。洲南对杨桂水口，守敬按：在今江夏县东北。江水南出也，通金女、大文、桃班三冶。朱冶作治，戴、赵同。守敬按：当作冶。《隋志》，江夏县有铁。《寰宇记》，冶唐山在江夏县东南二十六里。旧《记》云，晋、宋时，依山置冶，故名。疑即《注》所指之冶。《魏志 韩暨传》，为监冶谒者。旧时冶作马排，每一熟石，用马百匹，更作人排，又费功力。暨乃因长流为水排，计其利益，三倍于前。此水通三冶，盖资水排之用也。 旧屯所在，朱屯作地，《笺》曰：宋本作屯。戴、赵改。会贞按：《通鉴》梁太清三年，《注》引此作屯。荆州界尽此。会贞按：此二句指武城言：《通鉴》梁太清三年，《注》引《水经注》南至武城入大江下接引此二句，识郦旨矣。所云荆州界，谓魏、晋之荆州。据《补三国疆域志》及《晋志》，此地以西为荆州江夏郡境，其东则豫州弋阳郡境也。乃马征麟《长江图说》以此为古荆州界，失之。江水东径若城南。朱此七字讹作《经》，戴改《注》，全、赵同。会贞按：城在今黄冈县西北。庾仲雍《江记》曰：戴江下增水字。守敬按：《隋志》，《江记》五卷，庾仲雍撰。两《唐志》同。高似孙《史略》亦无水字。戴岂因庾氏别有《汉水记》，以彼例此，遂意增乎？若城至武城口三十里者也。守敬按：郦氏先 武城后 若城，则是若城在东，西至武城口三十里也。南对郭口，守敬按：口在今江夏县东北，今武昌县西北有葛店，非此地也。夏浦而不常泛矣。守敬按：谓夏时江水盛始泛也。东得
苦菜夏浦，守敬按：浦在今江夏县东北。浦东有苦菜山，朱山作夏。赵菜下增口字，以夏字下属。戴改夏作山。守敬按：改山是也。下言山上有菜苦可食，则有苦菜山可知。赵增口字，是误分浦口为二矣，且夏江亦不辞。江径其北，故浦有苦菜之名焉，山上有苦菜可食。守敬按：《尔雅 释草》，荼，苦菜。郭《注》，苦菜可食。江水左得广武口江浦也。守敬按：浦在今黄冈县西北。江之右岸有李姥浦，守敬按：浦在今江夏县东北。浦中偏无蚊蚋之患矣。会贞按：赵 善越方，百姓神服，从者如归，章安令恶而杀之，民立祠于永康，[一一]而蚊蚋不能入，见《渐江水》篇。此浦无蚊蚋之患，岂李姥亦有道术者乎？然不可考矣。北对峥嵘洲，守敬按：《通典》，峥嵘洲在武昌县。胡三省《通鉴 注》，在今黄州、寿昌军之间。《方舆纪要》因云在武昌县西北六十里，半属黄州，亦名得胜洲。不知得胜洲即古芦洲，非峥嵘洲也。[一二]峥嵘洲乃今黄冈县西北九十里之木鹅洲。冠军将军刘毅破桓玄于此洲，玄乃挟天子西走江陵矣。守敬按：《晋书 安帝纪》元兴三年三月，桓玄逼帝西上，四月，至江陵，旋复逼帝东下，五月，冠军将军刘毅及玄战于峥嵘洲，破之，帝复幸江陵。详见《刘毅》及《桓玄传》。
又东过邾县南。
江水东径白虎●北，会贞按：今曰白浒山。《一统志》，在江夏县东北九十里。《武昌府志》，在武昌
县西九十里，半属江夏，半属武昌。山临侧江濆，又东会赤溪夏浦会贞按：浦在今武昌县西北。浦口，朱浦讹作二。赵改云：即赤溪夏浦口也。戴改同。江水右迤也。又东径贝●北，朱贝讹作具，《笺》曰：宋本作贝●。又北讹作此，戴、赵改。会贞按：明抄本作北。《通鉴》梁大宝元年，徐文盛讨侯景军贝矶，即此。胡《注》引《水经注》作贝矶北。庾仲雍谓之沛岸矣。会贞按：贝、沛音近，盖传吸各异，字随音变。矶又称岸，犹下黎●亦曰黎岸也。江之左岸有秋口，朱无之字，戴同，赵增。又左讹作右，戴、赵同。会贞按：上 江水径白虎●北，又会赤溪浦，江水右迤，又径贝●北，皆是江之右。如此口亦在右，不当赘言右岸矣，知右为左之误。且下接 乌石水南流注江，明在江之左，而后重提江水右径黎矶，亦此当作左岸之证。在今黄冈县西北。江浦也，又东得乌石水，出乌石山，南流注于江。会贞按：今黄冈县东北一百二十里，有乌石山，非此也。此山及水在今县西北。江水右径黎●北，朱此七字讹作《经》，又径讹作得。戴改《注》，仍得，重矶字。全、赵改《注》同，全仍得重●，赵但仍得。会贞按：明抄本重●字，然实误也。得亦径之误，今改。此右径黎●北亦曰黎岸与上东径贝●北庾仲雍谓之沛岸同。重矶字，失之。在今武昌县西北。亦曰黎岸也。山东有夏浦，会贞按：浦在今武昌县西北。又东径七碛北，山名也，朱七讹作上，戴、赵同。会贞按：陆游《入蜀记》戚矶港，今谓之七碛洪，此作七碛之确据。而《方舆纪要》云，武昌县西五十里有碛矶湖，北近大江，湖口有上碛矶，横
绝江流，亦江滨险要处。亦误作上碛，失于不考。今仍名七碛洪。仲雍谓之大小竹碛也。会贞按：仲雍称大小竹碛，足征碛非一，亦本名七碛之证。北岸烽火洲，即举洲也。守敬按：俗名鸭蛋洲，在今黄冈县西北团风镇南江中。北对举口，守敬按：《吴志 胡综传》，黄武八年，黄龙见举口。即此，[一三]在今黄冈县西北五十五里。仲雍作莒字，得其音而忘其字，非也。朱字讹作事，戴、赵改。守敬按：梁玉绳《瞥记》定四年柏举之战，《左》、《谷》作举，《公羊》作莒，盖古以音同通借。郦氏谓仲雍作莒为非，失考。举水出龟头山，守敬按：《元和志》，龟头山在麻城县东南八十里，举水所出。今曰龟峰山，在县东六十里，汝阴河源出此，即举水也。而阎家河出县东北黄 山上，源尤远，故《一统志》以为举水。然观郦氏 水西北流，又西流，宜以汝阴河当之， 明明出龟峰耶？西北流径蒙茏戍南，朱无蒙字，茏作龙。赵同，云：按《方舆纪要》麻城县举水下，引《水经注》，举水西北流，径蒙龙城南。《南史 梁宗室安成王秀传》，司州叛蛮田鲁生、鲁贤、超秀据蒙笼来降。《魏书 地形志》，南定州，萧衍置，治蒙龙城，《注》有脱误。戴增蒙字，改龙作茏。守敬按：毛本《地形志》作蒙笼。考《汉书  错传》 木，蒙龙，郭璞《尔雅[《释诂》] 注》，弥离犹蒙茏。知当作茏，其作笼者，传写之殊耳，此戍在今麻城县东北。梁定州治，蛮田超秀为刺史。赵云：《梁书 安成王秀传》作田秀超，今从《魏书 考明帝纪》作田超秀。戴乙作秀超。守敬按：毛本《梁书》、《南史》并作超秀云，武帝以超秀为定州刺史。举水又西
流，右合垂山之水。朱作左合，戴、赵同。会贞按：举水西流，垂山水自北来注，则在举水之右，是右合，非左合也。今订。水北出垂山之阳，会贞按：今水曰白塔河，出麻城县北界大山。与弋阳淠水同发一山，朱弋作戈，《笺》曰：疑作弋。《汉志》汝南郡有弋阳县。赵、戴改。会贞按：淠水见《淮水注》，明云水出弋阳县南垂山，盖淠水出山阴，此水出山阳，出同而流异也。故是水名之。朱名作合，赵、戴同。会贞按：淠水北流，垂山水则南流，何能合淠水？合与名形近，为名之误无疑，盖谓水发垂山，故名为垂山之水也，今订。水之东有南口戍。守敬按：戍在今麻城县北。又南径方山戍西，守敬按：戍在今麻城县东北。西流注于举水。会贞按：今白塔河南流径麻城县，又西南流合汝阴河。又西南径梁司、豫二州东，蛮田鲁生为刺史，守敬按：《梁安成王秀传》，帝以田鲁生为北司州刺史，田鲁贤为北豫州刺史，《注》失举其一。治湖陂城，亦谓之水城也。守敬按：城在今麻城县西南。举水又西南径颜城南，守敬按：城亦在今麻城县西南。又西南径齐安郡西，守敬按：齐置齐安郡，并置齐安县，为郡治，梁、后魏因。在今黄冈县西北一百二十里。倒水注之。水出黄武山，朱出上无水字，赵、戴增。会贞按：《淮水注》，黄水出黄武山，乃山阴之水也。倒水则出山阳，今曰浮桥河，出麻城县西北分水岭。南流径白沙戍西，朱无流字，赵同，戴增。会贞按：黄本有流字。《淮水注》，壑水出白沙山。则戍以山名。《地形志》沙州，萧衍置，治白沙关城。即此
戍。《元和志》，白沙关西至大活关六十里，在黄州西二百四十里。今白沙关，在麻城县西北九十里，西接黄安县界，北接光山县界。又东南径梁达城戍西，会贞按：戍在今麻城县西北。东南合举水，会贞按：今浮桥河东南流，径麻城县入汝阴河，举水又东南历赤亭下，朱作南东，戴、赵乙。会贞按：《通鉴》梁大宝元年，《注》引此作东南，然以今水道证之，当作西南乃合。《宋志》，文帝元嘉二十五年，以豫部蛮民立赤亭县，属西阳。孝武大明八年，并阳城。《方舆纪要》，赤亭城在麻城县东南十里。又云，岐亭城在县西七十里，齐、梁闲为岐亭县，今为岐亭镇。考岐亭县不见于载籍，《黄州府志》谓赤亭即在岐亭。盖赤、岐音近，传呼变名耳，非有二也。《舆地纪胜》，赤亭河在麻城县东南十里。第就水之上流为说。顾氏谓别有赤亭城在此，失之。今岐亭镇在麻城县西南七十里。谓之赤亭水，朱谓上有又字，赵同，戴删。守敬按：《陈书 周炅传》，定州刺史田龙升叛，炅讨之，龙升使田龙琰率众二万阵于亭川，即此。今岐亭河在岐亭镇东，亦岐亭即赤亭之证。又分为二水，右水南流注于江，朱无右水二字，全、赵、戴同。守敬按：此南流者为二水之一，下称其一水为左水，则此当增右水二字方分明，不然则似合 二水矣。今汝阴河自麻城县西南流为岐亭河，又东南径黄冈县西北，至团风镇西鹅公颈入江。谓之举口。朱口讹作洲，戴、赵改。守敬按：《通鉴》梁大宝元年，徐文盛讨侯景，进军大举口。胡《注》谓即举口，盖此水为正流，对分出之左水言，故举口亦称大举口。南对举洲，《春秋左传 定公四年》，吴、楚陈于柏举。京相璠曰：汉东地矣。江夏有洰水，朱脱江字，戴、赵
增。守敬按：《集韵》，水中物●曰洰。洰非水名，《颜氏家训》北人之音，多以举莒为矩，矩、洰一音，则此水作举、作莒、作洰，皆以音同也。或作举，疑即此也。左水东南流入于江。江浒曰文方口。朱脱一江字，赵同，戴增。守敬按：《黄州府志》，支流东注史坝桥河入江。今湮。江之右岸有凤鸣口，江浦也。守敬按：口在今武昌县西北。浦侧有凤鸣戍。江水又东径邾县故城南，朱此十字讹作《经》，戴改《注》，全、赵同。守敬按：汉县属江夏郡，后汉因，吴属蕲春郡，晋初属弋阳郡，寻属西阳国。下云庾翼分江夏立，是县尝并省。又云咸康中自尔丘墟，则废于是时。在今黄冈县西北十里。楚宣王灭邾，徙居于此，故曰邾也。守敬按：邾见《泗水》篇。《史记 楚世家》不载徙邾事。《高祖纪 索隐》引《太康地志》，楚城邾，迁其人于江南，因名县。《续汉志 注》引《地道记》，楚灭邾，徙其君此城。汉高帝元年，朱讹作三年，戴、赵改。项羽封 芮为衡山王，都此。守敬按：《史记 项羽本纪》文。晋咸和中，庾翼为西阳太守，分江夏立。守敬按：《晋书 庾翼传》，转西阳太守，抚和百姓，甚得欢心。失书立邾县事。咸康四年，豫州刺史毛宝，西阳太守樊俊共镇之，朱无咸康二字，戴、赵同。守敬按：《宋志》晋咸康四年，毛宝为豫州刺史，治邾城，则此是咸康四年事。《注》明脱咸康二字，今增。《晋书 毛宝传》，庾亮谋北伐，上疏解豫州，请以授宝。诏以宝为豫州刺史，与西阳太守樊峻，以万人守邾城。《庾亮传》亦作樊峻，《晋书 成帝纪》作俊，与此同。为石虎将
张格度所陷，自尔丘墟焉。守敬按：《晋书 成帝纪》，咸康五年，石季龙将张貉陷邾城，征虏将军毛宝、西阳太守樊俊死之。《毛宝传》作张渡，《石季龙载记》作张贺度，合此《注》以观，张是二名，《晋纪》脱一字，《通鉴》从之，失考。城南对芦洲，会贞按：《通鉴》梁大宝二年，徐文盛讨侯景，进军芦洲。即此。胡《注》，昔伍胥去楚出关，于江上求渡。渔父歌曰，灼灼兮已私，与子期兮芦之漪。子胥既渡，解剑与之，辞不受，渔父遂覆舟而死，即其处。据《寰宇记》引《舆地志》，已有此说。考《史记 伍子胥传》，自郑奔吴，到昭关而后渡江。昭关在今含山县北，则渡处当在今和州东，不在此。且是时楚购子胥急，子胥必于楚境之北东南行，何得南入楚境，此乃乡俗傅会之谈耳。郦氏不载子胥事，是为有识。《文选 鲍明远＜还都道中作诗＞ 注》引庾仲雍《江图》，芦州至樊口二十里。在今武昌县西，俗名得胜洲。旧 时筑客舍于洲上，方便惟所止焉，朱脱筑字，赵据《名胜志》引此增，戴增同。又惟讹作谓，戴、赵改。亦谓之罗洲矣。会贞按：罗洲见《江表传》，详下。《寰宇记》作●洲，云，水路去鄂州一百九十三里。《舆地纪胜》引《寰宇记》作逻洲。
鄂县北。朱此三字讹作《注》，全、赵同，戴改《经》。
江水右得樊口，朱此六字讹作《经》，戴改《注》，全、赵同。会贞按：《文选 鲍明远＜还都道中作诗＞，注》引庾仲雍《江图》，樊口至武昌十里。今樊口在武昌县西北五里。庾仲雍《江记》云：朱江下有水
字，戴同，赵据《隋志》删。守敬按：水字衍文，详见上。谷里袁口，江津南入，历樊山上下三百里，守敬按：袁山即樊山，见下，因樊山一名袁山，故樊口亦谓之袁口。《寰宇记》，武昌县樊港源出青溪山，三百里至大港，阔三十丈，水曲并在县界内。《明史 地理志》，武昌西南有樊港，一名樊溪，又名袁溪，汇县南湖泽凡九十九，北入大江，曰樊口。通新兴、马愿二冶。朱冶作治，戴、赵同。会贞按：当作冶。《晋志》，武昌县有新兴马头铁官。《唐志》，武昌有铁。《御览》八百三十三引《武昌记》，北济湖本是新兴冶塘湖，元嘉初，发水冶。水冶者，以水排冶。令颜茂以塘数破坏，难为功力，因废水冶，以人鼓排，谓之步冶。湖日因破坏，不复修治，冬月则涸。《一统志》，新兴冶在大冶县西。樊口之北有湾。昔孙权装大船，名之曰长安，亦曰大舶，载坐直之士三千人。与群臣泛舟江津，属值风起，权欲西取芦洲。守敬按：《名胜志》引此作罗洲。谷利不从，及拔刀急止，戴、赵改止作上。守敬按：止字不误。令取樊口薄，舶船至岸而败，故名其处为败舶湾。朱《笺》曰：《江表传》，孙权于武昌新装大船，名为长安，试泛之钓台圻，时风大盛，谷利令柁工取樊口。权曰，当张头取罗洲。利拔刀向柁工曰，不取樊口者斩。即转柁入樊口，风遂猛。不可行，乃还。守敬按：《江表传》引见《吴志 孙权传 注》。又《御览》七百七十引《武昌记》，樊口北有败舶湾。孙权尝装一舡，名大舡，容敌士三千人，与群臣泛舶中流，值风起，至樊口十里余便败，故名其处为败舶湾。《寰宇记》，败舶湾在武昌县西北水路七里。在今县西。因凿樊山为路以上，人即名其处为 造岘，在樊口上一里，
今厥处尚存。守敬按：《寰宇记》，吴造岘在鄂州东[原误西。]一百七十一里。《舆地志》云，孙权于樊口被风破船凿樊岭而归，因名。东坡《夜行武昌山诗》，清风弄水月衔山，幽人夜渡吴王岘。《注》，岘在武昌西山九曲亭下。在今武昌县西一里。江水又左径赤鼻山南，朱此九字讹作《经》，戴改《注》，全、赵同。孙星衍曰：苏轼之赋赤壁者也，赤鼻为赤壁，宋人之陋。[一四]山临侧江川。守敬按：山在今黄州府城西北，屹立江滨，其色赤，下有赤鼻矶。又东径西阳郡南，朱此七字及下七字讹作《经》，戴改《注》，全、赵同。守敬按：《宋志》，晋惠帝分弋阳为西阳国。毕沅云，西阳王羕，咸和初，降为弋阳县王，盖国废后，西阳为郡。郡治即西阳县也。守敬按：汉县属江夏郡，后汉因，魏属弋阳郡，晋初因，后为西阳国治，旋为西阳郡治，宋、齐、梁因。在今黄冈县东。《晋书地道记》以为弦子国也。会贞按： 县，故弦国，《注》后文载之，此引《地道记》，盖聊述闻见，与《沔水》篇郧乡下引李奇以为郧子国同。江之右岸有鄂县故城，朱此九字讹作《经》，戴改《注》，全、赵同。守敬按：秦置县，属南郡，见《舆地纪胜》。汉属江夏郡，后汉因，吴改为武昌，初为武昌郡治，后为江夏郡治，[详下。]晋复为武昌郡治，宋、齐、梁因，即今武昌县治。旧樊楚也。[一五]戴、赵改也、改地。守敬按：《名胜志》引此作也，称《春秋语》云，鄂渚樊楚。《世本》称熊渠封其中子红为鄂王。朱红讹作之名某者四字，《笺》曰：《史记 楚世家》，熊渠立中子红为鄂王。戴改红。守敬按：《名胜志》引此作红。《寰宇记》引《系本》原作红，又引《九
州记略》，今鄂人事鄂王神，即遗像也。《晋太康地记》以为东鄂矣。守敬按：《汉志》南阳郡西鄂县，应劭曰，江夏有鄂，故加西。是西鄂对此鄂立称。《太康地志》则又以鄂对西鄂言，故谓之东鄂。《史记 楚世家 集解》引刘伯庄，亦云，鄂，地名，在楚之西，后徙楚，今东鄂州是。《九州岛记》曰：鄂，今武昌也。守敬按：《史记 楚世家 集解》引《九州岛记》同。孙权以魏黄初中，自公安徙此，改曰武昌县。朱讹作黄初元年中，戴、赵删中字。会贞按：《吴志 孙权传》，自公安都鄂，改名武昌。在魏黄初二年。例以下称晋惠帝永平中，此当作魏黄初中，盖校者注二年二字于旁，后混入正文，又讹二为元也。今订。鄂县徙治于袁山东，守敬按：此沈约所云晋太康元年复立之鄂县也，属武昌郡，宋、齐、梁因。《寰宇记》，汉旧鄂县，[一六]吴改武昌，晋复立鄂县，此县废矣。是晋之鄂县有迁徙，当即此《注》所云徙至袁山东者，在今武昌县西南二里。袁山见下。又以其年立为江夏郡，守敬按：《吴志 孙权传》魏黄初二年，权以武昌、下雉、寻阳、阳新、柴桑、沙羡六县为武昌郡。是始立武昌郡于此。《元和志》，吴江夏郡理武昌。《晋书 王戎传》，戎受诏伐吴，前锋进攻武昌，江夏太守刘朗诣戎降，尤吴江夏郡治武昌之切证。盖改武昌郡为江夏也。后世地学家多不知吴有废武昌郡而立江夏郡事。分建业之民千家以益之。至黄龙元年，权迁都建业，以陆逊辅太子镇武昌。会贞按：《吴志 孙权传》，黄龙元年，迁都建业，征上大将军陆逊，辅太子登，掌武昌留事。孙皓亦都之，皓
还东，令滕牧守之。会贞按：《吴志 孙皓传》，甘露元年，从西陵督步阐表，徙都武昌。 鼎元年，還都建業，衛將軍滕牧留鎮武昌。晋惠帝永平中，始置江州，守敬按：《晋书 惠帝纪》，元康元年七月，分扬州、荆州十郡为江州。《通鉴》同。此则云永平中置。考永平元年三月，改元元康，盖是年春议置州，至秋始实行也。而《舆地纪胜》引《元和志》，谓在武帝太康十年。《寰宇记》同。今本《元和志》又作元康二年，皆未审。傅综为刺史，治此城，守敬按：傅综，《晋书》无传，未详为刺史在何时？据《宋志》，元康元年置江州，初治豫章。《元和志》，惠帝立江州于豫章，元帝移理武昌郡，《舆地纪胜》引《武昌志》云，元帝建武元年，移治武昌，自王处仲始也。后太尉庾亮之所镇也。守敬按：《晋书 庾亮传》，成帝时，都督江、荆、豫、益、梁、雍六州诸军事，领江、荆、豫三州刺史，镇武昌。咸康六年薨，赠太尉。今武昌郡治，守敬按：晋太康元年，改江夏郡为武昌，治此，至梁不改。城南有袁山，守敬按：《吴志 王蕃传 注》引《江表传》作来山，《通鉴》晋泰始二年亦作来山，胡《注》引《水经注》同。徐文靖《管城硕记》引亦同。又言即昭五年，沈尹赤会楚子，次于莱山。然《御览》四百九十二引《江表传》则作袁山，与朱本郦《注》同，未能定为孰是？即樊山也。守敬按：《初学记》八引《武昌记》，樊口之东有樊山。《舆地纪胜》在武昌县西四里，曰西山，今在县西五里。《武昌记》守敬按：《书钞》一百五十一称史荃《武昌记》，考《御览》四十八引《武昌记》，九宫山，晋安王兄弟九人，造九宫殿。又八百三十三引《武昌记》元嘉初云云，则荃为宋人。曰：樊口南有大姥庙，守敬按：《寰宇记》，樊姥庙在鄂州西北
百七十二里,在今武昌县樊山口。孙权常猎于山下，依夕，见一姥，朱《笺》曰：依夕字误，当作依希。赵云：按非也。锺惺曰，依夕犹言傍晚。《太平御览》引《武昌记》，正作依夕。问权猎何所得？曰：止得一豹。朱止作正，戴、赵同。守敬按：《名胜志》引此作止，《类聚》引《武昌记》原作止，《广记》引作只，[一七]亦止之变文，今订。母曰：何不竖豹尾？忽然不见。守敬按：《类聚》十、《御览》四十八、六百八十、《广记》一百三十五并引《武昌记》此文。应劭《汉官 序》曰：豹尾过后，执金吾罢屯，解围。天子卤薄中，朱天讹作大，戴、赵改。守敬按：《名胜志》引此作天。后属车施豹尾。于道路，豹尾之内为省中。守敬按：《续汉书 舆服志》刘《注》引《小学汉官》篇，豹尾过后，罢屯解围。胡广曰，施于道路，豹尾之内为省中，故须过后，屯围乃得解，皆所以戒不虞也。盖权事应在此，故为立庙也。守敬按：谓权即位于此也。[一八]《御览》六百八十引《武昌记》，权为立庙，以其处樊山神，故名为樊山大姥。又孙皓亦尝登之，使将害常侍王蕃，而以其首虎争之。朱以在虎下，《笺》曰：《江表传[按《吴志 王蕃传》] 注》引。孙皓于殿上斩王蕃，出登来山，使亲近将蕃首，作虎跳狼争咋啮之。赵、戴以移而字下。北背大江，会贞按：城以南为向，以北为背，说见《 水》篇灵泉池下。江上有钓台，会贞按：《寰宇记》，钓台，武昌池下[一九]有石圻，临江悬峙，四眺极目。《武昌记》钓台在城南。今在武昌县西北江滨。权常极饮萁上赵改常作尝。曰：堕台醉乃已。张昭尽
言处。会贞按：《吴志 张昭传》，孙权于武昌临钓台，饮酒大醉。权使人以酒洒 臣曰，今日酣饮，惟醉堕台中，乃当止耳。昭曰，昔纣为糟丘酒池长夜之饮，当时亦以为乐，不以为恶也。权有 色，遂罢酒。城西有郊坛，权告天即位于此，朱脱即字，赵、戴增。会贞按：《舆地纪胜》引此作即位告天于此。《吴志 孙权传》，黄龙元年四月丙申，南郊即皇帝位。《注》引《吴录》载告天文。《寰宇记》，郊坛冈在武昌县东南。《舆地志》：吴帝郊坛。《一统志》在武昌县西。顾谓公卿曰：鲁子敬尝言此，可谓明于事势矣。会贞按：《吴志 鲁肃传》，肃始见孙权曰，剿除黄祖，进伐刘表，竟长江所极，据而有之，然后建号帝王以图天下，此高帝之业也。及权称尊号，临坛顾谓公卿云云。城东故城，言汉将灌婴所筑也。会贞按：《元和志》，孙权故都城，在武昌县东一里余，本汉将灌婴所筑。《寰宇记》，吴大帝城在鄂州西百八十里。魏黄初二[原误三。]年，吴王置城，有五门，各以所向为名。西北一角谓之流津，北临大江。盖因灌所筑而增修之。考《史记 灌婴传》渡江定豫章等郡。《赣水注》以南昌城为婴所筑，此南郡地，南接豫章，史虽不言，或婴还淮北时经过所为乎？江中有节度石三段，广百步，高五六丈，是西阳、武昌界，分江于斯石也。会贞按：《寰宇记》，节度石在鄂州西一百八十四里，其石在江中。《舆地志》，西陵与武昌分界处。《舆地纪胜》引《寰宇记》亦作西陵，与此作西阳异。考西陵在今黄冈县西北，西阳则在黄冈东，与武昌隔江相对。《名胜志》，石在武
昌县东三里。又东得五丈浦，又东得次浦，朱讹作又得东五丈又得次浦。全、赵上句得东二字乙转，丈下增浦字，下句增东字。戴删上句，但作又东得次浦。守敬按：戴删，非也。《寰宇记》，五丈湖在武昌县东，有长湖通江南，冬即干涸。陶侃作塘以遏水，于是水不竭。永嘉年初颓破，太守褚隽之重修复。《舆地纪胜》，五丈湖在武昌县东八里，旧名南湖。《名胜志》，五丈湖今名羊栏湖。《一统志》，五丈口在武昌县东。即江通五丈湖之浦也。戴不知有五丈湖，遂不知有五丈浦，故误删，当以赵订为是。《名胜志》引此，次浦作沙浦，未知孰是？浦在今武昌县东。江浦也。东径五●北，有五山，沿次江阴，故得是名矣，仲雍谓之五圻。会贞按：《名胜志》，五圻在五丈口之下。江水左则巴水注之，朱此八字讹作《经》，戴改《注》，全、赵同。水出雩娄县之下灵山，即大别山也。孙星衍曰：巴、别声相近。与决水同出一山，故世谓之分水山，亦或曰巴山。会贞按：《决水经》云，决水出庐江雩娄县南大别山。《注》，俗谓之为檀公岘，盖大别之异名也。据此《注》则又有下灵分水、巴山之异名。巴水始见《宋书 沈庆之传》及《蛮传》，决水出山阴，巴水出山阳，犹上垂山之水与淠水同发一山，出同而流异也。今曰巴河，源出罗田县东北一百五十五里盐堆山。南历蛮中，会贞按：《宋书 蛮传》，西阳有五水蛮，巴水其一也。详见《蕲水》篇，则此为蛮地。 时，旧立屯于水侧，引巴水以溉野。会贞按：今罗田为三国吴、魏分界处，故吴屯兵守险，并引水溉田，以储粮。又
南径巴水戍，会贞按：今蕲水县西七十里，有巴河巡司。《一统志》谓即巴水戍，但巡司在江滨，与《注》径巴水戍又南流注江之文不甚合，宜以县西北巴水驿当之。南流注于江，会贞按：今巴河自罗田县又西南流，至蕲水县西南，黄冈县东入江。谓之巴口。会贞按：《梁书 武帝纪》，齐中兴元年，东 遣吴子阳、光子衿等救郢州，进据巴口。即此。今谓巴河口。又东径轪县故城南，朱此八字讹作《经》，戴改《注》，全、赵同。《笺》曰：《汉书 地理志》江夏郡轪县，孟康音汰，又音徒系反。旧本作较，宋本作敕，皆误。守敬按：《通鉴》宋元嘉三十年，《注》引此作轪。守敬按：汉县属江夏郡，后汉因，魏属弋阳郡，晋因，宋孝武改曰孝宁，属西阳郡，齐、梁因。在今蕲水县西四十里。故弦国也。全云：此是《汉志》语，而前西阳郡下，又引王隐《晋书地道记》，是为复也。会贞按：郦主《汉志》，前引《地道记》以为弦子国，盖广异闻，书中如此者甚多，全氏议其复。未达郦意。《春秋》杜《注》，弦国在弋阳 县东。《春秋 僖公五年》秋，楚灭弦，弦子奔黄者也。会贞按：此《经》文。[二〇]汉惠帝二年，封长沙相利仓为侯国。朱作元年，各本皆同。沈氏曰：《汉表》作黎朱仓，此从《史表》。会贞按：《史》、《汉表》并在二年，则元字之误无疑，今订。城在山之阳，南对五洲也。江中有五洲相接，故以五洲为名。守敬按：五洲在今蕲水县西四十里，兰溪西江中。郦氏明云，有五洲相接故名。而《方舆纪要》乃云，相传伍员适吴时过此，因名伍洲，何耶？宋孝武帝举兵江州，朱讹作洲，戴、赵改。建
牙洲上，有紫云荫之，即是洲也。守敬按：沈约《宋书 孝武帝纪》元嘉末，为江州刺史，时缘江蛮为寇，使上统众军伐之，出次西阳之五洲，会元凶弒逆，上率众入讨。不言紫云，《符瑞志》亦不载。考《御览》八百七十二引《宋书》曰，世祖在江州起义，建牙军门，有紫云二段落于牙上。此当徐爰或孙严《宋书》，为郦所本。东会希水口，守敬按：《一统志》引旧《志》谓之兰溪口，在今蕲水县西南。水出灊县霍山西麓。山北有灊县故城，朱自东会希水口至此讹作《经》，出上无水字。戴改《注》，增水字。全、赵同。守敬按：灊县、霍山并见《沘水》篇。《宋志》，元嘉二十五年，立希水县。取水为名。今水源出英山县北界岭，曰落里河。《地理志》曰：县南有天柱山，即霍山也，有祠南岳庙。守敬按：《汉 地理志》，灊县天柱山在南，有祠。此钞变其辞。又《郊祀志》，上巡南郡，至江陵而东。登礼灊之天柱山，号曰南岳。《尔雅》[《释山》]，霍山为南岳。郭《注》即天柱山。汉武以衡山辽旷，因谶纬，皆以霍山为南岳，故移其神于此。音 。谭元春曰：二字恐非正文。赵云：按友夏之言是也，二字《注》中《注》。《汉志 注》，晋灼曰，音 。梁立霍州治此。朱梁作齐，戴、赵同。守敬按：《梁书 武帝纪》，天监六年分豫州置霍州。《寰宇记》，天监四年，于灊县改置霍州，兼筑别城。《地形志》，霍州，萧衍置，魏因之。《隋志》，霍山县，梁置霍州。而无言齐置此州者，《注》文齐为梁字之误无疑，今订。西南流分为二水，枝津出焉。会贞按：枝津出为蕲水。《蕲水注》所谓首受希水枝津是也。希水又南，积而
为湖，谓之希湖。湖水又南流，径轪县东而南流注于江，守敬按：今落里河南流，径英山县、罗田县，又西南为古河，至蕲水县西南入江。是曰希水口者也。朱水口讹作口水，戴、赵乙。然水流急浚，霖雨暴疾，朱讹作病，《笺》曰：孙云，疑作澍。赵据孙潜校改疾。戴改涨。漂滥无常，行者难之。会贞按：《舆地纪胜》，崄石在蕲水县东北十里，罗田三溪之水会焉，高数十丈，崄石十余里，横截溪流，水注罅中，皆咸 窦，玲珑相通，冲淙而下，湍迅异常，入蕲水界为浠水。与此水流急浚云云合。大江右岸有厌里口、安乐浦。朱此十一字讹作《经》，戴改《注》，全、赵同。守敬按：厌里口在今武昌县东。《舆地纪胜》，安乐矶在武昌县东三十里。《江表传》，孙权使子注销征，次于安乐。此安乐浦盖在矶侧矣。从此至武昌，尚方作部诸屯相接，枕带长江。守敬按：尚方作部诸屯无考，疑吴屯也。又东得桑步，步下有章浦，守敬按：桑步、章浦并在今大冶县东北。本南阳郡治，朱此句有讹文。全云：此地安得为南阳郡治？或因下南阳山而讹。先宗伯公曰，当作西阳郡治，是也。戴改南作西。守敬按：上 江水径西阳郡南，晋、宋、齐，西阳郡所领诸县，俱在江北，故郡在江北。此文承上江右岸，则在江之南岸，亦不得为西阳郡治。考《吴志 甘宁传》，拜西陵太守，领下雉、阳新二县。县均在今兴国州地。宁为太守，当有郡治，而自来地志无及之者，疑南阳二字为西陵之误，郦氏未能详说耳。今悉荒芜。江水左得赤水浦，朱此七字讹作《经》，戴改《注》，全、赵同。会贞
按：浦在今蕲水县西南。夏浦也。江水又东径南阳山南，朱此九字讹作《经》，戴改《注》，全、赵同。又曰芍●，朱芍作苟，《笺》曰：宋本作芍。赵、戴改。守敬按：明抄本作芍。亦曰南阳●，会贞按：南阳矶今名月石矶，在蕲州西江滨，接蕲水县界。仲雍谓之南阳圻，一名洛至圻，一名石姥，水势迅急。江水又东径西陵县故城南，朱此十一字讹作《经》，戴改《注》，全、赵同。守敬按：此汉之西陵县，或以对《禹贡》之东陵，差为近之。若夷陵之西陵，虽见《国策》，[见下。]然何足比汉之西陵县。汉县属江夏郡，后汉为郡治，魏属弋阳郡，晋属西阳郡，宋因，齐为郡治，后徙废。此西陵县在江北。《括地志》、《元和志》并云，在黄冈县西二里。[二一]故《一统志》以为在黄冈县西北，而《方舆纪要》谓在黄州府东北百里，异。据此《注》则在今蕲水县西北，又异。《史记》秦昭王遣白起伐楚，取西陵者也。守敬按：《秦策》楚顷襄王二十年，白起拔楚西陵。《六国表》、《楚世家》同。《集解》徐广曰，属江夏。此郦氏所本。据《表》楚顷襄王二十年，当秦昭王二十八年。踰年，白起击楚，拔郢，烧夷陵，更东至竟陵。竟陵在今锺祥县南，远在汉西陵县之西，若西陵是西陵县，则秦兵已先出竟陵之东，于地望不合。考《舆地纪胜》引《荆州记》，自夷陵县泝江二十里，入峡口，名西陵峡。《吴志 孙权传》，黄武元年，改夷陵为西陵，盖因附近先有西陵之目故也。然则夷陵、西陵伊迩，而非一地。白起先拔西陵，后烧夷陵，于情事亦合。《通鉴》周报王三十六年《注》，西陵即夷陵，稍未审。徐广以江夏之西陵县当之，误矣。汉章
帝建初二年，封阴棠为侯国。[二二]赵堂改棠。守敬按：《后汉书 明帝八王传》，梁节王畅母阴贵人。建初二年，封畅舅阴棠为西陵侯。江水东历孟家溠。朱作●，《笺》曰：疑作溠。戴、赵改。守敬按：溠在今蕲州西。江之右岸有黄石山，水径其北，朱此十九字讹作《经》，戴改《注》，全、赵同。即黄石●也。会贞按：《寰宇记》广济县黄石山引此文。《舆地纪胜》蕲州下说同。据《方舆纪要》，大江自蕲州流入广济县境，县西南之黄石矶，临大江。则广济乃别一黄石矶，非此也。此矶在今大冶县东北三十里，下有黄石港。一名石茨圻，有西陵县也。全、赵也上增治字，戴删也字。守敬按：此西陵县在江南，《方舆纪要》引《寰宇记》，西塞山，六朝时尝设西陵县，盖梁所徙置也。《隋志》，平陈，废西陵县入武昌，即此县矣。县北则三洲也。会贞按：洲在今大冶县东北。山连延江侧，朱延讹作径，侧讹作则，戴改。赵改则，仍径。会贞按：《方舆纪要》引《风俗记》，山延连江侧，东望偏高。与此文略同，则戴改是也。东山偏高，谓之西塞，会贞按：《元和志》，西塞山在武昌县东八十五里，[有误字。]竦峭临江。《寰宇记》引《江夏风俗记》，高一百丈。袁宏《东征赋》，沿西塞之峻崿。《江表传》，刘勋入楚江，闻皖已没，遂投西塞。在今大冶县东九十里。东对黄公九●，会贞按：九矶在今大冶县东，或云即今北岸拦头矶、瓮潭矶、黑矶、湖矶、水灌矶、越水矶、猫儿矶、●鱼矶、茅山矶，失之。所谓九圻者也。于行小难，两山之闲为阙塞。朱此下有也字，全、赵同，戴删。会贞按：《左传 昭二十六年》，
晋知跞、赵鞅使女宽守阙塞。杜《注》，洛阳西南伊阙口也。则阙塞乃伊阙之殊目，非要塞之通称。然考《舆地纪胜》西塞山在武昌东百三十里，介大冶，于两县之闲为阙塞。《名胜志》、《方舆纪要》并谓状如阙塞。疑此阙为关之误。从此济于土复，土复者，北岸地名也。赵复并作澓，云：按《方舆纪要》大冶县西塞山北，即道士洑也，亦名土洑，则土澓者即土洑也，澓与洑通用。会贞按：顾氏所称土洑甚着。唐贞元闲，符载有土洑镇《保宁记》，但据郦说，土复在江北岸，为今蕲州地，非西塞之土洑。观下江右岸又有土复口，则地以土复名者多矣。
又东过蕲春县南，蕲水从北来注之。朱来作东，《笺》曰：克家云，疑作北来。赵云：按北东字本《禹贡》，不误。会贞按：克家疑作北来，是也。来东形近致误。蕲水非北东流，赵氏安得引《禹贡》为证？《蕲水》篇见前。
江水又得苇口，江浦也。朱苇作常，《笺》曰：宋本作韦。赵改苇，云：下浦东有苇山可证也。戴改同。赵改又作右。会贞按：《名胜志》蕲州下引此作又得苇口。今兴国州北有湋源湖，其水东北流，至大冶县东南湋源口入江。浦东有苇山，会贞按：山在今兴国州东北。江水东径山北。北崖有东湖口，会贞按：谓江之北岸也。东湖口在今蕲州西。江波左迤，流结成湖，故谓之湖口矣。江水又东得空石口，会贞按：口在今蕲州西南。江浦左右，临江有空石山，朱左作在，戴、赵同。王校云：一本误左。会贞按：在字误，作左是也。谓此浦之左右有山临江，水自空石中出
也。南对石穴洲，洲上有蕲阳县治也。戴删也字。会贞按：石穴洲即《蕲水》篇之蕲阳洲。晋改蕲春为蕲阳。蕲阳洲上有蕲阳县徙，见彼篇。又东，蕲水注之。江水又东，径蕲春县故城南。守敬按：县见《蕲水》篇。世祖建武三十年，封陈俊子浮为侯国也。戴删也字。守敬按：《后汉书 陈俊传》，建武十三年，封祝阿侯，二十三年，卒。子浮嗣，徙封蕲春侯。章怀《注》，《东观记》曰，诏书以祝阿益济南国，故徙浮封蕲春侯。据《光武十王传》，建武三十年，以祝阿等县益济南国。此谓三十年封浮，信矣。江水又东，得铜零口，江浦也。守敬按：《通鉴》晋建兴元年，周顗屯浔水城，为杜弢所困，陶侃使朱伺救之，弢退保冷口。胡氏谓令口或为铜零口。在今蕲州南。大江右径虾蟆山北，守敬按：山在今兴国州东北。而东会海口。水南通大湖，北达于江。守敬按：今海口湖在兴国州东北六十里，其水东南流至黄颡口，入江，与水所 南北异势。水左右翼山，戴删水字。守敬按：谓海口水之左右皆山也，与上江浦左右有空石山同，水字非衍。江水径其北，东合臧口，守敬按：口在今兴国州东北。江浦也。朱作矣，赵同，戴改。江水又左径长风山南，得长风口，江浦也。会贞按：李白诗，直至长风沙。长风沙在今安庆府怀宁县，即石牌湾也。《北江诗话》引此《注》为证，误。此长风山、长风口，在今广济县西南七十里。江水又东径积布山南，俗谓之积布●，会贞按：《元和志》，积布山在广济县南一百里，南临大江，垒石壁立，形如积布，故名，俗谓之
积布矶。《一统志》在广济县西南一百里。又曰积布圻，庾仲雍所谓高山也。此即西阳、寻阳二郡界也。朱《笺》曰：西阳一作南阳。会贞按：作西阳是，作南阳，误也。西阳郡见上。《宋志》，晋惠帝永兴元年，分庐江武昌立寻阳郡。此为晋西阳郡之蕲春县、寻阳郡之寻阳县分界处。寻阳县见下。右岸有土复口，朱口讹作日，戴、赵改。赵复作澓。会贞按：口在今兴国州东北。江浦也。夹浦有江山，会贞按：夹字即左右二字之变文，江字疑衍，又或是误字，有江山作临江有山解，亦通。山东有护口，朱口讹在有护上，赵同，戴乙。会贞按：口在今兴国州东北。江浦。戴浦下增也字。庾仲雍谓之朝二浦也。全云：朝二浦，先宗伯公手校本作朝江浦，即上护江浦之义。
又东过下雉县北，利水从东陵西南注之。朱利讹作刊，下同。赵改。说见《注》中，戴改同。
江水东径琵琶山南，山下有琵琶湾也。戴删也字。会贞按：九江郡西有琵琶洲，因白傅为江州司马时，听商妇琵琶得名。《北江诗话》以此琵琶山下琵琶湾当之，非也。此山与湾在今广济县西南。又东径望夫山南，会贞按：山在今广济县西南。又东得苦菜水口，朱重水字，戴、赵删。会贞按：口在今广济县西南。夏浦也。江之右岸，富水注之。水出阳新县之青湓山，会贞按：《寰宇记》盆水源出青盆山。《方舆纪要》、《一统志》并谓青湓山在瑞昌县西七十里。据此《注》富水出青湓山西北流，又西北云云，当即出瑞昌县西南之大桥河，西北流径兴国州，折而东，至富池口入江者。后世
谓富水即长河，源出通山县东，至兴国州东富池口入江，盖以长河之源较远耳。然通山无青湓山，又水东北流，非西北流，亦不合也。西北流径阳新县，朱脱新字，戴、赵增。守敬按：《名胜志》引此作阳新。《元和志》吴大帝立阳新县。《吴志 孙权传》，建安二十五年，以武昌、下雉、寻阳、阳新、柴桑、沙羡六县，立武昌郡。是阳新属武昌，不属豫章。惟宋本《寰宇记》言未属武昌郡以前，属豫章，与此《注》故豫章之属县合。及吴省武昌郡，阳新属江夏郡，晋复属武昌郡、宋、齐、梁因，在今兴国州西南六十里。故豫章之属县矣。朱无县字，《笺》曰：一作属县。全、赵、戴增。地多女鸟。《玄中记》曰：阳新男子，朱阳新讹作新阳。赵同，云：《晋志》无新阳之名，《宋志》竟陵太守属有新阳男相，殆是永初后所置。戴改阳新。守敬按：因水径阳新而载阳新之事，全、戴改是也。赵仍新阳之误，而引《宋志》为证，失之。宋新阳即今京山县治，与此地不相涉也。于水次得之，遂与共居，生二女，悉衣羽而去。豫章闲养儿，不露其衣，言是鸟落尘于儿衣中，则令儿病，故亦谓之夜飞游女矣。朱夜飞讹作飞夜。戴乙，云：朱翌猗《觉寮杂记》，岭外人家婴儿衣，暮则急收，不可露夜。土人云有蛊名暗衣，夜见小儿衣，必飞毛着其上，儿必病寒热，久则瘦不可疗。其形大如蝴蝶，《水经》谓之夜飞游女。《搜神记》又谓之夜游女，以为即鬼车也。守敬按：明抄本作夜飞。《御览》八百八十三、九百二十七并引《玄中记》比此为详。作豫章男子，作生三女，作夜行游女，异。中 鸟无子，喜取人子养为子。人养小儿，不可露其衣，此鸟度即取儿也。尤异。《搜神记》十四载此事，又作豫章新淦喻人。
又西北径下雉县，守敬按：汉县属江夏郡，后汉因。建安中，吴属武昌郡，及省武昌郡，属江夏郡，晋复属武昌郡，东晋省。[见下。]在今兴国州东南。王莽更名之润光矣，朱光作凶，《笺》曰：当作光。戴、赵改。会贞按：《名胜志》引此作光。后并阳新。朱讹作新阳。全云：孙吴析下雉置阳新，未尝并下雉入新阳也。赵仍。戴改阳新。守敬按：作新阳，误也。宋本《寰宇记》，晋义熙中，并入新吴。又引《武昌记》，义熙中，并入奉新。《一统志》引《武昌记》，作并入阳新。水之左右，公私裂溉，咸成沃壤。朱脱成字，赵据孙潜校增，戴增同。守敬按：《名胜志》引此有成字。旧 屯所在也。又东流注于江，谓之富口。朱无此二句，戴、赵同。会贞按：《注》未言富水所归，又下称自富口迄马头五十余里，而此未标明富口，先后不相应，显有脱文，今增。江水又右得口，又东，得兰溪水口。朱讹作江水口右东得兰溪水口。戴、赵改口右东作又东右。会贞按：如全、赵、戴所改，是只一兰溪水矣，观下云 江浦，则明有二水，今粗订之。惟上句是得何口，则不可考耳。二口并在今瑞昌县西北。 江浦也。又东，左得青林口，朱此七字讹作《经》，戴改《注》，全、赵同。守敬按：《黄州府志》，青林口即武穴镇。在今广济县南七十里。水出庐江郡之东陵乡，朱水上有即字。赵即改江，增左傍青林湖即利水八字，云：《寰宇记》广济县下引此文曰，江水左傍青林湖，[二三]即利水。今校补八字。利水，《世本水经注》作刊水，前后《经》、《注》俱校改。全即改江，增八字同。戴删即字。守敬按：戴删是，全、
赵本改、增非也。《寰宇记》引乃钞变《注》文，何得据以改增，至《注》有即字，盖后人据《寰宇记》于水上增即利二字，传刻者因下有《经》所谓利水之文，此不得先言利水，知二字为衍，删之未尽耳。惟《寰宇记》称利水，足正今本《经》、《注》刊字之误，则可贵也。《汉志》庐江郡下，金兰西北有东陵乡，淮水出。《决水注》灌水即淮水，则东陵在今商城、固始之南，此利水在今广济、黄梅境。水出东陵，则自商城、固始东南，至广济、黄梅为古东陵地。阮元谓庐州府舒城县，应是东陵之首，东至扬州甘泉、江都，为东陵尽处，非古谊也。江夏有西陵县，守敬按：谓汉江夏郡西陵县也。详见上西陵县故城下。故是言东矣。《尚书》云：江水过九江至于东陵者也。全云：按此则善长不以洞庭为九江，以是知第四十卷九江在长沙下隽之文，非《水经》所有。如以为《经》、《注》互异，则彼文善长何无一语纠正之？守敬按：善长不以洞庭为九江诚如全氏说，而全氏于《山水泽地》篇，谓善长以湖汉为九江，则非。善长引《禹贡》于此，明明从《汉志》寻阳九江之说，[二四]盖北人谓水为河，南人谓水为江，此后世之俗言，非《禹贡》之正名。《禹贡》之九河，为一河所分，则九江亦必为江水所分。《淮南子》禹凿江而通九路，是其明征。其它入江之水，固不可以名江也。夫九江为《禹贡》要义，善长不应不置一辞。考《事类赋注》六引《水经》释九江三条，[见补阙。]皆是此《注》文。盖善长于岸阻江山以下实 九江，而今本亡之，惟 九江于东陵之后，似与《禹贡》不合。不知利水本始终西南流，固不嫌先东陵而后九江也。寻阳见下。西南流，水积为湖，湖西有青林山。守敬按：山在今广济县东南六十里。宋太始元
年，明帝遣沈攸之西伐子勋，伐栅青山， 一童子甚丽，问伐者曰：取此何为？答欲讨贼。童子曰：下旬当平，何劳伐此？在众人之中，忽不复见。守敬按：《宋书 明帝纪》，泰始元年，晋安王子勋举兵反，二年八月平。《子勋传》，二年，沈攸之诸军至寻阳，诛子勋。伐栅事未详所出。故谓之青林湖。守敬按：《寰宇记》广济县载青林湖。《方舆纪要》，广济县西有青林湖。《黄州府志》县东南，疑即今之太白湖。湖有鲫鱼，食之肥美，辟寒暑。会贞按：《酉阳杂俎》寻阳有青林湖，鲫鱼大者二尺余，小者满尺，食之味美，亦可止寒热也。比此尤详。考《神异经》东南海中有烜州，洲有温湖，鲋鱼生焉，食之宜暑，而辟风寒。鲋即鲫也。湖水西流，谓之青林水。又西南，历寻阳，守敬按：？前汉寻阳县属庐江郡，后汉因，吴属蕲春郡，晋太康元年属武昌郡，二年，仍属庐江郡。永兴元年为寻阳郡治。东晋郡徙。义熙八年县废。在今蕲州东。分为二水，一水东流，通大雷。守敬按：此虚提之句，其实 大雷在下阙叶中。《御览》引之，[见补阙。]即望江县境雷港。一水西南流注于江，守敬按：注江处当在今广济县南。今太白湖水为堤所隔，不与江通。《经》所谓利水也，会贞按：《通鉴》晋咸和二年，《注》引此作《经》所谓利水也。与《寰宇记》称利水同。益足征今本刊字之误。右对马头岸。守敬按：今瑞昌县西北有马头镇。自富口迄此五十余里，朱十作千，《笺》曰：当作十。戴、赵改。岸阻江山。戴云：按《水经》于沔水内， 其
入江之后所过，盖与江水合沔之后，详略两见。今江水止于下雉县，而《沔水》内订其错简。又东过彭蠡泽又东过皖县南，又东至石城，分为二，其一东北流，又东北出居巢县南，又东过牛渚，又过毗陵县为北江。参以末记《禹贡山水泽地》，北江在毗陵北界，东入于海。下雉县以下，大江入海之大略固具在。道元于江水 次必详悉，自宋时已阙逸矣。
赵《释》曰：何氏曰，此下《注》文，总见二十八卷沔水南江下。又曰，三卷述大江源委，即当继以沔水，盖沔即汉，江、汉同朝宗于海，不可得而隔越也。一清按：义门之言非也。《沔水》篇兼 北江、南江，《江水》篇专 中江，岂可合也？《禹贡锥指》曰，《水经》江水自下隽以东，所纪山水地名，或琐细难考。沔水自石城以东，尤多舛错。道元亦自谓未必一得其实。今据府州县志附载其下。《水经注》，江水自西塞山又东，径蕲春县故城南，又东，径积布山南，又东径下雉县北，又东，左得青林口，水出庐江郡之东陵乡。《尚书》云，江水过九江至于东陵者也。又东，径瑞昌县北，广济县南，又东，径德化县北，黄梅县南。彭蠡泽在德化县东南九十里，其水北注于江，此《导江》东迤北会于汇之所经也。江水至德化县东北，与赣水合。彭蠡湖从南来注之。江水又东北，径湖口县北，又东北，径彭泽县北，其对岸则宿松县、望江县。又东北，径东流县西，其对岸则怀宁县。又东北，径贵池县北，其对岸则桐城县。又东北，径铜陵县西。又东北，径繁昌县北，其对岸则无为州。又东北，径芜湖县西。又北，径当涂县西，其对岸则和州。又东北，径江宁县西，其对岸则江浦县。又东北，径上元县北，其对岸则六合县。又东，径句容县北，其北岸则仪真县。又东径丹徒县北，其北岸则江都县。又东，径丹阳县北，又东，径武进县北，其北岸则泰州。又东，径江阴县北，其北岸则
泰兴县、靖江县、如皋县。又东，径常熟县北，其北岸则通州。又东，径太仓州北，其北岸则海门县。又东，入于海。此东为中江入于海之所经也。又曰，《汉志》湔氐道下云，江水东南至江都入海。江都下云，有江水祠。海陵下云，有江海会祠。皆以北岸言之。江海会者，谓江入海处也。毗陵下云，北江在北东入海。则以南岸言之。今泰州、泰兴、靖江、如皋、通州，汉时皆为海陵县地。今武进、江阴、常熟及太仓，濒海之乡，汉时皆为毗陵县地。故大江入海在其境。班氏所言，初无渗漏。然北江者，大江之正流也。而《志》与中江、南江并列而为三，使枝干不分。石城分江水，即南江之上源，而松江在吴县南者，中江由阳羡入海之道也。《志》更以为南江，使首尾横决，此则其所短耳。《水经》依《导水》之序，先沔而后江。《沔水》篇云，与江合流，东过彭蠡泽，又东北出居巢县，又东至石城县分为二，其一过毗陵县北为北江，而不及江都，盖举其南而遗其北也。《江水》篇 至下雉县北东陵乡之东北而止，以是应过九江至于东陵之文，而不知此东陵非《禹贡》之东陵也。自是以下，则以为与沔水同，故不复见。然《沔水》篇但云过毗陵为北江。而下文则专 南江至余姚入海，无一言及于北江遂使志家有错认北至山阴为浙江者，贻误不小。按东樵之言亦非也。世本《江水》篇缺轶下卷，故中江入海之道遽湮耳。予为采撷遗文，补亡正缪，欲为郦氏洗此沈冤，长夜复旦，或庶几焉。《寰宇记》舒州望江县下引《水经注》云，江水对雷水之北侧有周瑜庙，亦呼大雷神。桐城县下云，益塘山在县南一里。《汉书 武帝纪》元封五年，巡狩，过盛唐，作《枞阳盛唐》之《歌》。郦元注《水经》云，此水源东南流径盛唐戍，俗谓之小益唐。雷水又名雷池水，又云大雷池水。西自宿松县界流入，自发源县界，东南积而为池，谓之雷池。又东流径县南，去县百里。又东入于海。江行百里为大雷口。
又有小雷口，晋庾亮《报温峤书》云，足下无过雷池一步。乃此地，即《注》所云青林水，又西南径寻阳分为二，一水东南流过大雷者也。《御览》引《水经》曰，雷水南径大雷戍，西注大江，谓之大雷口，一派东南流入江，谓之小雷口也。《困学纪闻》，鲍明远《登大雷岸与妹书》，大雷在舒州望江县，《水经注》所谓大雷口也。晋有大雷戍，陈置大雷郡。自《注》云，积雨为池，谓之雷池，东入于江，谓之大雷口。《名胜志》桐城县下引注《水经》曰，枞阳湖水，遶团亭，与江水合而东流，即此处也。太湖县下引《水经注》云，晋泰始二年置县，在龙山，太湖水边。水出县西积稻山，东南流入大江。《汉志》庐江郡湖陵邑下云，北湖在南。全氏曰：北湖即枞阳湖，与丹阳郡溧阳县之南湖，隔江对岸。《初学记》舒州引《水经注》云，破虏矶东有赵屯城，内有仓。《寰宇记》和州历阳县下云，洞口浦，魏将曹休、张辽伐吴至此，与吴军相望。《水经注》云，江水左列洞口。《书 指南》云，《水经》和州地名洞浦。《初学记》和州引《水经注》云，江水北径乌江县之丰浦，上通湖池。又云，次得阴塘水，同受皇后湖，湖水连为包湖，西翼潭湖。《方舆纪要》云，和州乌江浦在故乌江县东四里，即亭长舣舟待项羽处。《水经注》云，江水又北得黄律口，即乌江渡也。章怀《后汉书 张禹传注》引《水经 注》云，吴王赐子胥死，浮尸于江。夫差悔，与 臣临江设祭，修塘道及坛。吴人因为立庙而祭焉。按东汉扬州刺史治历阳，今和州也。周应合《景定建康府志》云，白鹭洲在城之西。郦道元《水经》云，江宁之新林浦，西对白鹭洲。又曰，曲水，晋海西公于钟山立流杯曲水，延百僚。《水经注》曰，旧乐游苑，宋元嘉十一年，以其地为曲水。武帝引流转酌赋诗。《方舆纪要》常熟县昆承湖，《水经注》云，广长各十八里。《文选 江赋 注》引《水经注》曰，中江东南左会滆湖，《汉志》丹阳郡溧阳县，应劭曰，溧水所出
南湖也。《说文》，溧水出丹阳溧阳县。又有 水，亦出丹陽。《建康府志》云，郦道元《水经》曰，朱湖在溧阳。又云，银林堰在溧水县东南一百里，即鲁阳五堰也。今芜湖县南有支江，俗称为县河，经县市中，东达黄池入三湖。三湖，丹阳、庙城、石臼湖也。至银林而止，所谓中江东至阳羡。即此也。苏、常承此下流，常病漂没，故筑银林五堰以窒之。自是中江不复东，而宣、歙皆由芜湖西出，达于大江。滨湖之地，皆堤为圩田。中江亦渐隘狭。故老云，当时虑后人复开此道，则苏、常之闲必被水患，遂以石窒五堰路，又液铁以固石，故曰银淋，今讹为林。又云，中江旧径溧阳县界，古三江之一，今永阳江一名九阳江，一名颍阳江，在县西北三十五里，即其遗 。唐开元十七年，蒋日用作《本县城隍记》云，此县南压中江，风波不借，舟楫无施。县宰乔翔创浮梁以便行旅。中江桥梁之设昉于此。景福三年，杨行密将台蒙作五堰，施轻舸馈粮。是时中江置堰，江流亦既狭矣。东坡《奏议》云，溧阳县之西有五堰者，古所以节宣、歙、金陵九阳江之众水，直趋太平州芜湖。后之商人，饭卖簰木东入二浙，以五堰为阻，因绐官中废去五堰。五堰既废，则宣、歙、金陵、九阳江之水，或遇暴涨，皆入宜兴之荆溪，由荆溪而入震泽，时元佑六年也。是时中江尚通，其后东坝既成，中江遂不复东。惟永阳江水入荆溪。漫着其详，以见溧阳亦禹 之所历云。明高淳韩邦宪作《广通坝考》曰，广通镇在高淳县东五十里，世所谓五堰者也。西有固城、石臼、丹阳、南湖，受宣、歙、金陵、姑孰、广德及大江水，东连三塔湖、长荡湖、荆溪、震泽，中有三五里颇高阜。春秋时，吴王阖庐伐楚，用伍员计，开渠以运粮，今尚名胥溪。及傍有伍牙山，云《左传 襄公三年》，楚子重伐吴，克鸠兹，至于衡山。哀公十五年，楚子西、子期伐吴，及桐汭，盖由此道。镇西有固城邑遗址，则吴所以拒楚者也。自是湖流相通，东南连
两浙，西入大江，舟行无阻矣。而汉、唐以来言地理者，遂以为水源本通，盖皆指吴所开为《禹贡》三江故道耳。中江之蛛丝马 ，见于群籍者如此。又《汉志》丹阳郡宛陵县下云，彭泽聚在西南，清水西北至芜湖入江。在今宁国府界，岂即清弋江乎？《说文》泠水出丹阳宛陵西北入江，泠水疑即清水也。而应劭乃移而属之零陵郡泠道县下，故臣瓒以为非也。此水不见于《江水注》，为附记之。
校记
[一]　「夏首又东二十余里，有涌口」　按：金陵局刻本「涌」字作「滑」，《清一统志》二百六十八夏水下引亦作「滑」。
[二]　「吴大帝推为左将军，荆州牧」　按：影印本《御览》「推」讹作「封」，杨疏校改，是也。《寰宇记》百四十六公安县下引正作「推」。
[三]　「二●之闲，朱此下衍大江之中四字」　按：《通鉴》梁大宝二年景拓逻至于隐矶，胡《注》引此文有「大江之中也」五字。
[四]　「《御览》五十四引此，部作步」　按：影印本《御览》仍作「驾」。
[五]　「我何德以堪之」　按：各本《宋书 王昙首传》脱「德以」二字，标点本据《艺文类聚》九八引《建康实录》补，是也。郦《注》有此二字，亦一证。
[六]　「节度石」　按：《寰宇记》一百十二武昌县下云：「节度石在州西一百八十四里，其石在江中。
《舆地志》云：节度石，西陵与武昌分界之处。」
</div>
    <div class="pagination">
<a href="水经注疏_page64.html">上一页</a><span>...</span><a href="水经注疏_page60.html">60</a><a href="水经注疏_page61.html">61</a><a href="水经注疏_page62.html">62</a><a href="水经注疏_page63.html">63</a><a href="水经注疏_page64.html">64</a><span class="current-page">65</span><a href="水经注疏_page66.html">66</a><a href="水经注疏_page67.html">67</a><a href="水经注疏_page68.html">68</a><a href="水经注疏_page69.html">69</a><a href="水经注疏_page70.html">70</a><span>...</span><a href="水经注疏_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
