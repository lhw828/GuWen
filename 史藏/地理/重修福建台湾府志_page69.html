<!DOCTYPE html>
<html>
<head>
    <meta charset="UTF-8">
    <title>重修福建台湾府志 - 第 69 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重修福建台湾府志 - 第 69 页/共 80 页</h1>
    <div class="content">
　　鸡笼城贮铁炮，明崇祯三年铸，兵部尚书何乔远监造。郑成功得之镇江者（「台湾使槎录」）。

　　台湾飓风将作，海气先动；浪势海涌，声闻数十里。风静而浪势尚高，声吼如故；必二、三日后，海气息，浪势方恬。大约海将翻，先一、二日海水忽变腥臊，飓风即起，波浪簸腾；乃天地之气交逆，地气动而海沸，天风发而飘摇。遭之者，辄沈舟折樯。若海气不鼓，天风虽烈，折篷空桅顺风而驰，真同鲲鹏之徙耳。人但知天风之患，实地气交构为飓，其患始烈也（「凤山志」）。

　　康熙癸亥四月，澎湖忽见鳄鱼长丈许，有四足；身上鳞甲火炎，从海登陆。百姓见而异之，以冥钞、金鼓送之下水。越三日，仍乘夜登山，死于民间厨下。按郑成功起兵荼毒滨海，民间患之。有问善知识云：『此何孽肆毒若是』？答曰：『乃东海大鲸也』。问何时而灭？曰：『归东即逝』。凡成功所犯之处，如南京、温、台并及台湾，舟至海水为之暴涨。顺治辛丑攻台湾红毛，先望见一人冠带骑鲸，从鹿耳而入；随后成功将舟由是港进。癸卯成功未疾时，辖下梦见前导称成功至，视之，乃鲸首冠带乘马，由鲲身东入于外海。未几，成功病卒，正符「归东即逝」之语。则其子若孙，皆鲸种也。今鳄鱼登岸而死，识者知其兆不佳。至六月，澎师战败归诚，亦应登山结果之兆焉。康熙壬辰七月，安平有物大如牛，高可五、六尺，面如豕，长须，双耳竹批，牙齿坚利，皮似水牛，毛细如獭，四足如龟，有尾；飞行水上。土人争致之，绳木立碎。后遂至海岸，竦身直立，声三呼号；闻者莫不惊悸。既死，郡人有图形相告者，究不知为何物？或名为海马，亦非也。康熙辛丑三月二十八日，大雨如注；六月六日始晴。山摧川溢，溪涧阏塞，田园沙压。濑口有大牛，冒雨奔腾，下岸入水；过三鲲身登陆，由镇城从柴桥头入海，向大港而出，小艇追之，不及而还。此不知为鳄、为鲸、为水牛，或兆鸭母之乱，旋即歼灭乎（「台海使槎录」）？

　　澎湖、台湾，向属夷岛。明末迄国初，郑寇窃据。迨郑归命，夷岛亦入版图。为「海中岛」：海中岛，各一方；耳无帝，目无王。古若兹，况汉、唐。胜国末，郑寇强；踞其壤，恣跳梁。乘潮汐，驾帆樯；肆侵掠，毒闽疆。皇赫怒，整斧斨；命楼船，下扶桑。寇日蹙，乃求降。陬兼澨，梯且航；置郡县，破天荒。贡皮币，赋蔗糖。销兵气，日月光（「劳之辨集」）。

　　荷兰为郑成功所败，地大震。郑克塽灭，地亦震。朱一贵于辛丑作乱，庚子十月亦地震。维时南路傀儡山裂其石，截然如刀划状；诸罗山颓其巅，喷沙如血：土人为两山相战（「赤嵌笔谈」）。

　　康熙庚子十月甲午朔，台地大震。坏官民房屋，压死多人。抵次年夏，未止；率数日一震，或日震数次。由是民间讹传，岁逢辛丑，与伪藩据台时甲子符合。而前此庚子，台地亦大震百余日；其明年，伪藩至。又施将军侯以癸亥六月平台，会闰月。今又以六月闰，是台之乱期已届也。是年春，满郡刺桐不花。民间复以癸亥之后刺桐亦不开花者；讹传为乱兆相符。朱匪之徒，因综诸讹语，惑顽民、聚徒众（见「识录」。按「泉郡志」：『留从效筑温陵城，环植刺桐。初夏花开，鲜红可爱。如叶先萌芽而花后发，则五谷丰熟。故丁谓诗曰：「闻得乡人说刺桐，花如后发始年丰；我今至此忧民切，只爱青青不爱红」』。此则花不如叶之祥矣。今日不花则为乱兆，何其谬欤？但泉花在初夏而台花在盛春，岂以地气而殊乎？时物偶然，不足致怪；好乱之民造作讹语，此妖言之律所为重也）。

　　朱寇警报至郡，总兵欧阳凯令游击周应龙带兵四百人，并调新港、目加溜湾、萧垄、麻豆四社土番随往。应龙传谕：『杀贼一名，赏银三两；杀贼目一名，赏银五两』。土番性贪淫，杀良民四人；纵火燔民居，复毙八人，载道股栗。贼党借兵、番杀掠为辞，鼓煽村庄。由是纷纷响应，号召竖旗。杀总兵，全台陷没（「平台纪略」）。

　　周应龙驻兵楠仔坑，军士风餐露宿，每多怨咨。羽书告急，立吊北路番为先锋；历处夺民衣食，掠淫汉妇，妄杀平民，概不禁制。居民遭番戕毒，各里社会立伪旗，贼势益振。迨后府中纷纷避难，县官出入，单骑无侍从。新港土番率众至府，白昼劫夺，百姓群杀之；县官不敢与闻（「台阳运会编」）。

　　朱一贵原名朱祖，冈山养鸭。作乱后，土人呼为「鸭母王」。贼伙诡称海中浮玉带，为一贵造逆之符。既得郡治，一贵自称「义王」，僭号「永和」；以道署为王府。余孽有「平台国公」、开台将军」、「镇国将军」、「内阁科部」、「巡街御史」等伪号，散踞民屋。劫取戏场幞头、蟒服，出入八座，炫耀街市。戏衣不足，或将桌围、椅背有彩色者披之；冠不足，或以红绿紬纻色布裹头；以书籍絮甲（「台海使槎录」）。

　　变后，居民避难，络绎海上；风恬浪静，寸艇飞渡，不畏重洋之险（「赤嵌笔谈」）。

　　诸贼日索富民助饷，拷击鞭笞，备极酷烈；时巨富之家多奔内地，则罗致其衣食颇饶者。台入版图三十余年之间，升平无事，俗尚浮靡。衣服、室庐为华丽，相矜诩众庶。鞍镫牝牛，行数里辄骑乘之；近稍渐易以马，街巷之间成群。而布衣步行者，摈而不得聚会。家千金者饰舆从，有田产者事奢华；豪举骄溢，嘲诮寒俭。操赢之子，以上儗于荐绅。至是多亡匿穷巷，谬为窘窭态，惟恐不类。稍有识者，辄复别徙。披发露顶，着破衣裤，跣而走；间杂于任负贩夫中。乃至叹曰：『今而后，知贫之快也』。其惨毒如此（「见识录」）。

　　康熙癸亥年克郑逆，舟进港时海水乍涨；康熙辛丑年克朱一贵，舟进港时海水亦乍涨。前后若合符节。盖由圣人在上，海若效顺；王师所指，神灵呵护：理固然耳（「平台异同」）。

　　壬寅七月十一日，凤山县赤山裂；长八丈、阔四丈，涌出黑泥。至次日夜间，出火光，高丈余；热气炙人，多不敢近，有疑出磺者。参将陈伦炯报称：『赤山上一仑颇平，东南二百余步临冷水坑，纵横百三十步。土人称自红毛、伪郑及入版图后，递年出火；或连两昼夜，或竟日夜止。今自申至丑，焰较昔年稍低。炯查硫穴土色，黄黑不一。佳者质重，有光芒；风至，硫气甚恶，半里草木不生。今近火处，草色蔚青，遍山土番种植。土色亦无光芒，湿处有如黑泥；及干，色白轻松，与土无异。虽按法煎炼，全无磺味。或曰：此系丰年之兆。乃于十八日巳、午，台风大作，迅烈异常，更兼暴雨倾注；县治民舍、营房，多被摧折。幸兵民人口，尚无压毙。芒蔗及早稻成实者，亦间有损伤』。

　　雍正癸卯六月二十六日，赤山边酉、戌二时红光烛天，地冲开二孔，黑泥水流出。四围草木，皆成煨烬。七月十六日至二十日，台风骤雨发作无节，淡水数处民田冲陷。两处火见，即兆风灾；风自火出，迨一定之理耶（「使槎录」）？

　　明时，原住澎湖百姓五、六千人，原住台湾二、三万人，俱耕渔为生。顺治十八年，郑成功带内地水陆伪官兵弁男女计三万有奇；康熙三年间，郑经复带内地伪官兵弁男女约六、七千人。贼中无家者十五、六（「靖海记」）。

　　荷兰时，南、北二路设牛头司牧。野放生息，千百成群。犊大，设栏擒絷之。牡则俟其馁，乃渐饲以水草；稍驯，狎阉其外肾令壮，以耕以挽。悖者，纵之孳生（〔陈〕小崖「外纪」）。

　　大冈山之顶，蛎房壳甚多。沧海桑田，亦不知其何时物也。山上有湖，雨则水满。

　　山阴有古石洞，莫测其所底；或以瓦掷之，窅然无声。相传谓：其下通于海云。

　　港西里赤山之顶，不时山裂，涌泥如火焰，随之有火无烟；取薪刍置其上，则烟起。名曰火山（「凤山志」）。

　　南仔仙山后，有火出石畔；扑之亦灭，吹之辄起（「台湾风土记」）。

　　大滚水山，在凤治仁寿里。山不甚高，瀵涌出泉而温，故名。又有小滚水山，与大滚水相去十余里，脉络联属。但水源浊，故山下所汇之溪，以浊名焉。附近之田，资以灌溉。

　　仙人山，在沙马矶头。其顶常带云雾，非天朗气清不得见也。故老民言：时有绛衣、缟衣者对奕。说近无稽，然生成之石棋盘、石凳犹存（「凤山志」）。

　　诸罗猫罗、猫雾二山之东，山上昼常有烟、夜常有光。在野番界内，人迹罕到。

　　玉案山后山之麓，有小山。其下水石相错，石鏬泉涌，火出水中，有焰无烟，焰发高三、四尺，昼夜不绝。置草木其上，则烟生焰烈，皆化为烬。

　　入大武郡山行十余日，有石湖。其社曰茄荖网。湖大里许，天将雨，湖辄水涨丈余。或以为湖底有眼通海。

　　水沙连四周大山，山外溪流包络。自山口入为潭，广可七、八里，曲屈如环。围二十余里，水深多鱼。中突一屿，番绕屿以居，空其顶。顶为屋，则社有火灾。岸草蔓延绕岸，架竹木浮水上，藉草承土以种稻，谓之「浮田」。隔岸欲诣社者，必举火为号；番划「蟒甲」以渡。屿中圆净开爽，青嶂白波，云水飞动，海外别一洞天（「蟒甲」，独木舟也）。

　　水涟潭，在半线。方广二丈余，形若井；崇山环列。天将风雨，则水涨，发声如潮。番民以占阴晴。

　　大浪泵社，二里许，划蟒甲以入。登岸数百武，有潭；潭之畔有加冬树，高耸障天，围合抱。相传：荷兰开凿时，插剑于树，树忽生皮包剑于内，不可复见；号剑潭。

　　林箐深处，多飞虫；着人即肌肉发痒，爪之肉烂。淡水以北皆然。行者或以皮包裹其头项。或曰：近玉山，最多此虫。山之麓，蚂蟥如猬；故玉山人不能到。

　　大肚社，先时，有土官名大眉。每岁东作，众番争致大眉射猎于田。箭所及之地，禾稼大熟，鹿豕无敢损折者；箭所不及，辄被蹂躏，否亦枯死。

　　海翁鱼，大者如山。后垄番社有脊骨一节，高可五、六尺，两人合抱，未满其围；不知何时所得也。另肋骨一段，大如斗；诸番以为枕。沈文开云：『其须如戟，可作物件』。

　　水沙连内山，茶甚伙；味别，色绿如松萝。山谷深峻，性严冷，能却暑消胀。

　　巨石多生于鸡笼、淡水之间。突怒偃蹇，奇不可状；土皆黄色，地脉所发生处也。

　　南嵌以下渐无石，质亦不坚，无格理；不可以施椎凿。宫室之用，皆载自漳、泉、宁波（「诸罗志」）。

　　内山有黄水藤，结子大如瓯。实圆而光，壳坚且厚，似诸暨之朱栗而形扁。痕分两层而联合，中有仁。久而干，就蒂开窍；出其仁，空如小盒。略去其上一二分为口，用稍大者截半作盖覆之，穿于鞓带之两旁，装贮细物，甚雅致（沈文开「杂记」）。

　　笋楠，山中有巨木，裂土而出；叶始蘖，已大十围。老匠云：楠也。楠之始生，已具全体；岁久则坚，终不加大。盖与竹笋同理。

　　萧朗，硬木名也。大者数围，性极坚重；入土千年不朽。然在深山中，人不能取；曾为大水流出，郑氏得之。实美材也（「台湾志略」）。

　　水沙连，虽在山中，实输贡赋。其地四面高山，中为大湖。湖中复起一山，番人聚居山上，非舟莫即。番社形胜，无出其右。自柴里社转小径，过斗六门，崎岖而入；阻大溪三重，水深险，无桥梁，老藤横跨溪上，往来从藤上行。外人至，辄股栗不敢前；番人见惯，不怖也。其番善织罽毯，染五色狗毛杂树皮为之；陆离如错锦，质亦细密。四方人多欲购之，常不可得。番妇亦白晢妍好，能勤稼穑，人皆饶裕。

　　斗尾龙岸番，皆伟岸多力。既尽文身，复尽文面；穷奇极怪，状同魔鬼。常出外焚掠杀人；土番闻其出，皆号哭远避。郑经曾统三千众往剿，既深入，不见一人；急合三军，速割草为营，乱动者斩。忽四面火发，文面五、六百人奋勇挑战，互有杀伤；余皆窜匿深山，竟不能灭，仅毁其巢而归（「番境补遗」）。

　　玉山在万山之中，诸邑望之，如太白积雪，莹然可爱；非有玉可采也。

　　银山有磺；又有积镪，皆大锭。相传：台道王命家人挽牛车随两人行，既至，见积镪如山，恣取满车；迷不能出，遂弃之。再寻，不复见。

　　哆啰满产金，淘沙出之，与云南瓜子金相似。深入水底，水极冷，虽壮番不能再入；金亦不多得。

　　珊瑚出琅■〈王乔〉海底，状有枝叶，色如铁，俗呼铁树；与八宝中之珊瑚迥殊，无足异者。

　　龙涎香，传为鳅鱼精液泡水面，凝为涎。能止心痛，助精气。以淡黄色嚼而不化者为佳；番仔浮水取之，价十倍。不可多得（「台湾风土记」）。

　　金包里，是淡水小社；亦产硫。人性差巧，知会计，社人不能欺。台湾多荒土未辟，草深五、六尺，一望千里。草里多藏巨蛇，人不能见。郑经率兵剿斗尾龙岸，三军方疾驰，忽见草中巨蛇口衔生鹿，以鹿角碍吻，不得入咽，大扬其首，吞吐再三。荷戈三千人行其傍，人不敢近、蛇亦不畏。余乘车行茂草中二十余日，恒有戒心；幸不相值。既至淡水，卧榻之后，终夜闻阁阁声甚厉；识者谓是蛇鸣。而庖人严釆夜出庐外，遇大蛇如瓮。社商张大谓：『草中甚多，不足怪也』（「渡海舆记」）。

　　咸水泉，闻在崇爻山。番编竹为锅，内外涂以泥；取泉水煎之成盐。又南社及水利各社，冬日海岸沙浮面者，凝为盐。番妇扫而食之，不须煎晒；如扶南国之有自然盐也（「台湾志略」）。

　　鹿以角纪年，凡角一岐为一年，犹马之纪岁以齿也。番人世世射鹿为生，未见七岐以上者。向谓鹿仙兽多寿，又谓五百岁而白、千岁而玄，特妄言耳。竹堑番射得小鹿，通体纯白，角纔两岐。要不过偶然毛色之异耳，书固未足尽信也。鹿生三岁始角，角生一岁解，犹人之毁齿也；解后再角，即终身不复解。每岁止增一岐耳。

　　牡鹿有角，善鸣。角以五月解；至八、九月肥腯，鸣声甚壮，为求牝也。出则成群，以数十百计。角者居前，牝随之；一年一交。相传鹿为淫兽，所谓聚麀未可得见。至十月则鸣，声渐杀，猎者不顾；以其淫极而瘠也。牝鹿以四月乳，未乳极肥。腹中胎鹿，皮毛鲜泽，交彩可爱。又牝鹿既乳，视小鹿长则避之他山；恐小鹿之淫之也。兽之不乱伦者惟马，牝马误烝则自死。牝鹿自远以避烝，皆兽之具有人伦者。

　　熊之类不一，有猪熊、狗熊、马熊、人熊之异，各肖其形；惟马熊最大。而勇鸷独推人熊；人立而走，捷于奔马，其逐人无得脱者。余所见熊甚多，独未见人熊。诸熊毛劲如鬣，又厚密，矢镞不能入；蹄有利爪，能缘木升高，蹲于树巅或穴地而处。人以计取之，无生致者。腹中多脂可啖；掌为八珍之一，脍炙人口，然不易熟。庖人取其汁烹他物为羹，一掌可供数十烹。若谓屠门之嚼，贻笑于知味矣。

　　凡兽之膝皆后曲，惟熊与猴前曲，故能升木。象亦前曲。
</div>
    <div class="pagination">
<a href="重修福建台湾府志_page68.html">上一页</a><span>...</span><a href="重修福建台湾府志_page64.html">64</a><a href="重修福建台湾府志_page65.html">65</a><a href="重修福建台湾府志_page66.html">66</a><a href="重修福建台湾府志_page67.html">67</a><a href="重修福建台湾府志_page68.html">68</a><span class="current-page">69</span><a href="重修福建台湾府志_page70.html">70</a><a href="重修福建台湾府志_page71.html">71</a><a href="重修福建台湾府志_page72.html">72</a><a href="重修福建台湾府志_page73.html">73</a><a href="重修福建台湾府志_page74.html">74</a><span>...</span><a href="重修福建台湾府志_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
