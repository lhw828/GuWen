<!DOCTYPE html>
<html>
<head>
    <meta charset="UTF-8">
    <title>来安县志 - 第 12 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>来安县志 - 第 12 页/共 41 页</h1>
    <div class="content">以上拾五船，每船征运费银壹百两，征造费银叁拾两。
府军卫：周提元该船与江宁合佥三分之壹，每叁年内空前贰年，至第叁年征运费银壹百两，造费叁拾两。
应天卫：陈鋈该船征运费银壹百两，征造费银叁拾两，系伊自解，奉饬知掣串，与张守富船同。
江右卫：余加名半船该船与江浦合佥，每年各征运费银陆拾伍两，征造费拾伍两。嘉庆十肆年起奉派全船，拾捌年改半船。
江右卫：刘兴康半船该船与江浦合佥，每年各征运费银陆拾伍两，征造费拾伍两。自道光陆年派佥，因该卫丁稀力薄，旋经上元卫马凌云呈请愿拨什丁孙覃卓三户勷贴，马锦云义捐银叁百两，发典生息接济，俱于柒年详准。
以上四船征解银数各注本船名下。
通共征解船贰拾贰只零叁分之壹，共应征运费银贰千肆百壹拾叁两零，应征造费银陆百柒拾两。
上元卫：任朋舟、王金江、张朱辂、张沈杨、李遇华、甄高朋、黄宗福、杨梁朋、吕伍李、钟李孙。
府军卫：赵喻朋
金吾卫：马焕文
以上自运船拾贰只。
乾隆二十三年以前，只佥运丁领船。自二十三年经前漕院杨奏明运快并佥，嗣因快丁不谙运务 ，奉前阁督部堂高会奏快不谙运，准其每年每船缴出运费银壹百叁拾两，造费银叁拾两，历年征收解赴督粮道转解漕院发给运丁代运。嘉庆陆年，奉前督院费奏准每船减运费银叁拾两，每年只征运银壹百两，仍带征造费银叁拾两。预备拾年船轮大造，以纾丁力 。惟上元等卫马凌云等伍船仍照旧例，每年征运银壹百叁拾两，造银叁拾两。又府军卫周提元壹船，系与江宁县合佥叁分之壹，计年起征。

附新旧案件
官收官解议    顺治年知县汤九围申请部院司道议：来安制定七里，里分十甲，取丁众田多者派充里长。原以急催科襄转输 ，未有贴累相苦也。自明季以来，差繁赋重，困敝日滋，流极至今，而里役之害更有拆骨罔支者 。且僻处江陬 ，接壤省会，田地虽有八万五千九百七十五亩七分，而鬻于省州户绅衿豪右者殆六万有奇焉。其本县士民所存者，仅十分之二三耳。以十不及二三之田地，代应全邑之差徭，如蚁负山，几何而不家逃户徙也。况一着里役追呼解运，百费繁滋，至南粮颜□ 赔累尤为无算，倾家鬻子，漏卮难实。是以一里而仅有数甲，或一甲而仅有数户，甚至一甲之中无寸土无一人。外户有田而无差，本土有差而无田。地尽差存，皮穿髓竭，倒悬之惨，莫此为甚。恭奉仁旨，官征官解，诚万世不刊之令典也。缘集南北里老公同酌议，定为官收官解之制于六房书吏。选择谨慎吏书七名，看柜收银，较定官等秤兑平定同。纳户自封投柜 ，外设立日收完簿，挨号登记，以便拆封查对。预给由单，俾小民一目了解，以杜朦混，以禁飞洒 。至催征务在得人，输将庶无愆期 。每年选择勤劳民壮七名，分催七里，排年头一如往例，无事纷更 。自此革除里长自征自解。恳批勒石，以垂久远。庶自此以往孑遗稍存，皆恩旨宪慈，留宏恩于万世云。
永禁拉民间骡马碑    乾隆三十七年，知县王为勒石永禁事，奉安抚部院裴宪箚内开，照得民间畜养牲口，藉称差使 ，擅行拉用，久奉例禁。经托前院访查，檄饬勒石永禁，并饬通行在案。今本部院访查该县此弊仍有，未能尽绝，除现在密访确实严究外，合行箚饬。为此箚，仰该县箚到立即声明禁例，遵照出示晓喻，并勒石永禁。嗣后凡有应办差使，务遵定例，不得混行拉用民间骡马，扰累商民。如敢阳奉阴违，仍有强拉情事，一经本部院访闻，或被受害商民告发，定将该地方官严行参处，奸役立拿重究，决不宽贷。仍先将示禁过缘由取具碑墓，遵依送查，毋得视为具文 ，大干未便。等因到县奉此，除出示晓谕外，合行勒石永禁，为此仰商民人等知悉。嗣后如有不法差役棚头人等 ，藉称差使，敢指官为借用名色，强拉骡马，立即指名具禀，以凭拿究须至碑者。
永禁拉乡民驴只案    乾隆五十五年，知县徐因百里以内往来过差，及本衙门差使均系城内地保在于四乡边近各户拉驴供应，后因差使纷繁，四乡柴米进城变卖者日渐稀少，谕令四门首保每门捐备驴只四头，四门共捐驴十六头。周而复始，轮流伺应。差在百里以内，夫在十名以内，皆系首保伺应。当经出示，永禁擅拉乡民驴只。至今奉行在案。
永免号军派累告示     道光八年二月，知县刘为明白晓喻永免号军差徭事，照得来邑向遇文武两闱，奉派屯军轮流充当号军，历系在于完纳卫粮之户，饬提承应。今值科试之年，应轮上江办理文闱号军。前据兵书赵培宗甄庆林禀称，历科派拨屯军于完纳卫粮之户，除各该户内衿监人等外，均系忠厚愚民，累害不堪等情。本县念切民瘼 ，正在设法筹办间。据民人王兰香具呈，愿捐出种收租办应。本县并拟将民人刘沅周原捐岁修学舍田租，通为闱场公租，以充此项差事。因现在尚无租谷，亦经本县集请各董事，在于公项内挪借银两垫办。恐乡愚未能周知，仍被不法之徒藉端骗诈，合行出示晓喻。为此示喻县属军民人等知悉，自示之后，如有不法之徒以本年现值科场、派拨屯军、藉端滋扰者，许即指名赴县禀侯提究。各宜凛遵毋违，特示。
永停约保选报铺司案     来安铺司一役，例有工食，惟相沿已久，每遇铺兵空缺，经该总铺司禀报，饬令各乡保选报，乡保藉端科派，愚民多受其累。道光八年正月，知县刘喻令总铺司，遇有空缺，俱自行举报；接充不得，再饬乡保选报，立卷备查。
永停约保选报禁卒案    来安禁卒一役，口粮不敷，每遇空缺，无人充当，历系饬令各乡保选报。各乡民遂私行敛钱交差雇役顶充。无知愚民多苦派累。道光八年正月，知县刘自行捐廉，檄饬捕衙选雇，永不准再饬乡保选报，以除民累，立案备查。

来安县志卷四
安徽滁州来安县知县汜水刘廷槐重修

食货志下
物产    仓储    蠲赈祥异附    义田各款规条附


物产

谷之属
籼稻、种不一，有黄瓜籼者，系祁令带至，早熟，色白，粒小。一名祁公早。晚稻、宜水田 。白稻、香稻、有红、白二种。稬稻 、俗称糯稻，有数种，粒小者宜酒 。大麦、小麦、黍、有赤黑二种，别有 、黍。粱、即高粱。粟、有黄白二种，亦稷属。稷、即芦稷，气味香美。别有芦穄，性疏散 ，黍属也。
豆有黄豆、黑豆、青豆、赤豆，皆具大小。又有菉豆、白豆、豌豆、豇豆、蚕豆、扁豆、长豆、乌豆。乌豆即马粒豆。
荞麦
脂麻鳖色者 ，名胡麻。

蔬之属
白菜、青菜、二菜皆菘属。芥菜、琵琶菜、亦芥属。黑菜、芹菜、近别有药芹。芜菁、即诸葛菜。青藜菜、菠菜、苋菜、有红白二种。马齿苋、俗名安乐菜，土人煮晒留为年节饼馅 。韭菜、葱、蒜、萝卜、即莱菔，有红白二种。胡萝卜、黄白二种。茄子、青白紫三种。元荽、蒌蒿、别有茼蒿、芦蒿。茭白、白合、白苣、俗名生菜、莴苣、刀豆、芋、笋、山药、即薯蓣。雷莙、菌属。地耳、俗呼地踏皮。枸杞头。鲜嫩时可采食。

蓏之属 
西瓜、丝瓜、冬瓜、越瓜、即菜瓜，种来自越 。南瓜、香瓜、北瓜、甜瓜、黄瓜、一名胡瓜，与《月令》“王瓜”不同 。王瓜一名土瓜。瓠、甘者可食，苦者为瓢。葫芦。

果之属
桃、李、杏、梅、枣、栗、梨、柿、樱桃、银杏、俗呼白果。胡桃、林檎、俗名花红。石榴、莲子、芡、菱、芰、藕、慈菇、无花果、葡萄。佳者有水晶葡萄。

花之属
牡丹、桂、玉兰、绣球、紫薇、栀子、瑞香、山茶、紫荆、蔷薇、有数种。玫瑰、荼 、棣棠、山丹、石竹、玉簪、蜀葵、秋葵、菊、有数种。长春、鸡冠、金凤、罂粟、萱、金钱、芙蓉、水仙、洛阳锦、虞美人、金盏、海棠、秋海棠、荷、老少年、有数种。迎春、辛夷、红花、凤仙。

木之属
桑、野生，甚众，惜少养蚕。柘、杨、柳、松、柏、榆、桧、椿、槐、楝、楮、檀、梧桐、梓、楸、橡、枥、冬青、黄梿、嫩叶可食，子可打油。乌桕、荆、棘、樗。

竹之属
淡竹、水竹、篾竹、柴竹、斑竹、苦竹、凤尾竹、天竹。结红实、名南烛 。

药之属
柴胡、桔梗、沙参、丹参、山楂、玉竹、威灵仙、车前子、瓜蒌、即土瓜。天花粉、益母、青蒿、白薇、白芨、白薢、苍术、苦参、紫苏、地骨皮、何首乌、苍耳、薄菏、夏枯草、鹤虱、金银花、豨莶、荆芥、旱莲草、百部、槐米、桑白皮、木瓜、百合、藿香、甘菊、香附、牵牛、半夏、细辛、瞿麦、麦冬、蓖麻、芫花、虫名芫青、入药。斑蝥 。

草之属
蓬、色青，与艾异。蓼、芦、茅、荠、可食。马兰草、可食，其性破血解毒。珠草、萍、荇、马鞭、狗尾、芭蕉、吉祥草、万年青、苔。

禽之属
鸡、鹅、鸭、雁、鹭鸶、练雀、黄鹂、鸳鸯、鹳、雉、凫、鹞、鸲鹆、鸽、鸠、燕、 、似鹭，无丝毛。鹰、百舌、喜鹊、山鹧、即山鹊。鳸、即蜡嘴。雀、啄木、布谷、鹌鹑、翡翠、鸦、戴胜、白头公、告天子、鵱、即野鹅。子规。

兽之属
马、牛、羊、猪、犬、骡、驴、狐、狼、獐、兔、貉、獾、刺猬、猫、鼠。
鱼之属
鲤、鲢、鲫、鲭、鲩、鳢、即黑鱼。鲦、鲇、鳜、横鱼、身长口尖。鲂、鳗鲡、鳝、鳅、虾、蟹、蚌、蚬、龟、鳖、螺。

虫之属
蚕、蝉、蜂、有二种，蜜蜂酿蜜，黄蜂房入药。络纬、俗名纺绩婆。蝴蝶、蝙蝠、粪即夜明砂。蜻蜓、螟蛉、蝼蝈、蛇、蜈蚣、蜗牛、鼯鼠、蟋蟀、螳螂、窝在桑者名桑螵蛸。蜩、萤、蜘蛛、蛙、蛓毛、蝇、蚊、蛭。

货之属
丝、间有卖茧者 。麻、苎、棉、所种甚少，种亦鲜得其法 。靛。有大靛、小靛二种。
油、豆种最宜打油。酒、烟叶、一作蔫，又作烟。石灰、炭、柴、豆饼。
刘正亨曰：来土卑田宜稻 ，高者宜黍、稷、菽、麦、木棉。而木棉独缺。冬衣市布甚贵，思遍以教之，未遑也 。山原土疏力厚而皆童，惟坟墓处略为栽布，辄有维乔之势 。民用故艰，于材木而弗克树也 。又来地土旷民稀，好垦辟而布种颇灭裂，有尺寸山角田畔，必尽力争辟，若田中有寻丈草莽弗计矣，所收不足以偿其本弗计矣 。岂非积习使然与！余尝谓来地独当禁垦辟。夫卤莽其成熟之壤，而务广此硗确之地，归之无用，孰若存之以生草木为樵牧之场，将不为民利乎 ！刘令《劝民歌》曰：劝尔宜栽柳，柳长何须久。家家若有一千头，长年不用打柴手。劝尔宜种竹，种竹连墙菉，森然环立若儿孙，到此多时宜架屋。劝尔宜种枣，柿栗梨俱妙，莫言五谷能养人，此物街头有人要 。
《周志》云：载观物产，如谷蔬竹木之属，民亦颇知种之矣。至于兽类中有力于民，牛其最也。人人食其力，乃恬不知爱，而忍售于屠，亦足异矣 ；或曰：如老死何？不思《礼》有云：“敝帷不弃，为埋马也；敝盖不弃，为埋狗也” 。牛有力于人，奚啻狗马？埋之谁曰不可！片言示禁，在仁爱之长加意焉。
《伍志》曰：物产中如布与丝，向为来邑所缺。迩年来蚕棉间尝见之，第饲蚕者止知出茧以易钱，种棉者不知织布以利用，为可惜耳 ！苟相其土，宜饬令桑棉遍种，具造纺绩之器，择能者数人以分教之，则由渐而盛，不独衣服无虞，而民用可充，抑且人皆勤动而民风可振矣 。
案刘令谓“独当禁垦辟”，今山地之辟，不遗余力，大抵由外乡山民习种杂粮，土人享有典租微利，遂致穷山尽谷无复丛林蔚树之观。其甚者连棚结党，遇事辄刚悍难驯，尤足为风俗之累。为民牧者，宜何如巡戢之与 ？


仓储

常平仓项下 
额贮捐积谷贰万贰千石 ，预备谷贰千石，共贰万肆千石。备支囚递口粮及平粜便民并碾运济赈等需 。从乾隆六十年买补足额起，截至道光七年年底，止实存仓谷壹万陆千肆百肆拾陆石柒斗玖升伍合。今无存。

社仓项下 
原存四乡各社本息谷壹万壹千捌百伍石壹斗捌升陆合陆勺。内除嘉庆二十五年以前各旧社出借无归民欠谷柒千壹百贰拾陆石伍斗叁合肆勺经杨前县于道光元年造册详豁外 ，各该社等历年呈缴谷价银玖百玖拾伍两陆钱玖分贰厘，折谷壹千陆百伍拾玖石肆斗捌升陆合陆勺，于嘉庆八年全数解贮藩库 ，获批在卷。又变缴县库银壹千叁百叁拾玖两伍钱伍分捌厘，折谷贰千贰百叁拾贰石伍斗玖升陆合陆勺，于道光七年解贮藩库肆百陆拾伍两壹钱叁分陆厘，并请以未领营房工料解抵藩库银陆拾玖两柒钱肆分捌厘。仍存县库银捌百零肆两陆钱柒分捌厘，折谷壹千叁百肆拾壹石壹斗贰升贰合，仍存谷柒百捌拾陆石陆斗。今无存。


蠲赈

前代不录。
国朝顺治二年，蠲免本年税粮十分之七，兵饷十分之四，其明末无艺之征，尽永除之 。
九年，大旱，免正赋，改折漕粮，并除耗米 。
十三年，蠲地亩人丁本折钱粮 ，并除耗米。
康熙四年，蠲免顺治十八年以前旧欠钱粮。
八年，免康熙元、二、三年地丁正项钱粮拖欠在民者 。
十年，免康熙四、五、六年丁地正项钱粮拖欠在民不完纳者。又，是年旱，蝗，蠲免正赋十分之三 。
十一年，旱，蝗，停征九年分摊米折银，并停征九年以前未完钱粮。案旧志云：康熙壬子，麦秀两岐。《通志》：康熙十一年，旱。附麻吉勒报明饥民疏内云：滁属来安，见在设厂赈粥。盖是年麦收丰而秋收歉也。旧志录恤政甚略，此宜有遗漏 。
十三年，旱，蝗，免正赋十分之三。
</div>
    <div class="pagination">
<a href="来安县志_page11.html">上一页</a><span>...</span><a href="来安县志_page7.html">7</a><a href="来安县志_page8.html">8</a><a href="来安县志_page9.html">9</a><a href="来安县志_page10.html">10</a><a href="来安县志_page11.html">11</a><span class="current-page">12</span><a href="来安县志_page13.html">13</a><a href="来安县志_page14.html">14</a><a href="来安县志_page15.html">15</a><a href="来安县志_page16.html">16</a><a href="来安县志_page17.html">17</a><span>...</span><a href="来安县志_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
