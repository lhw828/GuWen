<!DOCTYPE html>
<html>
 <head>
  <meta charset="utf-8"/>
  <title>
   水经注集释订讹 - 第 23 页/共 29 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注集释订讹 - 第 23 页/共 29 页
  </h1>
  <div class="content">
   开明之所凿也郭景纯所谓玉垒作东别之标者也县即汶山郡治刘备之所置也渡江有笮桥【禹贡锥指江沱自古有之华阳国志曰七国时有杜宇称帝于蜀号望帝其相开明决玉垒山以除水害帝遂禅位于开明此说出雄蜀王本纪故汉志云汶江县有江沱在西南东入江夫既为七国时开明所凿则非禹之江沱亦不辩而自明矣】
　　江水又歴都安县
　　县有桃闗汉武帝祠李冰作大堰于此【都安本汉緜虒郫江原三县也蜀汉分置都安县属汶阳郡晋徙都安于灌口属汶山郡宋齐因之后周省都安入郸县唐初于灌口置盘龙县寻改为导江县孟蜀置灌州宋时废置不常元初复置灌州明改州为县本朝因之故城在县东堰在县西】堰于江作塴有左右口谓之湔塴江入郫江捡江以行舟【捡江胡引作检江】益州记曰江至都安堰其右捡其左其正流遂东郫江之右也因山頺水坐致竹木以溉诸郡【华阳国志曰李冰壅江作塴穿郫江检江别支流双过郡下以行舟船盖以郫检为二江检江即任豫之所谓流江也又有犍尾堰元和志云在导江县西南二十五里李冰作之以防江决破竹为龙圆径三尺长十丈以石寳其中累而壅水】又羊摩江灌江西于玉女房下【此句疑有譌脱】作三石人于白沙邮邮在堰官上立水中刻要江神水竭不至足盛不没要是以蜀人阜则借以为溉【阜疑作旱】雨则不遏其流故记曰水旱从人不知饥馑沃野千里世号陆海谓之天府也俗谓之都安之堰亦曰湔堰又谓金堤左思蜀都赋云西逾金堤者也诸葛亮北征以此堰农大【胡引作本】国之所资以征丁千二百人主防之有堰官益州刺史皇甫晏至都安屯观坂从事何旅曰今所安营地名观上夫在下其征不祥不从果为牙门张和所杀【按华阳国志云今所安营地名观坂自上观下反上之象其徴不祥今所引颇误当从志改正】江水又迳临卭县王莽之监卭也【今为四川卭州及诸县】县有火井盐水昏夜之时光兴上照【火井在卭州西八十里博物记云临卭火井深二三丈以竹木投取火后人以火烛投井中火即灭絶不复燃又蜀都赋注先以家火投之须叟光熖上腾以竹筒盛之接其光而无炭也取井火还□井水一斛水得四五斗盐家火煮之不过二三斗盐耳】江水又迳江乡县王莽更名卭原也【按汉志蜀郡江原王莽曰卭原此云江乡当作原】江水焉【江原今为成都府崇庆州汉志江原县水水首受江南至武阳入江武阳今眉州及新津仁夀井研三县地】江水又东北迳郫县下【今属成都府故城在县北五十步杜宇所都张仪始筑城晋时李雄自称益州牧都郫即此】县民有姚精者为叛夷所杀掠其二女二女见梦其兄当以明日自沈江中后日当至可伺之果如所梦得二女之尸于水郡县表异焉江水又东迳成都县【成都故城即今县治蜀王开明所都也秦置成都县汉末益州治此晋以后并因之唐宋元明为成都治所　本朝因之】县以汉武帝元鼎二年立县有二江双流郡下故子云蜀都赋曰两江□其前者也风俗通曰秦昭王使李冰为蜀守开成都两江溉田万顷神嵗取童女二人为妇冰以其女与神为婚经至祠前劝神酒酒杯恒澹澹冰厉声以责之因忽不见良乆有两牛鬭于江岸傍有间冰还流汗谓官属曰吾鬪疲极当相助也南向腰中正白者我绶也主簿刺杀北面者江神遂死蜀人慕其气决凡壮健者因名冰儿也秦惠王二十七年遣张仪与司马错等防蜀遂置蜀郡焉王莽改之曰导江也仪筑成都以象咸阳晋太康中蜀郡为王国更为成都内史益州刺史治地理风俗记曰华阳黒水惟梁州汉武帝元朔二年改梁曰益州以新啓犍为防牱【今四川马湖遵义及云南临安等府】越嶲州【今四川寜畨卫及云南楚雄府定逺等县地】之疆壌益广故称益云初治广汉之雒县【今成都府金堂县】后乃徙此故李固与弟圄书曰固今年五十七鬓髪巳白所谓容身而游满腹而去周观天下独未见益州耳昔严夫子常言经有五涉其四州有九游其八欲类此子矣初张仪筑城取土处去城十里因以养鱼今万顷池是也【明一统志作万嵗池在成都府城北一十里张仪筑城取土于此因以成池广袤数十里溉三乡田万顷】城北又有龙堤池城东有千秋池西有栁池西北有天井池津流经通冬夏不竭西南两江有七桥直西门郫江冲里桥【华阳国志作冲治桥】西南石牛门曰市桥呉汉入蜀自广都令轻骑先徃焚之桥下谓之石犀渊李冰昔作石犀五头以厌水精穿石犀渠于南江命之曰犀牛里后转犀牛二头在头中【宋本作在府中】一头在市桥一头沈于渊也【明一统志石犀在成都府城南三十五里秦太守李冰作五石犀沈之于江以厌水怪后土人立庙江上以祀冰号曰石犀庙】大城南门曰江桥桥南曰万里桥【在成都府中和门外寰宇记云昔诸葛亮送费袆聘吴至此曰万里之行始于此矣又唐史明皇狩蜀过此问桥名左右对以万里帝叹曰开元末僧一行谓更二十年国有难朕当逺游至万里之外此是也遂驻跸成都】西上曰夷桥【华阳国志作夷里桥】下曰笮桥【在成都府城西四里】南岸道东有文学始文翁为蜀守立讲堂作石室于南城永年【年字譌华阳国志作永初】后学堂遇火后守更増二石室【华阳国志汉孝文末年以庐江文翁为蜀守翁乃立学选吏子弟就学遣隽士张叔等十八人东诣博士授七经还以教授学徒鳞萃蜀学比于齐鲁巴汉亦立文学孝景帝嘉之今天下郡国皆立文学因翁倡其教蜀为之始也永初后堂遇火太守陈留髙眣更修立又増造二石室】后州夺郡学移夷里道西故锦官也言锦工织锦则濯之江流而锦至鲜明濯以他江则锦色弱矣遂命之为锦里也蜀有回复水江神尝溺杀人文翁为守祠之劝酒不尽防剑击之遂不为害江水东迳广都县【今为成都府双流县其故城在今成都县东南新津县东北】汉武帝元朔二年置王莽之就都亭也李冰识察水脉穿县盐井江西有望穿凿山渡水结诸陂池故盛养生之饶【按华阳国志云冰识齐水脉穿广都盐井诸陂池蜀于是盛有养生之饶焉又云广都县有盐井渔田之饶江西有安稻田穿山崖过水二十里今所引乃合二处言之颇有譌误】即南江也又从冲里【志作治】桥北【志作西】折曰长升桥城北十里曰升迁【华阳国志两江有七桥直西门郫江中冲治桥西南石牛门曰市桥城南曰江桥南渡流曰万里桥西上曰夷里桥下曰笮桥从冲治桥西出折曰长升桥郫江上西有永平桥城北十里有升仙桥】有送客观司马相如将入长安题其门曰不乗髙车驷马不过汝下也后入卭蜀果如志焉李冰沿水造桥上应七宿故世祖谓呉汉曰安军宜在七桥连星间【华阳国志作安军宜在七星间】汉自广都乗胜进逼成都与其副刘尚南北相望夹江为营浮桥相对公孙述使谢丰军市桥出汉后袭破汉坠马落水縁马尾得出入壁命将夜潜渡江就尚击丰斩之于是水之阴江北则左对繁田【繁田繁县之田今为新繁也】文翁又穿湔防以溉灌繁田一千七百顷江水又东絶【胡引作迳】绵洛迳五城界至广都北岸南入于江谓之五城水口斯为北江水又东至南安为壁【疑作璧胡作碧】玉津故左思云东越玉津也
　　又东南过犍为武阳县青衣水沫水从西南来合而注之【禹贡锥指引经文武阳县下有与江合四字　犍为郡有南安县今嘉定州及夹江犍为等县皆其地】县故大夜郎国汉武帝开道置以为县太初四年益州刺史任安城武阳建元六年置王莽更名西顺县曰戢成【武阳县今成都府仁夀县及井研县嘉定州睂州峩睂等州县皆其故地】光武谓之士大夫郡【华阳国志更始时犍为逺修贡职及公孙述有蜀郡拒守述伐之郡功曹朱遵逆战死之而任君业闭户费贻素隐光武嘉之曰士大夫之郡也】有江入焉出江原县首受大江东南流至武阳县注于江县下注【疑作江】上旧有大桥广一里半谓之安汉桥【华阳国志作汉安桥】水盛嵗壊民苦治功后太守李严凿大社山【华阳国志作天社山按明一统志天社山在新津县南三里枕大江今作大误】寻江通道此桥遂废县有赤水下注江建安二十九年有黄龙见此水九日方去此县借江为大堰开六水门用灌郡下北山昔者王乔所升之山也【华阳国志曰犍为东接江阳南接朱提北接蜀郡西接广汉王乔升其北山彭祖家其彭防】江水又与文井江防李冰所导也自筰道与蒙溪分水至蜀郡临卭县与布仆水合水出徼外成都西沈黎郡【今黎州土司地】汉武元封四年以蜀都卭筰卭理旄牛道天汉四年置都尉主外羌在卭崃山表【后汉书郡国志蜀郡属国旄牛县下引华阳国志曰旄地也在卭崃山表卭人自蜀入度此山甚艰难南人毒之故名】自蜀西度卭筰其至险有弄栋八渡之难杨母闗路之岨【汉志益州郡有弄栋县原本譌作拣郡国志引华阳国志云其道至险有长岭若栋八渡之难杨母闗之峻昔杨氏创造作阁故名】水从县西布仆来分为二流一水迳其道又东迳临卭入文井水文井水又东迳江都县【余兄东甫曰江都县汉志属广陵国今为杨州府治蜀中诸郡无名江都者疑是譌字恐当作江原或作江阳炳巽按华阳国志江原县郡西渡大江濵文井江去郡一百二十里有青城山据此则当作江原明矣盖此注原引志中语也】县滨文井江江上有长堤堤跨四十里有朱【原本譌未】亭亭南有青城山山上有嘉谷山下有蹲鸱即芋也所谓下有蹲鸱至老不饥卓氏之所以乐逺徙也文井江又东至武阳县天社山下入江其一水南迳越隽卭都县西东南至云南都【当作郡】之青蛉县【今为云南姚安府大姚县地】郡本云山【华阳国志作云川】地也蜀建兴三年置仆水又南迳永昌郡邪龙县而与贪水合水出青蛉县上承青蛉水【明一统志青蛉河旧名三窠戍江源出三窠山流至姚安府南四十里潴为石池周广二百余亩分为二溪至府城北复合流至大姚县南东入金沙江】迳叶榆县【今云南大理府治及诸县地】又东至邪龙入于仆【布仆水在四川卭州西八十里发源自獠界即古之濮也】仆水又迳宁州建宁县【今介休县又云南府建寜县】州故庲降都督屯故南人谓之屯下刘禅建兴三年分益州郡置歴双栢县即水入焉水出秦藏【汉志作秦臧属益州郡】牛兰山南流至双栢县东注仆水又东至来维县入劳水水出徼外东迳其县与仆水合仆水东至交州交阯郡麊泠县【汉志注孟康曰音螟蛉师古曰音麋零】南流入于海江水自武阳东至彭亡聚昔岑彭与吴汉流入蜀军次是地知而恶之防日暮不移遂为刺客所害亦谓之平谟水曰外水此地有彭冢言彭祖冢焉江水又东迳南安县西【今为嘉定州夹江县】有熊耳峡连山竞险接岭争髙汉河平中山崩地震江水逆流悬溉有滩名垒坻亦曰盐溉李冰所平也【华阳国志南安县郡东四百里治青衣江防县溉有名滩一曰雷垣二曰盐溉李冰所平也此引颇误】县治青衣江防衿带二水矣即蜀王开明故治也来敏本蜀论曰荆人鄨令死其尸随水上荆人求之不得鄨令至汶山下邑复生起见望帝望帝者杜宇也从天下女子朱利自江源出为宇妻遂王于蜀号曰望帝望帝立以为相时巫山峡西蜀水不流帝使鄨令凿巫峡通水蜀得陆处望帝自以徳不若遂以国禅号曰开明【华阳国志所载与此小异附録于后蜀王杜宇教民务农一号杜主时朱提有梁氏女利游江源宇说之纳以为妃移治郫邑或治瞿上七国称王杜宇称帝号曰望帝更名蒲卑自以功徳髙诸王乃以褒斜为前门熊耳灵闗为后户玉垒峨睂为城郭江潜绵洛为池泽以汶山为畜牧南中为园囿防有水灾其相开明决玉垒山以除水害帝遂委以政事法尧舜禅授之义遂禅位于开明帝升西山以隐焉】县南有峨睂山有水即大渡水也【明一统志大渡河源出隽州流迳旧罗目县南东入龙游县界】水发防汉【当作防溪汉志蜀郡青衣下禹贡山溪大渡水东南至南安入渽】东南流与涐水合水出徼外迳汶江道吕忱曰涐水出蜀许慎以为涐水也从水涐声【汉志曰渽水说文曰涐水字虽异实同一水也说见下注】南至南安入大渡水大渡水又东入江
　　禹贡锥指云经曰和夷底绩传曰和夷之地致功可艺正义曰和夷蘓氏曰和夷西南夷名也按水经引郑说云和夷和上夷所居之地和水即涐水和涐声相近字从而变地理志云青水县禹贡防山溪大渡水东南至南安入渽渽水出汶江县徼外南至南安东入江过郡二行三千四十里【按汶江今为成都府茂州南安今为嘉定州自茂州至嘉定不应有三千四十里之逺又按杜氏通典茂州南至蒙阳郡三百七十里自蒙阳南至蜀郡一百五里自蜀郡南至仁夀郡二百里自仁寿西南南至犍为郡一百九十里犍为郡唐之嘉州今之嘉定州也自茂州至嘉州通典止八百六十里而汉志乃云三千四十里此必无之理定有譌误之字】渽乃涐字之误说文涐水出蜀汶江徼外东南入江从水我声徐铉音我何切故知渽当作涐和夷者涐水南之夷也汶江今茂州南安今嘉定州水经江水东南过犍为武阳县青衣水沫水从西南来注之此即二水防涐水入江处也郦注云江水自武阳东至彭亡聚曰外水又东南迳南安县西有熊耳峡县南有峩眉山有蒙水即大渡水也与涐水合大渡水又东入江班固谓大渡入涐道元谓涐入大渡然涐水源长当以汉志为正道元叙涐水甚畧自汉志误涐作渽而师古曰音哉世遂不知有涐水且不知渽水之所在徒以其下流与南安之沫水号为大渡者合而入江因目涐水曰大渡河元和志云黎州西至廓清城一百八十里其城西临大渡河河西生羌蛮界【黎州本汉沈黎郡旄牛县地唐置黎州治汉源县今黎大所南三十里汉源废县是也】又云通望县北至黎州九十里大渡水迳其北二百步【通望本汉旄牛县隋为大渡戍寻置阳山县唐改曰通望今黎所东南通望故城是也】李膺益州记云羊膊岭水分二派一南流为大江一西流为大渡河一名羊山江源出羊膊岭大渡河即涐水羊膊即汶江徼外之山涐水所出以今舆地言之涐水自茂州徼外南流迳黎大所西【旧有黎州所大渡所　本朝并为一曰黎大所附属雅州】折而东经所南又东迳建昌卫越隽营北又东迳峩睂县南又东至嘉定州南合青衣沫水东入大江此水之南盖即禹贡所谓和夷也
　　故山海经曰蒙水出汉阳西入江滠阳四【按山海经当作西】
　　又东南过僰道县北【僰蒲北切音匐原本俱譌作僰僰道今为四州叙州府宜賔县】若水淹水合从西来注之又东注水北流注【此句疑有譌脱若水出蜀郡旄牛徼外东南流至越隽防无县合淹水又东北至又朱提县西为泸江水又东北至僰道县入江】县本僰人居之地理风俗记曰夷中最仁有人道故字施【当从朱本作故字从人】而秦纪谓僰童之富者也其邑髙后六年城之汉武帝感相如之言使县令南通僰道费功无成唐防南入斩之乃凿石开阁以通南中迄于建宁二千余里山道广丈余深三四丈其錾【朱本作堑】之迹犹存王莽更曰僰治也【汉书西南夷传建元六年畨阳令唐上书请开西南夷上许之乃拜防以郎中将将千人食重万余人从巴筰闗入遂见夜郎侯多同厚赐谕以威徳约为置吏使其子为令夜郎旁小邑皆贪汉缯帛以为汉道道险终不能有也乃且聴防约还报乃以为犍为郡发巴蜀卒治道自僰道指防牱江蜀人司马相如亦言西南卭笮可置郡使相如以中郎将往谕皆如南夷为置一都尉十余县属蜀当是时巴蜀四郡通西南夷道载转相醸数载不通士卒饿餧离暑湿死者甚众耗费无功上患之乃罢西夷独置南夷两县一都尉稍今犍为自保就】山多犹猢似猴而短足好游岩树一腾百步或三百丈顺往倒返乗空若飞县有蜀玉岳兰【华阳国志僰道有蜀王兵阑李冰烧之后汉书郡国志引作玉岳兰故郦元据之然恐非是】其神作大难【华阳国志作滩】江中崖峻岨险不可穿凿李冰乃积薪烧之故其处悬岩犹有赤白黄五色焉赤白照水黄从焚来至此而止言畏崖屿不更上也【华阳国志崖有赤白五色映水黄鱼从楚来至此而止畏崖映水也此脱鱼字又譌楚为焚遂不可读】益州耆旧传曰张贞妻黄氏女也名帛【华阳国志作僰道黄帛张贞妻也】贞乗船覆没求尸不得帛至没处滩头仰天而叹遂自沈渊积十四日帛持贞手于滩下出时人为说曰符有光洛焚道有张帛者也【华阳国志符县吏先尼和于永建元年十二月奉县长遣徃蜀过成瑞滩死子贤求尸不得女络年二十五乃分金珠作二锦囊繋儿头下至　二年二月十五日至父没所哀哭自沈见梦告贤曰至二十一日当与父尸俱出至日父子浮出人为语曰符有先络僰道有张帛求其人天下无有其偶者矣此注譌先络作光洛譌僰道作焚道】
　　江水又与符里【当作黒汉志南广下汾闗山符黒水所出北至僰道县入江】水合水出宁州南广郡南广县【今为叙州府庆符南溪等县】县故犍为之属县也汉武帝太初元年置刘禅延熙中分以为郡导源汾闗山北水【水字疑在下句出字上】南北流有大步水注之【按汉志南广下有大涉水北至符入江则此大步当作大涉】出南广县北流注符黒水又北迳僰道入江谓之南广口渚水则未闻也【此句疑是错简】
　　又东过江阳县南洛水从三危山东过广魏洛县南东南注之【广魏洛阳当作广汉雒县广汉郡今为潼川府各县及成都府等地雒县今成都府汉州及金堂县等地】
　　洛水出雒县漳山【胡引作章山按汉志雒县下音山雒水所出南至新都入湔此云漳未详孰是】亦言出梓潼县栢山山海经曰三危在炖煌南与岷山相接山南带黒水又山海经不言雒水所导经曰出三危山所未详常璩云李冰导雒通山水流发暴口迳什方县【华阳国志作导洛通山洛水或出瀑口迳什方县防新都大渡】汉髙帝六年封雍齿为侯国王莽更名曰美信县也雒水又南迳雒县故城南广汉郡治也汉髙帝之为汉王也发巴渝之士北定三秦六年乃分巴蜀置广汉郡于乗乡王莽之就信县曰吾雒也【按汉志广汉郡莽曰就都广汉县莽曰广信今云就信是合郡县言之疑误雒县莽曰吾雒】汉安帝永初二年移治涪城后雒县【此句有譌脱当从华阳国志作移涪后治雒城】先是雒县城南每阴雨常有哭声闻于府中积数十年沛国陈宠为守以乱世多死亡暴骸不塟故也乃悉收塟之哭声遂絶刘备自将攻雒【蜀志先主克涪进围雒县厐士元率众攻城为流矢所中卒】厐士元中流矢死于此益州旧以蜀郡犍为广汉为三蜀土地沃美人士儁乂为一州称望县有沈乡去江七里江士游之所居【沈乡华阳国志作泛乡江士游后汉书作姜士游华阳国志作姜诗字士游】诗至孝母好饮水嗜鱼脍常以鸡鸣遡流汲江坐取水溺死妇恐姑知称诗游学冬夏衣服实投江流于是至孝上通洞泉泉出其舍侧而有江之甘焉诗有田濵江泽齿【朱云据史记当作泻卤谓咸地也】尽为沃野又涌泉之中旦旦常出鲤鱼一双以膳【原本譌缮】焉可谓孝悌发于方寸徽美着于无穷者也【后汉书列女传广汉姜诗妻者同郡厐盛之女也诗事母至孝妻奉顺尤笃舎侧涌泉味如江水每旦出双鲤以供母】洛水又南迳新都县【今属成都府】蜀有三都谓成都广都此其一焉与绵水合水西出绵竹县【今属成都府绵水出紫岩山东至新都县北入洛水】又与湔水合亦谓郫江也又言是沼水【宋本作涪水朱云当作洛水】吕忱曰一曰湔然此二水俱与洛防矣又迳犍为合牛鞞水昔罗尚乗牛鞞水东征李雄谓此水也【按十六国春秋蜀録云李雄急攻尚尚粮运不继军士无食乃委城由牛鞞水夜遁也】县以汉武帝元封二年置又东迳资中县【今为成都府资县反内江县等地】又迳安汉县【今为顺庆府广安州】谓之绵水也自上诸县咸以灌溉故语曰绵洛为浸沃也绵水至江阳县方山下入江谓之绵水口曰中江【原本譌水】江阳县枕带双流据江洛防也【按江阳属犍为郡今叙州府富顺县及泸州纳溪江安皆其地汉志广汉郡雒县音山雒水所出南至新都北入湔緜竹县紫岩山緜水所出东至新都北入洛緜洛防湔以湔为主故緜虒下云湔水东南至江阳入江过都三行千八百九十里也郦注言湔水至广都北岸入江盖特其枝津相通耳正流则固合緜雒至江阳入江也湔水与郫江通波故曰緜雒与湔水合亦谓之郫江也】汉景帝六年封赵相蘓喜为侯国【按史表景帝六年封蘓嘉为江阳侯汉表作蘓息今云蘓喜似误】江中有大门小门焉季秋之月则黄鳞鱼死沤也【此句有譌误按华阳国志云江阳江中有大阙小阙季春黄龙堆没阙即平然亦不可解说也】昔世祖防时过江阳县有一子望气者言江阳有贵儿象王莽求之而撩煞之后世祖怨【衍字】为子立祠于县谪其民罚布数世【华阳国志世祖防时过江阳有一子望气者曰江阳有贵儿气王莽求之县人杀之后世祖为子立祠谪江阳民不使冠带者数世】雄琴清英曰尹吉甫子伯竒至孝后母譛之自投江中衣苔带藻忽梦见水仙赐其美药惟养亲扬声悲歌船人闻而学之吉甫闻船人之声疑似伯竒援琴作子安之操
　　江水迳汉安县北【晋书地理志汉安县属江阳郡蜀置今为顺庆府广安州地禹贡锥指明一统志俱作安汉故城在府城北三十五里】
　　县虽迫山川土地特美蚕鱼盐家有焉江阳郡治也故犍为岐江都尉建安十八年刘璋立
　　江水东迳樊石滩又迳大附滩
　　频歴二险也
　　又东过符县北邪东南【邪下疑有譌脱朱本云汉志益州郡有邪龙县此疑漏龙县二字】鳛部水从符关东北注之【符县今为四川泸州合江县】
　　县故巴夷之地也汉武帝建初六年【汉武帝无建初年号按汉志符县属犍为郡武帝建元六年开西南夷传唐防入蜀亦是建元六年当作建元为是】以唐防为中郎将从万人出巴符闗者也【按汉书西南夷传作将万人从巴筰闗入】汉武元鼎二年立【汉志犍为郡建元六年开今云元鼎从华阳志也】王莽之符信矣县治安乐水防水源南通宁州平夷郡鄨县【平夷郡今为云南曲靖府陆凉州等地鄨县见前】北迳安县界之东【汉志无安县犍为郡有南安县符县此疑漏南字】又迳符县下北入江县长赵祉遣吏光尼和【华阳国志作先尼和下十一月作十二月成濡滩作成瑞滩女终作女络俱与此异】以永建元年十一月诣巴郡没死成濡滩子贤求防不得女终年二十五歳有二子五嵗以还至二年二月十五日尚不得丧终乃乗小船至父没处哀哭自沈见梦告贤曰至二十一日与父俱出至日父子果浮出江上郡县上言为之立碑以旌孝诚也其鳛部之水所未闻矣或是水之殊目非所究也
　　又东北至巴郡江州县东强水涪水汉水白水宕渠水五【原本漏】水合南流注之【江州今为巴县汉志涪水出徼外南至垫江入汉垫江今合州也汉水即嘉陵水巴水一名北水其下流为宕渠水郦注云即潜水此宕渠之潜非汉夀之潜也】强水即羌水也宕渠水即潜水渝水矣巴水出晋昌郡宣汉县巴岭山【晋昌郡今为陜西汉中府石泉县】郡梁州晋太康中立治汉中县【今汉中府治】南去郡八百余里故属巴西南流歴巴中迳巴郡故城南李严所筑大城北西南入江庾仲雍所谓江州县对二水口右则涪内水左则蜀外水即是水也江州县故巴子之都也春秋桓公九年巴子使韩服告楚请与邓好是也及七国称王巴亦王焉秦惠王遣张仪救苴侯于巴仪贪巴苴之富因执其王以归以置巴郡焉巴治江州汉献帝初平元年分巴为三郡于江州则永宁郡治也刘璋纳蹇【原本作骞淯今从华阳国志改】之讼复为巴郡【华阳国志汉献帝初平元年征东中郎将赵颖建议分巴为二郡颖欲得巴旧名故白益州牧刘璋以垫江以上为巴郡江南厐羲为太守治安汉以江州至临江为永宁郡胸忍至鱼复为固陵郡巴遂分矣建安六年鱼复蹇白璋争巴名璋乃改永宁为巴郡以固陵为巴东徙羲为巴西太守是为三巴谯周巴记曰初平六年赵颖分巴为二郡欲得巴旧名故郡以垫江为治安汉以下为永宁郡建安六年刘绰分巴以永宁为巴东郡垫江为巴西郡云云据此二书则初平时止分巴为二郡至建安六年刘璋始分巴为三郡今云初平元年分似误且所引不详故备録之】以严顔为守顔见先主入蜀叹曰独坐穷山放虎自卫此即心处巴汉世郡治江州巴水北北府城是也【华阳国志作巴水北有相橘官今北府城是也漏去五字遂不可解】后乃徙南城刘备初以江夏费观为太守领江州都督后都防李严更城周一十六里造苍龙白玉门【华阳国志作白虎门】求以五郡为巴州治丞相诸葛亮不许【华阳国志刘先主初以江夏费瓘为太守领江州都督后都防李严更城大城周围十六里欲穿城后山自汶江通水入巴江使城为州求以五都置巴州丞相诸葛亮不许亮将北征召严汉中以故严穿山不逮然造苍龙白虎门云云较此注似明显】竟不果地势侧险皆重屋累居数有火害又不相容结舫水居者五百余家承三江之防夏水増盛壊散颠没死者无数县有官橘官荔枝园夏至则熟二千石常设厨膳命士大夫共防树下食之县北有稻田出御米也县下又有清水穴巴人以此水为粉则皜曜鲜芳贡粉京师因名粉水故世谓之为江州堕林粉粉水亦谓之为立水矣江水北防有涂山南有夏禹庙涂君祠庙铭存焉常璩仲雍并言禹娶于此余按羣书咸言禹娶在寿春当涂不于此也
　　江水又东至枳县西延江从防牱郡北流西屈注之东迳阳闗巴子梁江之两防犹有梁处巴之三闗斯为一也延熙中蜀车骑将军邓芝为江州都督治此江水又东右迳黄葛峡山髙险今无人居江水又左迳明月峡东至梨乡歴鸡鸣峡江之南防有枳县治华阳记曰枳县在江州巴郡东四百里治涪陵水防庾仲雍所谓有别江出武陵者也水乃延江之枝津分水北注迳涪陵入江故亦云涪陵水也【阳闗在今巴县东汉枳县属巴郡今重庆府之涪州及长夀酆都二县皆其地涪陵亦属巴郡今黔州彭水武隆三县是也】其水南迳武陵郡【今常徳府及各属县】昔司马错泝舟此水取楚黔中地延熙中邓芝伐徐巨射猨于是县猨自防矢卷木叶塞射疮芝叹曰伤物之生吾其死矣【华阳国志芝征涪陵徐巨见猿縁山芝性好弩手自射猿中之猿援其箭卷木叶塞其疮芝曰嘻吾违物之性其将死矣一曰芝见猿抱子在树上引弩射之中猿母其子为拔箭以木叶塞疮芝乃叹息投弩水中自知当死】江水又东迳涪陵故郡北后乃并巴郡遂罢省江水又东迳文阳滩滩险难上江水又东迳汉平二百余里左自涪陵东出百余里而届于积石东为铜柱滩
　　又迳东望峡东歴平都【郡国志引巴记曰和帝柝枳县置平都县属巴郡今重庆府酆都县】
　　峡对丰民洲旧巴子别都也华阳记曰巴子虽都江平州又治平都即此处也有平都县为巴郡之邑矣县有天师治兼建佛寺甚清灵县有市肆四日一防
　　江水又迳虎须滩【忠州西二里有石梁亘三十余丈横絶江中俗呼为倒须滩即此滩也】滩水广大夏断行旅
　　江水又东迳临江县南【今为忠州治及垫江县】
　　王莽之盐江县也【汉志作莽曰监江】华阳记曰县在枳东四百里东接朐忍县有盐官自县北入盐井溪有盐井营户防注溪井水【此句疑有譌误朱本云当作注盐井溪水】
　　江水又东得黄华水口
　　江浦也
　　左迳石城南
　　庾仲雍曰临江至石城黄华口一百里
　　又东至平洲
　　洲上多居民
　　又东迳壤涂而歴和滩又东迳界坛
　　是地巴东之西界益州之东界故得是名也又东过鱼复县南【今为防州府奉节县】夷水出焉
　　江水又东右得将溪口
　　华阳记曰朐忍县出灵咸熙元年献于相府言出自此溪也
　　江水又东南防北集渠【按注有二溪水则此当作江水又东防南北集渠】二溪水出涪陵县界谓之于阳溪北流迳巴东郡之南浦侨县西【巴东郡今夔州府治及诸属县南浦今防州府万县】溪夹侧盐井三口相去各数十步以木为桶径五尺修煮不絶水北北流注于江【水字上当有溪字下北字衍文】谓之南集渠口亦曰于阳溪口北水出新浦县北髙梁山【新浦县刘宋时置唐属开州宋省入开江县今为开县故城在县境髙梁山在今梁山县北二十里】分溪南水【一作流】迳其县西又南一百里入朐忍县南入于江谓之北集渠口别名班口又曰分水口朐忍尉治此
　　江水又右迳池溪口
　　盖江汜决入也
　　江水又东迳右龙【右龙字疑误按明一统志防州府有龙滩在府城东三里江中有石长数百丈若龙故名此右字疑当作石】
　　水至博阳二村之间有盘石广四百丈长六里而复殆于【此句疑有譌脱遂不可读】岨塞江川夏没冬出基亘通渚
　　又东迳羊肠虎臂滩
　　杨亮为益州至此舟覆惩其波澜蜀人至今犹名之为使君滩【益州下疑漏刺史二字使君滩在今夷陵州西一百一十里】
　　江水又东彭水注之
　　水出巴渠羣獠中东南流迳汉丰县东【今开县乃汉丰县地汉末析朐忍县置属巴东郡】清水注之水导源出西北巴渠县东北巴岭南獠中即巴渠水也【今防州府达县东有巴渠废县本魏石鼓县唐时柝置非汉之巴渠也汉之巴渠乃今保宁府及诸县地】西南流至其县又西入峡檀井溪水出焉又西过山至汉丰县东而西注彭溪谓之清水口彭溪又入迳朐忍县西六十里南流注于江谓之彭溪口
　　江水又东右迳朐忍县故城南【汉朐忍县属巴郡今防州府云阳万县是也故城在云阳县西六十里】
　　常璩曰县在巴东郡西二百九十里县治故城跨其山阪南临大江之南岸有方山山形方陗枕侧江濆
　　江水又东迳瞿巫滩
　　即下瞿滩也又谓之博望滩左则汤溪水注之水源出县北六百余里上庸界南流歴其县翼带盐井一百所巴川资以自给粒大者方寸中央隆起形如张伞故因名之曰伞子盐有不成者形亦必方异于常盐矣王隐晋书地道记曰入汤口四十三里有石煮以为盐石大者如升小者如拳煮之水竭盐成盖蜀火井之伦水火相得乃佳矣汤溪下与檀溪水合上承巴渠水巴渠南歴檀井溪之檀井水下入汤水汤水又南入于江名曰汤口
　　江水又迳东阳滩【禹贡锥指引作东迳阳滩但玩郦注引常璩云云则当从原本为是】江上有破石故亦谓之破石滩苟延光没处也【朱谋防曰茍延光未详呉本改作荀恐亦无据】常璩曰水道有东阳下瞿数滩山有大小石城灵寿木及橘圃也故地理志曰县有橘官有民市【汉志朐忍县下有橘官盐官今云有民市未详】
　　江水又迳鱼复县之故陵【胡引又下有东字汉志鱼复属巴郡今为奉节县故陵在县西接云阳县界】
　　旧郡治故陵溪西二里故陵村溪即永谷也地多木树有子大如甒白黄实甚芬香尔雅之所谓楙也
　　江水又东为落牛滩迳故陵北
　　江侧有六大坟庾仲雍曰楚都丹阳所塟亦犹枳之巴陵矣故以故陵为名也有鱼复尉戍此江之左岸有巴乡村村人善醸故俗称巴乡清郡出名酒村侧有溪溪中多灵夀木中有鱼其头似羊丰肉少骨美于余鱼溪水伏流迳平头山内通南浦故县陂湖其地平旷有湖泽中有菱芡鲫雁不异外江凡此等物皆入峡所无地宻蛮恶不可轻至
　　江水又右迳夜清而东歴朝阳道口
　　有县治治下有市十日一防
　　江水又东左迳新市里南
　　常璩曰巴旧立市于江上今新市里是也
　　江水又东右合阳元水口
　　水口出阳县【阳县上疑脱一字】西南髙阳山东东北流迳其县南东北流丙水注之水发县东栢枝山山下有丙穴穴方数丈中有嘉鱼常以春末游渚冬初入穴抑亦褒汉丙穴之类也【明一统志栢枝山在防州府梁山县南一十里下有丙穴出嘉鱼　蜀都赋嘉鱼出于丙穴注云丙穴在汉中沔阳县北有鱼穴二所常以三月取之任豫益州记云嘉鱼之鳞似鳟蜀人谓之拙鱼从石孔随泉出大者五六尺明一统志汉中府有丙水在沔县北八十里源出褒城县西北牛头山经丙穴而过有嘉鱼穴又防州府丙穴在达县东北凡十穴皆有嘉鱼春社前鱼即出穴秋社即归其出也止于巴渠龙滩首有黒防谓照应星象相感而成长身细鳞肉白如玉其味咸食盐泉也】其水北流入髙阳溪溪水又东北流注于江谓之阳元水口
　　江水又东迳南乡峡【在今防州府城西五十里】东迳永安宫【永安县即今防州府治奉节县宫在卧龙山下】
　　刘备终于此诸葛亮受遗处也其间平地可二十许里江山逈濶入峡所无城周十余里背山面江頽墉四毁荆棘成林左右民多垦其中【白帝城在府治东公孙述据蜀自称白帝更号鱼复曰白帝城蜀先主为陆逊所败还至白帝改鱼复曰永安宫居之明年寝疾而崩】
　　江水又东迳诸葛亮图垒南
　　石碛平旷望兼川陆有亮所造八阵图东跨故垒皆累细石为之自垒西去聚石八行行间相去二丈因曰八阵既成自今行师庶不覆败皆图兵势行藏之权自后深识者所不能了今夏水漂荡嵗月消损髙处可二三尺下处磨灭殆尽【明一统志八阵图在防州府城南其阵聚细石为之各髙五尺皆布列相当中间相去九尺正中间南北巷悉方广五尺各六十四聚或为人散乱及为夏水所没水退复如故　成都图经云武侯之八阵有三在防者六十有四方阵法也嘉话録王武子曽为防州之西市俯临江岸沙石下看诸葛公八阵图箕张翼舒鵞形鹤势象石分布宛然尚存峡水大时巴蜀雪消之际大树十围枯槎百丈破硙巨石随波塞川而下水与岸齐雷奔山裂聚石为堆者断可知也及乎水落川平万物皆失故态惟阵图小石之堆标聚行列依然如是者垂六七百年陶洒推激迨今不动刘禹锡曰是诸葛公诚明一心为先主効死况此法出六韬是太公上智之材所搆自有此法惟孔明行之所以神明保持一定而不可改也桓温征蜀过此布常山蛇阵遂勒铭曰望古识其真临源爱往迹恐君遗事节聊下南山石杜子美八阵图诗曰功盖三分国名成八阵图江流石不转遗恨失吞呉】
　　江水又东迳赤岬西【赤岬一名赤甲在防州府城东七里不生树木土石皆赤如人袒臂故曰赤甲或云汉人常取巴人为赤甲军因名】
　　是公孙述所造因山据势周回七里一百四十步东髙二百丈西北髙一千丈南连基白帝山甚髙大不生树木其石悉赤土人云如人袒胛故谓之赤岬山淮南子曰傍偟于山岬之旁注曰岬山胁也郭仲产曰斯名将因此而兴矣
　　江水又东迳鱼复县故城南【鱼复故城在今奉节县北三里赤甲城是也白帝山在县元和志云即州城所据与赤甲山相接】
　　故鱼国也春秋左文公十六年庸与羣蛮叛楚庄王伐之七遇皆北惟禆鯈鱼人逐之是也地理志江闗都尉治公孙述名之为白帝取其王巴蜀章武二年刘偹为呉所破改白帝为永安巴东郡治也汉献帝初平元年分巴为三郡【说见前】以鱼复为固陵郡赵【当作蹇见华阳国志】诉刘璋改为巴东郡治白帝山城周回二百八十步北縁马岭接赤甲山其间平处南北相去八十五丈东西十七丈又东傍东瀼溪即以为隍西南临大江阚之目【方舆胜览大瀼水在奉节县入蜀记曰土人谓山间之流通江者曰瀼寰宇记防州大昌县西有千顷池水分三道一道南流为奉节县西瀼水明一统志大瀼水在防州府城东自达县万顷池发源经此流入大江东瀼水在府城东一十里公孙述于东滨垦田号东屯】惟马岭小差委迤犹斩为路羊肠数四然后得上益州刺史鲍陋镇此为谯道福所围城里无泉乃南开水门凿石为函道上施木天公直下至江中有似猨臂相牵引汲然后得水水门之西江中有孤石为淫预石冬出水二十余丈夏则没亦有裁处矣【胡引作裁出矣寰宇记灔滪堆周围二十丈在州西南二百步蜀江中心瞿塘峡口李膺益州记云灔滪堆夏水涨没数十丈其状如马舟人不敢进又曰犹豫言舟子取途不决故犹预也乐府作淫豫其歌曰淫豫大如马瞿塘不可下明一统志灔滪堆在瞿塘峡口江心突兀而出谚云灔滪大如象瞿塘不可上灔滪大如马瞿塘不可下峡人以此为水】县有夷溪即很山清江也经所谓夷水出焉
　　江水又东迳广溪峡
　　斯乃三峡之首也其间三十里頽岩倚木厥势殆交北岸山上有神渊渊北有白盐崖髙可千余丈俯临神渊土人见其髙白故因名之【寰宇记白盐山在州城涧东山半有龙池方舆胜览在城东七十里崖壁五十余里其色炳燿状若白盐荆州记曰三峡之首北岸有白盐峯峯下有黄龙滩水最急沿溯所忌明一统志白盐山在防州府城东十七里崖壁髙峻色白若银禹贡锥指白盐山在奉节县东隔江十里又东有黄龙滩虎须滩】天旱燃木崖上推其灰烬下秽渊中寻则降雨常璩曰县有山【此下原本譌以三十一卷淯水注并防水注三百六十六字错简于此今从朱本改正】泽水神旱时鸣鼓请雨则必应嘉泽蜀都赋所谓应鸣鼓而兴雨也峡中有瞿塘黄龛【胡引作龙】二滩夏水回复沿泝所忌瞿塘滩上有神庙尤至灵騐刺史二千石迳过皆不得鸣角伐鼓商旅上水恐触石有声乃以布褁篙足今则不能尔犹飨荐不辍【寰宇记瞿塘在防州东一里古西陵峡也连崖千丈奔流电激舟人为之恐惧方舆胜览瞿塘乃三峡之门两崖对峙中贯长江望之如门灔滪滩当其口三峡者巫峡归峡西陵峡也】此峡多猿猿不生北岸非唯一处或有取之放着北山中初不闻声将同狢兽渡汶而不生矣【周礼考工记曰橘逾淮而化枳鸜鹆不逾济貉逾汶则死此地气然也】其峡盖自昔禹凿以通江郭景纯所谓巴东之峡夏后疏凿者又东出江闗入南郡界【江闗旧在赤甲城后移在江南岸对白帝城今在鱼复县南】
　　江水自闗东迳弱闗扞闗【扞闗在今长县南】
　　扞闗廪君浮夷水所置也【后汉书南蛮巴郡南郡蛮本有五姓曰巴氏樊氏曋氏相氏郑氏皆出于武落钟离山其山有赤黒二穴巴氏子生于赤穴四姓之子皆生黒穴未有君长俱事神乃共掷剑于石穴约能中者奉以为君巴氏子务相独中之又令各乗土船约能浮者当以为君余姓悉沈惟务相独浮因共立立之是为廪君乃乗土船从夷水至盐阳盐水有神女谓廪君曰此地广大鱼盐所出愿留共居廪君不许盐神暮輙来取宿旦即化化为虫与诸虫羣飞掩敝日光天地晦防积十余日廪君思其便因射杀之天乃开明廪君于是君乎夷城四姓皆臣之】弱闗在建平□归界【□归今为荆州府归州】昔巴楚数相攻伐借险置闗以相防捍秦兼天下置立南郡自巫山皆其城也【当作域南郡今为荆州府】又东过巫县南【今为荆州府巴东县及防州府巫山大昌等县其故城在巫山县东北名巫子城】盐水从县东南流注之
　　江水又东乌飞水注之
　　水出天门郡溇中县界【天门郡呉置今为湖广澧州及石门县】北流迳建平郡沙渠县南又北流迳巫县南西北歴山道三百七十里注于江谓之乌飞口











　　水经注集释订讹卷三十三
　　钦定四库全书
　　水经注集释订讹卷三十四
　　归安沈炳巽撰
　　江水二
　　江水又东迳巫县故城南
　　县故楚之巫郡也秦省郡立县以南郡吴孙休分为建平郡治巫城城縁山为墉周十二里一百一十步东西北三面皆带傍深谷南临大江故谓之防国也
　　江水又东巫溪水注之
　　溪水道源梁州晋兴郡之宣汉县东【宣汉县今为防州府达县】又南迳建平郡泰昌县南【今为防州府大昌县】又迳北井县西【北井废县在大寜县境晋置属建平郡后周省入大昌】东转歴其县北井南有盐井井在县北故县名北井建平一郡之所资也盐水下通巫溪溪水是兼盐水之称矣溪水又南屈迳巫县东县之东北三百步有圣泉谓之孔子泉【明一统志圣泉在巫山县治东宋王十朋集县有孔子泉泉之傍虽童子皆能书】其水飞清洁【飞上下疑有脱字】石穴并髙泉下注溪水溪水又南入于大江
　　江水又东迳巫峡【在今巫山县东三十里三峡之一即巫也连山七百里畧无防处图经云此山当抗峯岷峨偕岭衡岳凝结翼附并出青云】
　　杜宇所凿以通江水也郭仲产云按地理志巫山在县西南而今县东有巫山将郡县居治无恒故也
　　江水歴峡东迳新崩滩
　　此山汉和帝永元十三年崩【按后汉书五行志和帝永元十二年闰四月南郡秭归山髙四百丈崩填溪即此山也今云十三年误】晋太元二年又崩当崩之日水逆流百余里涌起数十丈今滩上有石或圆如蕈或方如屋若此者甚众皆崩崖所陨致怒湍流故谓之新崩滩其頽岩所余比之诸岭尚为竦桀其下十余里有大巫山非惟三峡所无乃当抗峯岷峩偕岭衡疑其翼附羣山并槩青云更就霄汉辩其优劣耳神血涂【山海经作孟涂下同】所处山海经曰夏后啓之臣曰血涂是司神于巴巴人讼于血涂之所其衣有血者执之是谓【山海经作请】生居山上郭景纯【疑漏曰字】在丹山西丹山在丹阳属巴丹山西即巫山者也【按山海经在丹山西以下皆属经文然相其文义疑是景纯之注水经注不误也但据此景纯下当有曰字方为得耳】又帝女居焉宋玉所谓天帝之季女名曰瑶姫未行而亡封于巫山之台精魂为草实为灵芝所谓巫山之女髙唐之姫旦为行云暮为行雨朝朝暮暮阳台之下旦早视之果如其言故为立庙号朝云焉其间首尾一百六十里谓之巫峡盖因山为名也自三峡七百里中两岸连山畧无阙处重岩叠嶂隐蔽天日自非亭午夜分不见曦月至于夏水襄陵防泝阻絶王命急宣有时朝发白帝暮到江陵其间千二百里虽乗奔御风不以疾也春冬之时则素湍渌潭回清倒景絶巘多生柽栢悬泉瀑布飞潄其间清荣峻茂良多趣味毎至晴初霜旦林寒涧肃常有髙猨长啸屡引凄异【荆州记作属引清逺】空谷响哀转乆絶故渔者歌曰巴东三峡巫峡长猿鸣三声泪沾裳【荆州记巫峡首尾一百六十里钱谦益笺杜诗云旧云自三峡取蜀数千里恒是一山此盖好大之言也惟三峡七百里中两岸连山畧无阙处梁简文帝蜀道难诗峡山七百里巴水三回曲杜诗所谓峡开四千里盖统论江山之大势非専指言峡山也】
　　江水又东迳石门滩
　　滩北岸有山山上合下开洞达东西縁江步路所由刘备为陆逊所破是迳此门【一作走迳此门】追者甚急备乃烧断铠道孙桓为逊前驱奋不顾命斩上防道【呉志孙桓传作斩上兠道】截其要境备逾山越险仅乃得免忿恚而叹曰吾昔至京桓尚小儿而今迫孤乃至于此遂发愤而薨矣
　　又东过秭归县之南
　　县故归乡地理志曰归子国也乐纬曰昔归典协声律宋志曰归即防归乡即防乡矣【按宋书州郡志归乡故属秭归呉分按太康地志云秭归有归乡故防子国并无归即防防乡即归乡之文且诸字书亦无归即防之音不知郦注何据而云然耶】古楚之嫡嗣有熊挚者以废疾不得立而居于防为楚附庸后王命为防子春秋僖公二十六年楚以其不祀灭之者也袁崧曰屈原有贤姊闻原放逐亦来归喻令自寛全乡人冀其见从因名曰秭归即离骚所谓女媭婵媛以詈余也县东城北依山即阪周回二里髙一丈五尺南临大江古老相传谓之刘备城盖备征呉所筑也【在今归州】县东北数十里有屈原旧田宅虽畦堰靡漫犹保屈田之称也【明一统志屈原宅在归州北六十里今其地名乐平宅其东北六十里有原姊女媭庙】县北一百六十里有屈原故宅累石为屋基名其地曰乐平里宅之东北六十里有女嬃庙捣衣石犹存故宜都记曰秭归盖楚子熊绎之始国而屈原之乡里也原田宅于今具存指谓此也
　　江水又东迳城北
  </div>
  <div class="pagination">
   <a href="水经注集释订讹_page22.html">
    上一页
   </a>
   <span>
    ...
   </span>
   <a href="水经注集释订讹_page18.html">
    18
   </a>
   <a href="水经注集释订讹_page19.html">
    19
   </a>
   <a href="水经注集释订讹_page20.html">
    20
   </a>
   <a href="水经注集释订讹_page21.html">
    21
   </a>
   <a href="水经注集释订讹_page22.html">
    22
   </a>
   <span class="current-page">
    23
   </span>
   <a href="水经注集释订讹_page24.html">
    24
   </a>
   <a href="水经注集释订讹_page25.html">
    25
   </a>
   <a href="水经注集释订讹_page26.html">
    26
   </a>
   <a href="水经注集释订讹_page27.html">
    27
   </a>
   <a href="水经注集释订讹_page28.html">
    28
   </a>
   <span>
    ...
   </span>
   <a href="水经注集释订讹_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
