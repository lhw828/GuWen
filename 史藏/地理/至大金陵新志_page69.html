<!DOCTYPE html>
<html>
<head>
    <meta charset="UTF-8">
    <title>至大金陵新志 - 第 69 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至大金陵新志 - 第 69 页/共 73 页</h1>
    <div class="content">　　　　颜含
字弘都 【即宋延之曾祖唐真卿之十四世祖自含而下七世墓皆在建康】 少有操行以孝友闻兄畿咸宁中得疾就医死于医家家人迎丧旐每绕树而不可解引丧者颠仆称畿言曰我寿命未死但服药太多伤我五脏耳今当复活慎无葬也其父祝之曰若尔有命复生岂非骨肉所愿今但欲还家不尔葬也旐乃解及还其妇梦之曰吾当复生可急开棺妇颇诧之其夕母及家人又梦之即欲开棺而父不听含时尚少乃慨然曰开棺之痛孰与不开相负父母从之乃共发棺果有生验以手刮棺指爪尽伤然气息甚微存亡不分饮哺将护累月犹不能语饮食所须托之以梦合家营视顿废生业虽母妻不能无倦含乃绝弃人事躬亲侍养足不出户者十有三年石崇重含淳行赠以甘旨谢而不受或问其故答曰病者绵昧生理未全既不能进噉又未识人惠若当缪留岂施者之意也含二亲既终两兄继没次嫂樊氏因疾失明含课励家人尽心奉养每日自尝省药馔察问息耗必簪屡束带医人疏方应须蚺蛇胆而无由得之含忧叹累时忽有一青衣童子年可十三四持一青囊授含开视乃蛇胆童子逡巡出户化青鸟飞去得胆药成嫂病即愈由是以笃行著名本州岛辟不就晋元帝命为参军东宫初建补太子中庶子迁黄门侍郎本州岛大中正历散骑常侍大司农豫讨苏峻功封西平县侯拜侍中国子祭酒加散骑常侍迁光禄勋以年老逊位就加光禄大夫门施行马赐床帐被褥敕太官四时致膳不受郭璞尝遇含欲为之筮含曰年在天位在人修已而天不与者命也守道而人不知者性也自有性命无劳蓍龟桓温求婚于含舍以其盛满不许惟与邓攸深交或问江左群士优劣答曰周伯仁之正邓伯道之清卞望之之节余则吾不知也其雅重行实抑绝浮伪如此致仕二十余年卒年九十三遗命素棺薄敛谥曰靖丧在殡而邻家失火至丧所而灭佥以为淳行所感 【三子髦历黄门即侍中光禄勋谦至安成太守约零陵太守并有声誉】
　　　　吴隐之
字处默濮阳鄄城人魏侍中质六世孙年十余岁丁父忧每号泣行人为之流涕事母孝谨执丧哀毁过礼家贫无人鸣鼓每至哭临时恒有双鹤警叫及祥练之夕复有群雁下集时人咸以为孝感所致尝食盐菹以其味旨掇而弃之与太常韩康伯邻居康伯母殷浩姊贤明妇人也每闻隐之哭声辍餐投箸为之悲泣谓伯曰汝若居铨衡当举如此辈人及康伯为吏部尚书隐之遂阶清级兄坦之为袁真功曹真败将及祸隐之诣桓温乞代兄命温矜而释之遂为温知赏拜奉朝请尚书郎累迁晋陵太守在郡清俭妻自负薪入为中书侍郎守廷尉秘书监御史中丞领著作迁左卫将军虽居清显禄赐皆班亲族冬月无被尝澣衣乃披絮勤苦同于贫庶广州珍异所出前后刺史多黩货败官朝廷欲革其獘以隐之为剌史未至州二十里有水曰贪泉时谓饮之者怀无厌之欲隐之至泉所酌而饮之赋诗曰古人云此水一歃怀千金试使夷齐饮终当不易心在州清操愈厉常食菜及干鱼帷帐器服皆付外库元兴初赐钱五十万谷千斛进号前将军卢循寇南海隐之固守长子旷之战没归日装无余资妻刘氏赍沈香一斤隐之见之投于湖亭之水及至家篱垣仄陋内外茅屋六间不容妻子刘裕赐车牛更为起宅固辞卒赠左光禄大夫加散骑常侍子延之复厉清操子孙为郡县者常以廉慎为家法云
　　　　萧统
字德施梁武帝长子母丁贵嫔以齐中兴元年九月生于襄阳天监元年十一月立为皇太子五年出居东宫生而聪慧三岁受孝经论语五岁遍读五经性仁孝自出宫常思恋不乐帝知之每五日一朝多便留永福省或五日三日乃还宫八年九月于寿安殿讲孝经尽通大义讲毕亲临释奠于国学普通七年十一月母丁贵嫔有疾朝夕省侍衣不解带及薨步从丧还宫至殡浆不入口每哭辄恸绝武帝敕中书舍人顾协宣旨曰哀不灭性圣人之制不胜丧比于不孝有我在那得自毁如此可即强饮粥太子奉敕乃进数合自是至葬曰进麦粥一升武帝又敕劝逼终丧日止一溢不尝菜果之味腰带十围减削过半每入朝士庶见者莫不下泣自加元服帝便使省万机内外百司奏事填塞太子明察所奏误妄皆即辨析示以可否徐令改正未尝弹纠一人平断法狱多所全宥宽和容众喜愠不形于色引纳才学之士赏爱无倦尝自讨论坟籍日与学士商确古今继以文章著述率以为常焉时东宫有书几三万卷名才并集文学之盛晋宋以来未之有也性爱山水于玄圃穿筑更立亭馆尝与朝士泛舟后池番禺侯轨盛称此中宜奏女乐太子不答咏左思招隐诗云何必丝与竹山水有清音轨惭而止出宫二十余年不蓄音声未薨少时敕赐太乐女伎一部略非所好普通中大军北侵都下米贵太子命菲衣减膳每霖雨积雪遣腹心左右周行闾巷视贫困家及有流离道路以米密加赈赐人十石又出主衣绢帛多作襦裤冬月以施寒者不令人知若死亡无可敛则为备棺槥每闻远近百姓赋役勤苦辄敛容变色常以户口未实重于劳扰吴郡屡以水灾不熟有上言当漕大渎以泻浙江诏遣前交州剌史王奕假节发吴吴兴信义三郡人丁就役太子上疏曰吴兴累年失收人颇流移吴郡十城亦不全熟唯信义去秋有稔复非常役之民即日东境谷价犹贵劫盗屡起所在有司皆不闻奏今征戍未归强丁疏少比得齐集已妨蚕农不审可得权停此功帝优诏喻焉太子孝谨天至每入朝未五鼓便守城门开东宫虽燕居内殿一坐一起常向西南面台宿被召当入危坐达旦三年三月游后池溺而得出因动股疾恐贻帝忧深诫不言武帝敕看问辄自力手书及稍笃左右欲启闻犹不许曰云何令至尊知我如此恶因便呜咽四月乙巳暴恶驰启武帝比至巳薨时年二十一帝临哭尽哀诏敛以衮冕谥曰昭明吁仁孝如统而不得其寿君子知梁之不能永矣幽而为神庙食百世宜哉
　　　　吕宣问
字季通开封人宋文穆公蒙正之四世孙徙居溧阳父希圆绍兴甲子倅洋州妾韩氏生宣问甫六岁辞去莫知所之父卒母李氏独在宣问既长将访所生以池阳当蜀人往来通道乃求调录事参军凡蜀客经从必托使物色存否临满秩而仙井兵杨俊报之曰韩氏在彼时李氏已老无他男宣问不可舍李氏而远涉亟调峡州推官欲益近蜀至之次年被檄如荆门过当阳玉泉寺寺侧武安王庙求梦而应果得其母于仙井 【邑人于庙求梦多验宣问谒焉是夕梦至庙中见一道人坐井上曰此琉璃井也有童子持一龟与之宣问悟曰道人临井上仙井也龟者归也遽遣迎致果得之云】 时绍熙庚戌相失四十余年母子复如初相持悲泣吏卒为之出涕李氏时年八十三韩亦七十矣 【洛阳吴仁杰斗南赋诗美之详见夷坚志】 宣问寻改秩知蕲春县
　　　　陶子锵张松张常洧徐铉李华潘祺钱戬
各见后耆旧传
　　　　伊小乙
孝子伊小乙者溧水人干道戊子岁剖腹出肝以疗母疾溧水令陈嘉善闻于朝旌其里曰孝事具前志今大德己亥二月保宁街顾童者县民顾四郎之子年始十六母吴染疾困笃不起者数日童乃吁天引刀剖腹取肝杂粥药以进母即苏翌日童子病又一夕竟死时三月三日也郡司谓其违理行孝抑不以闻君子曰伤哉顾童之殒也夫身也者亲之枝也伤亲之枝如自戕其本何然而童子易为之其亦质美而不知学之蔽哉然其一念之诚哀恫迫切通予神明闻童子垂殆之日天大雨震电里巷晦冥童子死二十有三年而母吴以寿终岂天亦有悔报以是哉其事与伊小乙相类故通着于篇云 【溧水志淳熙九年笪桥市夏氏女沈四郎妻也取肝以疗母疾知县王衎申府改里为显孝里坊名显孝坊以旌之　嘉定四年表孝坊居民刘兴祖刲股以疗父疾愈而复作剖腹取肝和糜以进遂有更生之喜知县汤诜嘉叹厚为之馈　咸淳元年思乐乡陈氏女刲股以疗母疾权□赵孟傃馈以钱米仍免租税　咸淳□□□□李氏女年十三刲左股以疗母疾又□□龙刲股以疗母赵氏□灵疾又谢氏小女亦刲股以疗母疾又李震龙妇赵氏因祖母牛氏有疾刲股以疗之又山阳乡谢千九刲股以疗父疾知县周成之一一厚加旌馈　溧阳志□□五年史思贤母芮氏有疾思贤夜焚香拜神将刲取心疗母横匕首香炉上祈神允许必须获两全有一不免则不敢自残悬立匕首于神前以示感格如是累夜虔祷不怠一夕拜神夜已参半匕首忽自立空中思贤（上下手）自剌揣探其心如拇许割取之熟以进母未几母疾果愈其事闻于县知县方桶旌馈酒绢阙王弟儿□□□王德先何百四皆田野间小民嘉定十□□□以母久病刲股肉疗母获愈知县陆手□□□准格旌馈小民能如此固可嘉奖王弟儿其年方十五其事又最难非有所慕效而为之尤可称也】
　　　　傅霖
傅霖者江宁县□□乡秣陵镇人孝行纯笃霖方居丧昼夜哀哭葬后庐于墓所寝处苫块知县以闻至□□□部拟旌表门闾
　　　节义
　　　　张悌
字巨先襄阳人少有名理诸葛瑾荐于吴大帝累迁长水校尉景帝立除军师将军永安五年蜀以魏见伐来告帝召群臣议于前殿曰司马氏得政以来大难屡作智力虽丰而百姓未服竭其资力远征巴蜀兵劳民疲而不知恤败于不暇何以能济昔夫差伐齐非不克胜所以危亡者不忧其本况彼之事地乎悌对曰以臣愚料则不然曹操虽功盖天下威震四海崇诈仗术征伐无已民畏其威不怀其德丕叡承之继以躁虐内兴宫室外拒雄豪东西驰骋无岁获安彼之失人为曰且久司马懿父子自握其柄累有大功除其烦苛而示平惠为之谋主以救其疾民归之亦已久矣故淮南三叛而腹心不扰曹髦之死而四方不动摧坚敌如折枯荡异国如反掌任贤使能各尽其心非智勇兼人孰能如此威武张矣本根固矣群臣伏矣奸计立矣今蜀阉宦专朝国无政令而玩戎黩武民劳本獘强弱不同殆其必克乎若不克不过无功终无奔北之忧复军之虑昔楚剑利而秦昭惧孟明用而晋人忧彼之得志我之大患也左右皆（口）之其冬蜀果亡后主皓以悌为丞相总兵南讨广州反者郭马戒严未发会晋师来伐后主命悌及右将军副军师诸葛靓等督丹阳太守沈莹护军将军孙震帅众三万渡江逆之至牛渚沈莹谓悌曰晋治水军于蜀久矣今倾国大举万里齐力我上流诸军无有戎备名将皆死幼騃当任晋之水军必至于此宜蓄众力待来一战若胜之日江西自清上方虽坏可还取也今渡江逆战胜不可保若或摧丧大事去矣悌曰吴之将亡贤愚所知非今日也吾恐蜀兵来此众心骇惧不能复整宜及今决战力争若其败丧同死社稷无所复恨若其克胜兵势万倍逆之中道不忧不破若如子计恐行自散尽坐待贼到君臣俱降无复一人死国难者不亦辱乎遂渡江围晋成阳都尉张乔子杨荷桥乔众不敌请降诸葛靓欲屠之悌曰严敌在前不宜先事其小且杀降不祥靓曰此等救兵未至力少伪降以缓我非来伏也因其无战心而尽坑之可以成三军之气若舍之而前必为后患悌不从抚之而进与晋征东将军扬州剌史周浚等成陈相对沈莹领丹阳锐卒刀楯五千人号曰青巾兵前后屡陷坚阵以驰淮南三军三冲不动引退众乱薛蒙薛班等因乱乘之张乔又出其后吴军大败于杨荷桥靓等收散兵退走呼悌悌不肯退靓住马上自牵之曰存亡大数岂卿一人力所奈何悌泣曰仲思今是我死日也我作儿童时便为卿家丞相所识拔常恐不得死王事负名贤知顾今徇社稷复何遁邪奋战不顾靓流涕舍去数百步回见悌为乱兵所杀 【悌有墓在板桥西晋史诸葛靓父诞为文帝所诛靓奔吴为大司马吴平逃窜不出武帝与靓有旧靓姊又为琅邪王妃帝知靓在姊家因就见焉靓逃于厕帝逼见之谓曰不谓今日复得相见靓流涕曰不能漆身皮面复睹圣颜诏以为侍中固辞不拜归乡里终身不向朝廷而坐同时又有石伟字公操南郡人好学修节介然有不可夺之志举茂才贤良方正皆不就景帝特征累迁光禄勋后主朝政昏乱以老耄痼疾乞身拜光禄大夫吴亡晋建威将军王戎亲诣伟太康二年诏曰吴故光禄大夫石伟秉志清白皓首不渝虽处危乱廉节可纪年已过迈不堪远涉其以伟为议郎加二千石秩以终厥世伟遂阳狂及盲不受晋爵卒年八十三】
　　　　卞壸
字望之济阴冤句人父粹张华婿也壸弱冠有名誉晋元帝镇建邺召为中郎甚见亲仗明帝时领尚书令与王导俱受顾命辅幼主导称疾不朝而私送车骑将军郄鉴壸以导亏法从私无大臣之节御史中丞锺雅阿挠王典并请免官举朝震肃壸断裁切直不畏强御干实当官以褒贬为已任不肯苟同时好庾亮将召苏峻壸固争谓亮曰峻拥强兵多藏无赖且逼近京邑路不终朝一旦有变易为蹉跌宜深思远虑未可仓卒亮不纳司马任台劝壸宜蓄良马以备不虞壸笑曰以逆顺论之理无不济若万一不然岂须马哉峻果称兵诏以壸都督大桁东诸军事率郭默赵胤等与峻大战于蒋陵西为峻所破死伤千数峻进攻青溪栅壸与诸军拒击之贼放火烧宫寺六军败绩壸时发背创犹未合率厉散众及左右吏数百人苦战遂死之时年四十八二子眕盱见父没相随赴贼同时见害母裴氏抚二子尸哭曰父为忠臣尔为孝子复何恨乎征士翟汤闻而叹曰父死于君子死于父忠孝之道萃于一门时羊曼周导陶瞻等同见害贼平壸赠侍中骠骑将军开府仪同三司谥忠贞祠以太牢世子眕散骑侍郎盱奉车都尉晋末盗发壸墓尸僵须发苍白面如生两手悉拳爪甲穿达手背安帝诏给钱十万以修茔兆第三子瞻广州剌史瞻弟眈尚书郎
　　　　孙忌
高密人名凤又名晟后唐明宗时事秦王从荣从荣败亡命至寿春节度使刘金得之送诣金陵时烈祖辅吴四方豪杰多至忌口吃初与人接不能道寒暄坐定辞辩锋起人多憎嫉之而烈祖独喜其文辞使出教令辄合指遂预禅代秘计保大十四年周师侵淮南围寿州以忌为司马使周世宗以楼车载忌于寿州城下使招刘仁赡仁赡望见忌戎服拜城上忌逆语之曰君受国恩不可开门纳寇世宗诘之忌谢曰臣为唐大臣岂可教节度使外叛周班师留忌大梁久之世宗以他事发怒责问忌正色请死无挠辞问江左虚实又不肯对命都承旨曹翰送至右军巡院犹饮之酒数酌翰起曰相公得罪赐自尽忌怡然整衣索笏东南望再拜曰臣受恩深谨以死谢从者二百人亦皆诛死于东相国寺世宗性暴急莫敢救者已而追悔元宗闻之流涕赠太传追封鲁国公谥文忠厚恤其家擢其子为祠部郎中赐名鲁嗣
　　　　刘仁赡
字守惠淮阴洪泽人略通儒术好兵书仕唐为龙卫军都虞候授清淮军节度使周世宗自将百计攻城昼夜不少休鼓角声震墙壁皆动援兵屡败仁赡意气益壮世宗据胡床城下督攻城仁赡素善射引弓射之箭去胡床数步辄堕世宗命进胡床于箭堕处后箭复去数步仁赡投弓于地曰天果不佑唐耶吾有死于城下耳世宗遣中使谕曰知卿忠义然士民何罪又亲驾临城招之自正月至四月不能下少子崇谏夜泛小舟渡淮谋纾家祸为军校所执仁赡命腰斩之监军文德殿使周廷构哭于中门又求救仁赡妻薛氏薛氏曰崇谏幼子固所不忍然贷其死则刘氏为不忠之门促命斩之然后成服闻者皆为出涕明年二月世宗复亲征屡战皆克唐军被俘馘者四万人余众不能复整多降周仁赡闻之扼吭愤叹世宗知城且下心独嘉仁赡恐城破杀之下诏谕使自择祸福三月甲辰又耀兵城北而仁赡病已困笃不知人监军代为表降世宗舁仁赡至幄前抚劳嘉叹拜天平军节度使兼中书令命还城养疾辛亥昼晦雨沙如雾世宗在下蔡疑有变驰骑觇之乃仁赡卒年五十八州人皆哭偏裨及士卒自刭以徇者数十人薛氏不食五日亦死世宗遣使吊祭追封彭城郡王录其子崇赞为怀州刺史赐庄宅各一区元宗闻仁赡死哭之恸赠太师中书令谥忠肃叹曰仁赡有知其肯舍我而受周命耶是夕梦仁赡若拜谢庭中加封卫王后主立进封越王宋开宝中子崇谅为进奉使太祖嘉其忠臣之后特命为都官郎中仁赡至今庙食寿春此亦有庙
　　　　杨邦乂
字希稷吉州吉水人宋政和中以上舍生赐第建炎元年为溧阳县令时江宁府禁卒周德叛囚其帅宇文粹中县宰有欲应之者邦乂谕止之不听乃设方略围捕杀之贼以故不得逞卒就擒事闻于朝差通判军府事三年乌珠入侵渡淮簿江师于东采石时宰相杜充总诸道兵留江上左显谟阁待制陈邦光守建康李梲以前执政为户部尚书供馈饟充闻敌至出其军六万人列戍江南岸居数日敌知充无斗志遂渡江江上之军皆溃充与戏下降北兵入建康梲先降邦光欲弃城去不果亦降独邦乂力拒不从大书其衣裙曰宁作赵氏鬼不为他邦臣以授其仆曰持此以见吾志吾必死矣梲邦光愧谢犹强拥邦乂上马与郊迎乌珠见则使拜邦乂叱曰我不降何拜亟遁归卧于家明日金将张太师谕邦乂授以蒨官邦乂以首触阶陛曰我已志死何多诱我为金将惊止之徐曰公所守固高奈势不可何第归审思之邦乂退移书其将曰世岂有不畏死而可以利动者幸速杀我无久留我又明日金人设宴梲邦光坐堂上乐作召邦乂立庭下邦乂瞠视梲邦光叱曰天子以汝拒敌不能抗乃俯首求活已不若犬豕复与共燕乐尚有而目见我乎金将有起取纸书死活二字佯胁邦乂曰无多言即欲死趣书死字下我乃信邦乂跃起夺吏所簪笔掣纸书字曰死敌相顾色动又使引去明日再以见乌珠邦乂不胜愤遥望见大骂乌珠怒使人疾击挺杖交下邦乂骂不绝口遂杀之剖腹取其心明年州以事上闻诏赠直秘阁官其子二人即死所立庙赐额褒忠 【今庙中从祀有忠义陈都义山寨贾隅官公侄孙尚书吏部员外郎万里撰行状曰斗子陈大伯者从公为傔公被囚大伯不去公骂四太子大伯举甓夺击之不中同被害主山砦贾三郎者武勇绝人时号为贾山砦亦同公被执贾命其子结里人为鬻薪者置兵于薪以入阍人索之事觉父子磔于市朝廷既褒公忠遂各官二人一子以武阶邦人肖其像立公左右从祀焉】
　　　　秦巨
字子野丞相桧曾孙待制建康郡侯堪之子嘉定辛巳正月金人犯蕲州巨适通判州事与知州李诚之协力捍御 【诚之字茂钦东阳人】 求援于武昌安庆月余兵不至策应兵涂挥常用等弃城遁城遂陷巨与诚之各以自随之兵殊死巷战 【统制官孙中小将江士旺陈兴曹全丘卞军士李斌等皆斗死】 死伤略尽李归府驱其妻子赴水乃引剑自刎 【时诚之年七十矣】 巨脱归倅厅厉声呼吏人刘迪急令放火烧诸仓库赴一室自焚将死时身犹着白战袍烟焰中可识有老卒冒火牵之巨叱曰我为国死汝辈可自求生掣衣就焚死次子三将仁名浚者先往四祖山兵至亟还与弟（汀去丁改翚）从父偕死教授阮希用先遣其子女赴井然后自投井中判官赵汝□知县林棨监辖严刚中主簿宁时凤相率赴水死刚中守城累有战功而众寡不敌遂败城中士民歼焉惟司理参军赵与裕先率民兵百余人夺关出求救仅以身免而全家没兵中作泣蕲录以言其事嘉定十五年褒赠死事官吏巨封显节侯谥义烈与李诚之皆立庙蕲州赐额褒忠 【子孙今家郡中】
　　　　牛富 
牛将军名富 【旧史一名皋】 安丰霍丘人宋制置司游击寨兵籍勇而知义以统制官从安抚吕文焕守襄阳之樊城樊城居汉水北襄阳城在汉南表里相援为固先是金亡大朝屯兵邓州枣阳光化伺隙攻伐宋亦宿重兵于襄应之积刍粮器械常数十万计咸淳丁卯春安抚使刘雄飞觉城中气色有异又谍知刘左丞整献取襄之策忧惧遣使诣朝廷祈代贾似道以文焕代守襄至则北兵已筑白河互市堡兵自北来穰穰不绝秋九月文焕下令清野缮修守备阴遣帐下回鹘人探伺北方动静十月大兵哨樊城城中出师迎敌杀万户库库岱自是不大交锋而增筑鹿门山置堡江中洲上周三里余起万人台撤星桥断襄樊下流之援然柜门关陆路尚通荆郢高达时守江陵尝有收复襄樊功怨朝廷处置失宜又与吕氏不平故救襄战不甚力而似道亦疑不即用遣淮西阃夏贵殿帅范文虎等相继领兵赴援皆败退辛未壬申行中书省行枢密院驻鹿门山遣兵断柜门关于岘楚二山矢石不及之地掘堑筑城下瞰城中以缀文焕兵又断汉江中浮航襄樊中绝不能相救外围益急城中兵纔七千人粮食虽足而乏薪刍布帛张顺张贵自均房上流赴援力战至城下顺溺死贵复帅舟师溃围出求援安陆转战至柜门关误发平安炮城中援者退归而北兵大至败绩死之都统副唐海护兵士刈薪城西万山伏发被擒所用回鹘将引兵袭北营亦败而死城中夺气癸酉春北兵急攻樊城富与其众数千人力战不敌城陷投炮火中自焚死统制官范大顺张汉英皆战死裨将王福见富死叹曰将军死国事吾岂宜独生亦赴火死麾下战死及投汉江者尸相枕藉大兵据樊城乘高树炮击襄阳中安抚司牙楼 【襄府牙城谯楼大字篆扁曰山南东道犹唐旧额也】 城中恟惧会唐都统扣城请文焕宣谕上旨遂以城降襄樊拒大兵首尾六年将士以死守食尽援绝其降岂得已哉 【按张佑倩福华录载甲戌冬大兵至阳罗堡守关将牛富两日夜死战血凝双掌以汤沃开胜负未决十二月二十四日定海统制刘成战败兵始渡江南夏贵与吕文焕对语夏发划车弩误中千户解其遂各退师此又一牛富也存以备考】 富既死其妻胡恭人即所居立庙奉祠额曰忠烈开国节使盖当时敕赠云 【庙在城中西南隅竹架街】
　　　　赵淮
赵淮者潭州衡山县人宋荆湖制置使方之孙右丞相枢密使葵之从子金源迁汴连岁南侵方开阃襄阳有战守功葵帅淮东平李全迁淮西制置使拔用吕文德夏贵等皆自偏裨起为名将葵督视江淮军马以身任藩屏几四十年淳佑癸卯拜右丞相被劾去国咸淳丁卯冬告归病卒而边事日棘朝廷以赵氏累世将家用其子溍为沿江制置淮知无为军德佑乙亥行省兵自江州顺流而下行院兵自淮西来会据安庆降池州太平贾似道军溃于丁家洲沿江守将或遁或降乃就家起淮为太府寺丞同临安府通判陈昭宾于银树东埧措置防拓淮招集义兵聚粮造战舰于溧阳宜兴界长塘湖函山阻水置寨扼建康东出之兵江东宣抚司屡遣使招之不从寻除江东转运判官置司溧阳冬十月行省分道进兵临安别遣招讨使徐王荣新野千户陈翼引兵攻之至元十三年正月进屯兵溧阳之永丰圩与大兵战败被擒宣抚司遣徐王荣送诣淮东行省路经秦丞相桧别墅题云祖父有功王室福泽延及子孙淮今势穷被执万古忠义长存刀锯吾所不惧誓以一死报君伏愿先灵速引庶几不辱家门徐王荣沿途劝诱使降淮曰汝依南朝体面则可徐信之以轿从迎过江至行省见左丞相阿珠淮挺立不跪抗骂不已即命斩于瓜洲淮妾二人时从行有将领逼妻之绐曰伺焚知府尸唯命是从将以为诚然听之二妾既焚尸以衣裹骨投金山江中并赴水死宋相陈宜中以淮死节奏赠忠愍公事见宋史
　　　　汪立信
字成父号紫源其先徽州人宋绍兴末从祖澈宣谕湖北京西曾祖智往从之取道淮西六安山中喜其山水择居焉子孙遂为六安人立信生而气宇充实端重寡言淳佑辛丑献策招安庆剧贼胡兴刘文亮等借补承信郎丙午赴建康寓试登进士第理宗见公状貌雄伟顾侍臣曰此阃帅才也时年四十七授乌江簿辟沿江制幕知桐城县未上辟荆湖制司干办通判建康府荆湖制置马光祖辟充策应使司及本司参议官 【世说景定庚申变后贾似道忌一时阃臣行打算法污之赵葵宣抚所用委建康间马光祖打算大意欲捃摭煅炼致葵于罪汪立信时任间幕殊不经意一日光祖会幕客置省礼并文移案上曰此系朝廷新行一大事须早回报成父曾见否答曰略见揭视数板复投案上光祖曰成父意若何立信初不对良久厉声曰赵信庵为朝廷事使朝廷钱制置欲去打箕今本司日日亦使朝廷钱将役又使谁打箕乎光祖大怒曰成父敢自担当如此可自回报朝廷且自做制置即今吏抱印置立信前立信曰可惜朝廷不用某作制置若某作制置须管得体为朝廷争气光祖指衣入内立信亦趋出明日光祖意悔请立信谋之立信曰于理只当星驰报赵令自点对当破数者破数当还朝廷者还朝廷本司备以回阙公私交益兼全朝廷之体光祖喜从之赵遂得全晚节以此】 擢提举京西南路常平义仓茶盐公事改知招信军权淮东提刑景定庚申差知池州提举江南东路权知常州两浙西路提刑辛酉冬移台嘉兴讲行救荒之政公自为榜 【略云古人有言世间善事惟济人之急为第一阴间罪谪惟绝人之食为最重盖食者人之命一日不食则饥三日不食则死有能捐斗升以活人是为无上功德昔成都府有黄承事者每岁遇禾麦熟时以钱三万缗收籴至来年禾麦未熟艰难之际只照元籴价出粜张忠定公镇成都日夜梦谒紫府真君真君召黄承事坐公之上真君加敬如此其阴功盖可见矣燕山窦十郎其家甚富歉岁则减价粜谷其穷乏无钱者则随数睭给后生五子皆登上第青州有陈季二富家岁收田租以数万计遇歉岁则闭籴待价用小斗出粜收利十倍因此愈富不过三十年家道日渐萧索子孙绝灭无?类善恶之报如影随形深可畏哉榜出民赖以济】 寻改知江州充沿江制置副使节制蕲黄兴国军马提举饶州南康兵甲升江西安抚使乞祠禄差知镇江寻充湖南安抚使知潭州到任除卧床荐席外备堂供帐物件悉置官库行惠民之政以所积钱连岁代纳潭民夏税贫无告者支米给钱病者加炭药雨雪旱潦军民皆有犒给兴学校禁乡试哄场士习丕变以潭为湖湘重镇创威敌军所募精锐凡数千人后帅李芾果赖以守咸淳癸酉除权兵部尚书荆湖安抚制置使知江陵府时襄阳被围危急立信上疏请益安陆府屯兵凡边戍皆不宜抽减黄州守臣陈奕素蓄异志朝廷宜防之又移书抵似道谓内地何所用乎多兵宜尽抽之过江可得六十万百里或二百里置一屯皆设都统七千里江面纔三四十屯设两大藩府以总摄运调之缓急上下流相应必无能破吾联落之势者久之日益进此第一策也今久拘使者在真州何不议遣使偕行啖以厚利缓其师期年岁间我江外之藩垣成气象固江南之生兵日增矣此其二策也三谓若此两说不行惟有准备投拜其意盖激贾行第二策贾得书大怒指为张皇生事骂曰瞎贼敢尔妄语讽台谏劾之甲戌秋改兵部尚书以朱祀孙代守江陵立信归金陵上章丐祠德佑乙亥北兵渡江九江以下皆失守公挈家登舟由真扬入淮遇似道江中抚公背曰端明端明似道不用公言遂至于此答曰平章平章瞎贼今日更说一句不得贾问公何向曰今江南无一寸干净地立信去寻一片赵家地上死也要死得分明后抵高邮月余除端明殿学士沿江招讨大使随寓开府沿江诸军并听调用而建康府已降淮东被围公病亦笃告老授光禄大夫致仕丞相巴延行省建康闻立信所陈三策惊曰江南亦有是人有是语乎若宋用之我岂得至此欲遣使迎之立信得密报哭曰吾犹幸得在赵家地上死也握拳抚案者三声震中外以是失声三曰而死年七十五时高邮尚未归附以遗表奏赠少傅公先居建康兴政坊至元丁丑归葬溧水都堂山子麟早卒侄天麒为撰年谱云


至大金陵新志卷十三上之下
元　张铉　撰
　人物志三
　　列传
　　　忠勋
　　　　范蠡
南阳人事越二十余年句践即位三年而欲伐吴蠡谏曰国家之事有持盈有定倾有节事持盈者与天定倾者与人节事者与地夫勇者逆德也兵者凶器也争者事之末也阴谋逆德好用凶器始于人者人之所卒也淫佚之事上帝之禁也先行此者不利句践不听兴师伐吴战于五湖不胜栖于会稽召蠡问焉对曰君王其忘之乎定倾者与人乃令大夫种行成于吴吴人许诺王曰蠡为我守于国对曰四封之内百姓之事蠡不如种也四封之外敌国之制立断之事种亦不如蠡也王曰诺令大夫种守国与缘入宫于吴三年而吴人遣之归及至于国王问蠡曰节事柰何对曰节事者与地惟地能包万物以为一其事不失生万物容畜禽兽然后受其名而兼其利美恶皆成以养其生时不至不可强生事不究不可强成时将有反事将有间必有以知天地之恒制乃可以有天下之成利事无间时无反则抚民保教以须之四年王召蠡与谋伐吴蠡不可又一年蠡曰人事至矣天应未也又一年吴杀伍子胥王召蠡问焉对曰逆节萌生天地未形而先为之征其事是以不成并受其刑王姑待之又一年王问曰吾昔与子谋吴子曰未可今吴稻蟹不遗种其可乎对曰天应至矣人事未尽也王姑待之王怒曰子欺不谷耶吾与子言人事子府我以天时今天应至矣子应我以人事何也蠡曰夫人事必与天地相参然后可以成功今其祸新民恐其君臣上下皆知其资财之不足以支长久也将同其力致其死王其驰骋弋猎无忘国常彼上将薄其德下将尽其力又使之望而不得食乃可以致天地之殛王从之至于玄月王召蠡曰谚有之觥饮不及壶餐今岁晚矣子将奈何对曰微君王之言臣固将谒之臣闻从时者犹救火追亡人也蹶而趋之唯恐弗及王曰诺遂兴师伐吴至于五湖 【五湖旧云笠泽溧阳长塘湖别云洮湖即五湖之一详见山川志】 吴人挑战一曰五反王欲许之蠡进谏曰夫谋之廊庙失之中原可乎王姑弗许臣闻古之善用兵者赢缩以为常四时以为纪无过天极究数而止天道皇皇日月以为常明者以为法微者则是行阳至而阴阴至而阳日困而还月盈而匡故善用兵者因天地之常与之俱行后则用阴先则用阳近则用桑远则用刚后无阴蔽先无阳察用人无艺往从其所刚桑以御阳节不尽不死其野彼来从我固守勿与若将与之必因天地之灾又观其民之饥饱劳逸以参之尽其阳节盈吾阴节而夺之利宜为人客刚强而力疾阳节不尽轻而不可取宜为人主安徐而重固阴节不尽桑而不可迫凡陈之道设右以为牝益左以为牡蚤晏无失必顺天道周旋无究今其来也刚强而力疾王姑待之王曰诺弗与战居三年吴师溃吴王栖于姑苏使王孙雒行成于越曰昔者上天降祸于吴得罪于会稽今王其图不谷不谷请复会稽之和蠡谏不许使者往而复来辞愈卑礼愈尊王又欲许之蠡谏曰臣闻圣人之功时为之庸得时不成天有还形天节不远五年复反小凶则近大凶则远君王忘会稽之耻乎孰使我蚤朝而晏罢者非吴耶与我争三江五湖之利者非吴耶十年谋之一朝而弃之王姑勿许王曰吾欲勿许而难对其使者子其辞之蠡左提鼓右援枹对使者曰昔者上天降祸于越委制于吴而吴不受今将反义以报此祸吾王敢无听天之命而听君王之命乎王孙雒曰子范子先人有言曰无助天为虐助天为虐者不祥今吴稻蟹不移种子将助天为虐不忌其不祥乎蠡曰王孙子昔吾先君固周室之不成子也改滨于东海之滨鼋龟鱼鳖之与处而蛙黾之与同处余虽腼然而人面哉吾犹禽兽也又安知是諓諓者乎雒请反辞于王蠡曰君王已委制于执事之人矣子往矣无使执事之人得罪于子使者辞反蠡不报于王击鼓兴师以随使者至于姑苏之宫不伤越民遂灭吴句践既平吴命蠡筑城金陵之长干 【长干在今集庆路城南天禧寺所故址犹在详见后古迹志】 以兵北渡淮与齐晋诸侯会于徐州致贡于周元王使人赐句践胙命为伯是时越兵横行江淮东诸侯毕贺号称霸王蠡乃辞于王曰臣闻君忧臣劳君辱臣死昔者君王辱于会稽臣所以不死者国之耻未雪也今事已济矣蠡请从会稽之罚王曰所不掩子之恶扬子之美者使其自无终没于越国子听吾言吾与子分国而治不听吾言身死妻子为戮蠡对曰臣闻命矣君行制臣行意遂乘轻舟以浮于五湖 【注见前】 变姓名自谓鸱夷子皮父子戮力治产居无几何致产数千万齐人闻其贤以为相蠡喟然叹曰居家则致千金居官则致卿相此布衣之极也久受尊名不祥乃归相印尽散其财与知友乡党而怀其重宝间行以去止于陶自谓陶朱公详见史记及吴越春秋
论曰管仲相桓公霸诸侯其诈不足称也而圣人取节焉若蠡之佐句践因败为成报辱为功岂与后之君臣酖于晏安甘心困辱者比乎其能持盈定倾务尽人事而观天节皆权谋深计同于战国之士蠡力行之外以强其国内以保其身然概之圣贤之道功近而德远矣张昭字子布彭城人汉末避难南渡居秦淮为孙策长史辅孙权为军师权尝乘马射虎虎突前攀持马鞍昭变色而前曰将军何有当尔夫为人君者谓能驾御英雄驱使群贤岂谓驰逐于原野校勇于猛兽者乎如有一旦之患奈天下笑何权射昭曰年少虑事不远以此惭君权于钓台饮酒大醉使人以水洒群臣曰今日酣饮惟醉堕台中乃止昭正色不言出外车中坐权呼还谓曰共作乐耳公何为怒昭对曰昔纣为糟丘酒池长夜之饮当时亦以为乐不以为恶也权默然惭遂罢酒初权当置丞相众议归昭权曰方今多事职统者责重非所以优之也后丞相孙邵卒百僚复举昭权曰孤岂为子布有爱乎顾丞相事烦而此公性刚所言不从怨咎将兴非所以益之也乃用顾雍昭每朝见辞气壮厉义形于色曾以直言逆旨中不进见后蜀使来称蜀德美而群臣莫拒权叹曰使张公在坐彼不折则废安复自夸乎明日遣中使劳问因请见昭昭避席谢权跪止之昭坐定仰曰昔太后桓王不以老臣属陛下而以陛下属老臣是以思尽臣节以报厚恩使泯没之后有可称述而意虑浅短违逆盛旨自分幽沦长弃沟壑不图复蒙引见得奉帷幄然臣愚心所以事国志在忠益毕命而已若乃变心易虑以偷荣取容此臣所不能也权辞谢焉公孙渊称藩权遣张弥许晏往拜渊燕王昭谏曰渊背魏惧讨远来求援非本志也若渊改图欲自明于魏两使不反不亦取笑于天下乎权与相反复昭意弥切权不能堪案刀而怒曰吴国士人入宫则拜孤出宫则拜君孤之敬君亦为至矣而数于众中折孤孤尝恐失计昭熟视权曰臣虽知言不用每谒愚忠者诚以太后临崩呼老臣于床下遗昭顾命之言故在耳因涕泣横流权掷刀与昭对泣然卒遣弥晏往昭忿言之不用称疾不朝权恨之土塞其门昭又于内以土封之渊果杀弥晏权数慰谢昭昭固不起权因出过其门呼昭昭辞疾笃权烧其门欲以恐之昭更闭户权使人灭火住门良久昭诸子共扶昭起权载以还宫深自克责昭不得已然后朝会昭容貌矜严有威风权常曰孤与张公言不敢妄也举邦惮之年八十一嘉禾五年卒遗令幅巾素棺敛以时服权素服临吊谥曰文 【昭封娄侯着春秋左氏论语注有宅孙闼见后传】
　　　　周瑜
字公瑾庐江舒人父异洛阳令瑜长壮有姿貌初孙坚兴义兵讨董卓徙家于舒坚子策与瑜同年独相友善瑜推道南大宅舍策升堂拜母有无通共瑜从父尚为丹阳太守瑜往省之会策东度到历阳驰书报瑜将兵迎策从攻横江当利皆拔之乃渡击秣陵破笮融薛礼转下湖孰江乘进入曲阿刘繇奔走而策之众已数万因谓瑜曰吾以此众取吴会平山越已足卿还镇丹阳瑜还顷之袁术遣从弟胤代尚为太守而瑜与尚俱还寿春术欲以瑜为将瑜观术终无所成求为居巢长遂还吴是岁建安三年也策亲自迎瑜授建威中郎将与兵二千人骑五十疋令曰周公瑾英隽异才与孤有总角之好骨肉之分加前在丹阳发众及船粮以济大事论德酬功此未足以报者也瑜时年二十四吴中皆呼为周郎后领春谷长顷之策欲取荆州以瑜为中护军领江夏太守从攻皖拔之复进寻阳破刘勋讨江夏还定豫章庐陵留镇巴丘 【案孙策时未能得定江夏瑜所镇应在江西之巴丘县与后所卒巴丘之地不同】 策薨权统事瑜将兵赴丧遂留吴与长史张昭共掌众事曹操破袁昭下书责权任子权召群臣会议张昭秦松等犹豫不能决权意不欲遣质将瑜诣母前定议瑜曰昔楚国初封于荆山之侧不满百里之地继嗣贤能广土开境立基于郢遂据荆扬至于南岸传业延祚（脑去月改土）百余年今将军承父兄余资兼六郡之众兵精粮多将士用命铸山为铜煮海为盐境内富饶人不思乱泛舟举帆朝发夕到士风劲勇所向无敌有何偪迫而欲送质质一入不得不与曹氏相首尾与相首尾则命召不得不往便见制于人也极不过一侯印仆从十余人车数乘马数匹岂与南面称孤同哉不如勿遣徐观其变若曹氏能率义以正天下将军事之未晚若图为暴乱兵犹火也不戢将自焚将军韬武抗威以待天命何送质之有权母曰公瑾议是也公瑾与伯符同年小一月耳我视之如子汝其兄事之遂不送质十三年九月操入荆州刘琮举众降操得其水军船步兵数十万将士闻之皆恐权延见群下问以计策议者咸欲迎之瑜曰不然操虽托名汉相其实汉贼将军以神武雄才仗父兄之烈割据江东当横行天下为汉家除残去秽况操自送死而可迎之邪请为将军筹之今使北土已安操无内忧能旷日持久来争疆场又能与我校胜负于舟揖可也今北土既未平安马超韩遂尚在关西为操后患且舍鞍马仗舟楫与吴越争冲本非中国所长又今盛寒马无槁草驱中国士众远涉江湖之间不习水土必生疾病此数者用兵之患也而操皆冒行之将军擒操宜在今日瑜请得精兵三万人进住夏口保为将军破之权曰老贼欲废汉自立久矣徒忌二袁吕布刘表与孤耳今数雄已灭惟孤尚存孤与老贼势不两立君言当击甚与孤合此天以君授孤也拔刀斫前奏案曰诸将吏敢复有言当迎操者与此案同及会罢之夜瑜请见曰诸人徒见操书言水步八十万而各恐慑丞复料其虚实今以实校之彼所将中国人不过十五六万且军已久疲所得表众极七八万耳而尚怀狐疑夫以疲病之卒御孤疑之众众数虽多甚未足畏得精兵五万自足制之愿将军勿虑权抚背曰公瑾卿言至此甚合孤心子布元表诸人各顾妻子挟持私虑深失所望独卿与子敬与孤同耳此天以卿二人赞孤也五万兵难卒合已选三万人船粮战具俱办卿与子敬程公便在前发孤当续发人众多载资粮为卿后援卿能办之者诚决解逅不如意便还就孤孤当与孟德决之时刘备为操所破遣诸葛亮诣权权遂遣瑜及程普等与备并力逆操遇于赤壁时操军众已有疾病初一交战操军败退引次江北瑜步将黄盖曰今寇众我寡难与持久然观操军方连船舰首尾相接可烧而走也乃取蒙冲斗舰数十艘实以薪草膏油灌其中裹以帷幕上建牙旗先书报操欺以欲降又豫备走舸各系大船后因引次俱前操军吏士皆延颈观望指言盖降盖放诸船同时发火时风盛猛延烧岸上营落顷之烟炎张天人马烧溺死者甚众操军败走还屯南郡权拜瑜偏将军领南郡太守以下隽汉昌浏阳州陵为奉邑屯据江陵刘备以左将军领荆州牧治公安备诣京见权瑜上疏曰刘备以枭雄之姿而有关羽张飞熊虎之将必非久屈为人用者愚谓大计宜徙备置吴盛筑宫室多其美女玩好分此二人各置一方使如瑜者得挟与攻战大事可定也今猥割土地以资业之聚此三人俱在疆场恐蛟龙得云雨终非池中物也权以操在北方当广揽英雄又恐备难卒制故不纳是时刘璋为益州牧外有张鲁寇侵瑜诣京见权曰今曹操新折衄方忧腹心未能与将军连兵相事乞与奋威俱进取蜀得蜀而并张鲁因留奋威固守其地与马超结援瑜还与将军据襄阳以戚北方可图也权许之瑜还江陵为行装道于巴丘病卒 【所卒之处应在今之巴陵与前所镇巴丘名同处异也】 两男一女女配太子登男循尚公主拜绮都尉有瑜风　王导字茂弘光禄大夫览之孙也少有风鉴识量清远年十四陈高士张公见而奇之曰此儿容貌志气将相之器也入朝为秘书郎时有洛阳人戍边五年不反所聘妻父母更以女予他族女不欲行父母强之登车生一子终悒悒成疾以死踰年前夫归闻其家说如此便往发墓开棺视之女还活起与前夫归其家后夫讼于县县闻之府河南尹上其事诏廷臣议咸不能决导曰此非常事不得以常理断之女宜还前夫诏是其议元帝为琅邪王与导素相亲善导知天下已乱遂倾心推奉会帝出镇下邳请导为安东司马及徙镇建康吴人不附居月余士庶莫有至者导患之会上已观禊帝乘肩舆具威仪导与兄敦及诸名胜皆骑从吴人纪瞻顾荣皆江南之望窃觇之相率拜于道左帝使导躬造荣等皆应命而至由是吴会风靡百姓归心俄而洛京倾覆中州士女避乱江左者十六七导劝帝收其贤人君子与之图事时荆扬晏安户口殷实导为政务在清静朝野倾心号为仲父帝从容谓导曰卿吾之萧何也晋国既建以导为丞相军谘祭酒桓彝初过江见朝廷微弱谓周凯曰我以中州多故来此欲求全活而寡弱如此将何以济忧惧不乐往见导极谈世事还谓顗曰向见管夷吾无复忧矣于时军旅不息学校未修导上书请兴复道教令朝之子弟入学帝从之语见学校志及帝登尊号百官陪列命导升御床共坐导固辞曰若太阳下同万物苍生何由仰照乃止刘隗用事导渐见疏远任真推分澹如也王敦反刘隗劝帝悉诛王氏导率群从昆弟子侄二十余人每旦诣台待罪帝召见之导稽首谢曰逆臣贼子何世无之岂意今者近出臣族帝跣执其手曰茂弘方托百里之命于卿是何言邪乃诏曰导以大义灭亲可以吾为安东时节假之及敦得志加导守尚书令初西都覆没四方咸劝进于帝敦惮帝贤明欲更议所立导固争乃止及此役也敦谓导曰不从吾言几致覆族导犹执正议敦无以夺元帝爱琅邪王裒将有夺嫡之议以问导导曰立子以长且绍又贤不宜改革帝犹疑之导日夕陈谏故太子卒定明帝崩导复与庾亮等同受遗诏共辅幼主石勒侵阜陵加大司马假黄钺出讨之军次江宁帝亲饯于郊俄而贼退庾亮将征苏峻导曰峻猜险必不奉诏且山薮藏疾宜包容之固争不从既而难作六军败绩导入宫侍帝峻以导德望不敢加害使以本官居已之右未几逼乘舆幸石头导争之不得使参军袁耽潜诱峻将路永谋奉帝出奔义军而峻卫御甚严事遂不果导乃携二子随永偕奔白石及贼平宗庙宫室并为灰烬温峤议迁都豫章三吴之豪清都会稽二论纷纭未有所适导曰建康古之金陵旧为帝里又孙仲谋刘玄德俱言王者之宅古之帝王不以丰俭移都苟思卫文大帛之冠则无往不可若不绩其麻则乐土为虚矣且北寇游魂同我之隙一旦示弱窜于蛮越求之望实惧非良计今特宜镇之以静群情自安由是峤等谋并不行导有羸疾不堪朝会帝数幸其府后令舆车入殿石季龙 【原阙六十二行】 
(阙漏)
各得所任常疑刘牢之不可独任王味之不宜专城牢之既以乱终而味之亦以贪败识者服其知人安虽受朝寄然东山之志始末不渝每形于言色造泛海之装欲须经略粗定自江道还东雅志未就遇疾还都闻当舆入西州门怅然谓所亲曰昔桓温在时吾常惧不全忽梦乘温舆行十六里见一白鸡而止乘温舆者代其位也十六里止今十六年矣白鸡主酉今太岁在酉吾病殆不起乎乃上疏逊位薨年六十六帝临于朝堂三日赠太傅谥曰文靖葬加殊礼依大司马桓温故事详见晋史
　　　　温峤
字太真司徒羡弟之子聪敏有识量博学属文以孝悌称于邦族年十七州郡辟召皆不就平北大将军刘琨妻峤之从母琨请为参军与讨石勒有功迁右司马元帝初镇江左琨谓峤曰昔班彪识刘氏之复兴马援知汉光之可辅今晋祚虽衰天命未改吾欲立功河朔使卿延誉江南子其行乎对曰峤虽无管张之才而明公有桓文之志欲建匡合之功岂敢辞命乃以为左长史檄告中外奉表劝进峤既至引见具陈琨忠诚志在效节因说社稷无主天人系望辞旨慷慨举朝属目帝器而嘉焉王导周顗谢鲲庾亮桓彝等并与亲善于时江左草创纲维未举峤殊以为忧及见王导共谈讙然曰江左自有管夷吾吾复何虑除散骑侍郎固让不拜苦请北归葬母不许迁太子中庶子太子与为布衣交数陈规讽又献侍臣箴时太子起西池楼观颇为劳费峤上疏以为朝廷草创巨寇未灭宜应俭以率下务农重兵太子纳焉王敦举兵内向六军败绩太子将自出战峤执鞚谏曰臣闻善战者不怒善胜者不武如何万乘储副而以身轻天下太子乃止明帝即位拜侍中转中书令甚为王敦所忌因请为左司马敦阻兵不朝多行陵纵峤谏敦曰昔周公之相成王劳谦吐握岂好勤而恶逸哉诚由处大任者不可不尔而公自还辇毂入辅朝政阙拜觐之礼 【原阙三十一行】 
(阙漏)
□□□□□□陈峻罪状有众七千洒泣登舟未发侃复召兵还峤与侃书曰仆与仁公并受方岳之任安危休戚理既同之进当为大晋之忠臣退当以慈父雪爱子之痛今出军既缓复召兵还人心乖离是为败于几成也峻时杀侃子瞻由是侃激励遂率所统与峤亮同赴京师戎卒六万旌旗七百余里直指石城次于蔡洲侃屯查浦峤屯沙门浦祖约据历阳与峻为首尾见峤等军盛谓其党曰吾本知峤能为四公子之事今果然矣峻闻峤将至逼大驾幸石头时峻军多马南军仗舟楫不敢轻与交锋用将军李根计据白石筑垒以自固使庾亮守之贼步骑万余来攻不下而退追斩二百余级峤又于四望矶筑垒以逼贼曰贼必争之设伏以逸待劳是制贼之一奇也既而义军屡战失利峤军食尽陶侃怒曰使君前云不忧无将士惟得老仆为主今数战皆北良将安在荆州接胡蜀二方仓廪当备不虞若复无食仆便欲西归更思良筹殄贼未为晚也峤曰不然自古成监师克在和光武之济昆阳曹公之拔官渡以寡敌众仗义故也峻约小竖为海内所患今曰之举决在一战峻勇而无谋藉骄胜之势自谓无前今挑之战可一鼓而擒奈何舍垂立之功设进退之计且天子幽逼社稷危殆四海臣子肝脑涂地峤等与公并受国恩是致命之日事若克济则臣主同祚如其不捷身虽灰灭不足以谢责于先帝今之事势义无旋踵若骑猛兽安可中下哉公若违众独反人心必沮沮众败事义旗将回指于公矣侃无以对遂留不去峤于是创建行庙广设坛场告皇天后土祖宗之灵亲读祝文声气激扬涕流覆面三军莫能仰视其日侃督水军向石头亮峤等率精勇一万从白石入挑战时峻劳其将士因醉突阵马踬为侃将所斩峻弟逸及子硕婴城自固峤乃立行台布告天下贼将匡术以台城来降为逸所攻求救江州别驾罗洞曰今水暴长救之不便不如攻榻杭榻杭军若败术围自解峤从之遂破贼石头军奋威长史滕含抱天子奔于峤船时侃虽为盟主而处分规略一出于峤及贼灭拜骠骑将军开府仪同三司散骑常侍封始安郡公邑三千户卒年四十二江州士庶闻之莫不相顾而泣赠侍中大将军持节都督剌史余如故谥曰忠武祠以太牢详见晋史
　　　　陶侃
字士行本溧阳人吴平徙家庐江之浔阳庐江太守张夔召为督邮领枞阳令察孝廉至洛阳张华与语异之除郎中刘弘为荆州刺史辟乱为南蛮长史遣讨张昌破之以母忧去职服阕参东海王越军事江州剌史华轶表侃为扬武将军元帝加侃奋威将军迁龙骧将军武昌太守王敦忌侃左迁广州剌史在州无事朝运百甓于斋外暮运于斋内人问其故答曰吾方致力中原过尔优逸恐不堪事其励志勤力皆此类太兴初进号平南将军都督交州军事王敦反诏侃以本官领江州剌史寻转督湘州敦得志上侃复本职加散骑常侍录前后功进号征南大将军开府仪同三司敦平迁都督荆雍益梁州诸军事领护南蛮校尉征西大将军荆州剌史侃性聪敏勤于吏职阃外多事千绪万端罔有遗漏远近书疏莫不手答笔翰如流未尝壅滞引接疏远门无停客常语人曰大禹圣者乃惜寸阴至于众人当惜分阴岂可逸游荒醉生无益于时死无闻于后是自弃也诸参佐或以谈戏废事者命取其酒器蒲慱之具悉投之于江吏将则加鞭朴曰樗蒲者牧猪奴戏耳老庄浮华非先王之法言不可行也君子当正其衣冠摄其威仪何有乱头养望自谓宏达邪造船木屑皮竹头悉令举掌之咸不解所以后正会积雪始晴听事前犹湿于是以屑布地皮桓温伐蜀又以竹头作钉装船其综理微密皆此类苏峻作逆京都不安侃子瞻与卞壶等皆死难平南将军温峤要侃同赴朝廷推为盟主以峻杀瞻重遣书以激怒之便戎服登舟瞻丧至不临与温峤庾亮俱会石头诸军即欲决战侃独谓贼盛不可争锋当以岁月智计擒之峤等累战无功侃仍屯查浦监军部将李根建议请立白石垒曰查浦地下又在水南唯白石峻极险固可容数千人贼来攻不便灭贼之术也侃从之夜修晓讫贼见垒大惊贼攻大业垒侃将救之长史殷羡曰若遣救大业步战不如峻则大事去矣但当急攻石头峻必救之而大业自解侃又从羡言峻果弃大业而救石头诸军与峻战阵陵东督护竟陵太守李阳部将彭世斩峻于阵贼众大溃峻弟逸复聚众侃与诸军斩逸于石头初峻之反由于庾亮亮之奔也惧侃致讨用温峤谋诣侃拜谢侃遽止之曰庾元规乃拜陶士行邪王导入石头城令取故节侃笑曰苏武节似不如是导有惭色使人屏之侃旋江陵寻拜侍中大尉加羽葆鼓吹改封长沙郡公邑二千户赐绢八千疋加都督交广宁七州军事以江陵偏远移镇巴陵苏峻将冯铁杀侃子奔于石勒勒以为戍将侃告勒以故勒召而杀之寻以讨郭默诏侃都督江州领剌史增置左右长史司马从事中郎四人掾属十三人移镇武昌疾笃上表逊位遣左长史殷羡奉送所假节麾幢曲盖侍中貂蝉太尉章荆江州剌史印传棨戟以后事付右司马王愆期舆车出就船明日薨于樊溪时年七十六追赠大司马假密章祠以太牢策谥曰桓详见晋史 【晋征士潜字渊明即侃曾孙尝为建镇军参军宋高祖王业渐隆不复肯任由彭泽令弃官隐庐山云】 曹彬字国华真定灵寿人父芸成德军兵马使彬始生周岁日父母以百翫之具罗于席观其所取彬左手持干戈右手取俎豆斯须取一印他无所视人皆异之既长气质淳厚汉干佑中为成德牙将周太祖贵妃张氏彬之从母也由是得隶世宗帐下补供奉官累迁西上阁门使出使吴越讫事即行不受私觌迁引进使宋兴迁客省使伐蜀之役彬以客省使监归州路行营刘光毅军峡中郡县悉下诸将皆欲屠城杀降彬独任恕而戢下所至悦服拜宣徽南院使义成军节度使太祖伐江南以彬将行营之师彬分兵由荆南顺流而东破峡口砦进克池州连克当涂芜湖二县驻军采石矶作浮梁跨大江以济师大破其军于白鹭洲进次秦淮江南水陆十万陈于城下大败之进围金陵李煜遣徐铉奉表诣阙乞缓师彬亦缓攻取冀煜归服使人谕之曰事势如此所惜者一城生聚若能归命策之上也城垂克彬忽称疾不视事诸将皆来问疾彬曰余之病非药石所愈惟须诸公诚心自誓以克城之曰不妄杀一人则自愈矣诸将许诺共焚香为誓明日称疾愈遂克金陵城中按堵李煜与其臣百余人诣军门请罪彬慰安之待以客礼自出师至凯旋士众畏服无轻肆者及入见以榜子进称奉敕江南干事回其谦恭不伐如此初彬之总师也太祖谓曰俟克李煜当以卿为使相副帅潘美豫以为贺彬曰不然是行也仗天威遵庙谟乃能成事吾何功哉况使相极品乎美曰何谓也彬曰太原未平尔已而还朝献俘太祖曰本除卿使相然刘继元未下姑少待之既闻此语美窃视彬微哂太视觉之遽诘所以美不敢隐遂以前对太祖亦大笑乃赐彬钱二十万彬曰人生何必使相好官亦不过多积金钱耳未几拜枢密使忠武军节度使太宗即位加同平章事从平太原加兼侍中罢为天平军节度使封鲁国公起为侍中武宁军节度使徙镇平卢真宗即位拜同平章事枢密使咸平二年被疾真宗亲视临问手为和药赐白金万两问以后事对曰臣无事可言二子璨与玮材器有取臣若内举皆堪为将真宗问以优劣对曰璨不如玮薨年六十九赠中书令以孙女皇后恩追封济阳郡王谥武惠与赵普配享太祖庙廷此亦有庙
　　　　吕颐浩
字符直本沧州乐陵人五世祖因官家于齐州颐浩登宋绍圣元年进士第初调北京成安尉密州司户以李清臣荐除大名府国子监博士未几改邠州教授历宗阙博士通判延□□浙提举茶盐提举河北东路常平河北转运判官召为太府少卿除转运副使升都转运使奉法称职宣和四年童贯用兵燕蓟徽宗命颐浩为转运使颐浩条奏河北燕山路危急五事忤旨罢职金国渐生衅端前后反复邀求不已徽宗悟前日之言复颐浩官金人入燕山公与蔡靖以下文武官三百余员皆为金人所执与蔡靖李与权沈管等随行至东京城下得还朝廷再差为河北都转运使力辞挈家居扬州建炎元年五月高宗即位于南京召颐浩赴行在以病辞免先致书宰执大略谓敌人诡诈不情贪婪无厌与契丹相持二十年今岁讲和明年大战前后反复卒吞契丹今日之势讲和亦不可恃欲战则力不逮若非迁避更无上策议者多以谓銮舆南渡必失中原是大不然赤壁之战魏强吴弱然而魏武大衄者江淮之间沮洳之地又有长江之险非北人用重兵之利此吴所以胜也战胜则势张岂有失中原之理哉议者又曰金人既能渡大河岂不能渡大江是亦不然黄河水狭霜降之后水面不过一二里又无水战之具北兵渡河所以不能制大江则不然水面阔远狭处不下七八里若于南岸豫习水战俟其半渡以轻舟战舰顺流而下顷刻追及虽百万之师可挫也且以夏人号善用兵与我师相持每迭胜迭负我师未尝如今日败衄者以泾原环庆等路皆山险之地非骑兵所利故也自金人犯边我师遇之不待接战而辄奔溃盖平原旷野步不能抗骑故也愚谓宜迁避者以三十年来童贯谭稹掌兵军政尽坏赏罚不明人无斗志必先革此弊然后可以语战兼自金人连年入侵官私马劫掠已尽步人之势终难抗骑霍去病传云自后更不议伐匈奴者以无马故也岂可不鉴哉今防秋在近机事宜密梁宋间诸州环地千里城壁不固虽欲增修不可及矣愿先迁宗庙于江外大驾且驻南京万一有警速驾南来江淮地热马无秆草彼必不能久留竣彼既往我复北去亦未为失计兵法所谓彼入我出彼出我入兹诚今日备御之策惟速图之不可缓也差知扬州高宗南幸召对奏札略云臣窃观天下之势以拨乱为急务成败安危系于施设臣不敢远引尧舜三代昔周世宗当中国残弊之后王朴献策曰唐失道而失吴蜀晋失道而失幽并观所以失之之由知所以平之之术在反唐晋之失而已今陛下鉴前之失必先进贤退不肖以清具时用能去不能以审其材息信号令以结其心赏功罚罪以尽其力恭俭节用以丰其财徭役以时以阜其民待其仓廪实财用足人安将和则有必取之势无不成之功矣旬余再进札云淮南两路北距海南阻江土地膏腴形势雄胜臣尝谓强可以使之弱弱可以致之强昔汉高祖与项氏相持百战百败然垓下之役一战遂成帝业越王兵败栖于会稽卑辞厚礼养兵蓄锐有待而发一战遂收霸功然则陛下驻跸淮甸岂非天意所以资陛下兴王业乎伏愿聚精会神苦心尝胆期于除祸乱致太平实万世无疆之休也除户部侍郎兼知扬州明年三月进户部尚书剧贼张遇等众数万自上江顺流而下破太平真州屯金山寺虽受招安而不卸甲四向焚劫命颐浩节制诸大将往图之颐浩设砦杨子桥单骑入贼中访得刘彦者为遇画谋令不卸甲令壮士捽彦庭下截其两足钉于杨子桥柱余党震恐即日卸甲纳官散被虏之民三四万人得被虏妇人五六千人奏给钱米召人识认皆不失所是年十二月改吏部尚书被旨陈备御十策一曰收民心二曰定庙筭三曰料彼已四曰选将材五曰明斥堠六曰训强弩七曰分器甲八曰备水战九曰控浮桥十曰审形势累数万言颐浩久在西北极边谙知敌情料金人必犯淮南屡乞先辇左藏库物过江及献守淮之策甚备宰执不从明年二月三日金人逼扬州车驾仓卒南渡颐浩与礼部侍郎张浚联镳追及上于瓜州仅得渡江至秀州除资政殿学士同签书枢密院事江淮两浙制置使引羸□□人扼扬子江沿路召募溃散得四五千人屯田江府之北枕江下砦与金人对岸相持颐浩遂被甲乘轻丹于江中往来督责军将官以舟济渡江北被掳逃归官员士庶军兵家小及选募敢死之士过江过夜烧劫敌砦又分遣兵将沿江上下招集溃兵金人北去命颐浩兼领江宁军府事忽有赦书至人情汹汹颐浩之子摭时任两浙漕属遣人赍蜡弹报苗傅刘正彦反叛擅废立状颐浩曰此不戴天之雠也即上表请皇帝复位遣属官奉议郎李承造往镇江约刘光世往平江府约张浚韩世忠张俊等同起兵讨贼官属持不可颐浩不听子摭及家属在杭州苗傅令归朝官马柔吉监守之公亦不顾兵至常州傅正彦差使臣赍状具道本末云朝廷已留知枢密院阙以待公来颐浩斩其使督进兵行至望亭张浚自平江来见同议讨贼撰檄书声傅立彦废立专杀之罪抵临平山贼将苗翊率步骑万余人迎击官军颐浩督韩世忠血战大破之贼皇骇率众南遁高宗复位颐浩除宣奉大夫尚书右仆射一行官吏将佐等第推恩时建炎三年四月也寻迁左仆射与张浚密谋诛范琼一军帖然时金人离淮甸未久盗贼群起李成据宿泗斩赛薛庆裴渊等寇掠通州淮楚京城隔绝山东河北诸路命令不通颐浩奏置三省枢密院赏功司应自军兴以来诸路立功将校借补等人并许缴元立功干照自陈随宜推恩补转官资又诸大将多乞空名告札军前书填与亲旧伎术无功之人致名器太轻无以激劝公奏今后更不给降若实有功勋之人各具名保奏从朝廷推恩庶辈侥冒是年九月探报金兵南来朝议遣兵守淮分屯建康府等处控扼江上隆佑太后前期往江西颐浩奏留六宫乞驾幸淛西号令江淮大略谓汉高祖唐太宗之取天下未尝一日宁居黥布作乱是时谋臣猛将固不乏人然高祖不惮亲往太宗曰吾经营天下所至处买饭而食僦舍而宿今陛下便鞭马精驰射盖天之所授将以拨乱安忍燕处清闲坐废白日臣侵寻老境常恐功业不成抱恨泯灭望询近臣察其可否然后奋发独断施行十月金人渡江破杭州欲逼行在颐浩忧愤不知所为遂献航海之计帝自明州登海船越温州会金人已回镇江韩世忠以舟师扼江路金人不得济公力请车驾回幸淛西下亲征之诏亟以锐兵策应世忠交击之以擒乌珠时人心不乐淛西之行又中丞赵鼎谓车驾未可北去竟失机会颐浩罢相除镇南军节度使开府仪同三司充醴泉观使未几被命充江东安抚制置大使兼知池州力辞弗许仍令过阙奏事颐浩入见奏曰臣近自海道北来伏见朝廷聚集海船在明州岸下窃虑车驾欲为避敌之备夫避敌之计固不可不预办然备战之计尤不可缓望鉴去年敌骑追袭之事选兵五万分为两项一屯浙西一往饶信分据水乡或据山险邀其追袭之路使将士戮力如明州城下之战则战无不胜矣万一金人今冬不渡江则于明年四五月间遣兵二万由海道趋登州以摇青齐别遣兵二万由淮阳军徐州以图濮郓金人用兵深忌夏月我乘其忌而攻之此必胜之道且中国衰弱其势已甚自淮以北皆非我有士大夫苟目前之安习太平时骄堕不掁之气殊无北向以争天下恢复中原之心此臣所以感慨流涕而不能已也时大冠李成遣将马进围江州守臣以蜡弹告急颐浩曰江州乃池州上流江破则池不可保节度使杨惟忠有兵七千人屯饶州颐浩请惟忠同解江围自饶州乘舟趋南康遣大将巨师古往江州城下贼设伏夹击师古兵溃惟忠与颐浩渡江避贼具奏众寡不敌乞济师得王（王燮）军二万人再趋左蠡下砦会淮南崔增有兵八千人皆习水战颐浩令与（王燮）引兵与李成战于湖口大败之江州守臣以粮尽弃城去贼据江州颐浩曰我为江东帅今不竭力御贼则一路皆为贼境遂置砦左蠡江岸前后数十战贼失利颐浩兵益振朝廷遣张俊由江西洪州路讨贼颐浩分遣王（王燮）军会俊与贼大战贼兵败走成与马进仅以身免拜尚书左仆射颐浩初自左蠡班师回鄱阳而巨寇张琪李捧引兵五万人犯饶州邦人皇骇颐浩召爱将阎皋等自画战图授之皋等方出城五里而贼锋已至前军张守忠失利少却贼恃众轻犯中军皋力战而崔邦弼姚端两军翼击之贼大败走饶人安堵绘颐浩像祠于郡中颐浩再入朝言今天下之势先平内冠然后可以御外系乞随贼寇之大小分遣兵将官以金字牌招安不听命者加兵剿除诸路盗贼略平颐浩奏敌人今年既不渡江则诸事可以措手愿先定驻跸之地据都会之要使号令易通于川陜将兵顺流而可下漕运不至于艰阻然后速发大兵一往江西湖南以平群寇一往池州至建康府处置已就招安之人明年民得专事耕桑则大江以南在我之根本立矣然后乘大暑之际命刘光世渡淮由淮阳军入沂密以摇青郓命张俊由汉中府入绛州以撼河东乘两路民心怀宋之时知王师有收复中原之意则中兴之业可觊若不速为之逡巡过春夏则金人他日再来不惟大江以南我之根本不可立而日后之患不可胜言矣又奏人事可为者二天时可为者二昨自扬州之变兵甲器械十失八九今张俊军有众三万全装甲万余副刀鎗弓箭皆足韩世忠众四万张守忠军二万三千王（王燮）有众一万三千虽不如张俊军尽皆精锐亦非前日怯懦之比刘光世有众四万虽老弱冗散者众亦可得精锐二万人神武中军杨沂中有兵万人此外又有神武后军陈思恭不下万人御前中锐如崔增张守忠赵琦徐文姚端等军亦二万人上考太祖皇帝取天下正兵不过十万今日有兵十六七万器械足用何惮而不为臣所谓人事可为者一也建炎绍兴大盗纵横邓庆寇广东李敦犯虔告邵清扰通泰张琪劫徽饶李氏破江瑞范汝为据建剑马友李横孔彦舟曹成张用刘超等散处江南为害于荆湖等路朝廷枝梧不服今则悉已扑灭民得安业臣所谓人事可为者二也金人南牧以来我师望尘奔溃莫敢婴其锋而近年张俊克捷于明州韩世忠扼敌于镇江陈思恭邀击于长桥张荣大捷于淮甸良由敌人窥觊中原黎民争奋人有战心天意殆将悔祸臣所谓天时可为者一也金人命刘豫僣位尽以中原付之不欲南来而豫烦碎不知为国之体虽三尺童子知其不能立国况兵不如我精将不如我能胜负固可料矣观宇文虚中密奏虽未能尽信然敌骑连年不至淮甸岂无牵制之故哉臣所谓天时可为者二也江浙等路连失耕殖兼苦水旱米价翔涌每斗一贯至二贯今年丰收米斗不及五六百江上诸州米斗三四百臣所谓天时可为者三也今韩世忠已到行在愿令世忠及浚与臣等商议决策北向明年三月令韩世忠由宿州南京以入刘光世由徐曹诸州路以入又于明州留海船三百只令范温阎皋乘四月间南风北去径取登莱凡此数路有粮可因而登莱尤有积蓄大兵既集刘豫必北走所得州郡择逐州豪杰守之初则示以羁縻之义过则以为后图虽敌人来年秋冬间必争其地然彼出我入此兵法也扰之数年中原必可以复贾宜曰日中必（上蔧下火）操刀必割舍此机会而不乘后欲追悔何可及耶今有兵十六七万费用不赀朝廷竭力经营钱粮常苦不办旷日持久必取于民民怨众离乃自困之道祸乱之所起可不慎哉又今日战兵其精锐者皆中原之人数年之后消磨寖少异时虽欲举事势必不能可为深惜者也上嘉纳以颐浩都督诸路诸军事总师北向至镇江病虐踰月遣中使召还乞归致政以镇南军节度使开府仪同三司充醴泉观使寓居台州是年冬以边防机事奏曰豫贼不知用兵之策而金酋狃于常胜不知虑敌深入吾境此天亡之时愿陛下于此冱寒敌人弓健马壮之际且敕诸将固守江岸俟其粮尽欲退并力追袭此万全之策金人大酋如罗索楝摩国王斡里雅布皆已物故今次南来者达兰郎君四太子臣在燕山府皆尝闻之达兰有谋而怯战四太子乏谋而粗勇然四太子所统部曲比之达兰多而精锐四太子所向尤宜堤防也上降诏奖谕数日又诏问以攻战之利守备之宜颐浩条十事上之一论用兵之策二论彼此形势三论举兵之时四论分道进兵之策五论运粮供军六论大兵进发日乞圣驾驻跸镇江七论经理淮甸八论机会不可失九论舟楫之利十论并课独断是年十二月除荆湖南路安抚制置大使兼知潭州湖南荒岁之后群寇窃发公悉平之明年十一月除少保充两浙西路安抚制置大使兼知临安府行宫留守是时车驾□□□□省百司庶务浩穰颐浩决事明敏而号令严重豪右震慑日纔过午讼庭已寂然无事凡民间冤抑有数十年不能雪如医僧有谋杀妇人者悉按置于法辇毂之下政若神明绍兴八年诏还临安除少傅镇南定江军节度使充江南东路安抚制置大使兼知建康府行宫留守固辞依前少保镇南军节度使充醴泉观使成国公免奉朝请九年二月召赴行在所赐札云朕以河南新复境土陜西最为重地惟卿旧弼元臣威望素着欲勤卿往调护诸将拊循遗民当体朕意趣装亟来以济事机毋为辞避常礼颐浩奏曰金人窥觊中原去而复来交兵累年未见宁息今者无故割新黄河河南之地与我岂无意哉望与执政大臣子细商量及契勘陜西一路自割尸禹我朝以来诸路师臣守臣曾与未曾申发到文字分遣臣僚迤逦前去访问职位姓名传宣抚问其鄜延环庆泾原秦凤熙河路帅臣仍许以久任之意庶几不致疑贰稍俟定迭徐为后图兹今日之上策也又奏陜西利害今日所系国体甚重若一触事机必贻后悔如张中孚等未见向背赵彬又系曲端门客本一书生其人尤为桀点望留圣虑公力疾造朝丞相秦桧被旨同参政孙近李光到寓所问疾得请扶病东归除少传致仕毙年六十九赠太师追封秦国公谥忠穆子五人抗摭极搢撝孙八人曾孙十人
　　　　张已
南轩先生张已名栻字敬夫广汉人丞相魏国公浚之子也高宗南渡浚与吕颐浩平苗傅刘正彦有大功以枢密使宣抚川陜败于富平继督师江淮以用吕祉夫郦琼等军晚岁以右相视师江淮朝眷特重会考宗受禅慨然有兴师恢复中原之志命栻以右承务郎直秘阁充宣抚都督机宜文字栻早从南岳胡仁仲先生问学得河南程氏论经与旨玩索讲评践行体验十余年间充实光大皆可设施见于行事而魏公以身任天下安危许公之心皓首不渝栻在幕府温凊之余内赞密谋外参庶务其所综画老于班列者皆自以为不及尝以军事入奏始得见上即进言曰陛下上念宗社之雠耻下闵中原之涂炭愓然于中而思有以振之臣谓此心之发即天理之所存也诚愿益加省察而稽古亲贤以自辅焉无使其或少息也则不惟今日之功可以必成而千古因循之弊亦庶乎其可革矣上异其言盖于是始定君臣之契己而忠献公去位用事者遂罢兵讲和金人乘其隙纵兵淮甸中外大震而庙堂犹主和议至敕诸将毋得以兵向敌时忠献公已即世公不胜君亲之念甫毕藏事即拜疏言吾与金人乃不共戴天之雠向来朝廷虽亦尝兴缟素之师然玉帛之使未尝不行乎其间是讲和之念未忘于胸中而至诚恻但之心无以感格乎天人之际此所以事屡败而功不成也今虽重为群邪所误以蹙国召寇然亦安知非天欲以是开圣心哉谓宜深察此理使吾匈中了然无纤芥之惑然后明诏中外公行赏罚以快军民之愤则人心悦士气充而敌不难却矣继今以往益坚此志誓不言和专务自强虽折不挠使此心纯一贯彻上下则迟以岁月亦何功之不成哉疏入不报后六年以补郡临遣见上首进明大义正人心之说明年召还上问曰卿知敌中事乎对曰敌中之事臣虽不知然境中之事则知之详矣窃见比年诸道水旱民贫日甚而国家兵弱财匮官吏诞谩不足倚仗正使彼实可图臣惧我之未足以图彼也今日但当下哀痛之诏明复雠之义显绝金人不与敌使然后修德立政用贤养民选将帅练甲兵通内修外攘进战退守以为一事且必治其实而不为虚丈则必胜之形隐然可见虽有浅陋畏怯之人亦且奋跃而争先矣上嘉叹面谕当以卿为讲官时还朝未棋岁而召对至六七公感上非常之遇知无不言大抵皆修身务学畏天恤民抑权幸屏谗谀之意至论复雠之义则反复推明所以为名实之辨者益详于是宰相近幸益惮公合中外之力以排之而公去国矣盖公自是退居三年更历两镇虽不复得闻国论而蚤夜孜孜反身修德爱民讨军以俟国家扶义正名之举尤极恳至天子尝赐手书褒其忠实将复大用之而公已病病亟且死犹手疏劝上以亲君子远小人信任防一已之偏好恶公天下之理以清四海克固丕图若眷眷不能忘者写毕缄付府僚驿之上有顷而绝公为人坦荡明白表里洞然诣理既精信道又笃其乐于闻过而勇于徙义则又奋厉明决无毫发滞吝意以至疾病垂死而口不绝吟于天理人欲之间则平日可知也常有言曰学莫先于义利之辨义也者本心之所当为而不能自己非有所为而为之者也一有所为而后为之则皆人欲之私而非天理之所存矣呜呼至哉言也其亦可谓广前圣之所未发而同于性善养气之功者欤公在建寅干父谋国之暇尝游城南天禧寺竹间爱其清邃扫室读书名曰南轩后人因建祠焉朱文公赞曰扩仁义之端至于可以弥六合谨善利之判至于可以析秋豪拳拳乎其致主之切汲汲乎其干父之劳仡仡乎其任道之勇卓卓乎其立心之高知之者识其春风沂水之乐不知者以为湖海一世之豪彼其扬休山立之姿既与其不可传者死矣观于此者尚有以卜其见伊吕而失萧曹也耶嘉定八年赐谥曰宣景定二年正月从祀大成殿
至大金陵新志卷十三下之上
元　张铉　撰
　人物志
　　列传
　　　治行
　　　　史崇
字伯勤家世杜陵东汉建武中景迁右将军青冀二州刺史加骠骑将军封溧阳县侯天下既宁诏遣公侯皆就封崇褰帷莅政求民之瘼治尚宽简不威而化畋渔相逊桑梓成阴年七十九赠司空使持节徐兖二州剌史谥曰壮侯子孙因家溧阳遂为县人奕世济美里俗呼崇为史祖庙貌至今存焉子颢字叔升袭爵年七十谥曰文颢子茅字德英元初三年袭爵除尚书迁侍中转镇西将军雍州牧宰治得宜宽猛相济声誉播于歌咏年六十七谥曰顷芳子洽字君普袭爵除河内太守转司隶校尉雍州剌史羽仪当世骨鲠一时年八十一谥曰戴洽子泽字素广袭爵除左郎将转上郡太守迁御史大夫正色立朝贵戚敛手年七十一谥曰节泽子铉字安鼎建元四年袭爵改封兰山侯迁冀州剌史崇本抑末章程具举年八十五谥曰康铉子藻字睿文精究庶事明察枉直下无间言史嵩字仁基崇之裔孙仕吴为平越中郎将苍梧郁林二郡太守封抚陵侯崇裔孙又有曰懿者吴征者将军陇西太守曰爽者晋冠军将军北中郎将五兵尚书从吴归晋本国大中正零陵郡公曰韶者交州属国都尉阳羡侯曰楚者晋建安太守安吉伯曰晃者晋轻车将军南蛮校尉长沙太守曰璜者晋苍梧太守曰隐者晋尚书侍御史曰渊者晋尚书左民郎江阳太守秭县侯曰谅者晋琅邪王府主簿平苏峻租约有功封常安侯曰琬者晋散骑常侍轻车将军都亭侯曰陵者晋左中郎将御史中丞豫章太守曰援者晋轻车将军西中郎将史光字伯朗崇裔孙仕晋中书侍郎迁侍中皆称其职光子雅字叔安晋散骑常侍中书令陈留太守雅子辉字季明晋积射将军辉子畴字伯伦晋豫章太守畴子宪字景法晋主待以殊荣再不应命制书责诮起为尚书左民郎转建安太守兴利除害举善黜恶朝廷嘉之封山阴县侯在郡卒年七十二赠江州剌史史寔亦崇之裔以深阳人知溧阳县事盖扬吴天复二年也被牒云溧阳洛桥镇遏使知茶盐榷曲务银青光禄大夫检校刑部尚书兼御史大夫上柱国史寔誉驰乡里才达变通御边徼以多能缉兵戎而有术加以洞详稼稽善抚蒸黎赋舆深见其否臧案簿穷知其利病以久无宰尤藉招携俾分兼领之荣庶养新归之俗傥闻报政别议酬劳差兼知溧阳县事
　　　　潘干
字符卓陈国长平人楚太傅潘崇之末绪也察廉除溧阳长布政优优令仪令色矜孤颐耇重义轻利推泮宫之教反决拾之礼 【详见校官碑】
岑仲休者文本孙为溧水令时兄羲迁金坛令翔为长洲令皆有治绩宰相宗楚客语巡察御史无遗江东三岑后至商州剌史 【按岑君德政碑云名植宇德茂亦文本孙为润州句容令达时事明政理户口滋田畴辟优制加朝散大夫上柱国及遣使分行江东道黜陟使源干曜举之于是邑丞魏亘以下暨民立碑雍州录事张景毓文】
　　　　苏颂
字子容泉州晋江人仁厚恭谨喜怒不形于色自书契以来六艺之流百家之说至于图纬阴阳五行律吕风角算法山经本草无所不通尝议学校欲令所隶州课试诸生以学校为升俊之路议贡举先笃实而后文艺去封弥誊录之法使有司各依其素行之自州县始庶几复乡贡里选之遗范论上韪之庆历三年知江宁县建业承李氏后版籍舆图无法每有发敛府移追扰吏系缧于道颂曰此令职也府何与焉每因治诉旁问邻封丁产多寡悉得其详一日召乡老更定户籍民有自占不实者必曰汝家尚有某丁某产何不自言相顾而惊无敢隐者一县以为神明又为铲革蠹弊更设条教简而易行诸县取以为法他日诸令长造门领县民拜庭下谢曰此曹获免追逮皆公之赐也民有忿争者至诚喻以乡党宜相亲善意若以小忿而失欢心一旦缓急将何赖焉往往谢去或至半道思其言而归县以大治时监司王鼎王绰杨纮皆于部吏少所许可观颂施设曰非吾所及后相哲宗为时名臣
　　　　程颢
明道先生程子讳颢字伯淳其先河南人年十五六时奉父太中公 【讳（王向）】 之命师事濂溪周先生闻其论道遂厌科举业慨然有求道之志明于庶物察于人伦辨异端似是之非开百代未明之惑秦汉而下未有臻斯理也谓孟子没而圣学不传以兴斯文为已任进将觉斯人退将明之书不幸早世皆未及也其辨析精微稍见于世者学者之所传尔先生自弱冠应诏中进士第再调主江宁府上元县簿上元田税不均比他邑尤甚盖近府美田为贵家富室以厚价薄其税而买之小民苟一时之利久则不胜其弊先生为令画法民不知扰而一邑大均其始富者不便多为浮论欲摇止其事既而无一人敢不服者会令罢去先生摄邑事上元剧邑诉讼曰不下二百为政者疲于省览先生处之有方不阅月民讼遂简江圩稻田赖陂塘以溉盛夏塘堤大决计非千夫不可塞法当言之府府禀于漕司然后计功调役非月余不能兴作先生曰比如是苗槁久矣民将何食救民获罪所不辞也遂发民塞之岁则大熟江宁当水运之冲舟卒病者则留之为营以处曰小营子岁不下数百人至者辄死先生察其由盖计留然后请于府给券乃得食比有司文具饿已数日先生白漕司给米贮营中至者即与之食自是生全者大半措置于纤微之间而人已受赐先生尝云一命之士苟存心于爱物于人心有所济仁宗登遐遗制官吏成服三日而除三日之朝府尹率郡官将释服先生进曰三日除服遗诏所命莫敢违也请尽今日若朝而除之所服止二日耳尹怒不从先生曰公自除之某非至夜不敢释也一府相视无敢除者茅山有龙池其龙如蜴蜥而五色祥符中中使取二龙至中途中使奏一龙飞空而去自昔严奉以为神物先生尝捕而脯之使人不惑其始至邑见人持竿道旁以黏飞鸟取其竿折之教之使勿为及罢官舣舟郊外有数人共语自主簿折黏竿乡民子弟不敢畜禽鸟先生为政治恶以宽处烦而裕当法令繁密之际未尝从众为应文逃责之事人皆病于拘碍而先生处之绰然众忧以为甚难而德生为之沛然虽当仓卒不动声色方监司竞为严急之时其待先生率皆宽厚施设之际有所赖焉先生所为纲条法度人可郊而为也至其道之而从动之而和不求物而物应未施民而民信则人不可及也自上元移泽州晋城令寻以吕公着荐授太子中允权监察御史里行神宗素知先生名期以大用前后进说甚多大要以正心窒欲求贤育才为先不饰辞辨独以诚意感动人主尝言人主当防未萌之欲神宗俯身拱手曰当为卿戒之时王荆公安石日益信用先生每进见必为神宗陈君道以至诚仁爱为本未尝及功利荆公寖行其说先生意多不合事出必论列数月之间章数十上尤极论者辅臣不同心小臣与大计兴利之臣日进尚德之风寖衰荆公与先生虽道不同而尝谓先生忠信先生每与论事心平气和荆公多为之动而言路好直者必欲力攻取胜由是与言者为敌先生言既不行恳求外补神宗犹重其去上章及面请至十数不许遂阖门待罪神宗命执政除以监司复上章曰请罪复迁刑赏混矣累请得罢寻与外任虽任小官贤士大夫视其进退以卜兴衰哲宗嗣位召为宗正寺丞未行以疾终年五十有四士大夫识与不识莫不哀伤子三人端悫端懿端本元丰八年十月葬伊川先茔太师潞国公文彦博题其墓曰大宋明道先生程君伯淳之墓晦庵先生徽国文公朱熹赞曰扬休山立玉色金声元气之会浑然天成瑞日祥云和风甘雨龙德正中厥施斯普嘉定中赐谥曰纯淳佑初诏曰明道初元天于河南笃生大贤是似颜子故任承议郎宗正寺丞谥纯程颢德性粹甚天理浑然由明而诚有过化存神之妙自体达用有绥来动和之功使得相于熙宁苍生之神未艾朕每追惜之然诵其遗书如有用我期月而可真足以开万世之太平也爰济从祀仍锡追封以示褒崇可特封河南伯元统元年制加封豫国公弟伊阳伯颐洛国公
　　　　刘珙
字共父建安人宋靖康忠臣刘韐之孙知兴元府子羽之子韐帅真定有威名后为宣抚副使与守御事东京陷死于金营子羽佐张魏公浚宣抚川陜浚坐失地丧师夺官子羽亦被责安置白州赖吴玠以两镇节赎罪乃免珙登第补官绍兴末年金人渝盟珙由吏部员外郎充起居舍人权直学士院用兵诏檄一出其手词气激烈读者感励孝宗淳熙二年除建康留守值岁大旱首奏倚阁三等户夏税分遣官吏行田蠲租出官钱籴米数万斛借发常平米十余万石助赈饥民令州县勿征旧逋又奏禁上流郡县税米遏粜违者劾治之商贾辐凑谷价以平阖境数十万人无一人捐瘠者邻境州郡亦赖以济孝宗降诏奖谕再任以致仕去卒谥忠肃官民思之立祠绘祀 【详见祠祀志中】 珙在任始建明道先生祠朱文公撰记文公师屏山先生子翚乃子羽弟自韐以下忠孝之传世不乏贤而中兴以来循吏以珙为称首 【孝宗曰前宰执治郡往往不以职事为念陈俊卿在福州刘珙在建康于职事极留意治状着闻未可换易龚茂良等曰二人治郡事事皆有条理诚如升下所言又以破岭南寇李全功推赏孝宗曰近日儒者多高谈无实用卿则不然能为朝廷了事诚可赏也】
　　　　真德秀
字景元建宁人也少年中进士第召试博学宏辞科归建阳尽读朱文公诸书发挥天理人心之妙盖有及门而不尽得者诚意实德见者心服嘉定六年癸酉奉诏使金会大兵攻园燕京中原大乱不得达而回明年德秀上书请绝金人岁币 【略谓金人徙都于汴乃吾国之至忧盖大国之图灭金人犹猎师之志在得鹿鹿之所走猎必从之既能越三关之阻以攻燕岂不能绝黄河一带之水以趍汴臣恐秋风一生梁宋之郊已为战场今当乘金人之将忘而亟图自立之策乎抑幸其未亡而姑为自安之计乎夫用忠贤修政事屈群策收众心者自立之本也训兵戎择将师缮城池饬戍候者自立之其也以忍耻和戎为福以息兵思战为常积安边之金缯饬行人之玉帛金人尚存则用之于金人强敌更生则用之于强敌此苟安之计也陛下以自立为规模则国势日张人心日奋虽强敌骤兴不能为我患陛下以苟安为志向则国势日削人心日偷虽金敌仅存不能无外忧矣】 寻除江东计度转运副使八年两淛江东西旱蝗建康尤甚几济人之政皆以身当其劳合本道义仓及转般米数十万斛而厚其积因户部罢夏税之请以蠲其征取郡县官及寓公之贤以核其实大家勿劝分贫者粜乏者济已甚者辇粟赐之病者载药与之本之以河北救灾之议行之以青州之政栉风沐雨遍走二郡不足则开寄纳仓出官钱籴之吴中又不足则以翰苑橐中金益之不忍留都之不及则发私财以赈赡之讫事民益急则转粜为济赖以全活者数十万计广德守 【魏岘】 附会时好劾教授林庠德秀引咎以白其冤祷雨白鹭洲其应如响是岁以稔告捐金粟建明道书院设教一本于二程由是士知讲学时金人迁汴渐有南窥江汉之谋钱象祖史弥远等相继秉政边帅任董居谊贾涉李大东辈朝廷上下应文苟安德秀深忧之于驿遁附奏推本宁皇之仁一似仁祖而群臣般乐怠傲不异政宣者十事 【末谓天下之势犹长江大河上流决溃下流必无独宁之理今荆淮以北数百里间干戈抢攘马杂袭正如熊咆虎斗仅在藩坦之外而或者乃曰无预吾事彼其中心实不谓然姑欲架漏目前攫取名器爵禄而去至于宗社生灵之忧则使陛下独当之耳彼群臣为一身计可也陛下为人子孙任九庙之托奈何付安危于度外乎】 语意剀切上为感动其后守泉南帅豫章长沙三山惠民平盗尤多善政远人詟服天下唯恐其不入相更化立朝发刖大学得失与盛衰治乱存亡之义上为诏读校文入奏欢然接纳将举国听之而公薨矣自濂溪而下六君子扶持道统者皆未得显位于时惟公续斯道之脉晚始向用知皆以尧舜君民望之命参大政而不及拜君子有以知宋祚之不长矣今其著书立言存于世者羽翼考亭与其书并传卒赠太师谥文忠
　　　　陆子遹
陆子遹者会稽山阴人放翁务观之子弱冠登第所至莅政有能名嘉定十一年知溧阳县事始至即兴学校以明教化锄强梗以植善良审听断恤鳏寡先是溧阳民多奉白云宗教雄据阡陌豪夺民业不与差徭贫下之民有赴诉者辄连结贿吏不行或反为所诬俗又好祷祠大兴淫祀病者不事医药惟日延巫觋于家手刃鸡尾酒会鴈之属加盘水以降鬼神雉经距踊取饮食啖之有顷妄曰吾得请于神矣以是诳民牢不可解子遹召其徒谕之曰有我则无汝今奉天子命司人民社稷山鬼何为者乱吾政贼吾赤子则下令悉毁庙之自圣僭王者夺白云宗所据民业悉归其主有田者当役与齐民均正妖巫扇惑之罪县境肃然旧习为之丕变究和买虚额之弊谨差役推排之籍召县尉巡检与之面约自邑分乡自乡分都自都分保凡当役者贫富高下悉核其产之虚实序其次第吏莫能欺又以农隙创新官署至于邮传桥道无不整饰去任而民思之至今言溧阳前政之美者必称子遹云
　　　　冯光祖
号裕斋婺州金华人祖之纯号野亭庆元间以承议郎主管江东转运司文字廉平公正有金陵百咏诗后五十余年当宝佑甲寅而光祖以中奉大夫守司农卿总领淮西江东军马钱粮权江东转运使明年以宝章阁直学士太中大夫沿江制置使江东安抚使节制和州无为安庆三郡屯田使兼知建康府事初光祖弱冠登第为临江之新喻县簿已有能名及宰饶之余干获登西山真文忠公之门一见许以国士为作心经政经夜气箴裕斋诗及遗以文章正宗西山既居政府力加荐拔遂跻清要光祖亦自奋励期无负西山之教所至以异绩闻知建康始上即以常例公用器皿钱二十万缗支犒军民减租税除秋苗斛而令人户自概收养鳏寡孤疾无告之人招兵置寨给钱助诸军婚嫁所属诸县折税例收丝绵绢帛倚合除免以数万计兴学校礼贤才辟召僚属皆极一时之选戊午春除端明殿学士荆湖制置大使知江陵府去而民思之不已理宗闻令以资政殿学士再知建康士女相庆光祖益思宽养民力兴废起坏知无不为蠲除前政逋负钱百余万缗鱼利税课悉罢减予民修建明道南轩书院及上元县学撙节费用创建平籴仓贮米十五万石又为库贮籴本二百余万缗补其折阅其米夏粜冬籴粜常减于市价以利小民通判一员提督 【仓门题云人人饱吃升州饭世世常存老守心】 其兼沿江节制修饬武备上至安庆池州下达海口招兵买马防拓要害边赖以安三任始终凡十二年民爱之如父母敬之如神明屡以老乞休致朝廷不许光祖为政宽猛适宜事存大体景定庚申大兵既退贾似道行打算法欲以污诸阃臣时赵葵以宣抚使屯兵江西委建康打筭光祖用参议汪立信言阴使葵自为计且力为辨析葵得无害他帅若向士璧杜庶皆瘐死狱中累及妻子辛酉壬戌间似道用刘良贵吴势卿陈尧道曹孝庆合奏公田之法回买官田一千万亩淛西大扰贫民失业州县一时迎合止欲买数之多元租六七斗者皆作一石秋成之际元额有亏则取足田主或田有硗瘠佃有顽恶皆从元主责换其祸尤惨光祖移书贾相乞不以公田及江东必欲行之罢光祖乃可寻召赴行在除临安府尹赈济饥民弹治权豪京邑大治咸淳甲子再以沿江制置大使江东安抚大使行宫留守兼知府事所修缮营刱视前增多郡民为建生祠六所己巳三月除枢密使兼参知政事时襄阳被围边报日亟公入朝被劾即以疾乞还而建康自吴革改除后黄万石赵潜继之皆碌碌无远虑奇略大兵自武昌顺流而下沿江诸将望风降遁无坚壁者光祖卒谥庄敏其行事详具诸志及宋年表
　　　儒林
　　　　贺循
字彦先其先庆普汉世传礼世所谓庆氏学族高租纯博学有重名汉安帝时为侍中避安帝父讳改为贺氏曾祖齐仕吴为名将祖景灭贼校尉父邵为孙皓中书令被诛循少婴家难流放海隅吴平乃还本郡操尚高厉童龀不群言行进止必以礼让国相丁义请为五官掾剌史嵇喜举秀才除阳羡武康令各有政教然无援于朝久不进序著作郎陆机上疏荐之召补太子舍人赵王伦篡位转侍御史辞疾去职除南中郎长史不就会贼李辰起兵江夏征镇皆望尘奔走辰别帅石冰略有扬州逐会稽相张景以前宁远护军程超代之以其长史宰与领山阴令前南平内史王矩吴兴内史顾秘前秀才周（王巳）等唱义传檄州郡诗贼循亦合众应之冰大将抗宠有众数千屯郡讲堂循移檄于宠为陈逆顺宠遂遁走超与皆降一郡悉平循迎景还郡即谢遣兵士杜门不豫功赏及陈敏之乱诈称诏书以循为丹阳内史循辞以脚疾手不制笔又服寒食散露发袒身示不可用敏不敢逼是时州内豪杰皆见维絷或有老疾就加秩命惟循与吴郡朱诞不豫其事及敏破征东将军周馥上循领会稽相寻除吴国内史公交车征贤良皆未就元帝为安东将军复上循为吴国内史东海王越命为参军征拜博士并不起及帝迁镇东大将军以军司顾荣卒引循代之循称疾笃笺疏十余上帝遗之书曰前者顾公临朝深赖高算元凯既登巢许获逸今道之云亡邦国殄悴群望颙颙实在君侯望必屈临以副倾迟循犹不起及帝承制复以为军谘祭酒循称疾敦逼不得已乃轝疾至帝亲幸其舟因谘以政道循羸疾不堪拜谒乃就加朝服赐第一区车马床帐衣褥等物循辞让一无所受 【时廷尉张闿住在小市将夺左右近宅以广其居乃私作都门早闭宴开人多患之讼于州府皆不见省会循出至破冈速名诣循质之循云见张廷尉当为言及之闿闻而遽毁其门诣循致谢其为世所钦服如此】 愍帝即位征为宗正元帝在镇又表为侍中道崄不行以讨华轶功将封乡侯循自以卧疾私门固让不受建武初为中书令加散骑常侍又以老疾固辞改拜太常常侍如故循以九卿旧不加官又疾患不宜兼处惟拜太常朝廷疑滞皆谘之辄依礼经对为当世儒宗其后帝以循清贫下令曰循冰清玉洁行为俗表位处上卿而居身服物周形而已屋室财庇风雨孤近造其庐以为慨然其赐六尺床荐席褥并钱二十万以表至德畅孤意焉循又让不许不得已留之初不服用及帝践位以循行太子太傅太常如故循自以枕疾废顿臣节不修累表固让帝不许命皇太子亲往拜焉循有羸疾而恭于接对诏断宾客疾渐笃表乞骸骨上还印绶授左光禄大夫开府仪同三司帝临轩遣使持节加印绶循虽口不能言指麾左右推去章服车驾亲幸执手流涕太子亲临者三往还皆拜儒者以为荣太兴二年卒时年六十帝素服举哀哭之恸赠司空谥曰穆循博览群书尤精礼传雅有知人之鉴拔同郡杨方于碑陋卒成名于世子隰康帝时官至临海太守杨方字公回补高凉太守在郡积年着五经钩沉更撰吴越春秋并杂文笔皆行于世
　　　　刘瓛
字子珪沛郡相人晋丹阳尹惔六世孙也笃志好学博通训义年五岁闻舅孔熙先读管宁传欣然欲读舅更为说之精意听受曰此可及也宋大明四年举秀才除奉朝请不就兄弟三人共处蓬室怡然自乐习业不废教授常数十人丹阳尹袁粲于后堂夜集闻而请之指听事前古柳树谓瓛曰人谓此是刘尹时树每想高风今复见卿清德可谓不衰矣荐为秘书郎不见用后拜安成王抚军行参军坐事免瓛素无宦情自此不复仕袁粲诛瓛微服往哭并致赙助齐高帝践祚召瓛入华林园谈语问以政道答曰政存孝经宋氏所以亡陛下所以得之是也帝咨嗟曰儒者之言可宝万世又谓瓛曰吾应天革命物议以为何如瓛曰陛下戒前轨之失加之以宽厚虽危可安若循其覆辙虽安心危及出帝谓司徒褚彦回曰方直乃尔学士故自过人敕瓛使数入而瓛自非召见未尝到宫门上欲用瓛为中书郎使吏部尚书何戢喻旨瓛笑曰平生无荣进意后以母老阙养拜彭城会稽郡丞学徒从之者转众除步兵校尉不拜瓛姿状纤小儒业冠于当时都下士子贵游莫不下席受业当世推其大儒以比古之曹郑性谦率不以高名自居诣人唯一门生持胡床随后主人未通便坐门待答住在檀桥瓦屋数间上皆穿漏学徒敬慕不敢指斥呼为青溪竟陵王子良亲往修谒十年表武帝为瓛立馆以城西杨烈桥故主第给之生徒皆贺瓛曰此华宅岂吾宅耶幸可诏作讲堂犹恐见害也未及徙居遇疾卒瓛有至性祖母病疽经年手持膏药渍指为烂母孔氏甚严明谓亲戚曰阿称便是今世曾子称瓛小名也年四十余未有婚对建元中高帝与司徒褚彦回为瓛娶王氏女王氏穿壁挫履土落孔氏床上孔氏不悦瓛即出其妻及居母忧住墓下不出庐足为之屈杖不能起此山常有鸲鹆鸟瓛在山三年不敢来服释还家此鸟乃至梁武帝少时尝从受业天监元年下诏为瓛立碑谥贞简先生 【所著文集行于世】
　　　　雷次宗
字仲伦豫章南昌人居庐山笃志好学尤明三礼毛诗隐退不受征辟宋元嘉十五年征至都开馆于鸡笼山聚徒教授置生百余人会稽朱膺之颍川庾蔚之并以儒学总监诸生时国子学未立上留意艺文使丹阳尹何尚之立玄学太子率更令何承天立史学司徒参军谢元立文学凡四学并建车驾数至次宗馆资给甚厚久之还庐山公卿以下并设祖道后又征诣都为筑室钟山西岩下谓之招隐馆使为皇太子诸王讲经次宗不入公门使自华林东门入延贤堂就业二十五年卒于钟山子肃之颇传其业
　　　　伏曼容
字公仪平昌安丘人晋著作郎滔之曾孙也曼容早孤与母兄客居南海少笃好学聚徒教授自业为骠骑行参军宋明帝好周易尝集朝臣于清暑殿讲曼容美风采帝以方嵇叔夜使吴人陆探微画叔夜像赐之为尚书外兵郎尝与袁粲罢朝相会言玄理时论以为一台二绝升明末为辅国长史南海太守作贪泉铭齐建元中为太子率更令侍讲拜中散大夫曼容宅在瓦官寺东施高座于听事有宾客辄升高座为讲说生徒尝数十百人梁台建名拜司徒司马出为临海太守天监元年卒官年八十二曼容善音律射驭风角医筭莫不闲了为周易毛诗丧服集解老庄论语义详见史传
　　　隐逸
　　　　严光
字子陵一名遵会稽余姚人也少有高名与光武同游学及光武即位乃变名姓隐身不见尝结庐溧水上 【十道四蕃志太平寰宇志皆云溧水县东南十五里有东庐山有水源三严子陵尝结庐于此】 帝思其贤令以物色访之后齐国上言有一男子披羊裘钓泽中帝疑其光备安车玄纁遣使聘之三反而后至舍于北军给床褥大宫朝夕进膳司徒侯霸与光素旧遣使奉书使人因谓光曰公闻先生至区区欲即诣造迫于典司是以不获愿因日暮自屈语言光不答口授书曰君房足下位至鼎足甚善怀仁辅义天下悦阿谀顺旨要领绝霸得封奏之帝笑曰狂奴故态也车驾即日幸其馆光卧不起帝即其卧所抚光腹曰咄咄子陵不可相助为理邪光眠不应良久乃张目塾视曰昔唐尧着德巢父洗耳士固有志何至相迫乎帝曰子陵我竟不能下汝耶于是升舆叹息而去复引光入论道旧故相对累日共偃卧光以足加帝腹上明日太史奏客星犯御座甚急帝笑曰朕故人严子陵共卧耳除为谏议大夫不屈乃耕于富春山后人名其钓处为严陵濑建武十七年复特征不至年八十终于家帝伤惜之诏下郡县赐钱百万谷千斛 【溧水乃初隐处富春乃归隐处】
　　　　鲁胜
字叔时代郡人也少有才操为佐著作郎元康初迁建康令到官着正天论尝岁日望气知将来多故便称疾去官中书令张华遣子劝其更仕再征博士举中书郎皆不就
　　　　郭文
字文举河内轵人也少爱山水尚嘉遁常游名山历华阴观石室洛阳陷入吴兴余杭大辟山中倚木于树苫覆其上而居焉时猛兽为暴文独宿十余年竟无所患恒着鹿裘葛巾采竹弃木实贸盐米自供人或贱价取之亦即与之遇有猛兽杀鹿于文庵侧文以语人人卖得钱分文文曰若须自取何以相语又有一兽向文张口文为探去其鲠骨而去明旦致一鹿于室前每有寄宿者文为之汲水无倦色余杭县令顾扬与葛洪造之扬使致韦裤褶文不纳扬使置室中乃至烂于户内竟不服用王导为相使迎至京师于西园筑台置之 【今永寿宫为古冶城有旧太乙殿基山上有墩阜即其处】 朝士咸共观之文颓然箕踞傍若无人温峤尝问曰人皆有六亲相娱先生弃之何也文曰遭世乱耳又问饥而思食壮而思室自然之性先生独无情乎文曰情由忆生不忆则无情又曰先生独处穷山若痰遭命不为乌鸟食乎文曰埋藏者亦为蝼蚁所食又曰猛兽害人先生独不畏乎文曰人无害兽之心兽岂有伤人之意又曰苟时有不宁身不得安今将用先生以济时若何文曰山草之人安能佐时永昌中大疫文亦病王导遗药文曰命不在药夭寿时也居冶城七年一旦忽求还山导不听乃逃归临安及苏峻作逆而临安独全人以为知机自此不复语但举手指麾及病笃临安令万宠候之问先生可得几日文三举手果十五日而终既葬于座下有木数片反复书之上曰金雄记下曰金雌诗诗着地烂毁不识金雄记言将来事多有验也
　　　　史虚白
字畏名世家齐鲁尝隐嵩少间中原丧乱与韩熙载皆归江南时南唐烈祖徐知诰辅吴方任用宋齐丘虚白数为烈祖言中原方横流独江淮丰阜兵食俱足当长驱以定大业毋失事几为他日悔与齐丘意不合乃谢病去南游九江至落星湾家焉帝乘双犊版辕挂酒壶车上山童总角负一琴一酒瓢以从往来庐山绝意世事保大初元宗名见访以国事对曰草野之人渔钓而已安知国家大计赐宴便殿醉溺于殿陛元宗曰真隐者也赐田五顷放还山 【本传云元宗南迁次蠡泽虚白鹤裘藜杖迎谒道旁元宗驻驿劳问曰处士居山亦尝有赋乎曰近得溪居诗一联使诵之曰风雨揭却屋浑家醉不知元宗变色厚赐粟帛上樽酒徐铉高越谓之曰先生高不可屈盍使二子仕乎虚白曰野人有子贤则立功业以道事明主愚则负薪捕麋以养其母仆未尝介意也不敢以累公铉越媿叹卒年六十八将终谓其子曰官赐吾美酒饮之略尽尚留一榼吾死置藜杖及此酒于棺中四时勿用祭享无益死者吾亦不歆子皆从之孙温宋天圣中仕为虞部员外郎献虚白文集仁宗爱之追号虚白冲靖先生】
　　　耆旧
　　　　纪瞻
字思远丹阳秣陵人也祖亮吴尚书令父陟光禄大夫瞻少以方直知名吴平徙家历阳郡察孝廉不行举秀才尚书郎永康初州又举寒素大司马辟东阁祭酒其年除鄢陵公国相不之官明年左降松滋侯相太安中弃官归家与顾荣等共诛陈敏召拜尚书郎与荣同赴洛 【在涂共论易太极瞻曰昔庖牺画八卦阴阳之理尽矣文王仲尼系其遗业三圣相承共成一致称易准天无复其余也夫天清地平两仪交泰四时推移日月辉其间自然之数虽经诸圣孰知其始吾子云曚昧未分岂其然乎圣人人也安得混沌之初能藏其身于未分之内老氏先天之言此盖虚诞之说非易者之意也亦谓吾子神通体解所不应疑意者直谓太极极尽之称言其理极无复外形外形既极而生两仪王氏指向可谓近之古人举至极以为验谓二仪生于此非复谓有父母若必有父母非天地其孰在荣遂止】 至徐州闻乱日甚不行会剌史裴盾得东海王越书若荣等顾望以军礼发遣乃与荣及陆玩等各解船弃车牛一日一夜行三百里得还扬州元帝为安东将军引为军谘祭酒转镇东长史帝亲幸瞻宅与之同乘而归以讨周馥华轶功封都乡侯石勒入寇加扬威将军都督京口以南至芜湖诸军事勒退除会稽内史时有诈作大将军府符收诸暨令瞻觉其诈便破槛出之讯问使者果伏罪迁丞相军谘祭酒论讨陈敏功封临湘县侯西台除侍中不就及长安不守与王导俱入劝进帝不许瞻曰二帝失御神器去晋于今二载陛下膺箓受图特天所授而欲逆天时远人事失地利三者一去虽复倾匡于将来宣得救祖宗之危急哉且今五都燔爇宗庙无主刘渊窃弄神器于西北而陛下方欲高让于东南此所谓揖让而救火也帝犹不许使殿中将军韩绩彻去御座瞻叱绩曰帝座上应星宿敢动者斩帝为之改容及帝践位拜侍中转尚书上疏谏诤多所匡益久疾不堪朝请除尚书右仆射称病笃还第不许时郗鉴据邹山屡为石勒等所侵逼瞻以鉴有将相之材恐朝廷弃而不恤上疏请征之明帝尝独引瞻于广室慨然忧天下曰杜稷之臣无复十人如何因屈指曰君便其一瞻辞让帝曰方欲与君善语复云何崇谦让邪瞻才兼文武朝廷称其忠亮雅正转领军将军六军敬惮之加散骑常侍王敦之逆帝使谓瞻曰卿虽病但为朕卧护六军所益多矣赐布千匹瞻不以归家分赏将士贼平自表还家不许拜骠骑将军常侍止家为府卒年七十二册赠开府仪同三司谥曰穆御史持节监护丧事论讨王含功追封华容子降先爵二等封次子一人亭侯瞻性静默少交游好读书或手自抄写凡所著述诗赋笺表数十篇兼解音乐立宅乌衣巷馆宇崇丽慎行爱士老而弥笃尚书闵鸿太常薛兼广州太守河南褚沉给事中宣城章辽历阳太守沛国武嘏并与瞻素疏咸藉其高义临终托后于瞻瞻悉营护其家为起居宅同于骨肉少与陆机兄弟亲善机死瞻恤其家嫁机女资送同于所生长子景早卒景子友嗣官至廷尉景弟鉴太子庶子大将军从事中郎先瞻卒
</div>
    <div class="pagination">
<a href="至大金陵新志_page68.html">上一页</a><span>...</span><a href="至大金陵新志_page64.html">64</a><a href="至大金陵新志_page65.html">65</a><a href="至大金陵新志_page66.html">66</a><a href="至大金陵新志_page67.html">67</a><a href="至大金陵新志_page68.html">68</a><span class="current-page">69</span><a href="至大金陵新志_page70.html">70</a><a href="至大金陵新志_page71.html">71</a><a href="至大金陵新志_page72.html">72</a><a href="至大金陵新志_page73.html">73</a><a href="至大金陵新志_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
