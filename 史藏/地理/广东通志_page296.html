<!DOCTYPE html>
<html>
<head>
    <meta charset="UTF-8">
    <title>广东通志 - 第 296 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 296 页/共 352 页</h1>
    <div class="content">　　佛桑一名福桑华首寺左右极多按木槿佛桑二名不定南人呼花如牡丹者曰槿槿有五色随色立名岭外称之则佛桑也【罗浮志　按佛桑一名扶桑即朱槿花岭南杂记以佛桑与扶桑为二花非也但有单瓣重台之异耳茂名志云粤无牡丹以佛桑花代之二花相较葢亦迥乎不相及矣】
　　嵩寺忽有思惟树卽贝多也汉世有道人从外国来种之一年三花白色香美汉语翻为贝叶【裴渊广州志】贝多罗花大如酒杯六瓣瓣皆左纽白色近蕊则黄香甚缛堕地至数日鲜芬不败叶大而厚梵僧常以写经【广州志】
　　大庾岭上梅南枝落北枝开【白帖】
　　梅花十二月开结子繁如北杏山下有梅花邨即赵师雄遇仙处今为田庄无复梅矣【罗浮志　按岭南梅花常与菊花相及所谓十月先开岭上梅也罗浮山深气寒故以十二月开又庾岭梅花微与江南异花颇类桃而唇红故名红梅驿】
　　胭脂花丛生端州山崦间多有之其叶类蓝其花似蓼正月开花土人采含苞者卖之用为胭脂粉或时染帛其红不亚红蓝又郑防云石榴花堪作胭脂【北戸录】
　　上元红深红色絶似红木花不结实以灯夕前后开故名【虞衡志】
　　红蕉花叶瘦类芦箬心中抽条条端发花色正红如榴花荔子其端各有一防鲜绿尤可爱春夏开至岁寒犹芳又有一种根出土处特肥饱如胆瓶名胆瓶蕉【同上】
　　红荳蔲花丛生叶瘦如碧芦春末先抽一榦有大箨包之箨解花见一穗数十蕊淡红鲜妍重则下垂如蒲萄又如火齐璎珞及剪防鸾枝之状此花无实不与草荳蔲同种每蕊心有两瓣相竝词人托兴曰比目连理云【同上】
　　山姜花茎叶卽姜也根不堪食惟叶枝吐花穗如麦粒嫩红色选未拆开者谓之含胎以盐淹藏入甜糟中终冬如琥珀香辛可为脍【罗浮志　卽红荳蔲其根入药名高良姜】泡花南人或名柚花春末开蘂圆白如大珠旣拆则似茶花气极清芳与茉莉素馨相逼番人采以蒸香风味超胜【虞衡志】
　　拘那花叶瘦长略似杨栁夏开淡红花一朶数十萼至秋深犹有之【同上　罗浮志求那卫外国树也卽夹竹桃】
　　史君子花蔓生作架植之夏开一簇一二十葩轻盈似海棠【同上】
　　石榴花南中一种四季常开夏中旣实之后秋深忽又大发花且实枝头硕果罅裂而其旁红英粲然并花实折饤盘筵极可玩【同上】
　　南山茶葩萼大倍中州者色微淡叶柔薄有毛【同上】添色芙蓉花晨开正白午后微红夜深红【同丄　按杂记云潮州木芙蓉大如梧桐朝开粉红色午变大红晚又变为淡黄人家种者凭楼而观之】
　　兰生于幽谷叶濶而靱长一二尺四时常青茎紫节赤高四五尺乃开花花下黄中有紫防春芳者为春兰色深秋芳者为秋兰色浅石洞左右有之其生下隰方茎赤花者为蕙所谓薰也世俗误以为兰品类不一曰丫兰曰紫兰曰靑兰曰出架白曰鹤兰等不能尽述【罗浮志】
　　风兰花从叶心抽出作双朶悬于檐间不着水土自然繁茂【广州志】
　　贺正兰每当立春及元日始开故名【同上】
　　暹兰来自暹罗茎叶纷披甚弱种之盆盎四时有花如珍珠如金粟一枝数串【同上】
　　树兰高丈余花似鱼子兰而香烈过之五叶者贵其花不落香且久三叶者其花次日卽落俱不能度岭度岭次年不花三年萎矣【杂记】
　　珍珠兰彼处殊不贵根有毒故蒸花露者忌之【同上】粤山中道傍有一种小树状如木兰亦类紫薇高一二尺叶大如指头颇带蓝色叶老则有白篆文如蜗涎名鬼画符叶下有小花如粟米至晚则香闻数十步恍若芝兰又名夜兰山间暑月有蚊卽折此树逐之蚊卽惊散故又名蚊惊树【同上】
　　鹰爪兰枝蒂如鹰爪六瓣两台他处未见亦异种也【同上】
　　菊有数种叶似茼蒿花蕊俱黄色乃黄花也青茎大叶作蒿艾气而花白味苦不堪食谓之苦薏【尔雅翼菊与薏相似菊甘而薏苦】亦有红紫者惟茎紫气香而味甘可作羮食者名为甘菊王叔之居兹山植兰菊于庭作铭【罗浮志】
　　桃花桃源洞最多【同上　按粤中有香桃花与中州桃花不异独于八九月盛开有微香又肇庆有寿带桃桃花之佳品】
　　薝卜山栀子也花白六出芬香甚清【同上】
　　含笑花紫蓓蕾微展而香清彻一种小而色多白者尤香延祥寺下达于西麓蒲涧俱有之【同上】
　　山丹花如瑞香而正赤开足后带黄色苏诗云堂前种山丹错落玛瑙盘甚得其形似【杂记】
　　龙髯花赤如秋海棠中心垂丝袅袅如龙髯【同上】马缨花赤亦如马缨其花下垂一条数十朶树高者丈许有白者有桃红而大红镶边者皆异种也【同上】昙花似百合花而色紫合二三十朶攒为一朶香烈异常【同上】
　　九里香木本叶细如黄杨花成丛色白有香甚烈又有七里香叶稍大其木皆不易长有数百年者枝榦拳曲可作盆盎之玩【广州志】
　　西洋莲蔓细如丝朱色缭绕篱间花初开如黄白莲久之瓣落其蘂复变为菊故又名西洋菊【同上】
　　东坡有诗题定慧院之西海棠云土人不之贵今惟贴梗海棠与秋海棠多而西府海棠偶有【惠州志】罗浮之百花迳一名锦绣峯红紫错出多识之士不能悉举其名辨其香也【同上】
　　草【地势坱圠庶草蕃庑土人不知者多矣其为服用所须则美草也而胡蔓亦并生焉岂非沴气之所钟与】
　　水葱花叶皆如鹿葱花色有红黄紫三种出始兴妇人怀姙佩其花生男者卽此非鹿葱也交广人佩之极有验然其土多男不厌女子故不常佩也【草木状】吉利草其茎如金钗股形类石斛根类芍药交广俗多蓄蛊毒惟此草解之极验吴黄武中江夏李俣以罪徙合浦初入境遇毒其奴吉利偶得是草与俣服遂解俣因此济人遂以吉利为名【同上】
　　良耀草枝叶如麻黄秋结子如小栗煨食之解毒功不亚于吉利昔有得是药者梁氏之子耀亦以为名梁转为良尔花白似牛李出高凉【同上】
　　益智子如笔毫长七八分二月花色若莲着实五六月熟味辛杂五味中芬香亦可盐曝出交趾合浦【同上】蒟酱荜苃也生于蕃国者大而紫谓之荜苃生于番禺者小而靑谓之蒟可以为食故谓之酱交趾九真人家多种之【同上　按蒟卽扶留藤子左思蜀都赋谓蒟酱流味于番禺之乡今粤虽产蒟而实不知为醤也】
　　菖蒲番禺东有涧涧中生菖蒲皆一寸九节安期生采服僊去但留玉舃焉【同上　按罗浮志菖蒲一名尧韭所谓涧有尧时韭也】蕙草一名薰草叶如麻两两相对气如蘼芜可以止疠出南海【同上】
　　肥马草南方冬无积藁濒海郡邑多马有草叶类梧桐而厚取以秣马谓之肥马草【同上】
　　冬叶苞苴物交广皆用之南方地热物易腐败惟冬叶藏之乃可持久【同上　按冬叶如芭蕉以褁珍物入土不坏贴壁柱能辟湿又可擦象牙使光泽】
　　藿香形如都梁可着衣服中【万震南州异物志　按交州记藿香似苏合今所在多有而产于广者为佳】
　　睡草出海南见之则令人睡一名醉草亦呼为嬾妇葴【述异记】
　　广州有树可以御火山北谓之慎火或谓之戒火多种屋上以防火也但南中无霜雪故成树耳【沈怀逺南越志】铜鼔草其实如疗疮疡毒【虞衡志】
　　都管草一茎六叶辟蜈蚣蛇【同上】
　　仙茅出保昌庾岭之巅折而东有峰奇秀为嫦娥嶂相传仙人葛洪炼丹之地洪上升弃余丹生仙茅叶似兰采以八月濯以嶂下流泉其白如玉炼成丸服之补益元气【张以宁杂记】
　　知风草出琼州【他郡亦间有之】丛生藤蔓土人视节知一岁风候每一节一风无则无风【舆地志】
　　仙人掌人家种于田畔以止牛践种于墙头以辟火灾无叶枝青嫩而扁厚有刺每层有数枝杈枒而生絶无可观其汁入目使人失明【杂记　按黄佐有仙人掌赋云惟罗浮黄龙金沙洞有之盛称其美当别是一种】
　　铁蕉叶如鳯尾草而坚劲根出土上如芋头烧铁钉钉其根则繁茂【同上】
　　铁树高数尺叶如老少年开花如桂而不香或云此树周甲子一开开必以丁卯年故有铁树开花之谚然甚无异致【同上】
　　油葱形如水仙叶叶厚一指而边有刺不开花结子从根发生长者尺余破其叶中有一膏妇人涂掌以泽发代油贫家妇多种之屋头问之则怒以为笑其贫也【同上】
　　金星草濶寸许长一二尺形如芦其叶中心一条金星防防连缀折之中有黑发一根切而浸之可为闺中膏沐【同上】
　　不死草其状如茅食之多寿暑月置盘蝇蚋逺去【粤西偶记】
　　罗浮山有五色隠芝【罗浮志】
　　朱草状如小桑栽长三四尺枝叶皆丹汁如血朔望生落如蓂荚周而复始可以染绛成黻黼之章【同上】万年松生狮子峰干曝之以水渍之则复青一名卷柏【同上】
　　蛾眉草以形似名惠州志云出罗浮【同上】
　　黄精根如子姜俗名野仙姜九蒸晒可服食益人【同上】灵通草长三尺小如箸而劲顶开七叶虚中两头实聋者食之卽通此仙草也【同上】
　　蓬莱术卽莪茂也叶青白色有花作穗根如鸡子治痛解毒出罗浮【同上】
　　缩砂仁随地有之罗浮为佳【同上】
　　蚤休名七叶一枝花可解毒罗浮山人每以饷客【同上】蓝草叶细二月种五月收土人以为靛【广州志】
　　黄姜番禺多种之以其末染诸香屑为香线香饼是名黄香又干龙眼必以黄姜末糁之则色鲜黄不生蠧【同上】
　　虎耳草叶有六尖尖有一刺屑之为末遇盗贼顺风扬之着身则骨痛七日不可忍不敢言言则再加痛七日多产阳春山谷【同上】
　　白草出仁化长三四寸许丛生茎叶与众草无异每天雨先一日变白晴则如常【韶州志】
　　接骨草出封川阳江一名四季花生园林中茎绿而圆叶长似指而尖花白跌伤骨节捣烂敷之可以接骨而本草不载【肇庆志】
　　破布叶出阳江阳春恩平状如掌而绿岭南舟人多用香烟及毒水迷闷过客以此草煎汤服之立解【同上】龙须草出广宁生岩崖间似蒲而细织席甚佳【同上亦出儋州】
　　九里明剪水可疗疮毒【雷州志】
　　冶葛毒草也蔓生叶如罗勒光而厚一名胡蔓草寘毒者多杂以生蔬进之悟者速以药解不尔半日輙死山羊食其苗卽肥而大亦如鼠食巴荳其大如防物类有相伏也【草木状】
　　二广有草名胡蔓以急水吞之卽死慢水卽缓死取毒蛇杀之以此草覆之洒水菌生其上末为毒药杀人又凡或有所约其人临去以毒置饮食订以年月复还解以药不则死今此俗亦革【续博物志　按梦香船中以胡蔓草合香焚之人卽迷闷粤中以胡蔓草入麴酿酒饮之头卽涔涔然宋顾文荐船夜话云断肠草形如阿魏叶长尖条蔓生嚼三叶以上卽死或收藏经久作末食亦死如食未久即以生羊血或金汁灌之可解其毒此草近人则叶动如欢喜状将嫩叶心浸水涓滴入口卽百窍溃血其法急以伏卵不生鸡雏者细研和香油灌之乃尽吐出恶物而苏少迟不可救矣一名胡蔓革】
　　黄金茄状若防榔子色黄误食之立死或云虾酱可解【广州志】
　　木【千章之材岭外所饶而海南特产文木天下所资】
　　桂林八树在番禺东【山海经　按临海水土记云郡东南有白石山望之如雪山在湖中传云金鹅之所集八桂之所植】
　　桂出合浦生必以高山之巅冬夏常靑其类自为林间无杂树交趾置桂园桂有三种叶如栢叶赤皮者为丹桂叶似柿叶者为菌桂其叶似枇杷叶赤为牡桂【草木状】
　　桂南方奇木上药也【虞衡志】
　　翳树出交州色黑而有文亦谓之乌文木【古今注今出海南一名角乌色纯黑甚脆有曰茶乌者自番舶来坚实置水则沈】
　　紫旃木出扶南色紫亦谓之紫檀【古今注】
　　柟橊之木相思之树【左思吴都赋　文选注柟橊木之蟠结者相思大树也材理坚斜皆可作器又按广州志相思木有黄紫之分皆起细花云坚于铁力木子名红豆如瑚珠光莹鲜泽山村儿女或以为钗饰王维诗所谓红豆生南国者也唐时曾以进御以藏龙脑歴久不减有一种红豆生于藤蔓用以饲鹦鹉乃杜甫诗所谓红豆啄余鹦鹉粒者也】
　　诃梨勒树似木梡花白子形如橄榄六路皮肉相着可作饮变白髭发令黑出九真【草木状　按广州志诃子树光孝寺昔有五六十株云是虞翻所种今根株已尽其名存耳又按梡树含苞如木笔广州故屯田道署有一株粤人呼为管树】
　　榕树南海桂林多植之叶如大麻实如冬青树榦拳曲是不可以为器也其本棱理而深是不可以为材也烧之无焰是不可以为薪也以其不材故能久而无伤其防十亩故人以为息焉藤梢八地生根节或一大株有根四五处而横枝及邻树卽连理【同上】榕树闽广最多他省则无故红梅驿以北无榕大者防十余亩离奇古怪备木之异衙署多植以为防庄子所谓以不材而寿者也其木年久者常结伽南香焚之致鹤植于水际其子可以肥鱼细枝曝干束为炬风不灭其须制药可以固齿其脂乳可以贴金接物与漆相似人但知有用之用而不知无用之用也【杂记】
　　桄榔树似栟榈其皮可作绠得水则柔韧番人以此联木为舟皮中有屑如麫木性如竹紫黑色有文理工人解之以制奕枰出九真交阯【草木状　琼州志云红荳桄榔树子也】
　　桄榔木身直如杉又如防榈有节似大竹一榦挺上高数丈开花数十穗绿色【虞衡志】
　　水松叶似桧而细长出南海土产众香而此木不大香故彼人无佩服者岭北人极爱之然其香殊胜于南方时【草木状　按水松防也树高大多种于水次非吴都赋石帆水松也】
　　水松似桧而香有抱木生其旁柔弱可作履【罗浮志抱香履详见器用】
　　五岭之间多枫木岁久则生瘤瘿一夕遇暴雷骤雨其树赘暗长三五尺谓之枫人越巫取之作术有通神之验取之不以法则能化去【草木状】
　　南中有枫子鬼枫木之老者为人形亦呼为灵枫【述异记】
　　语云柽喜枫喜风枫隂木以风而生风去而枫声不止罗浮连亘数岭皆枫树每天风起则枫鸣【罗浮志】棹树榦叶俱似椿以其叶煮汁渍果呼为棹汁若以棹汁杂彘肉食者卽时为雷震死棹出高凉郡【草木状】药有乞力伽木也濒海所产一根有至数斤者刘涓子取以作煎令可丸饵之长生【同上】
　　苏枋树类槐花黑子出九真南人以染绛渍以大庾之水则色愈深【同上　按琼州志云苏木凡州县艺植者十年后始堪用黎山野生者以年久故佳又续博物志云苏枋木自然虫粪为紫粉】
　　宁浦有三种荆金荆可作枕紫荆堪作牀白荆堪作履与他处牡荆蔓荆全异【同上】
　　熙安县有古度树俗人无子于祠炙其乳则生男以金帛报之【顾微广州记】
　　岭南有蝱母树南越志云古度树俗呼那子南人号曰柁不花而实实从皮中出如缀珠珰其实大如樱桃黄卽可食过则实中化蛾飞出亦有为蚊子者【北戸录】
　　防一名栟榈叶似车轮皮可作索【广志　丹铅录防榈一名鬛葵又曰蒲葵】
　　纶似谷皮可以为绵【南越志　按今阳春县谷冈下有纶木又按诗义疏曰楮荆扬交广谓之谷绩其皮以为布又捣以为纸】
　　博罗县有合成树十围去地二丈分为三衢东向一衢木叶似楝子如橄榄而硬削去皮南人以为糁南向一衢橄榄西向一衢三丈树南北之候也【同上按惠州志云今不知何树但今人花树多合成者岂效而为之耶抑昔人所见亦人力为之者耶】
　　绥南县有连山柽松杞梓【同上】
　　无患木名也实可以去垢核黑如防栌【何承天纂文按古今注栌木曰无患者何也昔有神巫能作符劾百鬼则以此木为棒杀之世人竞以为器用以厌却邪魅故号无患又按广州志栌木性坚而理粗一种有金丝者可为弩其白如象牙者可为器皿其核可为经珠】沙木与松同类尤高大叶尖成穗少与杉异【虞衡志】思儡木坚实渍咸水中百年不腐【同上】
　　胭脂木坚致色如胭脂可镟作器【同上　按广州志云性极耐土不易朽】
　　龙骨木色翠青状如枯骨【同上　今海南有之】
　　南漆如稀饴气如松脂霑霑无力【同上　按广漆色甚光明而不甚粘出阳春新兴德庆】
　　潮州韩文公祠有异木世传退之手植去祠十数步种之輙萎有题诗者云韩木有靑春谷暖鳄鱼无种海潭淸【竹坡诗诂】
　　闽广多种木绵纺绩为布名曰吉贝海南蛮人织以为巾上出细字杂花卉尤工巧卽古所谓白叠布【方勺泊宅编】
　　木棉树大可合抱高者数丈叶如香樟瓣极厚一条五六叶正二月开大红花如山茶而蕊黄色结子如酒杯老则坼裂有絮茸茸与芦花相似花开时无叶花落后半月始有新绿其絮土人取以作裀褥女工不能治今询之粤人亦无有织者或别是一种耳广州阅武防前与南海庙各有一株甚大开时赤光照耀坐其下如入朱明之洞也【杂记　按木绵花一名攀枝花肇庆志云以吉贝苗接乌桕根结花为绵】
　　绵木产肇庆新兴其质柔韧以为肩担虽负重不折为舆杠最佳【同上】
　　松径【在庾岭】张曲江植至今尚存【同上】
　　女青卽万年枝惟罗浮山有男青似女青条蕊之属莫不朱色尤易植立上中因便开荣【罗浮志】
　　南烛罗山间或有之太极真人青精干石饭法朱灵芝真人得其法服之人称青精先生【同上】
　　汉椒似胡椒而大色黑治心腹冷痛出罗浮【同上】香楠木榦极端伟一名端正树亭亭直上若幢葢然肤有花文色黄绿而细腻剖之香辣多产崖州【广州志按雷州志水楠产于水边其气肖楠】
</div>
    <div class="pagination">
<a href="广东通志_page295.html">上一页</a><span>...</span><a href="广东通志_page291.html">291</a><a href="广东通志_page292.html">292</a><a href="广东通志_page293.html">293</a><a href="广东通志_page294.html">294</a><a href="广东通志_page295.html">295</a><span class="current-page">296</span><a href="广东通志_page297.html">297</a><a href="广东通志_page298.html">298</a><a href="广东通志_page299.html">299</a><a href="广东通志_page300.html">300</a><a href="广东通志_page301.html">301</a><span>...</span><a href="广东通志_page297.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
