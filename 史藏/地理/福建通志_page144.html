<!DOCTYPE html>
<html>
<head>
    <meta charset="UTF-8">
    <title>福建通志 - 第 144 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 144 页/共 239 页</h1>
    <div class="content">　　罗荣【字志仁古田人年弱冠登治庚戌进士授戸部主事歴员外郎擢广东叅议以勦防功迁叅政防转布政使调贵州卒扵官荣居官以才敏着性长厚爱人虽防贱必接以礼古田旧无城荣为叅政时上议创筑至今邑人徳焉】
　　李廷仪【字鸣凤闽县人治庚戌进士授定海令正大寛平民父母之满九嵗迁判顺天外戚夺民田廷仪为直其事以田归民坐谪六安州同属邑霍山饥廵抚牒廷仪散赈全活甚众擢贰南安南安岩郡也贼阻山谷时出剽掠廷仪募能走险者帅以进讨俘斩五百余降渠魁陈能白等数千人督府攘其功廷仪耻扵自白遂引疾归为人恺悌率直善声诗内行纯至笃扵天伦少乳扵嫂母事之嫂殁哀恸异常子源嘉兴通判有诗名】
　　黄防【字文泽镐之子以廕入太学领治壬子顺天乡荐歴姚安知府治郡清平明恕建栋川书院以课生徒购获剧盗朱能以雪寃狱郡称神明】
　　王介【字节父官人治壬子乡荐授婺源训导转令咸宁改江夏陞判广州正徳间知全州忤贵人意改武定军民府同知未几坐罢介为人刚正果扵有为歴二县令民以其不阿也号铁尹去之日老幼扶擕追送泣不忍别判广州时百姓歌曰金玉满万难得府判归无担石子镗进士官至吉安同知兄子蓥字鼎文正徳己卯乡荐授沔阳学正歴官刑部郎中蓥通晓世务尝守夀州有惠政都御史下其法扵列郡家居以孝友闻】
　　廖云翔【字鸣和懐安人治壬子乡荐正徳中知奉化县不以家累自随视民如子未尝妄鞭朴一人有贫民负官钱者出俸代偿之先是县谒镇守市舶内臣率以贿赂左右乃得通及见必多奉金币为贽云翔不可曰一钱尺帛皆民脂也及入觐或谓当多备行资遗京师要人云翔又不聼竟以挤调吴川遂致仕归贫居三十载卒年九十有三】
　　何继周【以字行闽县人治壬子乡荐知莱芜县亷慎有为讼无防滞时有奸民暴横悉置扵法境内肃然尝建书楼以教生徒旱蝗斋祷天雨蝗尽死迁知胶州民为立石官终南昌府同知】
　　高文逹【字思徳闽县人治癸丑进士授户部主事请告家居起歴员外郎中乞休铨曹上其贤有防擢浙江副使致仕文逹先世饶于财积而能散既归荷笠灌园客有造庐者以为仆也问髙副使安在须臾束带出见乃即灌园人正徳戊寅与都御史林廷玉两平闽卒之乱嘉靖末诏立祠与廷玉同祀】
　　许天锡【字启衷闽县人治癸丑进士授庻吉士为李东阳所推重以亲老陈情乞还孝宗方重文学之臣特赐传归亲殁还朝改吏科给事歴工科左右给事中居谏垣八载謇谔有气节与言官何天衢倪天明并负时望京师语风槩者称为三天前后条陈三十余疏皆见嘉纳尝勘大同宣府兵事劾大臣武帅不职者阅内廐马剔其弊歳省费四十余万正徳乙丑使安南抵其国世子郊迎诏节欲由中门入天锡谕以礼乃从东阶因责其典礼者翼日开读无再得罪交人悚畏事竣王致金为赆辞以诗曰菁茅又喜重包贡薏苡何须满载归交人知不可强为建郤金亭比归刘瑾以其金多不知其不受餽也天锡盘查内库条逆瑾罪上之瑾积恨遂矫防逮问时天锡命宿西华门外朝房瑾夜遣人杀之血流被靣乡人为之殓悬槖而已嘉靖十九年子春赴阙讼寃赐祭】
　　郑锡文【字禹范长乐人治癸丑进士授义乌令邑有秀湖潴水灌民田久为豪宗所据锡文至复之民像祠湖侧秩满擢南监察御史以病请告逆瑾夺其官瑾诛起云南佥事土官治兵相攻锡文单车谕之咸服罪歴官三十余年苦节不渝终广西布政子源涣字与聚正徳丁丑进士授刑部主事偕邑人林公黼陈谈諌武宗南廵廷杖几毙公黼死源涣匍匐为治其防士论韪之后官至建昌郡守】
　　陈让【字允恭长乐人父徳隆以乡荐歴浦江曹县上海新建敎谕三十年清修饬已以师道自任让治乙夘举人授石城令以亷明称三载报政值逆瑾窃柄遂弃官归弟讃字允嘉靖癸未进士为兵部郎中迁湖州守亷洁自持擢贵州兵备致仕归足迹不入城市】
　　张文造【古田人治乙夘乡荐授新宁令先是邑多盗文造至定方畧革去总甲设乡长总统之村长分统之各乡动息月朔必闗报民间有不法无不先知以故令行禁止盗息民安逾年卒】
　　陈文试【字道衡长乐人治丙辰进士授临川令首除豪猾政声大着擢监察御史时孝宗励精治道乐闻谠言文试上敬天修学十二事多见采行他所弹劾咸允时论】
　　林庭防【字利瞻瀚次子治己未进士授兵部主事歴郎中出守苏州陞云南参政乞终养服阕起江西叅政歴布政使以都御史廵抚保定嘉靖初与张孚敬不合归未几起南兵部侍郎转工部寻拜大司空时世宗方稽古礼文创九庙建两宫庭防规画尽善甞召见世宗顾左右竒其状明日庭防疏节财用省营建二事世宗曰朕方顾若若乃言我若非林俊子耶左右对其父亦尚书非俊子也他日世宗又出御制忆边土七言诗令和以进明年庙工成加太子太保又明年以疾乞归庭防頴悟絶人仪表竦秀雅善清谈风流为一时之冠歴官内外厚下爱人苏州七邑大水都御史不肯以闻庭防上疏请蠲其税云南武弁禄累不给民无所出庭防令牛马布帛杂物俱得充不旬日而办晚防知遇家食而眷不衰卒赠少保赐祭葬諡康懿】
　　谢廷柱【字邦用士元子治己未进士初授大理评事精勤鞫狱及为湖广按察佥事平反有声属外之民皆越境质成焉卒年八十有六】
　　陈徳懋【字时勉官人治辛酉乡荐任平阳谕善讲解于经书要防多独诣常集诸生于斋舍督课学业察勤惰毎至丙夜不辍赈贫却餽多士相庆得师】
　　郑善夫【字继之闽县人弱冠登治乙丑进士授戸部主事瑾乱政善夫以病告归居六年起补礼部武宗末年嬖人江彬导驾南廵杖谏官黄巩等下狱善夫上疏切谏武宗怒罚跪午门五日杖三十幸不死当善夫罚跪时犹草疏匿懐中谓郎中方豪曰死则上之无何驾发善夫哭曰已矣无所容吾言矣随再请告归遍逰名山筑室南湖顔其堂曰遅清以见志嘉靖改元以荐起南吏部郎经武夷穷探诸髙峰中寒疾抵家卒年三十九善夫工于诗以气格为主忧愤时事徃徃发之篇章评者以为得杜之骨与李梦阳何景明相伯仲云善夫死闽守汪文盛为营梓其集行世】
　　陈逹【字徳英闽县人弱冠登治乙丑进士授宁波推官讯鞫明允吏胥不敢为奸以亷能擢南兵部主事防又主职方司事大司马王琼推重之毎当迁秩辄言吏部愿防陈职方共事久之转太仆少嘉靖初改大理寺佥都御史廵抚山西议节禄粮为宗藩诬奏罢归家居城市人罕见面环堵萧然若儒者云弟暹字徳辉嘉靖乙未进士歴官广东布政使工诗规法唐人人传诵之】
　　陈墀【字徳阶闽县人治乙丑进士授东筦令之官止一仆亷以律已慈以爱民旧有引钱令皆私之墀悉郤不取土防黎巢哥肆猖獗墀奉檄尅日讨平之南海衞官谷储仓典守军李清等坐陈腐缺额力为请豁政声籍甚铨部以治行徴启行日指挥蒋世竒举其装曰明府行李萧然若是乎曰吾素性如此家法如此墀世父炜官方伯有重名海内故云后官终贵州按察司副使】
　　郑余庆【字从善闽县人正徳丁夘乡荐为定海令劳心抚字不务烦苛嘉靖初岛夷入贡搆隙倡乱余庆缮城隍严备御境内获全又为建闸作碶灌漑民田修学置膳作兴士歳饥发仓赈济陈救荒十事以劳卒于官余庆少孤奉母至孝大母欲以先业多分叔父子余庆请于母承志弗违舅氏以屋售既予直百金矣母色不怡余庆即以券还舅士大夫义之私諡曰孝恭】
　　陈伯谅【字执之福清人正徳戊辰进士与李梦阳何景明方豪郑善夫谢蕡等齐名有海内十才子之誉知富阳县调崇徳严抑豪强痛绳奸猾亷仁并着以最入为监察御史多所建白纠中官刘瑾疏三上不报中外肃然提督两京学政秉公持衡首防状元杨维聪于诸生中士服其知人擢四川提学副使未上卒人咸惜之所着有东漈出山文稿子一科字子泉嘉靖甲午乡荐令应山孙见字若愚嘉靖丙午乡荐倭攻福清见率家人御敌被执死之】
　　陈谈【字允黙让之弟正徳戊辰进士歴任刑部郎中奉命虑囚湔雪惟允权贵人以私请且胁之谈曰国宪可斁耶请者□诎己夘武宗将南廵谈偕同官谏被杖濒死出为兖州知府至则赈饥惩虣士民安之旋以病疏归卒于途子豪嘉靖壬辰进士为新昌令以卓异召拜御史諌复河套廷杖出备兵外藩以病归歳饥为饘粥以济民所着诗文人多传诵】
　　陈坡【字克荣懐安人正徳庚午乡荐任髙明县严明果断吏不敢欺修堤防劝农桑兴学校葺廨宇贼刼小峒等都坡率兵御之斩首十余级又诛贼向导区克已等二十余人境内安戢迁贵州通判】
　　赵德刚【字崇节闽县人正徳辛未进士为徳兴今方下车桃源防至邑无城郭伐木作栅与贼角时宪副欲以金钱防贼徳刚谓民困安可重敛遂即垒亲谕之被贼执防以计脱复诱至贼党数十人戮之贼始引去歳大饥力请蠲赋八千石给赈民获再生官终武昌府通判】
　　张孟中【字道宗闽县人正徳辛未进士初授戸部主事时内竖刘瑾等日导武宗居豹房设皇店以为乐九年正月乾清宫灾诏求言孟中应诏疏陈开言路亲朝政罢豹房御经筵斥畨僧还边军定国本罢皇店酒店十事词甚切至转兵部职方司员外郎复疏六事请崇圣学建储位通言路戒游幸去小人正名号武宗大怒廷杖之创甚越数月卒于寓邸万厯四十七年孙诸生竉禄持疏草陈请崇祀学宫茶园山建祠东郊中山之麓】
　　游琏【字世重连江人正徳辛未进士授江西新建令时宸濠暴横彊夺桃花乡民产乡人树寨以死御之琏极力调防乃得释属桃源华林盗起有言濠隂嗾之者琏乃率建昌兵勦之仍诘知其状白当道宻疏其事于朝濠惧为稍戢陞南戸部主事歴员外郎中厘宿弊裕国储井井有法出守登州招流亡赈饥馑疗疾疫白主簿李若琪疑狱黜知县王修贪酷大新学宫镕铜佛像作礼器兴士育材郡称大治迁海南兵备副使防有黎酋长佛佛者聚众剽掠久为民害琏请于督府提兵直捣其穴擒酋首余党平民感其徳为立平黎生祠海南多产珍异琏独持氷蘗一无所取官终江南叅政所着有东行南行二稿及平黎集】
　　王希旦【字继周佐之孙正徳癸酉乡荐蚤有文名见知于太宰汪鋐乃以为其部司务转礼部祠祭员外郎时御史杨瞻等请以薛瑄从祀　文庙下部防议霍韬徐阶邹守益皆以为宜独郭希顔不可希旦以为求士于六经章句之后则躬行为瑄之学实自敬始宜如韬等所议论者以其言为正希旦甘于贫环堵一室至不能举火处之漠然后以忧归寻卒弟昺嘉靖壬午举人官户部主事俸入悉以给宗亲贫乏者妻子饔飱不给】
　　林春泽【字徳敷官人正徳甲戌进士授户部主事司榷临清属武宗南廵谏者皆廷杖罚跪午门春泽抗疏千余言救之得免边帅江彬扈从擅威福春泽持正不阿彬为气夺坐事谪宁州丞移倅吉州迁肇庆府同知岛防掠髙州承檄摄篆春泽习知猺兵害民悉罢遣之代以土著部署方畧防次第就擒擢南刑部郎出为程畨知府择耆徳文学分布诸寨为童子师卧龙金石二司暨通州塞频年失地督府檄春泽与安宣慰李指挥协谋平复功未上为忌者所中以调归春泽邃于礼经学者多北面受业其诗词宏伟正嘉初鲜有俪者宗伯林燫亟称焉卒年百有四歳着有人瑞集】
　　林【字贞夫庭防子正徳甲戌进士授礼部主事嘉靖初以议大礼忤执政家居才识通敏诗文富丽宾客填门朝夕觞咏与邑士袁逹张万里相赓和每一篇出人传诵之后起官至通政司叅议子世璧见福州文苑】
　　郑漳【字世绩闽县人正徳丁丑进士授户部主事歴员外郎中嘉靖初转守肇庆坐事待察复起知登州秩满擢两淮盐运使寻转广西叅政改河南时李黙为太宰荐歴臬藩入为南京兆刑部侍郎黙得罪言者诬漳以年老乞归卒赐祭葬漳貌不逾中人而狷介不屈守肇庆时督学萧鸣凤恃张璁势凌诸郡守漳与争论上章相攻朝议直漳夏言为漳同年进士意殊厚邀漳竟不见严嵩父子持柄方岳餽遗多珍贿漳以左辖入觐独持数青布为贽卒之口噐无珍玩侍无媵妾仅遗圗书若干卷】
　　郑宪【字有度长乐人正徳丁丑进士授刑部郎中大司防刘玉藻噐重之丁内外艰不入私室者六年服阕又请告在家积十四年犹以郎官谒选初宪与学士方献夫俱为尚书郎相善宪赴阙时献夫以议礼骤贵佐吏部宪相值邸舍一揖而出献夫以为薄已也啣之遂移覈稽违待报逾年意在阻宪宪终不为屈后迁光禄寺丞卒于官】
　　陈文沛【字维徳长乐人先姓林正徳丁丑进士授工部主事歴员外郎中奉使三吴开白茆港筑海盐塘又督边储皆有功诏増俸出为抚州守调苏州擢覇州兵备副使以陜西行太仆寺卿罢归世宗初杨一清胡世宁李承勋皆荐文沛才畧可大任而太宰汪鋐以私忌挤之家居二十余年不入城市子时范字敷畴嘉靖辛丑进士歴刑部郎中出守防州蜀民困于三殿采木时范为之蠲豁存活千余家官至云南布政清约有父风】
　　林公黼【字质夫长乐人正徳丁丑进士授大理评事时江彬钱宁导武宗南廵羣臣有谏者彬軰毎劝武宗杖之公黼约同官以疏諌武宗震怒命鎻项械手足暴庭中五日复系诏狱一杖狱中再杖阙下舁至旅舍卒公黼为人忠孝沉黙心事莹明详刑细谨不以一字苟喜怒时黄巩与公黼同系狱熟察其所为谓惠安张岳曰吾取友几遍天下乃近遗林质夫嘉靖初赠太常丞赐祭録其子逄春为太学生逄春歴推官通判荣府长史所至有亷能声以养母疏归】
　　陈毓贤【字则英长乐人正徳丁丑进士歴工部郎以濬漕渠劳绩擢陜西叅议分守平凉巩昌值歳饥多方赈贷转兵备山西冀北流民多啸聚山谷为边境向导毓贤晓畅军事至则招抚之悉解散近塞之地以宁代王左右欲以冀北界凿河漑庄田毓贤不可赂以黄金数十觔毓贤危言拒之转广西叅政左江猺獞结思田土兵倡乱诸道防勦兵屡偾毓贤按兵不动懐以恩信防平督抚方荐用之未上卒】
　　陈则清【字君扬闽县人正徳丁丑进士授防州守改祈州又调滁州擢南刑部员外郎坐诬谪判台州未几擢守程番累迁至都御史廵抚云南卒于官赐祭葬则清歴守州郡俱有惠政在滁赈荒全活甚多开府云南人尤徳之】
　　刘世扬【字实夫闽县人正徳丁丑进士选庻吉士改刑科给事中歴吏科都给事嘉靖初有内侍崔文者始兴斋醮事世抗疏弹劾又言詹事官非其人有防诘责下锦衣狱鞫之世扬犹执前议俄得释复上八事大臣恶之遂谪江西布政司照磨御史陈察陞南太仆少卿将行请召用世察亦坐谪久之世稍迁判常州歴南祠祭郎中广西佥事督学河南未上卒世内行修洁自期古人虽流落于外而直气不衰尝典试山东号称得人】
　　张经【字廷彛官人正徳丁丑进士状魁伟有文武才始令嘉兴擢给事中歴都諌不数歳至佥都御史廵抚山东召入佐掌宪未几镇两广安南莫登庸久不庭经与兵部尚书毛伯温讨之登庸降擢右都御史防拜兵部尚书仍兼都御史镇其地守制归嘉靖中倭防起掠濒海诸郡蔓延江南无宁嵗朝命将帅付以节钺不能成功廷议谓经才遂起南京兵部尚书兼右副都御史总制南直湖广江西闽浙山东两广七省调其兵备防得便宜行事经计不教之兵难以当贼曩抚两广时所节制狼兵可用檄召之数月间田州南丹东兰诸兵至防世宗遣赵文华祭海神经不为加礼文华心怏屡促进兵狼兵甫至即使战遇倭辄败经以狼兵贪剽未可猝用宜待永靖保顺兵为犄角今未即至无宁俟旦晚第以兵事秘不吐露与文华而文华遂以逗防养冦劾经谓经闽人虑贼入其乡故养防糜财惑张克寛诳言俟贼满载去乃追击之海上疏入而经兵方集大战于王江泾斩首一千八百级有竒功未上严嵩与文华壅之竟逮论死是嵗大辟决九人经与继盛与焉论者谓自东南用兵以来经嘉兴之防第一自严嵩柄国以来继盛劾嵩之疏第一同日而死天下怜之万厯中孙懋爵伏阙鸣寃诏复原官赐祭葬諡襄愍仍予懋爵廕】
　　何思明【字致虚福清人正徳己卯举人授頴上教谕颍为凤阳属邑虽称中州而士鲜经术思明严立课程时为讲解士因而感奋彬彬几与畿辅埒又捐俸葺学宫辟泮池恤贫士之不能婚葬者部使者以学行兼优奨之归里着有经义典则四书训字及梅花百咏行于世卒年八十二子世祺嘉靖进士】
　　林士元【字世仁闽县人正徳己卯乡荐知香山县寛厚慈爱毎聼讼怡色柔声尽得其情县学宫在蓬莱山下科第久缺为改建城中自是科名相续有行部者索贿士元奋衣起曰朘民脂以奉上吾死不为也遂以母老乞改敎竟为所尼迁审理致仕归】
　　髙应祯【字贞甫闽县人正徳辛巳进士初知湘潭县时安攸流贼越境啸聚应祯多方缉治境内获安兴学育才创书院与生徒讲学邑有祠廖道南为之记】
　　谢蕡【字维盛闽县人正徳辛巳进士擢礼科给事中嘉靖初疏諌乳媪刘氏及宫人孙氏滥封因劝世宗节恩泽戢内侍又论救翰林吕柟悉见嘉纳防册中宫有阍寺女侄入选蕡按其世籍劾罢之南京灾疏请勉力行修徳政以荅天心复陈科举之弊乞崇经术以去邪説革宿弊以求实学严约束以节民财又请正体统戒聪察寛三公诘责畧九卿诖误复谏官体庻职戒近习禁报复诸所建白皆闗国体大礼议起蕡与都给谏张翀曰吾礼臣当以死诤力排张孚敬桂萼之议连章诣左顺门素服待罪夺俸三月一日有防取议臣疏蕡当直以朝议进再索复进三下而三进之世宗怒曰直科者谁也左右以蕡对蕡附奏曰皇上燕闲清旷故敢以朝议进兾垂观覧若议臣之言久当圣心臣故不敢进也因疏乞归田不允已而召百官至左顺门勅谕去本生直考兴皇蕡与诸给舍遮百官伏阙泣谏诏杖阙下几毙寻转右给事中福州海门潮汐旧迂廻东山下为三十六湾折入河口水部门海防内窥者不得防至内港治间镇守邓太监惑番舶厚利于上王地方凿新港径趋大江旧河淤塞河口以东民日敝至是蕡上疏陈新港六害乞塞之以苏地方弭海防诏下镇廵兴工填塞被命覈楚粤边储蕡自湖南上言天下藩臬以下用刑太酷民命无措自权奸煽祸以来所在荼毒生民遭霜之叶不可以风垂疾之病岂容再汗世宗可其奏诏锓版颁谕天下为当路者所忌出知直太平府未任卒隆庆改元録嘉靖言事诸臣赠太常寺少卿】
　　杨叔器【字徳周官人正徳丁丑中式辛巳进士嘉靖初疏请除金吾诸冗员擢南京湖广道御史时彗星见天雨血疏陈天变之由及修省六事曰放宫人裁冗官薄税敛谨聼讼轻税课寛匠役前后居台谏章疏累数十上于君徳官方内地边防皆悉心论列并见嘉纳防京察奏罢要职二十余人为权贵所忌南锦衣衞指挥张敬无嗣异族张承祖贿托谋袭叔器曰黄金可以鬻国法异姓可以廕官爵耶竟置之法寻罢归数年卒】
　　髙世魁【字绍甫官人正徳辛巳进士授慈谿令有治绩选御史嘉靖中以议大礼罢官隆庆初追赠光禄寺少卿】
　　戴亢【字师贤闽县人正徳辛巳进士初授户部主事嘉靖初与同郡谢蕡等抗议大礼廷杖几死后转员外郎监湖广荆门税巨猾积逋先藏金于官舍以尝亢亢寘之法逋税毕输出为四川佥宪忤当事引疾归复起补贵州防土官王阿向搆乱亢勦平之防闻又以疾乞休卒年八十余】
　　吴世泽【字宗仁连江人嘉靖癸未进士初授庐陵令以清慎勤自励擢南礼部主事陞郎中转吏部出守严州时遂安矿贼乱世泽捣其穴擒之衢婺大水豫为之备民赖以安擢广西副】
　　【使】
　　髙廷忠【字允卿长乐人嘉靖乙酉乡荐授奉化令除法之不便民者十余条毎日戴星出入不务钓名惟顺人情宜土俗期于政行事集而已性节俭不茍取有餽海错而潜置金其中者黙还之不于众值旱屏葢步祷大雨如注民赖不饥】
　　王徳溢【字懋中连江人嘉靖丙戌进士授慈溪令清介自持谦恭下士县有鸣鹤乡萑】
　　【苻充斥徳溢身莅其地纠察葺薙旬月间悉屏迹择其秀良可向学者聚而教之考】
　　【校奬掖顽俗一洗濬杜白二湖以广灌溉民深感之去任日老防泣送于途擢监察】
　　【御史官终广西佥事】
　　龚用卿【字鸣治懐安人嘉靖丙戌廷对第一人授翰林修撰兼侍读直经筵预修明伦大典大明防典丙申奉诏使朝鲜赐一品服力却逺人餽赆复命日疏陈三事皆见嘉纳擢南京国子监祭酒增修学舍申饬监规寻以病乞还用卿美须眉丰神朗莹持节恬退在告二十年不通权贵所着有使朝鲜録云冈选稿诗余若干卷】
　　郑守道【字用行候官人嘉靖戊子乡荐知夏津县于书无所不窥而学务穷理尝主白鹿洞教事着太极图説意及易乾坤上下系辞解大学讲章深思精诣能阐周程之秘及令夏津扶弱抑强风节矫矫建书院与诸生讲晰经义一时文学之士骎骎兴起】
　　王时中【字执之官人嘉靖戊子乡荐署顺徳教谕教人以求放心为先诸生敬而信】
　　【从迁阳朔令行政亷平谳狱多従寛恕作兴士类爱民惜财民戴之如父母以简于承奉】
　　【改调归遂终飬不出】
　　陈良鼎【字廷器闽清人嘉靖初贡入太学十七年章圣太后崩世宗将南巡奉以合显陵公卿台谏顾望莫敢发良鼎曰唐郇模宋陈东欧阳彻何人哉即上疏言乗舆南幸自百官宫嫔及御前宿卫尽従郡县除御道修桥梁筑行宫饬厨传所境内文武将吏当朝行在送往迎来以亿万计非所以子养元元计安社稷也臣闻河南北及湖广诸处频年水旱民朝夕告急有司闻天子临幸已预征来嵗租赋为不时之需百姓皆卖儿斥产以应追系愁苦宜勅二三大臣奉梓宫而南不宜犯霜露劳玊体以损民费财疏入下诏狱杖之拟戍极边防驻跸眞定行宫火扈卒过江潭多坠死者世宗念良鼎言释为民授县尉寻罢归年八十种秫读书以终老隆庆改元録用言事诸臣时良鼎已老矣有司上其事未命卒】
　　李士文【字在中连江人正徳丙子乡荐授高明教谕寡黙宏博本经义以训诸生冷氊清苦若处饶给当道荐岭南师范第一以父丧归聚徒讲学于九龙山之麓服阕补嘉鱼教谕登嘉靖己丑进士除南京工科给事中防星变疏陈六事世宗嘉纳之歴都给事中官终浙江按察使家居布衣蔬食徒歩里中按闽使者白贲怜其贫欲以官地畀之代为营室力辞不受所着有易明心学庸正义行于世】
　　林山【字士仁长乐人嘉靖己丑进士授万载令以最擢戸部郎部长李某不习钱谷事又交通诸贵人屡有所请山持不可李怒欲挤之山曹事办不能加也李罢金陵梁材代之乃独贤山荐知徽州徽民贾四方富而喜讼牍刺干请动至盈箧山一切谢絶断狱明察民神明之期年讼减郡称大治擢广东副使以亲老乞归养时年甫四十余山为人强毅不耻恶衣食当官而行必伸其志恃清节毎面折人过徽人立祠以祀后语及林守徃徃有泣下者】
　　陈子文【字在中闽县人父防贵溪教谕子文嘉靖己丑进士授麻城令精敏沉毅讼者一见辄记其姓名里居虽老吏猾胥不能舞弊取一钱卒立庭中若木偶然歴户部郎贵溪相夏言为书生时为子文父所知及子文贵言以通家子欲致门下子文委曲辞避以常调出守长沙巨盗尹大宪阻山环水为寨歴数郡守莫能除子文至严捕之擒其渠魁余党惊窜全楚十五郡称治行第一丁内艰服除补池州单车入境不挈妻孥诸生隽异愿请业者子文亲与讲明经义迁湖广副使勦抚诸苖悉降附以劳卒于官】
　　林恕【字道近长乐人嘉靖己丑进士歴都察院经歴擢守雷州有惠政濬湖渠筑海堤为民利锄强扶弱不避权贵郡人镌石纪其绩官终云南按察使】
　　郑世威【字中孚长乐人嘉靖己丑进士时台臣缺诏选进士充之众争奔走世威屹然不动授户部主事改刑部歴两广江西佥事浙江叅议江西副使四川叅政再起通政司擢佥都御史刑部侍郎所至有惠政而节操甚励在浙罢临海盐税数千石在江西时夏言应召诸藩臬皆旁趋而谒世威不肯从掖门行抚按司道祝厘于上清宫世威前视祝词乃祈相公嗣者遂不拜而出及言再相过武林诸大夫方郊迎而世威弗徃言益憾防言搆祸获罪严嵩秉国世威适官江西嵩姻党占寺田千畆世威鬻以赈饥嵩手书求解不报其家人往来用邮传者悉革嵩深之迁四川叅政自投劾还嵩败始起列九卿防诏采珠及珍石世威疏请崇节俭不报遂乞归卒年八十有二予祭葬諡恭介】
　　陈一贯【字邦通福清人嘉靖己丑进士歴任杭州知府杭大饥一贯抗疏捄荒得减租税杭人頼以全活时徽州亦饥势家求籴于杭一贯答以徽民可生杭民不可死宁弃官不开籴坐谪抚州同知抚有千金陂涨流为害久不可治一贯捐俸鸠众筑隄蓄水灌田万顷人徳而祀之乞归著书自乐角巾徒歩囊无一钱年八十一卒】
　　林一清【字子时福清人嘉靖辛卯乡荐以教谕陞江西都昌令剔蠧弊锄豪强有利兄产谋死者前令以疑案缓狱一清鞫得情其人夜持千金以献叱却之当道以亷明交荐至京师无所餽遗改粤藩都事歴视阳山清逺二县篆俱着政声卒于官都御史陈仕贤铭其墓子庭奎万厯乙丑进士】
　　林应亮【字熙载春泽子嘉靖壬辰进士知頴上改秀水皆有亷声守常徳荣王官校挟势为害应亮刬枭犷植善良防诸不法者置诸理值大祲治糜赈药全活者众歴藩臬晋戸部右侍郎请告归奉父杖履几二十年时父春泽以程番太守家居子如楚弱冠登进士三世莱防传为盛事】
　　薛廷宠【字汝承福清人嘉靖壬辰进士以行人选吏科给事中奉使朝鲜选擢都给事中慷慨直言无所讳避尝疏劾诸大臣皆当时用事者有防防用数人诸大臣以廷宠言直俱不敢辩独严嵩在礼曺新有宠辄辩廷宠复劾之后又屡有建论铨部欲出之外藩或言廷宠贤不宜使去廼止未几卒贫无以殓乡人为治防廷宠内行修事继母李以孝闻】
　　王子聪【字汝逹闽县人嘉靖甲午举人知于潜县清勤守官不取一钱而民间利弊隠防毕见邑号为玉壶氷破大盗鲍邋遢等于天目斩获三百余人御史舒汀荐治行第一丁艰去再补景宁治如于潜两邑共祀之】
　　魏濠【字方舟福清人嘉靖甲午举人授武康谕迁太平令邑多浮粮苦征徭流徙濠悉为补豁民稍复业廵按朱某征倭海上檄徴援卒濠具舟备粮仓卒立办复脩永通金清二闸筑六根海塘惠迹可纪迁南京戸部员外所着有四书订正小讲虫响集】
　　杨子充【字道贵福清人嘉靖甲午乡荐第一授泰和教谕歴陞琼州府同知琼海外黎蛮杂处子充简骑卒缮营堡练舟师贼徒屏息建文昌防同乐防三县城池皆亲定形势尝视府篆有贼与狱囚谋乱以计掩捕之巨族徭役多诡匿乃核丁产行摊平法琼民称便立祠以祀】
　　林庭机【字利仁瀚季子庭防弟嘉靖乙未进士选庻吉士授检讨迁国子司业严嵩用事士争附其门庭机寓与邻未尝私谒歴南祭酒太常卿工礼二部侍郎在南十年铨部毎有推毂嵩辄挤之嵩罢始晋南工部尚书满考改礼部穆宗即位上疏乞骸骨得请归先是振武营兵变戕杀兵部侍郎黄懋官人心汹汹庭机时为工侍摄篆持大体不苛细饷以时给乱遂弭工部歳供内府费钜万计裁其滥溢中贵人敛手庭机亷静不近名内行修饬自奉如寒士卒年七十六赠太子少保赐祭葬諡文僖有世翰堂稿若干卷兄庭杓字利高以廕入太学歴官庆逺知府子燫烃俱官尚书光官戸部郎中父子祖孙并以清忠品节见推于世云】
　　舒汀【字绍安侯官人嘉靖乙未进士以行人擢监察御史奉使按两淮及南直锄击奸豪风裁赫着继按浙江悬令坊市凡官吏抑取常例钱并强买者得执入告又时时宻侦之民或畏势忍隠汀已先知一郡倅市防帛防倅白事毕汀曰君昨市帛有之乎倅惶恐对如民间直无侵也汀笑曰良然吾偶及耳自是羣僚相戒贵豪横恣者皆俯首自戢浙中小儿或夜啼呼汀名辄止使毕还台防边警告兵部尚书毛伯温置酒防客汀劾其不忧边事世宗怒罢伯温而杖职方严嵩忌之出为云南副使嵩复挤之谪判官防卒】
　　林庭壆【字利节闽县人嘉靖乙未进士授中书舍人擢兵科给事中风采凝峻弹劾无所避世宗命徃勘辽事归称防迁户科都给事疏奏严嵩诸奸利不法状世宗震怒逮系诏狱廷讯杖六十谪湖广幕稍迁雷州守未任卒】
　　陈元珂【字仲声懐安人嘉靖乙未进士初以户部谪判徳庆州迁南雄府同知视郡篆擒妖贼陈永当杨天庆等擢金华知府政尚严明重风教一郡称治陞寜绍兵备建狼牙营筑余姚城佐督府胡宗宪殱倭贼于海上余党攻舟山督府檄元珂监军大破之晋湖广叅政防有齮龁督府者元珂亦报罢福州三衞卒变元珂偕侍郎马森出谕之衞卒随定】
　　王一言【字行恕福清人嘉靖乙未进士授行人进户部员外税江南悯民间白粮加徴之苦疏言江南民力耗竭输白粮且不堪命矧额外徴取乎有诏蠲之江南人至今食其徳嗣坐元旦失朝左迁归里闭门著书自号为空斋老人】
　　马森【字孔养懐安人嘉靖乙未进士授戸部主事九江关以亷能着歴员外郎中出知太平府雪寃狱裁中珰减供亿治行甲江以南转江西副使按察使左布政使晋副都御史廵抚其地森久歴江右多惠政时创三殿疏请南粮改折省民间数万金召为刑部侍郎改戸部徙大理卿与刑部尚书郑晓左都御史周延得称贯城三平迁右都御史户部尚书隆庆初诏举边才森言徃者辅臣杨一清以南人用陜西尚书王骥以北人任云南俱有声绩宜勿论南北资格斟酌推用务当其才又申明屯盐法乞勅重臣分理其事皆见嘉纳太监崔敏奉内防取戸部银六万两买金进用森又言先帝时买金二千日积月累仅能足数寻诏停止以此金暂贮太仓今于数日内得满一万臣知不能也且祖宗时御札皆下阁臣转示各部院无司礼监径传者更望率由旧章穆宗乃止旋以母老乞终养赐驰驿归服除屡荐不起居恒讲明理学与欧阳徳邹守益罗洪先相质正要以程朱为宗值闽卒两番倡乱森角巾野服出谕之随解散临武刘尧诲抚闽议复夫甲库役法森备陈其害议遂寝继抚闽者厐尚鹏欲行一条鞭法森力赞之卒赐祭葬赠太子少保諡恭敏郡人立报功祠于九日山祀之所着有四书口义书经敫言周易説义春秋伸义辩疑地理正宗文集奏议若干卷子荧字用昭以廕为南京都督府都事善文辞歘贡士能诗】
　　吴从义【字思忠福清人嘉靖乙未进士授行人转谏垣值法司政紊疏请慎选锦衣镇抚官崇明失事诏逮诸人司防以贿曲为庇从义劾罢之大珰髙志安置南京召入从义抗言防人之性不移不宜召不报出为江西叅政调四川先是丰城鄢懋卿为御史家居有所关说不遂防来按蜀修恡挤之遂归杜门不出】
　　施千祥【字子吉福清人嘉靖乙未进士授礼部主事歴主客祠祭二司员外郎出为江西佥宪以忤权贵调补四川郫灌两县当巴岷二江之水膏腴万顷皆成奔涛千祥筑石隄铸铁牛以镇之民頼其利剑南邢主政孙以非辜诬重辟时天旱祷雨弗应忽夜梦有褒衣博带揖而前曰尔存吾孤吾昌尔后觉而知有寃阅狱平反之天乃雨人以为诚感擢楚宪副陞粤西大叅粤西与端州接壤盗贼滋炽当事议筑城于要害檄苍梧平乐郡民助役千祥持防典徧示藩僚曰兵饷之事或取给邻省至力役之征无相累也力争之役遂罢大藤等峡与栁庆以西悉为猺据千祥以恩义抚绥之皆詟服受约束寻乞归卒四世孙起元顺治己丑进士任广东叅议所着有荔帷楼诗文十卷】
　　王应钟【字懋复侯官人嘉靖辛丑进士授庻吉士改浙江道监察御史廵盐长芦东厰太监马广贪而虐应钟疏论之诏切责广一时中贵敛迹按顺天纠郡县不职者三十余人严嵩柄国十监锦衣妄指奸细诬杀人应钟立白其寃守备昌平太监王敏朘削军士应钟数其罪世宗为逐敏河套事起应钟以前与议逮诏狱十监锦衣修前隙几毙杖下按浙江所至墨吏解绶去入掌河南道防大计吏嵩欲蔽其私人应钟弗许出督学河南宗室有凌辱诸生者必防以法转山东叅政竟为嵩所中罢归环堵萧然讲明正学学使者宋仪望为建书院于道山从游者云集卒年九十】
　　李庻【字季卿福清人嘉靖辛丑进士知金华县守正奉公抑强扶弱有柄臣北上道出兰溪隣郡邑皆徃庻曰越境矣且劳民伤财以庇吾官心窃耻之竟不往上官有遇举毎相戒毋令李金华知也甲辰乙巳嵗旱饥竭诚祈祷发廪平籴全活甚众邑人徳之歴官刑部郎中】
　　庄应元【字子春福清人嘉靖癸卯举人授吉州学正陞仪真令値大旱民心惶惶应元释所系无辜者五十人即日大雨时有亲藩防道由仪真中贵人防防者防张横索民皆惊窜应元下令曰王柩至敢有逃匿者置之重典即有不测吾以身当之乃躬率百姓执干盾阳言防防中贵知官民协心为之夺气官僚行礼而去邑中晏然所过州县遂皆无所扰】
　　林堪【字尚干闽县人嘉靖癸卯鄊荐初授澄迈敎谕分校南畿过姑熟有两上舍持数千金懐刺求通堪署纸尾曰借赀而负所学受赀而负吾君皆天戮民也两上舍愧而遁转宣化令同安洪朝选叅粤藩与堪善御史龚恺劾朝选波及堪遂罢生平外温内肃一语不妄发性至孝大母许治家严堪侍竟日未尝移寸趾奉父母承顔顺志有一弟父母爱之弟子一而堪子三堪体亲意以已业均焉】
　　魏文焲【字徳章福清人嘉靖甲辰进士由兵部郎歴任广西按察使所在有声先是任蜀时龙州土官为变文焲提兵擒之黄中渠魁连害三楚文焲调兵平之粤东猺狼诸贼拥众横行文焲修安攘事宜练兵御备贼皆解散后以母老乞终养疏言时清而辞官人臣所不忍母病而就列人子所不安其辞甚楚得请归家于官道山之麓傍岩有朱熹石室清隠题石着石室私抄行世】
　　石磐【字民渐长乐人嘉靖丙午举人初令临淮审编里甲招流亡复业甚众有吏部子过临淮家奴索夫役破仪门磐笞之系之狱防守太监令伏谒磐不聼遣人来诃责磐复笞之沛以西河决方筑白马隄功成人呼为石公隄尸祝焉擢职方主事条边事甚悉尚书霍兾竒之两广倭乱磐为岭南佥事至肇庆倭防双鱼所雷亷大震磐躬督将士出战复双鱼斩首一千五百生擒四百人追余贼于牛牯墩富林铁塲悉平之擢叅议督府欲多叙功磐不可忤督府意罢归】
　　孙用【字行可连江人嘉靖丙午举人为亲老署教丰登癸丑成进士授行人擢监察御史上疏言经国理民之防南北用兵之宜深切时务廵居庸关课武功明赏罚劾抚臣之荐举不公及守备因縁请托者边境肃清寻按云南沐府陈夫人欲袭养子疏夺其谋土官妇凤氏争立搆兵曲为区画以寝其变土酋阿堂等为乱官民被诬逮狱者众奏而释之以失欢中贵调守荆州肃政安民翕然称循吏焉】
　　林资深【字学静福清人嘉靖丙午举人授罗雄知州改补崖州黎蛮杂处民多失业乃相地濬沟引南北水合注平壌溉田数万畆黎防与多港搆难抚谕有方境内敉寜民碑而祀之迁髙州府同知署化州州多火患教民易茅以瓦防谳大狱与监司抵牾挂冠归所着有五经精言弟资澜嘉靖甲子举人知孝丰未任卒】
　　林【字贞恒庭机长子嘉靖丁未进士选庻吉士授检讨充景恭王讲读官时严嵩専轴不与通防景恭王之国嵩欲改长史遣人谕意弗顾嵩败累擢洗马兼侍讲校理永乐大典纂修承天大志陞祭酒书成加太常卿仍管国子事转礼部右侍郎兼学士经筵讲官中宫奏修九陵奉防往勘还奏惟长陵应修省费数万属邉警条上强本七事改吏部右侍郎仍日讲前后经筵多所规讽首相徐阶甚倚重之俄调赞南铨计部署礼篆魏国公徐鹏举昵少子邦宁欲易嫡不许竟封其长邦瑞万厯改元进南工部尚书明年改礼部以母防归立朝议论风采倾一时与张居正同为徐阶所知及居正在政府遂谢不见为居正所挤衣布蔬食斋居一室问业之屦常满户前卒赠太子少保赐祭諡文恪所着有学士集经筵讲章子世言字天廸官户部员外诗词清丽有丛桂堂集世勤自有传入孝义部】
　　陈柯【字君则闽县人嘉靖庚戌进士由户部郎转杭州守时浙督胡宗宪方计欵王直以间徐海陈东等使其内溃议勦者梗之柯独与宗宪画防徐陈果相屠王直亦伏诛宗宪上其功受白金文绮之赐擢防州兵备殱大帽山贼林朝曦等屡建战功】
　　陈谨【字徳言闽县人嘉靖癸丑廷对第一人授修撰为文温厚平实指言时事不激不阿徐文贞阶为考官深噐之察其所为自朝谒外闭户读书不轻交接妄取与益重之被命册封藩府以拜命后期出为惠州推官改南京太仆丞寻改为尚实丞转南京国子司业迁中允逾年丁父艰归防家人与营卒相殴谨出解之要绖在身无威仪为乱梃所伤卧病月余卒给事中岑用宾劾闽抚汪道昆威令不行于士卒白昼大都贼虐近臣宜罢道昆治骄卒以正法纪疏入有防罢道昆令廵抚陈万言捕首恶把总曹一麟等一麟乗间亡去事遂寝所着有内制集诗文稿藏于家】
　　陈奎【字汝星官人嘉靖癸丑进士授丹阳令创造城堞倭冦至邑頼以全擢户曹出守眞定分别白莲教首从不当坐者纵释数万人转广东叅政陞按察使时山冦巢垒碁布奎谕以大义皆感泣谢罪制府殷某将大戮潮民以树威奎力争活数千人于刄下以归制府惭沮隂毁奎于张居正调别用解组归值闽饥奸民谋夺北库兵器以逞奎夜蜡书投抚军许孚远召兵守北库奸民皆就擒家居三十八载卒年七十八着有嵩山草堂集载曹学佺十二代诗选子益祥字履吉博学有诗名】
　　薛曾【字师孔福清人嘉靖丙辰进士授中书舍人歴吏部考功司员外出为四川副使广西叅政家人有言置产业者辄持杖击之后备兵威茂勦平草坡黑虎诸寨蛮人慑服凿石洲以杀江流固茂州城入粤西以病卒行李惟图书而已】
　　吴文华【字于彬连江人嘉靖丙辰进士初任南兵部主事景藩之国道防都藩邸人横甚文华综理按治无敢哗者出为湖广督学佥事端模范絶请托所防士多至公辅者转四川叅议定叛酋凤继祖之乱晋广西督学副使歴河南左布政使万厯初旌天下治行异等者二十五人文华居第一以副都御史廵抚粤西覈田赋均驿传饬兵戎疏设昭平县建养利州学割武縁县属思恩移兵备于郁林増河池同知经畧种种有规平昭平贼黎福庄父子即其地建营堡二十一又连破栁州冦七十余巢抚其余党得田二万六千余畆防上赐金币廕一子户部左侍郎以母老乞养时相国张居正方夺情文华独触忌不讳再起兵部右侍郎复抚广西擢右都御史总督两广经三载征平乐叛兵讨懐集流冦殱海上倭奴擒盗珠贼党府江岑峒罗旁诸蛮先是山海诸冦出没为梗虽间取防得不偿失文华多方畧悬合机宜徃无不克筹画军饷沛若有余积金十九万归之有司晋南京工部尚书改兵部叅赞军务南兵骄且诡不任战文华极力振刷稍稍改观防天巢衞卒以储粮腐浥鼓噪文华召仓役及黠卒六七人立庭下数诸役曰士卒寄命于食典守不严尔无所逃罪叱杖之卒以为庇已匍匐谢文华乃数卒曰彼役诚有罪尔不白官而遽哗军令哗者死尔自圗之咸股栗哀祈乃杖而徙戍之并督其长事遂定疏陈六事练兵葺械选修城重权严备皆保障至计科臣李沂劾中珰张鲸恣暴有防下沂镇抚司拷防鲸引疾乞休文华疏救沂请治鲸罪不报遂乞归三疏乃允起工部尚书以原官致仕居家十载屏絶干谒徜徉山水间买学田百畆给弟子员设义田以赈族之贫者书法得晋人三昧所着有督抚奏议防都疏稿济美堂集卒年七十八赐祭葬赠太子少保諡襄惠】
　　陈聨芳【字以成长乐人嘉靖丙辰进士以司李擢御史出按东粤覩防城与岛渚为邻下令筑外城既而冦至民免于难立祠报功穆宗即位请停刑起废言官罢建凤翔殿皆见采纳张居正生辰百僚趋贺恐后聫芳出游梵寺若弗闻者致仕无愠色居乡无片楮至公庭亷洁自持风裁凛凛卒后子孙有不能举火者】
　　郑云蓥【字邦用闽县人嘉靖丙辰进士授户部主事出为浙江提学副使持正靡阿请托断絶擢湖广叅政楚世子幼武冈王搆飞语将为不利云蓥按治之世子得袭防河决淮邳当事者承张居正风防议濬河五百里以通运云蓥躬询利害上河议数千言事遂寝居正夺情假归诸司出迎送奔走数千里云蓥郊迎外无加礼言官希意攻其短调广西念母老乞休杜门侍养以荐起四川左布政云蓥曰岂有九十亲年而徇禄万里者乎辞不赴寻病卒】
　　唐鲤化【字启成闽县人嘉靖戊午举人由黄陂谕陞罗田令有富民胡某犯法吏皆以贿中鲤化置之法擢南工部主事主爵者胡某戚也为修前恡谪判粤西适思恩渠魁韦大才为乱鲤化察龙英酋长赵彦麟可用召授方畧果擒大才乱遂定以艰归】
　　谢汝韶【字其盛长乐人嘉靖戊午举人初授钱塘谕弟子翕然称得师歴令武义安仁以亷明着迁承天同知承天大贾以赀结张居正怙势不法汝韶得其罪状置重辟徳安守藏吏猎取民间金汝韶按治无所贷以持正与时忤左迁吉府长史时居正以葬父归诸藩捆载为馈汝韶导王以常礼修唁居正大怒故事王傅以客礼见监司有赵观察者故居正党希其意欲抑之如属吏汝韶笑曰王傅之膝可易屈耶遂挂冠归年方四十余杜门著书凝尘满席外事不问所着有碎金集天池存稿】
　　陈学麟【字尚经懐安人嘉靖戊午举人授畨禺敎谕陞高要令转潮阳郡丞抚李仲山朱良保诸冦防总兵叅戎希制府意欲杀良民数百冒功学麟察无辜尽释之制府怒劾夺学麟官学麟事父孝拊异母弟至友令髙要时民告子不孝欲毙之学麟防其子署中令晨夕相随问视数日子大感悟易辙后经其乡父母具鸡黍遮道谢罢官后以新居与二异母弟而自居敝屋置田产辄与二弟均着有贤奕篇二卷史懐四卷】
　　王一岳【字镇甫连江人嘉靖戊午举人授襄城教谕应聘北畿同考首防大学士李廷机大司马郭子章其余俱登进士一时推其氷鉴迁上林宰民树七碑记颂功徳歴万州知州广西思明府同知摄横州篆勦八寨贼神宗赐金奬励抚按交荐之都御史海瑞屡疏其贤后以未视父含殓哀毁而卒郭子章表其墓】
　　陈省【字孔震长乐人嘉靖己未进士初司理金华擢侍御按楚世宗濳邸在楚先是尝一幸劳费困敝不可言防睿陵垣倾遂决意南行命少司空张直大珰袁亨往督工手画宫殿廊庑规画一仿京师费且万万计时世宗春秋髙储宫未定驾欲逺出中外皇皇首辅徐阶讽诤百端莫能得日夜祈死而已省乃上疏备陈楚中水患下民死亡困苦状不宜困于大役又言伊洛之墟淇水衡注陵谷变迁道路阻梗齐鲁吴防矿徒白莲教窜伏窥伺洞庭蕲黄郧漳盗贼随在布散辰沆苖夷猺獞躭躭伺隙邉庭搔扰述诸可虞状凡数千言走京师上之遂罢徐阶语诸臣曰一言回天陈公之谓也先是张直至楚即欲尽撤承天殿宇公争之力张忿曰上诘违命谁任其咎省曰某甘斧锧不累公也至是张亦感服万厯初累迁右副都御史一日神宗问辅臣往闻毛伯温贤信乎张居正对曰有陈省者今之伯温也出抚陜西以艰归再起抚楚楚中利病悉力兴除大豪胡国瑞诱苗夷为乱省疏请讨平之晋少司马居正殁朝论以省尝受知居正紏省归家居三十年卒大学士叶向髙志其墓子所立举人仕至宪副】
　　林舜道【字允中闽县人嘉靖己未进士歴刑部郎中出知南安府清操甚励南安当江广之冲车骑络绎一切供帐多所裁省郡舍萧然惟一箧贮敝衣数袭一仆备役使而已秩满陞四川副使寻转贵州广西叅政舜道自筮仕不以片刺通铨曹故迁转皆在荒服卒于官僚属赙始就殓贫不能葬闽督学王世懋同年生也为买地营窀穸焉】
　　林烃【字贞耀庭机子弟嘉靖壬戌进士授户部主事转员外郎严嵩执政请告里居者数载隆庆初补驾部员外郎去烙马之弊迁库部郎出守旰江加意抚循属邑输赋以县封识转文解省不覔一钱聼断敏决郡中谓之林一升以母艰归补苏州知府时张居正夺情迎母之京道出姑熟烃不为礼入觐未尝至其门寻迁粤西臬副值兄讣至遂弃官归养久之起兵备三衢转叅粤藩所至有声擢冏贰因灾异极陈矿税之害及诸逮系淹狱千余言随请假回籍起南冏卿转大理迁刑部侍郎晋南工部尚书累疏乞骸归烃为人襟度髙旷而持正不阿有难进易退之节孝友之行通于神明家世词臣文学冠冕海内而博综不倦虽弈叶贵显清约不异韦布年七十七卒所着有覆瓿诸集】
　　陈应春【字汝和长乐人嘉靖壬戌进士初令东阳多惠政擢户部主事扈从穆宗谒园陵万骑如云应春视刍粟部署立办关浔阳剏立规制大驵不得赢缩其手出为云南佥事歴广东西副使叅政山东左布政使卒应春官粤西有平冦功其在云南也儒生杨霁讼其室人慿于妖应春檄城隍驱之三日妖遂絶火其祠】
</div>
    <div class="pagination">
<a href="福建通志_page143.html">上一页</a><span>...</span><a href="福建通志_page139.html">139</a><a href="福建通志_page140.html">140</a><a href="福建通志_page141.html">141</a><a href="福建通志_page142.html">142</a><a href="福建通志_page143.html">143</a><span class="current-page">144</span><a href="福建通志_page145.html">145</a><a href="福建通志_page146.html">146</a><a href="福建通志_page147.html">147</a><a href="福建通志_page148.html">148</a><a href="福建通志_page149.html">149</a><span>...</span><a href="福建通志_page145.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
