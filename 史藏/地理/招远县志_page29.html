<!DOCTYPE html>
<html>
<head>
    <meta charset="UTF-8">
    <title>招远县志 - 第 29 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>招远县志 - 第 29 页/共 36 页</h1>
    <div class="content">　　陈廷适　　候选州同知，有传。
　　许岳华　　由诸生捐授布经历。
　　柳丕烈　　候选典史。
　　刘进业    捐授州同知。
　　侯玉环    捐授州同知。
　　武  职
　　林腾凤    任抚标千总。
　　林来凤　　任千总。
　　林  标　　任抚标千总，以军功加都司衔
　　谢锺岱　　任文登千总。
　　谢廷桂　　任守备。
　　臧梦麒　　考授千总，有传。
　　于明道　　由武生任临朐把总。
　　王继祖　　任潍县把总。
　　李天爵　　捐授千总。
　　季天禄　　捐授千总。
　　李点春　　捐授千总。
　　许安庆　　捐授千总。
　　刘玉殿　　捐授千总。
　　邹清选　　捐授千总。
　　刘盛文　　捐授卫千总。
　　李在人　　捐授卫千总。
　　王云衢　　捐授捐授千总。

　　●招远县续志卷之三

　　○人   物

　　造物灵秀之气，不以穷陬僻壤而或有所秘，故钟诸人类，则英伟间出焉。虽或以出处之异，致令所就有广狭，要各有所长，足以范世型俗而垂诸永久者。招邑二百年来，属当厄远，显达者落落如晨星，不朽有三，非不限乎职分，昔人譬诸泽之不流，良非诬也。然而志一邑，则即传乎一邑者志之，不敢曰比踪古人，庶不使灵秀所钟湮没而不彰哉！续志人物。
　　王  诲    （补遗）  按郦道元《水经·济水注》云：济水又东合荥，渎渎首受。河水有石门，谓之荣口石门也。门南际河有故碑，云：“惟阳嘉三年二月丁丑，使河堤。谒者王诲，疏达河川，遹荒庶土往大河冲塞，侵啮金堤，以竹笼石葺土而为，堨坏聩无已，功消亿万。请以滨河郡徒疏山采石，垒以为障。功业既就，徭役永息。未详诏书许诲立功，府卿规基经始，诏策加命，迁在沇州。乃简朱轩授使司马登，令缵茂前绪，称遂休功。登以伊洛合注，大河南则缘山，东过大佉，回流北岸，其势郁蒙，涛怒湍急，激疾，一有决溢，弥原淹野，蚁孔之变，害起不测。盖自姬氏之所尝蹙，昔崇鲧所不能治。我二宗之所劬劳，于是乃跋涉躬亲，经之营之，比率百姓，议之于臣。伐石三谷，水匠致治，立激岸侧以捍，鸿波随时庆赐，说以劝之。川无滞，越水土通演役，未逾年而功程有毕，斯乃元勋之嘉谟，上德之宏表也。昔禹修九道，《书》录其功；后稷躬穑，《诗》列于《雅》，夫不惮劳谦之勤，夙兴厥职充，国惠民安，得湮没而不彰焉？故遂刊石记功，垂示于后。其辞云：云使河堤，谒者山阳东缗司马登，字伯志，代东莱曲城；王诲，字孟坚，河内太守；宋城向豹，字伯尹，丞汝南；邓方，字德山；怀令刘丞，字季意；河堤掾匠等造，陈雷浚仪；边韶，字孝先，颂石铭岁远，字多沦，缺其所灭，盖阙如也。由此观之，诲之生平虽不详于史策，而治河之功盖亦伟矣。
　　王俊民  （补遗）字康侯。未御试时，京师已喧传王俊民为状元，不知言之所起，亦不知俊民为何人。及御试，王荆公与杨乐道共为详定官；荆公以初覆所定第一人皆未允，当於行间别取一人为首。乐道以为不可，议不决，既而，二人各以已意进禀，诏从荆公议。及发封，果俊民也。后官徐州，充南京考试官，得狂疾，免出试院，终以不起，年二十七卒。俊民性刚峭不可犯，有志力学，爱身如冰玉，不知偎巷俚人语世俗所传王魁果报之事，尽诬语也。
　　宦    绩
　　李  澍  字用霖，秉掖铎，先德行而后文艺，士风大振。倡修庙庭道宪，丁公蕙勒碑记之。升灵壁知县，灵邑屡被水荒，户口流窜，澍委曲招抚，省刑缓征，捐俸以给牛种，并详免逋赋数万两，民皆复业。旧有河夫累民，又力为恳免，岁省役费六千余金，调补英山，抚育倍至。详免修葺宣楼，船民累永除。作功德歌十章以颂之。寻充南闹同考官，勤劳致疾，卒于江宁英之，士民多奔赴哭奠者。先是招邑荐饥，澍闻知即谕家人出谷二干余石以赈之，全活甚众。卒后，祀乡贤祠，掖与灵、英均祀名宦焉。
　　路以周  字重休，号三峰。历任彰化、福安、台湾知县。时台初内隶，民悍俗敝，教之衣冠，训以礼义，民咸爱之。适蕃人为当事者，激变，仓猝犯境。以周素晓兵家言，设法护城，民赖以安。后议招抚，官弁相视，莫敢往。以周毅然请行，上官欲以兵从，悉却之，乘肩舆，率一仆而往。既至，蕃人遥望皆罗拜，一惟公命。事定，特加军功一等，调四川高邑。台人咸号泣于路，欲效借寇故事，而以周已闲道出厦门矣。立碑颂功德，生祠遍于台境。后卒高邑任所。
　　陈绍妫  字衣庵，任安邱教谕。丁卯，东省大饥，奉檄查赈，殚心经昼，民沾实恩。青州道沈公廷芳赐帛以旌之，下其法于诸州县。复奉檄扑蝗高密，数日，蝗害尽。去之日，扳辕稽首者，至出境不绝。
　　侯 价   由岁贡授泰安训导。邑绅某身死，子幼，仆据遗产，结盗横行，多不法。官执仆，词连幼主。诸绅士为赴县鸣冤，县令欲尽执之。价为请，不允，即兼程赴院，力白其事，罪止坐仆。诸绅士曰：“吾等之生，侯广文之力也。”为建生祠于学宫。
　　王之梅  字和雪，号庚岭。由拔贡任德干谕。学宫倾颓，捐俸倡修。庚午，德干大水。奉檄查核待赈户口、实心任事，贫民多赖以存。太守张公嘉之，拟保举，之梅力辞而止。改昌乐谕，升青州教授。所至多所造就，士林称之。
　　武    功
　　宋延清  号凤岭，由蓝翎侍卫授贵州威宁都司，升水城营游击。乾隆乙卯六月，黔、楚苗变，奉派领兵，由茶山一路进剿。沿途攻击，连战皆捷。赏戴花翎，并赐衣服等物。嘉庆改元，复以功赏给翘勇巴图鲁名号，克复乾州。丁已五月，补授东川营参将。六月，带奋勇三百人，抢过马别轿，与贼对敌，逆苗畏散。七月，焚攻石巴寨，到桅杆山，补授大定协副将。自八月至九月，焚烧贼巢，杀获无算，并擒逆首韦七绺须、活仙姑等，逆苗悉干。十二月，又奉檄带兵赴川。戊午，征剿川苗，杀伤甚酷，大半歼于延清手，闻其名皆丧魄，相与切齿。至二月二十九日，黑雾四塞，咫尺不辨。贼党蜂拥沿山而下，延清知时境危险，战必不利。然贼已大至，不得已遂迎敌。杨家坝伏贼悉出，矢石如雨。延清被创不支，犹奋死力殪贼首领数人。卒以众寡不敌，亡于插旗山。专阃者上其事，奉旨将尸身移至达州，棺殓送归原籍。陆路给夫十六名，马四匹，发护牌焉。且蒙恩加等议恤，赏给骑都尉世职，子振荣承袭。
　　徐云峰  字干霄，号北海，由蓝翎侍卫授贵州贵阳守备署游击。在营有惠政，营中立碑颂德。壬申保升清江都司，癸酉署下江游击，从古州总兵张绍绪征黎干得功，恩赐甚厚。甲回戍清江，立营中义学，兵丁欢腾。丁丑引见，推升湖北督标右营游击。云峰为人刚直，而待下宽厚仁明，好奖成人材，故所部肃然用之，无不尽力。年五十四以疾卒。
　　孝  友
　　杨师德  字伯昭，廪生，以父宫詹观光领修玉牒，荫内阁中书，未任。性方正。每大比，与侪辈必齿而行，虽千里，序不乱。母殁，与弟师度庐墓三年。壬申之变，生单京翰与妻王同殉，师德初不相识，出资营葬。且作双节文以纪之。甲申家居，闻宫詹凶讣，悲咤成疾，逾岁卒，年仅三十。著有《节莪篇》。
　　傅化民  字新公，侯补州同。父殁，庐墓三年，不求旌表。年九十余卒。
　　杨景须  字汉濯，监生，例授直隶州同知。早丧父母，凡遇忌辰，春秋祭扫，輙绕墓徘徊饮泣，终身不改。兄以事累于官，景须竭力营救，典质一空而无难色。乡邻丧婚赖以成礼者甚众。人皆爱敬之。邑令以景须善行上闻，敕建旌善坊于新城通衢。一堂五世。卒年九十四。
　　杨廷祁  字大伸，诸生。至性孝友。父殁时，廷祁已长，仲甫五龄，季犹在襁褓，抚之，皆克成立。析产让厚取簿。雍正辛亥，乾隆癸亥，岁大饥，倾储，计口分给里人，至市粮而食云。
　　傅于宣  字子方，号东山。孝友，性成，嗜读书，工制艺。学者宗之，称为东山先生。著有《四书集解》。父殁，庐墓三年。司峄县，铎方正励廉隅，勤于课士，详见峄志。
　　王际昌  诸生，澄之元孙也。治家勤俭，训子严重。四世同堂，百口共爨，而门庭之内肃然。与人交，忠厚和平，恤孤怜寡，乡里称善人。
　　温  元  庠生，濡之元孙也。父早殁，事继母以孝。闻母或不豫，必多方劝慰。俟欢笑而后安。应科试，宗师阅卷时有异征，拔取食饩，因以问学博。学博曰：“此生实属至孝”。岁试已举优行矣。当时传为美谈。
　　林生芝  字香圃，庠生。父殁，庐墓三年。
　　徐云龙  宇腾霄，武生，云峰胞兄。云峰未达时，赴试乏资，鬻云龙田若干亩，后又售其居宅。云龙在京闻知，不惟无难色，且谓措置得宜。既云峰任贵州，云龙恒往来不绝，欲常常见之云。
　　郭  培  字笃生。慷慨好义，尤笃友于仲。弟赴都染疾，培闻之，四昼夜抵京师，舆载而归，卒后殡葬如礼。尝买寿光女为婢，后其兄欲倍价赎归，培一无所受，且厚赠奁资而遣之。
　　秦  怜  号鹤岩，廪生，援例贡成均，与寡嫂终身不析骤，事必咨而后行，抚兄遗女，既嫁，割腴田与之，无少吝。子其源，工诗，早卒。
　　李在田  字见龙。性挥霍，喜施予，尤笃于同气。父洁游京都，有“恒昌”油店，生息颇厚，后致中落，饮食不给。时在田举于乡矣，乃躬自经纪，煨烬之余，白手再造，旧业得以尽复。洁爱季子在人，欲以“恒昌”畀之，而未明言。在田遵遗意，以其息尽归在人。既在田卒，在人感兄德，仍与诸犹子均分，俾得糊口焉。
　　王席珍  字聘三，庠生。母早卒，事父不违志，业师张永著，老而且贫，席珍馈之薪水，无倦意，亦无德色。张赖以终余年。
　　李培基  字晋侯，武科亚元。幼失怙恃，继母性极严厉，培基曲意承顺，定省不少疏，母亦欢悦，常语人曰：“惟吾儿善体吾心。”
　　刘曰琳  字彬玉，太学生。少孤，母患惊悸，琳屏奴婢，身侍汤药，出入必解履，鸡犬之声不使闻于室。闻医者言，病不治者，粪当无臭。琳取粪立尝之，医感其诚，为尽心调理。母竟以寿终。
　　官居正  世业农，孤贫不能娶，事母以孝闻。母卒，庐墓三年，每晨必负土封墓，虽疾风霪雨、苦寒溽暑，未尝有间。邑令江公表其闾曰：“孝行可风”。
　　徐  冕  字服周。五岁失恃，稍长，父又见背。年未及冠，家不中资，，奉继母王氏孝敬肫至，王所出两弟皆幼，抚之得以成立。晚年家渐裕，三世同居，人几百口，毫无间言，门庭雍穆，称孝友焉。
　　王超凡  字经九。少失恃，以居积起家。奉父与继母，生养死葬，皆自任之。母弟携家外出，超凡遥寄斧资致之，归畀寨子村别业一区，以赡其生。异母弟三，一卒于外，育其妻息；其二招与同居，各为置恒产，而后析之。乡里称友于者，佥为超凡屈第一指。外家李氏绝世，复捐田宅若干，为立继奉祀焉。至捐修庙宇，倡建桥梁诸义举,其余绪也。
　　文   学
　　王定民   字佐才，俊民弟。工书法，能诗，与苏子瞻友善，相倡和。
　　杨师亮  字南阳，号散夏，前明廪生，通政使觐光子。以父荫当为三司首领，未授而明亡，避仇改名“去之”。监司为骁骑都。旋以部卒勾事致人经死，辞连师亮。   监司    爱其才，纵之使逸去。漂泊吴会间，转徙胶州，往来大僚、幕府。思一见所长，然终不遇，坎凛以殁。师亮少，读书尝以夜，自经、史、集下及星、卜、钱谷、兵、刑、堪舆家言，无所不窥，昼则习弓矟、击剑、驰马、奕棋、弹琴，古今书体、画苑皆肄焉。值明末年，盗起闾左。尝自围中挟其叔兄，用殊死战得免于难，遂以豪勇知名。然实于经济文章与诸技艺无所不通。生平居胶久，诗笔书画亦于胶为多，得者咸珍藏。卒于胶，以丧归葬。至今胶人士言，古作者皆宗演夏先生云。
　　张凤羽  字仲威。生而颖悟，尤嗜读书。家贫不能就傅，犹日夜诵习不少懈。间出所作，就正于乡先生，咸惊异之。果以辛卯举于乡，己亥成进士。邑旧无志，慨然修辑，数百年之文献赖以不坠。
　　陈永任  字重我，邑庠生，居乡教授。岁施粥以赡贫人，行谊孚乎州里。于七之乱，将军白公督师往讨，屯兵毕郭镇。命永任护村民于镇东兴国寺，比移兵，男妇数千人悉按故堵。自是人知读书有用，从学日众，实开一方风气。以子嘉典贵，舶封修职郎。
　　谢钟英  字文石，庠生，应登子。学术渊博，尤工诗词，晚年著有《韵字蒙引》五卷，付梓行世。
　　杨景清  字伯寅，岁贡。博学工诗，登莱道闻其名。礼致训子弟。掖之张大支、王耳黄、林小眉，素以诗豪东莱，见其诗，皆倾服，因订交焉。生平好蓄书，晚年佐故人幕，将归，遗之金，不受乃市书以进。所著有《自怡诗集》。
　　刘环洲  字瀛三，号东溪。弱冠食饩，戊午成孝谦，已未文已入选，以额满中明通理宗濂洛，文以清真雅正为准。邑令黄公器重之，延为义学师，考课严明，一时多德造之誉。著有《论语学庸讲义》、《东溪堂文稿》。
　　杨焕曾  字文孟，号筠亭。丙戍廷试后，或有为之谋者曰：“某大僚雅重，子文往谒，可致显荣”。焕曾曰：“吾不能为齐人也”，遂归。屏绝时艺，肆力研读。年十六卒。著有《筠亭诗草》，《尔雅正音》。
　　陈乃梓  字琴堂，绍妫孙，岁贡生。苦心积学，善制义。肄业太学祭酒，某公见其文叹服，谓为雄于斯道者。选复州吏目，未任，以忧归，遂不复仕。居乡坦易和平，以教授终于家。著有《庄子内七篇》、《会意古诗十九首合解》并文集，待梓。
　　李  浚  字资深，号象峰，岁贡生。颖悟过人，于书无不读。弱冠补弟子员，旋以冠军食饩，文名藉甚。肄业泺阳书院。院长惊叹，深相推许，然数奇垂成屡败。晚年绝意进取，居家教授。性狷介，少所许可。士人被其容接，声价倍增。四方文人墨客，以及宦游斯邦者，皆倾慕，愿纳交焉。然浚惟以种竹栽花饮酒赋诗为事，未尝妄有干谒。所著《寿康堂文集》，士林奉为楷模。
　　李  耀  字宗光，廪贡生。肄业太学，受知于祭酒。某公许为远到之器，然终不遇。卒业归，遂放情于诗酒，素善草书，酒酣以往，信笔立成。醉墨淋漓，得者视若拱璧，然性介不喜交接，又所作辄自焚毁，虽其子孙亦无多收藏者。后选训导，而耀已先卒。
　　赵基深  邑廪生，字敦源。弱冠入邑庠，遂食饩，受知于邑侯。李公一见许为伟器，留署中读书。为文风华典赡，高出时辈，尤工诗赋，性孝友，父丧三年，不茹荤酒，事母菽水承欢。兄弟三人，怡怡如也。不享长年，以诸生终，士林惜之。
　　柳云培  号滋圃，邑诸生。官南城兵马司吏目。书法最工，乾隆时楷行具呈御览，御书不亢不卑以赐焉，书西安府碑洞翰墨奇观碑，时年才十二。
　　曹世昌  字子凤，号紫峰。出岁贡司训乐安，卒于官。先是世昌家居教授生徒，德行文章为士林楷式者，二十余年。后学多其所成就，至今咸师承之。
　　冷得中  字薪传，邑廪生。少贫穷而淫于书，所寓目终身不忘，邑有经笥之目。居丧三年，不茹荤酒，哀毁几于成疾。黄邑贾东愚司马，每称道之，盖不徒服其学，尤钦其行也。 
　　温晋升  字接三，邑廪生。诚朴无伪，嗜读书，年十九，备弟子员，旋食饩。奖掖后进，虽素不相识，无不乐为玉成。乾隆乙卯赴秋闹，闻父讣，星夜驰归，哀毁骨立，因成夙疾，年四十一而卒。
　　张  晖  字旭初，廪生。少嗜学，日不窥园，名噪一时而奇于数。子淇在京都遇同邑路三峰先生，出晖所著《卑迩求正集萃》、《香斋诗稿》，求为元晏，三峰大加称赏，为叙而还之。
　　徐  琛  字鲁庭，号遁圃，岁贡生。工书法，屡荐不售，居乡教授。有《挹霞堂稿》、《闲情诗赋》藏于家。
　　阎  葑  字禹门，少贫，事亲以孝闻。兄早逝，抚周岁孤，爱逾己出。弱冠食饩，试輙冠军，然数奇五荐不售，邑侯朱公延教二子。是秋入阉，房官以第一人荐，而主司已意有所属，抑下之，两争不决，竟以是被黜。朱公甚为扼腕，葑亦自此绝意进取矣。晚贡成均，居家教授，后学多所成就焉。
　　李道仔  字示我，弱冠补弟子员，旋食饩。潜心经学，尤邃于易，善制义，理精法密。学者经其指授，悉有法度可观。选朝城司训，以重听放归，士论惜之，年八十七卒。
　　温羲庭  字嵎谷，少失怙。性嗜读书，弱冠采芹，旋食饩。文名藉甚，屡荐不售。邑令陈公倡修续志，闻其学行，任以北乡采访事。
　　勇    节
　　臧梦麒  字耀宇，生而英勇，尤明大义。顺治四年丁亥，以公举为练总，奉檄护解粮银。至湖山堡遭盗劫，持刀追还，上宪嘉赉。平度鹤山寺众僧横暴，登莱道檄招邑四乡总往擒之，且定纵盗之罚。是时乡总，东石崇金，西刘二揣，北欧明显，南则梦麒也。明显素忌梦麒威名出己上，思中伤之。既至鹤山，三面峻绝，惟南路平坦。即令梦麒当之，梦麒恐盗由此逸，与弟梦豸奋勇直前，杀一僧，搜放良家妇女数十，众僧逃窜。梦麒兄弟追至九店，格斗良久，适道宪至，麾众相助，遂歼众僧。道宪奖以“息盗安民”之额。辛丑，于七倡乱于栖。乡总入城守护，而明显以暗与贼通，事泄不自安，谋作乱，独忌梦麒不服，欲除之。与崇金约，不从。遂约定二揣，以腊月二十二日，集四乡总练兵奎星楼下，因以杀梦麒兄弟，即害邑令张公会石。工邢五奔告梦麒，梦麒夜半见张公，具陈其事。杨柱者，邑之耆士也。素以学行重于张公，亦以明显之谋来告，与梦麒遇，遂定谋于公前，使柱先往谕之，梦麒潜兵以待。黎明，明显至楼下，召梦麒、崇金皆不至，闻杨柱来，拂衣而去，柱随至东门，具言张公无他意，梦麒不启衅，皆汝自生疑心耳，因晓以理义，怵以利害，明显屈服。遂引见张公，遇梦麒于署前，握手欢笑，逾于平时。既入见，坐间谈宴，猜嫌尽释,张公因得密报，青州驻防将军军帅兵至栖平于七。壬寅正月二十二日，兵回至招，张公帅四乡总迎谒于邑东七里泉遂缚欧、刘，招境以安。张公感梦麒义，旌以匾曰：《功存御寇》，而杨柱亦旌以“功在全城’’云，事定，上宪召梦麒考验，授职会。梦麒疾不能赴，阅数旬竟卒。
　　孙  全  字受庵，明季国学生。居邑之西鄙，好走马击剑。崇桢四年，吴桥变起，全破家誓众，与邻村阎某结为声援，游骑樵卒，无敢至者，一方赖之，五年春，登郡失守，两抚军檄各属，招募义勇，全纠合二百余人，拟赴军门，而贼又陷招，乘势西掠，村各自固，全仅率本村八十余人战于村南，败之。贼众切齿，阅数日大至，全复与战，兵败被杀，贼遂焚掠而去。一子仅六岁，家人负逃得免。
　　杨钟斗  字季寅，崇祯乙卯举于乡。壬午二月大兵过招，被执不屈死。
　　善　  行
　　陈廷适  字相伯，侯选州同知。家素饶睦，任姻恤如恐不及自，其父奉妫，每岁冬施食以赡贫乏，廷适继之，终身无替，葬族人之无归者。莱令玉公免官不能归，廷适斧资车马送诸其家，盖其周急，虽千金无少吝也。邑令黄公举其行谊于前抚军相国琦公，以“乐善好施”表其门，邑令姚公亦有“高并罗峰”之奖。即其人可想见矣。
　　谢廷珍  字西序，庠生。家贫嗜学，少时赴都，路拾破衣小包，中裹白银，知非富者物也。待之，果有妇人痛哭来寻，苹方卖女得银五两也。廷珍遽出还之。
　　温而厉  庠生，明先之仍孙也。好善乐施，济人之急。值岁饥，慨然曰：“吾即不能如吾祖济四县穷民，岂忍坐视而不救！”悉出钱粟，分给饥人，乡里亲族多赖以存。
　　杨培元  号怡园，岁贡生。己已岁饥，散粟于里人，而焚其券。秋熟共诣偿粟，则受而藏诸廪，至来春又散之。如斯三年，俟皆有积蓄，然后收而贮之，仍以备邻里缓急之需。或谓培元此阴德，事后必有报答。曰：“吾只计同里相周耳，岂望报哉！”
　　刘之珍  字宝石，居东良村。雍正六年冬，雪夜闻撞门声，启视见马负箱笼，久之无人呼。子弟举入静室，既明，遍示招贴，果有寻者，遂坦然欲与之。其人曰：“吾登郡公差也，此太守物，吾不敢擅取。”言毕乘马去。翌日，太守遣其子来，解装检阅捆载，欲行，问姓名，称谢而别。明年春，太守忽与邑宰二广文东良司并至其家，各立扁以褒之。
　　李培业  字有轩，太学生。早孤居丧，哀毁骨立，事母尤以孝闻。壮游京师，稍权子母，而笃于桑梓。尤喜文学，士邑之赴公车贡成均者，多以培业为北道主。晚年家渐裕，益喜施予，乡里赖以成家者甚众。年六十余卒。子孟春于乙未之饥，施粥散粟。邑侯劝赈，复捐二百金。咸谓能继先志云。
　　曲显科  世业农，积谷盈廪，邻里乞贷无少吝。年饥，分粟济人，焚券不索。堂侄德敏贫不支，老弱流离，以沃壤十八亩赡之，俾得完聚。族子德恒将举家北渡，显科招与共爨。晚年割田宅之半析其居。居村一带濒河，每苦湮淤，倡建炼阳观，祀北极以镇静水患。先乏嗣，临老举一子，咸谓仁人必有后云。
　　王  泰  太学生，字开三，家富于财，乐善好施。本邑以及邻境，凡修建刹宇罔不捐助。尤喜建桥梁以利行人，若邑之捞金沟、半道夼、马迹埠南沟、河南西沟，栖之郎中圈、方山神水庵，莱之张格庄西北沟诸石桥，皆所捐赀倡建者，至今诸处多有碑记可寻。乾隆间，岁饥，出粟赈济，栖招两邑多沾其惠。栖令王公汝梅，奖以“义济邻封”之额。而郡学教授王公以训赠以联，则拟诸竹林七贤商山四皓云。
　　孙  珊  一名瑚，字赤生，邑庠生。居家孝友，乐敦善行。自其祖枝茂封君，割二里桥沃壤十亩作义地，立乡学以造后进，一方称为善士。珊克承先志，复捐义田三四处，捐地十二亩，于后夼北庙共立碑以志其事。佥谓弗替祖德，后先媲美云。
　　郝  傧  字轶几。乐善好施。嘉庆壬申，岁饥，分粟赈贫。里人感其德，立扁以奖之曰“年高德邵”，其子允正，字心斋，太学生，性恢阔，尤喜施予。有族侄某鳏而贫，给田十余亩，为之成室。又给田于从堂侄某十余亩，未尝自以为德也。道光九年，太守英公倡建登瀛桥，捐资三百千。后圮于大水，复独力攒修，所费无算。黄邑绅士奖之以扁“勇义堪风”。及丙申岁饥，捐赈外，复于本村计口分粟，村人多赖以存活。今其孙致美、景恒、文楷，俱补博士弟子员。
　　杜美里  字仁风，太学生。家素裕，村中孤寡贫不能耕者，给以牛力，岁以为常。山西染人死无所归，予地葬之。后遂捐为义冢焉。
　　王文成  九曲村人，素业农，孝于继母。乾隆乙已，岁饥，散粟济人，多赖以存。尤爱敬读书人，族中贫寒者，佐束金以劝之读。所居山径崎岖，按时修补，以利行人。季子果，孙士铎、士钧，皆成诸生。人谓善行之报云。
　　于应龙  居城北之石对头，家仅中赀，而乐善不怠。村南大河为南北孔道，岁寒人恒病涉。应龙倡建板桥，以便往来。桥板或有朽坏，即捐资修补，无小吝意。同村姜氏妇，老而无依，应龙按时周恤，不使冻馁，既妇卒，复备衣衾棺木以葬之。至今南北行人至其村者，恒感念应龙不置云。
　　徐  榛  字谁西，武庠生，性淳笃，喜施予。邻里丧婚多赖以成礼。尝寓集成当店内，适柜房遗失元宝一锭，疑榛，榛慨然自以其银偿之，殊无难色。自此永不至其店，后于柜后寻得。诣门谢罪，将银奉还，榛亦不以为意也。乾隆丙午，岁饥，家无余粟，市粮以赈村人，故当时有善人之目，今其子若孙多补弟子员。
</div>
    <div class="pagination">
<a href="招远县志_page28.html">上一页</a><span>...</span><a href="招远县志_page24.html">24</a><a href="招远县志_page25.html">25</a><a href="招远县志_page26.html">26</a><a href="招远县志_page27.html">27</a><a href="招远县志_page28.html">28</a><span class="current-page">29</span><a href="招远县志_page30.html">30</a><a href="招远县志_page31.html">31</a><a href="招远县志_page32.html">32</a><a href="招远县志_page33.html">33</a><a href="招远县志_page34.html">34</a><span>...</span><a href="招远县志_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
