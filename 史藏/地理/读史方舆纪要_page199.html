<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 199 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 199 页/共 479 页</h1>
    <div class="content">　　○五陵冈县东北二十里。阜之大者有五，因名。又红土冈，在县北十里，俗传为纣师倒戈血流之所。

　　○黄河在县西南。旧自获嘉县流入境，又东北经汲县界。今自县西南流入阳武县界。又县境有汉堤。《志》曰：自获嘉西南四十里，至县南，又东北至胙城县，又北接汲县，皆有汉古堤。

　　卫河在城北。又东入汲县界，或谓之清河。又清水，在县西北。《志》云：清水出怀庆府修武县西北，经获嘉县北六里，又东至新乡县西北侯家桥，而入于卫河。

　　沁河在县西。今涸。《一统志》：沁河故道，自怀庆府武陟县入获嘉县境，下接新乡县，又东北接汲县界，北抵清河。按：沁河自武陟而东，从高入卑，势如建瓴。《府志》称卫辉浮图最高，才与沁水平，故万历十五年莲花池之决，为患甚烈，所当谨杜其端云。详见武陟县。

　　○临清关在县东黄河北岸。隋仁寿四年，炀帝发民掘堑，自龙门抵临清关。大业九年，杨玄感作乱，自黎阳引兵向洛阳，修武民相率守临清关，玄感不得渡，乃于汲郡南渡河，是也。《一统志》云：关，唐所建。误。

　　延津关旧在县东南，所谓大河北岸之延津也。汉建安五年，袁绍以颜良败于白马，自黎阳渡河，追操军，沮授谏曰：今宜留屯延津，分兵官渡，谓此延津也。《唐志》新乡县有延津关。○李台寨，在县东南。《志》云：元末，里民避兵之处。明改为李台驿。永乐中废。今县城东有新乡驿。

　　获嘉县在府西北一百里。西南至怀庆府修武县五十里。周之修武地。汉置获嘉县，属河内郡。晋属汲郡。后魏因之。后周置修武郡。隋开皇初，废郡，属怀州。十六年，又置殷州于此。大业初，州废，仍属河内郡。隋末，王世充复置殷州。唐武德二年，李厚德逐其殷州刺史，以城来降，仍置殷州。贞观初，州废，以县属怀州。宋因之。明初改今属。县城周三里有奇，编户二十七里。

　　北修武城今县治。后魏末，分修武县置北修武县，以故县为南修武县。后齐省入南修武，复曰修武县。隋开皇四年，移获嘉县治此。唐武德五年，世民击刘黑闼军至获嘉，黑闼弃相州退保州，是也。○齐州城，在县西南二十五里。《志》云：南北朝时，尝侨置齐州于此，城因以名。今亦名齐州村。

　　○同盟山在县东北五里。相传武王伐纣，与诸侯同盟处。

　　○黄河在县南六十里。自武陟县流经县界，又东入新乡县界。

　　清水在县北六里。自辉县流入，又东至新乡县而入卫河。○太白陂，在县西北十里，其上流即吴泽陂也。自修武县流入境，下流入于清水。

　　○茅亭《括地志》：在县东北二十里，周苏忿生之邑也。周桓王与郑赞、茅，襄王又以赞、茅与郑，即此。徐广曰：修武故县有茅亭。○崇宁驿，在县治东南。又县南十里有亢村驿。

　　淇县府北五十里。北至彰德府汤阴县六十里，东至直隶县七十里。汉河内郡朝歌县地。唐、宋时，卫县之鹿台乡也。元初置淇州，又置临淇县为州治，属大名路。至元三年，省临淇县，以淇州属卫辉路。明初，改州为县。今县城周三里有奇，编户二十六里。

　　○朝歌城在县东北。杜佑曰：卫县西二十里有朝歌古城。《括地志》在卫州东北七十二里，即纣所都也。《左传》：齐伐晋，取朝歌。战国时，属魏。秦始皇五年，拔魏朝歌。汉因置朝歌县。隋改曰卫县。今见直隶县。近《志》云：县东二十里有卫县城，康叔所封。又云：今县西南二十里有朝歌寨。

　　临淇城县西北十里。东魏天平初，置临淇县，属林虑郡。北齐废。隋开皇十六年复置，属相州。唐废。元初，复置临淇县，为淇州治，盖因旧名也。《志》云：今彰德府林县南七十里有临淇城。又魏德城，在县东，亦东魏天平二年置，属林虑郡。北齐废。《括地志》：魏德故城，一名晋鄙故城，在卫县西北五十里，即信陵君矫夺晋鄙兵处。

　　○朝阳山在县西十五里。有岩石泉林之胜。又县西南三十里有青岩山。唐天宝末，甄济隐此，安禄山辟之不就。其上有水帘洞。又县西北二十里有灵山，上有黑龙泉。又金牛岭，在县西十五里。

　　○淇水在县西北三十里。《山海经》：淇水出沮洳山。《水经》：淇水出隆虑县西大号山。杜佑曰，出共县之共山，是矣。上流自彰德府汤阴县流入境，又东至大名府县西而入卫河。淇水亦兼清水之名。○阳河，在县西南三里，一名太和泉。自辉县东流，经县界，东入卫河。相传纣斫朝涉之胫于此，亦名斫胫河。

　　肥泉在县东。《水经注》：淇水至朝歌东南，有马沟水出朝歌城北，东南流合美沟水。美沟水出朝歌西北大岭下，东南流与马沟水合，又东南注于淇水，为肥泉。《诗》曰：我思肥泉。《尔雅》：归异出同曰肥。犍为舍人曰：水异出，流行合同为肥。是水异出同归矣。

　　○淇园在县西北，地名礼河社。汉武帝塞瓠子决河，下淇园之竹以为犍。东汉初，寇恂为河内太守，讲武肄射，伐淇园之竹，为矢百余万。章帝建初七年，幸淇园。今废。瓠子河，见直隶开州。○淇门驿，在县城西南，明初置。城西北又有淇县递运所。

　　鹿台在县东北。刘向曰：朝歌城中有鹿台，大三里，高千尺。《志》云：今县之南阳社有鹿台，县东北吴里社有巨桥，皆殷纣积粟处。

　　黄桥在县西南。胡氏曰：朝歌西有黄泽，泽水右入荡阴县之荡水，谓之黄萑沟。桥当在沟上。晋永康二年，成都王颖起兵于邺，讨赵王伦，前锋至黄桥，为伦党孙会等所败，即此。亦见直隶内黄县。

　　辉县府西六十里。北至彰德府林县百七十里，西北至山西陵川县九十里。本共伯国，春秋时属卫，战国时属魏。汉置共县，属河内郡。高祖封旅罢师为侯邑。晋属汲郡。后魏因之。东魏改属林虑郡。后齐废。隋开皇六年，复置共城县，属怀州。唐武德初，置共州。四年，州废，以县属殷州。贞观初，属卫州。宋因之。金大定中，徙卫州治此，以避河患。旋复旧，改县曰河平，又改曰苏门。贞中，又置辉州治焉。元省苏门入州。明改州为县。今城周四里有奇，编户五十二里。

　　○共城今县治。春秋时卫邑。《左传》隐元年，郑公叔段出奔共。《战国策》：信陵君曰：通韩上党于共、宁；又云河内共、汲者也。秦灭齐，迁王建于共，饿而死。汉置共县。晋及后魏因之。隋改置共城县。自唐至宋，因而不改。宁，见修武县。

　　凡城在县西南二十里。周公子凡伯国。《左传》：凡、蒋、邢、毛、胙、祭，周公之胤也。隐七年，王使凡伯来聘。唐初，因析共城置凡城县，属共州，寻省。○王莽城，在县西北八十五里。三城如鼎足，相传王莽所筑。又县西南有邓城，南北朝时所置城也。

　　重门城在县西北二十里。魏主芳为司马师所废，降为邵陵公，筑宫于河内重门，即此。又刘曜为石勒所擒，谓勒曰：颇忆重门之盟否？又有重门山。后魏太和初，怀州民伊祁苟聚众重山作乱，洛州刺史冯熙讨平之，是也。或曰即苏门山之别名云。○山阳县城，在县西南七十里，本修武县之重泉村也。清水源于此。金兴定四年，置县，隶辉州。元省为山阳镇。

　　太行山县西五十里，连怀庆府界。有白陉，太行第三陉也。详见前名山太行。

　　苏门山县西北七里。一名百门山。有百门泉，泉通百道，《卫风》所咏泉源在左者也。或谓之百泉。《左传》定十四年，晋荀寅、范吉射以朝歌叛，晋人败郑师及范氏之师于百泉。宋建炎元年，王彦与金人战败，保共城西山，即苏门山云。卫水源于此。○共山，在县北七里，亦名九峰山，又谓之共北山，苏门之别阜也。杜佑曰：淇水源出于此。又方山，《志》云：在县西十里，山方正而上下平坦。

　　白鹿山县西北五十里。与太行连接，长泉水出焉。东晋太元十七年，丁零翟钊为慕容垂所败，自滑台北济河，登白鹿山，凭险自守处也。○黑麓山，在县北四十里。《水经注》谓之黑山，清水出于此云。

　　○黄河旧在县南。宋熙宁六年，内侍程舫言：得共城县旧河漕，若疏导入三渡河，可灌西坑稻田，即此。《志》云：三渡河，在县西四里，源出百泉之南，流入卫河。

　　卫水在县城北。源出苏门山，谓之搠刀泉，南流入新乡县境。《宋志》卫河源出百门泉，是也。《漕河考》：卫河自山东临清而下，每虞浅涩，盖因发源之处，建有仁、义、礼、智、信五闸，壅泉灌溉民田，以致水不下流。合于粮运时，将五闸封闭，俾水尽归运河，余月或从民便云。

　　清水在县西南七十里。有重泉并注，东流经获嘉县境，下流合于卫河。○长泉水，在县西。出白鹿山，东南伏流一十三里，至邓城西北，重源浚发，世亦谓之重泉水。南径邓城，又谓之邓渎。亦谓之白屋水。司马懿征公孙渊，还达白屋，即此水也。又东注于清水。

　　侯赵川在县西北三十里，接彰德府汤阴县界。四面皆山，中甚平旷，即苏门之北麓本无川也。宋建炎元年，岳飞破金人于新乡，复其城，又败金人于侯赵川，引军益北，战于太行，又败之。

　　○侯赵川关县西北七十里。又鸭子口关，在县西七十里。俱有巡司。县西北十里又有马武寨。盖皆太行之要隘也。

　　附见：

　　守御卫辉千户所在府城内。洪武二十三年置，属怀庆卫。

　　◇彰德府东至直隶大名府二百二十里，南至卫辉府一百九十里，西南至山西泽州三百二十里，西至山西潞安府三百里，北至直隶广平府一百八十里。自府治至京师一千二百里，至南京一千七百里，至布政司三百六十里。

　　《禹贡》冀州之域。殷河甲居相，即此。春秋为晋东阳地。战国为魏之邺地，后属赵。秦为邯郸郡地。汉为魏郡治邺，见临漳县。东汉末，冀州徙治焉。曹魏以受封于此，称为邺都。晋仍为魏郡，属冀州。后赵石虎、前燕慕容隽，并都邺苻坚灭燕，亦置冀州，治邺。后魏仍为魏郡，兼置相州魏主取河甲居相之义，置州名相。东魏都此，改司州以魏郡太守为魏尹。北齐又都之改魏尹为清都尹。后周仍置相州及魏郡周末，移治安阳城。隋初，废郡，炀帝复改相州为魏郡。唐仍曰相州。天宝初，改为邺郡至德二载，安庆绪据此，伪改安成府。乾元初，复为相州五代梁乾化五年，分天雄军置昭德军节度于此。明年，入晋，仍合于天雄。五代晋天福三年，置彰德军兼领澶、卫二州。宋仍为相州亦曰邺郡及彰德军。金为彰德府。元曰彰德路。明初复为彰德府，领州一，县六。今仍曰彰德府。

　　府山川雄险，原隰平旷，据河北之噤喉，为天下之腰膂。春秋晋之东阳地也。《左传》襄二十二年，齐侯伐晋，赵胜帅东阳之师以追之杜预曰：东阳，晋之山东，魏郡广平以北是也。战国魏得其地，雄于三晋，后入于赵。范雎谓秦王：弛上党以临东阳，则邯郸口中虱也。又国子曰：兼魏之河南，绝赵之东阳，则赵、魏亦危矣。其后谓之邺。燕太子丹曰：今秦举兵临赵，王翦数十万之众距漳、邺，而李信出太原、云中，赵必不支秦。两汉以来，魏郡称为雄固。袁绍窃据于此，既而曹公擅有之，训兵积粟，雄长中原。左思《魏都赋》：尔其疆域，则旁极齐、秦，结凑冀道；开胸殷、卫，跨蹑燕、赵；山林幽映，川泽回缭。晋永嘉末，张宾谓石勒曰：邺有三台之固，西接平阳，山河四塞，宜北徙据之时石勒在葛陂，故云北徙。葛陂，见新蔡县，以经营河北。勒遂引兵渡河勒至邺，会刘琨兄子纟寅方镇邺，保三台以自固，诸将欲攻之。宾复曰：三台险固，攻之未易猝拔。乃进据襄国，今直隶顺德府也。其后石虎自襄国徙都邺，慕容氏亦雄据于此。拓跋孝文之去代迁洛也，经邺，登铜雀台，其臣崔光进曰：邺城平原千里，漕运四通，有西门、史起旧迹，可以富饶，请都之。及高欢自赵州入邺，一战而霸业遂成，既管魏权，挟其主东迁。是时兵力雄盛，十倍于关西矣。周末，尉迟迥举相州之众，问罪杨坚，西方震动，韦孝宽仅而克之。及隋末，群雄角遂，起于河北者，未尝不急争相、邺。盖驰逐中原，邺其绾毂之口矣。唐天宝乱起，再犯关、洛，相州每当其冲。安庆绪偷息于此，犹足以抗九节度之师；田承嗣恣睢自擅，天雄兵力为河北最者，岂非相州形胜有以助之欤？朱梁之季，犹争相州以图河北。刘知远之自立于太原也，契丹亦知置军彰德以扼要害时契丹犹据汴，乃分屯昭义、彰德、河阳以备太原之师。宋靖康初，女真将粘没喝犯泽州，种师中议由邢、相捷出上党，捣其不意，当可以逞，不果。夫相州唇齿泽、潞，臂指邢、，联络河阳，襟带澶、魏，其为险塞，自关以东当为弁冕。或以地气偏残，人情险而少之，岂笃论哉？又漳水在邺，富饶所资也。《史记》：魏西门豹为邺令，凿十二渠以富民邺西有十二登，亦名西门渠。《汉·沟洫志》：史起为邺令，引漳水溉邺，以富魏之河内。汉武帝太初二年，修理西门豹所分漳水，为陂流以溉民田。曹公建安十八年，凿渠引漳水，入白沟以通漕白沟，即卫河。见大名府。东魏天平中，决漳水为万金渠，亦曰天平渠。唐咸亨三年，又引为金凤、菊花诸渠以溉邺南详见临漳县。宋天圣四年，王氵公上言：魏史起为邺令，凿十二渠引漳水溉田，历汉、魏、齐、隋不绝。唐至德后，其渠遂废。今相、魏、磁、之田，并漳水者，斥卤不可耕，又取为牧地，民益困。请募民复十二渠，渠复则水分，无奔决之患，可以富数郡之民。诏河北漕司规度。而议者谓漳水岸高，难开导，浑浊不可溉田。氵公又奏：渠田起于战国魏襄王时，前载但言灌溉之饶，不言疏导之法。唯《相州图经》载天井堰，魏武所作，凡十二里，分十二登，相距二百步，互相灌注。故《魏都赋》云：登流十二，同源异口《水经注》：魏武遏漳水，回流东注，号天井堰，作十二登，一源分十二流，皆悬水门。陆氏《邺中记》：水所溉之处，名曰晏陂泽。然则为渠之法，必就高阜，凿岸为渠，截流为堰，然后行水，数里方至平田。若渠开二十四丈，则作堰之功，可损其半，日役万人，五十日而罢。若采山之石见大名府县，取阳之木见林县，给利成之铁相州有利成铁冶，用郑白渠之法郑白渠，见陕西西安府，扼中流以作堰，下流大渠，分置斗门，余水东入于御河，或水盛溢，则下板闭渠以防奔注，复三百年之废迹，溉数万顷之良田，虽劳不可已也。议卒不行。后沿为河北转运使，导相、卫、邢、赵天平、晏陂诸渠晏陂，即天井堰，溉田至数万顷。

　　安阳县附郭。本纣之朝歌地。七国时，为魏宁新中邑。徐广曰：宁，一作曼。秦昭襄王五十年，王从张唐拔之，更名安阳。汉省入荡阴县。昭帝尝封上官桀为侯邑。晋始置安阳县，属魏郡。后魏又并入邺，后复置，属汲郡。后周末，自故邺城移相州治此，亦曰邺县。隋开皇十年，复曰安阳。今编户八十四里。

　　相城在府西。《帝王世纪》：河甲居相。今城西北五里洹水南岸有河甲城，一名畿城，即相城矣。隋开皇十年，分安阳置相县。大业初，复废。唐初仍置相县。武德五年，废。《志》云：相城在府西十五里。又有殷太甲旧都，在故邺城西南。○魏郡城，刘句曰：在安阳西北七里，汉郡治此。

　　安阳城在府西北。魏宁新中邑也。《史记》：楚考烈王六年，秦围赵邯郸，楚遣将军景阳救赵。七年，至新中，即此。胡氏曰：故城在今县西北十里。秦曰安阳。始皇十六年，桓攻赵，取邺、安阳。《晋土地记》：安阳城，在邺城南四十里。永安初，东海王越奉乘舆讨成都王颖，前锋至安阳。永和五年，后赵石遵举兵河南，自荡阴进至安阳。太和五年，苻坚伐燕，自帅精锐发长安，趣洛阳，七日而至安阳。太元八年，慕容垂谋复燕祚，自河阳趣邺，至安阳，是也。魏收《志》：天平初，安阳、荡阴俱并入邺县，后复置。《郡志》云：安阳凡四迁：秦县在今府城东南四十三里；晋置县于今县西南；隋开皇十年，复徙县于洹水南；大业十年，移郡郭内。今府城，宋景德三年筑，周十九里。今止九里有奇，门四。

　　永定城在府城东四十里，与大名府内黄县接界。本晋之长乐县，属魏郡。高齐废入临漳县。隋开皇八年，复置。十八年，改曰尧城。唐因之，属相州。唐天中，改曰永定。朱梁开平中，曰长平。后唐同光初，复曰永定。宋天圣七年，避真宗山陵名，改永和。熙宁七年，废为镇。旧城周三里有奇，洹水环其西南隅。《安阳县志》云：永定城东有鲧堤，鲧治水时所筑，以捍孟门溢河，今谓之三刃城。

　　防陵城在府南愁思冈上。相传纣囚文王于里，城此防之。冈亦曰防城冈。战国时魏邑。《史记》：赵廉颇攻魏，拔防陵、安阳。孔氏曰：安阳南有防水，防陵盖以水为名。防水，今见汤阴县。○灵泉废县，在府西南。后周置灵泉县，属相州。隋因之。唐武德四年废。灵，《唐志》作零。又顷城，在府西北虎涧南五里，周仅四十步。相传卫顷公筑。

　　○韩陵山在城东北十七里。相传韩信尝屯此，因名。北魏主嗣泰常八年，自代至邺，畋于韩陵山。普泰二年，尔朱兆等攻高欢于邺，欢于韩陵为圆陈，连系牛驴以塞归道处也。俗名七里冈。旧有栗园在山东北。高欢与尔朱兆等战，高敖曹以千骑自栗园出，横击兆军，是矣。

　　蒙赉山在府城西南二十五里。后魏孝文迁洛阳，于此颁赉从臣。又宝山，在府西南四十里，产白石，陶人取以为器。山有八峰，峰下有泉，其西北为清凉、马鞍诸山，俱高胜。又铜山，在府西北四十里，旧产铜。○龙山，在府西四十里，周十里，高五里，洹水γ流出焉。左思《魏都赋》所云虎涧龙山也。又高望山，在府西北八十里。山最高，可以远望。

　　蓝嵯山在府城西。《晋书》注：安阳境有蓝嵯山。杜佑曰：山在安阳。后汉建安九年，袁尚自平原还救邺，依曲漳为营，操围之急，尚遁保蓝口，盖蓝山之口也。或谓之祁山。诸葛武侯谓曹操危于祁连者，盖即蓝口之战云。

　　愁思冈在城南十五里。魏曹植尝悲吟于此，因名。隋文帝改曰崇义冈，俗曰望喜冈。冈周七里，防城在其上。薛居正曰：冈在汤阴县界。郭子仪讨安庆绪，拔卫州，进军向邺。庆绪收余兵，拒战于愁思冈。石晋末，契丹入汴，执晋少帝及母后辅臣，寻还北，至此，登冈饮酒，因讹为愁死冈。○野马冈，在城北三十三里。冈侧有涧曰彪涧，亦曰虎涧。又有黄衣水，在冈东南，注万金渠入于鸬鹚陂。陂在临漳县境。

　　○安阳河在府北四里。本名洹水。出林县西北林虑山中，东流经府境，又经临漳县西南，达直隶成安县界，至内黄县界永和镇而入卫水。《左传》叔孙声伯梦涉洹水，是也。苏秦说赵肃侯：令天下将相，会于洹水之上。曹操攻邺，进军至洹水。又尔朱兆等攻高欢于邺，夹洹水而军。马燧讨田悦，亦夹洹水而战。一名安阳河。唐乾元二年，九节度之师与史思明战于安阳河北，溃还。石晋开运二年，契丹入寇相州境，晋军陈于安阳水南，是也。既而契丹陈于安阳水北，复逾水，环相州而南，至汤阴，晋军驰救，乃还。胡氏曰：洹水经安阳县而东流，谓之安阳河。

　　漳水在府北四十里。自林县东流经此，又东北接临漳县界，清漳水流合焉。《史记》：赵成侯二十四年，魏归我邯郸，与魏盟于漳水上。《水经注》：后汉建安十八年，曹公凿渠引漳水东入清洹以通河漕，名曰利漕渠。是也。《郡志》：漳河旧自安阳丰乐镇北，东流过临漳南，又东北至馆陶而南入卫。正德十五年，漳水溢，南决，自安阳显王村南流，折而东过崔家桥，又东过永和、吕村入卫，袤百余里，广四十里。境内上田，悉成□□。详见直隶大川。

　　万金渠在府西北二十里。本东魏之天平渠。《邺都故事》云：渠自安阳引洹水入邺，自邺入临漳以溉田。唐咸亨三年，复浚之，自府城西南宝山而东分注东南，以资灌溉。《唐志》：尧城北四十五里有万金渠，引漳水入故齐镇渠以溉田。宋元以后废。又县北三十里有清河渠，高齐清河二年堰漳水为渠处也。今废。

</div>
    <div class="pagination">
<a href="读史方舆纪要_page198.html">上一页</a><span>...</span><a href="读史方舆纪要_page194.html">194</a><a href="读史方舆纪要_page195.html">195</a><a href="读史方舆纪要_page196.html">196</a><a href="读史方舆纪要_page197.html">197</a><a href="读史方舆纪要_page198.html">198</a><span class="current-page">199</span><a href="读史方舆纪要_page200.html">200</a><a href="读史方舆纪要_page201.html">201</a><a href="读史方舆纪要_page202.html">202</a><a href="读史方舆纪要_page203.html">203</a><a href="读史方舆纪要_page204.html">204</a><span>...</span><a href="读史方舆纪要_page200.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
