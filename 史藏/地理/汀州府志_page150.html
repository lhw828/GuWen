<!DOCTYPE html>
<html>
<head>
    <meta charset="UTF-8">
    <title>汀州府志 - 第 150 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汀州府志 - 第 150 页/共 162 页</h1>
    <div class="content">登卧龙山偶吟
 〔国朝〕丁　潍

　　云在青山外，山在白云内。云山暗蚪，鳞角宛修憇。风雨生灵光，星河落平地。千峰万峰云，呼吸通全气。松萝阴翳中，欲具结庐势。眼界空清虚，面面滴寒翠。缅彼山之人，林香吹薜荔。谁为诸葛君，慷慨隆中对？
云骧阁写眺
 〔国朝〕丁　潍

　　暇日希胜游，登高讬遥赋。虚廓开胸襟，流云杂烟树。天际秋风凉，帘光薄回互。循栏周四隅，闻见得清悟。好山入我怀，一一识平素。澄潭当我窗，龙光馺淘。我欲采芙蓉，凌风想江墅。妙领不可言，长歌倚栏柱。
朝　斗　岩
 〔国朝〕张祖城

　　驾言出南浦，携手登崇山。地险亭复高，崎岖巉岩间。所念开创劳，宁惮跋涉艰。清阴满芳径，数转见尘阛。千峰影蜿蜒，拱抱如秦关。薰风入我怀，目旷心亦闲。俯视测群动，岂不欲跻攀。丰年苦饥馑，安得破天悭。此会莫辞醉，薄暮相与还。
秋日登玉华洞十韻
 〔国朝〕胡学成

　　遥山萃森翠，旷览无留棼。况逢秋雨过，未及西日曛。沈烟夕为起，寒瀑静逾闻。岩花一披拂，潭洞何氤氲。积石水同碧，密竹映松纹。川原积佳气，香象都如云。怡目识物趣，斋心谢人氛。流连紫芝曲，历探丹霞文。洪崖肩可拍，浮丘与作群。悠悠岭峤异，愿言持寄君。
题乌石村别业五十韻
 〔国朝〕胡学成

　　龙山壮峥嵘，佳气郁腾上。宝珠峙其南，崒然耸碧嶂。下有鄞水流，漭沆浩奔放。兹中多沃土，青畴开平旷。清泉甘且肥，禾黍盈眸望。我自归田后，卜築于此间。茅檐四五曲，隐隐傍南山。激泉成小沼，厥流何潺湲。古树蓊濛列，河水绕如环。柴扉风为掩，无事竟日闲。有时佳兴发，览物適苍颜。春至正清和，生意满郊牧。幽兰扬其芳，菲菲来空谷。云生栋宇间，雨绿西窻竹。子规枝上鸣，蝴蝶桑间宿。古寺散神鸦，平田驱犍犊。入夏炎风赫，游鳞戏渌波。唼喋苇荇里。沦涟皱薄罗。朝来疏雨滴，珠翻玉池荷。丁鹤翔庭際，清沼浴王鹅。火云虽四举，淑景佳且和。春鉏羽似雪，芳树听鹂歌。大辰云西流，皎皎秋月白。三尺寒潭清，澄鲜映赵璧。芙蓉江上生，红蓼披水宅。雾霑蛛网明，露浸苔钱碧。黄菊当阶翻，飞鸿振六翮。桐凋络纬啼，草萤点幽石。千家砧杵声，田歌起四陌。严冬群动蛰，古柏挺虬枝。葱蒨质益茂，霜雪无如之。登楼一遐眺，远山白云垂。叶干行鹿响，小鹥守冰池。蟋蟀怀唐俗，豚酒会神祠。景物随时更，睇眄诚足怡。眷言步小园，珍品洵非一。梬枣若榴生，穰橙及邓橘。兰蕙与芎藭，芳菲胡充溢。复有临河圃，佳蔬植孔臧。苾苾招摇桂，芬芬阳朴姜。张脍陆蒪美，葵藿舒朝阳。假日聊消忧，汲古探坟索。左览老、庄文，右披“卿云”作。山海有奇经，言之令人愕。箴铭逮风骚，渊源何落莫。上下千古间，典籍恣所掠。闲情寄俯仰，悠然全吾天。清风起庭树，明月镜长川。岂藉绿野胜，邱壑妙自然。佳哉乌石障，徜徉乐忘年！
龙山讲堂对月赋尘鹤峤太史
 〔国朝〕许殿辅

　　有月恰宜饮，花影如主人。杂坐二三子，随语皆天真。桂露洗怀抱，欲拟难具陈。且復倾我巵，弗事谭周秦。
七里桥山家即事
 许殿辅

　　白云不下山，流水到平地。茅屋三两间，以山为进退。桑麻在屋旁，画影讬幽翳。无怀葛天民，相与安其醉。
七　言　古

南　安　岩
 〔宋〕郭祥正

　　汀、梅之间山万里，南安岩窦何玲珑！青葱屹立敞四壁，巧匠缩手难为工。嗟予俗缚未能往，愿得结草与岩松。遂登彼岸达正觉，月落岩下松生风。
碧　云　洞
 〔宋〕邓　肃

　　石壁巉岩惊电划，异草幽花锁春色。群山迤逦不能高，突兀独摩霄汉碧。芒鞋千尺上崔巍，手摘星辰脚底雷。拨破烟云得洞户，醉眼恐是天门开。入门嵯峨森碧玉，冷香吹面天香馥。箕踞胡床挥麈尾，万指未充空洞腹。我因避地访名山，扁舟夜度沙溪寒。辛勤传此一笑喜，太平游立水云间。猛将今无三角虎，狐猩昼号鳅鳝舞。灵岩知有老龙潜，挽出人间作霖雨。
九　龙　行
 〔明〕赖世隆

　　九龙之险无与比，江淮河海风波耳。岂知此水怪石多，朝夕无风波自起。天开地辟几春秋，何人作俑先泛舟。畏途一开不可塞，至今来往行人愁。忆昨乘查秋潦竭，清流挽至龙头歇。朝来减载觅担夫，舟中无物轻如叶。舵头夹起护波篷，左右绊索俱新棕。舵师不敢自放去，又寻本土人称龙。宰牲酌酒龙王庙，拜祷龙王求好筶。祭罢潜身急上船，相戒舟人勿言笑。一篙撑入碧潭心，中流喝采呼神明。遥观龙下浪花滚，喧天万壑春雷鸣。青山两岸开图画，银河一道当中泻。槎牙古木遮云霄，天日无光昼如夜。峡中初过第一龙，禹门三汲高更雄。船从天上跌落地，回头白云翻晴空。第二龙中长且大，狂澜骇浪奔澎湃。艄呼舵应疾若飞，生死须臾不停待。三龙才过四龙迎，满船浪入舟人惊。欲求小路逃性命，倚天石壁难飞腾。五龙曲折忧回舵，六龙峻濑防危祸。乱涛势合如山来，船行水底鑚将过。岭下担夫已过矶，息肩沙上待多时。行近溪村日将昃，停桡装载具午炊。暂时苏息难久驻，龙上艄公别我去。急流数里至七龙，俗传压怪留神踪。莫言此龙易与尔，前后覆溺在眼中。八龙崎岖尤可畏，浪高石大难回避。九龙出峡到安沙，船内人人皆贺喜。维舟上岸扣溪邻，典衣沽酒如更生。斜阳无事同畅饮，梦魂半夜犹频惊。起来篷上观山色，龙里月沉风气黑。所经历历皆可陈，悔奉亲躯临不测。九龙之险甲九州，瞿塘滟滪如安流。自笑好奇穷览涉，诗成只恐鬼神愁。
水　西　渡
 〔明〕郝凤升

　　日日渡西船一只，艄人把篙船尾立。船下流水船上人，争渡恰如流水急。车驰马走万里程，徒杠舆梁何时成？预恐春深老蛟怒，漫溪水涨船空横。
渔　沧　庙
 〔明〕伍　晏

　　渔沧之下潭水流，渔沧之上云悠悠。行云流水自今古，荒城故垒行人愁。龙为蛇兮鼠为虎，腥毛臭骨皆尘土。游魂寂魄无所归，时傍寒蛩泣秋雨。
东　山　寺
 颜献忠

　　东山山下烟濛濛，低枝鹰鹤呼秋风。东山山颠少人迹，怪石巉岩倚空碧。老僧卧起寒云间，短筇扶瘦出松关。埽石小坐花丛里，赏心未必空如此。据鞍吐气天宇清，千丈红霓万山紫。
玉　华　洞
 唐世涵

　　何常拜石但揖之，昔日朝中笑米痴。朝中拜人不拜石，独向山林称傲客。鄞江太守一事无，生来况有看山癖。玉华丈人天际峰，石床丹灶留仙踪。洞门深深秉烛入，窈窕直与玄都通。桃花流水迷津路，几度寻春春不暮。松声半夜沸飞涛，岚气终朝喷成雾。卧龙冈下梦相牵，盘礴应知夙有缘。披榛小勒新亭额，走笔先题玉版箋。人间袍笏难医俗，白云处处青山曲。安用伛偻长事人，得似渔樵吾欲足。
题石门岩
 吴月岩

　　我生足跡半天下，独爱幽岩逈潇洒。巉岩峭石上龙宫，金壁辉煌生彩画。峰回路转双翠屏，石桥流水声泠泠。远林钟动白云起，萧萧两耳松风清。翩然脚踏鲸鳌背，逸兴不羁湖海外。读书人跡隔蓬莱，姓名千古山长在。
象　　洞
 赵良生

　　新罗辟地自晋始，窟穴旧是南蛮居。九十九洞最辽阔，砑崷崒皆山樗。传闻群象此中聚，何必刻舟知其数。彩布緾腰女骑，红藤束背猺童坐。焚山烈泽年复年，深岩邃壑还依然。如山突兀不可见，秋风古寨牛羊眠。彤墀自昔朝仪壮，对峙端门列仙仗。氍毹缨络宝瓶鞍，庭燎光中立相向。当时勅取向滇云，六诏征求奉至尊。频年却贡多宽政，柔远常邀厚往恩。太平有象垂衣久，饱食嘉禾釀美酒。愿同父老祝丰登，莫向要荒问奇兽。
天　影　山
 李世熊

　　道人赤脚腾江汉，截流抛筏闲到岸。尻轮偶尔驻荒山，豹兔铲迹鼪鼯窜。神除壇址鬼输材，净剪荟翳金碧焕。此山幻得天影名，留取廉纤作公案。道人开口呼苍天，苍天形影谁能判。廿年休影遁天山，离娄魍魉皆止观。尘尘法法逾河沙，屯代虚空原一贯。若将文采印虚空，定捏虚空为梗段。吾闻鬼工射影亦伤人，灸影神工除病患。果然影亦不离天，仰面茫茫谁是伴？是影非影又非天，试往报恩咨决断。

嘲　九　龙
 李世熊

　　崖郁确兮水激诡，奔雷舞蛟奚为尔？尔奚不浩汗洞洪洗日唤月生，奚不澹天圮地淘汰星河澄万滓？奚为嘈嘈嗃嗃如勃豀，棘语谵喉轩厥齿？倾珠辇雪垒峥嵘，侮怖贾庸谑舟子。或者察其狂鸣怒号，郁噫不平有类廓落阨奇之士，我心汪漭殊不尔似。五湖亦在中，五岳亦在里。回肠乾端移，倒臆坤轴徙。倘然物遘等烟销，万有还初鬼神理。安能兀处穷荒隈，妄竖肩臂妄尊侈！附巉石之威，神龙僭自拟。束涓流，则作势生风；赴巨浸，即垂首帖耳，十数里喧涛穴中哄猛蚁，惜乎未观海浪得名而已。
黄　杨　岩
 〔明〕杨　泽

　　燕溪北来九十里，麟峰突兀凌霄起。天公地母萃精灵，鬼斧神刀破渣滓。雕琢三洞真绝奇，琪树瑶花生紫芝。仙宫佛窟在人世，瀛洲阆苑徒言诗。第一洞中宽十丈，高顶团圆覆金样。观音罗汉由淳熙，金容玉骨千年相。洞门小阁与云齐，俯视高山头尽低。八窗洞达坐天上，灵氛日映成虹霓。扪萝缘磴寻二洞，古怪崚嶒妙难咏。当门两石如磬悬，杯节粘连欲摇动。倒垂数笋形嵖牙，定光睡影浮素沙。龙井深藏莹明镜，祛妖愈疾同胡麻。第三小洞近佛殿，推窗抚槛对人面。古碑一道尤可观，谈经说法灵通现。顾兹三洞湖海稀，洪炉鼓铸畴能知。我因温贼肆猖獗，夹攻扫荡思旋师。姜于廷仪宰归化，奕叶联姻远相迓。观风便道经岩前，驾鹤乘骢登泰华。时维八月寰宇清，飘飘两袖凉飚轻。载拜嵩呼为尧祝，万年宝箓传皇明。

熊茂松使君读书堂
 李世熊

　　巨灵咆哮破苍封，六丁驱石走崆峒。平地仙掌摩青空，金精削出玉芙蓉。上有浮图千尺干穹窿，下有松风捲海云茙茙。晚日倒射赤玲珑，石壁欲摧惊栖鸿。吁嗟，九鲤湖在南，武夷山在东。神仙窟宅渺何许，白玉仙人何为于此巢云松。中有洞门深且崇，恍惚似与紫烟通。石壇丹灶今尘封，吹笙一去入无穷。华阳别馆谁房栊，当时倡和徐与宗。二子词华称巨工，昔日亭台草茸茸。使君携酒坐客从，就中有客气如虹。睥睨直上排冥濛，手扪摩崖字半蒙。古人陈迹空豪雄，胡为乎万事如转蓬，碧海风尘徒匆匆？与君尽美酒，浇此磊块胸。安得华阳洞中觅仙迹，手把赤珠骑白龙！
苍　玉　洞
 〔国朝〕丁　潍

　　古萝瘦月窥寒原，铮铮鬼斧琱秋魂。琅玕满地拾不得，凝烟一溜通玄门。门中嵌剥泉心曲，圭窦斜开倒晴旭。渔人不解来问津，桃花落尽苍苔绿。
朝斗岩题壁
 〔国朝〕丁　潍

　　层峦壁立摩琼霄，嵌空结构开兰寮。松声涧声洗钟磬，天腰一线吹虹桥。悬崖无路通飞鸟，夜抱璇玑向珠斗。天风摇动石幢幡，吹下梅林破春晓。
和雷翠庭银台九龙歌
 〔国朝〕黄　慎

　　噫吁戏，古有闽海之危巅。其下九龙兮，险如黄河水决崑仑之东川。一龙长鲸势莫比，磨牙吞舟喷沬涎。马龙浪激雪山直走三门下，针穿隙窍击深渊。篙师逆折剑峰敌，巴子成之字钩连。高岑寸碧黏天上，跌踢还疑坐铁船。貙獌猰深藏影，山魈魑魅不敢前。大长波冲恍然紫贝燃犀角，缆解黄龙腾踔飞竹箭。沛舟瞬息五霸天地皆昏黑，六龙雷鼓瘦蛟争。声闻悽怆格斗死，石迸秋雨破天惊。宛转射潮三千弩，勇当三万七千五百之洗兵。顷刻鸿门峡外峰磨天，小长龙过忆诗仙。想君凤池清梦里，读君欵乃犹唱沧浪前。履险心夷神已恬，报君香龙安龙意豁然。
登龙山北极楼放歌即书留壁
 〔国朝〕熊为霖

　　巍巍独立当天中，飘轮斡运开溟濛。混然元气结枢纽，风雨不动蟠卧龙。龙头囷蠢蟠初起，屹屹神威五云里。万山丛杂一山尊，北极楼名洞元始。飞栏绣柱摩诸天，岩峦面面纷盘旋。参差拱抱揖且跪，二十八宿齐森然。根角罗缕谁纪详，姑为约拟谭天章。近象太微远天市，钩陈华盖擎硠砊。楼头直枕瑶光卧，嘑吸曾通天帝座。秉圭植璧五诸侯，峨峨嶫嶫群趋贺。环峰夹水开天势，一线天河落平地。黄姑、织女河西东，转向南流作“之”字。天舡积水排云泡，车上建天旗高。雷堆贯索结不解，囚锁舆鬼拏鲸鳌。羽林壁壘整军灶，天驷奔屯耸黄道。天弧天角团牙兵，夜夜松涛肃严号。或如天庙张球图，或如文昌司天书。鸡彝玉检共铺设，或如九子抟流珠。匏瓜历落大尊伍，南极老人颇伛偻。大者天廪小天仓，坦者天床突天杵。孰为琱铸穷天巧，有象无名眼中饱。甘石之经狭所云，山静无言默天老。我为四望轟豪吟，天风为我吹衣衿。夐然邈与人境隔，藤萝古木攅繁阴。揩抹星躔拂天纸，看破烟岚生脚底。桑麻万井岑蜂房，下界嘈嘈哄虫豸。闽汀山水古奇绝，北望龙光仰龙阙。坐拥屏藩峻极天，总为神京壮旌节。
</div>
    <div class="pagination">
<a href="汀州府志_page149.html">上一页</a><span>...</span><a href="汀州府志_page145.html">145</a><a href="汀州府志_page146.html">146</a><a href="汀州府志_page147.html">147</a><a href="汀州府志_page148.html">148</a><a href="汀州府志_page149.html">149</a><span class="current-page">150</span><a href="汀州府志_page151.html">151</a><a href="汀州府志_page152.html">152</a><a href="汀州府志_page153.html">153</a><a href="汀州府志_page154.html">154</a><a href="汀州府志_page155.html">155</a><span>...</span><a href="汀州府志_page151.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
