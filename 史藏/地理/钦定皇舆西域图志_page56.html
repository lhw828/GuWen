<!DOCTYPE html>
<html>
<head>
    <meta charset="UTF-8">
    <title>钦定皇舆西域图志 - 第 56 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定皇舆西域图志 - 第 56 页/共 111 页</h1>
    <div class="content">　　︹唐书姜行本传︺高昌之役为行军副总管出伊州距栁谷百里依山造攻械増损旧法械益精其处有汉班超纪功碑行本磨去古刻更刋颂陈国威灵遂与侯君集进平高昌
　　按库舍图达巴译言碑岭姜碑现存是岭以碑名无疑也旧一统志谓即侯君集平高昌后纪功碑仿窦宪勒铭燕然意不在高昌国都然考唐书太宗纪贞观十三年十二月壬申侯君集为交河道行军大总管伐高昌十四年八月癸酉克高昌侯君集传高昌平君集刻石纪功还据此则君集刻石纪功当在八月癸酉克高昌后今碑岭之碑石刻六月辛夘可知其非一碑且文中但着出师之盛未陈凯捷之功更以姜行本传磨班碑更刋颂之文证之所谓依山造械者正与碑文伐木殚林公输比妙诸语相合则此碑之建应在伊州造械时进平高昌以前是侯君集平高昌纪功当别有刻石未可云即属此碑而当时纪功之碑亦未必不立于高昌国都也
　　阿勒扎噶勒鄂拉
　　阿勒扎噶勒鄂拉在库舍图达巴西北东南距镇西府城八十里山脉自西五十里之和洛图达巴东北行绵亘百余里与镇西府北境哈套察罕哈玛尔阿达尔干诸山相接为天山之分支
　　鄂什竒鄂拉
　　鄂什竒鄂拉一名独子山即阿勒扎噶勒鄂拉支峰在巴尔库勒淖尔南十五里
　　和洛图达巴
　　和洛图达巴在阿勒扎噶勒鄂拉西五十里搜济西南当孔道东北距镇西府城一百里山脉自西五十里之乌可克达巴东行至此稍折而北
　　乌可克达巴
　　乌可克达巴在和洛图达巴西五十里当孔道东北距镇西府城一百五十里山脉自西三十五里之托来达巴东行至此山径稍夷可通南北俗名西打坂
　　托来达巴
　　托来达巴在乌可克达巴西三十五里托来布拉克出其西麓东北距镇西府城一百九十五里山脉自西七百余里之愽克达鄂拉分支东北行至北当镇西府东南境
　　察罕托罗海
　　察罕托罗海犹云白峰也在托来达巴西
　　哈套鄂拉
　　哈套鄂拉在阿勒扎噶勒鄂拉西西里克拜甡城东北东南距镇西府城一百八十里山脉自西来南接托来达巴东行为镇西府境北屏
　　察罕哈玛尔鄂拉
　　察罕哈玛尔鄂拉在哈套鄂拉东巴尔库勒淖尔尔之北南距镇西府城四十里
　　阿达尔干鄂拉
　　阿达尔干鄂拉在察罕哈玛尔鄂拉东一百六十里旧木城之北阿拉克椿济郭勒流其东西南距镇西府城二百里
　　库克托木达巴
　　库克托木达巴在阿达尔干鄂拉东哈喇和屯之西北山脉自哈套鄂拉东行为察罕哈玛尔鄂拉又东为阿达尔干鄂拉至此又东北行五百余里逾镇西府界入于沙碛
　　︹汉书武帝纪︺天汉二年贰师将军出酒泉与右贤王战于天山注晋灼曰在西域近蒲类国去长安八千余里师古曰即祁连山也匈奴谓天为祁连今鲜卑语尚然
　　︹后汉书明帝纪︺永平十六年遣奉车都尉窦固出酒泉伐北匈奴破呼衍王于天山十七年遣奉车都尉窦固驸马都尉耿秉骑都尉刘张出敦煌昆仑塞击破白山虏于蒲类海山遂入车师注河西旧事曰白山冬夏有雪故曰白山匈奴谓之天山过之皆下马拜去蒲类海百里之内
　　︹魏书高车传︺弥俄突与蠕蠕主伏图战为伏图所败西走三百余里伏图次于伊吾北山
　　︹唐书地理志︺伊州伊吾县有折罗漫山亦曰天山按汉贰师将军与贤贤王战于天山出酒泉而近蒲类国今之镇西府即旧巴尔库勒为匈奴东蒲类王兹力支地则此天山应在镇西府境也汉敦煌太守裴岑诛呼衍王其碑刻现存窦固破呼衍王于天山在唐伊川北击破白山虏遂入车师在蒲类海百里之内唐伊州为今哈密及镇西府汉车师为今辟展是窦固破虏之处当在伊州之南车师之西所谓天山白山者自今托来达巴至塔勒纳沁鄂拉东西绵亘之山皆是哈密及镇西府汉为伊吾卢地于魏入蠕蠕则魏书所谓伊吾北山即指伊吾卢北境之山可知唐书称折罗漫山亦曰白山盖一天山而古今异名者云在伊吾柔逺北则亦不外哈密及镇西府境内矣
　　又按旧一统志于哈密境内载有但密山据元和志山北二十里正抵蒲类海之文谓但密山在哈密东北而以元和志所谓绕海多良田汉将赵充国屯者为无据今考充国传前征匈奴后征先零羌屯田系征羌时事先零羌居西域之南充国屯田以隔絶羌胡在北祁连山之南决无北逾天山而屯于蒲类之理又元和志称但密山在纳职县北一百四十里唐书纳职县以鄯善故城置在玉门闗西则元和志所云蒲类海者当即蒲昌海境与南羌相近充国所屯宜在于此而但密山之不在哈密境内可知也
　　必济鄂拉
　　必济鄂拉在库克托木达巴北一百二十里地当孔道南东北逾山至华乌里雅苏台折而西北行二百余里为古尔毕达巴入天山北路界
　　阿济鄂拉
　　阿济鄂拉在必济鄂拉东北一百里当孔道南通哈喇和屯一百里
　　哈布塔克【互见疆域】
　　哈布塔克【塔克回语谓山也后仿此】在必济鄂拉西北四围皆沙碛东南距镇西府城四百里自此西北行与天山北路之拜塔克相接为准噶尔旧疆交界处山北六十里即布拉干郭勒
　　以上属镇西府





　　钦定皇舆西域图志卷二十
<史部,地理类,都会郡县之属,钦定皇舆西域图志>
　　钦定四库全书
　　钦定皇舆西域图志卷二十一目録
　　山二
　　天山正干
　　天山
　　额得墨克达巴
　　博克达鄂拉
　　托克喇鄂拉
　　阿拉癸鄂拉
　　哲尔格斯鄂拉
　　乌可克达巴
　　孟克图达巴
　　哈屯博克达鄂拉
　　古尔班多博克鄂拉
　　额林哈毕尔噶鄂拉
　　库舎图达巴
　　们都招达巴
　　鄂兰达巴
　　额勒伯克鄂拉
　　额布图达巴
　　乌得音郭勒达巴
　　纳喇特达巴
　　汗腾格里鄂拉
　　额什克巴什鄂拉
　　阿勒坦呼蘓鄂拉
　　木素尔鄂拉
　　萨瓦布齐鄂拉
　　卓哈达巴
　　伯得里克鄂拉
　　乌成库什达巴
　　喀克沙勒鄂拉
　　额图克达巴
　　哈喇鄂拉














　　钦定皇舆西域图志卷二十一目録
　　钦定四库全书
　　钦定皇舆西域图志卷二十一
　　山二
　　天山正干
　　天山
　　天山一名祁连一名雪山一名白山又名折罗漫山其山逺自葱岭分支自喀什噶尔之北迤东而行经乌什阿克苏库车哈喇沙尔辟展之北又东行入镇西府界至塔勒纳沁而止皆曰天山东西绵亘三千余里层峯叠嶂随地异名盖以百数其最著者自葱岭分支东六百里为喀克沙勒鄂拉又东六百里为萨瓦布齐鄂拉又东三百里为木素尔鄂拉木素尔之为言雪也即古所谓雪山者也又东四百里为汗腾格里鄂拉腾格里之为言天也即古所谓天山者也又东五百里为纳喇特达巴又东北三百里为额布图达巴又东三百里为哈屯博克达鄂拉又东南五百里为阿拉癸鄂拉又北二百里为博克达鄂拉又东六百里入镇西府境【详见卷二十】山南大河横亘分支絶少山北自额布图达巴分支西北行至库陇奎格登诸鄂拉自镇西府境分支东北行又折而西北至阿勒坦鄂拉即古金山皆自天山分脉有龙象回顾之势于北天山全体形势益増雄壮
　　︹山海经︺三危山西三百五十里曰天山
　　︹汉书西域传︺西域南北有大山东西六千余里自车师前王庭随北山波河西行至疏勒为北道
　　︹通典︺自张掖而西至于庭州相去三千五百六十里而山皆周徧
　　︹唐书薛仁贵传︺诏副郑仁泰为铁勒道行军总管时九姓众十余万令骁骑数十来挑战仁贵发三矢辄杀三人于是虏气慑皆降军中歌曰将军三箭定天山壮士长歌入汉闗九姓遂衰铁勒有思结多览葛等部先保天山及仁泰至惧而降︹地理
　　志︺折罗漫山亦曰天山
</div>
    <div class="pagination">
<a href="钦定皇舆西域图志_page55.html">上一页</a><span>...</span><a href="钦定皇舆西域图志_page51.html">51</a><a href="钦定皇舆西域图志_page52.html">52</a><a href="钦定皇舆西域图志_page53.html">53</a><a href="钦定皇舆西域图志_page54.html">54</a><a href="钦定皇舆西域图志_page55.html">55</a><span class="current-page">56</span><a href="钦定皇舆西域图志_page57.html">57</a><a href="钦定皇舆西域图志_page58.html">58</a><a href="钦定皇舆西域图志_page59.html">59</a><a href="钦定皇舆西域图志_page60.html">60</a><a href="钦定皇舆西域图志_page61.html">61</a><span>...</span><a href="钦定皇舆西域图志_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
