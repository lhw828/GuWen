<!DOCTYPE html>
<html>
<head>
    <meta charset="UTF-8">
    <title>姑苏志 - 第 54 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>姑苏志 - 第 54 页/共 70 页</h1>
    <div class="content">　　刘尉者失名独孤及言其傲迹峻政能使纲不紊吏不欺卒以不茍合忤物为时所由长洲贬南巴
　　周思辑汝南人咸通间为常熟令嵗旱祷于破山龙祠得雨邑人霑感皮日休记其事后为给事中
　　韦至诚唐呉县尉【范志】
　　许延祚朱梁时知常熟子孙遂为家
　　蒋文怿以朝奉郎试大理司直行常熟令事兼监察御史太平兴国三年钱氏纳土后首任七年去任余杭陆韶之作顶山龙祠记载其政事
　　罗处约字思纯华阳人太平兴国中擢第为大理评事知呉县有惠政时王禹偁知长洲日以诗篇倡酬播诵苏杭间后并召赴阙上自命题试之以处约为著作郎禹偁为右拾遗皆直史馆赐绯鱼在县日作呉郡圗经别有东观集十卷禹偁为序苏易简表上之诏付史馆
　　王禹偁字元之钜野人世为农家九嵗能文毕士安见而美之称为小友太平兴国八年擢进士授成武主簿【一作威武】改大理评事知长洲县其自叙云禹偁名利之流也一身之计有亲族妻子焉虽内无妾外无仆不可去者凡百指晨有炊防夕有脂烛伏腊庆吊居其外月得俸金太半长物是以从官三年徒行而已一邑之政有税佣税调焉土甚瘠而民不懈吏好欺而赋愈重亷其身而浊者忌之直其气而曲者恶之恳无知音动有变畏去年多稼不登编户艰食赋敛之数有乖其期而民部督成于郡郡侯归罪于县鞭笞之人日不下百数軰菜色在面而血流于肤读书为儒胡宁忍此因出吏部考课厯纳质于巨商得钱一万七千市白粲而代翰之始可免责春夏以来民有归其直者盖三分有其二焉时同年生罗处约宰呉县相与赋咏人多传诵太宗召试擢右拾遗直史馆赐绯故事给银带上特命以文犀带赐之屡迁翰林学士元之在朝尝上疏曰臣知苏州长洲县七千余家自钱氏纳土以来朝廷命官七年无县尉使主簿兼领之未尝阙事三年増置尉未尝立一功以臣详之天下大率如此诚能省尉三千贠减俸数千万以供边备寛民赋亦大利也出知滁扬二州咸平初预修太祖实録与宰相意不恊出知黄州作三黜赋以见志卒章云屈于身而不屈于道虽百谪其何亏四年徙蕲州卒年四十八子嘉言
　　嘉言字仲谟天禧初知舒城县方服除防真宗观书龙圗阁得禹偁奏章嗟美其切直因访其后宰相称荐嘉言即召对擢大理评事知长洲县既禹偁旧治而嘉言年与官又皆同士大夫赋诗荣之迁大理寺丞
　　邉仿华州郑人雍熈初钱氏纳土仿首为呉昆山两县复兴学校俱有贤行玺书奬劳仕至殿中丞
　　李璨文正公昉族人也为常熟令淳化四年任满赴调时昉在相位言其父崧在晋为侍中汉末被诛周太祖时已雪其寃还其田宅璨始四嵗授校书郎及其为令年近知命乞与陞擢诏授著作佐郎
　　王世昌字次仲许州人知盐官县改常熟转运使张式以治状奏充秀州判官终都官郎中
　　李维字仲方肥乡人文靖公沆弟也为昆山令至道三年获白献之郡官终尚书左丞
　　赵稹字表微宣州人为人诚质寛厚以大理寺丞知昆山累官太子少傅谥禧质
　　马寻字子正郓州人祥符初进士授呉江簿兄彞戒之曰到任半载可诵律书为治民之本后彞至县诘之荅曰治在孔道疲于宾饯未暇及也彞不恱寻曰少缓期讽之至冬果精律学继登朝籍久参法寺有平允之誉累着治声彞之力也
　　赵球居开封畜书万卷祥符中秘藏火四库书皆尽球上其家书授三班借职用荐知呉江县武弁为邑自球始天圣中修筑松江亭终右侍禁
　　钱振天圣三年以登仕郎为常熟主簿【范文正公送归省诗云姑苏台下水如蓝天赐仙卿奉防甘梅淡栁黄春尚浅王孙归思满江南盖郡人亦呉越之裔也】
　　梁适字仲贤须城人翰林学士颢之子也天圣初为开封功曹知府吕夷简荐知昆山县徙知梧州后拜相卒谥庄肃
　　鼂宗恪字世恭以世父逈恩补将作监簿知常熟县修学校理沟防人頼其利
　　刘立言字禹昌临江人以殿中丞知长洲县多过客或求发民以挽船一人不与郡官为移书亦不聴所至兴利除恶其去人輙思之
　　夏噩字公酉池州人以试光禄寺丞知长洲性卞急遇事輙发出语无隐情人多惮之提刑陈道古恶其轻傲捃以私贷民钱按罪勒停坐废十年文彦博为白于朝诏还其官
　　张方平字安道扬州人【言行録宋城人】景祐中知昆山时呉越归国未久前此豪民占田积讼有数十年不决者方平召问所输租防何大率百才一二乃悉收其羡田以赋贫民而讼亦息知州蒋堂得方平所着刍荛论上之后拜防知政事以太子太保致仕卒谥文定
　　张先字子野湖州人康定初进士知呉江有惠政诗格清丽尤长于乐府仕至都官郎中年八十九卒有集乐府行于世
　　王庭坚字世美庆厯三年尉呉江政称平允与令李问议率民输钱数百万欲建庙学防有诏不许遂移其材以建长桥横截江湖间长二百余丈民甚利之晋陵钱公辅作记以精敏沈毅称之
　　丘与权至和中为昆山主簿时议修昆山塘与权陈五利且言事或不成请以身塞责即列其议以闻塘成至今为利后赵抃荐其尝为苏州教授学者如归困穷守道未始陨获王珪亦荐之曰艺文优赡议论纯正遭时右文宜见收采
　　韩正彦字师徳安阳人魏忠献王从子也嘉祐中知昆山县剏石隄疏斗门作塘七十里以逹于郡得膏腴田数百顷又请以输州之赋十三万从便输于县鸠作塘余材为县仓以储之民大恱比去遮道以留为立生祠作思韩记镵石祠下
　　裴煜字如晦嘉祐六年令呉江欧阳修梅尧臣皆作诗送之
　　沈辽字叡逹钱唐人翰林学士遘之弟也为昆山令辽防不羣长益好学读左氏班固书摹仿辄似受知王安石及安石当国辽为审官西院主簿论事不合罢后摄华亭县他使者有夙憾因民讼连及下狱夺官流永州更赦徙池州杜门隐几间为文章雄竒陗丽与曾巩苏轼黄庭坚唱酬竟不再起
　　林肇字公权呉兴人宝元中进士熈宁三年以尚书屯田贠外郎自请知呉江始至览江湖之胜缅懐古人慨然有归欤之兴乃即松陵胜处作鲈郷亭绘三髙像其中既落成遂具舟由亭下拂衣而归
　　钱勰字穆父其先嗣呉越王倧生易易生彦逺彦逺生勰熈宁三年中秘阁选廷对入等防王安石罢其科以防歴知尉氏昆山中书舎人给事中知开封府以不避豪贵出知越州哲宗朝翰林缺学士命勰仍兼侍读为章惇所诋罢知池州元符末追复龙圗阁学士
　　王防字彦成江都人知舒城未赴丁父忧王安石知其才选宰长洲县政刚则跲弱则废防平其政弛张以时卒之慑服豪强贫细得职嵗饥广赈救之防人物按堵权势者欲侵桡之执度不回治声闻京师
　　范扩为常熟簿曽巩举其博学能文尤通经术敦重恬静见于人为以母老家贫乐仕乡土堪充馆阁及国子监直讲任使
　　陈察字晦叔考亭人擢进士知呉县蔡京过之为书悬榜察不受京当国召命再至亟引疾致仕后入元祐党籍年九十五而终
　　常安民字希古卭州人年十四入太学有俊名时取程宗王氏安民独不为变第进士元丰六年知长洲县邑中权豪肆横讼牒日数千安民先正纪纲图籍以立政本省文移追呼以清讼原始至求乱政者得何平丁文通朱钩花三人杖而屏之终政不敢至讼庭县故多盗籍尝犯者书其衣榜其门约能得他盗乃除盗为之息乡胥掌田里租庸之籍移易轻重为奸弊莫能制募吏法当试因令根摘版籍之欺隠代之获冒请青苖者荷繋于庭使指识冒名人以赎罪其约而有法皆此也大率以至信为本信既立人不忍欺催科不事鞭朴不下吏手豫为信限掲实数于县门使自谕辄先他邑办负坊塲责者户率十数人督之坐食其家安民悉纵之使归葺坊事与约分所负为三年自输之亲为受之部使者闻愕曰常平法敢尔缓耶安民曰异时以昔较今傥増溢不敢自以为能庶几邑人获一饱已而偿数果倍歳旱农盗决运渠以溉田法当徒犯者且众安民白郡守曰水所溉谷成当得赋入数十万今未至荡舟而寘人于法坐失数十万之入以此较彼孰利孰害请释勿治是歳吴大旱惟长洲中熟及安民去官犯者论如法皆号呼田间曰安得常公活我于将毙转运使许懋孙昌龄入境邑民颂其政皆称为古良吏其政事之详见自着长洲政事録元祐初李常孙觉范百禄苏轼等荐擢大理鸿胪丞时奸党分布中外安民贻书吕公着引喻明确及章惇作相其言遂验安民正直敢言蔡京用事入党籍后谥敏节
　　邹浩字志完晋陵人元丰进士调吴县簿元符中以言事监袁州酒税责授平江军司马南安军安置卒谥忠
　　洪彦升调常熟尉奉母之官既至前尉欲申期三月以规荐而中分俸入彦升处僧舎郤奉不纳如期始交印
　　郭三益字慎求义兴人元祐进士才髙有器识大臣屡荐之为常熟丞常平使者调苏湖常秀之人濬青龙江分地程役三益所部前期告办使者留其人使助他邑三益径引归使者怒檄追甚急三益颇为戚其母周曰使者行悔矣然不可无往第无以部人从三益如教使果檄止丞勿来
　　徐勣字元功南陵人举进士调呉江尉终显谟阁学士挺挺持正为徽宗所礼重而不至大用时议惜之
　　石公辙字道叟新昌人绍圣二年特奏状元任南剑州教授转呉江令初学宫在县治西南厄于兵公辙以东门外开江营旧基改建又置田给士养即今学也后通判平江府陞大宗正
　　向子韶字和卿开封人元符三年进士知呉江县郡人私铸钱流布一路郡将听自便子韶以为不可腾书极言之下令禁其部无敢犯者已而中司论其事诏置狱绳故纵之吏诸邑皆曰太守命也呉江令尝力争书具在子韶闻制使来谓须被逮具装以候吏及门即行初知州意子韶必以抗论不从为词子韶至卒无一语狱成守以下皆贬秩子韶赏一官大观三年除开封府右参军靖康中知淮宁府与金人巷战举家被害赠通议大夫谥忠毅
　　虞賔字舜臣山隂人以宣徳郎知长洲县县多富室大姓数负强乱法黠吏横索亡度率倚公以渔猎民二千石无敢成其罪宾张设耳目尽得奸利鉏治之一县屏息嵗大侵民无盖藏部使者犹急宿负檄下曰必办宾阁束文书不问使者怒宾进说云云使者惊谢之防邑民遮道愿借留虞君即表民言于朝累迁比部贠外
　　【阙】懋字叔夏贑州人崇宁间主呉江簿歴仕至礼部尚书
　　程俱字致道信安人元符中为呉江簿政平讼理有循良之风优文学作松江二赋三髙祠诗序逺近腾诵之卒官中书舎人后簿髙文虎以曽懋及俱为此官作曽程堂以寓景仰范成大为之记
　　冦国宝呉县簿【叶梦得诗话云余居呉下一日出阊门至小寺中壁间有题诗一絶云黄叶西陂水漫流蘧蒢风急滞扁舟夕阳暝色来千里人语鸡声共一丘意极喜初不书名氏问寺僧云呉县冦主簿所作今满去矣归而问之士大夫云冦名国宝盖与余同年然皆莫知其能诗已而数为好事者举此诗始有言国宝徐州人久从陈无已学乃知文字渊源有所自来亦不难辨恨不得多见之也】
　　张克戬字徳祥开封人侍中耆曾孙大观中知呉县俗好讼大姓怙势伺持官府县令踵故俯首务为不生事幸得去而已克戬一切裁以法奸猾屏气部使者以状闻召为卫尉寺丞靖康初金人攻城克戬毕力捍御外援不至诸帅列城逼降克戬临陴大骂朝服南面焚香拜舞引决一家死者八人事闻赠延康殿学士谥忠
　　钱中庸呉越武肃王孙用父哲防为郊社斋郎调呉县簿不乐仕宦隐于郡之峨眉山而卒
　　陈瓘字莹中沙县人元丰进士徽宗朝自正言迁司谏数言事天下倾注之政和元年再被谪主呉江簿未防卒赠谏议大夫谥忠肃
　　梁泽民将乐人政和中为昆山令有惠爱其父伯臣来就养隂相之力为多
　　陆宲字元珍政和中知长洲县政久棼宲从容如无事而事大治以最迁郎就命通判真州
　　纪交字圣锡丹阳人大观进士自芜湖酒税改知呉县防水利不修部使者获罪亦坐免继知鄱阳县迁通判平江府终兵部尚书
　　陈康伯字长卿弋阳人宣和三年进士调长洲簿改京畿运司属官后至左丞相封鲁公卒谥文恭改文正
　　赵训之字诲道秦悼王五世孙以进士调东平仪曹知呉县朱勔怙势役州县训之不为屈勔尝执数人诣县请治训之悉纵不问遂移疾去建炎中知永丰孟太后在赣州统制杜彦叛后军杨世雄应之将犯永丰训之与尉陈自仁设伏殱之防贼别校继至官兵未成列训之拒战厉声骂贼与自仁俱被害事闻赠训之朝散郎直秘阁谥忠果邑人立祠祀之子彦防自有传
　　郑穆字应和长汀人家于无锡由定逺令改常熟丞摄县事有溃兵絶江由福山闯闗邑人大恐穆单车抚谕遂皆革心有久讼得直袖白金数斤为谢穆郤之终朝散郎徽州通判
　　余彦屿知常熟县建炎三年韩世忠帅兵自海道从县赴郡防张浚勤王四年乌珠犯郡李阎罗屯兵于县彦屿并周旋其间
　　尹机绍兴中以赵鼎门客恩补官知长洲县秦桧当国以赃追勒桧死复元官
　　祝拱卿字徳良建安人慷慨有志节出入张浚幕下绍兴中知长洲县卒官
　　王彦融字炎弼江州人枢密副使韶子也绍兴中知长洲县权崇徳徳清皆以善政称
　　王纶字徳言建康人十嵗能属文第进士授昆山主簿绍兴二十四年以中丞魏师逊荐为御史论事忤秦桧罢去桧死召为起居舎人歴同知枢密院事卒谥章敏
　　程沂字咏之洛人伊川先生頥之从子也绍兴闲知昆山县为政中和有古循吏风
　　曽慎绍兴中宰常熟立县令题名碑王伯广作宣风楼记称其知足以知勇足以行御吏若西门之治邺爱民如子产之治郑云
　　赵彦真宗室子寓防稽举进士以宣教郎知呉县时营思陵转运司调取洞庭青石期防迫彦真即日凌湖至其地召工泣谕之民感动趣役先期告毕使者欲上其劳彦真辞之秩满通判袁州
　　谢深甫字子肃临海人由嵊县尉调昆山丞宁宗朝拜相理宗朝以孙女为皇后追封鲁王谥惠正
　　栁楹字安叟东海人乾道元年宰呉江作松陵渔具圗待制曾防序之刻石今存县堂西垣
　　徐佀道字渊子天台人早负才名为呉江尉受知范成大及为秘书少监朝闻弹疏以舟载菖蒲数盆书两箧翩然引去道间争望之若神仙然
　　王万枢字赞元金坛人为昆山尉得海盗溢格吏请出郊以应亲获之文万枢据实却之终奉直大夫知吉州
　　陈璧字君玉为昆山主簿注情教养讲劝甚劳邑士造请无虚日成就极多
　　髙文虎字炳如庆元人礼部侍郎闳之从子登绍兴进士调呉江簿曽防守官在呉文虎从之游闻见益博多识典故宁宗朝为中书舎人兼直学士国子祭酒后附韩侂胄共攻赵汝愚朱熹道学之士皆为诎焉
　　陈资深常州人为长洲簿洪迈为礼部侍郎荐其性资开明问学纯粹持身洁亷务在便民不为利诱威脇使膺百里之寄必有卓然可观者
　　赵善防字从之祖守江隂因家焉初调常熟尉刘颍张孝伯俱见器重终朝请郎知临江军勇为利民之政两邑一郡皆有隂徳
　　赵善宣淳熈中知呉县有通州人髙柟诣京诉事时驾过南内柟在望僊桥河中山呼唐突夀皇止辇问之降防送大理取案牍自阅辞言善宣郤金不受诏特转一官讼亦遂决
　　赵公广字徳俭淳熈四年任呉江知县重建庙学及邮亭使馆桥梁祠宇皆一新之迁徐州同知
　　叶延年字公是处州人嘉泰中知呉县有豪民张某族数十人皆以虎自名居光福山泽间负险固聚仇党四出侵暴既三十余年延年禽寘于法邑人徳之立祠于瑞光寺
　　葛洪字容父东阳人从吕祖谦学为昆山尉理宗朝参知政事杜范称其侃侃守正有大臣风卒谥端献
　　潘彚征字泰初漂阳人记问该洽宁宗朝知昆山以亷平服人绩治着闻调繁昌卒
　　孙应时字季和余姚人从学于陆九渊为黄岩尉有惠爱常平使者朱熹重之丘崇帅蜀辟入制幕改常熟县既秩满郡将以私憾捃摭仓粟累政欠三千斛诘之士民相率担负诣郡愿代偿不报竟坐贬秩后通判邵武军在县尝撰县志
　　袁韶字彦淳鄞人嘉泰中为呉江丞苏师旦挟韩侂胄威福挠役法提举黄荦檄韶覆田定役师旦密谕意呉江多姻党幸相容当荐为京朝官韶不聴是嵗更定户籍承徭赋者皆师旦姻党师旦怒讽言者将论韶荦亟白于朝且荐之未防师旦败改知桐庐县嘉定末为临安尹十年道不拾遗绍定初拜参知政事浙西制置使仍治临安许景迂丞呉江作堂防西题曰景袁以致仰止之意
　　张汉之为昆山令其父两为宪漕五领郡符而家极清贫汉之政务寛厚缓于索租邑人言其家自来无此故不欲与人索也
　　潘友文字文叔东阳人朱熹吕祖谦皆与友善开禧初知昆山县寛慈爱人人呼为潘佛子
　　吕祖宪东莱人祖谦之弟嘉定五年知呉江重修学宫有记刻石
　　惠畴字叙之江隂人知常熟县劭农劝学擢良擿奸政以大成曾丞相防其阖曰景言以旌之
　　髙衍孙四明人嘉定初置县未有官宇衍孙首知县事剙建治廨城隍坊陌坛壝学校靡不周饬焕然新观
　　唐璘字伯玉古田人嘉定十年进士调呉县尉有杀人于货挟其舟亡者有司求贼急屠者自告吾儿实杀之儿亦自诬伏璘问舟何在钱何用其辞差互璘疑为缓之果得贼太湖与舟俱至势家治圃将凿渠通舟缪言故渠常平使主之璘视乾道旧籍则民田也力争遂迕使者意移监县税尤以直闻后歴终太常少卿
　　孙沂字彦温丹徒人为常熟丞时长官有挟不屑民事凡县务承上戢下惟赖有沂民有淹嵗不决之讼皆直请于台府愿以属沂旁县亦然台府既以为常沂亦不复计彼此以疾归卒
　　孙子秀端平中为呉县主簿佐王遂僇妖人事详见遂传
　　呉坚字彦恺天台人淳祐中为昆山主簿以厚风俗正人伦明义利辟奸邪为先务徳祐末拜相
　　项公泽字泽润永嘉人淳祐闲由长洲丞辟宰昆山前政自李桄满秩后更十三任不以善去公泽由童科擢第以文学饬吏事留意学校买田养士为政亷敏百废具举尝脩玉峯志官至中奉大夫
　　徐闻诗字子言嘉兴人性颍悟八嵗通九经理宗朝由童科擢第淳祐中知昆山官至知惠州
　　王文雍宝祐中尹常熟重修城闉及谯楼置刻漏创两务官防濬市河福山塘筑新隄葺亭甃衢饬整版籍盖使民有义者也
　　黄震字东发慈溪人宝祐末调呉县尉县多豪势家告私责则以属尉民多饥冻窘苦死尉卒手震至不受责家告复白提刑孙子秀移文一路禁戢之民有少争有司俾尉罗弓矢以捕怨家移牒必曰躬亲吏卒因下渔猎震又请于知府洪焘自是讼牒无躬亲之文尉廨舎隤压震新筑之县界有焚尸亭壊浮屠规复剙震白府谓焚尸释氏之法凡史传所书仇怨刑戮之酷罪盈恶极乃有焚灭遗骸亦战国以来之事古无有也然杀者常刑焚者非法非法之虐且不可施于诛死之罪人况父母骨肉乎今吾所法释氏邪圣人邪伤败风俗莫此为甚其亭宜令勿再置判府程元鳯韪之事竟止府檄摄其县及长洲华亭皆有声效提举常平王华甫辟主管帐司文字时知本府朱熠常州钱庚孙嘉兴呉君擢皆倚嬖幸厉民华甫病革强起劾罢三人震賛之也震屡歴牧守在在有绩终浙东提举常平尝曰非圣之书不可观无益之诗文不作可也居官恒未明视事事至立决自奉俭薄人有急难周之不少吝所着日钞百卷卒门人私諡文洁先生
　　陈应角字轩伯连江人咸淳三年知丹阳县清强刚介治声翕然窜豪民辨诬枉行郷饮旌孝义洎去官邑民生为立祠歴长洲县改提刑司主管文字
　　龚潗字深文髙邮人居镇江歴知长洲县官至司农卿国亡士大夫居班行者随例北上潗行至莘县不食卒子璛别有传
　　孔文贞字从善东平人宣圣之裔至元丁亥尹常熟是嵗大潦漂没田庐饥莩流离文贞发廪拯溺完活甚众明年躬督郊民疏港浦积水而注之江秋乃大获邑赋数千石故匿于世家吏不敢问文贞覈实其数势家感其至诚遂尽输纳其政大归在安民不邀浮誉至或怵以权势啖以货利乃毅然弗顾吏民望风畏爱之博学工诗词与邑士赓咏文采可观去任逾年邑人追懐善政立石刻铭
　　王安贞字吉卿安阳人补浙西帅府掾至元二十九年授浙省理问知事累迁昆山知州适州初迁公宇百无一二安贞规画剙建费钜而不扰政教懋举秩满授饶州路治中
　　王柔字不刚大都人试安西王相府令史至元三十年授呉江尹修缮官宇重建庙学及三髙祠施政条理井然
　　姚镐字周卿邯郸人元贞间任常熟主簿督视许浦永丰仓洁已绳下芟栉蟊蠧庾积清实丁亥夏雨田陆混一富室闭籴粟价翔踊镐出郊劝分争相割助督浚运河经度尽瘁按讼平当驭吏严而有度不聴谗愬不畏强御
　　卢克治字仲敬濮阳人大徳间为常熟令沉敏宏逺复多仁恕狱无寃滥好施劝分教育言氏子孙覈实学田筑社稷坛恢拓公宇増修邑志民为立生祠今列祀学宫名宦祠
　　哈喇哈逊大徳九年同知呉江州事尝语人曰牧民之官不忠勤何以尽职分不公正何以聴狱讼不慈仁何以得民心嵗荒且疫为之流涕白州长留粟救之曰宁咈上意以受责母令民失所也
　　皇甫璧字君宝东平人至大三年知呉江州三载终始以廉能着不事智数政无矫饰待物一于诚始勉以文教申之以禁令人莫敢犯
　　王英字世杰燕山人先任大同路推官皇庆初知常熟州事寛而弗弛严而弗苛政教修明操纵协宜讯谳详允至于狱空
　　伊埒哈雅蒙古人任崇明州逹噜噶齐皇庆间两淮运司佥民为灶丁运使临之甚严哈雅昌言曰吾州孤立海心民鲜而贫岂堪若是乎宁断吾臂弗能发一丁也运使束缚以法辞色愈厉乃聴之夏旱斋祷宿于宝庆观妻方病亟不顾翌日家人来曰夫人死矣哈雅曰吾为民祷雨未获孚应汝等自敛之吾不可归也未防雨大霈
　　任立字周卿延祐三年知嘉定州主儒术而吏法明练亷正不阿尝释寃狱四十九人全活饥民六千余户
</div>
    <div class="pagination">
<a href="姑苏志_page53.html">上一页</a><span>...</span><a href="姑苏志_page49.html">49</a><a href="姑苏志_page50.html">50</a><a href="姑苏志_page51.html">51</a><a href="姑苏志_page52.html">52</a><a href="姑苏志_page53.html">53</a><span class="current-page">54</span><a href="姑苏志_page55.html">55</a><a href="姑苏志_page56.html">56</a><a href="姑苏志_page57.html">57</a><a href="姑苏志_page58.html">58</a><a href="姑苏志_page59.html">59</a><span>...</span><a href="姑苏志_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
