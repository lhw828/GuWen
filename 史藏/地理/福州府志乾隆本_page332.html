<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 332 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 332 页/共 388 页</h1>
    <div class="content">　　郑　琰　字翰卿，闽县人。布衣任侠，闽中词馆诸公，争延致之，高文典册，多出其手。每闭閤不听出，琰笑曰：“吾具有须眉，安能作三日新妇，悒悒闷死?”遂走之金陵，新安富人吴生以上客礼之，琰醉后漫骂，为吴所构捕，置京兆狱，瘐死。所著有《翰卿诗选》、《二陬诗稿》，徐火勃常称琰工七言。少游边疆，集中多悲壮语，有《半生行》，尤脍炙人口。
　　高国定　字一甫，古田人。博通《风雅》，以贡不仕，所著有《雪涛集》。从子奇，字希珍，著《醉余集》。同邑郭岱，字海国，著《汇古萃玉集》。林乔材，字世臣，著《秋霞子集》。郭奇，字正夫，著《得得集》。又高世科，字希恺，邓迪，字九行，皆有名于时。[HT6SS]《福建通志》
　　安国贤　字荩卿。万历中。福州左卫，应袭指挥使。长于声诗，好义乐施，为人所重，有《鷇音》、《白云》诸集。《福建通志》
　　陈价夫　字伯孺；荐夫，字幼孺，闽县人。价夫少为诸生，踏省门，不见收，遂隐居赋诗以自娱，其为人长者，乡里妇孺皆知其名。荐夫，中万历庚子乡榜，三上春官不第，病目双瞽。兄弟自相倡酬，桐城阮自华《赠价夫》诗云：“伯孺隹公子，箪瓢居陋巷。短衣才及骭，吾视天梦梦。”《赠荐夫》诗云，“孝廉宿愤世，遁景栖深宫。亲朋希得见，杯酒将谁同?”
　　翁兴贤　字懋卿，侯官人。万历初，以贡司训建阳，历延平教授，与诸生谈经讲业，一禀宋儒传注。迁两浙运判，乞归。著有《易经理解》十二卷。《福建通志》
　　王应山　字懋宣，侯官人。喜读书，于六籍百氏靡所不探。以《春秋》教授乌石、武夷间，四方从者如云。其诗宗大历，婉而多致。监司守令常式其庐。应山食贫笃行，无干泽也。林宗伯熑纂修《郡志》，多所裁定。晚年苦心编摩，著有《闽都记》三十三卷《帚言录》五十五卷，《孝善广编》二十四卷。《福建通志》参万历《府志》
　　赵世显　字仁甫，侯官人。万历癸未进士、风度秀整，诗宗盛唐。初任池州推官，左迁，稍起知梁山县，转通判，以母老不赴。自负才名，郁郁不得志，杜门却轨，以文酒自娱，达官罕识其面。著有《芝园稿》、《山居》、《阙下》、《入蜀》诸集。《福建通志》
　　王　湛　字汝存，闽县人。博学有伟才，尽通百家之言。文尚声华，万历中岁贡，有《王生集》。《福建通志》
　　王毓德　字粹夫，侯官人。父应山，闽中文献归焉。毓德老于布衣，里闬中称长者。人有急难不平，不问识与不识，身为奔救。游金陵，主友人林古度家，其乡有贵人招之，弗肯往，竟去。吟诗最苦，诗成不喜示人，故传者绝少。
　　陈仲溱　字维秦，侯官人。性拙直，寡言笑，与人交接，言辞少拂，即掩耳而去。诗苦求工，不惬意不止。每出其诗示人，以手按纸，手颤口吟。人或诵其诗，口喃喃与相应和，其自喜如此。
　　商家梅　字孟和，闽县人。万历末年，游金陵，与钟伯敬交好。伯敬举进士，从之入燕。马仲良榷关浒墅，偕之吴门，在吴最久，少为诗，饶有才调，已而从伯敬游，一变为幽闲萧寂。不多读书，亦不事汲古，鐬心役肾，取给腹笥，低眉俯躬，目笑手语，坐而书空，睡而梦噩，呻吟咳唾，无往非诗，殆古之诗人所谓苦吟者也。冯尔赓备兵太仓，好其诗而刻之。幽忧发病，死娄江之逆旅，尔赓庀丧事，返葬焉。
　　林茂槐　字稚虚，福清人。万历乙未进士，授梧州推官。有福清林尚炅爱姬亡，刻玉为像，出入怀之，至苍梧，为盗所杀。茂槐一夕冥坐，若有妇人诉冤者，旦遣逻卒捕贼，搜赃得玉像，惊曰：“此吾邑人林尚炅物”。遂穷其党，得尸面如生，归丧于闽，叶向高为之传。历官按察使，卒于官。所著有《音韵订讹》、《字学书考》、《四书经史决疑》等书。[HT6SS]《福建通志》参《福清县志》
　　陈　勋　字元凯，闽县人。万历辛丑进士，除南武学教授，历户部主事，榷广陵关，蠲豁甚多，尽却前例钱，而岁课溢额。继差水兑筦浦口仓，皆有善政。当时士大夫多树党援，勋特立孤行，无所依傍。转郎中，托疾归，杜门却扫，以文翰书画自娱。起绍兴守，未任，卒。著《元凯集》四十卷、《坚卧斋杂著》二十卷。《福建通志》
　　王　宇　字永启，闽县人。万历庚戍进士，官南刑部主事。擢武选司员外郎，奏免南都武弁赴北袭职，弁咸德焉，为建生祠于雨花台侧。擢山东提学参议，课士执法，为请谒不遂者中伤归，行李萧然。著有《原斋集》及《经书说》。后起户部员外郎，未任，卒。旧《福建通志》
　　何　璧　字玉长，福清人。魁岸类河朔壮士，斤也放迹，使酒纵博，聚里党少年，阴为部署，有事一呼而集，上官捕之，逾城夜走，亡匿清流王若家，尽读其存书。依其乡人林古度、曹学佺于金陵，携学佺书游新安，无所遇。闻邑令张涛，楚人，好奇士，为诗四章，投匦以撼之。涛大惊，延为上客，赠以千金。涛开府于辽，璧往从之。涛将荐以布衣拜大将，会涛罢镇而止。璧因此谙挠辽事，谈边塞情形如指掌。璧求用甚亟，酒间奋臂抵掌，人皆目笑之，殊不自得。涛死，入楚哭之，遂以病死。涛门人胡汝淳榷关荆州，买棺葬之沙市，为石表曰：“闽侠士何璧墓”。著有《逋客集》。
　　林子勉　字行甫，闽县人。万历恩贡，选长泰训导，教士先实行，时廉其贫者周之。转泉州府教授，相国李廷机每称为金玉君子。擢益府纪事，归。著有《易经说》四卷、《蓬草》五卷、《石溪集》八卷。子应典，字仪廷，以贡选云和训导，著有《经史要》二十卷、《古今奇观》十卷、《宦游草》二卷、《龙门集》六卷。长孙贽卿，善诗文，有《传砚堂集》三十卷。季孙荣芬，顺治辛卯举人，翰林待诏，工词翰，有《如兰稿》。叶向高撰《传》、旧《福建通志》合纂。
　　施兆昂　字颙昆，福清人。万历己未进士，选庶吉士。学问淹博，工诗赋，精书画，寸缣尺楮，人争宝之。闻隹山水，辄心动，常手辟福庐三天门，及灵岩啸台，礼斗坛诸迹。有《馆课》、《西江集》、《天尺楼稿》。《福建通志》
　　郑腾云　字汝奇，福清人。天启辛酉乡荐，知如皋县，有政声。忤权要，归隐于渔溪之桃源，以诗酒自娱。精草法，有《草帖石刻》十卷。《福建通志》
　　薛敬孟　字子熙，福清人。崇祯贡生。明亡，不求闻达，放浪山水间。工诸体诗，有《击铁集》十卷。《福建通志》
　　王侯聘　字席卿，侯官人。崇祯癸酉举人。博通群书，抱才尚气，怡情山水。诗多淡语，耐人咀味，有韦苏州之遗响，著有《握粟集》。《福建通志》参《高言集》。
　　陈元登　字龙淮，连江人。以气节自持，工书画，其诗歌古文词，类多感慨。所著有《渔村诗文集》、《谠篇》、《广伐山集》、《茶谱》、《笼鹦集》、《海错图赞》。《福建通志》
　　王　奂　字子嶷，闽县人。博学，善属文。与同年林孕祺，字序之；樊曾羽，字逸少；陈辅，字晓亭；郑愈，字逊之；邵景文，字长倩相切劘，为古文诗歌，恒抚时触景以见志，著述各有数十卷藏于家。《福建通志》
　　方仲夔　字汝典，侯官人。勤修力学，教授生徒。同时有诸生庄修字治三，叶履春字端卿，程大绅字近吾，李时健字行甫，赵铎字孟觉，何斌字德观，杨玉树字承谟，戴穆夫字古度，孝廉邓寿朋字戒从，学博王叔俊字升之，邓景卿字叔表，俱闽县人。诸生洪勋字孟功，郭宗禹字不伐，陈秉诚字心源，俱侯官县人。皆积学砥行，北面受经，后多贵显云。《福建通志》
　　齐　庄　字望子，闽县人。居齐坑，嗜学家贫，为人夜舂，手足操作，而置书其旁，注视之，遂会通晓悉无遗，以《五经》为诸生。当万历末年，闽中文体渐尚轧茁，天启初，愈甚，庄原本《六经》，不稍杂纵横家言，每出笔，根极理要，情文亹然，衡文者无不以国士相赏。从游尝数百人，经指示，辄掇科第而去。而庄栖迟穷巷，自甘贫贱者三十年，无几微无聊不平之况在其意中。著有《史论》、《白湖集》。余甸撰《传》
　　周之夔　字章甫，闽县人。崇祯辛未进士，负气节，任事敢言。授苏州推官，督兑漕粮，会太仓知州刘士斗，徇其州人议，欲以本州轮额派各邑代匀之，夔不忍邑民重困，执弗从。以此忤时，弃官归。尝居僧寺，佣书画自给。《福建通志》
　　徐　英　字振烈，侯官人。少豪健，居尚丰仓，以担米为业，折节读书，喜击剑。日晡时步桥上，与后生谈划边制胜之策，皆本于《司马法》。自署其门曰：“门喜无题午，目惭不识丁”。又署曰：“问如何过日，但即此是天乡”。曹学佺先生曾访之，鐍户不见，归遇诸涂，旁人指曰：“此短衣敝履，高视阔步者，即徐五也”。学佺携手与归，拂草榻，略坐，土锉无烟，以残竹支几。几上顽剑、粗砚各一，败笔两枝，《春秋三传》、《史记》、《汉书》、《管子》、《荀子》、《董子》、《越绝》、《括地志》等书，残缺零乱，每册空白处，则皆其所作诗歌古文也。因强之同至石仓园入社，并携其杂稿以行，刻其诗于《二十代诗选》。明亡，学佺里居殉节，英伏尸哀恸，自噍其舌，喷血数升，三日而绝。著有《鸣剑集》。余甸撰《传》。
　　王颖如　字哲开，闽县人，资性敏异，气度宏远。年十三随董应举游镇海楼，仿王勃作序，顷刻数千言，序诗并就，极壮丽典则。老于诸生，著有《孝经颂赞》及《三楼纪胜》诸篇。纂《福建通志》
　　曾异撰　字弗人，侯官人，原籍晋江，父早卒，母张氏以遗腹生，家纺绩给晨夕。异撰事母至孝，岁饥，采薯叶杂糠籺食之，妻尝负畚锄乾草给爨。然性介甚，长吏欲为地，不屑也，时天下多故，究心经世学，其所言皆可见之行事。诗有奇气，然太近诡，与宁化李世熊友善，酬倡诗尤多。吴兴潘曾綋督学上其母节行，旌于朝。及曾綋抚南赣得王惟俭所撰《宋史》，招异撰及新建徐世溥更定，未成而罢。崇祯十二年举于乡，年四十有九矣，赴公车，还，遂卒。余甸撰《传》
　　陈　衎　字磐生，闽县人。自其父以上，五世皆有集。衎笃学好古，受业于董应举，与徐熥、徐火勃相切劘为诗文，老于场屋。好谈边事利害及将相大略，穷老尽气，不少衰止。尝自撰《墓志铭》曰：“生肮脏负俗，粗读书略知文字。”著诗赋、碑传、杂文四十余卷，稍行于世。子浚，字开仲，亦有才名。
　　严　通　字白海，福清人。父早丧，家贫，母令担布缕及凡供女红之属，行鬻市中。民部郑廷楫时为塾师，奇之，令白母就学，登崇祯癸未进士。流贼破北京，通时需次都门，摄敝衣冠，间道归隐江阴小屿侍母，日纵酒啸咏。会浙人有狱，牵诬被逮，通诣狱仰天叹曰；“吾已登仕籍，岂能复作囚人对簿耶?”索酒大醉，死狱中。著有《白渔集》、《兰阁逸纂》、《春秋笺》十余卷。旧《福建通志》
　　韩廷锡　字晋之，侯官人。家素贫，菽水不给，而临财无苟得，膏火不具，而开卷必衣冠。万历末，为诸生，时习经者皆卤莽灭裂，廷锡必研究终始，条理通贯，畅乎自得，前无古人。尝以字学坏于钟、王，故悉力于大小篆，终身不作行草、即真书，亦不得已于应试时为之。此外，虽朋友往来短札，无非大小篆。执亲之丧，哀痛迫切，苫块饣亶粥，三年未尝见齿。或亲戚情话不能断绝，则衰麻随身，亲携草垫，在处据地以坐，识者以为今世之王伟元、徐仲车也。筑别业于道山之麓，与林蕙读书其中。所著手自编录，名《榕庵集》。余甸撰《传》。
　　　　国　朝
　　陈　轼　字静机。明崇祯庚辰进士，淹贯博洽，尤长于诗。国朝授苍梧道，解组归，葺道山故居，著书一室，有《道山前后集》。《福建通志》
　　郑宗圭　字圭甫，闽县人。明崇祯壬午年举人。国朝知乌程县，沉酣经史，著《读史卮言》十卷，又有《山围堂集》及《续读史诸篇》。年九十五卒《福建通志》
　　黄晋良　字朗伯，闽县人。明季诸生，得黄道周《易象正》、《三易洞玑》二书，穷年伏诵，明平陂往复之数。重气节，善排难解纷，人比之鲁仲连。工诗古文词，长于书法。遍游齐、楚、吴、越间，每托诗文以见志。晚号东叟，居三山之井上草堂，著有《和敬堂文集》。[HT6SS]《福建通志》
　　许　友　字有介，号瓯香，侯官人，为诗清新俊逸，如高秋远籁，朱彝尊曰：“有介才兼三绝，名盛一时。要其篇章字句，不屑蹈袭前人。正如俊鹘生驹，未可施以鞴革勺。”又工书画，酷慕米襄阳，构米友堂，瓣香祀之，有《米友堂集》，子遇。《福建通志》
　　遇　字不弃。少倜傥，喜交游，户外之屦常满。受诗于新城王士正，得其宗派，兼工松、梅、竹、石，士正尝题其画竹云：“许候磊落负奇气，平生节目坚苍筤。石林手种竹万个，兴来自写千筼筜。”谒选，授陈留县，有惠政。以荐调知长洲。新沦浪亭，公余，礼士大夫倡酬其中，风流文采，照映一时。卒于官，著有《紫藤花庵诗集》。子鼎，字伯调，雍正癸卯举人，知上虞、遂昌二县。为政不苟，著有《梅岩集》。次子均，自有传。
　　黄　璂　字基玉，文焕子，喜任侠，倜傥不羁。国初，历官广东肇罗佥事，一载，乞归养。居金陵。性爱佳山水，以吟咏自豪，为诗纵横有法度，与许友齐名。兼工画，喜作幽兰奇石，皆有生气。著有《姬山集》、《岱游草》、《西江日谱》。《福建通志》
　　赵　沂　字阆仙，闽县人，顺治已亥进士，任新城令，以病归。为人古心道貌，潇洒出尘。文采遒艳，有《燕游草》、《归来堂集》。《福建通志》
　　许　珌　字天玉，侯官人。明崇祯已卯举于乡，与新城王尚书士正善。士正作《慈仁寺双松歌》赠之，称为闽海奇人。田髴渊曰：“天玉诗才敏赡，廿年来屡与倡和，每拈一韵，叹其绝神。”其为名流推挹如此。珌尝与计偕过扬州。士禛时为郡司李，解内子金条脱，资其旅橐，故其《悼亡诗》有云：“千里穷交脱赠心，芜城春雨夜沉沉。一官长物吾何有?却损闺中缠臂金。”纪斯事也。后官安定知县，著有《铁堂集》。
　　陈　选　字子俊，闽县布衣。积学能文章，饬躬砥行，雅以著述自娱。启、祯间，游江淮，历览景物，悲歌见志。著有《亦吕集》。子祖虞，字燕臣，博洽群书，工古文词，尤长乐府，著有《乐府随录》。《福建通志》
　　林　泉　字六一，闽县人。明崇祯壬午举人，国朝授漳浦教谕，讲经课文，多所造就。尤博综今古，藏书数千卷，皆手自丹黄。所著有《数堂诗文集》。《福建通志》
　　吴道来　宇子绂，侯官人。顺治庚子乡荐第一，丁未成进士。任中书，文学德行并优，著有《邺城百咏》，卒于官。《福建通志》
　　林　逸　字德子，博学能文，顺治庚子举人。著《麟经讲义》、《后乐堂诗文集》。子秉中，字与人，康熙庚午、己卯，两中副车。积学砥行，精行、楷、八分，著有《四书日讲》、《贻桂轩诗文集》《福建通志》。孙赞龙，字泽云，雍正丙午五经举人，著有《吟台集》。曾孙其茂，自有传。四世文学相承，合刻有《长林弓冶集》。
　　薛　镕　字子燮，福清人，侯官明经。甲申闯寇起，山海交讧。镕以重名，屡却征辟，授徒自给，抱道守节，以著述自任。尝游越中，梓《南窗草存》六卷，其未梓者，《南窗草又存》十卷、《存存草》十卷、《草腴》二卷、《筠阳诗集》一卷、《箨书》十卷、《先儒语录钞》十卷、《礼经微解》十卷。子种茂，以名诸生为经师。《福建通志》
　　王九征　字明侯，侯官人。博极群书，工诗古文词，游历名山胜概，多所题咏。老谢举子业，杜门课子，以书史自娱。著有《北征日记》、《墨禅》、《水云诸草》、《竹村诗集》。[HT6SS]《福建通志》
　　林　仪　字羽倩，侯官人。康熙甲子副榜，夙慧、嗜学，精书法，工诗文，为一时推重。[HT6SS]《福建通志》
　　杨献策　字文子，福清人。顺治庚子副榜，性严毅，力学砥行，一时从游最盛，有《怀古堂集》。《福建通志》
　　方乔植　字仲溉，侯官人。博学洽闻，与同郡林垐，严通，陈圣泰，陈立敏辈，树帜文坛，聚徒讲学，以德行经术为根本。顺治初，以贡为高州教授，擢肇庆府同知。《福建通志》
　　郑　磊　字三石，闽县人。康熙己巳岁贡。性豪宕，善草书，诗名籍甚。有《南湖集》五十卷。《福建通志》
　　金　潮　字海门，侯官人。康熙辛未进士，选庶吉士，改知昆山县。清介自持，豪强敛迹，以罣误解职。潮少遭家难，尽室播迁，以出继得免，刻苦力学，虽通仕籍，而感时思亲，多悲痛愁苦之音。父卒，得赎其母与弟归。中岁流落吴下四十年，授徒自给，年八十余归里，卒。著有《海翁集》、《玉山草堂诗钞》。
　　林　侗　字同人，侯官人。父逊，任达州，有惠政。侗博涉经史。弱冠食饩于庠，随父宦三秦，纵观三辅名胜，历游边徼，走庄浪、凉州间，金石碑版，搜罗考订无遗。康熙丙辰，沿牒署尤溪教谕，以二亲垂老，绝意功名，居城西荔水庄，老屋荒池，以著述自娱。所著有《来斋选》、《古井野识塗》、《昭陵石迹考略》、《金石考略》、《李忠定公纲年谱》，年八十八卒，闽中称文献焉。子在华，字渭云，国子生，工诗律，分修省志，多所考订，著有《隋农遗稿》。纂《福建通志》
　　林　佶　字吉人，侗弟。受业于长洲汪编修琬，拔贡入成均，受诗于新城王尚书士祯。时华亭王司农鸿绪，总裁《明史》，延佶与鄞县万斯同商订。己卯举于乡，丙戍特旨，入直武英殿抄写御集。壬辰，钦赐进士，佶名在第一。官内阁中书，分纂《诗经》、《子史》、《英华》各馆。泽州陈相国廷敬，昆山徐司寇乾学，商邱宋冢宰荦咸先后推毂，在日下举销夏之会，一时名贤咸集。家多藏书，徐尚书刻《通志堂经解》，朱检讨彝尊选《明诗综》，皆就传抄。佶博览群书，尤得力于韩、曾，著有《朴学斋诗文集》，吴江潘耒为之序。又《焦山古鼎》、《甘泉宫瓦诗》各一卷，刻于《昭代丛书》。性喜金石，工篆、隶、行、楷，上自王公，下至琉球、高丽，无不购求藏弆焉。子在峨。
　　在峨　字涪云。博雅好古，工文词，精书翰。弱冠与纂修钦定《古今图书集成》，例叙知县。乾隆初元，再游京师，大学士赵国麟目为国士，将特荐之，未上，国麟罢，遂归寓胥江之板桥，有小楼曰环翠，日与编修邵泰、布衣李果过从文酒，或写意作竹石花葩，尺楮寸缣，人争宝之。所著有《陶舫集》、《砚史》各若干卷。
　　张　远　字超然，侯官人。幼孤苦力学，避耿逆乱，游常熟为何氏赘婿，遂家焉。诗文书翰，匠心独运，自有遥情逸气。为人亦潇洒旷达，游四方，所交皆当世名人高士。康熙已卯举乡试第一，授云南禄丰知县，卒于官。所著有《无闷堂集》四十卷。《昭文县志》
　　蓝　涟　字公漪，侯官人。父籀，字兴汉，善篆隶书。涟博物洽闻，工诸体诗，超脱遒逸，而篆，草八分，皆有父风，兼擅绘事。居道山麓，老屋三间，图书插架，客至呼酒赋诗，竟日忘倦。自题其门曰：“朱绂不贪缘骨相；沧江终老作诗人。”其志尚如此。性喜游，足迹遍齐，鲁，卫，魏，吴，越，在粤东羁栖尤久，与梁佩兰，陈恭尹交善。晚岁再至粤，人咸尊礼之，为刻其集曰《采饮集》，遂卒于粤。
　　吴文焕　字观侯，侯官人。康熙甲午，五经举于乡，辛丑以第二人成进士。授编修，淡于宦情，乞假家居，以诗酒自娱。后典试陕西，改刑部员外，寻转礼部，迁御史，又乞假归。旧庐狭隘，四壁萧然，有中人所不堪者，文焕处之晏然，卒于家。诗有唐贤风味，林佶序而传之。同里郑三才，字廷赞，与文焕中表兄弟，居比邻，少同砚席，其诗踔厉峻发。康熙癸巳成进士，知东光县，为政之暇，以风雅教其邑人。丁内艰，服阕，除上元县，未赴任，沦落在外，卖文自给，晚岁艰难。与文焕同著有《参亭诗集》。
　　李开叶　字奕夫，福清人。康熙辛丑进士，选庶吉士，引疾归。朋游过从，唯以讲学论文为事，所著有《崇雅诗钞》。《福清县志》
　　郭人麟　字嘉端，福清人。康熙庚午副榜。性笃孝，居丧悉遵古礼，天才敏妙，工诗赋，古文，行草、绘事，咸为当世所重。晚益嗜书，闭户体玩，著述日富。有《药村外集》、《药村词谱》、《药村留草》、《学语集》、《药村诗义》、《杞光亭草》、《拙亭次韵诗》诸种。子美，字名周，雍正癸卯进士，知邢台县。《福建通志》
　　方　迈　字子向，闽县人。康熙甲戍进士，初令萧山，调兰溪，寻解组，归卒。迈博极群书，议论醇正，著有《四书讲义》、《九经衍义》、《春秋补传考正》、《资治通鉴前编》、《古今通韵辑要》。子侗，康熙庚子举人。《福建通志》
　　郭　雍　字仲穆，福清人。康熙癸已举人。事母孝，性高洁，博学能文。诗窥唐人阃奥，书法妙一时，自订有《约园诗集》。《福建通志》
　　郑　霄　字孟麟，连江人。康熙丙子举人，淹贯该洽，淡于仕进，知定陶县，以艰归。起补刑部主事。方逾月，乞归。尝倡修江南桥，手辑《连江邑志》，著有《燕石缄集》。[HT6SS]《福建通志》
　　林祖望　字修伯，闽县人。康熙癸未进士，选庶吉士。未几卒。生平为文，雅不一律。两掇高科，未竟厥志，士论惜之。著有《礼记诠解》。《福建通志》
　　林绪光　字广业，康熙已卯举人。知蕲水县，丁本生母艰。再补平湖县，迁冀州知州，以前任事镌职，七年事乃白。复补海盐县。转乍浦同知，迁永北府，以艰归。再赴补，卒于途。绪光有干才，历官俱著声迹，而宦途多阻，浮沉守令者三十年，不克竟其用。长于诗，著有《余斋集》。
　　吴于岸　字太士，闽县诸生。性耿介，不随俗俯仰，与亲故游处，未尝一言涉谐谑。盛暑集生徒谈经，必正衣冠，以是人皆敬之。工制举业而未售，督学使者枉过其门，欲以贤良应诏，辞不就，时以为难。
　　陈　仁　字惕存，闽县人。康熙乙酉举人，德性凝定，以文章振一时。苦学授徒，供奉二亲，又为业师营葬。著有《铁砚斋集》。
　　张万年　字进玉，侯官人。事母以孝闻。性嗜学。淹贯经史，教授生徒，传经讲学，名宿多出门下。以贡授海澄学训导，著有《春风楼遗稿》、《学庸奥义》。
　　吴　濂　字元吉，福清人。雍正癸丑进士，授山西偏关县，未抵任卒。濂受学巡抚张伯行，学行渊粹，所著有《竦笔轩诗钞》、《玉柱轩诗领》、《玉柱轩古文钞》、《满籝金前集》。《福清县志》
　　郭　植　字于岸，古田人。乾隆壬戍进士，当事延主鳌峰讲席。又广东聘主粤秀书院七年，粤人士尊信之。丁外艰，卒。著有《经史问》、《月坡诗集》。植闻见该洽，于诗尤工，尝辑本朝诸家为《诗略》数十卷，藏于家。


　
卷之六十一
　人物十三忠义
　　

　　　　唐
　　林慎思　字虔中，长乐人。咸通十年进士，复中宏词科，拜校书郎。乾符中，群盗蜂起，百姓流殍，僖宗日与宦者燕嬉，慎思与莆田余镐累疏切谏，不纳，出为万年令。广明元年，黄巢陷长安，慎思领兵出战，力不支，欲自刭。贼执之，逼降，慎思踞床大骂，北向稽首，遂遇害，年三十七。友人周岌匿慎思母与妻子及所著《续孟子》二卷、《伸蒙子》三卷、《文集》二卷，南归。《福建通志》
　　张　谨　字信美，闽县人。沉雄英发，累官福建招讨使。黄巢寇闽，谨率师御贼，多所冲陷。后遇于政和之铁山，杀伤甚众，贼以奇兵遮狭道，不得前，士卒乏食疲困，谨意气自如。偏将郭荣能挽五石弓，举千斤，谨与荣及诸校十八人持刃突入贼阵，直贯左右，呼声震山谷，斩首数百级。贼披靡，欲解去，探知无援，奋击不已。自旦至晡，十八人与荣俱死。谨被创甚，乃握刀箕踞骂贼，被害。妻子及荣妻皆骂贼死。政和人庙祀之。《福建通志》
　　黄　碣　闽县人。初为闽小将，喜学问，抗志希古。同列有假其笔者，碣怒曰：“是笔日断大事，不可假。”后战安南有功，高骈表为漳州刺史。徙婺州，有治绩。刘汉宏攻之，兵寡不可守，弃州去，客苏州。董昌为威胜军节度使，表碣自副。昌反，碣谏曰：“大王起田亩，位将相，非有勋业可纪。今不能尽忠王朝，乃自尊大，一日诛灭无种矣。桓文不侮周室，曹操不敢危汉，今僻婴一城，乃为大逆，何耶？碣请先死，不忍见王之灭。”昌怒，斥出之。碣移书幕府李滔，曰：“越州建元，以愚策之，针可为矟耶？”或窃其书示昌，昌令使者斩之。使以首至，昌诟曰：“贼负我，三公不肯为，而求死耶？”抵溷中，夷其家百口，坎镜湖之南瘗焉。僖宗诏钱镠讨昌，灭之，赠碣司徒，求其后不得。《新唐书》
　　李彦坚　字成实，闽县人，累官银青光禄大夫、御史中丞。乾符间，黄巢寇闽，僖宗以彦坚家世居闽，素知山川险隘，命守建州。未至，刺史李乾祐弃城走，彦坚召募民兵，与贼战于政和之高宅，不克，退保东漈，贼进逼之，自刃死。《闽书》
　　　　五　代
　　陈霸先　罗源人。为王审知先锋，战胜攻克，以忠义勇敢名。追贼白塘岭，马踣而死，民庙祀之。《福建通志》
　　黄　岳　福州人。博通经典，尤邃《易·象》、历数之学。唐末，由乡贡入太学。黄巢寇闽，避地者无所衣食。岳好施予，鲜倦容，从之者如市。王审知为威武节度使，闻其名，累辟为属，力辞不就。无何，审知受王封，必欲起岳，岳度不能拒，遂投渊而死。岳妻林曰：“夫能为忠臣，妾独不能为忠臣妇乎？”亦投渊从之。邦人为立祠祀于其地。一云：岳死时，父母、妻子、二弟、一白犬，皆赴水死。又来征岳者崇、舒、赵、田四人亦死。《十国春秋》
　　　　宋
　　朱庭杰　字世英，永福人。崇宁五年进士，建炎中为潍州北海令，寻摄倅。金人入寇，官属悉遁免，庭杰独坚守不去。城隅有水，度敌至必饮之，投以野葛，饮者多死。俄而兵入城，庭杰死之。敕葬于郡之桑溪原。万历《府志》
　　余光庭　字朝美，罗源人。大观三年进士，以漕监荐，入试擢第，唱名居前列，其从兄深校文，以亲嫌奏黜之，恬然东归。政和二年，复领荐，试礼部中，廷唱前列，徽宗识其名，异之。累官光禄丞，出知南阳县。建炎初，金人陷南阳，不屈死，举家歼焉。《闽书》
　　卢　榕　字叔才，初名郁，永福人。宣和三年，擢第，调安仁令。绍兴初，剧寇曹成拥众数万，自江北掠湖南。榕躬率民兵战死，诏赠宣教郎，官其子沂。万历《府志》[HT]沂自有传。
　　吴　昉　字彦昭，侯官人。建炎中，权知荆南军，与贼战没，赠朝议大夫，官其子。[HT6SS]《闽书》
　　曾　升　字孟高，闽县人。以入粟补吏。靖康中，被檄，部士卒戍楚州，至昭信县，与金人合战，死于阵，昭信赖以全。事闻，赠五官，与一子恩泽，立庙祀之。万历《府志》
　　陈　适　字正中，连江人。绍兴二年，太学上舍，释褐，授雷州海康县尉。时蛮寇陆梁，适缮器练兵，力战克捷，乘胜深入，忽伏兵起，士马穷迫，寇欲缚之，厉声曰：“男儿读书，死必殉国。吾世代衣冠，荷国厚恩，恨不尽忠以报，今得死所矣。”骂不绝口，遂遇害。事闻，赠宣教郎，官其子琮。《福建通志》
　　黄　复　字乾叟，永福人。知兴化县，没于王事，封忠壮侯。《闽书》
　　杨梦斗　字子仰，长乐人。宝祐四年进士，历扬州都统使。兄琦、弟叔济、侄次郑分兵守要害。景炎末，宋室播迁，梦斗与文天祥力抗元师，兵败，赴扬子江死。里人立祠以祀之，匾其额曰：“文章节义。”《福建通志》
　　高应松　字筼亩，长乐人。开庆元年进士，由衡州教授累擢礼部员外郎，权直翰林院。元兵至临安，不肯草降表。及兵入涌金门，举朝奔窜，从官留者九人，应松与同郡侍郎翁仲德、正言陈春伯、大理卿郭珙与焉。朝廷旌其忠，迁中书舍人，直学士院，寻进签书枢密院事，参知政事。及两宫赴北，应松扈从至燕，绝粒不语七日，卒。《闽书》参万历《府志》
　　陈觉伯　字宗尹，如晦子。咸淳七年进士，授泉州教授。景炎初，幼主航海，师次泉州港，觉伯率同列奔问起居。寻命摄州倅，扈从入广，拜福建提刑，数月罢归。闻崖山师溃，愤惋不食。且卒，命其子曰：“吾宋臣也，题吾墓则系吾于宋。”《闽书》
　　林　琦　闽人也。德祐二年，元兵既迫临安，琦于赭山结集忠义数千人，捍御海道，以功补宣教郎，督府主管机宜文字，充检院。文天祥开府南剑，琦佐其幕。琦外文采，内忠实，数涉患难，无怨怼辞。及潮州移屯，琦俱被执，至惠州，遁，复执之北行，赴水，为吏所拔。至建康，以忧愤死。《宋史》
　　林　同　福清人，公遇子。举进士，历知县，解官家居。益王立，张世杰围泉州，乃率乡人黄必大、刘仝祖即其家开忠义局，起义兵，复永福县。时王积翁以安福送款世杰，然实密约北兵至，屠永福。必大、仝祖等走他邑，同盛服坐堂上，啮指血书壁云：“生为忠义臣，死为忠义鬼，草间虽可活，吾不忍生尔！诸君何为者？自古皆有死。”俄见执，不屈而死。[HT6SS]《宋史》
　　刘仝祖　其妻，林同女弟也。仝祖仕历督府监丞，亦耻臣元，遂与同谋起兵收复。仝祖即同宅开局募众，已复福州、兴化、南剑三郡矣。未几三郡叛降于元，仝祖知事不济，走他邑，自经死。同、仝祖并祀本邑。万历《府志》
　　朱　牧　字子文，闽县人。举进士，为安溪主簿，调隆兴府法曹。宋亡，死之，乡人士咸谓“牧存以文鸣，没以节显”，遂相与私谥曰“文贞”，祀于乡塾。元延祐初，请祠于学宫。[HT6SS]正德《府志》
　　郑思肖　字忆翁，号所南，连江人。祖咸，卒于枝江县主簿。父震，字叔起，号菊山，道学君子，为安定、和靖二书院山长，景定壬戍卒于吴，葬长洲县甑山。母楼氏。思肖，太学上舍，应博学宏词科。元兵南下，扣阍上太皇太后、幼主疏，辞切直，忤当路，不报。初名某，宋亡乃改今名。“思肖”，即思赵，“忆翁”与“所南”皆寓意也。素不娶，孑然一生，念念不忘君，形于诗文中。遇岁时伏腊，野哭南向拜，人莫测识。闻北语，必掩耳亟走，人亦知其孤僻，不以为异也。坐卧不北向，匾其室，曰“本穴世界”，以“本”字之“十”置下文，则“大宋”也。精墨兰，自更祚后，为兰不画土根，无所凭藉，或问其故，则云：“地为番人夺去，汝犹不知耶？”不欲与，虽迫以势权，不可得也。天目本中峰，禅林之白眉，闻思肖名，欲见未果，偶会于孝子梅应发家，一见，各默不语，坐久之，本忽云：“所南何不说法？”思肖曰：“两眼对两眼，无法可说。”及别去，本又云：“博学老子。”思肖即应曰：“世法和尚。”赵孟頫才名重当世，思肖恶其宗室而受元聘，遂与之绝。孟頫数往候之，终不得见，叹息而去。无何，货其所居，得钱则周人急。田亦舍诸刹，惟余田数亩为衣食资，仍谓佃客曰：“我死，则汝主之。”自是无定迹，吴之名山禅室道宫，无不遍历，多寓城之万寿、觉报二刹。疾亟时，属其友唐东屿曰：“思肖死矣，烦为书一碑，当云‘大宋不忠不孝郑思肖’。”语讫而绝，年七十八。其意谓不能死国并无后也，自赞其像曰：“不忠可诛，不孝可斩。可悬此头于洪洪荒荒之表，以为不忠不孝之榜样。”尝著《大无工十空经》一卷，“空”字去“工”而加“十”，“宋”字也，寓为《大宋经》。造语奇涩，莫可晓，自题其后云：“臣思肖呕三斗血，方能书此，后当有具眼识之。”又著《释氏施食心法》一卷，《太极祭炼》一卷，《谬余集》一卷，《文集》一卷，《自叙一百二十图诗》一卷，与《菊山诗集》并行于世。明崇祯十一年冬，苏州府城中承天寺以久旱浚井，得一函，其外曰“大宋铁函经”，锢之再重，中有书一卷，名曰《心史》，称“大宋孤臣郑思肖百拜封”，其藏书之日，为德祐元年。巡抚张国维刻之以传。《苏州府志》
</div>
    <div class="pagination">
<a href="福州府志乾隆本_page331.html">上一页</a><span>...</span><a href="福州府志乾隆本_page327.html">327</a><a href="福州府志乾隆本_page328.html">328</a><a href="福州府志乾隆本_page329.html">329</a><a href="福州府志乾隆本_page330.html">330</a><a href="福州府志乾隆本_page331.html">331</a><span class="current-page">332</span><a href="福州府志乾隆本_page333.html">333</a><a href="福州府志乾隆本_page334.html">334</a><a href="福州府志乾隆本_page335.html">335</a><a href="福州府志乾隆本_page336.html">336</a><a href="福州府志乾隆本_page337.html">337</a><span>...</span><a href="福州府志乾隆本_page333.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
