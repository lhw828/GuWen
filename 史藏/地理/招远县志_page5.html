<!DOCTYPE html>
<html>
<head>
    <meta charset="UTF-8">
    <title>招远县志 - 第 5 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>招远县志 - 第 5 页/共 36 页</h1>
    <div class="content">　　火神庙  在汤泉东北
　　观音堂  在东关外。尼僧
　　二圣庙  在东关。
　　三官大帝庙  在县西南一里。
　　地当县龙左转。东北望马、罗诸山，竞奇献秀，如帐如屏，几于山阴道上。每逢三元诞日，道士焚章设醮，邑人追荐先亡，络绎竟日。七月十五日则放河灯。
　　普照寺  在城西南隅。金始置县治敕建，元至正三年敕建，明洪武十三年敕建，万历三十五年僧成性重修，国朝顺治十四年庠生阎珍、僧宗秀重修。
　　四月八日，男妇焚香楮礼佛，谓之浴释迦。旧志普照晨钟，为八景之一，声闻四十里。父老云自海潮得之，盖神物也。今钟亡久矣。
　　迎仙观  在城西，地名西观，以观名也。
　　左观音堂，右关帝庙。相传武庙时流寇犯城，辄反走。城上人怪之，询谍者，始知贼每薄城，常见面赤者往来雉堞间，以故不敢近。后申公出战累捷，神之力居多。邑人事之尤谨，岁率数人或数十人各约为会，月储钱以赛神诞。五月十三日，届期刑豕一、羊一、面，供香楮祀神竟日，暮则颁胙饮福，巷有醉人云。又观音昔有乔松抱槐，亦奇观也，今尚存。
　　遥参亭  在县西北隅。
　　真武庙  在北关外。
　　清凉寺  在城北。尼僧。
　　太平寺  在城东十里。
　　阳华寺  在城东三十里，元至正四年建。
　　兴国寺  在城东南五十里。
　　仙姑殿  在城东十五里。
　　为王仙姑建，详见仙释，地有仙人迹，亦奇观。
　　齐山院  在城南三十里。
　　赵家庵  在城西南三里。庠生谢钟英重修。
　　圣水庵  在城西二十里。
　　庵中双泉出石罅，原名涌泉寺，后改今名。其庵依山麓叠石为之，四望多奇观，时——登临，尘襟顿涤。邑士子常肄业其中。
　　灵山寺  在城西五十里，有南北两寺。
　　确山庙  在城西五十里。
　　雾云寺  在城西北十五里。
　　朱仙观  在城西北二十里。
　　张画庵  在城北十五里。尼僧。
　　大里院  在城北二十里。
　　炼阳观  在城北三十里。
　　世传马丹阳炼丹于此，后人即其处建观。
　　黄山庵  在城北三十里。
　　长山庵  在城北十五里。
　　竹林寺  在城北三十里。
　　环寺皆山也。山多洞穴，玲珑嵌空，或如数间屋，或如曲迳幽房。好事者乘烛探奇，终不能尽。
　　莱山庙  在城东北十五里。
　　石佛泊  在城东北七里。
　　父老相传云，先是其地下有声，后石佛见，因建为寺。余尝读《左氏传》：昭公八年春，石言于晋魏榆。晋侯问于师旷曰：‘石何故言？’对曰：‘石不能言，或凭焉。不然，民听滥也。抑臣又闻之，作事不时，怨讟动于民，则有非言之物而言”。按此，则‘石佛见’是石也。其地下有声，是石言也。子野所谓‘或凭焉’者，非邪？不则当日莅兹土者或政令有以致之也。建为寺以厌之，弭灾尔！如谓释迦威神，因是以著灵异，诞矣。
　　下祥光观  在城东北二十里。
　　仙灵遗址也，邑士子多肄业其中。
　　上祥光观  在城东北二十五里。
　　仙灵遗址也，祥光烟月为八景之一，详见疆域。
　　万里沙  附按《史记》，武帝元封二年，幸缑氏城，遂至东莱。时岁旱，天子既出无名，乃祷万里沙。应劭注曰：‘万里沙神词也，在东莱曲成’，夫以武帝雄主，巡游遍五岳。其幸天下也，非甘泉不词，非天柱不登，非泰山、少室不封。而万里沙至为天子所亲祷，其光景赫奕，灵异表者，在当日为何如耶？惜今不可考矣！
　　参山八神  《汉纪》：孝宣皇帝神爵元年春正月，上始行幸甘泉，郊泰畤”。三月行幸河东，祠后土。上颇修武帝故事，谨斋祀之礼。以方土言，增置神祠注时。以方土言，为随俟、剑宝、玉宝璧、周康宝鼎立四祠于未央宫中。又祠大室山于即黑，户山于下蜜，祠天封苑火井于鸿门。又立岁星、辰星、太白、荧惑、南斗祠于长安城旁，又祠参山八神于曲成，蓬山石社石鼓于临朐，之罘山于腄，成山于不夜，莱山于黄。成山祠日，莱山祠月。又祠四时于琅邪，蚩尤于寿良。京师二县，鄠则有劳谷、五怵山、日月、五帝、仙人、玉女祠。云阳有径路神祠。又立五龙仙人祠及黄帝、天神、帝原水，凡四祠于肤施。《史记·封禅书》八神将自古而有之。八神：一曰天主，祠天齐。天齐渊水，居临淄南郊山下者。二曰地主，祠泰山梁父。盖天好阴，祠之必于高山之下，小山之上，命曰‘畤’：地贵阳，祭之必于泽中圜丘云。三曰兵主，祠蚩尤。蚩尤在东平陆监乡，齐之西境也。四曰阴主，祠三山。五曰阳主，祠之罘。六曰月主，祠之莱山。皆在齐北，并渤海。七曰日主，祠成山。成山斗入海。最居齐东北隅，以迎日出云。八曰四时主，祠琅邪。琅邪在齐东方。按此则八神固八神将也，而蓬莱、方丈、瀛洲，为上三神山，所谓参山，意者其即此与，独是之罘诸祠，各县既有分祠，而曲成复有合祭，虽巫祝所损益，今不可考，然其牢具圭币，在当日必有说。
　　论曰：伽蓝之记，法苑之编，《郡志》有焉。故古迹后列以寺观。然则邑寺观果悉录乎？曰：愚夫愚妇饰土木尸而祝之，所在然矣。悉录之南山竹且罄，况韩昌黎攘斥二氏，至欲人其人，火其书，庐其居。狄梁公巡抚江南，焚吴楚淫祠一千七百余所，余又何敢悉录邪！择其尤章章耳目者登记焉，间附以轶事为輶轩使者告。至若仿古者乃命重黎绝地天通遗意，以正名制典，则责在抚有民社者，非杀青所得预矣。 

　　●招远县志卷之四

　　邑后学张凤羽仲威氏编辑

　　○风  俗

　　季札闻歌《齐》曰：‘美哉！泱泱乎大风也哉！表东海者，其太公乎！国未可量也’（《左传》）。
　　太公治齐，修道术，尊贤智，尚有功，故至今其士多好经术，矜功名，舒缓阔达而足智。其失：夸奢朋党，言与行谬，虚诈不情。急之则离散，缓之则放纵（《汉志》）。
　　大抵齐之数郡，风俗与古不殊。男子多务农桑，崇尚学业。其归于俭约，则颇变旧风，东莱人尤朴鲁，故特少文义（《隋书》）。
　　青州古齐，号称强国。凭员山海，擅利盐铁，太公用之而富强，管仲资之以兴霸。人情变诈，好行机术，岂因轻重而为弊乎！固知导人之方，先务推诚。逮乎汉氏，封立近戚，武帝临极，儒雅盛兴。今古风俗颇革，亦有文学（《通典》）。
　　英雄豪杰之士甲于京东，文物彬彬，而毫悍之习自若（《舆地士己》）。
　　登、莱负海之地，民性愎戾而好讼斗。大抵东人皆朴鲁淳直，甚者失之滞固，然专经之士为多（《宋史》）。
　　民多朴野，性皆犷直，犹有古风。凡所施为，质多文少（《元志》）。冠礼。绅士家行之。遵文公家礼节略繁，文不失古初遗意。
　　婚礼  《婚义》曰；婚礼者将合二姓之好，上以事宗庙，而下以继后世也，故君子重之。招邑之俗，颇为近古。初用女媒往来通言，俟女氏许之，然后请亲友有秩位者四人或二人，为两姓冰人，谓之大媒人，诣女家议亲。主人具席款之，谓之吃喜面。既成言，始择吉行纳采礼，不计轻重，用币帛、盘果、羊、酒，鼓吹前导，女媒披红押送。女家会亲族，具席俟。男家亦会亲族，率婿诣女家，婿之父谢亲礼四拜，女之父答拜，奠爵即席如常仪，谓之会亲酒。是后，遇端阳，馈币帛或女服、彩线、角黍酒礼，谓之送端午。女家以角黍、酒礼之半答。七夕，馈瓜果、麦面、油面、油蜜、酒礼为女氏乞巧费，女家以巧饼答，谓之送巧。将娶，先具席请女氏主人，以冰人陪，议婚期。又数日，男家主妇会女亲族诣女家行加笄礼，盘果羊红之外，加钗钏金帛、表里布绸等物，为女氏嫁装。女家主妇会女亲族俟，相见交拜即席如前仪。以女见，姑为亲理妆，为之“上头”。娶之前一日，女家使人张陈其婿之室，有衣物、首饰、床帐、器用、仆御等项，谓之陪送，任其丰约。是日，男家具酒礼，用米实小瓶系以采线将礼，谓之送换口瓶。女家受瓶，郑重藏之。娶日昧爽，婿乘马亲迎，以灯烛鼓乐导之，请亲知男、妇伴迎，谓之将路客，至女家候开门。女主纳婿，遍礼亲族尊长毕，乃饮晏。晏少刻，女主亦请亲知男、妇伴送，谓之送路客，两妇扶女氏乘舆以归，婿乘马先妇舆至其家，俟于大门外，导妇以入，陈香烛于庭，男、妇同礼拜毕，乃就房行合亶礼。男、妇分左右坐床上，谓之坐帐。少刻，女家遣使送面，谓之下马面。饭毕，婿乃出礼宾而罢。次日，女家日送饮馔，亲知各以酒礼馈，谓之管饭。至三日侵晨，婿乃同妇行谢亲礼，谓之回门。女家会女眷亲族送女归，男家亦会女眷、亲族具席会饮，谓之三日喜酒。是日，男、妇同拜翁姑及亲族，照尊卑为序。女主各进鞋枕，男亲族各有花簪采币之赐。此后九日归省，谓之住对九。一月回母家，谓之住对月。妇家礼婿俱有常仪。
　　丧礼  初终，告讣，主人披发跣足，着白布袍，哭甚哀。大殓，则设奠成服，挂门纸，受亲识吊，斩衰，稽颡哀恸，谢。自初终至三日暮，必行哭诣土地祠，亲识素冠陪，谓之报庙。至三日五鼓时，男、妇孝眷俱诣土地祠哭奠，谓之送冥资。又计死者之日，每七日五鼓，焚楮锭，旦夕哭临，谓之烧七日纸，七七乃罢，亲识或牲醴奠。大祭则羊豕攒盘、主人出次，谢于别室，奉茶送腰帛，俱有常仪。是后，百日、周年俱五鼓焚楮锭，旦夕哭临，亲识奠祭，如七日礼，多作佛事以忏亡。将葬，治丧具，称家有无，先五日或七日开丧，亲识奠祭如前礼，皆有赙仪。葬之日，至亲设路祭，友人皆缟素送墓所。点主谢后土，皆文武任官或乡先生为之。葬毕而返，奉神主于灵座，哭奠如文公家礼，皆有亲识陪迎。次三日，主人同有服亲属诣墓所奠拜，哭尽哀，周围捧土益之，谓之园坟。随往拜吊送者之门，谓之谢孝服阕。主人先一日号哭尽哀，至日祭告从吉。其亲友往拜与答亲友拜，俱有常仪。 
　　士相见礼  凡遇有庆贺，先遣从者投刺，主人候于中门外，宾主揖让而进，致恭如常仪。及升堂，再让不过恭。宾居左，主居右，宾以往意致词向主人一长揖，主人答谢亦一长揖。若谒官长则揖毕禀拜，主人辞，各一长揖，随奉礼币贴。远客则下程贴暨请启，亦各一长揖，看坐致恭，奉茶三换。送时，中堂各一长揖，凡及门，揖让如初，至大门外，仍各一长揖，大宾则看乘侯转，三让而别。
　　燕会礼  前三日具柬，至日侵晨下速贴，或全或单，午后遣从者请赴席。宾至则奏鼓吹，主人出候于大门外，致恭揖让而进。登堂一长揖，再揖为谢。看坐奉茶，有众宾则以齿序，大宾则行奠礼，奠毕，主人向宾三揖，行酒安坐。宾酬主人亦如之。每进肴上汤饭，以鼓吹为节，主人出位奉，宾辞，宾答奉，主人亦辞。大饭毕，主人撤馔犒从宾，则颁赏。乃各出位更衣，留小坐，宾主致恭如前仪。礼终则宾退，主人固留，宾固辞，各一长揖，阶下奏鼓吹，主人出送于大门外，看乘候转，三让而别。次日宾具柬谢，谓之谢酒。
　　立春  《孝经·纬》曰：大寒后十五日，斗指东北维，为立春。先春一日，以演武亭为春场，故事知县迎春，旗帜鼓吹前导，次农人牵耕牛荷田家器，各行结彩楼，楼额以牌曰某行、市、井，小儿衣、女子衣，人执悬彩小布繖，谓之毛女，次乐人、女伎，次耆老，又次执事、人役，骑者赞礼。正次贡左贰学师，肩舆者县令也，皆簪春花，官则朱衣，吏胥群从，以迎春于东郊。亭设榼樽，官生侍尹，坐各行次第，唱名过亭下，杂以鸣金伐鼓，声填填然，邑之人，少长咸集，于是日观春，若天气暄妍，则相庆为丰年兆。复自场入于县，如前仪，尹因同各官生，戴花饮酒，谓之吃春晏，其卜春之寒燠，则以芒神罨耳之提且戴，又以其鞋之悬著卜雨水，越次日昧爽，自尹以下，至厮役，各采仗，鞭牛者三，既则徒隶碎之，即月令所谓磔土牛以送寒气也，随以鼓吹导小春牛及芒神，分送各缙绅，谓之送春牛。
　　元旦  夜分辄起，少长盥沐毕，设燎陈盘案，祭赛天地，礼百神，祀先祖，蜡炬香楮、烟光相杂，火炮声轰轰聒耳，达旦不少止。祀讫，以水饺为迓岁饭，年幼者，各拜尊长为寿。诘旦，交贺为礼，相遇必长揖，绅衿则具姓名，诣门通谒，如是者三日，复以水面献诸神位，放火炮，焚挂门五色纸，撤各案礼神具，过此则亲知辈，杯酌交会，谓之年茶，虽市井田家，所不废也。
　　人七日  董勋问礼俗曰：一日为鸡，二日为狗，三日为猪、四日为羊，五日为牛，六日为马，七日为人，八日为谷。俗谓之小人七日。是日也，夜不篝灯。
　　上元  余按刘同文景物略，张灯之始也，汉祀太乙，自昏至明，《僧史》谓西域腊月晦日，名大神变，烧灯表佛，汉明因之。然腊月也，梁简文有《列灯赋》，陈后主有《山灯》诗，亦复未知岁灯何时，月灯何夕也，张灯之始，上元，初唐也，睿宗景云二年正月望日，胡人婆陀请燃千灯，帝御安福门纵观上元三夜，灯之始盛唐也。元宗正月十五前后二夜，金吾施禁，升市燃灯，永为式。上元五夜灯之始北宋也，乾德五年太祖诏曰：‘朝廷无事，年谷屡登，上元可增十七、十八两夜。’上元六夜灯之始南宋也，理宗淳佑三年请予放元宵，自十三日起，巷陌桥道皆编竹张灯。而上元十夜灯，则始明太祖。初建南都，盛为采楼，招来天下富商，放灯十日，是上元灯节，历代有加，竞以繁华为观美，而耗蠹物力，浸成汰俗，不无太甚。招邑僻处负海，放灯三日，街市相对，挂采绳缀繁灯其下，谓之过街灯。庭中设宴，放筒花、饼花，大小不一，杂以火炮、起火，谓之放散花。市肆巷口，则居民敛钱架烟火放之，谓之放大架花。又有好事者，陈百戏，鸣锣鼓为节，嬉游竞夜。十四日试灯，十五日正灯，是日也，具祭物祀先祖。十六日残灯，皆游玩不禁夜，妇女相伴为秋千戏，又群游郭外及庙宇，谓之走百病，亦曰走桥。尝以三夜风色候早晚田丰歉，又作面灯十二，各照月序蒸之，以卜水旱、颇验。
　　十七日  俗谓之大人七日，夜亦不篝灯。
　　二月二日  俗谓之小龙抬头，以蛰虫始振也。煎元旦祭余饼，熏床炕，曰熏虫儿，蜜拌豆炒食之，又曰炒虫儿。
　　寒食  《荆楚岁时记》曰：去冬节一百五日，即有疾风甚雨，谓之寒食，禁火三日。又陆刿《邺中记》云：并州俗，冬至后百五日为介子推断火，冷食三日。邻邑栖霞火禁甚严，招邑不甚禁。士民以是日扫墓，担提尊榼、挂楮锭，野祭祖宗墓，除草添土，焚楮锭，次以纸钱置坟头，归则合族长幼陈祭余享焉，谓之房食。
　　清明  男女簪柳枝，士人携榼尊，招饮野外寻乐，为之踏青，女子即上元节秋千，习轻趫为戏，有立秋千、转秋千二者。
　　三月三日  《荆楚岁时记》曰：‘三月三日，土人并出水渚，为流杯曲水之饮，招邑但瞽者赴三皇庙为会，乐饮竟日。详见寺观。
　　四月八日  浴佛日。士女多游普照寺瞻佛，详见寺观。
　　十八日  阖邑士女赴滚泉山庙，庆碧霞元君生辰，详见寺观。
　　五月五日  按端午为天中节，遗风颇多：以菰叶裹黏米．煮熟，谓之角黍见《风土记》；以五彩丝系臂者，避兵及鬼，令人不病瘟见《风俗通》；朱索五色桃印为门户饰，以止恶气见《续汉礼仪志》；五月五日，取蟾蜍可合恶疽疮见《崔实四民月令》；蹋百草采艾以为人悬门户上，以禳毒气见《荆楚岁时记》又南方以屈原是日死，斗龙舟或飞凫，谓之竞渡，北方作五色新盘相问遗等风。招邑则昧爽采艾，蓄以备用，家饷角黍汛雄黄菖蒲酒饮之。儿女辈以雄黄末涂耳鼻，彩索缠臂，簪艾叶，榴花，佩朱符以避邪及虫毒，士民群向山野抚景为乐，或竟日始归云。
　　六月六日  晒书筒及衣裳，按崔实《四民月令》，七月七日曝衣书。而今以六月六日，古今不同也。
　　立秋  戴楸叶。
　　七月七日  《续齐谐记》曰：‘桂阳城武丁有仙道，谓其弟曰：七月七日，织女当渡河，诸仙悉还宫’弟问曰：‘织女何事渡河？’答曰：‘织女暂诣牵牛’又《西京杂记》曰：‘汉采女尝以七月七日穿铖鍼于开襟楼，今则妇女悬牛女图，设盘案，列豆麦诸芽，谓之巧芽。瓶注时花，陈瓜果，罗拜。夜则注水浮针测其景，以占巧拙，谓之乞巧。或七夕前后雨，则谓之织女泪，又云：织女渡河，使鹊为桥，故是日人间无鹊至。八日则鹊毛皆秃，俗言是土袋亦所也。
　　中元  祭祖先、荐时食，谓之鬼节。按《盂兰盆经》，是日连饭母日也，故邑以是日放河灯，或作佛事，忏先亡。
　　八月十五日  中秋节，庭院设果瓜，赏月聚饮，士人间赋诗为乐，其馈遗则以月饼及酒礼。
　　九月九日  按作绛囊盛茱萸以系臂，登高饮菊酒，始于费长房，桓景而龙山落帽，白衣送酒，骚人额士，往往以是日为令节，今登高者闻有之，多具榼尊招同人，篱边赏菊，欢饮竟日，若佩茱萸囊、则招邑不尔也。
　　十月朔  拜扫先墓，如清明节。自朔日始，无专日，田家祀先穑以报成。是日散农作。
　　冬至  士女各宴饮为乐，不称贺，至夜报天地，祭先祖，如常仪。   
　　腊月八日  作腊八粥，豆果杂米为之，以供朝食。
　　二十三日  暮祀灶神，先市灶马二，一贴壁为神位，一火焚之，供品用糖制饼、黍糕、枣栗，焚香楮、放火炮，为之辞灶，土人卜灶者，以是夜听人语为休咎。
　　除日  《初学记》谓之岁除。晨起洒扫庭除，造桃板著门左右枨，谓之桃符。换新春联及郁垒、钟馗像，又制金银纸如钱状，贴门上楣，谓之过门钱，其五色纸为之者亦如钱。折松枝悬檐下，布谷秸于庭中及墙下，谓之种谷。设天地、户灶、祖宗诸神位，焫萧妥神讫，乃于灶前具香灯焚楮锭，放火炮，谓之接灶，以街鼓动为节，于是家长集群子弟为守岁宴，稚子则饼饵啖之，人予以守岁钱，自幼而长，婢仆皆然云。
　　士学  绅士子弟及农民之秀者，七岁入小学，蒙师教之，长则延馆宾受业，礼仪丰约。视其家，亦有从学于教授生徒者，元旦，端午、中秋、冬至、馈节仪，期于成礼。昔尚古文，词兼经者颇多，近稍浸浸乎以八股为捷径矣。
　　稼穑  耕耘收获，北地皆同，但节气较西府稍晚。田多沙石，除完官税外，大率不足糊口。士人则分耕或佃租，所得益微矣。
　　织衽  农作外，间治茧丝织本邑绢，又有山茧绸，然亦不多，惟纺织木棉以自衣被，自绅士家及农人，无问男妇皆为之。
　　工作  有攻木之工、攻金之工、攻皮之工、设色之工，又有土工、瓦工、石工，与他邑略同。
　　商贾  昔富厚者家多牧羊，至千百为群，或贩榆树皮于京师。又有收买防风、黄岑等药材者。今则物产萧条，一切生理大抵仅存什一而已。亦有赴集鬻杂货者，然非士著，亦无大商。
　　渔猎  四民之外，渔者为多，以船及筏载网，网至数百丈，渔滩至四五里，每下网计约费数十金，举重网者，获利无算。若鱼不赴滩则伤本。清明试水，小满止。秋成后，则用拔网，谓之打小海，亦有微利。又农隙，乡民暇，或张罗猎狐、貉、貛、狼之类，取其皮制裘帽，亦不多有。
　　采樵  邑多山阜，秋雨足则草丰，冬春间农人鬻之为生计。又东北山多植松，谓之松岚，取材析薪，较之蓬、黄价颇贱。
　　生理  民之贫者，无以自给，多旋市菽麦，熟而售之，资以糊口，以至酤者、餔者、侩者、脚者皆然。医、巫、星卜则与各邑略同。
　　论曰：《记·王制》有言：凡居民材，必因天地寒暖燥湿，广谷大川异制，民生其间异俗。十五国之风，其不同也，由来渐矣。鲁襄公二十九年，吴季札来聘，为之歌《齐》曰：“美哉，泱泱乎大风也哉。”表东海者其太公乎！当是时，莱灭已二十余年，兹地固青、齐东鄙也，然观其四民有常业，六礼有常仪，岁时伏腊有常节，宁朴毋华，宁俭毋侈，犹有古先生遗风焉，史乃称其足智好议论，怯于众斗，勇于持刺，班孟坚又谓：‘夸奢朋党，言与行谬，虚诈不情。’此在临淄、海岱之间，诚有然者，以是为东莱实录，非其质矣！ 

　　●招远县志卷之五

　　邑后学张风羽仲威氏编辑

　　○物  产

</div>
    <div class="pagination">
<a href="招远县志_page4.html">上一页</a><a href="招远县志.html">1</a><a href="招远县志_page2.html">2</a><a href="招远县志_page3.html">3</a><a href="招远县志_page4.html">4</a><span class="current-page">5</span><a href="招远县志_page6.html">6</a><a href="招远县志_page7.html">7</a><a href="招远县志_page8.html">8</a><a href="招远县志_page9.html">9</a><a href="招远县志_page10.html">10</a><span>...</span><a href="招远县志_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
