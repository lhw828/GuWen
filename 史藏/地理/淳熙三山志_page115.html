<!DOCTYPE html>
<html>
<head>
    <meta charset="UTF-8">
    <title>淳熙三山志 - 第 115 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淳熙三山志 - 第 115 页/共 123 页</h1>
    <div class="content">　　石桥　“石桥全，出状元。”永福县。 
　　鲲潭　“鲲潭生芝草，溪北有高楼，此时出公侯。”鲲潭，在永福县越峰寺前。今成沙洲，生草矣。 
　　苏溪　“苏溪不用船，此时出状元”。福清县。 
　　海口　“江南沙合按龙头，两角才成事可谋。但看甲子重开日，此时方始出公侯。”福清县。 
　　松山　“东去无边海，西来万顷田。松山沙径合，朱紫出其间。”时，松山沙径，风波险恶，民有没舟之虞。今沙合，可褰裳矣。长溪县。 
　　渡船潭　“渡船通人行，状元方始生”。淳熙年，史丞相创县学于此。宁德县。 
　　凤凰　“凤凰展翼欲飞渡，大小长江侵云雾。蝴蝶按花水中去，必出三公连四辅。”绍兴十年，知县林觉创县学于此。连江县。 
　　磨剑石　“磨剑石平，方出公卿。”古田县保安里玉鸿桥下。 

《三山志》卷第三十九终 

●卷第四十 土俗类二 

　　岁时 
　　　　元日 
　　　　立春 
　　　　上元 
　　　　寒食 
　　　　上巳 
　　　　三月廿八 
　　　　四月八 
　　　　端午 
　　　　七夕 
　　　　中元 
　　　　重阳 
　　　　冬至 
　　　　岁除 

○岁时　 

　　岁时，古有之，四时习尚不能无异。郡人曾师建记闽事，效荆楚、秦中纪岁时、闾里、礼节、行乐尤悉。今掇其可载者，其未备者增修之。人情之醇薄，物态之纾急，后先迁变，毕见乎此。因俗设教者，庶有观焉。 
　 
·元日 

　　祈年　自五鼓后，户无贵贱、贫富，皆严洁厅宇，设上、中、下三位，陈列酒果、茶汤，焚金银楮钱，冀承灵贶，以保遐龄。盖用道家之说，谨岁始。（以上注文中，底本三处各缺一字：“□承灵贶，以保□龄”，“□岁始 ”。库本作“冀承灵贶，以保年龄”，无末三字。据崇抄补。） 
　　饮屠酥　除日，以药剂入绛囊，置井中，元旦出之，渍酒，东向而饮，自幼至长以为序，可避瘟疫。盖用华陀与魏武帝方也。 
　　序拜　闽俗：诸节，最重元日，冬至次之。是日，享祀毕，序拜，称觞祝寿于尊者；出见亲族邻里，更相庆贺，间亦团拜。虽闾阎委巷，举手相祝，往反还谒，尽节假乃止。自搢绅而下，士人、富民、胥吏、商贾、皂隶，衣服递有等级，不敢略相陵躐。士人冠带或褐笼衫，富民、胥吏皂衫，农、贩下户白布褴衫。妇人非命妇，不敢用霞帔。非大姓，不敢戴冠、用背子。自三十年以前，风俗如此，不敢少变。又其称呼：士人，非实读书不称秀才；豪门大户，“爹”呼父、“娘”呼母，其婢仆及在己下，呼之曰“郎君”、曰“娘”；农、贩下户，“罢”呼父、“妳”呼母，其党类及在己下，呼之曰“叔”、“伯”，曰“嫂”。锱铢甚严，虽骤富骤贫，不可移易，故其名分素定。岁时，揖逊、俯伏，井井可观。三十年来，渐失等威，近岁尤甚。农夫、细民至用道服、背子、紫衫者；其妇女至用背子霞帔；称呼亦反是。非旧俗也。 
　　却荤食　以岁首，率食素一日。绍兴辛亥，程待制迈以寇盗未平，（时为绍兴元年。按：前此“建炎二年六月癸亥”至“建炎四年七月辛酉”，叶侬、范汝为相继起事兴兵，见《宋史·高宗》。）榜谕部民：先是日禁屠。 
　　上冢　州人坟茔尽在四郊，岁节之二三日，华门大姓率携家拜扫，虽贫贱、市贩亦盛服靓妆，竞出城闉。东、西、北郊之外，冠盖填塞。故自节内，酒亭、食肆，凡诸阛阓之家，垂帷下箔，优游歌笑，至开假乃止。近数岁，乃有节内列市如故者。 
　　入学　每岁节既五日，各遣子弟入学。或须卜日，则以寅、申、巳、亥吉，亦不过三二日止。凡乡里，各有书社。岁前一二月，父兄相与议。求众所誉学识高、行艺全、可以师表后进者某人。即一、二有力者，自号为“纠首”，以学生姓名若干人，具“关子”敬以谒请，曰：“敢屈某人先生，来岁为子弟矜式，幸甚。”既肯可，乃以是日备礼延致，诸子弟迎谒再拜惟恐后。远近闻之，挈箧就舍，多至数百人，少亦数十人，间有年四五十不以老为耻。月率米、钱若干，送为司计，为掌膳，给赡饮食。先生升堂，揭立规矩，有轻、重罚，至屏斥，凡五等，曰：“不率者，视此!”诸生欲授何《经》，乃日就讲席唱解敷说。旬遇九日，覆问之。常以岁通一经。若三日、八日，则习诗赋。若“经义”与“论策”讲题命意有未达，点、削、涂、改，俾自入绳墨。风俗如此，盖旧矣。龙昌期《咏福州》诗云：“是处人家爱读书”。程守师孟诗云：“城里人家半读书”，又云：“学校未尝虚里巷”。自周希孟、陈烈先生以来，以德行、经术警悟后学。自是，都邑有所推择，莫不尊敬畏服，近三十年以前尚然也。故知有父兄、师友，琢磨淬厉，纵不为世用，亦有成德。三十年之后，生以趋试上庠，率游学四方，而先生亦各开门以待来者。事师之礼浸衰，教人之礼甚略，非旧俗也。 

·立春 
　　 
　　土牛　以占农耕之早晚与岁之丰瘠。是日，舁置府前。闽、侯官倚郭县不别造。 
　　蔬饼　闽俗，立春以为节物。蔡公襄《立春寄福州燕司封》诗：“春盘食菜思三九”。又罗源林迥诗：“青韭供盘饼面圆” 

·上元 
　　 
　　灯球　燃灯，弛门禁。自唐先天始，本州准假令三日。旧例：官府及在城乾元、万岁、大中、庆成、神光、仁王诸大刹，皆挂灯球、莲花灯、百花灯、琉琉屏及列置盆燎。惟左右二院灯各三或五，并径丈馀，（底本作“并经丈馀”，据库本、崇抄改。）簇百花其上，燃蜡烛十余炬，对结采楼，争靡斗艳；（底本作“斗焰”，据崇抄改。）又为纸偶人，作缘竿、履索、飞龙、戏狮之像，纵士民观赏。朱门华族设看位，东、西衙廊外，通衢大路，比屋临观。仍弛门禁，远乡下邑来游者，通夕不绝。 
　　彩山　州向谯门设立。巍峨突兀，中架棚台，集俳优、娼妓，大合乐其上。渡江后，停寝。绍兴九年，张丞相浚为帅，复作。自是不废。 
　　观灯　旧例：太守以三元会监司，（底本作“三□”，缺一字，崇抄作“三日”，库本作“三元”。疑是“上元”，今从库本。）命僚属招郡寄居者，置酒临赏。既夕，太守以灯炬千百、群妓、杂戏迎往一大刹中以览胜。（底本作“□□览胜”，缺二字，库本作“登临览胜”，据崇抄补。）州人、士女却立企望、排众争睹以为乐。本州司理王子献诗：“春灯绝胜百花芳，元夕纷华盛福唐。银烛烧空排丽景，鳌山耸处现祥光。管弦喧夜‘千秋岁’，罗绮填街百和香。（底本作“百合香”，据库本、崇抄改。）欲识使君行乐意，姑循前哲事祈禳。”又司理方孝能诗：“街头如昼火山红，（底本、库本作“如昼”，据崇抄改。）酒面生鳞锦障风。佳客醉醒春色里，新妆歌舞月明中。”“薄薄春衫新镂金，樽前风细怯轻阴。酒香隐约生红粉，正与桃花共浅深。”又“灯外风摇沽酒旆，月中人数买花钱。少年心绪如飞絮，争逐遗香拾坠钿。”元丰， 刘待制瑾为守。元夕，不问富贫，（底本作“富贵”，据库本改。）每户科灯十盏。陈先生烈以诗题鼓门大灯笼云：“富家一盏灯，太仓一粒栗。贫家一盏灯，父子相聚哭。风流太守知不知，惟恨笙歌无妙曲。”瑾闻而谢之。 

·寒食　 

　　开花园　州园在牙门之西，所谓春台馆是也。岁二月启钥，纵民游赏，常阅一月，与民同乐也。蔡密学襄为郡日，有《开州园》诗：“风物朝来好，园林雨后清。鱼游知水乐，蝶戏见春晴。草软迷行迹，花深隐笑声。观民聊自适，不用管弦迎。”又诗云：“节候近清明，游人已踏青。插花穿戏户，沽酒似旗亭。日向林光润，风回海气腥。未知何处乐，归路已严扃。”程大卿师孟《春风亭》诗：“为报寻芳沽酒客，年年到此且徘徊”。 
　　秋千　古《清明》诗：“万里秋千习俗同”。州设于春台馆内外。 
　　游山　州民踏青，东郊尤盛。多拾野菜煮臛，（臛，音蒿，肉羹。有菜曰羹，无菜曰臛。盖今清明馃之滥觞。）谓之“煮菜臛”，亦唐人杏粥、榆羹之意也。太守以假日拉寮属登临。蔡密学襄有《寒食游西湖》诗：“山前雨气晓才收，水际风光翠欲流。尽处旌旗停曲岸，满潭钲鼓竞飞舟。浮来烟岛疑相就，引去沙禽好自由。归骑不令歌吹歇，万枝灯烛度花楼。”是时西湖竞渡可知也。程大卿师孟《寒食游九仙、乌石山》诗：“城中无事喜寻山，千里提封并海宽。宾客相从筵既冷，士民同出食犹寒。芳园病叶堆何限，古院闲花落几般。（底本作“？花”，字迹不清，据库本、崇抄补。）谁道异乡多感慨，登临迟却十年官。”通判马益和云：“属吏参陪宴二山，金杯满沃酒肠宽。公私不禁三朝火，（底本前句作“酒觞”，后句作“三朝天”，皆据库本、崇抄改。）风雨都无一日寒。花引游蜂香四座，人穿萧寺景千般。清明休暇欢心洽，饱德咸知有上官。”是日，早登乌石，晚游九仙。 
　　墓祭　士庶不合庙祭，宜许上墓，自唐明皇始。柳宗元文：“近世，礼重拜扫”。《五代史》曰：“野祭而焚纸钱”。谓此也。（底本、库本前句皆作“五代史”，崇抄作“五代始”；底本末句作“谓□也”，缺一字，崇抄作“谓是也”，据库本补。）州人，寒食春祀，必拜坟下。富室大姓有赡茔田产，祭毕，合族多至数百人，少数十人，因是燕集，序列款昵。尊祖睦族之道也。 
　　 
·上巳 
　　 
　　禊饮　《旧记》：“桑溪，在闽县东，乃越王无诸于此为流杯宴集之地。国朝以来，太守禊饮之地有三：一曰，南湖禊游亭。政和乙未，黄尚书裳更名洞霄堂；宣和五年，俞宪向摄郡，仍旧名。二曰，东禅秉兰堂，（底本、库本作“肖兰堂”，据崇抄改。）宣和中，俞宪向立，今废。三曰，圣泉曲水亭，亦向立，今更名聚星。惟暮春，祓除之日，率群僚，惟意所适。王祠部逵有《上巳游东禅》诗：“紫陌破清晨，雕鞍映画轮。因修洛阳禊，重忆永和春。锦绣荀香度，楼台梵宇新。忙中得闲暇，来见解空人。”程大卿师孟《上巳游东禅》诗：“出城林径起苍烟。白马遗踪俗尚传。第一僧居兰若处，几番身醉荔支前。百年骚客来题寺，三月游人作乐天。更爱堂头迎太守，路旁先坠碧云鞭。”（底本、库本作“百年骚客来题寺”，崇抄作“百年骚客来闲处”；末句，底本、库本作“碧云编”，据崇抄改。） 
　　竞渡　政和、宣和中，自黄尚书裳至陆侍郎藻为守，皆登禊游亭，临南湖，令民竞渡。时徽宗御制《上巳》诗云：“韶光三月恰芬芳，禊饮池边泛羽觞。画鹢翩翩戏龙虎，一时佳景胜端阳。” （底本作“画□翩翩戏龙虎，一□□景类江乡”，缺三字；库本上句作“画舫”，下句作“一时风景类江乡”，据崇抄补、改。） 
　　青饭　南柷木，冬夏常青，取其叶捣碎，（底本、库本作“取□叶捣碎”，缺一字，据崇抄补。）渍米为饭，染成绀青之色，日进一合，可以延年。《本草》云：“吴越多有之。”今上巳青饭以此。《旧记》：“任敦仙去，取柷叶染饭。闽俗效之”。 

·三月廿八　　 

　　东岳焚香　州民以是日为岳帝生日，结社荐献，观者如堵。俚诗有“三月廿八出郭东”之句，盖其来旧矣。 

·四月八 
　　 
　　庆佛生日　是日，州民所在与僧寺共为庆赞道场。蔡密学襄为州日，有《四月八日西湖观民放生》诗，此风盖久矣。元丰五年，住东禅僧冲真始合为庆赞大会于城东报国寺，斋僧尼等至一万余人，探阄分施衣、巾、扇、药之属。迄建炎四年，为会四十有九而罢。绍兴三年，复就万岁寺作第一会。是日，缁黄至一万六千余人。凡会，僧俗号“劝首”数十人，分路抄题，户无富贫，作“如意袋”散俵，听所施予无免者，真伪莫考。至乾道四年，岁大饥，谷价腾涌，城市会首有取至三千余缗。王参政之望为帅，闻之，谕令籴谷赈济，不服，乃命根治，尽拘其钱入官，至是遂绝。然所至乡社亡业之民，犹有自为之者甚众。（底本作“□众”，缺一字，库本作“乡众”，据崇抄补。）似斯之类，借是为利。岁无时节，率旬以三二日，或集民居，或聚社庙，闾阎翁媪辍食谇语来赴者亦数百人。此近岁之俗也。 

·端午　　 

　　插艾　午日，天未明，采艾插户上，以禳毒气，亦有结艾为人者，与荆楚同。乡村或采楝木叶插之，父老相传可以禁蚊。 
　　系五色丝线　旧传：三闾大夫语人：“五色丝，蛟龙所畏。”故是日长幼悉以五色綵系臂，一名长命缕，一名续命缕。（底本作“□命缕”，缺一字，据库本、崇抄补。）父老相传，可以避蛇。至七夕，（底本作“至□夕”，缺一字，据崇抄补。）始解弃之。 
　　簪榴花　妇女竞插花，榴花为多，亦喜梧桐花。 
　　饮菖蒲酒　李彤《四序总要》云：“五日，妇礼：上续寿菖蒲酒”。以《本草》云：“菖蒲可以延年”。今州人是日饮之，名曰饮续。 
　　角黍　楚人是日以竹筒贮米祭屈原，名筒粽。四方相传，皆以为节物。今州人以大竹叶裹米为角黍，亦有为方粽，以相馈遗。旧俗妇礼，是日上续寿衣服、鞋履、团粽、扇子、菖蒲酒。今鲜行之矣。 
　　竞渡　楚人以吊屈原，后四方以为故事，是日竞渡以为戏。州南台江沿内诸河，皆龙舟鼓楫，钲鼓喧鸣，彩服鲜衣，共斗轻驶。士女观者，或乘潮解縴，（底本、库本作“縴”，崇抄作“繂”。）或置酒临流，或缘堤夹岸骈首争睹，竟日乃归。程大卿师孟《端午出游》诗：“三山缥缈蔼蓬瀛，一望青天十里平。千骑临流搴翠幄。万人拥道出重城。参差螮蝀横波阔，飞跃鲸鲵斗楫轻。且醉樽前金潋滟，笙歌归道月华明。”盖出南台观竞渡也。绍兴中，因乡村争斗杀伤，遂一切拘纳，分诸院修浮桥。船后稍稍复造。 
　　采药　是日采药用之，多以为验。宁德县安远里有午日岩，昔有邑人程公，于是日入岩采药，忽然轻举，因以为名。 
　　 
·七夕 
　　 
　　乞巧　闽令应廓诗：“乌鹊成桥架碧空，人间天上此欢同。仙槎逐浪浮银汉，青鸟传音到帝宫。牛女佳期情不断，古今遗恨意难穷。彩楼乞巧知多少，直至更阑漏欲终。”（底本作“始终”，据库本、崇抄改。）今州人率以是夕会集。 

·中元　 

　　盂兰盆会　州人以是日严洁厅宇，排设祖考斋筵，逐位荐献。贫者率就寺院，标题先世位号供设。 
　　焚纸衣　前中元一二日，具酒馔享祭，逐位为纸衣焚献。 
　　游神光寺　寺有佛■〈揑，氵代扌〉槃像，旁列十弟子，有扪心、按趾、哭泣、擗踊、出涕、失声之类。是日，盂兰盆会因怪像以招游人，遂成墟市。相传谓之看死佛。《旧记》：闽王于薛老峰西作百道阶。每岁中元，闽人盛游于此。王祠部逵《中元燕百丈小楼》诗：“薛老峰南更近西，小楼高阁与云齐。中山酒熟中元节，归去从他醉似泥。”近三十年，人亦厌之，此游遂息。 
　　 
·重阳 
　　 
　　登高　饮菊花可以延年，茱萸以避恶气。州人率以是日登高临赏。《旧记》：“九仙山，亦名九日山。无诸王是日于此凿石樽以泛菊。石樽可盛三■〈豆斗〉，犹存。天圣中，陈工部绛重阳游此山，闰月九日游越山。县尉黄虚舟献诗。赓和者，至四十三篇。绛诗云：“劝君莫辞满酌酒，瑶林琼木皆良友。就中此会难暂忘，一年两经九月九。茱萸含香又满头，黄菊飘英再盈手。清欢未见玉山颓，高空任待金乌走。落帽声名何足取，孟嘉一会登龙首。梅仙耳热遗我诗，诗笔如椽胆如斗。”后，程大卿师孟游道山亭、宴蕃宣楼，陈尚书轩游万岁平远台，各有诗。曾师建云：“福州，东南一都会，跨巨海，负高山，号泉石清观。连峰万仞，绵属云霄。晴岚朝开，痴霭四卷，（底本作“痴霭四□”，缺一字，库本作“四面”，据崇抄补。）锦屏绣障，周围环合，不知几千载也。城郭缭绕，鼎立三山，飞阁层楼，架空耸汉，得泉石之胜，不可殚纪。郡人、风物，熙和冲融，故名长乐。昔参政元公诗云：‘可惜闽州风物好，一生魂梦绕三山’。中书温公诗云：‘梦寐常思山水国，登临今到凤凰池’。张司封诗云：‘金银佛地三千界，风月人居十万家’。黄尚书诗云：‘照万事时惟是道，（底本、库本作“照万事”，崇抄作“照万乘”。）赏三山处最宜秋’。莫不以是邦为山水之胜。九日登高，于此、于彼，惟其所之，皆足以尽眺临之异。” 

·冬至 
　　 
　　序拜　州人重此节。节前，邻里族戚更相馈遗，上冢祭享。至节日，则序拜如献岁之仪。 
</div>
    <div class="pagination">
<a href="淳熙三山志_page114.html">上一页</a><span>...</span><a href="淳熙三山志_page110.html">110</a><a href="淳熙三山志_page111.html">111</a><a href="淳熙三山志_page112.html">112</a><a href="淳熙三山志_page113.html">113</a><a href="淳熙三山志_page114.html">114</a><span class="current-page">115</span><a href="淳熙三山志_page116.html">116</a><a href="淳熙三山志_page117.html">117</a><a href="淳熙三山志_page118.html">118</a><a href="淳熙三山志_page119.html">119</a><a href="淳熙三山志_page120.html">120</a><span>...</span><a href="淳熙三山志_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
