<!DOCTYPE html>
<html>
<head>
    <meta charset="UTF-8">
    <title>太平寰宇记 - 第 40 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平寰宇记 - 第 40 页/共 120 页</h1>
    <div class="content">　　檀州今宻云郡今治宻云县禹贡冀州之域春秋及战国并为燕北戎所居汉书地理志曰燕东有渔阳秦并天下渔阳郡不改在汉领白檀等十二县厯魏晋如之汉书曰将军李广秉节白檀又魏书曰曹公越北塞歴白檀破乌丸于栁城按续汉书白檀县即右北平今州是也至后魏因置密云郡兼置安州取懐安之义也后周改安州为元州隋图经云开皇初徙州于渔阳今渔阳郡是也至十八年又割幽州燕乐宻云二县于旧元州置檀州取汉白檀县为名大业三年罢州为安乐郡唐武徳元年改为檀州按开元十道要畧云以斯地为幽燕之边陲管障塞军五千天寳元年改为宻云郡乾元元年复为檀州
　　元领县二
　　密云　　燕乐
　　四至八到
　　东至东京【阙】西南至西京一千八百三十五里　西南至长安二千六百九十五里　东至霸州二百一十七里　南至幽州潞县界五十五里　北至长城四十里　东南至蓟州一百九十里　西北至幽州一百九十里　西北至妫州二百五十里　东北至长安障塞一百一十里
　　户
　　唐天寳户六千六十四
　　风俗
　　与幽州同
　　土产
　　贡安东府人参
　　密云县九乡本汉厗奚县也汉书地理志厗奚【孟康曰厗音题】属渔阳郡　桃花山郡国志云桃花山在渔阳西北一十五里　螺山亦名赤城河即沽水也东北塞外流入桑溪水经注云三城水迳伏凌山南与石门水合是
　　水有桑溪之名盖源出桑溪故也右经鲍丘水　鲍丘水水经云鲍丘水又东南龙刍溪水是也
　　燕乐县东北七十五里四乡本汉厗奚县地名也属渔阳郡按汉厗奚今密云是也后魏于此置广阳郡有长城隋改为长阳郡后废旧治白檀故城唐长夀二年移治新兴城即今治也　石门水水经云石门水在燕乐县与桑溪水合
　　燕州
　　燕州归应郡今治辽西县星分尾斗秦为上谷郡治厯代地土所属与范阳同释名云燕宛也在涿鹿山南宛宛然以为国都也置在幽州领靺鞨本栗来靺鞨种也隋北蕃风俗记云初开皇中栗来靺鞨与髙丽战不胜有厥稽部渠长突地稽者卒忽赐来部窟突始部悦稽防部越羽部步防赖部破奚部步步括利部凡八部胜兵数千人自扶余城西北齐部落向闗内附处之栁城乃燕都之栁城在燕都之北炀帝大业八年为置辽西郡并辽西懐逺泸河三县以统之取秦汉辽西郡为名也唐武徳元年改为燕州总管府领辽西泸河懐逺三县其年废泸河县六年自营州南迁寄治于幽州城内贞观元年废都督府仍省懐逺县开元二十五年移治所于幽州北桃谷山天寳元年改为归徳郡乾元元年复为燕州
　　元领县一
　　辽西
　　四至八到
　　东南至东京【阙】西南至西京一千八百七十六里西南至长安二千六百一十三里　东至檀州八十里　西至幽州九十里　西至幽州昌平县五十五里　北至大山五里　西南至芹河五里　东南至后魏废易城四十里　西北至干河山五里　东北至宋城镇二十五里
　　户
　　唐天寳户二千四十五
　　风俗
　　春秋説题辞云箕尾为燕隂气生俗贪利地宜栗土产
　　付尾　　绵布　　栗　货殖传云燕秦千树栗
　　辽西县四乡隋大业八年置属辽西郡与郡同在汝罗城故城之间至十一年寄治栁城唐武徳元年郡为燕州县属不改六年燕州寄治幽州县亦迁于今所治置
　　威州　自威州以下三十二州
　　威州今治威化县唐武徳元年置辽州总管自燕支城徙寄治营州城内七年废总管府贞观中改为威州隶幽州大都督所领户契丹内稽部落
　　元领县一
　　威化
　　四至八到
　　南京道里与涿州同
　　户
　　唐天寳户六百一十一
　　威化县于契丹陷营州后乃南迁寄治于良乡县石窟堡为威化县幽州治也
　　慎州
　　慎州今治逢龙县唐武徳初置隶营州领洓沬靺鞨乌素固部落万嵗通天二年移于淄青州安置神龙初旧隶幽州
　　元领县一
　　逢龙
　　户
　　唐天寳领户二百五十
　　逢龙县契丹陷营州后南迁寄治良乡县之故都乡城为逢龙县州所治
　　思顺州
　　思顺州顺义郡今治宾义县唐贞观中置寄治营州南五栁城天寳元年改为顺义郡乾元元年复为顺州两京及四至八到并与范阳同
　　元领县一
　　宾义
　　户
　　唐天寳户一千六百六十四
　　宾义县三乡郡所治在幽州城内　北镇医巫闾山广宁祠接营州界
　　归顺州
　　归顺州今治懐柔县其地乃燕之北境燕太子丹使荆卿献地图盖谓此地即元顺州之北境开元四年置为契丹松漠府弹汗州部落领懐柔一县天寳元年改为归化郡乾元元年复为归顺州自安禄山之乱此地因陷入胡
　　元领县一
　　懐柔
　　四至八到
　　东至东京【阙】西南至西京一千八百五十里　西南至长安二千七百里　东至蓟州二百一十五里南至幽州八十五里　西至妫州二百里　北至檀州七十五里　东南至蓟州同上　西南至幽州同上　西北至妫州【阙】东北至檀州【阙】
　　户
　　唐天寳户一千三十七
　　懐柔县州所治
　　州
　　州今治静蕃县隋开皇初置处契丹李去闾部万嵗通天二年移于徐宋州安置神龙元年复旧今隶幽州
　　元领县一
　　静蕃
　　户
　　唐天寳领户六百一十八
　　静蕃县州治所范阳县之鲁泊村
　　崇州
　　崇州今治昌黎县唐武徳五年分饶乐郡都督府置崇州鲜州处奚可汗部落营州都督
　　元领县一
　　昌黎
　　户
　　唐天寳户二百
　　昌黎县唐贞观二年置北黎州寄治营州东北废阳师镇八年改为崇州置昌黎县契丹陷营州徙治于潞县之古路城为县
　　賔州
　　賔州【今理来苏县】唐干封中于营州界内置处靺鞨愁思部落营州都督万嵗通天元年迁于徐州神龙初还幽州都督
　　元领县一
　　来苏
　　户
　　唐天寳领户一百三十
　　来苏县自徐县还寄治于良乡之广阳城为县
　　师州
　　师州【今理阳师县】唐贞观三年置领契丹室韦部营州都督万嵗通天元年还于青州安置神龙初还幽州都督
　　元领县一
　　阳师
　　户
　　唐天寳户三百一十四
　　阳师县贞观初置州于营州东北废阳师镇故号师州神龙初自青州还寄治良乡之故东闾城为州治县在焉
　　鲜州
　　鲜州今治宾从县唐武徳五年分饶乐郡都督府奚部落置隶营州都督万嵗通天元年迁于青州安置神龙初改隶幽州
　　元领县一
　　宾从
　　户
　　唐天寳领户一百七
　　宾从县初治营州自青州还寄治潞县之古潞城
　　带州
　　带州今治孤竹县唐贞观十九年于营州界内置处契丹乙失革部落隶营州都督万嵗通天元年迁于青州安置神龙初还隶幽州都督
　　元领县一
　　孤竹
　　户
　　唐天寳户五百六十九
　　孤竹县旧治营州界营州陷契丹后寄治于昌平县之清水店为州治也
</div>
    <div class="pagination">
<a href="太平寰宇记_page39.html">上一页</a><span>...</span><a href="太平寰宇记_page35.html">35</a><a href="太平寰宇记_page36.html">36</a><a href="太平寰宇记_page37.html">37</a><a href="太平寰宇记_page38.html">38</a><a href="太平寰宇记_page39.html">39</a><span class="current-page">40</span><a href="太平寰宇记_page41.html">41</a><a href="太平寰宇记_page42.html">42</a><a href="太平寰宇记_page43.html">43</a><a href="太平寰宇记_page44.html">44</a><a href="太平寰宇记_page45.html">45</a><span>...</span><a href="太平寰宇记_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
