<!DOCTYPE html>
<html>
<head>
    <meta charset="UTF-8">
    <title>续修台湾县志 - 第 60 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续修台湾县志 - 第 60 页/共 77 页</h1>
    <div class="content">
　　始建火神庙记凤山县知县宋永清

　　粤稽遂人氏作钻燧、别五木以改火，教民取火，以灼以■〈火芮〉，以熟臊胜，以燔黍捭豚；然后人无腥■〈月冒〉之疾，人民益伙。于是炎帝以火纪官，而为火师；陶唐氏有火正曰祝融；周礼夏官司爟，掌行火之政，令四时变国火以救时灾。后世天下郡邑，皆奉神而崇祀焉。予宰斯土，见祭爟之义不讲；居民廛舍，屡遭回禄。斯固出纳之违时，抑亦司之之神未有宁宇也。因与同寅李诸罗集诸绅衿，捐输建庙；其不足者，予悉肩之。择爽垲地于府治东南，得僧舍；易其制而高大之，固以砖甓，施以丹艧，命工肖像，致时享焉。

　　夫大禹陈谟，养民之政，惟修六府；武王访道，箕畴之告，首列五行。火也者，生民之所利赖也；至或郁为虐灾，则恃为政者修德以弭之。愧余不德，不敢望子产之善政，使灶言不验。第以火之为功至大，而司火之神载于祀典，则建庙以祀之，不可不亟。祀之之礼，不可不备且虔也。庙既成，因叙而记之。

　　始建县城隍记知县张宏

　　台湾自置邑以来，垂三十年矣。而主此邑之神，其位丽于郡庙；朔望瞻谒，于礼未称。长民者，率三岁一迁，因仍旧规，莫之或问也。我国家敬礼百神，所在各有专祀；顾兹邑之神独缺，失其宜矣。余来令于兹，有志兴建；而簿书鞅掌，力未之逮。辛卯夏，以秩满将代，乃捐俸鸠工，择爽垲之地，而卜筑焉。越明年春落成，堂庑墙垣，宏杰壮丽，过者起敬；是足以妥神灵而肃观瞻矣。

　　夫先王之典，有功于民者则祀之。神主此邑，保障一方，诚有大功于民者也。令甲所载，祀之安可或缓哉？因书创建之由，勒之于石。

　　重修台湾县学碑记偏沅巡抚陈璸

　　忆予以康熙壬午春，调任台令。台邑庙学先为伪弁住宅，湫隘弗称；兼岁久屋材朽蠹，已就倾圯。明伦一堂，尚在蔓草中，未有议创者。予以此乃为政第一事，不可或后，即具状详请各宪；寻得报可。乃殚力拮据，首于庙左隙地，起建明伦堂。以是年冬杪兴工，越岁三月告成。随改造文庙，增旧地而式廓之；选匠往会城购料，业已平基定向，予忽奉文行取。时在甲申初春，捐金留府库，为工费资而去。身虽去而寸心惓惓，每以庙学未成为一憾事也。

　　越七年庚寅秋，予复谬持节东来。谒庙循览，规模虽略粗具，而启圣一祠尚仍旧，向与文庙相左，两庑尚不蔽风雨，心焉憾之。先捐俸，委台令周环筑墙，以肃内外。因郡庠大费修整，未遑议及邑庠。至乙未春，郡庠幸焕然易旧。正在私心经营，而予又奉补授偏抚。乃星夜鸠工庀材，改启圣祠方位，与文庙称；两庑，则撤旧更新。又添建名宦乡贤祠，为吏治风俗示劝，了前愿焉。

　　予非有所利乎此，而欲自为功也；董子曰：『正其谊不谋其利，明其道不计其功』。夫建庙修学，正谊、明道之大端也。予窃谓：不计功未尝无功，不谋利未尝不利。台令历任，未有调为台道者，而予得调台道；台道历任，未有擢为抚军者，而予得擢偏抚。皇恩不次拔擢，何莫非先圣先贤及台地山川之神默佑之乎？前后九载，饮咸食淡，不为不久；两荷异数，超迁不为不速。予不负台，台不负予；此感彼应，理固然也。愿吾党之士，笃信斯理。处而读书，务为端人正士；出而筮仕，务为循吏良臣。庶不负兹地山川之锺灵，而为圣贤所摈弃，则予数年惓惓之苦心，其亦可无憾也夫。

　　重修府学碑记台厦道陈璸

　　台湾，荒岛也，夫子庙在焉。圣人之教，与皇化并驰，固无海内外之隔；而岁久弗治，有自来矣。惟大成殿，巍然为鲁灵光；若启圣祠暨两庑棂星门，皆倾圯剥落过半。前后庙基被水潦冲啮陵夷就低，竟为人畜往来杂沓之场。噫！监斯土者何人？而不一駥目伤心于其际乎！余乃商之郡守周君洛书、郡倅洪君石臣暨台令张子宏、凤令时子惟豫、诸令刘子宗枢，亟议修葺；佥合词无闲言。余曰：众志既同，是不可后。遂备由上请两宪；寻得报可。即以壬辰冬腊月兴工，委本标千总曾荣董其役。榱桷朽腐者易之，缺折者补之，盖瓦级砖之欹斜者覆正之，墙壁漫漶不鲜者饰之，基址之坍塌者增筑之，而夫子之庙于是焕然易旧焉。启圣一祠，翼然起大成殿后；左右列六德斋。祠下名宦祠居左，乡贤居右，再列六行斋。日六德、日六行，非文学兼德行之士不得寓焉。东庑下有献官斋宿房，西庑下有藏器库，有庖湢所。棂星门左右，改置文昌祠、土地祠。其外则为礼门、为义路，常置扃钥，非且望及有事二丁不开。更于礼门外数十武，表立大成坊为界；周围墙及肩而止，通道之水环绕其下，庙之规模斯略具矣。至教官廨舍，则于明伦当后新建三楹，斋厨等房胥具；门路从东廊出入，无得复如前之寄居启圣祠左右为渎亵。再于明伦堂前两廊，分列六艺斋，供诸生肄业之所。

　　是役也，新太守冯君躬暨继至，与有力焉。同城总镇姚公乐赞其成。计料若干、瓦若干、砖若干、灰若干、匠若干工、小夫若干名，共计若干缗；悉出本道衙门养廉余羡。予所力请于两宪而得之者；不动公帑，不费民财，历三载之勤，得竣厥工，而予不能一言：凡庙学非作新之为难，而能默体作新之意为难；亦非作新于始之为难，而能继继承承永葺于后之为难。兹余既新斯学于其始，愿执经士子咸各思发愤，以通经学古为业，以行道济世为贤；处有守、出有为，无负国家教育振兴庠序之至意。地方有司亦共以教化为先务，培兹根本地，时省而葺修之，俾有基勿坏；安知荒岛人文，不日新月盛，彬彬称海滨邹鲁也哉？余故详修建始末，并述其意，以书诸石。

　　新建朱文公祠碑记陈璸

　　予建朱文公祠既成，或问曰：『海外祠公有说乎』？曰：『有』。

　　昔昌黎守潮，未期月而去，潮人立庙以祀。东坡先生为之记云：『公之神在天下，如水之在地中，无所往而不在；而潮人独信之深、思之至，焄蒿凄怆，若或见之。譬如凿井得泉，而曰水专在是，岂理也哉』？若文公之神，周流海外，亦何莫不然。按公宦辙，尝主泉之同安簿，亦尝为漳州守。台去漳、泉，一水之隔耳；非游历之区，遂谓其神不至，何懵也。矧自孔、孟而后，正学失传，斯道不绝如线，得公剖晰，发明于经史及百氏之书，始旷然如日中天。凡学者口之所诵、心之所维，当无有不寤寐依之、羹墙见之，何有于世相后、地相去之拘拘乎？予自少诵习公书，虽一言一字，亦沉潜玩味，终日不忍释手；迨今白首，茫未涉其涯涘。然信之深、思之至，殆不啻所谓焄蒿凄怆，若或见之者也。公之言曰：『大抵吾辈于货色两关打不透，更无话可说也』。又曰：『分别义利二字，乃儒者第一义』。又曰：『敬以直内，义以方外；八个字一生用之不穷』。盖尝妄以己意绎之：惟不好货，斯可立品；惟不好色，斯可立命。义利分际甚微：凡无所为而为者，皆义也；凡有所为而为者，皆利也。义固未尝不利，利正不容假义。敬在心，主一无适则内直；义在事，因时制宜则外方。无纤毫容邪曲之谓直，无彼此可迁就之为方。人生德业，即此数言，略包括无遗矣；他言之警切胥此类。读其书者，亦惟是信之深、思之至，切己精察，实力躬行，勿稍游移坠落流俗边去，自能希贤希圣，与公有神明之契矣。予所期望于海外学者如此；而诸斯祠之建无说乎？祠正堂三楹，两旁列斋舍六间，门楼一座。起工于壬辰冬月，至癸巳仲春落成。不动公帑，不役民夫，一切需费，悉出予任内养廉余羡。犹虑祠内香火及肄业师生修脯油灯乏资，议将予拨归郡学■〈鱼逮〉港庄田二十八甲一分，租粟供给，岁以为常；经行台湾府转行该学，永远遵照，并记以示来者。

　　新建文昌阁碑记陈璸

　　京邑之制，右庙左学，前殿后阁。予乃于文公祠后，谋创建文昌阁焉。

　　常读「文昌化书」，中有一二幻语，心窃疑之。既而往复玩味，大指教人以修德积善，与「阴隲文」一篇相表里；于是深信其言之有得于道，不予诬也。按「蜀志」有梓潼县，在保宁府界，离县三十里许，有梓潼帝君庙。予前岁奉命视学西川，得瞻礼祠下，叹天下之文章，莫大乎是。载考「汉史天文志」，斗魁列在文昌星次。吾又不知文昌之与梓潼是一是二；殆天人也耶，神耶？孟子曰：『大而化之之谓圣。圣而不可知之之谓神』。姑置勿深论，论其尽乎人以应验于天者可乎！科名者，进身之阶；务学者，立身之本。不务学而冀功名，犹不种而期收获，必不得之数也。顾为学之道，自求放心始。求之窈冥昏默，反荒其心于无用；不如时观象以自省。有如动一念焉，若帝君之予见；发一言焉，若帝君之予闻；措一行焉，若帝君之予视予指；必谨其独，戒慎恐惧，将所为修德积善者，悉根诸此，学不自此进乎？学进，则识进；识进，则量进；量进则德修，而福亦随集。由此登高科、享大名，如持左券；人之为欤，何非天之为也！有志之士，无急求名于世，而务积学于己；亦无徒乞灵于神，而务常操其未放之心，藏焉、修焉、息焉、游焉。

　　登兹阁也，睠焉四顾：东峙大山，层峦迭翠，动振衣千仞之思；南望凤山，骞腾隐在几席间；西则洋洋大海，波涛汹涌，风樯出没，变态不可名状；其北有万寿亭，穿云而起。君门万里，何日得出此岛，与海内诸英俊交游，历金马、上玉堂为一快？以是写心，以是励志，即以兹阁为不欺闇室之一助可也。若终日昏昏沉沉，放其心而不知；或舍近骛远、或处下窥高、甚或以兹阁为登眺观游之所；则与谋创建者之初心大相刺谬矣；可乎哉？

　　阁制度：高、宽、长各若干，一准福州府庠奎光阁体式。会城选匠办料，皆署学事教谕郑长济任劳；海运到台，旦晚督率就工，委该学教授杜成锦、巡捕经历陶宣先后赞成，则同官同城诸公与有力焉。始于春二月丁亥，成于三月戊申。

　　始建卫公祠记巡道陈璸

　　夫子称子产有君子之道四，而悉数之曰恭、曰敬、曰惠、曰义。持此以求后世为治者，虽两汉循吏，未易概许也。若前太守卫公，其本斯道以为治者乎！公相国文清公之犹子，少司马公之贤嗣也。号称贵介，而抑逊自持，不异寒素。庶务必躬亲；夜秉烛治官书，漏下不辍。爱民如子，甫下车，首革水丁以安流移，严禁杂派。岁时属员，或馈尊酒只鸡，未尝轻受。数年中，从不票取一夫一役。郡邑民番，得以息肓，遂休养生息之乐者，繄公赐也。其有豪强梗法、弗化于训者，则惩之不少假。是恭也、敬也、惠与义也，公殆兼有之矣。

　　公以壬午冬十月莅台，至丙戌秋九月秩满，奉特旨升广东都转运使。去台之日，士民恋公弗忍舍，相率建祠，附府城隍庙左，意盖欲以神道事公也。祠规制甚狭，称公俭德。韩昌黎诗云：『犹有国人怀旧德，一间茅屋祭昭王』。斯祠之谓矣。

　　小子璸，旧为台令，公属也，知公甚悉。兹复谬持使节东来，拜公祠下；因本诸父老意，述公政之荦荦大者。有此四德，以备他日风谣之采，且以系台人甘棠之思于永永也。公名台揆，号南村，山西曲沃人。

　　重修台湾县学记教谕康卓然

　　岁癸亥，台地荡平，首调晋邑侯沈公朝聘补台令。甫下车，先兴文庙。时因草创，制尚朴略。庚午年，邑侯王公兆升修之，犹未壮厥观也。壬午春，巴侯今观察陈公谒庙，礼成，问听讲之地，阙焉无有；因捐俸建明伦堂于庙右。堂成，则进诸生而语之曰：文庙所以妥圣灵而彰典礼，乃庳隘浅陋若是乎？再捐俸三百两，命工庀材，定基择向，将更新之；适擢铨部去，每惓惓以弗克竣乃事为念；遇公交车北上者，辄殷然致询不少释。乙酉年，邑侯王公仕俊至，见榱栋已备，瓦璧毕齐，随与学博陆君共襄厥事；增高旧制，规模式廓。两庑门庭，次第咸新，而围墙未筑；栅栏虽设，难免风雨之虞。庚寅秋，陈公以观察再莅是邦，遂举而更张之，易栅栏为砖垣，加丹艧焉。内外修整，庙貌尊严。于是昔之草创者，今坚致可久矣；昔之朴略者，今云锦烂然矣。圣灵克妥，典礼攸彰；壮海外之大观，启文明之雅化。功在圣门，岂浅鲜哉？

　　卓然司铎斯邑，详悉其事，爰纪始末，俾海邦多士毋忘兴建之功云。

　　重修府学文庙记李钦文

　　文庙门外，环以栅栏，旧矣。风雨飘摇，屡修屡圯。岁在乙未，观察陈公易筑围墙，浚泮池于围墙之内；左畔设厅事，连大成坊，而棂星门未辟。明年，郡伯王公以刑部郎来守是邦，政修事举。越戊戌，命工庀材，撤围墙，立棂星门，高一丈六尺、阔五丈五尺。门以外为降阶，深六尺，两旁仍翼以墙；移泮池于降阶之下，深五丈、阔九丈四尺，周一十四丈，与庙相配。池之外，累海石为垣环之，形若半月；高八尺，周三十七丈有奇。经始于十有一月，成于次年四月。用白金三百四十六两五钱，悉出郡伯捐奉；而区划制作，则参军王公士勷也。工竣，谨叙始末勒石，以垂永久。

　　始建龙神庙记巡道梁文科

　　龙王为海渎之神，建庙崇祀，所以保障海邦，非第为祈祷甘霖也。余观察闽中，岁乙未，移调台湾。下车以来，见夫阴阳和、时雨降，民歌乐土、室庆盈宁，熙熙皞皞，圣朝德教之所被者远矣。越明年，雨泽偶愆，齐祷于城隍之坛，乞灵于元帝之宫；问所谓龙王庙者，盖缺焉。是岂龙王之神遍于寰宇之内，独见遗于海东之疆乎？又岂台地之人，尽诚敬于他神，独不隆享祠祀于龙王乎？盖莫为之倡，虽灵弗彰也。因相度东安坊有废庙址，廓而辟之；中为大殿，深三丈八尺、广三丈二尺，塑龙王像居其中，绘风伯雨师于两旁。殿之外为亭，深一丈八尺；亭之前为大门，深二丈三尺五寸，广各与殿均。后有僧舍，西有厨房，命僧居之，以奉祀焉。

　　庙建于丙申秋九月，成于冬十月。从兹海波不扬，雨旸时若，台之人食其德而报其功，当永永无极也已。是为记。

　　始建田祖庙记梁文科

　　洪荒之世，茹毛饮血，而神农氏始为耒耜以教民，而稼穑之事兴。稷教播种，示民五谷，皆本神农之法以推之。三代以来，社稷并立，秩诸祀典。田祖有神，咏于诗歌，由来尚矣。

　　圣天子轸念民依，重农务本，特祀先农，典礼攸隆。台地孤悬海岛，沐生息休养之恩，三十余年，风雨时若，品类蕃昌。余莅是土，念丰登之庆，实藉甘霖；乃命经历王士勷董建龙神庙，为民请福。复念民之粒食，出自田祖，不可使祀典久稽；遂于镇北坊建田祖庙，与民报功。仍命王经历董其事焉。

　　庙址长十三丈五尺、宽三丈余。正殿之前建露亭，为朔望讲约所。左右立斋房三间，使僧人居之。即落成，因书而勒诸石。

　　重修台湾府学碑记永州总戎李日■〈火呈〉

　　康熙癸亥，台地归入版图，置郡立学。■〈火呈〉奉调辖水师，驻安平镇。时地方初辟，规画未周；虽春秋二仲行丁祭礼，而文庙尚仍伪制，历三十余载，未之有易焉。

　　戊戌秋，闇斋梁公为台阳监司，入庙行礼，顾而叹曰：此非制也，何以昭尊圣重道之隆规？亟命取材内郡，择吉重新，以经历王士勷董其事，高大前制。庙之前为站台。庙后暨左右两房，累短垣以通行走。其上则出重檐于四隅。中覆以亭，匾大成殿于亭前。制度悉与内郡等。费且千金，经半载而殿成，绅士谋勒石以志。■〈火呈〉闻斯举，跃然喜曰：是真足以妥圣灵而彰王制矣。从兹以往，望宫墙者，仰巍焕之巨观；游圣门者，睹规制之大备。海滨邹、鲁之风，不于今日而益见哉！

　　重修台湾县学碑记巡台御史黄叔璥（宛平人）

　　岁壬寅，璥奉命巡视台湾。于时寇乱方息，继以大饥，学宫飘摇飓风霪雨间，颓然欲尽。官斯土者，虽目击心伤，不遑及矣。与璥偕来者，贵阳周君锺瑄，前以诸罗令报最，为高唐牧，内迁员外郎；至是，以贤能特简令台湾，慎其选也。周君既至，设平粜法以苏民困，躬运米以赈澎湖，境以内欣然庆更生焉。乃亟鸠工庀材，仍厥旧制。凡殿庑门垣生舍，修者修之、筑者筑之。时诏崇先圣五世王爵，为改建五王祠：不费帑、不役民，皆周君节啬俸钱而独任之。始事于癸卯季秋，落成于甲辰仲春，糜白金三百五十有奇。

　　不数时而庙貌聿新，因请璥为记其年月。璥维学校之设，所以长育人材，一道德、同风俗，教孝教忠也。学者于此，不能穷其指归而得其要领身体而力行之，沈溺于词章、庞杂于功利权谋术数，所谓人材不可问矣。道德奚自而一，风俗奚自而同？令台当更化之后，学者蒸蒸然思复于古，知圣贤之所以教人者，其指归要领，不过欲人尽力于君臣、父子、夫妇、昆弟、朋友之间。父教其子，师勉其弟，日引日上；庶几笃学力行之君子，无徒以词章为梯弋科名之具，无或以功利权谋术数以流入于不肖之归；则道德一、风俗同，庶不负国家养士之隆，与贤司牧师旅饥馑之余拮据经营之意，实有厚望焉。

　　是役也，董其事者，本学教谕葛炆，例得书于石。

　　藏书记府学训导袁宏仁

　　制科以文章取士。士之通经学古者，咸入珊网之收矣。我朝文教敷于四海，世宗宪皇帝复选博学鸿儒，用以鼓励淹雅，典綦隆也。今上御极，以崇儒重道为首务，所以振兴学校者倍殷。属在多士，可不孜孜奋勉，共承菁莪棫朴之风哉？

　　余谬膺经选，司训福庠六载；值台阳新设训席，遂调是任。仰怀圣明，无时不兢兢以作人为念也。窃见台地遥隔海天，人材蔚起，而博洽尚鲜其人。揆厥所由，盖各庠向无藏书，即书肆亦罕售购；虽有聪敏之质，欲求淹贯，庸可得乎？爰置古今载籍六百余本，贮之廨中，以资诸生借览；令优生二人掌之，俾永久勿失。然而寒毡力绌，未能多蓄，第以是为权舆也。四库五车之富，端有望于后之君子。

　　海东书院记巡台御史杨二酉（太原人）

　　圣天子临雍讲学，文教遐敷，岁拨帑金数千于直省，各立书院，以造天下士，彬彬乎霞蔚云蒸，称极盛焉。

　　台阳海峤，隶闽之东南郡，相去榕城约千余里。诸生一仰止鳌峰，且不免望洋而叹也。郡学西侧，旧有海东书院，为校士之所。前给谏渔庄单公，请别置考棚，遂成闲廨。岁己未，予衔命巡方，视学来兹，凡一至再至焉。中多轩楹，可读可栖：明堂列前，可以讲；矮屋通后，可以爨。意选内郡通经宿儒，充教授、为良师，允堪作育多士，与鳌峰并峙。谋之观察刘公，亦然予言。第以薪水诸费无出奈何！邑明经施子士安慨然身任之，先请输稻千斛，仍置水田千亩，为久远计。予曰：是可以入告矣。逾数月议行，刘公捐俸倡修，一时轩窗爽洁，什器周备，焕如也。郡守钱公亦能加意振作，选诸生中文艺有可观者，得数十人，以实其中。延教授薛仲寅为师，致敬尽礼。观二公所编规约数条，详慎之义，历历可见。
</div>
    <div class="pagination">
<a href="续修台湾县志_page59.html">上一页</a><span>...</span><a href="续修台湾县志_page55.html">55</a><a href="续修台湾县志_page56.html">56</a><a href="续修台湾县志_page57.html">57</a><a href="续修台湾县志_page58.html">58</a><a href="续修台湾县志_page59.html">59</a><span class="current-page">60</span><a href="续修台湾县志_page61.html">61</a><a href="续修台湾县志_page62.html">62</a><a href="续修台湾县志_page63.html">63</a><a href="续修台湾县志_page64.html">64</a><a href="续修台湾县志_page65.html">65</a><span>...</span><a href="续修台湾县志_page61.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
