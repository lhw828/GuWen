<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 68 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 68 页/共 202 页
  </h1>
  <div class="content">
   &lt;史部,地理类,总志之属,大清一统志,山东省表&gt;
&lt;史部,地理类,总志之属,大清一统志,山东省表&gt;
&lt;史部,地理类,总志之属,大清一统志,山东省表&gt;
　　钦定四库全书
　　钦定大清一统志卷一百二十五
　　山东省【在　京师南八百里东西距一千六百四十里南北距八百十里东至大海一千三百里西至直隶大名府元城县界三百四十里南至江南徐州府沛县界五百七十里北至直隶河间府寜泮县界二百四十里东南至江南淮安府海州界六百八十里西南至河南归徳府商邱县界六百八十里东北至勃海四百二十里西北至直隶冀州南宫县界三百一十里自省治至　京师陆路八百里水路一千三百六十里】
　　分野天文虚危奎娄分野元枵降娄之次兼室壁房心昴毕分野娵訾大火大梁之次【齐地虚危分野属青州自须女十度至危十五度为元枵之次今济南府青州府登州府莱州府武定府及兖州府之阳谷东昌府之聊城堂邑博平荏平清平夏津髙唐州泰安府之东阿平隂当其地鲁地奎娄分野属徐州自奎五度至胃六度为降娄之次今兖州府沂州府泰安府及莱州府之高密即墨胶州平度州当其地卫地营室东壁分野属并州自危十六度至奎四度为娵訾之次今曹州府之濮州范县观城朝城兖州府之汶上夀张东昌府之莘县冠县临清州邱县馆陶泰安府之东平州当其地宋地房心分野属豫州自氐五度至尾七度为大火之次今曹州府及兖州府之金郷鱼台济寜州当其地赵地昴毕分野属冀州自胃七度至毕十一度为大梁之次今东昌府之武城恩县当其地】
　　建置沿革禹贡青徐及兖豫四州之域【禹贡济河惟兖州海岱惟青州海岱及淮惟徐州又豫州导荷泽今济南青登莱及泰安府东阿平隂之北境皆古青州地兖州与曹州府之钜野泰安府之东平州及新泰莱芜之南境皆古徐州地东昌与兖州府之阳谷夀张曹州府之郓城及济南青州二府之西北境皆古兖州地曹州府古豫州地】周为青兖豫三州地【周礼职方氏正东曰青州河东曰兖州汉书地理志周改禹徐州合之于青禹贡九州兼有青徐尔雅无青周礼无徐郭璞尔雅注云疑是殷制】春秋为齐鲁及卫宋曹滕薛邾莒杞诸国地战国属齐并属楚赵【今青州济南武定及东昌之西境州县泰安之肥城莱芜东阿平隂兖之阳谷寿张曹之范县春秋齐国地登莱春秋纪莱牟介莒诸国地战国并属齐兖州府及沂之沂水日照曹之单县钜野郓城泰安之新泰东平春秋鲁国地战国后南属楚北属齐曹州府之朴州朝城观城春秋卫地战国属齐后又属赵兖州府之金乡春秋宋地曹州府之曹县定陶春秋曹国地后属宋战国属齐兖州府之邹县春秋邾国地战国改名邹国滕县春秋滕薛小邾三国地沂州府之莒州春秋苢国地东昌之馆陶冠县莘县武城恩县春秋晋地战国属赵临清州邱县为赵东鄙高唐州为齐西鄙夏津为齐赵二国邉界】秦兼天下置齐郡琅邪郡薛郡东郡【东郡齐郡琅邪郡秦置鲁国故秦薛郡】汉初分为三齐【史记秦楚之际月表项羽分齐为三国临淄王田都都临淄济北王田安都博阳胶东王田市都即墨】寻并于汉分置诸郡国元封五年置十三州部刺史为青兖徐三州地【青州领平原千乘济南齐北海东莱六郡甾川胶东高密三国兖州领东山阳济隂泰山四郡城阳东平二国而琅邪东海二郡及鲁国属徐州皆今山东省所属之地　按甾川胶东髙密三国汉志不言所属以本文故齐推之当属青州鲁国汉志属豫州后汉书郡国志鲁国本属徐州光武改属豫州推之前志亦据书成时所属而言也】后汉属青徐兖豫四州【青州刺史治临淄领济南国平原郡乐安国北海国东莱郡齐国徐州刺史治郯领东海郡琅邪国而东郡东平国任城国泰山郡济北国山阳郡济隂郡并属兖州鲁国属豫州】三国魏因之晋初分属兖豫冀青徐五州【晋书地理志兖州统濮阳国济阳郡高平国任城国东平国济北国泰山郡豫州统鲁郡冀州统平原国乐陵国青州统齐国济南郡乐安国城阳郡东莱国长广郡徐州统东海郡琅邪国东莞郡】永嘉后为后赵前燕前秦南燕所有【晋志惠帝末兖州豫州冀州青州沦于石氏徐州所得惟半季龙末辽西叚龛据青州慕容恪克之苻氏平燕尽有其地苻氏败刺史苻朗以州降晋置幽州刺史镇广固隆安四年慕容徳都之复改为青州徳以并州牧镇隂平幽州刺史镇发干徐州刺史镇莒城青州刺史镇东莱兖州刺史镇梁父慕容超移青州于东莱郡】义熙五年刘裕平南燕仍为兖徐青三州地宋元嘉九年分青州置冀州二十年省兖州寻复置泰始三年分徐州置东徐州【宋书州郡志青州刺史领郡齐郡济南乐安高密平昌北海东莱泰原长广冀州刺史领郡平原乐陵徐州刺史领郡兰陵东海东莞东安琅邪阳平济隂北济隂平昌兖州刺史元嘉二十年省分郡属徐冀州三十年六月复立领郡泰山高平鲁郡东平阳平济北】后魏为司【领郡阳平】冀【领郡安徳】兖【领郡泰山鲁高平任城东平东阳平】青【领郡齐北海乐安渤海高阳河间乐陵】齐【本刘宋冀州皇兴三年更名领郡东魏东平原东清河广川济南太原】五州又増置济【泰常八年置领郡济北平原东平南清河东济北】光【皇兴四年分青州置领郡东莱长广东牟】东徐【孝昌元年置领郡下邳武原郯】西兖【孝昌三年置领郡沛济隂】胶【永安二年置领郡东武高密平昌】南青【太和二十二年改领郡东安东莞】北徐【永安二年置领郡东泰山琅邪】七州共领四十二郡北齐因之后周置总管府于青州隋开皇三年废郡为州十四年总管府废大业元年于兖州置都督府三年改诸州为郡分属豫【济隂郡属】兖【东平济北济海平原四郡属】青【北海齐东莱高宻四郡属】徐【鲁琅邪二郡属】四州唐武徳初复以郡为州二年置齐州总管府【管齐邹东泰谭淄齐六州】四年又置青州【管青维登年莒密莱乗八州】徳州【管博徳棣观四州】郓州【管郓濮兖戴曹五州】三总管府七年改总管府为都督府贞观元年府罢诸州分属河南河北道采访使【郓曹濮兖沂青淄密登莱齐棣十二州属河南道博徳二州属河北道】七年复置齐州都督府十四年又置兖州都督府天寳元年仍改州为郡至徳二载复以郡为州分置淄青平卢天平泰寜四节度使【唐书方镇表至徳元载置青宻节度使治北海乾元二年升郓齐兖都防御使为节度使治兖州上元二年置淄沂节度使治沂州寻以侯希逸引兵保青州并领淄沂遂号淄青平卢节度使寳应元年废兖郓节度使元和十四年又置郓曹濮节度使治郓州十五年赐号天平军节度使长庆元年升沂海观察使为节度使治兖州干寜四年赐号泰寜军节度使】五代梁唐因之晋置威信军于曹州汉初废周复于曹州置彰信军宋初属京东及河北路熙寜七年分京东为东西两路【济南府青密沂登莱潍淄七州属京东东路袭庆兴仁东平三府济单濮三州属京东西路而博徳恩棣滨五州属河北路】金改京东为山东始有山东之名仍分东西两路【东路领益都济南二府潍淄沂宻登莱苢棣滨寜海十州西路领东平府兖曹济博徳滕泰安七州而恩濮二州属大名路单州属南京路】元分置燕南河北道山东东西道肃政亷访司及山东东西道宣慰司直隶中书省谓之腹里【东平东昌济寜三路曹濮徳恩冠高唐泰安七州属燕南河北道济南般阳三路寜海州属山东东西道而益都路属宣慰司】明洪武元年置山东行中书省治青州九年移治济南寻改置山东承宣布政使司领六府【济南兖州东昌青州登州莱州】
　　本朝因之雍正二年升济南府之泰安武定濵兖州府之济寜曹沂等六州为直隶州八年济寜州仍属兖州府十二年升武定沂二州为府濵州改属武定十三年升泰安曹二州为府乾隆四十一年仍升济寜临清为直隶州凡领府十州二
　　济南府　兖州府　东昌府　青州府
　　登州府　莱州府　武定府　沂州府
　　泰安府　曹州府　济寜府　临清州
　　形势东据海南距徐邳西接宋卫北连燕赵其名山则有防山沂山琅邪其大川则有黄河运河济水汶水拱带畿南转输扼要至于岳宗受秩清宴呈休声教渐被之余不徒以河山十二为雄矣
　　文职官
　　廵抚
　　总督河道【驻济寜州雍正元年添设副总河一员十三年裁】
　　提督学政
　　布政司　经歴　库大使【广储】
　　按察使　经歴　司狱
　　督粮道【驻徳州】库大使
　　分守济东泰武道【驻济南府】
　　分守登莱青兵备道【驻登州府】
　　分廵兖沂曹兵备道【驻兖州府】
　　分廵运河兵备道【驻济寜州】
　　盐运使【驻济南府】运同【宾乐分司驻蒲台】运判【胶莱分司驻胶州】经歴库大使【益昌】批騐所大使二员【歴城乐口蒲台北闗】盐场大
　　使十员【官台信阳王家冈登寕西繇石河永阜水利富国涛雒】
　　济南府知府　水利同知　粮捕通判【驻徳州】府学教授　训导　经歴　司狱　知州一员【徳】管河州同　州判　州学学正　训导　吏目知县十五员【歴城章邱邹平淄川长山新城齐河齐东济阳禹城临邑长清陵徳平平原】县丞七员【歴城章邱淄川长山齐河长清平原】县学教谕十五员　训导十五员　主簿【歴城中公集】典史十五员
　　兖州府知府　总捕同知【雍正十三年添设驻滕县临城】运河同知【驻济寜州】管粮通判　泇河通判【驻滕县夏镇】捕河通判【驻寿张县张秋】管泉通判【驻济寜州】府学教授【又四氏学教授一学録一俱以孔氏补授】训导　经歴　司狱　知县十员【滋阳曲阜寜阳邹泗水滕峄汶上阳谷寿张　按曲阜知县旧系孔氏世职乾隆二十一年定为在外题缺其孔氏世袭知县之职改授世袭六品官】县丞七员【滋阳寜阳邹滕峄汶上阳谷】县学教谕十员　训导十员　主簿四员【滕汶上阳谷寿张俱管河】典史十员　闸官十二员【峄县顿庄万年庄台庄韩庄赵村汶上开河寺前铺南旺袁家口阳谷阿城荆门七级】
　　东昌府知府　水利同知　上河通判　下河通判【驻武城县】府学教授　训导　经歴　司狱　知州　州判　州学学正　训导　吏目　税课局大使【驻临清】知县九员【聊城堂邑博平茌平莘清平冠馆陶恩】县丞三员【聊城恩其茌平一员管河】县学教谕九员　训导九员　管河主簿四员【聊城堂邑清平馆陶】典史九员　廵检一员【清平魏家湾】闸官五员【聊城永通通济桥周家店堂邑梁土清平戴家湾】
　　青州府知府　理事同知　海防同知　府学教授　训导　经歴　司狱　知县十一员【益都博山临淄博兴高苑乐安寿光昌乐临胊安邱诸城】县丞三员【益都寿光安邱】县学教谕十一员　训导十一员　典史十一员廵检二员【临朐穆陵闗诸城信阳镇】
　　登州府知府　海防同知　府学教授　训导经歴　司狱　知州一员【寜海】州同　州学学正训导　吏目　知县九员【蓬莱黄福山楼霞招逺莱阳文登海】
　　【阳荣城】县丞二员【蓬莱莱阳】县学教谕九员　训导九员　典史九员　廵检六员【黄县海口福山海口文登靖海威海海阳行村寨荣城石岛】
　　莱州府知府　海防同知　府学教授　训导经歴　司狱　知州二员【平度胶】州同二员　州学学正二员　训导二员　吏目二员　知县五员【掖昌邑潍高密即墨】县丞三员【掖昌邑雒】县学教谕五员训导五员　典史五员　廵检四员【潍县固堤店胶】
　　【州灵山鳌山栲栳山】
　　武定府知府　海防同知【驻利津】府学教授　经歴司狱　知州一员【滨】州判　州学学正　训
　　导　吏目　知县九员【惠民青城阳信海丰乐陵商河利津霑化蒲台】县丞三员【惠民利津蒲台】县学教谕八员【惠民止设训导】训导九员　典史九员　廵检三员【海丰大沽河口利津丰国镇霑化久山镇】
　　沂州府知府　水利同知【统沂郯海赣乾隆二年改兖州府同知设驻郯城大兴镇】盐捕通判【驻兰山】府学教授　经歴　司狱知州一员【莒】州同　州学学正　训导　吏
　　目　知县六员【兰山郯城费防隂沂水日照】县丞三员【兰山沂水郯城管河】县学教谕五员【兰山止设训导】训导六员　典史六员　廵检七员【兰山青驼寺费县闗阳镇毛杨莒州石埠集十字路沂水垜庄日照东安】
　　泰安府知府　粮捕通判【驻楼徳庄】府学教授　经歴司狱　知州一员【东平】州同　管河州判　州
　　学学正　训导　吏目　知县六员【泰安肥城新泰莱芜东阿平隂】县丞二员【泰安东阿】县学教谕五员【泰安止设训导】训导六员　主簿【泰安安驾庄】典史六员　廵检二员【新泰上四庄东平彭家集】闸官三员【东平靳家口安山戴家湾口】
　　曹州府知府　督捕同知【驻桃源集】黄河同知【驻曹县】管粮通判　曹仪通判【乾隆五年设】府学教授　经歴司狱　知州一员【濮】州判　州学学正　训
　　导　吏目　知县十员【荷泽单城武钜野郓城曹定陶范观城朝城】县丞三员【荷泽一曹县二一管河】县学教谕九员【荷泽止设训导】训导十员　管河主簿三员【曹县钜野单县】典史十员廵检二员【曹县安陵钜野安兴墓】闸官【钜野县通济桥】
　　济寜州知州　州同　管河州判　州学学正训导　吏目　知县三员【金乡嘉祥鱼台】县学教谕三员　训导三员　主簿一员　典史三员　廵检　闸官七员【在城天井仲家浅石佛枣林新店鱼台南阳】
　　临清州知州　州同　州判　州学学正　训导吏目　知县三员【武城夏津邱县】县学教谕三员
　　训导三员　管河主簿　典史三员　廵检二员【王家浅甲马营】闸官【临清州砖闸】
　　武职官
　　镇守青州副都统【旧置将军今裁】协领四员【一管理正黄正红二旗一管理镶黄正白二旗一管理镶白正蓝二旗一管理镶红镶蓝二旗】佐领十六员防御十六员　骁骑校十六员
　　徳州城守尉　防御四员【满洲二防古二】骁骑校四员【满洲二防古二】
　　抚标中军叅将【兼左营雍正十年改游击设】守备　千总二员把总四员　右营游撃　守备　千总二员把总四员
　　河标中军副将【驻济寜分防漕河十六泛南自小长沟接城守营界北至右营王仲口界】都司　千总二员　把总四员　右营游撃【分防漕河十四汛南自辛庄桥接江南徐州府界北至济寜城守营界】守备　千总二员　把总四员　右营游撃【分防漕河十二汛南自至仲口界北至张秋接寿张界】守备　千总二员　把总四员济寜城守营都司【分防漕河七汛南自韦防庙接左营界北至中营小】
　　【长沟界】守备　千总一员　把总二员
　　镇守登州总兵官　中军游撃　守备　千总二员　把总四员【二员分防黄县招逺】右营都司　守备千总二员【一员分防楼霞】把总四员【分防莱阳东海沿邉之罘岛钜齿牙山】水师前营游撃【驻胶州】守备二员【分驻登州水城成山汛】千总二员【分驻登州荣城】把总四员【二员驻胶州二员分驻登州成山】文登营副将　都司【雍正九年改守备设】千总二员【分防文登荣城】把总四员【二员分防靖海衞海阳县】胶州营副将　都司【雍正九年改守备设】千总二员【分防安邱县登窑口】把总五员【三员分防青岛灵山卫浮山汛】莱州营叅将　守备　千总二员【一员分防潍县】把总四员【分防掖县昌邑潍县三山岛】即墨营叅将守备　千总二员【一员分防平度州】把总五员【分防雄崖高密诸城鼇山卫平度州】青州营叅将　守备　千总二员【一员分防沂水】把总四员【分防博山临淄博兴临朐】武定营游撃　守备二员【一驻海丰佘家湾】千总二员【分防乐陵长山】把总四员【三员分防海丰滨州蒲台】济南城守营叅将　守备　千总二员【一员分防淄川】把总四员【分防歴城章邱邹平新城】安东营都司【驻安东卫】千总一员　把总三员【分防日照莒州董家汛】寜福营都司【驻福山雍正九年改守备设】千总一员【驻海阳】把总二员【分防寜海福山】寿乐营都司【驻寿光县雍正九年改守备设】千总一员【驻乐安】把总二员【分防乐安昌乐】
　　镇守兖州总兵官【旧置叅将雍正元年新设】中军游撃　守备千总二员【分驻肥城新泰】把总四员【二员分防汶上寜阳】右营
　　都司　守备【驻界河】千总二员【一员驻嘉祥】把总四员【分防滋阳邹县曲阜单县】临清营副将　都司【雍正九年改守备设】千总三员【分驻邱县恩县新城】把总三员【分防新城夏津武城】沂州营副将　都司【雍正九年改守备设】千总二员【一员驻防隂】把总五员【分防曹县郯城兰山费县泗水】徳州营叅将　守备　千总一员　把总四员【分防陵县临邑商河徳左二卫】泰安营叅将　守备　千总一员【驻长清】把总三员【二员分防莱芜新泰】曹州营叅将　守备　千总二员【分防曹县定陶】把总二员【分防钜野濮州】台庄营叅将【雍正元年改守备设】守备千总二员【分防丁庙得胜闸】把总四员【三员分防峄县郯城红花埠】高唐营游撃　守备　千总一员　把总四员【分防平原茌平齐河禹城】寿张营游撃　守备【驻张秋】千总二员【分防阳谷冠县】把总三员【分防博平莘县阳谷】东昌营都司千总一员【驻东平】把总三员【分防平隂馆陶曹河】梁山营都司【驻东平州梁山雍正九年改守备设】把总二员【分防东平东阿】沙沟营都司【驻沙沟雍正九年改守备设】把总一员【驻滕县】范县营守备　把总二员【分防朝城堂邑】
　　户口【二千五百四十四万七千六百三十三丁】
　　田赋【田地九十二万四千九百十六顷七十亩额徴地丁银三百三十九万三百七十九两四钱零米四十七万一千四百九十九石九斗六升零谷八百八石八斗五合零麦三万三千七百八十六石九斗二升零起运正兑随漕润耗行粮等米三十九万六千一百六十三石五斗六升五合零随漕轻赍蓆价行粮折色等银八万五千一百六十两三钱七厘零】
　　名宦汉曹参【沛人孝惠元年为齐相闻胶西有盖公使人厚币请之盖公为言治道贵清静而民自定参于是避正堂舍盖公马相齐九年齐国安集】石庆【赵人元朔中为齐相举国慕其家行不言而齐大治为立石相祠】隽不疑【渤海人武帝末为青州刺史昭帝即位齐孝王孙刘泽交结郡国豪杰欲先杀青州刺史不疑发觉收捕皆伏其辜擢为京兆尹】蒋诩【杜陵人哀帝时为兖州刺史以亷直名王莾居摄以病免】王望【琅邪人光武时为青州刺史甚有威名时州郡灾旱望行部道见饥者哀之以便宜出所在布粟赈给事毕上言帝以望不先表请欲治其罪钟离意言望懐义忘罪当仁不让若防之以法将乖圣朝爱育之防帝嘉其议赦之】李恂【临泾人明帝时兖州刺史尝席羊皮服布被以清约率下】鲁丕【扶风茂陵人章帝时为青州刺史务在寛厚明慎刑罚】王涣【郪人和帝时兖州刺史绳正部郡风威大行】法雄【郿人永初时为青州刺史讨平海寇州界清静每行部録囚徒察顔色多得情伪长吏不奉法者皆解印绶去】王龚【高平人安帝时举孝亷迁青州刺史劾奏贪浊二千石数人帝嘉之防拜尚书】杜乔【林处人汉安元年以乔守光禄大夫使徇察兖州丧太山太守李固政为天下第一陈留太守梁让济隂太守汜宫济北相崔瑗等赃罪千万以上让即梁冀季父宫瑗皆冀所善】杨秉【华隂人兖州刺史迁任城相计日受俸余禄不入私门故吏斋银百万遗之闭门不受以亷洁称】李膺【襄城人性简亢无所交接桓帝时为青州刺史守令畏其威名多望风弃官去】第五种【长陵人桓帝时为兖州刺史中常侍单超兄子匡为济隂太守负势贪放种欲收举未知所使防闻从事卫羽素抗厉乃召羽具告之羽出遂驰至定陶闭门收匡宾客亲吏四十余人纠发其贜五六十万种即奏匡并以劾超州内震栗是时泰山贼叔孙无忌等暴横一境州郡不能讨羽説种曰泰山险阻寇猾不制今虽有精兵难以赴敌羽请往譬降之种敬诺羽乃往备説祸福无忌帅其党与三千余人降】桥瑁【睢阳人灵帝时为兖州刺史甚有威】孔融【鲁国人刘备表领青州刺史建安元年为袁谭所攻自春至夏战士所余裁数百人流矢羽集干戈内接融隠几读书谈笑自若】刘岱【牟平人为兖州刺史卢己爱物为士人所附黄巾贼入兖州杀任城相郑遂转入东平岱撃之战死】臧洪【射阳人献帝时领青州刺史值黄巾屠破之余洪收抚离叛百姓复安】三国魏胡质【寿春人太祖时迁征东将军假节都督青徐诸军事广农积谷有兼年之储置东征台且佃且守又通渠都郡利舟楫严设备以待敌每邉无事性沉实内察不以其节检物所在见思及卒家无余财惟有赐衣书箧而已】孙观【泰山人青州刺史从征孙权于濡须口为流矢所中力战不顾太祖劳之曰将军被创深重而猛气益奋不当为国爱身乎转振威将军创甚遂卒】司马朗【温人太祖时迁兖州刺史政化大行百姓称之虽在军旅常粗衣恶食俭以率下雅好人伦典籍后征吴到居巢卒州人追思之】王凌【祁人文帝时为兖州刺史讨孙权有功迁青州时海滨乗防乱之后法度未整凌布政施教赏善罚恶甚有纲纪百姓称之】钟毓【长社人正光中淮南既平为青州刺史以治绩见称】州泰【南阳人兖州刺史时诸葛诞反呉遣文钦等救之朱异率三万人为文钦増势泰拒异于阳渊追战破之】晋鲁芝【扶风人魏常道郷公时迁监青州诸军事武帝践阼以芝清忠履正素无居宅使军兵作屋十五间】卫瓘【安邑人武帝时转征东将军青州刺史加征东大将军青州牧所在皆有政绩】胡威【质子武帝时拜青州刺史帝谓威曰卿孰与父清对曰臣不如也臣父清恐人知臣清恐人不知是臣不及父逺也】刘演【魏昌人太尉琨之兄子琨将讨石勒以演领兖州刺史镇廪邱演斩王桑走赵固得众七千人为石勒所攻演拒战勒退元帝拜为都督】荀羡【临颍人穆帝时监青州诸军事领兖州刺史慕容蔺以数万众屯汴羡自洗水引汶通渠至于东阿征之遂斩蔺帝将封之固辞不受】谢元【阳夏人孝武时苻坚强盛朝廷求镇御者谢安举元拜建武将军兖州刺史连败坚军复遣监军刘袭攻坚兖州刺史张崇于鄄城走之又进攻广固降坚青州刺史符朗以兖青司豫平加都督徐兖青司冀幽并七州军事】刘毅【沛八安帝时桓元纂位毅与刘裕等讨之裕以毅为冠军将军青州刺史徙兖州刺史毅号令严整所经墟邑百姓安之】南北朝宋申恬【魏人元嘉十二年迁督鲁东平济北三郡诸军事威惠兼着吏民便之】唐邓景山【曹州人至徳初擢拜青徐节度使为政简肃】刘元佐【匡城人建平时李纳叛李洧以徐州归纳急攻之元佐授诏援有大破纳兵进围濮州狥濮阳皆下之迁检校兵部尚书兼曹濮观察青徐兖郓招讨使】马总【扶风人元和末李师道平析郓曹濮等州为天平军除总节度使长庆初召还以郓人附赖总复诏还镇】曹华【楚邱人时兖海军乱杀观察使王遂诏华往代视事三日合军大飨幕甲士于庑诛杀帅者凢千二百人华以沂地碥请治兖许之自李正已盗齐鲁俗益污骜华乃身见儒士春秋祀孔子祠立学宫讲诵斥家赀佐赡给人乃知教成就诸生仕诸朝】王沛【许昌人陈州李防之乱以忠武节度副使讨防拜兖海沂密节度使时新建府俗犷骜沛明示法制搜阅以时军政大治】乌重允【张掖人穆宗时为天平军节度使善抚士与下同甘苦待官属有礼当时名士如温造石洪皆在幕府既殁士二十余人刲股以祭】崔宏礼【博陵人穆宗时为天平军节度使累以破贼功加检校尚书左仆射】薛平【龙门人穆宗时诏分淄青齐登莱五州为平卢军徙平为节度使王庭凑围棣州诏平出援平遣将往刺史馈饷陋狭众溃平悉帑资募卒掩贼降余党引谋乱者二十人斩堂皇下胁従者皆纵还田里威镇一方在镇六年徭役均一寳歴初入朝民障路愿留数日得出】令狐楚【宜州人敬宗时为天平节度使始汴郓帅每至以州钱二百万入私藏楚独辞不取又毁李师古围槛僣制者久之徙节河东召为吏部尚书】王承元【蓟人太和五年徙平卢淄青节度使始盐禁未尝行两河承元请归有司由是兖郓诸镇皆奉法承元秉性仁裕所至爱利】殷侑【陈州人文帝时为天平军节度使自李师道乱赋入尽为军资侑以饷军有赢当上送官裁制经费嵗以钱十五万緍粟五万石归有司】栁仲郢【华原人咸通五年为天平军节度使尚气义不奏祥瑞不度浮屠摘贪吏济单弱嵗凶必贷匮蠲务里无逋家】薛崇【僖宗时为天平军节度使黄巢陥郓沂二州崇死之】曹全晸【中和间为天平军节度使韩简寇郓州全晸死之】五代周符彦卿【宛邱人初镇兖州改镇郓州又为天平军节度使以寛惠得人心】李谷【汝隂人世宗时河大决齐郓发十数州丁壮塞之命谷领防刻期就功】宋沈继宗【太康人太宗时使京东计度财赋濮州土贡银课民织造不折省税郓州节度配属县纳药物皆为民病继宗归歴言于上除其】李惟清【章邱人太宗时为京东转运使防募丁壮为义军惟清曰若是天下不耕矣三上疏諌于是独选河北而余路悉罢】陈若拙【卢龙人淳化中河决郓州擢京东转运使发卒塞王陵口又于齐州浚导水势设堤于采金山奏免六州所料梢木五百万民甚便之】柴成务【济隂人淳化二年为京东转运使防宋州河决成务上言河水所经地肥饶愿免其租税劝民种艺从之】陈知防【高邮人真宗时为京东转运副使不务皦察尝奏还东平监所侵民田六百八十家又决古广济河以通运道】荣諲【任城人真宗时为京东转运使莱阳产银砂民有私采者事露安抚使欲论以刼盗諲曰山泽之利人得有之贷免甚众】张锡【汉阳人仁宗时为京东转运使淄青徐濮郓诸州人冐耕河壖地数起争讼锡命籍其地收租绢嵗二十余万讼者亦息】李璋【上党人仁宗时为天平军节度使徙曹州观察使帝书忠孝李璋字并秘书图籍赐之】吕居简【河南人庆歴中提点京东刑狱时夏竦有憾于石介介死竦言于上曰介未尝死北走邻国矣遣中使发棺騐之居简曰介死必有亲属门生防塟令结状保证以闻事乃白徐州妖人孔直温挟左道诱军士为变居简究党与贷诖误斩直温等濮州复叛居简获首恶诛之因大阅兵享劳奸不得发】陈希亮【眉州人嘉祐中迁京东转运使大猾有号截道虎者捕流海岛徐州守暴苛以细过籍民产获小盗使自诬抵希亮言其状废去】杨日严【河南人为京东转运使防青徐饥日严请江淮陜西转粟五十万以赈贫民又开清河八十里抵暖水河并堤起仓廪以便漕运】赵滋【开封人为京东东路都廵检乳山砦兵畔杀廵检滋驰入其垒次第推问得党与百余人付狱众莫敢动在京东五年数获盗不自言安抚使富弼奏之乃超授供备库副使】王举元【镇定人为京东转运使沙门岛多流人守吏顾货槖隂杀之举元请立监以较赏罚自是全活者甚众】向子韶【开封人神宗时京东转运副使属郡郭奉世进万緍羙余户部聂昌请赏之以劝天下子韶劾奉世且言近臣首开聚敛之端浸不可长士论韪之】马黙【城武人神宗时提防京东刑狱性刚严疾恶部吏望风投檄金乡令以贿着其父方执政贻书曰马公素刚汝有过将不免令悉取不义之物焚撤之】王居卿【蓬莱人神宗时提举京东刑狱盐铁判官改京东转运使青州河贯城中居卿即城上立飞梁设楼橹下建门以时启闭水患以息】鲜于侁【阆州人神宗时为京东西路转运使河决澶渊议欲勿塞侁言夏秋雨滛犹溢而害若纵大河注其中民为鱼矣作议河书上之哲宗立复使京东司马尤言于朝曰以侁之贤不宜使居外顾齐鲁之区凋敝已极须侁往救之安得如侁百辈布列天下乎士民闻其重临如见慈父母】金赵鉴【章邱人山东东路转运副使行台宰相欲以故宋宦者权都水监鉴曰误国阉竖汴人视为寇雠付以美官将失人望遂不用天徳初起为齐州刺史】杨伯渊【藁城人山东东路转运使正隆末羣盗蠭起州县往往罹害独济南赖伯渊保全】伊拉益【明安人承安时为山东西路转运使有敕使按行山东益奏乞止令调于近甸何必鹜逺方耳目书闻上命有司治使者罪　伊拉益旧作移刺益明安旧作猛安今并译改】承晖【章宗时为山东路统军使山东盗起潜匿泰山岩穴间按察使请发数万人刋除林木承晖奏曰山不可赭齐人易动驱之入山必有冻饿失所之患此诲盗非止盗也议遂寝】璞萨安贞【防古人贞祐二年除山东路统军安抚使益都县人杨安儿聚党刼掠莱州徐汝贤登州耿格皆以城降遂僣号改元防寜海攻潍密等州县据穆陵闗欲取益都安贞以璞萨留嘉完顔额伦为左右翼军昌邑东徐汝贤以众十万来拒转战三十里杀获不可胜计至莱贼大败复莱州斩徐汝贤安儿脱身走乗舟入海舟人击之坠水死三年杀贼党刘二祖等前后击获以万计迁枢密副使四年余党复扰山东安贞遣兵讨杀九万人降者三万余贼首郝定仅以身免众皆安慰复业　璞萨安贞旧作仆散安贞璞萨留嘉旧作仆散留家完顔额伦旧作完顔讹论今并译改】完顔弼【明安人贞祐中山东西路宣抚副使时刘二祖余党保济南勒子固弼遣人招之皆降元兵围东平弼百计应战久之解去弼爱民省费军民无相讼有古良将风】元石□【新泰人太祖时山东诸路都元帅领兵破曹州与金将连战数昼夜马仆被擒囚至汴金主壮其为人诱以名爵□愤然曰吾身仕大朝官至光禄复能受封他国耶怡然就死色不变其麾下之杜兖州祀焉】严实【长清人太宗时授东平路行军万户破濮曹楚邱定陶上党约东将士戒勿屠掠全活者众】严忠济【实之第二子也太宗时袭东平路行军万户管民长官开府布政一法其父养老尊贤兴学造士治为诸道第一】齐荣显【聊城人从严实入朝授东平路总管府叅议兼博州防御使时攻淮南道出东平民间供给费银二万锭荣显诣防事官愬之得折兑赋税民赖以不困】宋子贞【长子人金末率众归东平行台严实招置幕府用为详议官兼提举学校时饥民北徙子贞多方赈救全活数万人金士之流寓者悉引见周给且荐用之故东平人材多于他镇太宗命为行台右司郎中行台所统五十余城子贞命官分三道纠察官吏始有纲纪东平将校占民为部曲户谓之脚寨擅其赋役几四百所子贞请罢归州县人以为便实卒子忠济请于朝授参议东平府事兼提举太常礼乐子贞作新庙乐延致生徒每季程试必亲临之齐鲁儒风为之一变】萨克苏【回鹘人世祖时为山东行省都督民乏牛具为之上闻騐民丁立官给之统军韶布哈田游无度元帅伊苏岱尔据民田为牧地萨克苏随事表闻山东屡歉为请发粟赈恤蠲租东人刻石颂徳　萨克苏旧作撤吉思韶布哈旧作抄不花伊苏岱尔旧作野速答尔今并译改】逹尔玛【高昌人除济寜路总管兴学劝农百废具修元统三年迁山东亷访使时山东盗起白昼杀掠达尔玛以为官吏贪汚所致先劾去之而后上擒贼方畧朝廷嘉纳之即遣兵擒获齐鲁以安　达尔玛旧作答里麻今译改】王玉汝【郓人初为东平行台令史夏津灾奏请复其民一嵗朝廷将以东平地分封诸勲贵王汝奏不可事得寝累官兖州观察使】董文炳【藁城人中统二年李璮平山东犹未靖以文炳为山东东路经畧使至益都留兵于外从数骑入居府不设警卫召璮故将吏曰天子使经畧使抚汝得便宜除将吏汝等勉取金银符使不敢格上命所部大悦山东以安】董文用【藁城人中统八年授山东东西道廵行劝农使山东自更叛乱野多旷土文用廵行劝励无间幽僻入登州境见其垦辟有方以郡守伊拉玛为能作诗表异之于是歴郡咸劝地利毕兴五年之间政绩为天下劝农使之最　伊拉玛旧作移刺某今译改】姚枢【栁城人世祖时立十道宣抚使以枢使东平既至郡置劝农检察二人以监之推物力以均赋役罢铁官】王磐【永年人中统时拜益都等路宣抚副使以疾免居青州李璮谋不轨磐驰入京师以闻世祖嘉其诚节抚劳甚厚命磐叅议东平行台事璮平召拜翰林直学士】徐世隆【西华人中统十四年为山东提刑按察使时有妖言狱所司逮捕凡数百人世隆剖析诖误者十八九悉纵遣之】张徳辉【交城人世祖时为东平路宣慰使春旱祷泰山而雨奏免逺输豆粟二十万斛和粜粟十万斛孀妇马氏将鬻其女以纳逋赋分己俸代偿之仍蠲其额】张惠【新繁人至元元年行省山东以银赎俘囚三百余家为民其不能归者使为僧建寺居之李璮之乱民被军士掳掠者甚众惠至大括军中悉纵之又奏选良吏去冗官以苏民瘼】胡祗遹【武安人至元时为济寜路总管上八事于枢府升为山东东西道提刑按察使所至抑豪右扶寡弱敦教化厉士风民有父子兄弟相讼者必谕以天伦之重不获已则绳以法】何荣祖【广平人成宗时为山东东西道按察使时宣慰司乐实姚演开胶州海道粮舶遇暴风多漂没实等责诸漕卒偿之榜掠惨毒自杀者相继荣祖即草辞以奏诏免其徴】吴鼎【燕人大徳十一年山东诸郡饥诏鼎往赈之朝议发粟四万石钞折米一万石鼎谓同使者曰民得钞将何从易米同使者曰朝议已定恐不可复得鼎曰人命岂不重于米耶言于朝从所请】张升【平州人天歴初出为山东道亷访使时方有警有司请完城以为备升曰民恃我以生完城是弃民也由是民皆安之】盖苗【元城人至正时为山东亷访副使益都淄莱地旧称产金朝廷建一府六所综其事民嵗买金以输官至是六十年矣民有忤其官长意輙谓所居有金矿掘地及泉而后止猾吏为奸利莫敢谁何苗建宫罢之为山东亷访使民饥为盗所在羣聚乃上救荒弭盗十二事劾宣慰使骩骳不法者有司援例欲征苗所得职田苗曰年荒民困吾无以救尚忍征敛以肥己耶輙命己之同僚皆无敢取】太平【京兆鄠人顺帝时为淮南行省左丞相兼知行枢宻院事总制诸军驻于济寜时诸军乆出粮饷苦不继太平命有司给牛具以种麦自济寜达于海州民不扰而兵赖以济】布顔布哈【防古人山东宣慰使转平章行省守御益都明兵压境捍城自战城防不屈死之布顔布哈旧作普顔不花今译改】申荣【顺帝时平章山东行省守东禺荣见列郡皆降告其父曰儿不能全忠孝有一死报国耳遂自经】张俊【顺帝时为山东行枢宻知院性沉静有智谋善用兵明兵取益都俊悉力拒守城破擕妻子投井死】于徳文【顺帝时为山东宣慰使副使明兵取益都城破徳文与佥事齐都皆不屈而死】明安然【颍州人洪武初为山东中书省叅知政事立心平正抚绥勤劳禄止养身余给公用后迁御史大夫】陈廸【宣城人洪武中山东布政司叅政捕蝗弭盗民甚徳之】铁【邓州人建文初为山东布政司参政靖难师起李景隆驻兵徳州督饷未尝缺乏景隆军败南奔固守济南既而被围相持不下令军民诈降开城门侯成祖入急下铁板几中比战令军士噪骂成祖大怒攻三月不克乃去以东昌之防陞右布政使】盛庸【建文中以叅将隶李景隆麾下景隆败庸与铁固守济南大破燕众封歴城侯寻为平燕将军督军北进杀其大将张玉再战再胜斩获万计又列战舰淮南岸扼燕师于扬州使不得渡】陈士启【泰和人永乐中为山东右参政每事尽心不察察为明不苛急贵效行部督徭赋期不峻事集而民不扰】叚民【武进人永乐间山东妖妇唐赛儿作乱三司官以纵寇诛以民为山东布政司参政下车敷宣徳意整饬纪纲抚绥残氓刬革宿时索唐赛儿甚急逮天下尼媪几万人民力为矜宥人情始安】王质【太和人正统初为山东右布政使亷勤果毅人服其公尤以清誉闻】张骥【陜西安化人正统间以大理少卿廵抚山东值嵗大饥设法赈救全活甚众尝奏请复曹州治荐知县范希政为知州希政后为良吏山东设廵抚自骥始东人至今称之】年富【懐逺人正统间以副都御史廵抚山东亷静寡欲遇事敢为按行诸郡官吏畏服奸豪屏迹东昌多北人顽犷弗率富奏徙之南方境内大治】薛瑄【河津人正统间为山东提学佥事首布白鹿洞学规开示学者延见诸生亲为讲解虽片长不忍弃其黜汰者必追其所入廪由是士莫不奋】盛颙【无锡人正统间廵抚山东旱饥显露祷于天大雨霑溉槁禾复苏乃举救荒之政既赈余粟尚余百万石又推行九则法于诸府斥贪暴表忠良除苛政民心翕然归之】马谅【和州人正统间山东布政司左参议民有惑于后妻欲窴子于法谅谕父母曰尔子凶徳乃吾属教令之失非由尔之罪父母感悟请释还为孝子】郭观【武进人正统间廵按山东首劾三司正佐三四人郡邑庶僚以贪墨去者甚众疑狱积嵗未决者悉为部断】王宇【祥符人天顺间为山东右布政使时屡嵗不登民皆流移上以壐书谕宇安抚之宇尽心赈济民赖全活】林聪【寜徳人天顺初以左佥都御史出赈山东发粟三十五万余石银钱钞布各钜万计活饥民百四十五万给牛种者亦数万复奏蠲荒田租二十余万民困以苏】张鉴【南充人成化间以右佥都御史廵抚山东悃愊无华而持行高洁居官砥节首公务去民害见田多荒芜上垦辟事宜请除其宿负优复三年又请流民还者官给田契牛种因命兼督理营田山东廵抚之兼督理营田者自鉴始】牟俸【巴县人成化间以副都御史廵抚山东值嵗大饥经理赈济全活数万人大小清河湮塞建议修濬民大称便】陈善【成化间为山东按察司副使张秋扼于运河之衢屡为民患善令民治堤垒石东岸十二里尽南旺湖西岸八十里尽沙河以逹临清植栁数百万株隄以益固】许进【灵宝人成化间以监察御史廵按山东刚正严肃贪汚望风解组减长清等县盐船闸夫草济寜等处滥设夫役赈恤饥荒平反狱囚】刘大夏【华容人治初河决张秋命大夏以右副都御史往治于孙家渡四府营筑长堤亘三百六十里又修筑黄陵冈及张秋沙湾水乃大治工钜而费甚省由是漕运无虞居民免患】王霁【上海人治时右佥都御史廵抚山东嵗旱大饥屡疏乞免漕粮临清闸税请改征米济赈先后发米二百七十六万石银三十七万四千两有竒活饥民二百六十三万余人流移复业者万三千八百余户】杨茂元【鄞人治中为山东副使河决张秋命中官李兴等往治茂元奏言中官恣横外戚擅权宜専任都御史刘大夏召兴还朝忤防逮系父老遮道乞还不听】赵璜【安福人正徳七年以右佥都御史廵抚山东时民困于盗璜区画科徭公私便焉有河滩地数百里号膏腴璜募流民使垦而除其租畨僧恃势者奏乞徴税充齐粮帝已许之璜上书立争得免曲阜为贼残破璜请移县就阙里从之】姚镆【慈谿人正徳时为山东左布政使居官不以家累自随舆皆得出入寝所守藏吏以羡金四千进镆正色叱之武宗廵幸镆舟误触帝舟左右以告帝素知镆材畧笑曰是髯翁也释之】黄瓉【仪防人正徳间以都御史廵抚山东节用赈恤值武宗南廵调度有方民恃不扰】孙燧【余姚人任山东按察使明习法律独持宪体朝命三司按归善王虑有他拟檄兵为防燧毅然往不终朝而狱具】许逵【固始人正徳间为山东按察□佥事整饬武定兵备时流贼势盛终不敢入其境】姜洪【广徳人正徳初任山东左布政时流贼猖獗洪饬兵缮守民恃以安】王相【光州人正徳间以监察御史廵按山东入境访除民蠧摘伏如神按临清捕豪官稔恶者数辈付于法为朱寕所诬逮系吏民拥辙号泣】朱节【山隂人嘉靖二年以监察御史廵按山东时兵早相仍矿贼窃发节亲率军士捜捕尽絶以劳疾卒官】陈沂【鄞人嘉靖间迁山东左参政按视沂莒滕费诸州县察其灾伤为发帑市牛给民垦艺寛其租又蠲除种马还木诸徭民获苏息尝遇张璁于徳州璁谓曰行当召公沂谢曰齐民困甚茍行沂恤灾之疏胜受徳也】王世贞【太仓人嘉靖中山东兵备副使青州多豪民巨盗有司不能制世贞集强壮教之射严行保甲又令州邑画地为界使义官统之定捕盗赏罚之格于顔神镇筑城为卫行之期年盗尽解散】赵彦【肤施人天启间廵抚山东值妖寇徐鸿儒作乱陥邹滕诸州县彦讨平之东省获安】劳永嘉【石门人崇祯初为山东按察使时新城防永嘉急檄州县缮城郭备器械众志以固论保障功转布政使时兵火逃亡呼庚转急永嘉调度有方饷得不絶擢登莱廵抚】蔡懋徳【昆山人崇祯时守济南道进按察使持谳平允狱讼襄息】徐从治【海盐人崇祯间以右副都御史廵抚山东登州防与登莱廵抚谢琏同入莱州固守贼尽鋭来攻从治等多方备御中枢惑于浮议命主事张国臣往抚贼从治三上疏力言贼不可抚状不报阅兵城上为飞礟击死】邓谦【孝感人崇祯时官山东督粮参议济南城溃谦战于城上与季父有正同死母莫氏亦不食死赠光禄丞又盐运使灌阳唐世熊亦死之】张秉文【桐城人崇祯时为山东布政使济南围急秉文与廵按宋学洙等分门死守昼夜不解甲城破偕其妻方氏妾陈氏投水死赠太常卿】宋学洙【长洲人崇祯时廵按山东　大兵南下学洙方廵章邱闻警疾驰入济南曰此省防地藩封在焉守备单弱乃尔吾死是城必矣兵薄城下学洙守南门城破死之】
　　本朝徐大用【奉天人初任莱州守秩满即以参议道分守莱州顺治十年胶州总兵官海时行素骄塞奉调南征大用监其军时行嗾兵为逆逼大用同入海大用不从遂遇害】施闰章【宣城人顺治十三年任提学佥事以名教自任开讲明湖之上东省士风为之丕变】祖泽溥【奉天人顺治十八年总督山东土寇于七聚众据栖霞之锯齿牙山官兵莫敢入泽溥身先士卒一日之内克其三寨贼众悉降乃相度机宜分兵戍守登莱以寜】蒋国柱【镶白旗汉军顺治十八年以副都御史廵抚山东自明季重敛之余粮有包荒役有杂国柱一切奏除之民困以苏】郎永清【正黄旗汉军初任东昌道值　禁旅南征东昌为水陆冲要输挽特繁永清多方调度兵民无不辑协歴官布按二司康熙中至本省廵抚在东省四十年颇着劳绩】靳辅【镶黄旗汉军康熙十六年以兵部尚书总督河道时骆马湖水势横决运船商舟颇罹其害辅请开新河以避其险其效颇騐着有治河方畧一书】徐旭龄【钱塘人康熙二十二年廵抚山东甫下车劾贪墨数人吏治肃清禁漕粮收兑之弊革河夫佥之扰豪猧望风敛迹】宋荦【商邱人康熙二十六年任山东按察使东省命案最繁率多轻生驾害荦令州县騐实立案必防及唆讼之人尽法绳之刁风顿息嵗歉运家粟以助赈东人徳之】佛论【正白旗满洲人康熙二十八年廵抚山东时东省吏治颇有因循佛论整纲饬纪肃然一变】张鹏翮【遂寜人康熙三十九年任河道总督节浮冐汰冗员恤工役经理河道者十年境内多沐其惠】张伯行【仪封人康熙四十二年任济寜河道操履清劲以不欺为本所着居济一得十卷举凡疏濬宣泄之宜古今同异之辨讨论详备司河务者每资考镜焉】赵申季【武进人康熙四十五年提督山东学政清亷谨恪苞苴请托皆不至其门校文必亲自点勘夜漏非三下不休体素羸竟以疾卒官】黄叔琳【大兴人康熙四十八年提督山东学政修复济南之白雪青州之松林两书院乂防诸生之尤者入书院督课之迁去后士民祀之于松林书院以次宋贤王曽等十三人之后】陈鹏年【长沙人康熙六十年任河道总督时武陟口屡塞屡决鹏年亲诣河干立风雪中监工筑岸工竣竟以劳卒官赐祭塟】嵇曽筠【无锡人雍正五年以河南副总河兼管东省河工七年总督河道除曹单徭河陋规核定运河夫役工食需用土方以取土近逺估定工价人皆便之】










　　钦定大清一统志卷一百二十五
&lt;史部,地理类,总志之属,大清一统志,济南府图&gt;
&lt;史部,地理类,总志之属,大清一统志,济南府图&gt;
&lt;史部,地理类,总志之属,大清一统志,济南府表&gt;
&lt;史部,地理类,总志之属,大清一统志,济南府表&gt;
&lt;史部,地理类,总志之属,大清一统志,济南府表&gt;
&lt;史部,地理类,总志之属,大清一统志,济南府表&gt;
&lt;史部,地理类,总志之属,大清一统志,济南府表&gt;
&lt;史部,地理类,总志之属,大清一统志,济南府表&gt;
&lt;史部,地理类,总志之属,大清一统志,济南府表&gt;
　　钦定四库全书
　　钦定大清一统志卷一百二十六
　　济南府【为省冶东西距三百六十里南北距二百八十里东至青州府临淄县界二百五十里西至东昌府髙唐州界一百十里南至泰安府泰安县界一百四十里北至武定府商河县界一百四十里东南至青州府博山县界二百三十里西南至东昌府茌平县界一百三十里东北至武定府惠民县界一百八十里西北至直河间府景州界三百里自府治至　京师八百里】
　　分野天文虚危分野元枵之次
　　建置沿革禹贡青州之域周为齐地秦属齐郡汉初分置济南郡文帝十六年为济南国【西南境为济北国西北境为平原郡东南境为千乘郡地】景帝二年国除为郡后汉建武十五年复为济南国三国属魏晋曰济南郡宋元嘉九年侨置冀州【北境属魏】后魏皇兴三年改曰齐州隋开皇初郡废大业初改为齐郡唐武徳元年复曰齐州二年置总管府贞观元年府罢七年又置都督府天寳初改曰临淄郡五年复曰齐郡乾元初复曰齐州属河南道【唐书方镇表干宁二年置武肃军防御使天复元年罢】五代因之宋初曰齐州济南郡治平二年置兴徳军节度政和六年升为济南府属京东东路【宋史地理志至道三年属京东路熙寜七年分属西路元丰五年仍属东路】金曰济南府属山东东路元为济南路明洪武初复曰济南府九年为山东布政使司治
　　本朝为山东省治领州一县十五
　　厯城县【附郭东西距一百十里南北距一百五十里东至章邱县界九十里西至长清县界二十里南至泰安府泰安县界一百里北至济阳县界五十里东南至章邱县界九十里西南至长清县界七十里东北至章邱县界一百里西北至齐河县界四十里战国齐厯下邑汉置厯城县属济南郡后汉属济南国晋初因之永嘉后为济南郡治宋元嘉九年又侨置冀州治此后魏为齐州济南郡治隋为齐郡治唐为齐州治宋为济南府治金因之元为济南路治明复为济南府治　本朝因之】章邱县【在府东一百十里东西距四十里南北距一百三十里东至邹平县界二十里西至厯城县界二十里南至泰安府莱芜县界九十里北至济东县界四十里东南至淄川县界六十里西南至厯城县界九十里东北至邹平县界四十里西北至济阳县界七十里汉置阳邱菅二县俱属济南郡后汉省阳邱晋又省管北齐天保七年徙置髙唐县于此隋开皇十六年改曰章邱属齐郡唐武徳二年属谭州贞观元年属齐州宋景徳三年置清平军熙宁三年军废仍为县属济南府金因之元属济南路明属济南府　本朝因之】邹平县【在府东一百六十五里东西距四十五里南北距八十里东至长山县界十里西至章邱县界三十五里南至淄川县界二十里北至武定府青城县界六十里东南至长山县界十二里西南至章邱县界三十三里东北至青州府髙苑县界八十里西北至齐东县界四十里汉置梁邹邹平二县属济南郡后汉属济南国晋省宋武帝于故梁邹县侨置平原郡丹领平原县后魏曰东平原郡隋开皇初郡废十八年改平原县曰邹平属齐郡唐武徳元年属邹州八年属谭州贞观元年属淄州景龙元年分置济阳县并属淄州元和十五年省济阳宋景徳元年移邹平治济阳县废县仍属淄州金因之元至元二年分属济南路明属济南府　本朝因之】淄川县【在府东少南二百二十里东西距八十五里南北距七十里东至青州府益都县界三十五里西至章邱县界五十里南至青州府博山县界三十里北至长山县界四十里东南至益都县界四十五里西南至泰安府莱芜县界三十里东北至益都县界三十五里西北至长山县界四十五里汉置般阳县属济南郡后汉属齐国晋属乐安国太康后省宋武帝侨置清河郡元嘉五年并置贝邱县属马后魏曰东清河郡北齐郡废隋开皇十六年于贝邱县置淄州十八年改县曰淄川大业初州废属齐郡唐武徳元年复置淄州天寳元年改曰淄川郡乾元元年复曰淄州属河南道宋属京东东路金属山东东路元中统五年升淄州路总管府至元二年改淄莱路二十四年改曰般阳路明洪武初为般阳府九年降为淄川州属济南府十二年又降州为县　本朝因之】长山县【在府东一百九十里东西距五十五里南北距五十五里东至青州府临淄县界四十里西至邹平县界十五里南至淄川县界三十里北至新城县界二十五里东南至青州府益都县治一百四十里西南至厯城县治二百十里东北至青州府博兴县治九十里西北至齐东县治九十里齐于陵邑汉置于陵县属济南郡为都尉治后汉属济南国晋省宋武帝侨立武强县并置广川郡后魏因之北齐天保七年改广川为东平原郡隋开皇初郡废十八年改县曰长山属齐郡唐武徳元年属邹州八年州废属淄州五代宋金因之元属般阳路明洪武十二年改属济南府　本朝因之】新城县【在府东北二百十六里东西距四十六里南北距二十六里东至青州府临淄县界四十里西至长山县界六里南至长山县界一里北至青州府髙苑县界二十五里东南至青州府博兴县界五十里西南至长山县界三里东北至青州府博兴县界五十里西北至长山县界三十里汉置髙苑县属千乗郡后汉属乐安国晋为乐安国治刘宋省自隋至金为长山髙苑二县地元太宗时始以长山县之驿台地置新城县属般阳路明洪武十二年改属济南府　本朝因之】齐河县【在府西四十里东西距七十一里南北距八十一里东至长清县界一里西至东昌府髙唐州界七十里南至长清县界一里北至临邑县界八十里东南至长清县界半里西南至长清县界三十里东北至济阳县界七十里西北至禹城县界四十里春秋祝阿地汉祝阿县地唐为禹城县地宋置耿济镇仍属禹城金大定八年始分置齐河县属济南府元至元二年改属徳州明初还属济南府　本朝因之】齐东县【在府东北一百五十里东西距六十里南北距四十一里东至武定府青城县界二十五里西至济阳县界三十五里南至章邱县界四十里北至武定府惠民县界一里东南至邹平县界四十里西南至厯城县界五十里东北至青城县界二十里西北至济阳县界三十里汉邹平朝阳二县地唐宋为邹平县地金置齐东镇元宪宗二年始改镇置县属河间路三年属济南路至元二年还属河间路明洪武初仍属济南府　本朝因之】济阳县【在府东北七十里东西距一百四十里南北距六十五里东至齐东县界八十里西至禹城县界六十里南至厯城县界二十五里北至武定府商河县界四十里东南至章邱县界一里西南至齐河县界八十里东北至武定府惠民县界六十里西北至临邑县界六十里春秋齐着邑汉置着县属济南郡后汉晋宋魏皆因之北齐省隋唐为临济县地宋为章邱县地金初析章邱临邑二县地置济阳县属济南府元明不改　本朝因之　按着县前汉宋置俱作着魏志作蓍顔师古汉书注云韦昭误为蓍龟之蓍则从着是又晋志济南郡无着县表列晋着县据魏志二汉晋属文也】禹城县【在府西北一百十里东西距七十里南北距七十里东至济阳县界四十里西至平原县界三十里南至齐河县界二十五里北至陵县界四十五里东南至齐河县治七十里西南至东昌府髙唐州界六十里东北至临邑县界三十五里西北至平原县治七十里春秋齐髙唐辕二邑汉置髙唐瑗二县属平原郡后汉省瑗县晋废髙唐入祝阿县唐初移祝阿县于此属齐州天寳元年改曰禹城宋属济南府金因之元至元二年改属曹州明洪武二十年属济南府　本朝因之】临邑县【在府北一百四十里东西距四十里南北距六十里东至武定府商河县界二十里西至陵县界二十里南至齐河县界四十里北至徳平县界二十里东南至济阳县界四十里西南至禹城县界五十里东北至商河县界四十五里西北至陵县界十五里春秋齐隰邑汉置漯隂县属平原郡后汉因之晋省宋孝建二年侨立临邑县于此属魏郡后魏属东魏郡隋属齐郡唐武徳元年属谭州贞观元年还属齐州宋属济南府金因之元太宗七年割属河间路宪宗三年还属济南至元二年复属河间明洪武初属济南府　本朝因之】长清县【在府西南七十里东西距一百里南北距一百五里东至厯城县界四十里西至东昌府茌平县界六十里南至泰安府肥城县界七十里北至齐河县界三十五里东南至泰安府泰安县界一百十里西南至泰安府平隂县界五十里东北至厯城县界五十里西北至禹城县界六十里春秋齐卢邑汉置卢县文帝二年置济北国于此武帝后二年国除属泰山郡为都尉治后汉永元二年复置济北国治卢晋宋因之后魏分属太原郡北齐郡县俱废隋开皇十四年改置长清县属济北郡唐初属济州天寳十三载属齐州宋金因之元至元二年改属泰安州明初属济南府】
　　【本朝因之】陵县【在府西北二百里东西距八十里南北距四十七里东至武定府商河县界七十五里西至徳州界五里南至平原县界十八里北至徳州界二十二里东南至临邑县界四十里西南至平原县界二十里东北至徳平县界四十里西北至徳州治七十里汉置安恵县属平原郡后汉因之晋属渤海郡后魏太和中于县置安徳郡寻罢中兴中复置隋开皇初郡废九年于县置徳州大业初改为平原郡唐武徳四年复置徳州并置总管府贞观元年府罢天寳元年复曰平原郡乾元元年复曰徳州属河北道元和四年于州置保信军节度五年罢宋曰徳州平原郡属河北东路金曰徳州属山东西路元亦曰徳州初属东平路至元中改属济南路明洪武初省安徳县入州永乐七年改陵县为徳州而以故州为陵县属济南府　本朝因之】徳州【在府西北二百六十里东西距一百三里南北距六十里东至陵县界六十八里西至直河间府故城县界三十五里南至东昌府恩县界四十里北至河间府景州界二十里东南至平原县界四十里西南至河间府故城县界十三里东北至河间府吴桥县界二十里西北至河间府景州界三十里禹贡兖州之域古有鬲氏之地汉置鬲县属平原郡后汉为侯国晋亦曰鬲县后魏初属渤海郡后属安徳郡北齐省入安徳隋开皇六年改置广川县于此十六年又分置将陵县仁夀初改广川曰长河皆属平原郡唐皆属徳州五代周省长河县入将陵宋景祐元年移将陵治长河镇改属永静军金属景州元宪宗三年割属河间路寻升为陵州至元二年复为县三年复为州明洪武初复降为县属济南府永乐七年改徳州为陵县以故陵城为徳州　本朝因之】徳平县【在府北二百五里东西距七十里南北距五十五里东至武定府惠民县界三十里西至徳州界四十里南至临邑县界三十里北至直河间府寜津县界二十五里东南至武定府商河县界三十里西南至陵县界三十里东北至武定府乐陵县界二十五里西北至河间府吴桥县界四十五里汉置平昌侯国属平原郡后汉曰西平昌县晋因之后省后魏太和二十二年复置平昌县属渤海郡熙平中属乐陵郡天平初分属东安徳郡北齐郡废仍属平原郡隋因之唐属徳州太和二年割属齐州三年还属徳州五代后唐改曰徳平宋熙宁六年省为镇入安徳元符二年复置属徳州金元因之明属济南府】
　　【本朝因之】平原县【在府西北一百八十里东西距五十五里南北距八十里东至禹城县界四十里西至东昌府恩县界十五里南至东昌府髙唐州界五十里北至徳州界三十里东南至禹城县界四十里西南至东昌府夏津县界五十里东北至陵县界二十五里西北至徳州界三十里战国齐赵之境属平原邑汉置平原县并置平原郡治焉属青州后汉建安十八年以郡属冀州晋因之后魏置东青州寻与郡俱废省县入鬲太和二十一年复置属渤海郡中兴中属安徳郡隋属平原郡唐属徳州宋金元明不改　本朝属济南府】
　　形势南有泰山之固北有渤海之利【史记髙祖纪】凭负山海擅利鱼盐【杜佑道典】东接临淄之饶西阻济河之险众泉竞出而滙流于南北五郡分列而通道于东西古齐之名区东齐之首郡【郑樵通志】
　　风俗俗多织作士务功名【汉书地理志】多才力重许可能辛苦【唐杜牧集】故为文学之国然亦以朋比夸诈见于习俗【宋曾巩齐州诗序】济南人敦厚阔达多大节【元程文海遂开堂记】
　　城池济南府城【旧土筑周十二里有竒门四池广五丈明洪武四年甃以砖石城之北门上有楼曰防波本朝乾隆十三年】
　　【圣驾东巡登此有御制防波楼诗】章邱县城【旧土筑周六里门四池广二丈明万厯六年甃石】邹平县城【周四里门四池广二丈二尺元至元十二年筑明万厯八年甃石　本朝乾隆三十二年修】淄川县城【周五里门四濠广一丈五尺明崇祯九年甃石　本朝顺治四年修】长山县城【周四里门四池广二丈七尺宋旧址明万厯三十六年重筑】新城县城【周五里门四池广二丈明成化中重筑万厯七年甃以砖】齐河县城【周四里门四池广一丈金大定八年修本朝乾隆三十二年间复修】齐东县城【周五里门六濠广七尺明成化中修筑】济阳县城【周四里门三濠广丈余金旧址明万厯四年甃以砖】禹城县城【旧土城周九里有竒门四池广一丈四尺明万厯七年増筑并设防城堤　本朝乾隆三十二年改筑砖城】临邑县城【周九里有竒门四池广二丈二尺宋旧址明万厯七年甃以石　本朝顺治九年増修】长清县城【周四里有竒门四池广二丈五尺宋旧址明成化中甃石本朝顺治六年修】陵县城【周八里有竒门四池广三丈四尺明嘉靖三十一年筑　本朝康熙七年修】徳州城【周十里有竒门五池广五丈明洪武中筑外有罗城延袤二十里明正徳六年筑】徳平县城【周三里门三池亷四尺明正徳中増筑外城周六里门四池广二丈　本朝康熙十一年修】平原县城【周五里有竒门四池广二丈元旧址明万厯中甃砖　本朝康熙十年修乾隆三十二年复修】
　　学校济南府学【在府治西北宋熙宁间建明成化间増修　本朝康熙二十四年重修入学额数二十八名】厯城县学【在府治东北旧在县治东明成化间迁今地　本朝康熙二十一年修入学额数二十名】章邱县学【在县治西南宋嘉祐五年建　本朝屡加修葺入学额数二十名】邹平县学【在县治东南元至元七年中建　本朝屡修入学额数十五名】淄川县学【在县治西南元至元中建　本朝康熙四年修入学额数十五名】长山县学【在县治东宋绍兴间建元张养浩有记　本朝屡修入学额数十五名】新城县学【在县治东元大徳十年建　本朝康熙十九年二十七年屡修入学额数十五名】齐河县学【在县治东明洪武初建　本朝顺治十三年重修入学额数十二名】齐东县学【在县治东元大徳间建　本朝康熙二十三年重修入学额数十五名】济阳县学【在县治西南金大定间建元赵孟頫有记本朝康熙五十八年修入学额数十二名】禹城县学【在县治东元至元中建有朱子所书耕云钓月石刻在内　本朝屡修入学额数十二名】临邑县学【在县治东南宋崇寜初建　本朝顺治康熙间屡加修葺入学额数十二名】长清县学【在县治东南宋天禧二年建　本朝屡加修葺入学额数十五名】陵县学【在县治南元至元中建　本朝康熙十二年修入学额数十二名】徳州学【在州治北旧在州治西南明洪武中迁今地正统间修学于东庑下掘得石碑曰董子读书处　本朝屡加修葺入学额数十五名又卫学十五名】徳平县学【在县治南元至元间重建有汉弥衡鲁夫子碑文　本朝屡修入学额数十二名】平原县学【在县治南境宋明道中建　本朝屡修入学额数十五名】泺源书院【在府城内　本朝雍正十一年建振英书院亦在府城内康熙五十七年建又章邱县阳邱书院康熙三十五年建淄川县般阳书院康熙三十一年建新城县崔公书院乾隆十九年建徳州繁露书院乾隆十八年建其余各州县俱设有义学　按厯城县旧有闵子书院在县东五里闵子墓前元天厯间建厯山书院在县西趵突泉之东明万厯中建邹平县旧有伏生书院在县东十八里元建范文正公书院在旧东南长白书院在县东十里俱明建】
　　户口【四百六十三万八千九百七十一丁】
　　田赋【田地共十万九千七百九十三顷九十七亩二分五厘零额防地丁银五十七万二千五百九两八钱三分一厘麦改米一万三千二十七石五升四合零米一十五万二千五百八十四石三斗七升八合零】
　　山川厯山【在厯城县南五里郦道元水经注厯城南对山山上有舜祠舜耕厯山亦云在此山下有大穴谓之舜井抑亦茅山禹井之比矣乐史太平寰宇记厯山在县南五里一名舜耕山于钦齐桒又名千佛山乾隆十三年圣驾经此有】
　　【御制千佛山诗】庙山【在厯城县东界太平寰宇记在厯城县东七十里因舜庙得名元好问济南行记作妙山】龙山【在厯城县东七十里旧志有妙真寨宋木李全据济南其妻杨妙真所居故名】匡山【在厯城县西魏书地形志厯城有匡山齐乗奎山北有匡山世传太白读书于此又北曰粟山】函山【在厯城县南二十里一名玉函山段成式酉阳杂俎齐郡函山冇乌足青嘴赤黄素翼绛颡名王母使者昔汉武登此山得玉函长五寸帝下山玉函忽化为白鸟飞去世传上有王母药函常令鸟守之府志又名卧佛山上有碧霞殿路有十八盘】仙台山【在厯城县南四十里产羊肝石花板石又有仙台岭世传汉武于此望祀蓬莱岛】康王山【在厯城县南五十里上有太甲陵】卧虎山【在厯城县南五十里岱北诸谷之水至山下始合论者以此为山川之鎻钥】石固寨山【在厯城县南五十里南有凤凰山东有虎山西有丁公岭山居其中颇为险固昔人尝置寨于此故名】黄台山【在厯城县北八里魏书地形志厯城有黄台山】鹊山【在厯城县北二十里滦口镇亦名防山魏书地形志临邑有鹊山隋书地理志厯城有鹊山齐乗王绘李白诗注云扁鹊炼丹于此故名旧志大清河流于其东名防山湖上有防山亭古有防山院乾隆十三年圣驾东巡有】
　　【御制鹊山诗】龙洞山【在厯城县东南三十里上有东西二洞王存九域志此山禹所尝登亦名禹登山齐乗山如重甗西洞透深一里许秉火可入东洞在万仭絶壁之上洞口釡鬵尚存烟火之迹如墨昔人避兵引絙以上有翠屏岩独秀峰三秀峰峰侧龙祠郡邑祷雨极应】奎山【太平寰宇记在厯城县西南十五里三齐记殷时有道士隠此野火四发道士祈天即雨今人遇旱烧山祷雨多应】黄山【在厯城县西南六十里齐乗山周如城岱隂诸谷之水奔流至山西滙为池围数亩不溢至山北而伏流即渇马崖也至府城西南而复出为趵突泉】华不注山【在厯城县东北春秋成公二年战于鞍齐师败绩逐之三周华不注魏书地形志厯城有华不注山水经注济水又东北迳华不注山虎牙桀立孤峰特拔青崖翠发望同点黛下有华泉李吉甫元和郡县志华不注山一名华山在厯城县东北十五里太平寰宇记一名金舆山齐乗左传师至子靡笄之下丑父使公下如华泉取饮则此山亦名靡笄伏琛齐记不读如跗与诗鄂不韩韡之不同谓花蒂也言此山孤秀如花跗之着于水也乾隆十三年】
　　【圣驾东巡有　　御制华不注山诗】九里山【在厯城县东北九里相传韩信破齐厯下尝驻军于此】鲍山【在厯城县东北三十里隋书地理志厯城有鲍山明统志山下有鲍城】药山【在厯城县西北十二里齐乗粟山北有药山山产阳起石旧志上有九峰并列本草谓山无积雪草木常青葢有阳气蒸郁使然其南又有鞍山相传晋师伐齐战于鞍即此】龙盘山【在章邱县南二十八里隋书地理志章邱有龙盘山元和郡县志山在县南二十五里太平寰宇记山南属全节北属章邱两县中分周初有神龙潜此故名】乐盘山【在章邱县南二十七里太平寰宇记山有乐盘城三齐记云即齐孝王兴阳邱侯钱送地】东陵山【在章邱县南十五里隋书地理志章邱有东陵山元和郡县志在县南二十八里庄子曰盗跖死于东陵之上太平寰宇记山南有盗跖冢旧志亦名跖山】湖山【在章邱县南五十里有南北中三麓明统志下有小山俗名一品山祷雨多应】女郎山【在章邱县东南七里水经注阳邱城南有女郎山山上有神祠俗谓之女郎祠齐乗一名小田山齐记章亥有三女弱死葬此有三阳洞俗云有子张墓】鸡山【在章邱县西南四十里魏书地形志卫国有鸡山隋书地理志厯城有鸡山水经注巨合水出鸡山西北太平寰宇记昔有神鸡晨鸣于此之获一石洁白如玉因名】危山【在章邱县西南四十里太平寰宇记县东北二里危山之顶有平陵王墓县志今人呼为铁墓】亭山【在章邱县西南六十里元和郡县志亭山县本汉平陵县宋卫国县开皇六年改县南有亭山因以为名】冶山【在章邱县西南六十里唐时治铁于此故名】赵山【在章邱县西南六十里山有四峰对峙下可通行俗名四门山其西为虎山积石巉岩状若虎踞山半有拔注泉下有浆水泉】虎门山【在章邱县西南六十里石崖中断若门故名】宿山【在邹平县西十里圆峰孤立九龙山绕其西南旧志下有古店行旅止宿故名】长白山【在邹平县南二十里东北属长山北属邹平折而西属章邱南则淄川盘绕四县抱朴子长白泰山之副岳绣江发源于此魏书辛子馥传长白山连接三齐多有盗贼子馥受使检覆因辨山谷要害宜立镇戍之所隋书地理志章邱有长白山元和郡县志长白山髙二千九百丈周回六十里相传陈仲子夫妻所也太平御览以山中云气长白故名齐乗山阿有醴泉寺相传志公卓锡之地宋范文正公读书寺中有上下二书堂在黉堂岭防仙峰下皆宋代所建明统志长白山在长山县西南三十里又名防仙山山下有峯孤秀盘郁独压众山县志长白山西南防仙一峯最髙登山之道南由大峪书堂北由鲁家泉风门道近顶五里许峭立险仄非攀援不能上转而南下有宣风洞上书堂范公泉其侧为猫头峰前为狻猊峰南向东转其隂为罗圏峪又东南为摩诃顶自罗圏峪委折而东有超壑峪种金顶劈尖顶桃花峪水尖顶此长白之南嶂也其北嶂自防仙东则为老人峰又东为锻砧峰当县治正南十三里其南则印台山也西嶂之间为大峪峪有象山其劈尖顶之北有南石户顶北石户顶有滴水崖玩湖顶下为鲁家泉有徐郭洞一名玉泉洞去县八里】太湖山【在邹平县东南二十里接长山县界齐乗长白山西南有太湖山】黄山【在邹平县东南三里土色多黄故名魏书地形志平原有黄山府志山半有翠微亭山麓为遐景亭元大徳中处士安仁甫所筑】于兹山【在邹平县东南十里三峯列秀当大路之口旧有于兹仙翁祠今废】富相山【在邹平县西南五里一名贺家山下有贺家村故名山不甚髙树木繁茂杏花柿叶徧满山谷西有乳泉邑人取以酿酒又有景相公山在县西南三里以下有景范墓得名】九龙山【在邹平县西南十五里齐乗谓之哑妇山旧志山北有九峯如联珠六七峰之间名哑妇口或称隘阜口山路险狭穿凿而成】凤凰山【在邹平县西南三十五里东有雕窝峪西有迦峪】梓桐山【在淄川县东十里后有垒圜洞亦名鬼谷旧传鬼谷子居此洞西有王樵兰室其东曰吉磨山出磨石山上有石碌井】冲山【在淄川县西三十五里】笠山【在淄川县南十五里又有大堆山在县南二十五里】万山【在淄川县南三十五里以羣山环统其左右故名】浮山【在淄川县北二十里旧志豊水薄其下逺望之如浮水上】淄山【在淄川县东南三十里又有西谷山在县东南四十里】摘星山【在淄川县东南四十里山形髙耸故名】原山【在淄川县东南七十里接青州府益都县界汉书地理志莱芜原山淄水所出元和郡县志山去淄川县六十里齐乗一名岳阳山跨淄川益都两县界县志在县南九十里西去莱芜七十里】昆仑山【在淄川县西南二十里山形如毂轮又有三台山亦在县西南二十里】甲山【在淄川县西南三十里水经注萌水出西南甲山县志旧名祝山】虎山【在淄川县西南三十里又有瑚山在县西南三十里凤凰山箕山在县西三十里】黉山【在淄川县东北十里即古黄山接章邱邹平二县界水经注徳防水出昌国黄山太平寰宇记黉山相传郑康成注诗书栖迟于此上有古井不竭独生细草叶似薤谓之书带草】焕山【在淄川县西北十里旧志上有烟大台】明山【在淄川县西北二十五里即古萌山萌水所经山下有水澄澈见底故名】卧牛山【在长山县东六十里】米山【在长山县南三十里县志相传齐桓公积土于此为虚粮以示敌故名】花山【在新城县东南四十里土崖无石原谷绣错逺望如莲花故名】四角山【在新城县东南四十五里元史哈喇布哈传尝以事至益都于四脚山下置广兴商山二治葢即此山其后讹脚为角也　哈喇布哈旧作合刺普华今译改】马公山【在新城县东南四十五里山下有一亩石周一里不生草木天欲雨则云气蔚然】罗山【在新城县东南五十里状如罗城】商山【在新城县东南五十里跨益都临淄县界亦名铁山晋书慕容徳载记立冶于商山置盐官于乌帝泽以广军国之用魏书食货志崔亮言南青州苑烛山齐州商山并是往昔铜官旧迹见在并宜开铸太平寰宇记商山在淄川县北七十里有铁矿古今铸焉旧志山前有盘龙岭后有铁牛峰左有金山祠右有莲洞絶顶有炉神祠旁有圣水泉】吴公山【在新城县东南六十里】太子山【在长清县东七里又有崛山在县东三十里】通明山【在长清县东六十里旧名屏风山峭壁中有石孔日光东西通明因改今名】青崖山【在长清县南四十里冈峦绵亘崖谷常青故名有南沙河水与七仙白石诸泉合流其下宋嘉定十三年金长清令严实聚众结砦于此稍西北曰五峰山冈峦还相合泉石甚胜】隔马山【在长清县南六十里魏书地形志山荏县有隔马山元和郡县志隔马山在县东南三十五里左传宿沙卫杀马于隘以塞道即此齐乗玉符山西为隔马山山东北曰神林有隔马神君祠祠南一潭清澈如鉴嵗旱祷雨辄应】崮山【在长清县东南三十里乾隆二十二年二十七年三十六年圣驾南巡经此俱有】
　　【御制崮山诗】鸡鸣山【在长清县东南八十里】方山【在长清县东南九十里亦名灵岩山水经注玉水西北流经玉符山齐乗府西南龙洞山西南有方山在长清县界疑即水经注之玉符山也旧志上有六泉曰黄龙甘露独孤双鹤卓锡石龟皆甘洌下有灵岩寺为济南名刹厯代题咏甚多　本朝乾隆二十二年建有　行宫二十七年三十年四十五年四十九年】
　　【圣驾南巡驻此俱有】
  </div>
  <div class="pagination">
   <a href="大清一统志_page67.html">
    上一页
   </a>
   <span>
    ...
   </span>
   <a href="大清一统志_page63.html">
    63
   </a>
   <a href="大清一统志_page64.html">
    64
   </a>
   <a href="大清一统志_page65.html">
    65
   </a>
   <a href="大清一统志_page66.html">
    66
   </a>
   <a href="大清一统志_page67.html">
    67
   </a>
   <span class="current-page">
    68
   </span>
   <a href="大清一统志_page69.html">
    69
   </a>
   <a href="大清一统志_page70.html">
    70
   </a>
   <a href="大清一统志_page71.html">
    71
   </a>
   <a href="大清一统志_page72.html">
    72
   </a>
   <a href="大清一统志_page73.html">
    73
   </a>
   <span>
    ...
   </span>
   <a href="大清一统志_page69.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
