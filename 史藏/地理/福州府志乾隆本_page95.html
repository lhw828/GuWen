<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 95 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 95 页/共 388 页</h1>
    <div class="content">　　宋端宗，驻福州，本封吉王，非封本郡，例不入表，惟依《宋史》附其事于后。
　　明聿键，入福州，本封唐王，非封本郡，例不入表，惟依《明史》附其事于后。
　　按《三山志》：有晋孔坦封晋安男，宋沈庆之封晋安郡公，齐宝夤封晋安郡王。诸志因之。考《晋书》：“坦，孔愉从子，封晋陵男，非晋安也。”庆之本传：“始封南昌县公，孝建元年改封始兴郡公，并不封晋安郡。”《齐书》：“宝夤初封建安，后改鄱阳，以为晋安，亦非。旧志俱误，今并削之。”
　　　　汉
　　闽越王无诸及越东海王摇者，其先皆越王勾践之后也，姓驺氏。秦已并天下，皆废为君长，以其地为闽中郡。及诸侯畔秦，无诸、摇率越归鄱阳令吴芮，所谓鄱君者也，从诸侯灭秦。当是之时，项籍主命，弗王，以故不附楚。汉击项籍，无诸、摇率越人佐汉。汉五年，复立无诸为闽越王，王闽中故地，都东冶。孝惠三年，举高帝时越功，曰：“闽君摇功多，其民便附。”乃立摇为东海王，都东瓯，世俗号为东瓯王。后数世，至孝景三年，吴王濞反，欲从闽越，闽越未肯行，独东瓯从吴。及吴破，东瓯受汉购，杀吴王丹徒，以故皆得不诛，归国。吴王子子驹亡走闽越，怨东瓯杀其父，常劝闽越击东瓯。至建元三年，闽越发兵围东瓯，东瓯食尽，困，且降，乃使人告急天子。天子问太尉田蚡，蚡对曰：“越人相攻击，固其常，又数反覆，不足以烦中国往救也。自秦时，弃弗属。”于是中大夫庄助诘蚡，曰：“特患力弗能救，德弗能覆，诚能，何故弃之?且秦举咸阳而弃之，何乃越也!今小国以穷困来告急天子，天子弗振，当安所告诉?又何以子万国乎?”上曰：“太尉未足与计。吾初即位，不欲出虎符，发兵郡国。”乃遣庄助以节发兵会稽，会稽太守欲距不为发兵。助乃斩一司马，谕意指，遂发兵浮海救东瓯。未至，闽越引兵而去，东瓯请举国徙中国，乃悉举众来，处江、淮之间。至建元六年，闽越击南越，南越守天子约，不敢擅发兵击，而以闻。上遣大行王恢出豫章，大农韩安国出会稽，皆为将军。兵未逾岭，闽越王郢发兵距险。其弟余善与宗族谋，曰：“王以擅发兵击南越，不请，故天子兵来诛。今汉兵众强，今即幸胜之，后来益多，终灭国而止。今杀王以谢天子，天子听罢兵，固一国完；不听，乃力战，不胜，即亡入海。”皆曰：“善。”即钅从杀王，使使奉其头致大行。大行曰：“所为来者诛王，今王头至，谢罪，不战而耘，利莫大焉。”乃以便宜案兵告大农军，而使使奉王头驰报天子。诏罢两将兵，曰：“郢等首恶，独无诸孙繇君丑不与谋焉。”乃使中郎将立丑为越繇王，奉闽越先祭祀。余善已杀郢，威行于国，国民多属，窃自立为王。繇王不能矫其众持正。天子闻之，为余善不足复兴师，曰：“余善首诛郢，师得不劳。”因立余善为东越王，与繇王并处。至元鼎五年，南越反，东越王余善上书，请以卒八千人，从楼船将军击吕嘉等。兵至揭扬，以海风波为解，不行，持两端，阴使南越。及汉破番禺，不至。是时楼船将军杨仆使使上书，愿便引兵击东越，上曰：“士卒劳倦。”不许，罢兵，令诸校屯豫章、梅岭待命。元鼎六年秋，余善闻楼船请诛之，汉兵临境，且往，乃遂反。发兵距汉道。号将军驺力等为吞汉将军，入白沙、武林、梅岭，杀汉三校尉。是时，汉使大农张成，故山州侯齿将屯，弗敢击，却就便处，皆坐畏懦诛。余善刻“武帝”玺自立，诈其民为妄言。天子遣横海将军韩说出句章，浮海从东方往，楼船将军杨仆出武林，中尉王温舒出梅岭，越侯为戈船，下濑将军出若邪、白沙。元封元年冬，咸入东越。东越素发兵距险，使徇北将军守武林，败楼船军数校尉，杀长吏。楼船将军率钱塘辕终古，斩徇北将军为御儿侯。自兵未往。故越衍侯吴阳前在汉，汉使归谕余善，余善弗听。及横海将军先至，越衍侯吴阳以其邑七百人反，攻越军于汉阳，从建成侯敖，与其率从繇王居股谋，曰：“余善首恶，劫守吾属。今汉兵至，众强，计杀余善自归，诸将傥幸得脱。乃遂俱杀余善，以其众降横海将军。故封繇王居股为东成侯，万户；封建成侯敖为开陵侯，封越衍侯吴阳为北石侯。于是天子曰：“东越狭多阻，闽越悍，数反覆，诏军吏皆将其民徒处江、淮间。东越地遂虚。《史记·东越列传》
　　　　三国吴
　　吴永安元年，孙纟林废吴主亮为会稽王，迎立[HT5，6”SS]瑯琊王休。三年，黜会稽王亮为侯官侯，亮自杀。初，会稽谣言，亮当为天子，而亮宫人告王，祷祀有恶言，故及。《通鉴纲目》
　　　　南朝宋
　　柳元景，字孝仁，河东解人也。孝武入讨元凶，以为谘议参军。即位，以为侍中，领左卫将军，更领军将军，加散骑常侍，封曲江县公。孝建元年，鲁爽反帝，使元景进屯姑熟，既克捷，以本号加开府仪同三司，改封晋安郡公。大明三年，以封在岭南，改封巴东郡，后谋废帝，立义恭，发觉，帝亲率宿卫兵讨之。元景弟车骑司马叔仁欲拒命，元景苦禁之，下车受戮，容色恬然。《南史》
　　晋安王子勋，字孝德，孝武第三子也。大明四年，年五岁，封晋安王。孝武崩，废帝狂凶，前抚军咨议参军何迈谋因帝出为变，迎立子勋，事泄，帝诛迈，遣朱景送药赐子勋死，长史邓琬等奉子勋起兵。明帝定乱，进子勋车骑将军，开府仪同三司。琬等不受命。泰始二年，奉子勋为帝，即伪位于寻阳，年号义嘉。军败，见杀，时年十一。《南史》
　　[HT]周盘龙，北兰陵人也。胆气过人，尤便弓马。宋泰始中，封晋安县子。元徽二年，改封沌阳候。《南史》
　　晋平刺王休祐，文帝第十三子也。孝建二年，年十一，封山阳王。明帝即位，改封晋平王，位骠骑大将军，开府仪同三司，荆州刺史。休祐素无才能，强梁自用，在荆州，民不堪命。帝以休祐贪虐，不可莅人，留之京邑。七年，车驾于岩山射雉，上因遣寿寂之拉杀之，追赠司空，持节侍中都督刺史如故。其年五月，追免休祐为庶人，子宣彦封原丰县侯，未拜，免废。凡十三子，并徙晋平郡。废帝元徽元年，听还都。顺帝升平三年谋反，并赐死。[HT6SS]《宋书》
　　　　齐
　　晋安王子懋，字云昌，武帝第七子也。初封江陵公，永明三年为南豫州刺史。八年，进号镇南将军，撰《春秋例苑》三十卷，奏之，世祖嘉之，敕付秘阁。郁林即位，即本号为大将军，镇寻阳。延兴元年，闻鄱阳、随郡二王见杀，欲起兵赴难，母阮在都，遣书欲密迎上，阮报其兄于瑶之为计，瑶之驰告明帝，于是纂严，遣平西将军王广之、南北讨使军主裴叔业与瑶之袭寻阳，懋不出兵。中兵参军于琳之，瑶之兄也，说叔业请取子懋，从二百人拔刃入斋，使人害之，时年二十三。《南齐书》
　　巴陵隐王宝义，字智勇，明帝长子也，本名明基。建武元年，封晋安郡王，少有废疾，不堪出人间，故止加除授。梁受禅，封谢沐县公，寻封巴陵郡王，奉齐后。天监中薨。[HT6SS]《南齐书》
　　　　梁
　　太宗简文皇帝，讳纲，字世缵，小字亦通，武帝第三子，昭明太子母弟也。天监二年十月丁未，生于显阳殿。五年，封晋安王。大通三年，被徵入朝。四月，昭明太子死，五月立晋安王为皇太子。太清三年，台城陷。五月丙辰，武帝崩。辛巳，太子即皇帝位。《南史》
　　敬皇帝，讳方智，字慧相，小字法真，元帝第九子也。承圣元年，封晋安郡王。绍泰元年秋九月丙午即位。二年冬十月逊位于陈。陈奉帝为江阴王，死于外邸，时年十六。《南史》
　　陈宝应，晋安侯官人也，世为闽中四姓。父羽，有材干，为郡雄豪。宝应性反复，多变诈。梁代晋安数反，累杀郡将。羽初并扇惑合成其事，后复为官军乡导，破之，由是一郡兵权皆自已出。侯景之乱，晋安太守宾化侯萧云以郡让羽。羽年老，但治郡事，令宝应典兵。是时，东境饥馑，会稽尤甚，死者十七八，平民男女，并皆自卖，而晋安独丰沃。宝应自海道寇临安、永嘉及会稽、余姚、诸暨，又载米栗与之贸易，多致玉帛子女。其有能致舟乘者，亦并奔归之。由是大致资产，士众强盛。侯景平，元帝因以羽为晋安太守。高祖辅政，羽请归老，求传郡于宝应，高祖许之。绍泰元年，授壮武将军、晋安太守，寻加员外散骑常侍。二年，封侯官县侯，邑五百户。时东西岭路寇贼拥隔，宝应自海道趋于会稽贡献。高祖受禅，授持节散骑常侍、信武将军、闽州刺史，领会稽太守。世祖嗣位，进号宣毅将军，又加其父光禄大夫，仍命宗正录其本系，编为宗室。并遣使条其子女，无大小并加封爵。宝应娶留异女为妻。侯安都之讨异也，宝应遣取之。又资周迪兵粮，出寇临川。及都督章昭达于东兴南城破迪，世祖因命昭达都督众军，由建安南道渡岭，又命益州刺史领信义太守余孝顷都督会稽、东阳、临海、永嘉诸军自东道会之，以讨宝应，并诏宗正绝其属籍。昭达既克周迪，逾东兴岭，顿于建安。余孝顷又自临海道袭晋安。宝应据建安之湖际，逆拒王师，水陆为栅。昭达深沟高垒不与战，但命军士伐木为排，俄而水盛，乘流放之，突其水栅，仍水步薄之。宝应众溃，身奔山草间，窘而就执，并其子弟二十人送都，斩于建康市。《陈书》
　　晋安王伯恭，字肃之，文帝第六子。天嘉六年封，寻为吴郡太守。陈亡，入长安。大业初，为成州刺史，太常少卿。《南史》
　　　　唐
　　福王绾，顺宗第十五子。贞元二十一年四月壬寅封福王，历魏博节度，拜司空。咸通二年死。纂《新唐书顺宗本纪》及《宗室世系表》
　　　　五　代
　　王审知，字信通，光州固始人也。父恁，世为农。兄潮，为县史。唐末群盗起，寿州人王绪攻陷固始，绪闻潮兄弟材勇，召置军中，以潮为军校。是时，蔡州秦宗权方募士以益兵，乃以绪为光州刺史，召其兵会击黄巢。绪迟留不行，宗权发兵攻绪。绪率众南奔，所至剽略，自南康入临汀，陷漳浦，有众数万。绪性猜忌，部将有才能者，多因事杀之。潮颇自惧，军次南安，潮说其前锋将曰：“吾属弃坟墓、妻子而为盗者，为绪所协尔，岂其本心哉!今绪雄猜，将吏之材能者必死，吾属不自保朝夕，况欲图成事哉!”前锋将大悟，与潮相持而泣，乃选壮士数十人，伏篁竹间，伺绪至，跃出擒之，囚之军中，绪后自杀。绪已见废，前锋将曰：“生我者潮也。”乃推潮为主。是时，泉州刺史廖彦若，为人贪暴，泉人苦之，闻潮略地至其境，而军行整肃，其耆老相率遮道留之。潮即引兵围彦若，逾年克之。光启二年，福建观察使陈岩表潮泉州刺史。景福元年，岩卒，其婿范晖自称留后。潮遗审知攻晖，久不克，士卒伤死甚众。审知请班师，潮不许，又请潮自临军，且益兵。潮报曰：“兵与将俱尽，吾当自往。”审知惧，乃亲督士卒攻破之，晖见杀。是岁，唐即以潮为福建观察使。潮以审知为副使。审知为人状貌雄伟，隆准方口，常乘白马，军中号白马三郎。乾宁四年，潮卒，审知代立。唐以福州为威武军，拜审知节度使，累迁同中书门下平章事，封[HT5，6”SS]瑯琊王。唐亡，梁太祖加拜审知中书令，封闽王，升福州为大都督府。是时杨行密据有江淮，审知岁遣使泛海自登莱朝贡于梁，使者入海覆溺，常十三四。审知虽起盗贼，而为人俭约，好礼下士。王淡，唐相溥之子；杨沂，唐相涉从弟；徐寅，唐时知名进士，皆依审知仕宦。又建学四门，以教闽士之秀者，招来闽中蛮夷商贾。海上黄崎波涛为阻，一夕风雷电震，击开以为港，闽人以审知德政所致，号为“甘棠港”。审知同光三年卒，年六十四，谥曰：忠懿。子延翰立。《五代史》
　　《通鉴纪事本末》：中和四年，黄巢转掠福建，建州人陈岩聚众数千保乡里，号九龙军，福建观察使郑镒奏为团练副使。泉州刺史左厢都虞侯李连有罪，亡入溪洞，合众攻福州，岩击攻之，镒畏岩之逼，表岩自代。壬寅，以岩为观察使。岩为治有威惠，闽人安之。光启元年秋八月，王绪至漳州，以道险粮少，令军中无得以老弱自随，犯者斩，唯王潮兄弟扶其母董氏，崎岖从军。绪召潮等责之曰：“军皆有法，未有无法之军。汝违吾令而不诛，是无法也。”三子曰：“人皆有母，未有无母之人，将军奈何使人弃其母。”绪怒，命斩其母。三子曰：“潮等事母如事将军，既杀其母，安用其子，请先母死。”将士皆为之请，乃舍之。有望气者谓绪曰：“军中有王者气。”于是绪见将卒有勇略逾已及气质魁岸，皆杀之。刘行全亦死，众皆自危，曰：“行全，亲也，且军锋之冠，犹不免，况吾属乎?”行至南安，王潮说其前锋将谋伏壮士，伺绪至，擒之，奉潮为将军。绪叹曰：“此子，在吾网中，不能杀，岂非天哉?”乾宁四年冬十一月，威武节度使王潮弟审知为观察副使，有过，潮犹加捶挞，审知无怨色。潮寝疾，舍其子延兴、延虹、延丰、延休，命审知知军府事。十二月丁未潮死。审知以让其兄审圭阝，审圭阝以审知有功，辞不受。审知自称福建留后，表于朝廷。
　　延翰，字子逸，审知长子也。同光四年，唐拜延翰节度使。是岁庄宗遇弑，中国多故，延翰乃取司马迁《史记·闽越王无诸传》示其将军吏曰：“闽，自古王国也。吾今不王，何待之有?”于是军府将吏上书劝进。十月，延翰建国称王，而犹禀唐正朔。延翰为人长大，美皙如玉，其妻崔氏陋而淫，延翰不能制。审知丧未期，撤其几筵，又多选良家子为妾。崔氏性妒，良家之子美者，辄幽之别室，击以大械，刻木为人手，以击其颊，又以铁锥刺之，一岁中死者八十四人。崔氏后病，见以为祟而卒。审知养子建州刺史延禀，本姓周氏，自审知时，与延翰不叶。延翰立，以其弟延钧为泉州刺史，延钧怒，二人因谋作乱。十二月，延禀、延钧皆以兵入，执延翰杀之，而延钧立，更名钅粦。同上。
　　　　钅粦，审知次子也。唐即拜钅粦节度使，累加检校、太师、中书令，封闽王。初，延禀与钅粦之谋杀延翰也，延禀之兵先至，已执延翰而杀之，明日钅粦兵始至，延禀自以养子，推钅粦而立之。延禀还建州，钅粦饯于郊，延禀临诀，谓钅粦曰：“善继先志，毋烦老兄复来。”钅粦衔之。长兴二年，延禀率兵击钅粦，攻其西门，使其子继雄转海攻其南门，钅粦遣王仁达拒之。仁达伏甲舟中，伪立白帜请降，继雄信之，登舟，伏兵发，刺杀之，枭其首西门，其兵见之，皆溃去。延禀见执，钅粦诮之曰：“予不能继先志，果烦老兄复来。”延禀不能对，遂杀之。延禀子继升守建州，闻败奔于钱塘。长兴三年，钅粦上书言：“楚王马殷、吴越王钱钅翏皆为尚书令，今皆已薨，请授臣尚书令。”唐不报，钅粦遂绝朝贡。钅粦好鬼神、道家之说。道士陈守元以左道见信，建宝皇宫以居之。守元谓钅粦曰：“宝皇命王少避其位，后当为六十年天子。”钅粦欣然逊位，命其子继鹏权主府事，既而复位，遣守元问宝皇六十年后将安归?守元传宝皇语，曰：“六十年后，当为大罗仙人。”钅粦乃即皇帝位，受册于宝皇，以黄龙见真封宅，改元为龙启，国号闽。追谥审知为昭武孝皇帝，庙号太祖。立五庙，置百官，以福州为长乐府。而闽地狭，国用不足，以中军使薛文杰为国计使。文杰多察民间阴事，致富人以罪，而籍没其赀以佐用，闽人皆怨。又荐妖巫徐彦曰：“陛下左右多奸臣，不质诸鬼神，将为乱。”钅粦使彦视鬼于宫中。文杰与内枢密使吴英有隙，英病在告，文杰谓英曰“上以公居近密而屡以疾告，将罢公。”英曰：“奈何?”文杰因教英曰：“即上遣人问公疾，当言头痛而已，无他苦也。”英以为然。明日讽钅粦，使巫视英病，巫言：入北庙，见英为崇顺王所讯，曰：“汝何敢谋?以金槌击其首。”钅粦以语文杰，文杰曰：“未可信也，宜问其疾如何?”钅粦遣人问之，英曰：“头痛。”钅粦以为然，即以英下狱，命文杰劾之，英自诬伏，见杀。英尝主闽兵，得其军士心，军士闻英死，皆怒。是岁吴人攻建州，钅粦遣其将王延宗救之。兵士在道不肯进，曰：“得文杰乃进。”钅粦惜之，不与，其子继鹏请与之以纾难，乃以槛车送文杰军中。文杰善数术，自占云：“过三日可无患。”送者闻之，疾驰二日而至，军士踊跃，磔文杰于市，闽人争以瓦石投之，脔食立尽。明日，钅粦使者至，赦之，已不及。初文杰为鏻造槛车，以谓古制疏阔，乃更其制，令上下通，中以铁芒内向，动辄触之，既成，首被其毒。龙启三年，改元永和。王仁达为钅粦杀，延禀有功而典亲兵，钅粦心忌之，尝问仁达曰：“赵高指鹿为马，以愚二世，果有之邪?”仁达曰：“秦二世愚，故高指鹿为马，非高能愚二世也。今陛下聪明，朝廷官不满百，起居动静，陛下皆知之，敢有作威者，族灭之而已。”钅粦惭，赐与金帛慰安之，退而谓人曰：“仁达智略在吾世犹可用，不可遗后世患。”卒诬以罪杀之。钅粦妻早卒，继室金氏贤而不见容。审知婢金凤，姓陈氏，钅粦嬖之，遂立以为后。初钅粦有嬖吏归守明者，以色见倖，号归郎。钅粦后得风疾，陈氏与归郎奸。又有百工院使李可殷，因归郎以通陈氏。钅粦命锦工作九龙帐，国人歌曰：“谁谓九龙帐，惟贮一归郎。”钅粦婢春燕有色，其子继鹏烝之。钅粦已病，继鹏因陈氏以求春燕，钅粦怏怏与之。其次子继韬怒，谋杀继鹏。继鹏惧，与皇城使李亻放[HT]图之。是岁十月，钅粦饷军于大酉甫殿，坐中昏然，言“见延禀来。”倣以为钅粦病已甚，乃令壮士先杀李可殷于家。明日晨朝，钅粦无恙，问亻放“杀可殷，何罪?”亻放惧而出，与继鹏率皇城卫士而入。钅粦闻鼓噪声，走匿九龙帐中，卫士刺之，不殊，宫人不忍其苦，为绝之。继韬及陈氏、归郎皆为亻放所杀。钅粦立十年见杀，谥曰惠皇帝，庙号太宗。同上。
　　《通鉴纪事本末》：“初，闽惠宗娶汉主女清远公主，使宦者闽清林延遇置邸于番禺，专掌国信。汉主赐以大第，廪赐甚厚。数问以闽事，延遇不对，退谓人曰：‘去闽语闽，去越语越，处人宫禁，可如是乎?’汉主闻而贤之，以为内常侍，使钅句[HT6]校诸司事。延遇闻惠宗遇杀，求归，不许，素服向其国三日哭。”
　　继鹏，钅粦长子也，既立，更名昶，改元通文。以李亻放判六军诸卫事。亻放有弑君之罪，既立昶，而心常自疑，多养死士以为备。昶患之，因大享军，伏甲擒亻放，杀之，枭其首于市。亻放部曲千人叛，烧启圣门，夺亻放首，奔于钱塘。晋天福二年，昶遣使朝贡京师。高祖遣散骑常侍卢损册封昶闽王，拜其子继恭临海郡王。损至闽，昶称疾不见，令继恭主之，又遣中书舍人刘乙劳损于馆。乙衣冠伟然，驺僮甚盛。佗日，损遇乙于途，布衣芒履而已。损使人诮之曰：“凤阁舍人，何卑下之甚也。”乙羞愧，以手掩面而走。昶闻之，怒损，稍侵辱之。损还，昶无所答，而其子继恭遣其佐郑元弼随损至京师，贡方物，致书晋大臣，述昶意，求以敌国礼相往来。高祖怒其不逊，下诏暴其罪，归其贡物不纳。兵部员外郎李知损上书请籍没其物，而禁锢使者。于是以元弼下狱，狱具引见。元弼俯曰：“昶!夷貊之君，不知礼义，陛下方示大信，以来远人。臣将命无状，愿伏斧钅质，以赎昶罪。”高祖乃赦元弼，遣归。昶亦好巫，拜道士谭紫霄为正一先生，又拜陈守元为天师，而妖人林兴以巫见幸，事无大小，辄以宝皇语命之而后行。守元教昶起三清台三层，以黄金数千斤铸宝皇及元始天尊、太上老君像。日焚龙脑、薰陆诸香数斤，作乐于台下，昼夜声不辍，云：“如此可求大还丹。”三年夏，虹见其宫中，林兴传神言“此宗室将为乱之兆也。”乃命兴率壮士杀审知子延武、延望及其子五人。后兴事败，亦被杀。而昶愈惑乱，立父婢春燕为淑妃，后立以为皇后，又遣巫人陈究以空名堂牒卖官。昶弟继严判六军诸卫事，昶疑而罢之，代以季弟继镛，而募勇士为宸卫都以自卫，其赐予给赏独厚于他军。控鹤都将连重遇、拱宸都将朱文进皆以此怒激其军。是岁夏，术者言昶宫中当有灾，昶徙南宫避灾，而宫中火。昶疑重遇军士纵火。内学士陈郯素以便佞为昶所亲信，昶以火事语之。郯反以告重遇，重遇惧，夜率卫士纵火，焚南宫。昶挟爱姬、子弟、黄门卫士斩关而出，宿于野次。重遇迎延羲立之。延羲令其子继业率兵袭昶，及之，射杀数人。昶知不免，掷弓于地。继业执而杀之，及其妻子皆死，无遗类。延羲立，谥昶曰康宗。同上。
　　《通鉴纪事本末》：天福二年夏六月，方士言于闽主，云有白龙夜见螺峰，闽主作白龙寺。时百役繁兴，用度不足。”闽主谓吏部侍郎判三司侯官蔡守蒙曰：“闻有司除官皆受赂?”守蒙对曰：“浮言无足信也。”闽主曰：“朕知之久矣。今以委卿，择贤而授，不肖及罔冒者勿拒，第令纳赂，籍而献之。”守蒙素廉，以为不可。闽主怒，守蒙惧而从之。自是除官，但以货多寡为差，专务聚[HT6，7”SS]□，无有盈厌。又诏民有隐年者杖背，隐口者死，逃亡者族。果菜鸡豚皆重征之。四年春二月，卢损至福州，闽主不礼于损，有士人林省邹私谓损曰：“吾主不事其君，不爱其亲，不恤其民，不敬其神，不睦其邻，不礼其宾，其能久乎?余将僧服而北逃，会当相见上国耳!”闽主为长夜之饮，强群臣酒醉，则令左右伺其过失。从弟继隆醉失礼，斩之。屡以猜怒诛宗室，叔父左仆射同平章事延羲阳为狂愚以避祸，闽主赐以道士服，置武夷山中，寻复召还，幽于私第。
　　延羲，审知少子也。既立，更名曦，遣使朝贡于晋，改元永隆。铸大铁钱，以一当十。曦自昶世，倔强难制，昶相王亻炎每抑折之，曦亦惮亻炎不敢有所发。新罗遣使聘闽以宝剑，昶举以示亻炎，曰：“此将何为?”亻炎曰：“不忠不孝者斩之!”曦居旁色变。曦既立，而新罗复献剑，曦思亻炎前言，而亻炎已死，命发冢戮其尸。亻炎面色如生，血流被体。泉州刺史余廷英尝矫曦命，掠取良家子。曦怒，召下御史劾之，廷英进买宴钱千万，曦曰：“皇后土贡何在?”廷英又献皇后钱千万，乃得不劾。曦当嫁女，朝士有不贺者笞之，御史中丞刘赞坐不纠举，将加笞，谏议大夫郑元弼切谏。曦谓元弼曰：“卿何如魏郑公?乃敢强谏?”元弼曰：“陛下似唐太宗，臣为魏郑公可矣。”曦喜，乃释赞不笞。曦弟延政为建州节度使，封富沙王。自曦立，不叶，数举兵相攻。曦由此恶其宗室，多以事诛之。谏议大夫黄峻舁榇，诣朝堂极谏，曦怒，贬峻漳州司户参军。校书郎陈光逸上书，疏曦过恶五十余事，曦命卫士鞭之百而不死，以绳系颈挂于木，久而乃绝。国计使陈匡范增筭商之法以献，曦曰：“匡范人中宝也。”已而岁入不登其数，乃借于民以足之，匡范以忧死，其后知其借于民也，剖棺断尸，弃之水中。曦性既淫虐，而妻李氏悍而酗酒，贤妃尚氏有色而宠。李仁遇，曦甥也，以色嬖之，以为相。曦常为牛饮，群臣侍酒，醉而不胜，有诉及私弃酒者，辄杀之。诸子继柔弃酒，并杀其赞者一人。连重遇弑昶，惧为国人所讨，与朱文进连姻以自固，曦心疑之，常以语诮重遇等。重遇等流涕自辨。李氏妒尚妃之宠，欲图曦而立其子亚澄，乃使人谓重遇等曰：“上心不平于二公，奈何?”重遇等惧。六年三月，曦出游醉归，重遇等遣壮士拉于马上而杀之，谥曰景宗。同上。
　　《通鉴纪事本末》：唐主遣客省使尚全恭如闽，和闽主曦及王延政。六月，延政遣牙将及女奴持誓书及香炉至福州，与曦盟于宣陵。然兄弟相猜恨犹如故。闽主曦自称大闽皇，领威武节度使，与王延政治兵相攻，互有胜负。福建之间，暴骨如莽。镇武节度判官晋江潘承祐屡请息兵修好，延政不从。闽主使者至，延政大陈甲卒以示之，对使者语甚悖慢。承祐长跪切谏，延政怒，顾左右曰：“判官之肉可食乎?”承祐不顾，声色愈厉。闽主曦恶泉州刺史王继严得众，既罢归，鸩杀之。闽主曦遣使以手诏及金器九百，钱万缗、将吏敕告六百四十通，求和于富沙王延政，延政不受。曦荒淫无度，尝夜宴，同平章事李光准醉忤旨，命执送都市斩之，吏不敢杀，系狱中。明日视朝，召复其位。是夕，又宴收翰林学士周维岳下狱，吏拂榻待之，曰：“相公昨夜宿此，尚书勿忧。”醒而释之。它日又宴侍臣，皆以醉去，独维岳在，曦曰：“维岳身甚小，何饮酒之多?”左右或曰：“酒有别肠，不在长大。”曦欣然命扌卒维岳下殿，欲剖视其酒肠。或曰：“杀维岳，无人复能侍陛下剧饮者。”乃舍之。闽主曦纳金吾使尚保殷之女，立为贤妃。妃有殊色，曦嬖之。醉中，妃所欲杀则杀之，所欲宥则宥之。唐主遣使遗闽主曦及殷王延政书，责以兄弟寻戈，曦复书引周公诛管蔡、唐太宗诛建成、元吉，延政复书斥唐主夺杨氏国，唐主怒，遂与殷绝。闽主曦果于诛杀，尝游西园，因醉杀控鹤指挥使魏从朗、朱、连之党也。又尝酒酣诵白居易诗：“惟有人心相对间，咫尺之情不能料。”因举酒属二人，二人起，流涕再拜，曰：“臣子事君父，安有它志?”曦不应。
　　延政，审知子也。曦立，为淫虐，延政数贻书谏之。曦怒，遣杜建崇监其军，延政逐之。曦乃遣兵攻延政，为延政所败。延政乃以建州建国，称殷，改元天德。明年，连重遇已杀曦，集闽群臣告曰：“昔太祖武皇帝亲冒矢石，遂启有闽，及其子孙，淫虐不道。今天厌王氏，百姓与能，当求有德，以安此土。群臣皆莫敢议，乃掖朱文进升殿，率百官北面而臣之。文进以重遇判六军诸卫事，王氏子弟在福州者，无少长皆杀之。以黄绍颇守泉州，程赟守漳州，许文缜守汀州，称晋年号，时开运元年也。泉州军将留从效，诈其州人曰：“富沙王兵取福州矣!吾属世为王氏臣，安能交臂而事贼乎?”州人共杀绍颇，迎王继勋为刺史。漳州闻之，亦杀赟，迎王继成为刺史，皆王氏之诸子也。文缜惧，以汀州降于延政。延政已得三州，重遇亦杀文进，传首建州，以自归福州。裨将林仁翰又杀重遇，谋迎延政都福州。是时南唐李景闻闽乱，发兵攻之，延政遣其从子继昌守福州，而南唐兵方急攻延政，福州将李仁达谓其徒曰：“唐兵攻建州，富沙王不能自保，其能有此土耶?”乃擒继昌杀之，欲自立，惧众不附，以雪峰寺僧卓俨明示众，曰：“此非常人也。被以衮冕，率诸将吏北面而臣之。已而又杀俨明，乃自立，送款于李景。景以仁达为威武军节度使，更其名曰宏义，而景兵攻破建州，迁延政之族于金陵，封鄱阳王，是岁景保大四年也。留从效闻延政降唐，执王继勋送于金陵，李景以泉州为清源军，以从效为节度使。景已破延政，遣人召李仁达使入朝，仁达不从，遂降于吴越。而留从效亦逐景守兵，据泉、漳二州，景犹封从效晋江王。周世宗时，从效遣牙将蔡仲兴为商人，间道至京师，求置邸内属。是时，世宗与李景划江为界，遂不纳从效，仍臣于南唐。同上。
　　《通鉴纪事本末》：“殷吴成义闻有唐兵，诈使人告福州吏民曰：“唐助我讨贼臣，大兵今至矣。”福人益惧。乙未，朱文进遣同平章事李光准等奉国宝于殷。丁酉，福州南廊承旨林仁翰谓其徒曰：“吾曹世事王氏，今受制贼臣。富沙王至，何面见之?”帅其徒三十人被甲趣连重遇第。重遇方严兵自卫，三十人者望之，稍稍遁去，仁翰执槊直前，刺重遇，杀之，斩其首以示众，曰：“富沙王且至，汝辈族矣!今重遇已死，何不亟取文进以赎罪?”众踊跃从之，遂斩文进，迎吴成义入城，函二首送建州。初，光州人李仁达仕闽为元从指挥使，十五年不迁职。闽主曦之世，叛奔建州，闽王延政以为将，及朱文进弑曦，复叛奔福州，陈取建州之策，文进恶其反覆，黜居福清。浦城人陈继珣亦叛闽主延政，奔福州，为曦画策取建州，曦以为著作郎。及延政得福州，二人皆不自安。王继昌暗弱嗜酒，不恤将士，将士多怨，仁达潜入福州，与继珣说黄仁讽曰：“今唐兵乘胜，建州孤危，富沙王不能保建州，安能保福州?昔王潮兄弟，光山布衣耳，取福建如反掌。况吾辈乘此机会，自图富贵，何患不如彼乎?”仁讽然之。是夕仁达等引甲士突入府舍，杀继昌及吴成义。仁达欲自立，恐众心未服，以雪峰寺僧卓俨明素为众所重，乃言此僧目重瞳子，手垂过膝，真天子也。相与迎之，三月已亥，立以为帝，解去衲衣，被以衮冕，帅将吏北面拜之，然犹称天福十年。遣使奉表称藩于晋。延政闻之，族黄仁讽家，命统军使张汉真将水军五千，会漳、泉兵讨俨明。夏四月，闽张汉真至福州，攻其东关。黄仁讽闻其家或灭，开门力战，大破闽兵，执汉真入城，斩之。卓俨明无它方略，但于殿上口巽水散豆，作诸法事而已。又遣使迎其父于莆田，尊为太上皇。李仁达既立俨明，自判六军诸卫事，使黄仁讽屯西门，陈继珣屯北门。仁讽从容谓继珣曰：“人之所以为人，以有忠、信、仁、义也。吾顷尝有功于富沙，中间叛之，非忠也；人以从子托我，而与人杀之，非信也，属者与建兵战，所杀皆乡曲故人，非仁也；弃妻子使人鱼肉，非义也。此身十沉九浮，死有余愧。”因拊膺恸哭。继珣[HT6SS]曰：“大丈夫徇功名，何顾妻子，宜置此事，勿以取祸。”仁达闻之，使人告仁讽，继珣[HT6SS]谋反，皆杀之。由是兵权尽归仁达。五月丁已，李仁达大阅战士，请卓俨明临视，仁达阴教军士突前登阶，刺杀俨明。仁达阳惊，狼狈而走，军士共执仁达，使居俨明之坐。仁达乃自称威武留后，用保大年号，奏表称藩于唐，亦遣使入贡于晋。唐以仁达为威武节度使，同平章事，赐名宏义，编之属籍。宏义又遣使修好于吴越。初，唐人既克建州，欲乘胜取福州，唐主不许，枢密使陈觉请自往，说李宏义必令入朝，宋齐丘荐觉才辨，可不烦寸刃，坐致宏义。唐主乃拜宏义母、妻皆为国夫人，四弟皆迁官，以觉为福州宣谕使，厚赐宏义金帛。宏义知其谋，见觉辞色甚倨，待之[HT6，7”SS]束薄，觉不敢言入朝事而还。九月，李宏义自称威武留后，权知闽事，更名宏达，奉表请命于晋。甲午，以宏达为威武节度使，同平章事，知闽国事。辛丑，福州排阵使马捷引唐兵自马牧山拔寨而入，至善化门桥，都指挥使丁彦贞以兵百人拒，宏义退保善化门，外城再重皆唐兵所据。宏达更名达，遣使奉表称臣，乞师于吴越。十一月己酉，吴越兵至福州，自罾浦南潜入州城。唐兵进据东武门，李达与吴越兵共御之，不利。自是内外断绝，城中益危，唐主遣信州刺史王建封助攻福州。时王崇文虽为元帅，而陈觉、冯延鲁、魏岑争用事，留从效、王建封倔强不用命，各争功，进退不相应，由是将士皆解体，故攻城不克。后汉高祖天福十二年春三月，吴越复发水军，遣其将余安将之，自海道救福州。已亥，至白虾浦，海岸泥淖，须布竹箦乃可行，唐之诸军在城南者，聚而射之，箦不得施。冯延鲁曰：“城所以不降，恃此救也。今相持不战，徒老我师，不若纵其登岸，尽杀之，则城不攻自降矣。”禅将孟坚曰：“浙兵至此已久，不能进退，求一战而死不可得。若听其登岸，彼必致死于我，其锋不可当，安能尽杀乎?”延鲁不听，曰：“吾自击之。”吴越兵既登岸，大呼奋击，延鲁不能御，弃众而走。孟坚战死。吴越兵乘胜而进，城中兵亦出，夹击唐兵，大破之。唐城南诸军皆遁，吴越兵追之。王崇文以牙兵三百拒之；诸军陈于崇文之后，追者乃还。或言浙兵欲弃福州，拔李达之众归钱唐，东南守将刘洪进等白王建封，请纵其尽出，而取其城。留从效不欲福州之平，建封亦忿陈觉等专横，乃曰：“吾军败矣，安能与人争城?”是夕烧营而遁，城北诸军，亦相顾而溃，冯延鲁引佩刀自刺，亲吏救之不死。唐兵死者二万余人，委弃军资器械数十万，府库为之耗竭。余安引兵入福州，李达举所部授之。秋七月，李达以其弟通知福州留后，自诣钱唐，见吴越王宏徖。宏徖承制，加达兼侍中，更其名曰孺赟。既而孺赟悔惧，以金笋二十株及杂宝赂内牙统军使胡进思，求归福州。进思为之请，宏徖从之。冬十二月，威武节度使李孺赟与吴越戍将鲍修让不协，谋袭杀修让，复以福州降唐。修让觉之，引兵攻府第，是日杀孺赟，夷其族。
　　　　宋
　　福王与芮，理宗之弟也。咸淳三年，由荣王进封。《续资治通鉴纲目》
　　　　国　朝
　　靖南王耿继茂，于顺治十七年移镇入闽。其子精忠嗣爵，阴蓄异志，内与巡抚刘秉政相结，外与逆藩吴三桂、尚之孝为援。康熙十三年三月十五日谋反，绐总督范承谟入见，囚之。十六日夜大雨，震电雷击，碎精忠府第鸱吻。是年，和硕康亲王、宁海将军贝子固山统师征闽。八月，大军至杭州。时耿逆遣伪帅曾养性由福宁渡海，陷温州，逼台、绍，别攻处州，金华告急。于是分遣贝子援浙东，王由杭入闽。十四年，定台、绍、金、处等郡。十五年二月，克温州，走曾养性，斩其骁将朱飞熊、吴长春等。
　　贝子与王会兵建宁，贼望风夜遁。九月，进攻延平，贼势穷蹙，乃于十六日夜谋杀总督范承谟等。语在《承谟传》。贼将耿继美、郭忠孝率伪官六百八十八人、兵一万一百二十人、民十一万二千一百三十七人诣军门降，精忠伏诛。纂诸志及杂记。
　　　　附宋端宗昰
　　建国公昰，度宗庶子也。度宗崩，谢太后召贾似道等议所立，众以昰长当立。似道主立嫡，乃立显，而封昰为吉王。德祐二年，元兵迫临安，徙封益王判福州、福建安抚大使，以驸马都尉杨镇及杨亮节、俞如珪为提举。元兵至皋亭山，镇等奉之并其母淑妃杨氏走婺州。伯颜入临安，遣范文虎将兵趣婺，召镇以王还，镇得报即去，曰：“我将就死于彼，以缓追兵。”亮节等负王徒步匿山中七日，同走温州。陆秀夫、苏刘义继追及于道，遣人召陈宜中于清澚，宜中来谒。复召张世杰于定海，世杰亦以所部兵来，奉是为天下兵马都元帅。乃发兵除吏，以秀王与睪为福建察访使兼安抚，知西外宗正，赵吉知南外宗正兼福建同提刑，先入闽中抚吏民谕同姓。太皇太后寻遣二宦者以兵八人召王于温，宜中等沉其兵江中，遂入闽。五月乙未朔，宜中等立昰于福州，改元景炎，册杨淑妃为太后，同听政，封信王昺为卫王，宜中为左丞相兼都督，李庭芝为右丞相，陈文龙、刘黻为参知政事，张世杰为枢密副使，陆秀夫为签书枢密院事。改福州为福安府，以王刚中知府事，郊赦。是日黎明，有大声出府中，众皆惊仆。文天祥自镇江归，以为右丞相兼知枢密院事。七月，元平章阿里海牙破严关。甲戍，秀王与睪围婺州，丙子，闻元兵至，遂解归。九月，招讨也的迷失会东省兵于福州。十一月，参政阿刺罕董文炳将兵至处州，李珏以城降。甲辰，秀王与睪逆战于瑞安，观察使李世达死之，与睪及其弟与虑、子孟备、监军赵由王葛、察访使林温被执皆死。阿察罕兵至建宁府，执守臣赵崇釠。乙已，昰入海。癸丑，元军至福安府，知府王刚中以城降，昰移潮州。是月，福、兴化皆降。至元十四年十二月丙子，昰至井澚，飓风坏舟，几溺死，遂成疾。旬余，诸兵始稍稍来集，死者十四五。丁丑，刘深追昰至七州洋，执俞如珪以归。十五年三月，昰驻碙州。四月戊辰，遂殂，其臣号之曰端宗。《宋史》
　　　　附唐王聿键
　　唐王聿键，太祖第二十三子唐王后。数传至唐端王硕煌，惑于嬖人，囚世子器[HT5，6”SS]土盛及其子聿键于承奉司，器土盛中毒死。崇祯五年，硕煌薨，聿键嗣。七年，流贼大炽，蠲金筑南阳城，又援潞藩例，乞增兵三千人，不许。九年秋八月，京师戒严，倡义勤王，诏切责，勒还国，事定，下部议，废为庶人，幽之凤阳，弟聿镆嗣。十四年，李自成陷南阳，聿镆遇害。十七年，京师陷，福王由崧立于南京，乃赦聿键出。大清顺治二年五月，南都降。聿键行至杭，遇镇江总兵官郑鸿逵，户部郎中苏观生，遂奉入闽。南安伯郑芝龙、巡抚都御史张肯堂、礼部尚书黄道、周等定议奉王，称监国。闰六月丁未，遂立于福州，号隆武，改福州为天兴府。进芝龙、鸿逵为侯，郑芝豹、郑彩为伯，观生、道周俱大学士，肯堂为兵部尚书，余拜官有差。聿键虽称监国，然权在郑氏，不能有所为。是年八月，芝龙议简战守兵二十余万，计饷不支其半，请预借两税一年，令群下捐俸，劝绅士输征。府县银谷未解者，官吏督迫，闾里骚然。又广开事例，犹苦不足。仙霞岭守关兵仅数百人，皆不堪用，聿键屡促芝龙出兵，辄以饷诎辞。久之，芝龙知众论不平，乃请以鸿逵出浙东，彩出江西，各拥兵数千，号数万。既行，托候饷，皆行百里而还。先是黄道周知芝龙无意出师，自请行。从广信趋婺源，兵溃死。是时，李自成兵败，走死通山，其兄子李锦帅众，降于湖广总督何腾蛟，一时增兵十余万。侍郎杨廷麟、祭酒刘同升起兵复吉安、临江，于是廷麟等请聿键出江右，腾蛟请出湖南，原任知州金堡言腾蛟可恃，芝龙不可恃，宜弃闽就楚。聿键大喜，授堡给事中，遣观生先行募兵。先是靖江王嘉亨僭称监国，不奉聿键命，为巡抚瞿式耜等所擒，以捷闻；而鲁王以海又称监国于绍典，拒聿键使者，故聿键决意出江西、湖广。十二月发福州，驻建宁，广东布政使汤来贺、连饷十万由海道至。明年二月，驻延平，三月，大兵取吉安、抚州，围杨廷麟于赣州，尚书郭惟经出闽募兵援赣。六月，大兵克绍兴，鲁王以海遁入海，闽中大震。芝龙假言海寇至，撤兵回安平镇航海去。守关将士皆随之，仙霞岭空无一人。七月，何腾蛟遣使迎聿键，将至韶州。唯时大兵已抵闽关，守浦城御史郑为虹、给事中黄大鹏、延平知府王士和死焉。八月，聿键出走，数日方至汀州。大兵奄至，从官奔散，与妃曾氏俱被执。妃至九泷投于水，聿键死于福州。给事中熊纬、尚书曹学佺、通政使马思理等自缢死。《明史》

卷之二十八
　职官一
　　

　　郑夹漈《通志》叙《职官》上下二类，撰人无闽。夹漈，闽人，而独未之及，岂其有所遗耶?福郡地大而远，古常选用重人。其守多持节，而贤否异党，高下异等，千百年间，势有不齐也。囊举而眉列之，若贞石题名之例。夫镜以观面，人以鉴已，司马温公有言曰：“某也忠，某也诈，某也直，某也曲。”呜呼，可不惧哉!知所惧则几矣，核其例，宜自守起。然领郡多大府驻节，因首及焉；次及正编，并注出身及摄官之入告者。志职官。
　　　　唐
　　武德八年，于州置中都督府。《三山志》：“制不满十州为中都督府，刺史兼都督，领泉、建、丰三州。”《唐书·百官志》：“中都督府：都督一人，别驾一人，长史一人，司马一人，录事参军事一人，寻事二人，功曹参军事、仓曹参军事、户曹参军事、田曹参军事、兵曹参军事、法曹参军事、士曹参军事各一人，参军事四人，市令一人，文学一人，医学博士一人。都督掌督诸州兵马、甲械、城隍、镇戌、粮廪，总判府事。
　　都　督
　　王义童武德七年任，兼泉州刺史。
　　张承庆景云元年任，兼泉州刺史。
　　梁惟忠开元四年任，兼闽州刺史。
　　辛子言开元十三年任，兼福州刺史。
　　李亚邱开元二十七年任，兼福州刺史。
　　别　驾
　　卫总持贞观八年任。
　　任宏毅贞观八年任。
　　长　史
　　王孝敬永徽四年任。
　　唐循中开元中任。
　　李　偕广德中任。
　　司　马
　　萧嗣德咸宁元年任，郡志作“咸亨初任”。
　　按：别驾、长史、司马六人姓氏，《三山志》止载于郡守下。万历《府志》暨新、旧《通志》俱两见，今仍之。
　　开元二十一年，置福建经略使治平《图经》：“二十一年八月，敕福州先有泉州府兵，宜加轻略使，仍令长史唐循中知经略事。”《三山志》：“诸州在节度内者，皆授节度，福州经略使，不在节度内。”
　　经略使
　　唐循中
　　吉　湒至德二载任，兼长乐郡太守。
　　李元宗开成间任，兼泉州刺史。
　　裴　炜大中间任，兼泉州刺史。
　　乾元元年，改福建经略使为都防御使，兼宁海军使。《唐书·百官志》：“防御使、副使、判官、推官、巡官各一人。”
　　都防御使
　　董　玠乾元间任。
　　按：诸志于此有李行穆，大历间任，误，今削之。
　　副　使
　　暨克华乾元初任。
　　上元元年，升福建都防御使为节度使，节度福、建、泉、汀、漳、潮六州。《通典》：“唐分天下州县制为诸道，每道置使，治于所部即采访等使。其边地加以旌节，谓之节度使。景云二年，始以凉州都督充节度使。其后诸州因同此号，得以军事专杀，外任之重莫比焉。”按：节度使官属见《唐书·百官志》，福建节度使官属姓氏无考，故不备录。
　　节度使
　　李承昭上元间任。
　　大历六年，废福建节度使，置都团练观察处置使，管福、建、泉、汀、漳五州。《唐书·百官志》：“观察使、副使、支使、判官、掌书记、推官、巡官、衙推、随军要籍、进奏官各一人，团练使、副使、判官、推官、巡官、衙推各一人。”
　　都团练观察处置使
　　李承昭大历六年仍任，兼福州刺史。
　　李　椅大历七年任，兼福州刺史，有传。
　　李行穆大历十年任，兼泉州刺史。
　　鲍　防大历十四年任，兼福州刺史。
　　常　衮建中元年任，兼福州刺史，有传。
　　孟　皞建中四年任，兼福州刺史。
　　卢　惎范阳人，贞元元年任，兼福州刺史。
　　吴　诜贞元三年任，兼福州刺史。
　　吴　凑贞元四年任，兼福州刺史，有传。
　　郑叔则贞元七年任，兼福州刺史。
　　王　翃晋阳人，贞元八年任，兼福州刺史。
　　柳　冕河东人，贞元十三年任，兼福州刺史。
　　阎济美贞元二十九年任，兼福州刺史，有传。
　　陆　庶元和四年任，兼福州刺史。
　　裴次元元和六年任，兼福州刺史。
　　裴　义元和十四年任，兼福州刺史。
</div>
    <div class="pagination">
<a href="福州府志乾隆本_page94.html">上一页</a><span>...</span><a href="福州府志乾隆本_page90.html">90</a><a href="福州府志乾隆本_page91.html">91</a><a href="福州府志乾隆本_page92.html">92</a><a href="福州府志乾隆本_page93.html">93</a><a href="福州府志乾隆本_page94.html">94</a><span class="current-page">95</span><a href="福州府志乾隆本_page96.html">96</a><a href="福州府志乾隆本_page97.html">97</a><a href="福州府志乾隆本_page98.html">98</a><a href="福州府志乾隆本_page99.html">99</a><a href="福州府志乾隆本_page100.html">100</a><span>...</span><a href="福州府志乾隆本_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
