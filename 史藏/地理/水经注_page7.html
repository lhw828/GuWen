<!DOCTYPE html>
<html>
<head>
    <meta charset="UTF-8">
    <title>水经注 - 第 7 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注 - 第 7 页/共 34 页</h1>
    <div class="content">
△又东北过甲下邑，入于河。
济水东北至甲下邑南，东历琅槐县故城北。《地理风俗记》曰：博昌东北八十里，有琅槐乡，故县也，《山海经》曰：济水绝钜野，注渤海，入齐琅槐东北者也。又东北，河水枝津注之。《水经》以为入河，非也。斯乃河水注济，非济入河。又东北入海。郭景纯曰：济自荥阳至乐安博昌入海。今河竭，济水仍流不绝，《经》言入河，二说并失。然河水于济、漯之北，别流注海，今所缀流者，惟漯水耳。郭或以为济注之，即实非也。寻经脉水，不如《山经》之为密矣。

△其一水东南流者，过乘氏县南。
菏水分济于定陶东北，东南右合汳水枝流，俗谓之界沟也。北迳已氏县故城西，又北迳景山东，《卫诗》所谓景山与京者也。毛公曰：景山，大山也。又北迳楚丘城西。《地理志》曰：成武县有楚丘亭。杜预云：楚丘在成武县西南，卫懿公为狄所灭。卫文公东徙渡河，野处曹邑，齐桓公城楚丘以迁之。故《春秋》称邢迁如归，卫国忘亡。即《诗》所谓升彼虚矣，以望楚矣，望楚与堂，景山与京。故郑玄言观其旁邑及山川也。又东北迳成武县西，又东北迳郈城东，疑郈徙也，所未详矣。又东北迳梁丘城西。《地理志》曰：昌邑县有梁丘乡。《春秋?庄公三十二年》，宋人齐人会于梁丘者也。杜预曰：高平昌邑县西南有梁丘乡。
又东北，于乘氏县西而北注菏水。
菏水又东南，迳乘氏县故城南，县即《春秋》之乘丘也。故《地理风俗记》曰：济阴乘氏县，故宋乘丘邑也。汉孝景中五年，封梁孝王子买为侯国也。《地理志》曰：乘氏县，泗水东南至睢陵入淮。《郡国志》曰：乘氏有泗水。此乃菏济也。《尚书》豫州下有导菏泽之说，自陶丘北，东至于菏，无泗水之文。又曰：导菏泽，被孟猪。孟猪在睢阳县之东北。阚骃《十三州记》曰：不言入而言被者，明不常入也，水盛方乃覆被矣。泽水淼漫，俱钟睢泗，故志有睢陵入淮之言，以通苞泗名矣。然诸水注泗者多，不止此，未可以终归泗水，便得擅通称也。或更有泗水，亦可，是水之兼其目，所未详也。

△又东过昌邑县北。
菏水又东，迳昌邑县故城北。《地理志》曰：县故梁也。汉景帝中六年，分梁为山阳国，武帝天汉四年更为昌邑国，以封昌邑王髆。子贺嗣。贺废，国除，以为山阳郡，王莽之钜野郡也，后更为高平郡，后汉沇州治。县令王密怀金谒东莱太守杨震，震不受，是其慎四知处也。大城东北有金城，城内有《沇州刺史河东薛季像碑》。以郎中拜剡令，甘露降园。熹平四年迁州，明年，甘露复降殿前树。从事冯巡、主簿华操等，相与褎树，表勒棠政。次西有《沇州刺史茂陵杨叔恭碑》，从事孙光等，以建宁四年立。西北有《东太山成人班孟坚碑》。
建和十年，尚书右丞，拜沇州刺史。从事秦闰等刊石颂德政，碑咸列焉。

△又东过金乡县南。
《郡国志》曰：山阳有金乡县。菏水迳其故城南，世谓之故县城。北有金乡山也。

△又东过东缗县北。
济水又东迳汉平狄将军扶沟侯淮阳朱鲔冢，墓北有石庙。济水又东，迳东缗县故城北，故宋地。《春秋?僖公二十三年》，齐侯伐宋，围缗。《十三州记》曰：山阳有东缗县。邹衍曰：余登缗城以望宋都者也。后汉世祖建武十三年，封冯异长子璋为侯国也。

△又东过方与县兖州北为菏水。
济水东迳重乡城南，《左传》所谓臧文仲宿于重馆者也。菏水又东迳武棠亭北，《公羊》以为济上邑也。城有台，高二丈许，其下临水，昔鲁侯观鱼于棠，谓此也，在方与县故城北十里。《经》所谓菏水也。
菏水又东迳泥母亭北，《春秋左传?僖公七年》，秋，盟于宁母，谋伐郑也。
菏水又东，与钜野黄水合，菏济别名也。黄水上承钜泽诸陂。泽有濛淀，育陂，黄湖。水东流谓之黄水。又有薛训渚水，自渚历薛村前分为二流，一水东注黄水，一水西北入泽，即洪水也。黄水东南流，水南有汉荆州刺史李刚墓。刚字叔毅，山阳高平人，熹平元年卒，见其碑。有石阙，祠堂石室三间，椽架高丈馀，镂石作椽瓦，屋施平天，造方井，侧荷梁柱，四壁隐起雕刻，为君臣、官属、龟龙凤麟之文，飞禽走兽之像，作制工丽，不甚伤毁。黄水又东，迳钜野县北，何承天曰：钜野湖泽广大，南通洙泗，北连清济，旧县故城正在泽中，故欲置戍于此城。
城之所在则钜野泽也。衍东北出为大野矣，昔西狩获麟于是处也。《皇览》曰：山阳钜野县有肩髀冢，重聚大小与阚冢等。传言蚩尤与黄帝战，克之于涿鹿之野，身体异处，故别葬焉。黄水又东，迳咸亭北，《春秋?桓公七年经》书，焚咸丘者也。水南有金乡山，县之东界也。金乡数山皆空中穴口，谓之隧也。戴延之《西征记》曰：焦氏山北数里，有汉司隶校尉鲁峻冢，穿山得白蛇、白兔，不葬，更葬山南，凿而得金，故曰金乡山。山形峻峭，冢前有石祠、石庙，四壁皆青石隐起，自书契以来，忠臣、孝子、贞妇，孔子及弟子七十二人形像，像边皆刻石记之，文字分明。又有石床，长八尺，磨莹鲜明，叩之，声闻远近。时太尉从事中郎传珍之，谘议参军周安穆，折败石床，各取去，为鲁氏之后所讼，二人并免官。焦氏山东，即金乡山也。有冢，谓之秦王陵。山上二百步得冢口，堑深十丈，两壁峻峭，广二丈，入行七十步，得埏门。门外左右皆有空，可容五六十人，谓之白马空埏。门内二丈得外堂，外堂之后，又得内堂。观者皆执烛而行，虽无他雕镂，然洽石甚精，或云，是汉昌邑哀王冢，所未详也。东南有范巨卿冢，名件犹存。巨卿名式，山阳之金乡人，汉荆州刺史，与汝南张劭、长沙陈平子石交，号为死友矣。黄水又东南，迳任城郡之亢父县故城西，任城县在北，夏后氏之任国，王莽之延就亭也。汉章帝元和元年，别为任城国。县有诗亭，《春秋》之诗国也。王莽更之曰顺父矣。《地理志》，东平属县也。世祖建武二年，封刘隆为侯国。其水谓之桓公沟，南至方与县，入于菏水。
菏水又东，迳秦梁，夹岸积石一里，高二丈，言秦始皇东巡所造，因以名焉。
又东过湖陆县南，东入于泗水。
泽水所钟也。《尚书》曰：浮于淮、泗，达于菏，是也。《东观汉记》曰：苏茂杀淮阳太守，得其郡，营广乐。大司马吴汉围茂，茂将其精兵突至湖陵，与刘永相会济阴，山阳，济兵于此处也。

△又东南过沛县东北。
济与泗乱，故济纳互称矣。《东观汉记?安平侯盖延传》曰：延为虎牙大将军，与刘永等战，永军反走，溺水者半。复与战，连破之，遂平沛，楚、临淮悉降。延令沛修高祖庙，置啬夫、祝宰、乐人，因斋戒祠高庙也。

△又东南过留县北。
留县故城，翼佩泗济。宋邑也，《春秋左传》所谓侵宋吕、留也。故繁休伯《避地赋》曰：朝余发乎泗洲，夕余宿于留乡者也。张良委身汉祖，始自此矣，终亦取封焉。城内有张良庙也。

△又东过彭城县北，猚水从西来注之。
济水又南，迳彭城县之故城东北隅，不东过也，猚水自西注之，城北枕水湄。济水又南，迳彭城县故城东，不迳其县北也，盖《经》误证。

△又东南过徐县北。
《地理志》曰：临淮郡，汉武帝元狩五年置，治徐县。王莽更之曰淮平，县曰徐调，故徐国也。《春秋?昭公三十年》，吴子执钟吾子，遂伐徐防山以水之，遂灭徐。徐子奔楚，楚救徐，弗及，遂城夷以处之。张华《博物志》录著作令史茅温所为送。刘成国《徐州地理志》云：徐偃王之异，言徐君宫人娠而生卵，以为不祥，弃之于水滨。孤独母有犬，名曰鹄仓，猎于水侧，得弃卵，衔以来归。
孤独母以为异，覆暖之，遂成儿。生时偃，故以为名。徐君宫中闻之，乃更录取。
长而仁智，袭君徐国。后鹄仓临死，生角而九尾，实黄龙也。偃王葬之徐中，今见有狗垄焉。偃王治国，仁义著闻，欲舟行上国，乃通沟陈、蔡之间，得朱弓矢，以得天瑞，遂因名为号，自称徐偃王。江淮诸侯服从者三十六国。周王闻之，遣使至楚，令伐之。偃王爱民，不斗，遂为楚败，北走彭城武原县东山下，百姓随者万数，因名其山为徐山。山上立石室庙，有神灵，民人请祷焉。依文即事，似有符验，但世代绵远，难以详矣。今徐城外有徐君墓，昔延陵季子解剑於此，所谓不违心许也。

△又东至下邳睢陵县南，入于淮。
济水与泗水浑涛东南流，至角城，同入淮，《经》书睢陵，误耳。
卷九
○清水
△清水出河内。修武县之北黑山。
黑山在县北，白鹿山东，清水所出也。上承诸陂散泉，积以成川，南流，西南屈。瀑布乘岩，悬河注壑，二十馀丈。雷赴之声，震动山谷。左右石壁层深，兽迹不交，隍中散水雾合，视不见底。南峰北岭，多结禅栖之士：东岩西谷，又是刹灵之图。竹柏之怀，与神心妙远：仁智之性，共山水效深，更为胜处也。其水历涧流飞，清泠洞观，谓之清水矣。溪曰瑶溪，又曰瑶涧。清水又南，与小瑶水合，水近出西北穷溪，东南流，注于清水。清水又东南流，吴泽陂水注之。水上承吴陂于修武县故城西北。修武，故甯也，亦曰南阳矣。马季长曰：晋地自朝歌以北至中山为东阳，朝歌以南至轵为南阳。故应劭《地理风俗记》云：河内，殷国也，周名之为南阳。又曰：晋始启南阳。今南阳城是也。秦始皇改曰修武。
徐广、王隐并言始皇改。瓒注《汉书》云：按韩非书，秦昭王越赵长平，西伐修武。时秦未兼天下，修武之名久矣。余按《韩诗外传》言，武王伐纣，勒兵于甯，更名甯曰修武矣。魏献子田大陆，还卒于甯，是也。汉高帝八年，封都尉魏遫为侯国。亦曰大修武，有小故称大。小修武在东，汉高与滕公济自玉门津而宿小修武者也。大陆即吴泽矣。《魏土地记》曰：修武城西北二十里，有吴泽陂，南北二十许里，东西三十里，西则长明沟入焉。水有二源。北水上承河内野王县东北界沟，分枝津为长明沟，东迳雍城南，寒泉水注之。水出雍城西北，泉流南注，迳雍城西。《春秋?僖公二十四年》，王将以狄伐郑，富辰谏曰：雍，文之昭也。
京相璠曰：今河内山阳西有故雍城。又东南注长明沟，沟水又东，迳射犬城北。
汉大司马张扬为将杨丑所害，眭固杀丑屯此。欲北合袁绍。《典略》曰：眭固，字白菟，或戒固曰，将军字菟而此邑名犬，菟见犬，其势必惊，宣急去。固不从。
汉建安四年，魏太祖斩之于此，以魏种为河内太守，守之。兖州叛，太祖曰：惟种不弃孤。及走，太祖怒曰：种不南走越，北走胡，不汝置也。射犬平，禽之。
公曰：唯其才也，释而用之。长明沟水东入石涧，东流，蔡沟水入焉。水上承州县北白马沟，东分，谓之蔡沟，东会长明沟水，又东，迳修武县之吴亭北，东入吴陂，次北有苟泉水入焉。水出山阳县故修武城西南，同源分派，裂为二水，南为苟泉，北则吴渎，二渎双导，俱东入陂。山阳县东北二十五里，有陆真阜，南有皇母、马鸣二泉，东南合注于吴陂也。次陆真阜之东北，得覆釜堆。堆南有三泉，相去四五里，参差合次，南注于陂泉。陂在浊鹿城西，建安二十五年，魏封汉献帝为山阳公，浊鹿城即是公所居也。陂水之北，际泽侧有隤城。《春秋?隐公十一年》，王以司寇苏忿生之田，攒茅、隤十二邑与郑者也。京相璠曰：河内修武县北有故隤城，实中。今世俗谓之皮垣，方四百步，实中，高八丈。际陂北，隔水一十五里，俗所谓兰丘也，方二百步。西一十里，又有一丘际陂，世谓之敕丘，方五百步，形状相类，疑即古攒茅也。杜预曰：二邑在修武县北，所未详也。
又东，长泉水注之，源出白鹿山，东南伏流，迳一十三里，重源濬发于邓城西北，世亦谓之重泉水也。又迳七贤祠东，左右筠篁列植，冬夏不变贞萋。魏步兵校尉陈留阮籍、中散大夫谯国嵇康、晋司徒河内山涛、司徒琅琊王戎、黄门郎河内向秀、建威参军沛国刘伶、始平太守阮咸等，同居山阳，结自得之游，时人号之为竹林七贤。向子期所谓山阳旧居也。后人立庙于其处，庙南又有一泉，东南流注于长泉水。郭缘生《述征记》所云，白鹿山东南二十五里，有嵇公故居，以居时有遗竹焉，盖谓此也。其水又南，迳邓城东，名之为邓渎，又谓之为白屋水也。
昔司马懿征公孙渊，还，达白屋，即于此也。其水又东南流，迳隤城北，又东南，历泽注于陂。陂水东流，谓之八光沟，而东流注于清水，谓之长清河。而东周永丰坞，有丁公泉，发于焦泉之右。次东又得焦泉，泉发于天门之左，天井固右。
天门山石自空，状若门焉，广三丈，高两匹，深丈馀，更无所出，世谓之天门也。
东五百馀步，中有石穴西向，裁得容人，自平地东南入，径至天井，直上三匹有馀，扳蹑而升，至上平，东西二百步，南北七百步，四面崄绝，无由升陟矣。上有比邱释僧训精舍。寺有十馀僧，给养难周，多出下平，有志者居之。寺左右杂树疏挺，有一石泉，方丈馀，清水湛然，常无增减，山居者资以给饮。北有石室二间，旧是隐者念一之所，今无人矣。泉发于北阜，南流成溪，世谓之焦泉也。
次东得鱼鲍泉，次东得张波泉，次东得三渊泉，梗河参连，女宿相属。是四川在重门城西，并单川南注也。重门城，昔齐王芳为司马师废之。宫于此，即《魏志》所谓送齐王于河内重门者也。城在共县故城西北二十里。城南有安阳陂，次东，又得卓水陂，次东，有百门陂，陂方五百步，在共县故城西。汉高帝八年，封玈罢师为共严侯国，即共和之故国也。共伯既归帝政，逍遥于共山之山。山在国北，所谓共北山也，仙者孙登之所处。袁彦伯《竹林七贤传》，稽叔夜尝采药山泽，遇之于山。冬以被发自覆，夏则编草为裳，弹一弦琴而五声和。其水三川南合，谓之清川。又南迳凡城东。司马彪、袁山松《郡国志》曰，共县有凡亭。周凡伯国，《春秋?隐公七年经》书，王使凡伯来聘是也。杜预曰：汲郡共县东南有凡城。今在西南。其水又西南与前四水总为一渎，又谓之陶水，南流注于清水。清水又东，周新丰坞，又东注也。

△东北过获嘉县北。
《汉书》称，越相吕嘉反，武帝元鼎六年，巡行於汲之新中乡，得吕嘉首，因以为获嘉县。后汉封侍中冯石为侯国。县故城西有汉桂阳太守赵越墓，冢北有碑，越字彦善，县人也，累迁桂阳郡、五官将、尚书仆射，遭忧服阕，守河南尹，建宁中卒。碑东又有一碑，碑北有石柱，石牛、羊、虎，俱碎，沦毁莫记。
清水又东，周新乐城，城在获嘉县故城东北，即汲之新中乡也。

△又东过汲县北。
县故汲郡治，晋太康中立。城西北有石夹水，飞湍濬急，世人亦谓之磻溪，言太公尝钓于此也。城东门北侧有太公庙，庙前有碑。碑云：太公望者，河内汲人也。县民故会稽太守杜宣白令崔瑗曰：太公本生于汲，旧居犹存，君与高、国同宗太公，载在经传，今临此国，宜正其位，以明尊祖之义。于是国老王喜、廷掾郑笃、功曹邠勤等，咸曰宜之，遂立坛祀，为之位主。城北三十里有太公泉，泉上又有太公庙，庙侧高林秀木，翘楚竞茂，相传云，太公之故居也。晋太康中，范阳卢无忌为汲令，立碑于其上。太公避纣之乱，屠隐市朝，遯钓鱼水，何必渭滨，然后磻溪，苟惬神心，曲渚则可，磻溪之名，斯无嫌矣。
清水又东迳故石梁下，梁跨水上，桥石崩褫，馀基尚存。 清水又东，与仓水合。水出西北方山西仓谷，谷有仓玉珉石，故名焉。其水东南流，潜行地下，又东南复出，俗谓之雹水。东南历坶野。自朝歌以南，南暨清水，土地平衍，据皋跨泽，悉坶野矣。《郡国志》曰：朝歌县南有牧野。《竹书纪年》曰：周武王率西夷诸侯伐殷，败之于坶野。《诗》所谓坶野洋洋，檀车煌煌者也。有殷大夫比干冢，前有石铭，题隶云：殷大夫比干之墓。所记惟此，今已中折，不知谁所志也？太和中，高祖孝文皇帝南巡，亲幸其坟而加吊焉，刊石树碑，列于墓隧矣。
雹水又东南，入于清水。
又东南迳合城南，故三会亭也，以淇、清合河，故受名焉。清水又屈而南，迳凤皇台东北，南注之也。

△又东入于河。
谓之清口即淇河口也，盖互受其名耳。《地理志》魏郡曰：清河水出内黄县南。内黄无清水可来，所有者惟钟是水耳。盖河徙南注，清水渎移，汇流迳绝，馀目尚存，故东川有清河之称，相嗣不断。曹公开白沟，遏水北注，方复故渎矣。
○沁水
△沁水出上党。涅县谒戾山。
沁水即少水也，或言出谷远县羊头山世靡谷。三源奇注，迳泻一隍，又南会三水，历落出，左右近溪，参差翼注之也。

△南过谷远县东，又南过陭氏县东。
谷远县，王莽之谷近也。沁水又南，迳陭氏县故城东，刘聪以詹事鲁繇为冀州，治此也。
沁水又南，历陭氏关，又南与骉水合。水出东北巨峻山，乘高泻浪，触石流响，世人因声以纳称。西南流注于沁。
沁水又南，与秦川水合。水出巨峻山东，带引众溪，积以成川。又西南，迳端氏县故城东，昔韩、赵、魏分晋，迁晋君于端氏县，即此是也。其水南流入于沁水。

△又南过阳阿县东。
沁水南迳阳阿县故城西。《魏土地记》曰：建兴郡治阳阿县。郡西四十里有沁水，南流。沁水又南，与濩泽水合，水出濩泽城西白涧岭下，东迳濩泽。《墨子》曰：舜渔濩泽。应劭曰：泽在县西北。又东迳濩泽县故城南，盖以泽氏县也。
《竹书纪年》梁惠成王十九年，晋取泫以濩泽者也。其水际城东注，又东合清渊水，水出其城北，东南迳城东，又南入于泽水。泽水又东，得阳泉水口，水出鹿台山。山上有水，渊而不流。其水东迳阳陵城南，即阳阿县之故城也。汉高帝七年，封卞为侯国，水历嶕峣山东，下与黑岭水合。水出西北黑岭下，即开隥也。其水东南流迳北乡亭下，又东南，迳阳陵城，东南注阳泉水。阳泉水又南，注濩泽水，又东南，有上涧水注之，水导源西北辅山，东迳铜于崖南，历析城山北，山在濩泽南，《禹贡》所谓砥柱析城至于王屋也。山甚高峻，上平垣，下有二泉，东浊西清，左右不生草木，数十步外多细竹。其水自山阴东入濩泽水。
濩泽水又东南，注于沁水。
沁水又东南，阳阿水左入焉。水北出阳阿川，南流迳建兴郡西。又东南流，迳午壁亭东，而南入山。其水沿波漱石，漰涧八丈，环涛谷转。西南流，入于沁水。
又南，五十馀里，沿流上下，步径裁通，小竹细笋，被于山渚，蒙笼茂密，奇为翳薈也。

△又南出山，过沁水县北。
沁水南迳石门，世谓之沁口。《魏土地记》曰：河内郡野王县西七十里，有沁水，左迳沁水城西，附城东南流也。石门是晋安平献王司马孚之为魏野王典农中郎将之所造也。按其《表》云：臣孚言：臣被明诏，兴河内水利。臣既到，检行沁水，源出铜鞮山，屈曲周回，水道九百里。自太行以西，王屋以东，层岩高峻。天时霖雨，众谷走水，小石漂迸，木门朽败，稻田汎滥，岁功不成。臣辄按行，去堰五里以外，方石可得数万馀枚。臣以为累方石为门，若天亢旱，增堰进水；若天霖雨，陂泽充溢，则闭防断水。空渠衍涝，足以成河。云雨由人，经国之谋。暂劳永逸，圣王所许。愿陛下特出臣《表》，敕大司农府给人工，勿使稽延，以赞时要。臣孚言。诏书听许，于是夹岸累石，结以为门，用代木门枋，故石门旧有枋口之称矣。溉田顷畮之数，间关岁月之功，事见门侧石铭矣。水西有孔山。山上石穴洞开，穴内石上，有车辙牛迹。《耆旧传》云，自然成著，非人功所就也。其水南分为二水，一水南出，为朱沟水。
沁水又迳沁县故城北，盖藉水以名县矣。《春秋》之少水也。京相璠曰：晋地矣，又云，少水今沁水也。沁水又东，迳沁水亭北，世谓之小沁城。沁水又东，左合小沁水。水出北山台渟渊，南流为台渟水，东南入沁水。
沁水又东，倍涧水注之。水北出五行之山，南流注于沁水。

△又东过野王县北。
沁水又东，邘水注之。水出太行之阜，山，即五行之异名也。《淮南子》曰：武王欲筑宫于五行之山。周公曰：五行崄固，德能覆也，内贡回矣。使吾暴乱，则伐我难矣。君子以为能持满。高诱云：今太行山也，在河内野王县西北上党关也。诗所谓徒殆野王道，倾盖上党关，即此山矣。其水南流迳邘城西，故邘国也。城南有邘台，《春秋?僖公二十四年》，王将伐郑，富辰谏曰：邘，武之穆也。京相璠曰：今野王西北三十里有故邘城，邘台是也。今故城当太行南路，道出其中。汉武帝封李寿为侯国。邘水又东南，迳孔子庙东，庙庭有碑。魏太和元年，孔灵度等以旧宇毁落，上求修复。野王令范众爱、河内太守元真、刺史咸阳公高允表闻，立碑于庙。治中刘明、别驾吕次文、主簿向班虎、荀灵龟，以宣尼大圣，非碑颂所称，宜立记焉，云，仲尼伤道不行，欲北从赵鞅，闻杀鸣犊，遂旋车而返。及其后也，晋人思之，于太行巅南为之立庙，盖往时回辕处也。余按诸子书及史籍之文，并言仲尼临河而叹，曰：丘之不济，命也夫！
是非太行回辕之言也。碑云：鲁国孔氏，官于洛阳，因居庙下，以奉蒸尝。斯言是矣。盖孔氏因迁山下，追思圣祖，故立庙存飨耳。其犹刘累迁鲁，立尧祠于山矣，非谓回辕于此也。邘水东南迳邘亭西。京相璠曰：又有亭在台西南三十里。今是亭在邘城东南七八里，盖京氏之谬耳，或更有之，余所不详。其水又南流，注于沁。
沁水东迳野王县故城北。秦昭王四十四年，白起攻太行道绝，而韩之野王降。
始皇拔魏东地，置东郡。卫元君自濮阳徙野王，即此县也。汉高帝元年为殷国，二年为河内郡，王莽之后队。县曰平野矣。魏怀州刺史治，皇都迁洛，省州，复郡。水北有华岳庙。庙侧有攒柏数百根，对郭临川，负冈荫渚，青青弥望，奇可玩也。怀州刺史<击页>邱李洪之之所经构也。庙有碑焉，是河内郡功曹山阳荀灵龟以和平四年造，天安元年立。沁水又东，朱沟枝津入焉。
又东与丹水合，水出上党高都县故城东北阜下，俗谓之源源水。《山海经》曰：沁水之东有林焉，名曰丹林，丹水出焉，即斯水矣。丹水自源东北流，又屈而东注，左会绝水。《地理志》曰：高都县有莞谷，丹水所出，东南入绝水是也。
绝水出泫氏县西北杨谷，故《地理志》曰：杨谷，绝水所出。东南流，左会长平水。水出长平县西北小山，东南流，迳其县故城，泫氏之长平亭也。《史记》曰：秦使左庶长王龁攻韩，取上党。上党民走赵。赵军长平，使廉颇为将，后遣马服君之子赵括代之。秦密使武安郡白起攻之。括四十万众降起，起坑之于此。《上党记》曰：长平城在郡之南，秦垒在城西，二军共食流水涧，相去五里。秦坑赵众，收头颅，筑台于垒中，因山为台，崔嵬桀起，今仍号之曰白起台。城之左右，沿山亘隰，南北五十许里，东西二十馀里，悉秦、赵故垒，遗壁犹存焉。汉武帝元朔二年，以封将军卫青为侯国。其水东南流注绝水。绝水又东南流，迳泫氏县故城北。《竹书纪年》曰：晋烈公元年，赵献子城泫氏。绝水东南与泫水会，水导源县西北泫谷。东流迳一故城南，俗谓之都乡城。又东南，迳泫氏县故城南，世祖建武六年，封万普为侯国。而东会绝水，乱流东南入高都县，右入丹水。
《上党记》曰：长平城在郡南山中。
</div>
    <div class="pagination">
<a href="水经注_page6.html">上一页</a><span>...</span><a href="水经注_page2.html">2</a><a href="水经注_page3.html">3</a><a href="水经注_page4.html">4</a><a href="水经注_page5.html">5</a><a href="水经注_page6.html">6</a><span class="current-page">7</span><a href="水经注_page8.html">8</a><a href="水经注_page9.html">9</a><a href="水经注_page10.html">10</a><a href="水经注_page11.html">11</a><a href="水经注_page12.html">12</a><span>...</span><a href="水经注_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
