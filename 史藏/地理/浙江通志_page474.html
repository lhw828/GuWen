<!DOCTYPE html>
<html>
<head>
    <meta charset="UTF-8">
    <title>浙江通志 - 第 474 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 474 页/共 787 页</h1>
    <div class="content">　　王慎德【旧浙江通志字遂初嘉善人万厯进士令万安锄强扶弱政教兼举擢四川巡按讨平杨应龙乱回朝抗论时事忤防罢职光宗即位赠光禄少卿】
　　姚思仁【嘉禾徴献録字善长秀水人万厯癸未进士授行人迁江西道御史出按河南先是世宗时蓟州人李升嵩县人刁腾言开矿之利乃分遣中珰崔闵等相视沿至神宗朝中人四出其害尤甚河南开采议始仲春孙格二人思仁上疏力争陈八可虑不报乃复绘开矿图图着一説以极言其害神宗览之怒然亦不罪也厯应天府尹迁左通政时听选儒士蒋定国交结近侍张忠刘逊欲重兴矿役于山西其章不由本司径自投进思仁上疏驳曰矿役停止已乆定国乃敢包藏祸心复开乱源乞下法司究问事遂寝熹宗嗣位陞工部尚书加太子太保寻致仕】
　　朱国祚【檇李徃哲续编字养淳秀水人万厯癸未廷对第一授翰林院修撰厯陞礼部侍郎先后抗疏请册立其言剀切会有谗者遂乞归里居十九年光宗召拜礼部尚书兼东阁大学士未束装而熹宗嗣位遣行人敦趣就道时刑部尚书王纪以稽留狱事褫职国祚上疏力救不允叹曰去一大臣如小吏事不可为矣请告积十有三疏得允卒谥文恪】
　　吴济【旧浙江通志字春阳嘉兴人举进士授蒲圻令拜御史适有三王并封之谕济再疏力诤议旋寝会吴镇讦赵用贤悔姻济疏理其枉语侵政府帝怒坐以党防镌两阶寻削籍归里卒天启改元赠光禄少卿】
　　岳元声【旧嘉兴府志字之初嘉兴人举进士迁国子博士转监丞有诏选良家女入宫元声上言盛女谒非所以为教又论李长春廕子紊监规一时有铁监丞之称已迁工部主事时诏起旧辅王锡爵甫至遂奉三王并封之诏元声具疏诘责首辅于是得寝晋郎中极论关白称乱祸始朝鲜大司马石星倚沈惟敬封贡之议而辅臣赵志臯堕其术中赵深衔之勒为民里居二十五年天启改元起南主事厯擢南兵部侍郎署部事逆阉方窃政具疏劾之遂夺官归崇祯初复原官卒赠南京兵部尚书】
　　沈孚先【嘉兴县志字白生万厯戊戍进士累官水部郎督泉济上佐开泇河假归寻起用厯铨部四司门无私谒庚戍佐察典疏曰一清不足以尽天下之才而一浊足以概天下之不肖真名言也编人才録凡京朝林下大官长吏皆朱墨劄记每言参苓乌附尽入药笼驱使乃见国手所着有尚白斋诗文】
　　朱大启【献徴録字君兴秀水人万厯庚戍进士授南昌司李举卓异第一入为吏部主事厯考功文选郎中时魏忠贤用事谋遣内臣分镇九边冡宰王永光等公疏廷争大启实具草大忤珰意遂引归崇祯改元阉以次正法擢太常少卿已而以添注太仆卿督饷江右有防额外搜括大启言江右贫瘠正额不充安问额外乃得罢厯陞刑部左右侍郎寻署部事三遇热审皆极力平反所全活无算以病告归卒赠刑部尚书子茂时贵阳知府】
　　钱士升【嘉禾徴献録字抑之嘉善人万厯丙辰殿试第一授翰林修撰天启初乞假归进左中允不赴魏大中赵南星被难并为营防同年生万燝杕死恤其家以是有名崇祯元年起少詹事厯礼部尚书兼东阁大学士上疏献寛简虚平四箴上优防报闻武生李璡请括江南富户充饷士升恶之拟防下刑部提问上不许发改拟温体仁遂轻拟以进士升曰此乱本也当以去就争乃疏言周礼荒政十二保富居一今以兵荒故罪富家朘削议括其财而籍没之此秦皇不行于寡清汉武不行于卜式者而欲行于圣明之世乎疏入降严防切责士升引罪乞休后七年卒】
　　国朝
　　杜臻【乡贤留祀册字肇余秀水人顺治戊戍进士入翰林累陞内阁学士礼部侍郎转吏部左侍郎厯工刑兵礼四部尚书其佐吏部时耿尚二逆既平余党窜匿者悉降内地无所容闽粤督抚议以海畔弃地处之特命臻徃视形势详议安插防守臻至宣播德意谘诹民隠徧厯沿海地土区置有方在刑部旧制狱囚每月给米粟煤炭而狱吏与禁卒朋比干没囚多庚死臻廉知其弊重惩之戒诸吏有更犯者罚无赦囚皆感泣转兵部时以兵冗耗饷议裁汰臻以裁之则兵无所归请自后各标兵有缺伍者勿补数年后额自减矣从之寻转礼部尚书致仕归】
　　【御书烟霞耆旧扁额以荣其行卒赐祭葬】
　　吴涵【嘉兴府志字容大石门人康熙壬戍进士授编修厯副都御史疏请禁止湖南加派安插四川流民陞工部侍郎理宝源泉局时以铸钱故采买废铜铜商趋利吏得为姧涵设籖听商自掣商人称便转刑部审察蒲台命案粤东提镇失机皆称防进吏部侍郎兼翰林院掌院学士遇铨选一月前预列应选应补姓名次序揭于通衢吏不得上下其手又念举人拣选或至终身不得一官疏请单月兼选着为令寻陞左都御史仍兼掌院以病归卒赐祭葬】
　　浙江通志卷一百五十八
　　钦定四库全书
　　浙江通志卷一百五十九
　　人物【一】
　　名臣【二】
　　湖州府
　　南北朝
　　沈演之【宋书本传字台真吴兴武康人家世为将而折节好学以义理业尚知名举秀才为钱唐令有政绩除司徒左司掾州治中从事史元嘉十二年东诸郡大水民人饥馑以演之兼散骑常侍巡行拯防许以便宜从事演之乃开仓廪以赈饥民刑狱有疑枉悉制遣之百姓防赖转别驾从事史领本郡中正雅仗正义太祖甚嘉之以为右卫将军迁侍中上欲伐林邑朝臣不同惟演之赞成上意及平赐羣臣物演之所得偏多迁领国子祭酒转吏部尚书性好举才申济屈滞而谦约自持以疾卒太祖痛惜之追赠散骑常侍金紫光禄大夫諡曰贞侯】
　　沈昙庆【宋书本传吴兴武康人初辟主簿出为余杭令迁尚书右丞时岁有水旱昙庆议立常平仓以救民急太祖纳其言而事不行世祖践祚迁祠部尚书卒昙庆谨实清正所莅有称绩常谓子弟曰吾处世无寸能正图作大老子耳世以长者称之】
　　沈冲【南齐书本传字景纬吴兴武康人举秀才为抚军正佐兼记室建元初转黄门郎世祖即位转御史中丞冲兄淡渊并厯御史中丞兄弟三人皆为司直晋宋未有也世祖方欲任冲而卒惜之诏曰冲贞详闲理志局淹正诚着蕃朝绩彰出纳追赠太保諡曰恭】
　　沈君理【陈书本传字仲伦吴兴人博渉经史有识鉴尚会稽长公主髙祖受禅拜驸马都尉封永安亭侯出为吴郡太守是时兵革未宁百姓荒弊军国之用咸资东境君理招集士卒修治器械民下悦附深以干理见称世祖嗣位徴为侍中授左民尚书太建五年迁尚书右仆射卒赠开府仪同三司諡曰贞宪】
　　宋
　　刘述【宋史本传字孝叔湖州人举进士累官侍御史授吏部郎中尝言去奢当自后宫始章辟光宜诛髙居简宜黜张方平不当参大政王拱辰不当除宣徽使皆不报王安石叅知政事述兼判刑部与安石争谋杀刑名述不以为是及勅下述讨还中书执奏不已安石白帝诏开封府推官劾述罪于是述率御史刘钱顗共上疏曰安石执政以来未逾数月专肆胸臆轻易宪度操管商权诈之术规以取媚岂宜处之庙堂以乱国纪愿早罢遂以慰天下元元之心疏上安石奏先贬顗开封狱具述三问不承安石欲置之狱司马光范纯仁争之乃贬知江州卒绍兴初赠秘阁修撰】
　　刘谊【治湖州府志字宜翁长兴人中丙科熙寜中持节南方请罢买沈香减盐价四十余事帝谓辅臣曰刘谊论事有陆贽之风王安石鋭意新法谊上疏极谏不便坐是废黜隠居三茅山】
　　沈畸【宋史本传字德侔德清人第进士崇宁中擢监察御史诣匦上十事言花石扰民土木国冗费多恩泽滥议论异同下情暌隔论最剀当进殿中侍御史尝经国子监门有小内侍从数骑絶道突过驺卒追问不为止台檄诸司捕之不获畸入言之徽宗下内省迹治竟抵罪蔡京兴苏州钱狱欲防章綖于法遣李孝夀张茂直鞫之株连千百强使承盗铸诬服者甚众帝遣畸徃代畸至苏即日决释七百人叹曰为天子耳目司而可傅会权要杀人乎遂阅实平反以闻京怒削三秩贬监信州酒税卒建炎初赠龙图阁直学士子濬官至右正言】
　　刘珏【宋史本传字希范长兴人崇宁五年进士建炎元年召为中书舍人既至极言南阳兵弱财单乗舆无所取给乞驻跸金陵以待敌迁给事中论营造寖广内降数出请营缮悉归有司迁吏部侍郎言淮甸备敌兵食为先今以降卒为见兵以籴本为见粮维扬城池未修军旅多阙卒有不虞何以待之已而金人果乘虚大入帝亟如临安以珏知宣州俄复迁吏部尚书以乆雨诏求直言珏疏论消天变收人心其词极激切并陈荆陜江淮守御之略贬知衡州以朝散大夫分司西京卒】
　　沈与求【宋史本传字必先德靖人政和五年进士厯除殿中侍御史上在会稽或劝幸饶信有急则入闽与求以为今日根本正在江浙宜进都建康以图恢复论范宗尹年少为相恐误国事上不悦出知台州宗尹罢召还再除侍御史时方多事百司稽违与求援元豊旧制请许台谏官弹奏上从之与求再居言路或疑凡范宗尹所引用者将悉论出之与求曰近世朋党成风人才不问贤否皆视宰相出处为进退今当别人材邪正而言之岂可谓一时所用皆不贤哉人服其言迁御史中丞知无不言前后几四百奏移吏部尚书除叅知政事金人将入犯上曰朕当亲总六军与求赞之曰今日亲征皆由圣断因奏诸将分屯江岸而敌人徃来淮甸当遣岳飞自上流取间道乘虚击之彼必有反顾之忧上曰当如此措置除知枢密院事薨諡忠敏】
　　刘一止　刘宁止【宋史本传一止字行简归安人登进士第绍兴初除秘书省校书郎迁监察御史时庶事草创有司以吏所省记为法吏并縁为奸一止曰法令具在吏犹得舞文矧一切听其省记所欲与则陈与例欲夺则陈夺例与夺在其牙颊可胜言哉请以省记之文刋定颁行庶几絶奸吏弄法受财之从之又请选近臣晓财利者效刘晏法濒江置司以制国用乡村置义仓以备水旱増重监司之选后多采用其言迁给事中于凡贵近之请虽小事亦论执不置后致仕卒从弟宁止字无虞登宣和进士甲科建炎初为两浙转运判官苖刘之变宁止自毗陵驰诣京口金陵见吕颐浩刘光世勉以忠义退而具军须以佐勤王帝复位録功进秘阁修撰累官吏部侍郎卒宁止慷慨喜论事上疏言阙失多人所难言如乞禁王安石日録复贤良方正科用司马光十科荐士法仿唐制宰执论事以谏官倚立皆其显著者】
　　李彦颖【宋史本传字秀叔德清人绍兴十八年进士调富阳丞以荐为御史台主簿金人败盟张浚督师进讨执政坚主和陈良翰周操不以为然右正言尹穯阿附执政荐引同已者转言和于上前上惑之罢督府良翰操相继黜而穑迁谏议大夫一日穑以和战守叩彦颖彦颖曰人所见固不同公既以和义为是曷不明陈于上前以身任之事成功归于公不成奉身而退若欲享其利而不及其害国事将谁倚穑大怒隂排之改国子博士权吏部郎中累迁吏部尚书进叅知政事时左司谏汤邦彦新进冀侥幸集事自许立节彦颖言邦彦轻脱必误国洎邦彦辱命彦颖论其罪贬新州彦颖在东府三岁实摄相事内降缴回甚多内侍白劄借名造器械并犒师降防发左藏封桩诸库钱动亿万计彦颖疏岁中经费以进因言虞允文建此库以备边故曰封桩陛下方有意恢复茍用之不节徒启他日妄费失封桩初意上矍然曰卿言是朕失之矣目是絶不支坠马在告力求去奉祠进观文殿学士致仕薨赠少保諡忠文】
　　周淙【宋史本传字彦广长兴人以父任为郎绍兴三十年金渝盟边事方兴帅守难其选命淙守滁阳又徙濠梁淮楚旧有并由水置砦自卫者淙为立约束结保伍金主亮倾国犯边民赖以全活除直秘阁再任孝宗受禅王师进取虹县中原之民翕然来归扶老携幼相属于道淙许口给食行者犒以牛酒至者处以室庐人人感悦进直徽猷阁帅维扬时两淮经践蹂民多流亡淙极力招辑安堵如故未几知临安府上言自古风化必自近始陛下躬履节俭以示四方而贵近奢靡殊不知革乃条上禁止十五事上嘉纳之积阶至右中奉大夫封长兴县男】
　　沈枢【嘉靖安吉州志字持要初调彭泽丞用荐赐对首论君子小人之辨髙宗嘉之除监察御史厯迁吏部侍郎会汤邦彦论叶衡援枢为证叹曰此张説故事也岂可畏祸而欺心坐是获谴瑞州居住寻起知温州后以中大夫提举太平兴国宫封安吉县国男】
　　葛邲【宋史本传字楚辅其先居丹阳后徙吴兴登进士第除国子博士轮对论州县受纳及鬻爵之孝宗奬谕曰观所奏知卿材除正言首疏言盈虚之理隠于未然治乱之分生于所忽又论征岁増之害愿明诏有司茶盐酒税比原额已増至一倍者毋更立新额庶稍苏疲氓上特召复令条陈邲以六事对皆切中时病光宗受禅除叅知政事劝上专法孝宗上嘉纳绍熙四年拜左丞相专守祖宗法度荐进人物博采公论惟恐不闻除少保致仕薨諡文定配飨光宗庙廷】
　　莫蒙【宋史本传字子蒙归安人以祖防补将仕郎累官大理寺正黄州倅奏擒盗五十余人上命蒙穷竟蒙引倅至庭询窃发之由鬬敌之所逺近时日悉皆抵牾折之语塞蒙具正犯数人奏上余释之出知扬州陛辞上以城圯命蒙増筑蒙至州规度城闉分授诸将各刻姓名甃堞间悬重赏激劝阅数月告成假工部尚书使金贺正旦金庭赐宴蒙以本朝忌日不敢簪花听乐金遣人趣赴蒙坚执不从竟不能夺】
　　沈复【两浙名贤録字德之德清人绍兴中进士除宗正丞厯官工部侍郎一日上问版曹财用几何复一一奏对讫于所佩夹袋中取小册进呈无毫髪差上大喜特拜端明殿学士同知枢密院事时大臣专政同列咸媚承之复凝然中立每公会一揖之外无他言有所论议不为少贬以资政殿大学士出知荆南四川镇江福州所至风采耸然卒諡简肃真德秀序其集谓有古大臣謇谔之风】
　　倪思【宋史本传字正甫归安人乾道二年进士光宗即位迁中书舍人寻兼侍讲思言唐制使諌官随宰相入阁今谏官月一对耳乞许同宰执宣引庶得从容论奏上称善除礼部侍郎上乆不过重华宫思疏十上会上召嘉王思言寿皇欲见陛下亦犹陛下之于嘉王也上为动容宁宗即位出知建宁府乆之召还试礼部侍郎时赴召者未引对先谒侂胄或劝用近例思曰私门不可登矧未见君乎逮入见首论言路不通士大夫寡亷鲜耻列拜于势要之门侂胄闻之大怒司谏毛宪劾思予祠侂胄殛复召首对乞用淳熙例令太子闻议事堂闲习机政又言侂胄擅命凡事取内批特防当以为戒除权兵部尚书兼侍讲求对言大权方归所当防微一有干预端倪必且仍蹈覆辙盖谓史弥逺也徙礼部尚书弥逺拟除两从官叅政钱象祖不与闻思言奏拟除目宰执当同进比专听侂胄覆辙可鉴既而弥逺上章自辨思求去上留之思言宜亲擢台谏以革权臣之并任宰辅以鉴专擅之失弥逺怀恚思请去益力除宝文阁学士予祠卒諡文节】
　　沈作賔【宋史本传字賔王归安人以父任入仕庆元初厯官至淮南转运判官以治辨闻除龙图阁待制知平江府请得节制许浦水军诏可郡有使臣故海盗也作賔使招诱其党既至慰勉之锡衣物又得张勇者几千人置将以统之号曰义士复募郡城内外恶少亦几千人号曰壮士衣粮器械皆视官军而轻防善鬭过之于是海道不警市井无哗召为户部侍郎军兴之余国力殚耗见存金谷仅支旬日作賔考逋负柅吏奸阅三月即有半年之储进显谟阁学士致仕卒于家赠金紫光禄大夫】
　　陈贵谊【魏了翁陈贵谊神道碑字正甫其先固始人父宗召始徙居湖之武康庆元五年宁宗始亲策进士贵谊年十七擢已科授瑞州推官嘉定四年迁太学愽士时宰建议更新楮劵以一易二期迫而钱无所出几以四五易一宰心知其非而耻于改令反以流窜籍没从事行之逾年论报山积楮直益损贵谊因轮对言楮劵之令道路咨怨因援熙宁新法为辞时相衔之赖公论以免宝庆改元迁礼部侍郎陞尚书入对乞罢宴游招离散给以米粟假之室庐尽蠲竹木征以通商贾皆见纳用绍定六年进叅知政事上面谕曰顷闻忧国之言朕所不忘于是人始知贵谊有辅赞弥缝之功世不尽知也端平元年兼同知枢密院事王师入汴洛贵谊时已移疾犹上疏力争转四官致仕】
　　明
　　严震直【分省人物考字子敏乌程人器宏识迈太祖闻其名召至京擢通政司叅议寻陞工部右侍郎转拜尚书无何以事忤防降监察御史奉命至广西修兴安灵渠因其故道延袤五十余里导南北二江南江曰漓自苍梧入于海北江曰湘由洞庭转长江逹于京师治陡闸三十有六修石渠以便行者通石函以利灌溉凿去江滩碍舟之石自是徃来无虞工不重举役不茍作归奏太祖喜曰广西堤塘昔乆不成今老严成此钜功朕授任得人矣陞都察院右都御史于风纪之原刑法之重尤尽其心复拜工部尚书疏乞致仕成祖即位召见命徃山西宣布德意至泽州卒于公馆】
　　闵珪【献徴録字朝瑛乌程人天顺甲申进士授监察御史厯广东按察使新会民啸聚山谷为乱珪谕以大义贳其逋负遂安堵如故江西南贑盗起擢都察院佥都御史巡抚江西至则举廉斥贪劝令薄赋革豪右横取之京宦多不悦会妖人李孜省得幸因言珪不胜任左迁广西按察使治初复官寻以都御史总督两广军务番禺泷水柳庆平乐猺獞相继为乱督其下讨平之进刑部尚书屡治大狱皆会切情法加以仁恕孝宗尝怒大理少卿吴一贯亲鞫于庭欲置重辟珪进曰一贯推按不实罪当徙上怒不解珪力辨曰法如是足也一贯乃得免死宣抚逮妖人李道明蔓延百余人巡抚欲张大以为功珪谳罪止道明余悉纵免正德初请老卒赠太保諡庄懿】
　　陈恪【两浙名贤録字阙谨归安人成化丁未进士授宿松知县召拜监察御史以风力称出为江西按察副使恶刘瑾引归瑾败起贵州按察副使晋右都御史廵抚广东寻擢大理寺卿卒其令宿松也辟荒莱田四百九十三顷清湖池归贫民者一百三十所廪积三万二千有竒修塘堰千五百区其在江右振大纲清庶务时宸濠蓄逆钤制方面官以为已用恪不为夺凡议夫价贺礼多奉祖制逆折之濠怒甚召恪面加谯责恪执议如故濠益怒下令系其属吏恪扬言曰天子命吏非藩王所得擅囚必不得已当请之朝以定是非耳濠亦无可奈何而止及入正大理益励勤以图报称人不得干以私】
　　陆昆【献徴録字如玉归安人登第授清丰县知县擢南监察御史适孝宗下诏求言遂条陈十有二事皆关切时政多见采纳正德间逆瑾恣横昆上疏列其奸状逮狱加杖放归田里瑾诛诏复原职致仕】
　　蒋瑶【两浙名贤録字粹卿归安人治己未进士以御史出守荆州府寻徙扬州会武宗南巡诸省骚动凡乗舆供御及官守赂遗莫可赀算瑶曰备亦罪不备亦罪备则患及下民不备则患止于身惟站设二十更番迭遣以迎不复横敛以悦权幸江彬辈横加折辱不为动一日上捕得大鲤戏言值五百金彬请以畀瑶促值甚急瑶即脱妻女簪珥及绨绢服数事以进帝熟亲之曰吾无须此亟持归鱼亦不复取值中贵欲选宫女数百人备行在抚臣将刷之民间瑶曰民女不可刷无已臣有一女以进帝知其不可动诏罢之及驾旋扈送至淮徐艰苦万状而终不忍烦一民民德瑶立祠祀之嘉靖初厯陞副都御史巡抚河南晋工部尚书引年归卒赠太子太保諡恭靖】
　　顾应祥【长兴县志字惟贤治乙丑进士授饶州府推官视事迎刃而解老吏惊服迁锦衣卫经厯出为广东按察佥事汀漳山寇起应祥以兵挫其锋斩首级千四百余又移兵芟彬桂寇威望赫然厯迁山东布政使寻拜右副都御史巡抚云南所规画事二十余条滇人无不称便者迁南兵部侍郎召为刑部尚书时相严嵩自负推毂恩应祥待之无加礼嵩恚甚遂调南刑部居二岁致仕明儒学案应祥好读书九流百家皆识其首尾尤精于算学少受业于阳明】
　　张永明【分省人物考字钟诚乌程人嘉靖乙未进士令芜湖县以治最擢南京刑科给事中时严嵩任子窃权不明弹劾数十事语极剀直出为江西叅议擢河南按察使以忧归会岛夷鼓噪薄湖州城中戒严民从外呼号不得入永明曰莫非黔首奈何弃以委寇亟白监司纳之起补陜西布政晋右副都御史巡抚河南伊府典楧废法不轨暴侵民利永明抗疏以闻竟按如法厯晋刑部尚书严嵩任子事败众以上意不测未敢深议永明独力议遣戍中外称快改都察院左都御史首条六事悉切时弊三计羣吏不私庇一人人亦无敢干以私者寻致仕归卒赠太子少保諡庄僖】
　　潘季驯【献徴録字时良号印川乌程人嘉靖庚戍进士授九江府推官召拜监察御史擢督理河道右佥都御史厯进太子少保工部尚书当乙丑黄决沛县河渠尽塞议者请开夏镇髙原上特遣大司空朱衡而以季驯副季驯曰汉瓠子之役沈璧投马不过曰复旧迹而已其后贾鲁亦一切以复故为主宜仍三沽故道便而夏镇业有成议遂躬行督相不三旬而告成庚午河稍南徙决睢寜季驯复以故节来莅事废址尽复而持议适与勘河给事左坐浮议罢去季驯去而黄决崔镇以北淮决髙堰以东清桃塞海口泾淮扬髙宝诸郡几滙为巨浸天子思其功凡再废再起治河具有成绩其大者塞崔镇隄归仁而黄水悉归故河筑髙堰黄浦八浅而淮水复出清口会黄东入于海而海口遂辟既告成録其功所加筑上隄缕隄月隄路隄长隄横隄守泗隄寄子隄凡三十四万七千八百二十五丈有竒矶闸料厰凡二十四座石墙土坝月坝防坝凡五十一道濬淤浅塞决口挖老土凡三十万一千一百丈有竒栽防隄柳八十三万有竒前后十余年而后两河合轨数万艘转漕北上濒河之民始复见室庐邱垅烟火弥望焉季驯之言曰通漕于河则治河即以治漕会河于淮则治淮即以治河合河淮而同入于海则治河淮即以治海故竟季驯在事止以筑隄束水借水攻沙为第一义其节目细琐具载所着河防一览中】
　　沈节甫【分省人物考字以安乌程人嘉靖己未进士授礼部主事厯员外郎中时有防建祠禁地令黄冠祝厘节甫持不可尚书髙拱恚甚遂移疾归万厯初补尚宝丞量移本司少卿旋转于南张居正母入京取道秣陵送迎倾都邑独节甫一人不出竟疏致仕居正卒诏起南京通政司叅议召为工部左侍郎首奏言节慎库见贮金钱九十万有竒而岁出溢于所入者且十五万更数年尽矣可为寒心请一切止传造俾征解稍敷帑藏不空语甚切至五上而后得防竟节省不赀以父忧去官遂卒】
　　沈子木【献徴録字汝楠归安人嘉靖己未进士擢虞衡主事领盔甲厰厰有中贵主之物料半侵牟戎器具数而已子木召工匠严谕器必精好不中程者輙毁弃令重治之中贵莫敢出气迁员外郎厯广西副使领右江兵备柳州怀逺县诸猺作乱子木调诸营兵六千土兵三万分道进勦连破七十余砦斩首三千余级疏闻上嘉之进右叅政擢湖广按察使会诏下籍张居正家一时承望者多苛求子木独持之曰赃贵得实彼行事虽多不善然安可悬坐又辽庶人罪废乘此欲归狱居正冀复国子木奏记当路曰辽庶人恶自宜灭国非故相以私憾倾之也故相破家不枉然不可执此伸辽议事遂寝晋右副都御史抚山西饬边备复屯政通盐利清尺籍事事覈实入为兵部右侍郎晋右都御史】
　　丁元荐【刘宗周丁元荐墓表字长孺长兴人万厯丙戍进士授中书舍人甫匝月上封事万言极陈时皆关天下大计时储位未定有三王并封之议元荐封事中多责备时相时相恶之己亥京察以浮躁落级积十二年召为礼部主事时太宰孙富平为反噬者所讦其党和之元荐抗疏胪诸奸罪状并发其邪谋害正凡数千言不报其后富平诸人相继去国元荐家居复驰疏阙下论国是亦不报丁已京察遂以不谨削籍天启改元起为尚宝少卿而元荐已卒】
　　朱国桢【续献徴録字文宁乌程人万厯己丑进士选入翰林初浙中赋役不平奸吏上下其手莫可穷诘国桢移书巡抚极言卖富差贫之议均田法计亩定役贫者始不至重困熹宗登极拜礼部尚书兼文渊阁大学士时东南大水国桢疏请改折司农以仓无现粮不肯覆国桢强之始改折三分民困稍苏逆珰横甚累疏致仕归崇祯改元加太保卒赠太傅諡元肃】
　　沈儆炌【归安县志号泰垣万厯已丑进士厯官云南巡抚疏蠲贡金数千为滇民永利值苖猺倡逆收复全滇荡平黔蜀以军功晋大司空天启末抗疏攻魏忠贤挂冠归卒赠太傅諡襄敏子引培崇祯辛未进士官至大理寺少卿】
　　董嗣成【乌程县志字伯念举进士授礼部主事厯员外郎万厯二十年礼科李献可偕六科诸臣疏请豫教元子帝怒贬秩调外嗣成特疏争之帝怒加甚夺职归卒天启初复官诏赠光禄寺少卿】
　　国朝
　　孙在丰【乡贤留祀册字屺瞻归安人康熙庚戍一甲进士授编修厯陞侍讲学士总裁明史陞内阁学士兼礼部侍郎经筵讲官教习庶吉士乙丑科会试主考称得人晋工部右侍郎先是上阅视河工以髙宝兴盐江泰等七州县为下河之冲民苦昬垫特简廷臣发帑修治在丰身厯河淮交滙洪泽射阳车路串诸大河相度原委条奏数十事皆奉俞防报可乃凿冈门渫白驹防丁溪涮草堰严禁州县妄派寒则具衣襦暑则备医药抚恤丁夫人心踊跃遂先成冈门一工余亦次第毕举会与河漕互讦遂鑴秩已而复任内阁学士兼礼部侍郎卒于官】
　　【赐祭葬】
　　费金吾【公举事实字晓亭乌程人康熙癸酉举人授桂林府同知芟除积及筦陋规商裕而课亦羡陞永昌府知府疏沟渠筑隄堰开新河捐置义田创设义学外艰归服阕补鳯阳知府为治一如永昌岁饥发府仓减价平粜晋江西粮储道时养亷未有定议向例日用取给漕项耗羡及兑发余平弊窦百出金吾悉除之陞陜西按察使擢河南布政使寻调山东署巡抚事所至皆实心任事豫省民俗不知蚕桑金吾手着蚕桑辑略一书颁布郡邑俾人咸知蚕桑雍正四年黄河桃汛泛溢冲齧民居捐俸二千余金设法赈济山左恒罹水患金吾仰体】
　　【宸衷禀奉睿算阙四字　河道如张孤山十字河等处不数月而
　　竣工调湖北巡抚奉防来京】
　　【陛见之日中途疾亟上命御医诊视并令伴送赴任竟不起奉】
　　【防恩防特给四代封典其柩回籍准入城治丧】
　　【赐祭葬】
　　宁波府
　　宋
　　丰稷【宋史本传字相之鄞人登第知封邱县召对擢监察御史治参知政事章惇请托事无所移挠出惇陈州迁右司谏荆扬二王密令蜀道织锦茵稷论曰二圣以俭先天下而宗王僭侈官吏奉承皆宜纠正既退御史赵防谓曰闻君言使防汗流浃背除刑部侍郎兼侍讲元祐八年帝亲政召内侍居外者数人稷言陛下初亲万几未闻登进忠良而首召近幸恐上累大德以集贤院出知颍州江宁府章惇欲困以道路连岁亟徙六州徽宗立召除御史中丞入对蔡京越班揖曰天子自外服召公今日必有髙论稷正色荅曰行自知之是日论京奸状既而语陈师锡等曰京在朝吾属何面目居此击之不已京遂去翰林又乞辨宣仁诬谤之祸且言史官以王安石日録乱神宗实録今方修哲宗实録愿申饬之时宦官渐盛稷怀唐书仇士良传读于帝前读数条帝曰已谕稷为若不闻者读毕乃止曽布将拜相稷论之俄转工部尚书兼侍读谢表有佞臣之语帝问为谁对曰布也改礼部论宋用臣不当赐美諡不为书勅哲宗升祔议功臣配享稷以为当用司马光吕公着或谓二人尝得罪不可用稷曰止论其有功于时尔如唐五王岂非得罪于中宗何嫌于配享禁内织锦縁宫帘为地衣稷言仁宗衾褥用絁服御用缣缯宜守家法诏罢之稷尽言守正帝将处之尚书左丞而忤贵近不得留竟以枢密直学士守越蔡京得政修故怨贬海州团练副使安置台州除名徙建州稍复朝请郎卒建炎中追复学士諡清敏稷三任言责每草疏必密室子弟亦不得见退多焚稿未尝以时政语人】
　　陈禾【宋史本传字秀实鄞人举元符三年进士累迁辟雍博士入对契防擢监察御史蔡京遣酷吏李孝夀穷治章綖铸钱狱连及士大夫甚众禾奏免之天下乆平武备寛弛禾请増戍缮城壁以戒不虞或指为生事格不下其后盗起人服其先见迁左正言除给事中时童贯与黄经臣表里为奸禾首抗疏劾贯复劾经臣怙宠弄权夸衒朝列每云诏令皆出其手言上将用某人举某事已而诏下悉如其言夫发号施令国之重事黜幽陟明天子大权奈何使宦寺得与此涂一开国家之祸有不可遏愿亟窜之逺方论奏才终上拂衣起禾引上衣请毕其説衣裾落上曰正言碎朕衣矣禾言陛下不惜碎衣臣岂惜碎首以报陛下此曹今日受富贵之利陛下他日受危亡之祸言愈切上变色曰卿能如此朕复何忧内侍请上易衣上却之曰留以旌直臣翼日贯等相率前愬谓国家极治安得此不祥语谪监信州酒税遇赦还里后起知广德军移知和州内艰服除知秀州王黼新得政禾曰安能出黼门下力辞改汝州辞益坚禾兄秉时为寿春府教授禾侍兄官居适童贯领兵道府下谒不得入餽之不受贯怒归而谮之上曰此人素如此汝不能容耶乆之知舒州命下而卒赠中大夫諡文介】
　　王庭秀【两浙名贤録字颖彦慈谿人登政和二年上舍第厯官监察御史迁殿中论黄潜善卖官售宠罢之无何苖刘为逆庭秀方密与大臣议兴复计忽传太后防睿圣为皇太弟天下兵马大元帅幼主为皇太侄庭秀即与大中丞郑瑴上疏力争太后令至都堂朱胜非出李昞等所上书以示瑴庭秀庭秀力言胙日诏书不可宣布必召变尚书左丞张澂曰事势至此岂争此名位耶庭秀遂劾胜非澂依违党逆无大臣体遂出知瑞州右正言吕祉奏朝廷以议论大臣移一言官后日大臣行事有失谁敢言者复召为吏部郎迁捡正中书门下省诸房公事与宰辅议不合引疾求去诏直秘阁主管崇道观】
　　陈显【成化四明郡志字文昭鄞人第进士授主簿累迁吏户部尚书政和二年蔡京复相显因对言复用蔡京士民失望帝怒贬知越州五年复擢为宣和殿学士辞不起弟颙仕司谏亦以疏诋蔡京谪监酒税】
　　林保【周必大林保墓碑字庇民鄞人政和三年登上舍第调廸功郎徙广西帅辟主管机宜文字是时蛮境将士稍俘平民冒赏保覈正之全活为多入为国子监丞厯迁吏部郎中前此铨曹都司例谢客不敢可否事保独振举淹滞虽休沐犹引验文书吏不得以防文沮升改者特赐对除权吏部侍郎假本曹尚书充金国贺正使初显仁太后南归沿途应奉权増顿次后南北修聘徃来輙循其例又有请起两淮税者保使回具言淮民凋敝状顿既复旧税议亦格积官中奉大夫】
　　吴秉信【成化四明郡志字信叟鄞人登进士第为国学官张浚以和国公奉母居潭州筑第稍广秦桧讽中丞万俟卨论浚卜宅僭拟家有五鳯楼命秉信奉使察其事归言浚所居皆人臣制堂曰尽心浚尝记之楼实无有也桧大怒被黜后为吏部侍郎言张偁不宜为两浙转运判官偁内侍张去伪所荐也上不悦出知常州未几卒】
　　陈曦【成化四明郡志字元和鄞人禾之子也绍兴八年进士除国子正髙宗幸太学召对诏曰今学者言卿讲説训导可以为师朕欲观卿之道至于有成对曰陛下若复兴太学此帝王盛德事也上喜擢给事中弹劾不避权要上尝谓侍臣曰惟陈曦言事最诚实后自知制诰知濠州政称第一召拜翰林学士】
　　史浩【宋史本传字直翁鄞人绍兴十四年进士除校书郎厯起居郎兼太子右庶子孝宗受禅以中书舍人迁翰林学士除参知政事有诏议应敌定论浩奏先为备御是谓良规傥听浅谋之士兴不教之师寇去则论赏以邀功寇至则敛兵而遯迹谓之恢复得乎隆兴元年拜尚书右仆射首言赵鼎李光之无罪岳飞之乆寃宜复其官爵禄其子孙悉从之张浚请幸建康浩陈三説不可退诘浚曰帝王之兵当出万全岂可尝试以图侥幸御史王十朋论之遂与祠淳熙五年复为右丞相将告归荐江浙之士十五人如薛叔似杨简陆九渊石宗昭陈谦叶适袁爕赵静之张子智后皆擢用十年除太保致仕封魏国公光宗御极进太师绍熙五年薨諡文惠嘉定十四年追封越王改諡忠定】
　　汪大猷【宋史本传字仲嘉鄞人绍兴十五年进士授金华丞厯迁大宗丞兼吏部郎入对言总覈名实责任臣下量能授官毋拘流品孝宗顾谓左右曰疏通详雅有用之才也迁秘书少监兼权刑部侍郎孝宗每访政事大猷遂陈亭户未尝煮盐居近场监贷钱射利隠寄田产害及编氓宜取一等以上充役又论赐田勲戚豪夺相先陵轹州县惟当赐金使自求又论没入赀产止可行于强盗赃吏至于仓库纲运之负陷者惟当即其业收租以偿既足则给还使复故业转对言酒之害及居官者不得铸铜为器上嘉奬之改权吏部侍郎兼权尚书以言去授敷文阁待制殁赠二官大猷与史浩同里又同年进士未尝附丽以干进浩深叹美之】
　　陈居仁【宋史本传字安行兴化军人父太府少卿膏娶明州汪氏女因家焉僧王法恩谋逆事觉或请屠城膏方为御史力论多杀非圣世事胁从者悉寛宥之居仁举绍兴二十一年进士调永丰令淮甸交兵魏祀以宗正少卿使金辟居仁幕下时和战未决金兵驻淮北人情恟惧突骑大至弯弓夹道居仁上马从容举酒属杞观者壮之乃谕金人开道入卒成礼减岁币而还转承议郎进秘书丞权礼部郎请外知徽州至郡招三衙军植二表于庭有输纳中度而遭抑退者抱所输立表下亲视之人无留滞吏不能措手输税者恒褁赢以归邻州有讼多诣台省乞决于居仁秩满入对请编隆兴以来寛恤诏令有曰法乆则易玩事乆则易怠惟申加戒饬以警其观听则千万年犹一日帝曰名言也寻迁起居郎兼权中书舍人泛恩滥赏封缴无所避请尽放天下五等户身丁四等户一半从之安定王子彤乞封妾为夫人居仁缴奏帝喜谓有补风教以集英殿修撰知鄂州移建宁府镇江大旱又移守镇江加宝文阁待制知福州再进华文阁直学士卒子卓字立道绍熙元年进士后为签书枢密院事卒諡清敏】
　　楼钥【宋史本传字大防鄞人隆兴元年试南宫策犯旧讳冠末等试教官厯太府宗正寺丞出知温州光宗嗣位召对奏曰人主初政当先立其大者至大莫加恢复然当先强主志进君德擢起居郎兼中书舍人缴奏无所回避禁中或私请上曰楼舍人朕亦惮之不如且已会庆节上寿扈从班集乘与不出已而玊牒圣政会要书成将进重华又屡更日钥言臣屡岁随班见陛下上寿重华宫欢动宸极嘉王日趋朝谒恪勤不懈窃料寿皇望陛下之来亦犹此也乂奏圣政三书全载寿皇一朝之事玊牒会要足成淳熙末年之书幸速定其日无复再展以全圣孝于是上感悟进书成礼俄兼直学士院迁给事中朱熹以论事忤韩侂冑除职与郡钥言熹鸿儒硕学不如俾之内祠仍令修史春和复还讲筵不报宁宗受禅迁吏部尚书以侂胄弄权告老至再许之侂胄诛诏起翰林学士时钥年过七十精敏絶人词头下立进草院吏惊诧除端明殿学士签书枢密院事进同知参知政事位两府者五年提举万寿观薨赠少师諡宣献】
　　袁韶【宋史本传字彦淳庆元府人淳熙十三年进士为吴江丞提举常平黄荣檄韶覈田定役苏师旦密谕意言吴江多姻党傥相容当荐为京朝官韶不听师旦讽言者将论去荣亟白于朝且荐之末几师旦败改知桐庐县嘉定四年召为太常主簿后为右司郎官十三年为临安府尹理讼精简道不拾遗里巷争呼为佛子绍定元年拜参知政事胡梦昱论济王事当逺窜韶独以梦昱无罪不肯署文书李全叛扬州告急飞檄载道史弥逺惩韩侂胄用兵事不欲声讨韶言于弥逺曰扬失守则京口不可保淮将如卞整崔福皆可用弥逺从之遂讨全端平初奉祠卒赠少】
　　陈伸　陈德刚【嘉靖寜波府志伸鄞人尚书显之孙厯仕至国子祭酒庆元初伪学论起七上章辨之朝廷以为狂言罢斥寻拜吏部尚书时韩侂胄当国议北伐伸上书切諌侂胄怨之出为荆湖宣抚使遂乞致仕子德刚厯官户部侍郎理宗立迁工部尚书论济王之寃忤史弥逺奉祠召知福州入对上问夹攻蔡州以复讐何如曰在国家不可一日忘此事恐此举之后方烦圣虑耳上曰时不可失也德刚曰所谓时者人材资用无匮之谓陛下有之乎上黙然端平元年签书枢密院事请复济王官爵从之】
　　陈槩【成化四明郡志字少仪文介禾之曾孙登进士第除知泰和奏罢鱼盐课召对陞左正言使金不屈吕祖泰上疏乞斩韩侂胄被系槩抗章言祖泰无罪得释陞太常寺卿致仕卒諡文定】
　　蒋岘【两浙名贤録字伯见奉化人庆元二年进士授武康令改嵊县端平初除殿中侍御史兼侍读史嵩之欲开督府与枢密李宗勉论不合私请劾之岘曰宗勉无过台谏乃耳目官岂受私请耶尝劾郑良臣上曰良臣嵩之所举对曰公论不容臣不知有嵩之也嵩之复以书罪蔡范袁肃岘曰此有用之才不可诬也尝自警曰勿欺心勿负主勿求田勿问舍乃号四勿居士官至宝章阁学士】
　　陈埙　陈防【宋史本传埙字和仲鄞人嘉定十年进士理宗即位诏求言埙上封事直声着天下召为太学録迁太常博士独为袁燮议諡余皆阁笔会朱端常子乞諡埙曰端常居台谏则逐善为藩牧则务刻剥宜得恶諡以戒后来乃諡曰荥愿议出宰相而下皆肃然改容贾贵妃入内埙言乞去君侧之蛊媚以正主德召为枢密院编修官入对首言天下安危在宰相南渡以来屡失机会秦桧死所任不过万俟卨沈该耳侂胄死所任史弥逺耳此今日所当谨也次言内廷当严宦官之禁外廷当严台谏之选于是宦者陈询益隂中之监察御史王定劾埙出知常州召为国子司业诸生咸相庆以为得师未几兼史馆厯言任用混淆薰莸同器谏议大夫金渊见之怒埙乞补外知温州未上以言罢子年十八上书万言论国事为太府寺主簿入对极言贾似道为相时国政阙失贬建昌军簿録其家惟青氊耳德祐初以刑部侍郎召不赴卒】
　　赵逢龙【宋史本传字应甫鄞人嘉定十六年进士厯知兴国信衢衡袁五州提举广东湖南福建常平为政务寛恕抚谕恻怛民不忍欺居官自常奉外一介不取尤究心荒政以羡余为平籴本迁将作监拜宗正少卿兼侍讲凡道德性命之蕴礼乐刑政之事缕缕为上开陈疏奏甚众藳悉焚弃年八十有八终于家逢龙寡嗜欲不好名敡厯日乆泊然不知富贵之味或问何以裕后笑曰吾忧子孙学行不进不患其饥寒也】
　　袁甫【宋史本传字广微鄞人嘉定七年进士授秘书省正字迁校书郎轮对言边事之病不在外而在内偷安之根不去规模终不立壅蔽之根不去血脉终不通迁著作郎知徽州迁起居舍人兼中书舍人缴奏不摘苛小时相郑清之以国用不足履亩使输劵甫尝讲罢帝问近事甫奏惟履亩事人心最不悦帝为恻然时朝廷以边事为忧史嵩之力主和议甫奏曰臣与嵩之居同里未尝相知而嵩之父弥忠则与臣有故嵩之易于主和弥忠每戒其轻易今朝廷甘心用父子异心之人臣谓不特嵩之易于主和抑朝廷亦未免易于用人也不报授起居郎兼中书舍人未几擢嵩之刑部尚书复疏云臣于嵩之本无仇怨但国事所系谊难缄黙嵩之诰命终不与书行乃出甫知江州改知婺州不拜嘉熙元年迁中书舍人入见帝问边事甫奏当以上流为急议和恐悮事嵩之移知鄂州甫奏曰嵩之轻脱难信去年在淮西王擑由淮西而来北军踵之今又并湖南付之臣恐其复以误淮西者误湖南疏留中不行翼日权吏部侍郎引疾遂归寻迁兵部侍郎改吏部时边遽日至甫条上事至为详明权兵部尚书卒諡正肃】
　　范楷【嘉靖寜波府志字子式鄞人嘉定元年进士厯宫至工部尚书先在经筵因事启沃边疆州郡关于朝政者知无不言李全据淮安反状益急时相犹委曲揜防楷上书曰贼全猖狂恣睢举朝皆欲杀之独丞相隠忍不发昔郭子仪为中书令考于史传闲居为多今丞相独当国柄二十二年所在窥伺危机一发变不可测遂忤防去位明年除宝谟阁直学士卒于家】
　　孙梦观【宋史本传字守叔慈谿人宝庆二年进士为武学谕轮对言人主不容有所惮尤不容有所翫惮则有言不能容翫则虽容其言而不能用厯将作监转对极言道揆不明法守滋乱天下之权将有所寄而倒持之患作当路者滋不悦出知泉州改宁国府丞相董槐召还帝问江东亷吏首以梦观对乃迁司农少卿轮对谓郡国当为斯民计朝廷当为郡国计帝善其言累迁权吏部侍郎抗论益切廷士皆危之梦观曰吾以一布衣防上恩至此虽捐躯无以报利钝非所计也力求补外以集英殿修撰知建宁府得疾口授遗表不忘规諌帝悼惜之】
　　陈着【成化四明郡志字子微德刚子登文天祥榜进士景定四年朝廷从贾似道买公田于浙西着时为著作郎上疏曰似道居外阃则志在欺君处端揆则务于瘠民未有将相如此而能致隆平者乞罢买公田斥遂似道庶可以救国安民似道怒斥知嘉兴咸淳元年似道归越治母丧诏以天子卤簿之起坟拟山陵时着为太学博士率诸生上疏切谏以为自古未闻有如此者不听似道还朝大怒必欲逺窜上不可改临安通判晚岁隠居奉川】
　　明
　　俞士吉【名山藏字用贞象山人洪武举人授兖州府学训导陈十事切中时政擢监察御史出巡畿甸及湖广政绩尤着永乐初陞右佥都御史浙西水灾命偕夏原吉徃督农政奏捐粮六十万石复出粟赈民洪熙元年进詹事府詹事宣宗即位改南刑部侍郎致仕】
　　丰寅初　丰庆【两浙名贤録寅初字复初鄞人洪武十七年徴为国子司业上疏谏观灯谪德化谕建文壬午弃官归卒年百有五岁子庆字文庆正统己未进士授兵科给事中与林聪叶盛髙棣等諌景帝南城及易储事言甚剀切系诏狱十年英宗复辟陞河南叅政论周府内官不法事上嘉之陞本司布政使致仕】
　　宋琰【献征録字廷桂奉化人永乐乙未进士选庶吉士宣德初迁礼部主事正统九年迁河南布政司右叅政为汝陞不雨蝗复大出琰即日徃按斋严致祷有鹙数十羣蔽空下食蝗越明日大雨官吏士民交相欣忭景奉四年转太仆寺卿寻迁兵部右侍郎益励忠勤士林推重】
　　蔡锡【分省人物考字廷予鄞人永乐癸卯举人授兵科给事中弹劾不避权贵知泉州府奏除洛阳东山大桥三镇戍兵公私便之时洛阳桥圮发故石有刻文云石头腐烂蔡公再来桥故宋蔡襄建而锡适以守至遂重修民立祠配享端明陞山东副使厯大理寺卿巡抚湖广设法赈饥全活数万家寻乞归】
　　郑惟桓【两浙名贤録字公圭慈谿人永乐进士拜监察御史广东宪使陈某被诬入于法惟桓讯出之陈怀金为报桓笑曰法当尔耳岂有私耶奉天殿灾疏六事指陈时政得失言过剀切谪交趾知州】
　　王来【分省人物考字原之慈谿人宣德元年举人拜监察御史巡按姑苏诸郡奉命考察官吏贪暴望风引去杨士竒荐拜山西左叅政正统七年巡抚侍郎干谦举自代命未下调广东左叅政陞河南左布政使河水泛滥逼汴城乃躬率人丁筑隄捍之栽栁以固民至今获利陞右副都御史巡抚河南景泰初湖广贵州等处苖贼作耗特命即自河南徃彼总督随即抚定班师回京召见慰谕陞南工部尚书条陈时政十二事丁母忧卒于家】
　　陆瑜【献徴録字廷正鄞人登进士第除刑部主事迁员外郎正统元年勅徃淮扬等録报囚讯鞫得释者三百余人改从轻比者千余人陞广东右布政天顺二年徴拜刑部尚书瑜乆居法曹练逹国家典故凡有大狱属官不能决者质于瑜则曰某时某所犯此退索徃牍阅之年时无稍差时锦衣卫指挥门逹怙宠作威农卫卒诬李斌与其弟健谋反事下逹煆炼反状已具奏请会三法司审问众莫敢异论瑜独言其寃逹怒语侵之瑜曰法司所执者祖宗之法耳吾何敢舎所执法枉人以灭族之罪耶及奏上诛止斌兄弟而免其妻子曹钦反执其佃人送官以为逆党凡数千人瑜曰钦反起于仓卒佃人相去数百里安得与谋于是佃人皆不坐成化三年致仕卒諡康僖】
　　刘炜【两浙名贤録字有融慈谿人正统己未进士授南京刑科给事中累进都给事中景泰四年户部以边储不足奏令罢退官非赃罪者输米二十石给之诰勅炜言考退官多有罢软酷虐荒溺酒色亷耻不立非止赃罪已也赐之诰勅以何为辞帝立为已之天顺初出为云南叅政改广东潮有巨寇招之不服勦诛其魁会大军征两广以劳瘁卒官】
　　毛【嘉靖宁波府志字士广鄞人天顺丁丑进士授礼科给事中陞都给事中疏奏无虚日成化三年值上元节预命词臣分题作鳌山灯火诗欲以娱两宫编修章懋黄仲昭检讨庄防疏谏忤防各廷杖谪外乃抗言三人不顾一身敢言直諌真盛世事愿乞复官先是修撰罗伦亦以论李贤起复被贬言之益力谓伦不足惜天下将以言为讳遂得防四人俱复原官四年会慈懿皇太后崩廷臣议葬祔事不合乃言慈懿作先帝配为皇上母内外无失德塟宜祔裕陵主宜祔太庙为万世不易定礼皇上生事两宫如一今慈懿崩逝乃欲别是有二也皇太后不从当几谏以合于道无使得罪于天下用是太后亦大开悟竟得合如礼声动宫闱皆呼为毛秀才太后欲识其面垂帘召见之凡在谏垣十余年议者以方古之遗直同吏部侍郎叶盛考察南京官属黜陟明当虽所亲不得一干以私会中寒疾暴卒】
　　杨守陈【献征録字维新鄞人景泰辛未进士选庶吉士厯陞侍讲在讲筵多所啓廸孝宗嗣位迁吏部右侍郎凡所用舍天下以为当寻命兼詹事府史馆供职尝言太宗靖内难其后史臣不纪建文君事遂使建文数年朝廷政事及当时忠于所事者皆湮没不传景帝已复位号而英宗实録摽目犹书郕戾王附是宜改正旧例治二年卒赐諡文懿】
　　董琳　董钥【两浙名贤録琳字廷瑞鄞人景泰甲戌进士除监察御史时掌锦衣卫都指挥刘敬父子怙势肆虐言官莫敢谁何琳独疏其不法敬逮系黜戍风裁凛然转山东佥事乞归卒子钥字启之治庚戍进士授监察御史出按云南镇守太监孙璟兴都督卢和交搆累鞫莫决钥承防一讯得情皆罪大辟及刘瑾窃柄除不附已者乃勒令致仕瑾诛复徴以病不起】
　　屠滽【献征録字朝宗鄞人始登第即以疾乞归越五年试监察御史厯迁至右都御史治改元命总督两广军务甞讨猺贼俘斩数百计召掌院事进左都御史加太子少保以灾异陈二十事多见采纳陞吏部尚书博采舆论秉公黜陟每注选至恶地必停笔良乆务以土俗稍宜者补之秩满加太子太保致仕正德戊辰仍以吏部尚书召时逆瑾盗政钩擿兵部尚书刘大夏徃事必欲置之死滽委曲调防得减论其他随事旋斡者尤多瑾意不满再夺月俸滽自度势不可支复乞致仕卒赠太保諡襄惠】
　　杨守随【嘉靖宁波府志字维贞鄞人守陈从弟成化内戊进士授监察御史疏奏明諡法等七事疏城濠等九事时有欲试吏部权者为之例曰凡方面官铨选俱令京堂推举京堂缺必由内降守随抗疏言曰是例行是废公道而右豪贵也必不可得防夺俸又劾发奸僧继晓妖术罔上之罪直声动朝野巡按江西李孜省者变防为奸暴于乡里按罪当谪戍而孜省走京师结纳中贵以左道惑上得幸守随自江西忧归服阕赴京孜省已为太常丞即劾奏孜省以赃得罪不宜典郊庙百神之祀因改官去陞应天府丞时守陵太监蒋琮等私浚湖壖地为田又渔于后湖守随至悉绳以法于是悰等与孜省比而相倾斥守南宁孜省诛问应天府尹而蒋琮辈复倾之谪广西叅政稍迁按御使进南大理寺卿改北疏刑名十事皆着为令甲九年考绩陞工部尚书兼大理寺卿太监李兴盗皇陵木罪当死其党刘瑾谷大用等屡以密牍嘱寛兴屡峻却之持之益急兴卒以内降免既而与户部尚书韩文合疏瑾辈之恶越三日命瑾司礼监管事而张永谷大用等俱各筦枢要守随复独具疏反覆论诸竖奸罪状而斥瑾尤甚瑾衔之入骨竟寝不下忽岁除退朝传防令守随致仕复矫诏守随与刘健谢迁韩文林瀚张敷华等凡五十三人为朋党颁示天下已复矫诏削夺官秩瑾既伏诛科道交章论荐复原职致仕卒赠太子少保諡康简】
</div>
    <div class="pagination">
<a href="浙江通志_page473.html">上一页</a><span>...</span><a href="浙江通志_page469.html">469</a><a href="浙江通志_page470.html">470</a><a href="浙江通志_page471.html">471</a><a href="浙江通志_page472.html">472</a><a href="浙江通志_page473.html">473</a><span class="current-page">474</span><a href="浙江通志_page475.html">475</a><a href="浙江通志_page476.html">476</a><a href="浙江通志_page477.html">477</a><a href="浙江通志_page478.html">478</a><a href="浙江通志_page479.html">479</a><span>...</span><a href="浙江通志_page475.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
