<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 341 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 341 页/共 394 页
  </h1>
  <div class="content">
   白山茶赋【并序】
　　姨母文城君作白山茶赋兴寄高逺盖以自况楚人之橘颂感之作后白山茶赋
　　孔子曰嵗寒然后知松栢之后雕也丽紫妖红争春而取宠然后知白山茶之韵胜也此木产于临川之崔嵬是为麻源第三谷仙圣所庐金堂琼榭故是花也禀金天之正气非木果之匹亚乃得骨于昆阆非乞灵于施夏造物之手执丹青而无所用析薪之斤虽睥睨而幸见赦高洁皓白清修闲暇裴回冰雪之晨偃蹇霜月之夜彼细腰之子孙与庄生之物化方培戸以思温故无得而陵跨盖将与日月争光何苦与洛阳争价惟是当时而见尊显处于瑶台玉墀之上是以闭藏而无闷淡然于干枫枯柳之下江北则上徐庾江南则数鲍谢盖不能刻画嫦娥藩饰姑射谅无地以寄言故莫传于脍炙况乎见素抱朴难乎郢人故徐熙赵昌防笔和鈆而不敢画或谓山丹之皓质足以争长而更霸知我如此不几乎骂虽琼华明后土之祠白莲秀逺公之社皆声名借甚俗态不舍挟脂粉之气而蕴兰麝与君周旋其避三舍
　　白鹿洞赋【并序】　　　　　　　　朱　熹
　　白鹿洞赋者洞主晦翁之所作也翁既复作书院洞中又赋其事以示学者其词曰
　　承后皇之嘉惠宅庐阜之南疆闵原田之告病惕农扈之非良粤冬孟之既望夙余驾乎山之塘径北原以东骛陟李氏之崇冈【地名李家山】揆厥号之所繇得頽址于榛荒曰昔山人之处至今永久而流芳【陈舜俞庐山记云唐李渤字濬之与兄涉偕白鹿洞后为江州刺史乃即洞创台榭环以流水杂植花木为一时之胜】自升元之有土始变塾而为庠俨衣冠与诵纷济济而洋洋【庐山记又云南唐升元中因洞建学馆置田以给诸生学者大集乃以国子监九经李善道为洞主掌其教授江南野史亦云当时谓之白鹿国庠】在叔季而且然矧休明之景运皇穆穆以当天一轨文而来混念敦笃于化原乃搜剔乎遗遯朌黄卷以置邮广青衿之疑问乐菁莪之长育拔隽髦而登进【谨按国朝防要太平兴国二年知江州周述乞以九经赐白鹿洞诏从其请仍驿送之六年以洞主明起为蔡州褒信主簿旌儒学荣乡校也】迨继照于咸平又増修而罔倦【庐山记又云咸平五年敕重修又塑宣圣十哲之象】旋锡冕以华其归琛亦肯堂而诒孙【郭祥正书院记云祥符初直史馆孙冕以疾辞于朝愿得白鹿洞以归老诏从之冕未及归而卒皇祐五年其子比部郎中琛即学之故址为屋榜曰书堂俾子弟居而学焉四方之士来者亦给其食】怅茂草于熙宁尚兹今其奚论【庐山记熙宁中作已云鞠为茂草矣】天既啓余以堂坛友又订余以册书【寻访之初得樵者指告其处客杨方子直遂赞兴作之谋既而刘清之子澄亦裒集故实来寄】谓此前修之逸迹复闗我圣之宏模亦既震于余衷乃谋度而咨诹尹悉心以纲纪吏竭蹷而奔趋士释经而敦事工殚巧而献图曾日月之几何屹厦屋之渠渠【事具吕祖谦伯恭所作书院记】山葱珑而绕舍水汨防而循除谅昔人之乐此羌异世而同符伟章甫之峨峨抱遗经而来集岂颛眺听之为娱实觊宫墙之可入愧余修之不敏何子望之能给矧道体之无穷又岂一言而可缉请姑诵其昔闻庶有开于时习曰明诚其两进抑敬义其偕立允萃摰之所怀谨巷顔之攸执彼青紫之势荣亦何心于俛拾乱曰涧水触石锵鸣璆兮山木苯防枝相樛兮彼藏以修息且游兮德隆业茂圣泽流兮往者弗及余心忧兮来者有继我将焉求兮
　　丰水赋　　　　　　　　　　　徐鹿卿
　　豫章古号句吴附庸自江北以徙建即南昌而分封汉锡以富晋名曰丰梁暂畀抚隋复洪环囦洄洄镇山崈崈既焘社于爵列亦要银于县公起造物之休息产人杰之冲融经学齐缓衣冠鲁风仕少宦情俗与古同操觚怀铅莫备形容粤自丹阳啓土长睨中夏命干将于吴产资越工于欧冶凿泰騩以出铤訹风胡而定价发龙渊之新硎与太阿而更霸愕千仞之壁立浩万折之倾写惊屑越于兕甲指蜚飏于驷驾火精潜閟于吉土晋旅瑟缩而退舍武皇筑宫以旌异章帝亲题而赉下何灵物之铲迹沦古犴而不赦紫气轮囷而贯斗寒芒剡奕而争夜孔章雪锷于久蛰壮武服之而惊侘始丙粲于北岩终耿光乎少华眷天宝之必复駴延平之儵化凛冲气之攸在非见骤而惊乍玩双镡之书赞岂取次而假借乃若池山跃龙芙蓉浴日眞灵所栖厥惟始丰新郛是营永徽僝功章水径其北曲江滙其东带二水【丰水富水】之交流矜三洲之长雄洪澜舞蛟巨隄眠虹下千艘之粲白动樯牙之飐红灌输辐凑泉货阜通若夫晚渚无波夕景涵空听烟外之鸣榔认鸥边之短篷彷佛笠泽依约吴淞晞濠上之游儵亚洞庭之橘宫竦跂前闻侈观后躅威鳯巢其髙岑鸑雏啐于幽谷窖栖神丹渊生金粟药石镂赞皇之赋宝室快涪翁之读鼇扉之文如在骑省之颂可续辞工长善诗妙羣玉頫墨池以心敬孝泉而貌肃乡标长乐里掲长安洲既雾龙社亦歌鸾精行达孝而锡封寿春羁忠而列仙追宪表之清风诵少陵之大篇记河西之新幢哦出塞于左贤嗣银筦之遗响证丰碑之瑶镌或居乡而化行或啓宇以旁延忠厚防勋于续敕信谊成德于同年徇一节而尸祝壮九拜而极言伟三称于郎宿赫再忤于师垣诗矜豪于痛饮赋雄夸于防纒续硬语于溪堂晤赏音于平川句折良史之奇学富尊经之篇或交臂于射乡或冠伦于黉省伸谠议于鬻鹾建逺图于推茗钦孝着于宰木慕亷称于安定燹妖像之俗斥丛祠之干正或垂车于五龄或用钺于百乗裁效尤之络绎子蠲除之侥幸外夙着于模楷内兼优于文行扁华椽于补史勗师说于西冈咏春还之清诗讽金影之名章议论欲超于峨岷种艺或规乎寿张堕谪仙于樊楼精象数于草堂书裒至孝之通神卒感仁言而弗忘睇黄虚之高标想西陂之逸韵赋严濑而轩渠诵贑滩而奋迅慨玉楼之感歌吊竹坡之形影掲诚斋之墓表哦水心之篇咏宜蛮觌德以心化淫滪收波而神听或遵养于宋府或厌直于仪曹指退轩之奎文问竹坡之诗豪或亷问于两骖或通梦于三刀莫不富水其清猴峰其高位不满才荣未副褒或黙或言各惟所遭道有升降一人之本薰然慈仁告新令尹雷裴显晋张柳称唐亦有朱冯可以播扬诗称水部律进奉常或振禀以同食或鞭石而固防旴南称陈临汝表江返俗习以改纪乐半环而祀王赞府景伯专媺有唐非无印曹上坡位杨亦有少仙宋刘相望宛其风流膏沐华光巍巍寓公赫赫明府于昭大兴发扬溥诩鲁无君子斯焉取斯
　　元
　　栖深赋【为王举山作地名举子冈】　　　　　　刘　诜
　　六合之内八荒之壖匪臯匪涘不甸不防有冈伏兴望之芊緜盖得名于吾党而托之乎槐黄之一言于是过者喟然而语曰此非姓溪以冉而名谷以者之盘旋邪非科目之已逺而寄想像于千年者邪爰有有道筑居其巓问其所从来则盖元祐之初元矣青山缭屋古木横天篱援翳涂藤茨入椽内环洗墨之池外绕种秫之田竹分径造之所蔬满日涉之园春林雨过花涧流泉孤莺自啼时鸟杂喧清风堕箨永日闻蝉焚香起坐茶味入禅微凉萧瑟林木自弦临清赋诗脱叶如船天寒酒熟梅花入檐峰雪成画墙暾献暄阅大化之迭序甘穷居以为縁族四世而庑狭乃构寛于厥先折干云以为栋逝栖鸟而为櫋鸣机于内霤藏籍矗于西偏文公题记韵士赞篇风月不待献而弥胜江山不假饰而増妍念百年之种树终自庇于本根又歌聚之从起待千载之云闻岂飘风之昼语异茅雨之夜眠比橘而非幻拟种桃而非仙于是先生欣然而笑曰深矣吾之栖也可以骄元亮而傲玉川矣客有难之曰吾闻浅深表里所分山之深也在谷水之深也为渊今先生之居介毫末于一马寄圭粟于大千南非其中北匪其边而先生何所指以为深焉左眺高闉右接广阡暍车望其林翳饥袂想其炊烟而先生何所恃以为深焉穷搜邃讨谈空说元问字填巷受经款门使昧者欲赴于其燧辨者欲磨于其坚而先生何所匿以为深焉先生曰夫泥于迹者常有所穷游于化者或有所全吾闻至人入水不濡入火不爇防光尘于一隙混泾渭于同源故卜于肆者庸知其非隠行于市者安知其非仙嵇康好琴灵运游山伯伦酒狂张旭草颠岂所托之或浅尝不离乎人间顾吾深之安在诚可指于目前彼山林之委块亦身外之附悬于是客莫能诘走若季咸望其栖而不见渺山水之苍然
　　三节堂赋　　　　　　　　　　危　素
　　稽受氏于高堂兮奠偰辇之攸居际神元之兴运兮肆彊暴而攘除伟令子之俶傥兮从世皇以平吴匪徒勠力于战陈兮陈征讨之訏谟信直道以迕时兮转漕挽于番禺属羣盗之交炽兮集草间而啸呼阨险隘以弄兵兮値陆梁之凶渠矢赤心而奋鬭兮凛英烈而莫渝俄势穷以被执兮必临难而捐躯惨海雾之隂翳兮嘂山鬼而乘狐嗟良配之嫠居兮厯三纪而有余抚青镜以含悲兮收涕泗于衣裾哀孤惸于幼稚兮念生我之劳劬闵无父之何怙兮赖慈母之携扶婴疾疢以莫瘳兮吾岂爱于肌肤刲股肉以和药兮欣沉痼之获蘓世惊叹乎忠义兮作人纪之良抚表三节以咏歌兮峙堂构于东湖葆遗器以椟藏兮矧缇袭乎诗书惟延祐之后皇兮思搜罗于文儒爰趾美于高科兮羌簪笏之满家推羽仪于天朝兮流四海之名誉匪显庸之足夸兮拯黎庶于泥涂虽余文之骫骳兮掲潜德以张铺信天道之孔昭兮式原本于厥初
　　明
　　崆峒雪樵赋【有序】　　　　　　　宋　濓
　　刘君宗弼家于贑之崆峒山阳学赡而文雄尝擢进士第入教成均出任浙江部使者之寄声光已赫然矣君乃退然弗居方以崆峒雪樵自号其殆显幽一致者欤非贤而有德者盖弗能也君间请濓赋其事雕虫篆刻之学老且亡去黾俛操觚虽用赋体而比物成义为多君之西还或歌于清泉白石间山灵闻之未必不冁然一笑也其辞曰
　　伊崆峒之拔起兮镇峤南之灵区翠旓缤其荡空兮播灏气之防绥章贡挟以北流兮盎土脉之滋腴穴遥通于龙翕兮势蟠亘于郁孤信地维之奥宅兮为灵眞之所都则有白鵞羽人黄唐丹士辟玉为房铸金成黍仰青帝以布帷拨赤霞而啓笥悼下土之坌浊凌刚风以迳度惟彭城之仙子兮式烂柯之遗轨谓灵奕之可观兮意翩翩而遐举裘翦鹿胎之花屦约芝田之蘂巾割湘云之枝鞶防彩鷮之尾伤胡麻之未饭爱白石之堪煮逾洞眞之石扉借修月之宝斧期缑笙之下临兮庶緑文之可暏于时元冬届朔气交氷腹坚金茎高二鹤夜语独乌昼韬莽六花之聚白合溟涬于空寥幻九清之秘景辟太素之神苞夺人目睛兮若流汞翻空而不定一白无地兮如烂银炫燿于霜臯琼林玉树叠颖联条柯顿亡于春緑蘤巧缀于晴梢乃陟瑶磴乃依氷樾肤中寒而生鳞指屡僵而弗屈丁丁许许不遗余力已枯成采方长不折玉屑随声而轻堕霜茎倚云而初积束以九眞之赤藤附以千年之苓魄既消摇而咏归忘蕉鹿于今昔歌曰我采我樵兮太蒙之野万树珑兮玉光照夜孰能相从兮与霓旌而俱下于是筑石灶繙金经养神火炼黄宁汞生水虎之窟铅出火龙之扃液承太乙之珠机运元华之精凭添抽之卦劵植鄞鄂之丹城逮伐毛而洗髓致隂烁而阳凝种芝于琼玉之山折桂于广寒之庭领衿佩于桥门集鹓鹭于王庭白简霜飞绣衣春明近一出而持斧使九夏之生氷乃椉风而来归兮将瀛洲之先登隔人间之风雨兮遽眞凡之异程至若西隣之子沈酣羶荤屏香曙笙火花春瑶阶舞楚银馆歌秦黄尘迷南华之梦敝屣东郭之贫乐钟鼎之遗厌烟霞之近醇尚父钓渭阿衡耕莘或封齐于东海或致君于华勋齐出处于一涂肯变志于屈伸世缤纷兮丽以新蜡代薪兮伤芳辰翻海水以为霖兮曾莫濯夫游尘孰不化为胡燕兮依华榱之飞文丹禽鸣夫空谷兮亦寥寥之一闻弹樵歌之逸响兮寄緑绮于秋旻歌曰若有人兮在兰厓止白虎为使陟崇巇止皓毳回飊敷天葩止虚白内朗絶纎瑕止仁斧义戕龙锵鸣止鹈膏匪施痂弗形止翦彼薪樗扶松柏止养贤大鼎熟以烹止天下为公大道行止遡风屹立思盈盈止
　　游匡庐山赋　　　　　　　　　胡　俨
　　昔神禹之疏凿兮奠山川于九区惟彭蠡之既潴兮渺巨浸而为湖爰有山而西峙兮俨穹窿而覆庐彼何人之昆季兮初卜居而宅其阳询遗老而求其故兮传其姓而曰匡余于是招五老于云中兮叅九眞而翺翔揽香炉之紫烟兮濯飞瀑于石梁挽银河于九天兮凌倒影之苍茫双剑倚空而嵯峨兮凛肃肃之秋霜俯龙渊于絶壁兮防碧涧之琅琅漱玉挺乎长松兮慨故址之荒凉埽藓斑而求古迹兮信德美其流芳倐淩风而遐举兮抵寻眞之旧观迳松萝而厯九奇兮覩云屏之焕烂天宇豁其澄鲜兮耸层峦于霄汉水帘三叠而下垂兮儵琼飞而珠散羌触坎而毂转兮悬素丝于天半回风搏而混结兮炯雪毬之洞贯邀谪仙于松巢兮扣东林之禅扃倚三笑而长吟兮听虎溪之泠泠升上方而登天池兮跨絶顶之高寒灵籁发而凄清兮悚万壑之惊湍鸟吚嘤于幽谷兮猿悲啸乎巑岏熊咆龙吟之不可以留兮接空明之羽翰巨舰突而撑空兮何神化之渺漫披防茸而陟虎豹兮仰石磴而高攀坐飞阁以延揽兮付江山于一瞬红叶忽其翩翻兮犹雨花之乱陨访竹林之古寺兮云隠显之靡常流钟磬于岩窦兮顾杳霭兮何乡俯盘盘之深谷兮绮绣错而锦张过渊明之栗里兮三迳没而已荒挹高风于千载兮攀逸驾于羲皇余思夫古人而不得见兮抚孤松而徬徨望白云之悠悠兮览紫霄之苍翠迎鸾鹤于空中兮骖羣仙之环佩临墨池以挥洒兮希右军于絶代酌鸾溪之一滴兮亦何有乎滞碍道简寂以遨游兮仍羽人于丹邱陆子肃余于石坛兮耿星河之欲流余既纵夫元览兮羌回车以复路度松关之迢迢兮问栖贤之故处乃少室之山人兮甘嘉遯而来居抑后贤之仰止兮藏简册之奥区振吾袂于高冈兮挟天风于两腋鹿呦呦而思苓兮辟紫阳之遗迹洞防岈而约兮山幽幽而无人葛漫漫于樛木兮石磊磊乎涧滨堂构余乎瓦砾兮蛩愁吟而饥鼯呻余既感此而惆怅兮除积翳于荒榛采苹蘩于沼沚兮就堂阶而荐觞退即乎风泉云壑兮聊咏歌而徜徉众既告予以欲暮兮还余驾乎东骛蝉嘒嘒而寒鸣兮草凄凄其夕露松隂隂而月胧胧兮渺苍苍之烟雾乱曰汩吾游兮北征水茫茫兮山青税吾驾兮匡庐访古迹兮穷奥区山之人兮洁修跨黄犊兮夷犹洒清风兮六合凛氷玉兮高秋归来兮归来求仙人兮林邱
　　玉笥山赋　　　　　　　　　　金幼孜
　　鼇宫散兮彩云鲸海飞兮黄尘铜山眇兮寂寞玉峰美兮嶙峋占西江之上郡表南纪之孤青揽神秀于磅礴通仙灵于杳冥割晨昏而轶云雨薄光景而生风霆登之者若广寒百万戸之玉防望之者恍巫山十二峰之翠屏予尝攀萝絶涧系马西风断苍崖之秋骨舒一笑于奇逢攀危巢于栖鹘附垂翅于冥鸿发孤啸于岩端振万籁于笙镛但覩夫华盖倚天芙蓉削玉清霜利锷剑插秋寒初月修眉黛横空緑其瑰玮万状而东连者非临川诸山列于前者乎重滩来逺千里如防烟消雨浃隠若垂虹雪立风涛疾如走马行祠候龙女之暮归别路泣骊驹之晓驾其蜿蜒百折而南委者非章贡之经流绕其下者乎西连石霜百丈之奇北挹閤皁宝金之秀或寛而坡陀或卑而培塿莫不瞻仰乎后先罗列乎左右则诸山耸处之尊眞足以配南山不崩之寿也方将临飞梁淩絶顶穷元微入溟涬抽石室之藏书校黄庭之内经俄遇鸿防先生虚无诞叟身佩苍精手扪落斗或处静而守嘿或谈空而说有相与吐罗秀之奇胸骋悬河之辩口候紫气于青牛叹浮云于苍狗诞叟起揖于先生曰子亦通元者也独不闻清江玉笥之山乎夫洞之天者三十有六而法乐固为第一福之地者七十有二而郁木固为无匹盖天作而地藏宜鬼没而神出今子以凭虚吊古之才拔俗出尘之质不游于元都千树之时而访于昆明劫灰之日何其异哉仆固鄙人请告山川风物之美宫室羽仪之丽悉耳目之所及庶几发吾子之防而袪吾子之蔽也在昔此山卓卓太古究其根盘罔知几许锡以太白云台之名杂以羣玉秦望之所崟岑岪郁岒嵘险阻嵸防岋防岈岣嵝蟠者如龙踞者如虎方者如屏圆者如筥断者如臼续者如组高者如立下者如俯呀者如吞突者如吐平者如削起者如舞向者如鬭回者如顾千奇万状不可遽数其上则小山丛桂漆园大椿松桧栝柏椅桐栗榛大余连抱深踞重坤夸条幡纚布叶铺棻昻霄耸壑雾合云屯白日而蛟虬动微风而笙吹繁禽则出穴雏鹓衔书神雀黄鹄白鹇金鸡元鹤旋日驾鵞鸹鸧鳷鹊呈其吐绶名之捣药云彩星驰风毛雪落或翔而集或俛而啄是皆逾岷越嶂离瀛度弱不逺伊迩于焉兹托其下则玉芝葳防瑶草縁缛葭若麝香荃兰甘菊芎防鹤化金铃樱粟抗紫茎扬清馥耀羣芳骇众目被幽崖施中谷灼灼猗猗青青郁郁兽则驯虎飞猱麝香麀鹿或献果而攀萝或卖杏而收谷或食乎野苹或眠乎石竹余则五色之毛千里之足茂先亦不能知尔雅所不及録若不肥大蕃息络绎驰逐以寝以吪不瘰不瘯水则三溪八池七潭六源丹砂之井玉醴之泉服之可以永寿饮之可以成仙潏潏滈滈澄澄涓涓光晓镜声弹夜弦练横防防枝分蔓延洒而为雨积而为渊溉田百顷衣食之源然后触穹石赴奔川东滙彭蠡同归海门其中则蛟龙贝鰋鲤鳙鲢比目之魼缩项之鳊沙蛤海蚌明珠出焉亦有羣飞属玉并浴文鸳双凫乗雁鸣翠舞鹍苍鳞绣羽举一漏千莫不集于浅濑浮于清涟唼嚼乎菰蒲菁藻栖息乎菱芡藕莲建宫室则度其隰原拔斯柞棫爰命工垂乃程匠石巧者献能勇者効力千夫云从万斧雷击凿石而龙门空斩木而虎穴赤发岭表之瑰材集江南之佳植倐鬼设而神运不一朝而山积于是宝图呈于坤灵玉梁降乎天宠仿配极之元都列飞霞之画栋翚翼防而欲飞螭负楹而不动华榱引明月于璇题藻棁缀浮云于朱栱露阙角之苍龙啄檐牙之丹鳯表以承天大秀之崇侈以天德乗光之竦叅错乎万像之鳞次彷佛乎九重之星拱观其重观叠楼右坪左墄飞甍惊海色之摇红铅砌镂琅玕之连白窗绮疏而结钱带金釭而衔璧聚天上之星辰隔人间之风月周河汉之昭回顺隂阳而阖辟宜上帝之高居近天顔之咫尺至若黄道雨晴瑶阶尘輭翠防下元武之旌鱼钥起寥阳之殿羽衣翻仙子之霓裳雉尾拥宫人之彩扇耀孤鹤于金茎鸣八鸾于翠辇鱼龙舞九奏于钧天鹓鹭肃羣眞于旒冕济济乎山泽之癯昻昻乎珪璋之彦降笙鹤于缑山来舄凫于叶县无非讲道德于元文咒长生之秘典元霜杵月臼带香残丹气成虹炉存火炼进麐脯之新奇集龙根之宛转氷桃鬭枣之筵银瓮锡葡萄之防又何必慕弱水之二神比尘世之所常羡也钟其精英发为人杰其方平重厚故为人也沉毅而富才峭直孤高故为人也磊落而多节逺而九仙晔尔之名近则八祖森乎其列故孔梅沈谢之羣流厯秦汉唐宋而恒赫访遗迹则魏氏之瑶台何君之石窍台耸东华赤谷之奇谷隠彤霞丹阳之奥箱峰蔓草之似袍墨沼寒藤之学药刘通慕仙箓于徒闻夏禹惜神樏之未造涪翁仅吟于彷佛叔夜敢侔于醉倒逮及累朝举由其道银钩赐金榜之镂题宝篆降御炉于恩诏信为古今之名山非遯世延年者莫能到也言未卒先生乃欣然而笑曰子诚知管晏之齐人识昭襄之秦客但夸夫山川之为美而不知河山之带砺也覩宫室之为盛而不知两都之旧制也羡木石鸟兽之同羣而不知斯人之为贵也慕辟谷延年之可尚而不知所恶有甚于死也夫达人之大观曾何足以芥蔕虽杀身以成仁眞不亡而日在且夫大人物我本同槖籥聚则成形散归寥廓高为星辰低为河岳故箕尾坠而傅说亡尼山祷而圣人作二伯生而崧岳降其神灵三苏出而眉山为之萧索相业应乎旁求王迹寓乎笔削为藩翰于西周着文章于东洛是皆为海内之安危兼天下之忧乐岂效乎没世无闻但忘情于邱壑且子不闻蓬莱方壶逺则逺矣而楼船之药未返滈池之璧已遗茎台井榦高则高矣而茂陵之石马无声柏梁之金人有烈是二君者今安在哉今欲与子窥九嶷登太行上防稽探禹穴泝昆仑观澥渤追太史之奇踪继前人之遗烈挽壮士之天河洗中原之战血然后对礼乐于丹墀进舆图于金阙则下视玉笥之山者曾何足比于一发也哉诞叟闻斯言也狼顾防拱莫知所措夕阳兮在山碧云兮欲暮余乃拾铜雀于残烟分玉蟾于坠露倚桂树之秋香遂登高而作赋
　　三谷赋【并序】　　　　　　　　　何乔新
　　麻源三谷之胜为吾旴江山水甲今司勋员外郎左君时翊之先庐在焉时翊尝为予道其泉石幽雅之趣岩壑瑰诡之观予欣然欲游而未能乃想像而赋之每一展翫庶几乎少文之卧游矣
　　出城闉以遐览兮爰陟峻而扪幽度驼岭之谺兮访仙台乎山之陬铜陵岌嶪而凝黛兮红泉汩防其鸣璆琪花瑶草纷不知其名兮桂树郁其相缪予乃淩荦确厉清泠窥石门之窈窕蹑云盖之峥嵘石梁龙矫兮卧波仙观翚飞兮淩空吸紫霞兮石阁招白云兮罗峰步予马于灵丰兮怅宿莽之离离访繙经之遗台兮苍烟惨其增凄若乃崇冈崒叠颖巑岏丹光夜烁土花春殷非子期仙隠之所存乎寒燐宵飞山精暮泣折防沉沙战血凝碧非危郎驻兵之故栅乎山川宛其如昨嗟昔人其安在攀古柏之虬枝兮增子心之永慨谓仙人之不死兮吾不得而见之谓英雄之不朽兮亦澌尽而无遗招黄鹤而讯之兮鹤翩翩其高翥寻断碑于荒榛兮蜗涎苔花閟而不可覩重予怀之耿耿兮抚幽篁而延竚回飇冷兮欲秋斜月澹兮将夕驾予辀以复路兮聊容与乎田北骋子目以流观兮见夏屋之渠渠万瓦鳞鳞以波偃兮曰美人之故庐緑树蔼其承宇兮清泉琤其循除咏先生之遗风兮有左琴而右书爱兹境之幽胜兮恍王官于緑野欲诛茅以葺庐兮敢云信美非吾土何所独无芳草兮羌睠睠而怀兹念美人之好修兮茍去此其从谁傥解印以南旋兮将税驾乎旴之湄从美人以徜徉兮终嵗晏以为期
　　匡山馆赋【有序】　　　　　　　　汤显祖
　　友人胡孟弢本豫章之才子慕匡仙之旧庐结架山顔逶迤云貌每聚逺公之笑自号栗里之人白雪恒操元风再畅余嘉其志包宇宙为赋所居
　　美泽国之洪州奠江阳之名岳柱北斗以崔巍镇南条之广邈尔其日月影射烟波沃漾积雾沈峰横云矫嶂碎瀑珠寒香炉翠飏竹影之金书自然树杪之铁船无恙物死强梁人生弱丧空迷阅水之中不住灵山之上如何孟弢先我游遨眉顔如画意气眞豪河山不碍风云自高书盈唐述赋满边橑鹈峰比峭鹄岸双遥发匡君之宝牒觅吴嶝之金膏见白龙之时起听元豹之潜号搏空屏而晓灎冩石镜于寒臯升降神阡吐纳灵川林冥冥兮欲雨人飘飘兮似仙仙家兮游衍层隂兮叠巘览神邱而弗居孰人寰其更选借禅林之一邱构丹房于九转逗骖鸾于石梁寻飞鵞与敝艑天门之松侧生华峤之莲半卷况复岩流自清药树恒荣留半空之霜雪隔浮世之隂晴长风夜作则万流俱响栖鼯晨啸则百岭齐应朝饥则平湖上果暝暗则狝山佛灯允可以顿眞人之响防俪神区之赤城乃有辩才大士元德先生遡灵襟之涤览泛馨香而解萦妙喜对扬之地高眞元憩之楹振林木以长啸忆莲花之旧盟出浅见而游戏扪重元而迅征方遗蜕乎生品又何流鹜于尘情国朝
　　东湖渔者赋【有序】　　　　　　　徐世溥
　　家世江上别业榆溪在邑之庐又临东湖日侣渔者习而为赋缀叙所见至于笭箵簖之制筒矢舟车之事槩不録焉
　　古有渔者厥号庖羲世传其术潜者出之大江汤汤长网横絶忽然碧山箜篌呜咽杳窱曲溪有立垂纶彼何为者独寐寤言我观东湖潜有多鱼人随鸥泛宅与桴俱朱楼华馆环其旁长梁飞虹饮其中滙五溪而璋合连别泽而珠从若夫坚氷始泮条风正归榆将学眼栁未成眉蚁浮柏腊獭祭苹晖驱叶艇以孤进逐葭鹢而飜飞尔其龙分莲候蝉翳槐隂纹吹晓緑沫涨昬霒云遮黛鬛日射朱鳞乍携罥以求羡渺黝黝而渐沉及夫柯消露渚潦退霜汀薄寒篱落残暑桥亭驰如脱箭泳似闻琴爰溯洄于中沚或叠进而斜征于斯时也则有乌啼岸曙鹤唳川明振网成雨摇罾飞星伛随竿偻仰与罛兴又或夕阳依堞残霞半楼羣笱背日众舫截流水歌无曲寒啸动秋尔乃雨舸暝踏烟蓑晚披林灯欲举浦气才霏雾中闻语知是双丽若乃四野无人千庐月白跃乱金光游迷咫尺渊亭亭以漾影波渺渺而同色筏无干回筥不虚掷至于冻云结蕋野白黏天风侵面苦鸟静人潜犹复顶青拒雪负黑当緜念室处之凄澹恐斟酌之或愆其渔翁也局齫齿素鬓萧条晨无盥栉醉发讴謡夜指犂角秋叹枫蓼其渔父也侠渡子胥暇诘三闾于今遗族户向东湖落日乱棹依苇倾壶击鲜趋市赢金媚孥其渔子也稚语川中闲嬉碧汜俯仰微艰纵送独美母呼以餐兄来相倚得鱼固欢鰕亦可喜谅庖羲之古民其忘机亦如此
　　滕王阁赋　　　　　　　　　　陈维崧
　　自昔沁水余公主之园清漳有王孙之第蓝田称废将之家青门实故侯之地家居小巷人传丞相之宾田近南山客言太后之弟或北接铜街或南通金市况夫长乐贵胄东阿幼王苑齐博望系自平阳出龙楼而婉娩开朱邸以徜徉梁孝则广通宾客萧绎则雅善文章淮南则山名桂树楚国则台号高唐顷之则秦宫草緑魏殿烟黄虽有子晋吹笙之馆陈思挟瑟之场上黄侯之离台别囿竟陵王之玉柱金觞亦复销沈歇絶彷佛傍徨笙歌散兮风月尽亭榭虚兮罗绮伤沈初明之才情上通天而下泣陆壬衡之意气吊铜雀而霑裳是知世何人之不促人何世之能长徒赋哀于景福祗寄慨于灵光而已矣原夫滕王阁者地接衡庐天分吴楚汉灌婴洗马之城晋殷羡投书之渚南昌乃三江之咽喉洪都亦五湖之门戸名藩既竹木为园爱子复芙蓉为府徐刘应教依稀江上之帘栊潘左陪轩隠约楼头之箫鼓然而千年观阁百代江山戴妫大去鄫子无还哀美人兮泪尽怨公子兮衣单念繁华兮何极悲花月兮难言沿夫明季之将衰也飞燕长安李花河北江陵之文武道消洛下之衣冠运息干重白马之军万骑黑山之贼倚弓于鹦鹉前系马于鳯凰楼侧空余玉树之悲犹见金人之泣繄结绮与临春奚兹阁之如昔无何而金瓯永奠玉烛初调吴明彻则投身周境庾子山则辞迹梁朝韩擒虎折冲军垒温子升出入宫僚斥堠少烽烟之警士女多清晏之謡妙选重臣用绥江服庾征西以重望特镇武昌郄太傅以名贤坐备姑孰领军则秩拟仪同假节则位崇左仆盖我蔡公实以御史大夫出领豫章为一时名节度使焉时则四境无虞一军多暇陶侃之姿制慷慨羊祜之标期儒雅溯畴曩而神伤顾景物而心写抚灵搆于前人嗣神功于来者眷斯阁以徘徊独蕴情而潇洒爰乃召轮般征楩柟不烦将作之匠宁费水衡之钱结惊鸾之窈窕穷舞鳯之防娟俨雕甍之宛尔恍绣闼之依然伊左萦而右拂羗前纡而后旋爰乃朱楼緜亘绮疏葱蒨曲房窅防高台婉转凿桂榭之玲珑撰华檐之缱绻势未整而欲斜状将翔而又变丹青图画有若神仙饰之翠羽错以金钿鸳鸯起于梁上玫瑰生于栋间斜通阛阓遥接平原俗类数钱之市地疑种玉之田田窦之居缥缈金张之宅蝉联则见夫红籹美女青骢少年商民辐辏钱贝喧阗吚吚画角之声江城夜市厯厯纱窻之下秋水晴川一骑琵琶弹来槛外万家灯火照去防前于是阖府参佐之徒蝉翼翩翻丹轮的烁轻俊则庾氏肩吾雕华则刘家孝绰飞羽觞而凌乱盼长空而横薄陪公防于中天极胜游于高阁维玉管与金箫遂临风而竞作则有澄波喷欱洪涛渺茫江名彭蠡湖曰鄱阳贾客黄龙之舳估师朱雀之航荡子以明珠作檝倡家以白玉为樯西风起兮凫雁飞烟波冷兮菱芡长垂画帘于江上击大鼓于中塘又若南浦层峦西山崇岭香炉幽邃以逶迤石镜礧砢而溟涬洪崖亏蔽夫金梯匡庐隠现夫丹井朝晖无自匿之鲜元夜有长舒之景猿言岩畔之寒狖讶山间之冷华榱与碧嶂俱悬绮戸与翠微相映爰乃四开朱牖尽啓罗帱玉顔既醉银筝未收幕府筵终临高台而怀古元戎昼静列巨舰而悲秋思夫帝子旌旗兮风流相赏江山文藻兮宾朋俯仰金枣长埋兮银蚕犹朗朱门寂寞兮緑池惆怅惟物华之如故兮悼斯人之一往悲舞馆与歌楼兮但长天之明爽思夫阎公棨防兮都督簪缨子安词赋兮文章纵横将军爱士兮年少能文艺林胜事兮末座知名彼星移而物换兮见水緑而山青怅贤王之台榭兮想词客之生平于斯时也悲不自胜泣将何及王长史之登山怅晀极多衞叔宝之渡江苍茫交集矧复羁人顦顇塞客参差何年泣别几度相思攀桃李兮三千里赠蘼芜兮十二时目断捣衣之信魂消织锦之词又或王粲从军徐陵负羽官道致饯东门出祖参军之供帐倾城都防之刀环极浦别蛾眉兮在二八望龙额兮在三五更或妾家燕赵君住河汾君怜红粉妾念罗裙制艶曲兮未敢忘怀异香兮不忍熏抱衾裯兮独宿冀砧杵兮相闻正复登高望逺覩物怀人倚危防而踯躅临复阁而逡巡公乃凭槛而歌振衣而顾对景兮移情俯今兮吊古授简邹枚使为之赋赋曰飞观郁嵯峨平台扪茑萝罘罳还却月屈戍正横波金尊应对酒玉貌恰当歌絶殊三阁外秋雨剪轻罗又曰千秋闻此阁形胜据名邦槛下芙蕖并楼头蛱蝶双王侯不可见花月为谁长朱防七十二面面落空江仆本恨人遭逄苦辛潘岳骑省之年尚余一歳陆厥凋零之日已过三龄未躬逄夫燕防徒驰想夫风云王门养炬抽笔于茂之座谢家览举挥毫于安石之庭遂乃终起而为之乱曰滕王阁兮江之汜作巨镇兮奠方轨邦之人兮康且喜风俗醇兮政事美公之德兮在南纪长无极兮永终祀
　　匡庐山赋　　　　　　　　　　汤　倓
　　有客壮游五岳诧于敷浅主人曰五岳崚嶒竦插无垠倚天浴日拔地干云积封禅之铭刻露巨灵之形神并三公以位置亘四海而渺隣下俯庐峰之秀削仅表江右之嶙峋既殊锡号未迈等伦乌能屹两间以作镇激八风而转轮敷浅主人曰上古之时封域未广已而州以九名由是岳以五享若夫遍举名山广搜仙厰昆仑曳星宿而分源峨嵋挟霜雪而披氅雁荡难飞天台莫上贯紫霓以逶迟坼元气以荡漾岂可以耳目所未周而狭小乎俯仰今者提封百万蜿蝘扶舆虽十洲之浩淼三岛之虚无峙于庭戸辟其迳涂况匡庐瓌玮南国名区讵逊美于五岳而擅异于一隅相彼冈峦从空峭拔衡岳郁其绸缪白藤助其发越带岷川以潆洄临斗牛而高掲森秀二千丈有奇周遭五百里犹越南涵星渚北枕九江西走大陆东挟彭郎吴城之市猬集湖口之楫凫翔峰翘然四出谷呀然毕张其隂石枯土燥其阳草秀木香聆仙乐于咫尺顿灵岫于中央尔乃吐白气鼓红炉凝胚浑结云腴挺万仞于地脉耀九垒于天衢緑渊倒黛紫气成盂缨络风归而缥缈笙簧岩响而吹嘘仗双虹而横跨献万象以平铺倚天王之保障委仙蜕之旧庐嶂分吴号山冒匡呼老聃常憩子孝夙居天地緜緜而相合星斗灿灿而若输雪浪砰轰云涛险峻吸彭蠡之涣汗呷珠溪之漉渗帆破江而山移月临流而峰印掠大姑之烟鬟撞石钟而川衅江祖委蛇天吴奋迅灌输三笑之林洸瀁二仙之灯露水怪于山隅坐江豚于小径若夫山顶一湖吞吐朝曦浪浸扶桑之杪波飜若木之枝白雁飞来唼声碧汉赤鳞游去绘影天池滃郁则归云蘸水惝怳则织女沤丝仙舟犹在楄木谁贻摇之风雨夕至取之鬼神夜啼玉龙拽其三叠水帘迸其余派酿云浆而防梁捣琼汁而争隘银汉怒翻鵞毛旋挂色润厜防音腾泙湃疑吴门之疋练胜雍州之长铩陆羽遇之而品题康王得之而愉快左右潨射屈曲飞洒洗耳何之濯缨斯届尔其岩壑之险实为崱屴之雄苍崖侧席朱阙迎风含突奥排芙蓉停眞宰出鸿蒙本一拳以开扩分五老以穹窿撼天闗而有问蹑巨鼇而当中嶤嶤寥寥不相拱揖峨峨嶫嶫共显神通兹山之顶众壑之宗余则锡名锦绣肖形鸡公鹤鸣下呼尘世莲叶上捧天宫或香炉靉叇或圭璧玲珑或灵曳尾或狮子摇騣或峰头掷笔花开颖兔或石中悬镜雨集蟠龙驾铁船于沧海系绣毬于丹枫转金轮于鹿苑礼铁墖于蚕丛震石耳以潺湲上紫霄而朦胧至于石鸿留象外之微宝树控瀛寰之驭圣灯则照耀迷途石门则茏葱野雾双阙幽深林峰暴露汉武嵩呼秦皇辇驻阳乌回翼于高标羲和顿驾于天路交剑防以森罗防槎牙而布濩斯众峰之駊騀而大势之类聚也若乃寒云欲湿金气都清石梁窈窕台阁峥嵘水晶宫啓阆苑楼平吴猛蹑虹而渡涧老人酌醴而倾觥俯玉堂则肩耸傍琪树则身轻爰有上宫高翔天际露冠其巓霞烘其髻将摩荡乎彼苍通呼吸于上帝其中宫也址逶迤而蟠踞境超忽而迷离员峰陿窄石室坦夷隂霾缭松而佶屈瑞霭触石而纷披其下宫也偪近鲛人暗通泉府芝亭亭而紫盖亩匀匀而緑稊仙童缥缈异草葳防劚云根以出黄芽采金液以链玉肌望之若近即之已非其岩则新萝发其虬枝佛手展其金臂黄石出袖里之符大雨洗屋头之秽地裂天开鹏飞日闭窦欲絶而未崩烟将塞而忽霁其洞则刘越手传衣鉢孙眞火燎须眉锦风大王称霸白云神女偏携莲图其貌花表其姿蛇行屈折螺穴依稀勾引蓬莱之室深藏贰负之尸其崖谷则铜马崔嵬尚留莽物青牛踯躅独授贤经苍虎啸于松根麻姑驾其云軿胶葛而昼日黯飕飗而古雪零势横溃以偃蹇状奥秘以杳冥晴则峰照湖光山明水底长山泱漭而垂天重岫缤纷而撤垒东寺霜清虎溪月美文殊夜露神光潄玉朝流圣水扫石臼之药苗掇员峤之松子雨则万山皆晦羣籁都纾堕空中之飞狖翻水内之潜鱼玉虹吼浪驼马奔刍飜经台畔荧光而笑开电口归来馆侧霹而怒碾雷车沈牛西涧寂寂饥乌三峡呜呜寒则霰集多峰雪凝满屋望瑶井之荧荧指琼林之矗矗冻瀑布而睡穏双龙封蛇冈而光迷白鹿歇马屯邅跨驴局促读李氏之藏书哂昭明之无目醉石深隠银堆云屏焕生玉烛暑则祥飇徐送爽气西来鲜鲜白日隠隠晴雷谢氏山居松风洒其顶刘轲书屋皓月照其杯游虚白之馆登四望之台乗凉栗里濯足清池升天阶而丰神潇洒坐锦涧而形影参差乃有宫神却惧栾巴杏树犹传董奉吕子骑云黎仙煮汞食白李于天厨留木于石孔垂紫元之琳琅轩灵霍之斗拱莲社突其高踪禅台显其遗垄释道之地皆蜜脾仙佛之宫成地涌其山之支分者则有天花宝鬘螺子空青丫髻迁延微笑乌稍拳曲呈形抚乌石之黑漆坐李家之花茵将腾骧而逺逝乍骞翥而偶停接岭蜂腰太细过脉鹤膝如鳞其水之散见者出冰壶于露壑搴芳兰于洲渚想潭内之伏龙观石上之跪虎射日则白莲坠雪沍寒则汤泉沸釡观音泻其军持女儿操其机杼饮牛扣角兴歌卓锡飞流酿乳石门汲神泉之莹马尾拂鸾坡之浦泉擅聪明池分双数百道濞然飞霜万窍然出土因风则绉緑纹得石则鸣战鼓时涓流而悠扬倐结络而回舞桥跨弓花明水浒斯眞开神宫于浊世毓大气于明湖千途翠发九曲琴疎曜七重之云仞罗三岭之帝都怀石髓蕴金枢嘘大蜃跃驺虞吐珠光而照绀发俯鹰盘而觑微躯隂风振则万类号晨鼯吟则百岭呼澄玉渊之防灔濬金井之泥淤扃钥豫章之野嶒闽粤之墟若乃低枝拂潭修柯戛汉青雀白猿所栖苍龙元鸟所窜此不可以缕陈乌能以臆断哉客逡巡而起曰匡庐之胜可甲天下闻子言而卧游拟他年而命驾敷浅主人曰天铲神都星分绀宇尽供殿寺之场半集缁黄之侣胜地有闻名教罕补谁若此中诗书礼乐之坛仁义道德之府出孝入弟之乡养性怡情之土竹木防其道岸鱼鸟泄其天机盖自文公之出守啓洞门而提撕溯圣泽于洙泗接薪传于濓溪陆子讲君子之喻义胡氏承婺学之精微濬天根月窟析牛毛茧丝厯厯多贤继起彰彰希圣基若夫凝之高蹈陈贶幽栖脱屣浔阳三隠谈经彭泽一师无惭砥柱长作羽仪至今过者低徊闻之振拔信书院之无双岂洞天之第八山高而捷足先登水深而俗肠自洁悟物性于春华镜秋毫于石发超万丈于崇巓滙百川于溟渤覩旭日之清新障頽波之汩没斯则视五岳为儿孙鄙诸山为邱垤者矣岂以参错峰峦高低林樾木客狰狞偓佺诡谲半青碧而防茸防莓苔而峍屼遂足擅异南州俨同天阙哉客良久曰愿从庐山受学翫草长于牕前听鹿鸣于山角辨朱陆之迥异寻孔顔之至乐庶几仰止在兹又何岐趋于他山之攻错
　　白鹿洞赋【次朱子韵】　　　　　　靖道谟
　　钟庐阜之灵异跨荆扬以啓疆振大儒之木铎发人心之天良实理学之渊薮宁石隠之林塘听呦呦之鸣鹿俨翽鳯于高冈年厯今其六百嗟屡鞠于榛荒维重熙累洽之明盛草木亦増其芬芳匪惟四书院之冠冕尚想见乎有虞之上庠流风声于广逺谁不仰谟训之洋洋挈敬义与诚明开斯文之景运继穷理以实践允知行之不容混溯敷教于虞廷放淫词与邪遯彼六经之注我尚虚空之学问惟义利之剖分大有造于后进多闻则择善而从之文礼必交脩而罔倦缅师古之攸闻来厥修于敏逊奉正学为归依在巵言其奚论嗟余生之已晚景先哲于遗书诵楣间之掲示窥入道之规模愧盲心之难豁爰来询而来诹奉俎豆于宫墙厯三载以奔趋仰
　　奎章之双丽俨羲禹之畴图【康熙二十六年】
　　【圣祖赐学达性天匾额乾隆九年皇上赐洙泗心传匾额】耸杰阁以淩云富卷轴于石渠纷五老太乙之环列挹风泉云壑于前除想尼山泗水之高深允朝宗而合符谬臯比之虚拥纷羣英之毕集効攻错于他山望堂升而室入顾啓发于时文日勉焉其不暇给矧未知而既耄何光明之熙缉抑禽鸟之数飞成自然于惯习惟有志之克坚于大者以先立匪干事之贞固将天德其焉执凛前哲之训言庶阙遗之补拾乱曰集羣儒之大成声振璆兮厚新知之培养枝干樛兮啓牖我后以居以游兮根茂实遂津润流兮厥修不迪吾能无忧兮来名教之乐地舍此将焉求兮





　　江西通志卷一百四十六
　　钦定四库全书
　　江西通志卷一百四十七
　　艺文【诗一】
　　四言
　　晋
　　赠鄱阳府君张仲膺【五章】　　　　陆　云
　　神林何有竒华妙实皇朝如何穷文极质斌斌君子升堂入室太上有曜子诞其辉知机日难子达其微入辅帷幄出御千里滔滔江汉南国之纪
　　谒帝东堂剖符南征天子命我车服以荣何以润之徳被苍生何以济之威振羣城却愚以化崇贤以仁鳯舒其翮龙濯其鳞忆彼荒薮莫敢不賔虽云旧邦其命维新
　　卞和南金终始一色显允君子穷达一徳仁厉道物究其极古贤受爵循墙防恭今哲居贵履盈如冲接新以化爱旧以丰隆此嘤鸣惇彼谷风
　　忠至宠加孝至荣集内崇南芬外清名邑炜炜棠棣夐増其华猗猗桑梓厥曜孔多被绣昼行昔人攸美阶云飞藻孰与同粲
　　人道伊何难合易离防如升峻别如顺淇嗟我怀人曷云其来贡言执手涕既陨之
　　酬丁柴桑【二首】　　　　　　　　陶　潜
　　有客有客爰来爰止秉直司聪子惠百里飡胜如归聆善若始
　　匪惟谐也屡有良由载言载眺以写我忧放欢一遇既醉还休实欣心期方从我游
　　宋
　　筠州圣祖殿诗六章章八句　　　蘓　辙
　　高安在南分自豫章重山复江鱼鸟之乡俗野不文吏亦怠荒礼失不知习为旧常　于穆圣祖宅神皇极降鉴在下子孙千亿羽衣玉佩旗纛旄节巍巍煌煌秩祀万国　如日在天靡国不临筠虽小邦其有不歆东庑西向谁昔营之民昬不知神以不怀　深山之间野水之濵礼乐声名孰见孰闻祖庙之严君臣则存失而不图民以罔亲　毛侯始来其责有系匪民之愚礼教失坠章闻于朝帝曰俞哉弗改弗新何以示民　九峯之杉逍遥之柟易直且修弗斵而堪新堂有严四星在南朝廷之仪万民所曕
　　元
　　春晖堂诗【有序】　　　　　　　　何　中
　　清江黄伯原母弟七人孝爱友防作春晖堂母年七十奉觞堂上子孙满前内外姻友咸集今集贤直学士草庐吴先生序其事国子司业大魁张君起嵒继之名士大夫诗词交賛斯母亦荣矣吾乡陆子静兄弟孝友闺门雍穆累世同爨无间言事闻旌表余尝至青田其庐观故址存焉虽然子静以道学鸣其实履也固宜若伯原兄弟起家诗礼卓然不滓于俗其实履如此尤难也伯原不以此求知于人而人乐诵之者秉彛好徳之心有不能自已而然惜乎观民风者无其人不获达于天朝旌以劝之使四方后代有所感慕而兴起也余既羡斯母之荣又嘉伯原兄弟之粹乃从而为之诗
　　迟迟春晖舒舒寸草沧溟易竭母恩莫报　春晖迟迟寸草舒舒其报伊何孝友弗渝　母在高堂子孙环序觞俎静嘉式燕式裕　七袠遐龄乐只无央有子而贤乃夀而臧　岂无莱庭高牙大纛岂无疏荣金花鸾诰匪回而污则蠧而残有斯母子行俱完　河润斯
　　泽晋薫乃良曷施其徳俾燠其凉　懿欤休兹八龙济济斯堂斯母孔多受祉
　　柏堂诗【有序】　　　　　　　　　揭徯斯
　　刘母熊夫人有淑徳年二十五而寡守志不嫁有子曰观又贤作堂以奉其母请名于太史氏谓之柏堂而作是诗
　　郁彼北堂言树其柏其柏薿薿惟木之特柏之始生于彼高陵雨露其凝金石其贞柏之既成鳯臆鸾膺言树斯庭霜雪是凭霜雪皓皓其柏矫矫有美君子而弗偕老其叶栾栾其节桓桓其居安安永世式观我堂我构我柏其茂天锡眉夀保艾尔后
　　白莲诗【并序】
　　郷人李云纪事母极孝母死庐于墓侧墓前稻田中忽生白莲一枝人以为孝感所致进士徐季子赴春官为予言且请赋诗
　　萧萧墓门翼翼良苗我母之思匪夕有朝　墓门萧萧良苗翼翼我母之思匪朝伊夕　良苗如何中有莲花匪生斯生其理则那　濯濯其华其叶翻翻中心悼之莫与我言　人之为言维孝之格予曷云然昊天罔极
　　冰雪相看亭【并序】　　　　　　　虞　集
　　赵君有道之先故宋南渡时自东都徙分宜二百年于兹矣其大父登进士第仕至文林郎湖北宪司干办公事其父两举江西转运司进士覃恩受官宋亡不复仕城东故地美竹万个作亭其间而隐焉名之曰冰雪相看信国公之子平逺宣慰之所题也有道信厚敦愿衣冠容气翩翩然有王孙公子之遗风敏稼穑以服征赋谨诗礼以保族姓无外骛无妄求弗变其父之志以老其身以长其子孙是以士君子称焉夫元亨利贞之为徳犹春夏秋冬以为时也君子观乎运序以自处则合于时措之宜而不过焉方其以振振麟趾之贤处富贵之极则元亨春夏之时也自其来南族蕃以久非秋之利乎其在有道为冬之贞无疑矣冰至坚而不折雪至洁而不污凛然相看不接于他物诚得处贞之道也予闻而善之故为之赋诗
　　挺挺直筠琴冈之阴岂无春阳匪今斯今高宜于天下蟠地深不易其节侃侃素心岂无肤敏白驹骎骎我独考槃乐乎幽林坚冰在渊积雪在岑独往不回悠然行吟采采紫芝园绮是寻还求陶生抚我素琴邈乎古人副我夙钦
　　青绥黄孝子诗　　　　　　　　胡　布
　　民彛自天理乱义存触踏危柯死无伤恩惟皇建国一视同仁革宋践祚兵下南藩俘掠不道扩靖中原曰黄氏母奔乱爱身道逺恩薄客三十春儿大知礼痛母不还发广大愿缁衣髠顔越歴海甸走达荆蛮渚宫襄郢如跬步间孝感天致大义昭贯歘下汝州知母所安子见母喜母念子难彛伦世表月天完佛力道心克逾孔艰迎致千里生养死全旌门渠渠兵后岿然曰予生晚后数十年目逆颂文耳流事传何意丁危迹践忧患圣训昭昭服膺拳拳寸心二者百感纷千再歌屺岵翘企首山得不愧作天下孰先春兰其芳寒菊其鲜猗黄母子尚荐九泉
　　平寇诗【并序】　　　　　　　　　涂　防
　　至正十五年天子命翰林直学士吴公以江西宪来总戎冬至于抚公大布威徳文武并用不逾年而成骏功非公任将得人何以臻此某抚人而学仕于旴感乡郡之底宁思与一州五县之生聚蒙戴大徳永永无极故作诗以美公
　　维抚有孽既黠而凶屡伐不服以干我戎维天子有臣既文且武出师于郊士怒如虎公昔始来飞书谕蒙彼卒不化乃谋乃攻公服振振櫜弓载行出师于郊万夫则听公有善将能振予旅拳勇毕陈既入于阻丑徒如云屡侮王师公将有严王师不隳俘馘累累大小毕来公将勇只公略用只孰敢不程往劘其垒既底于降戒掠于师或取其茅投尔礩砆军士济济凯旋而歌嘘枯沃炎乃底太和西奸未穷有孽于东命将往擒火原为红困兽匍匐愿逋天诛公释不杀俾全其躯抚人未宁为肉为鱼今既宁止民情舒舒抚人既宁羣方毕回自江东西无逺不怀有穹者碑有严者祠祝公万年福禄如茨福禄如茨公乃国基诸侯之师社稷是毗公去迟迟公无我违作诗抒怀抚人之思
　　明
　　饶州方贞妇诗【并序】　　　　　　朱　善
　　兰竹美方贞妇也贞妇守节执义妇道既全择师教子母道兼尽故作是诗以美之
　　冬兰青青列于阶庭风雪所挠不枯而荣　冬竹猗猗荫于户牖冰霜所摧不萎乃秀　彼美贞妇志洁行高防防朝夕不敢怨劳　有兰之幽有竹之节守义不渝之死靡慝　夫也天只孰忍忘之子之幼矣谁其将之夫也天只孰忍负之子之幼矣谁其顾之　适彼南畆
　　言刈其麻我勤于绩以定我家　适彼南圃言采其桑我勤于蚕以实我筐　尔筐既盈尔家既宁乃教尔子勤于六经　学业既优克忠克孝维子之贤繄母之教载歌此诗续彼柏舟允矣方氏共姜其俦　兰则有
　　馨竹则有筠嗟妇之贞永保令名
　　国朝
　　锦绣谷　　　　　　　　　　　朱之佐
　　峩峩匡岳霭霭春晖和风朝扇柔露夕垂言度谷口仰睇岩扉杂花芬郁异卉葳防清谿已流碧嶂方开【叶】游鱼竞唼灵鸟自啼中有仙眞乐此忘归乗鸾长啸采药疗饥欲往从之周道倭迟所期羽翰万里奋飞既餐霜雪载挹芳菲濯缨晞发山巅水湄
　　五言古
　　汉
　　豫章行　　　　　　　　　　　清调曲
　　白杨初生时乃在豫章山上叶摩青云下根通黄泉凉秋八九月山客持斧斤我【阙】何皎皎梯落【阙】　　根株已断絶颠倒岩石间大匠持斧绳锯墨齐两端一驱四
　　五里枝叶自相捐【阙】　　　　防为舟船燔身在洛阳宫根在豫章山多谢枝与叶何时复相连吾生百年【阙】自【阙】　　俱何意万人巧使我离根株
　　按古乐府豫章行李善文选注引其首二句吕延济云本以豫章郡而为之以叙人代辛苦之意其字句虽有脱落然豫章之地见于诗者实始此篇前志遗之今补自后晋宋迄唐作者多仿此体俱各叙离思与地无涉槩不録
　　晋
　　游斜川一首【并序】　　　　　　　陶　潜
　　辛丑正月五日天气澄和风物闲美与二三邻曲同游斜川临长流望曽城鲂鲤跃鳞于将夕水鸥永和以翻飞彼南阜者名实旧矣不复乃为嗟叹若夫曽城傍无依接独秀中臯遥想灵山有爱嘉名欣对不足率尔赋诗悲日月之遂往悼吾年之不留各疏年纪乡里以记其时日
　　开嵗倏五十吾生行归休念之动中怀及辰为兹游气和天惟澄班坐依逺流弱湍驰文鲂闲谷矫鸣鸥迥泽散游目缅然睇曽丘虽微九重秀顾瞻无匹俦提壶接賔侣引满更献酬未知从今去当复如此否中觞纵遥情忘彼千载忧且极今朝乐明日非所求
　　移居【其一】
  </div>
  <div class="pagination">
   <a href="江西通志_page340.html">
    上一页
   </a>
   <span>
    ...
   </span>
   <a href="江西通志_page336.html">
    336
   </a>
   <a href="江西通志_page337.html">
    337
   </a>
   <a href="江西通志_page338.html">
    338
   </a>
   <a href="江西通志_page339.html">
    339
   </a>
   <a href="江西通志_page340.html">
    340
   </a>
   <span class="current-page">
    341
   </span>
   <a href="江西通志_page342.html">
    342
   </a>
   <a href="江西通志_page343.html">
    343
   </a>
   <a href="江西通志_page344.html">
    344
   </a>
   <a href="江西通志_page345.html">
    345
   </a>
   <a href="江西通志_page346.html">
    346
   </a>
   <span>
    ...
   </span>
   <a href="江西通志_page342.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
