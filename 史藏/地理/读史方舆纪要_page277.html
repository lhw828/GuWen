<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 277 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 277 页/共 479 页</h1>
    <div class="content">
　　盐泉废县在县南。本邻水县地，唐武德初，析置盐泉县，属州。八年，州废，县省入山县。

　　○邻山县东四十里。《志》云：此山出铁，邻次相比，故名。《华阳国志》宕渠有铁官，以此。刘句曰：山以重垒比为名。又五华山，在县东六十里。上有五峰，秀色如华。又龙虎山，在县南六十里。岩耸峙，如龙虎之相持。其相近者曰龙潭峡，四山连夹，下有龙潭。

　　昆楼山在县治北。山岩叠峙，势如楼观。《宋志》：乾道四年，移县治于昆楼镇。谓此。

　　○渠江在县北。自广安州流入境，经县西合诸山溪之水，南流入合州界。○邻水，在县治东，自大竹县境流入界，中有大石碛，缘流十余丈，下流合大洪溪，经酆都县境，入于岷江。或曰，邻水源出邻山也。又龙穴水亦在县东，源出大竹县界金盘山，流至大洪溪，合于邻水。

　　大竹县州东北百六十里。东至夔州府新宁县二百二十里。汉宕渠县地。唐久视元年，析宕渠之东界置大竹县，以地产大竹而名，属蓬州。至德二载，改属山郡。宝历元年，省入山县。五代时，复置。宋景三年，省入流江县。绍兴三年，复置大竹县。元仍属渠州。明初，改今属。城周二里有奇，编户十七里。

　　荣城在县东仙门里。四围险峻，高阜宽平，宋末保此以御蒙古。《郡志》：县北七十里有古ク城，或以为秦汉间旧城，非隋唐之ク县也。

　　○九盘山县西十里。其山高峻，盘旋九折，行者惮之。○黄城山，在县东八十里。绝顶宽平，四围石壁苍然，望之如城，宋所筑荣城盖在此。或曰：荣，本作黄，传讹也。

　　仙门山县东百里。一名金盘山，峰峦高耸，岩石奇胜。又七碑山，在县东南百余里，山有大石凡七，耸立如碑，因名。

　　○东流溪县东七十里。源出蓬州营山县东二十里狮子山，流经县界，下流注于渠江。

　　○龙溪驿在县东。嘉靖三十六年增置。自蓬州改属。

　　附见：

　　广安守御千户所在州治东，直隶都司。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷六十九 

卷六十九
　　◎四川四

　　◇夔州府东至湖广归州三百三十里，南至湖广施州卫五百里，西至重庆府忠州七百里，北至陕西平利县八百四十里。自府治至布政司一千九百里，至南京三千五百三十里，至京师六千九百八十里。

　　《禹贡》荆、梁二州之域。春秋为庸国地，后属巴国。战国时属楚。秦属巴郡。汉因之。后汉末，置固陵郡，又改为巴东郡。三国汉因之《晋志》：献帝初平元年，刘璋分巴郡立永宁郡。建安六年，改永宁为巴东郡。二十一年，先主分巴东立固陵郡。章武元年，又改固陵为巴东郡，前巴东郡为巴郡。晋仍曰巴东郡。刘宋泰始五年，置三巴校尉，领巴东等郡。萧齐兼置巴州，寻省。梁置信州皆治白帝城。后周因之。刘句曰：巴东，周改永安郡。隋废郡，仍曰信州《隋志》：后周置信州总管府。大业初，始废。大业初，复曰巴东郡。唐武德初，仍曰信州。二年，改为夔州高祖母，独孤信女也。讳信，改为夔州，寻置总管府，又改为都督府。天宝初，曰云安郡。乾元初复故刘禹锡曰：至德初，云安郡统峡中五郡军事。乾元以后，始降为江陵支郡。五代时，亦曰夔州王建初置镇江军治此，兼领忠、万二州。既而移治忠州。梁乾化四年，仍治夔州。后唐天成三年，升为宁江军节度。孟蜀因之，仍治夔州。宋因之夔州路治此，亦曰云安郡宁江军节度。南渡后，并置都督府于此。元曰夔州路。明洪武四年，仍曰夔州九年，州改隶重庆卫。十四年，升为府，领州一、县十二。今仍旧。

　　府控带二川，限隔五溪，据荆楚之上游，为巴蜀之喉吭。《史记》：楚肃王四年周安王二十五年，为关以拒蜀。《班志》鱼复县有江关，后《志》鱼复有关。盖即以江关为关也。《华阳国志》：巴楚相攻伐，故置江关、阳关阳关，见重庆府涪州。关，见湖广长阳县。公孙述使将军侯丹开白水关见汉中府宁羌州，北守南郑，任满下江州今重庆府巴县，东据捍关。田戎出江关，拔巫及夷道、夷陵，据荆门、虎牙见湖广重险。建武十一年，岑彭大破田戎于荆门，率诸军长驱入江关。江关，蜀之东门也。入江关，则已过三峡之险，夺全蜀之口矣。公孙述之败亡，始于失江关也。建安十九年，先主攻雒未下雒，今汉州，诸葛武侯与张飞、赵云自荆州将兵溯流，克巴东，至江州。章武三年，先主败于夷陵，退屯白帝。其后吴将全琮来袭，不能克。终蜀汉之世，恒以白帝为重镇。张氏曰：武侯治蜀，东屯白帝以备吴，南屯夜郎以备蛮，北屯汉中以备魏。是也。魏景曜六年取蜀，遂使王守巴郡，谋以袭吴。晋咸宁五年，帅楼船之师，东下白帝，于是丹阳、西陵所在崩溃。永和三年，桓温西讨李势。义熙九年，刘裕使朱龄石平谯纵，皆由白帝而上。刘宋泰始二年，以三峡蛮獠岁为抄暴，因立三巴校尉府于白帝，兼领荆州之巴东、建平，益州之巴西、梓潼郡以镇之。历齐、梁之季，荆、益相持，辄以巴东为襟要。隋开皇八年伐陈，分遣杨素出永安，下三峡。陈人上流之师，悉为所败。唐武德四年，李孝恭、李靖军出夔州，而萧铣丧亡。五季初，王建扼夔门，与荆南相距。其后孟蜀继之，亦以夔为东面之防。宋乾德二年伐蜀，分遣刘光义等由归州进克夔州，尽平峡中地。迨蒙古入蜀，往往欲从夔州逸出，东瞰荆、湖。明初，伪夏据蜀，亦固守瞿塘、汤和，廖永忠百计攻之乃下。盖夔州凭高据深，实水陆之津要。丁谓曰：夔城，所以坚完两川，间隔三楚。王氏应麟曰：夔州者，西南四道之咽喉，吴楚万里之襟带也。

　　奉节县附郭。秦置鱼复县，属巴郡。汉因之，江关都尉治焉。后汉亦曰鱼复县。章武元年，先主改固陵郡为巴东郡，治鱼复。是也。二年，又改县曰永安。晋太康初，复曰鱼复。宋齐因之。皆为巴东郡治。梁并置信州治此。西魏改县曰人复。隋因之，亦为信州治。唐初亦曰人复县，夔州治焉。贞观二十三年，改曰奉节县。宋因之。明洪武九年，省县入州。十四年，复置。编户四里。

　　○鱼复城《志》云：旧治在赤甲山上。春秋时，庸国之鱼邑也。《左传》文十六年，楚侵庸，七遇皆北，惟礻卑、鱼人实逐之。礻卑、二邑，与鱼近也。《水经注》：江水东经鱼复县故城南，城故鱼国。秦置鱼复县，汉因之，公孙述移于城之东南白帝山上。在今县城东五里。《元和志》：白帝山，州城所据，与赤甲山接。初，公孙述据蜀，殿前井有白龙出，自称白帝，因更鱼复城为白帝城。先主征吴，败还，至白帝，改为永安。今卧龙山下有永安故宫。白帝城周回七里，西南二里，因江为池，东临溪，即以为隍，唯北一面山差逶迤，羊肠数转，然后得上。吴朱绩密书结蜀，使为兼并之虑，蜀遣阎宇将兵五千增白帝守。是也。晋元兴三年，益州刺史毛璩以桓玄篡逆，帅众屯白帝以讨之。义熙初，谯纵据蜀，置巴州于白帝。二年，益州刺史司马荣期击谯明子于白帝，破之。宋泰始二年，益州刺史萧惠开遣将费欣寿东下，应晋安王子勋于寻阳。至巴东，巴东人任叔儿据白帝，击欣寿，斩之。五年，分荆、益二州置三巴校尉，治白帝。梁大宝初，益州刺史武陵王纪使世子圆照将兵援台城，受湘东王节度，军至巴水，绎授以信州刺史，令屯白帝。承圣二年，纪将兵出峡，败死。明年，西魏将李迁哲南略地，时蛮酋向五子王据白帝，迁哲击走之。宇文泰因以迁哲镇白帝。《北史》：周天和元年，陆腾平信州诸蛮，州旧治白帝，腾更于刘备故宫城南八阵滩，北临江岸筑城，移置信州。唐时仍治白帝城。自宋以后，益徙而西。董钺曰：州旧治瞿峡口，景德中，始徙今治。距峡口才八里。熙宁十年，始城其地。陆游《入蜀记》：夔州在山麓沙上，所谓鱼复永安宫也。宫今为学基，州治在宫西北。景德中，转运使丁谓、薛颜所徙，比白帝颇平旷，然失关险，无复雄桀矣。《城邑考》：郡城，宋熙宁中筑。元初毁。明初，树栅为城。成化十年，始筑城浚池。正德初，又复营缮。有门五，城周八里有奇。

　　水逻城在府东境。后周天和元年，信州蛮冉令贤等据巴峡反，攻陷白帝于江南，据险要置十城，自帅精锐固守水逻。水逻城在江北。周将陆腾进讨，议先取江南，剪其毛羽，然后进攻水逻。乃遣别将王亮率众渡江，拔其八城，因分道攻水逻，路经石壁城。其城险峻，四面壁立，惟有一小路，缘梯而上，蛮蛋以为峭绝，非兵众所行，腾被甲先登，遂克之。水逻侧有石胜城，亦是险要。令贤使其兄龙真据之，腾诱之来降，袭取其城，引兵向水逻，蛮众大溃，斩获无算。别将司马裔又下其二十余城，尽俘党类，因为京观于水逻城侧。

　　石墨城在府东北境。冉令贤党向五子王据此，其子宝胜据双城。陆腾既平水逻，招之不从。因遣王亮屯牢坪，以图石墨。司马裔引兵图双城。腾虑双城孤峭，攻未可拔，贼若委城遁散，又难追讨，乃令诸军周回立栅，遏其走路。贼大骇，遂纵兵击之，悉平其党。胡氏曰：今归州巴东县北临江有铁枪头，长数丈，经数百年不损，目曰向王枪。疑即诸向所据处。又双城，亦见湖广巴东县。

　　○白帝山府东十三里。峡中视之，孤特峭险，比缘马岭，接赤甲山。其平处南北相去八十五丈，东西十丈。故巴东郡治此，即白帝城也，四面峭绝，惟马岭差逶迤可上。晋益州刺史鲍陋镇此，为谯道福所围，城中无泉，乃南开水门，凿石为函道，设机取之。水门之西即滟堆也。○赤甲山，在府东北十五里。不生草木，土石皆赤，如人袒胛。本名赤岬山。《淮南子》注：岬，山胁也。或曰：以汉时尝取巴人为赤甲军，故名。上有石城，《类要》云：即鱼复县故址也。一云公孙述所筑。

　　白盐山府东十七里。崖壁高峻，色若白盐。《水经注》：白盐崖高可千余丈，俯临神渊。是也。明初伐蜀，汤和分军出赤甲、白盐两山间，遂克夔州。又胜己山，在府东九里。峰峦叠秀，巍然独出众山之上，因名。宋乾道中，郡守王十朋锡以今名。又府东十余里有羊角山，下临大江。○卧龙山，在府治东北五里，以有武侯祠而名。郡人以为游赏之胜，上有义泉，相传武侯所凿。《志》云：府北十五里有长松岭，上多古松，因名。

　　麦子山府北二百余里。山延袤四百余里，东抵湖广之房竹，北接陕西之平利，西南则与奉云、开万等县相连，内有红线崖、筛罗崖等处，原存古寨，可容数十万人，上有壤田，可资饷给。正德嘉靖间，群贼皆啸聚于此，副使张俭曾议设堡编夫，以严把守，寻复废弛。

　　瞿唐峡府东三里。两崖对峙，中贯一江。滟堆正当其口，为楚蜀之门户。又有南乡峡，在府西十五里。余详见重险瞿唐关。

　　○大江在府城南。自重庆府忠州流入万县界，又东经云阳县南，过府境，又东入巫山县界。自瞿唐而下谓之峡江，夏秋水泛，两崖扼东，数百里间，滩如竹节，波涛汹涌，舟楫惊骇。李埴曰：江出山，行二千余里，合蜀众流，毕出瞿唐之口。山疏而桀，水激而奔汛，天下瑰玮绝特之观，至是殚矣。又《峡程记》：蜀中二百八十江，会于峡间，次于荆门，都四百五十滩，称为至险。其在夔州府城西者，曰虎须滩。杜甫所云，瞿唐漫天虎须怒。府东三里又有龙脊滩，江中有石长百丈，状若龙脊，夏没冬见。余见大川岷江及川渎异同。

　　大水在府城东。自达州万顷池发源，经此流入大江。又东水，在府东十里。《舆地纪胜》：公孙述于东水滨垦稻田，因号东屯。东屯稻田，水畦延袤，可得百许顷。前带清溪，后枕崇冈，树林葱，气象深秀，去白帝故城五里而近，稻米为蜀第一。郡给诸官俸廪，以高下为差。《夔门志》：东屯诸处，宜瓜畴芋区，西亦然。《入蜀记》：山间之流通江者，土人皆谓之曰。

　　汤溪府西百里。《水经注》：江水自朐貼县东径下瞿滩，左则汤溪水注之，谓之汤口。后周陆腾讨冉令贤军于汤口，遣军渡江，拔令贤江南八城。是也。○龙洞溪，在府西九十里，下通大江。《志》云：溪上产灵寿木。又府东南六里旧有鱼复陂，县以此名。

　　青苗陂在瞿唐东。蓄水溉田，民赖其利。又有天池，浸可千顷。《志》云：在奉节、巫山两县间。○盐泉，在府南。《荆州图副》：八阵图下东西三里有一碛，东西百步，南北四十步，碛上有盐泉井五口，以木为桶，昔尝取盐，即时沙壅，冬出夏没云。

　　○永安宫在卧龙山下。一云今府学宫是其地。先主征吴败还，至白帝，改鱼复为永安而居之，后人因名其处曰永安宫。王十朋曰：永安宫，今为郡仓，据爽垲，状如屏。宫之北有水曰清，泻出两山间，东入于江，又东过滟入于峡。峡口有山，束立群峰外，白盐也。

　　江关《括地志》：在鱼复县南二十里。巴楚相攻时置。章怀太子贤曰，旧关在赤甲城，后移在江南岸，对白帝故城基，即今瞿唐关之南岸矣。《后汉·岑彭传》：公孙述遣将乘枋下江关，即此也。亦谓之关。《后汉志》：鱼复县有捍关。《舆地广记》：赤甲城有古关。盖关即江关之通称矣。李埴曰：蜀之为境，北以剑门为根，东以鱼复为首，此二物者，蜀之噤喉扃也。战国时，楚建关于此。汉置江关都尉。后汉省尉而关如故。《名胜志》：江关，今谓之下关城。王氏曰：古之江关，即今之瞿唐关，又谓之铁琐关，大都以守峡口之险。今俱详见重险瞿唐关。

　　百牢关府东十里。王氏曰：关盖古名，后人所增置，魏辛毗诗：夔州百牢门，兵马不可越。唐杜甫诗：巴中之东巴东山，江水开辟流其间，白帝高为三峡镇，夔州险过百牢关。则百牢以喻夔险耳，非实有是关也，况辛毗时未有夔州之名乎。又石门关，在府东北六十里。《志》云：旧名鬼门关。盖亦传讹也。○凤凰关，在府西五里，又府西二十里有阁溪关，三十里有铁山关，府东北二里又有吕公关，东十里有石龙关，俱唐宋以后增置。

　　三钩镇《寰宇记》：在城东三里。旧时铁锁断江浮梁御敌处也。镇居数溪之会，故曰三钩。唐武德二年废。或云，镇在瞿唐峡口，即所谓铁锁关也。○西津口，在府西，或曰大江渡口也。宋淳化四年，蜀中贼李顺余党寇夔州，白继败之于西津口。即此。今府西南有水磨渡，府东十里有东渡，六十里有小江渡。

　　永宁驿府西三里水驿也。又西六十里曰安平水驿，一百二十里曰南沱水驿，接云阳县界，又府东南八十里有龙塘水驿，二百七十里有马口水驿，俱为往来津要。

　　八阵碛在府城南。《元和志》：在奉节县西七里。《寰宇记》：在县西南七里。《夔州图副》云：永安宫南一里渚下平碛上，周回四百十八丈，中有诸葛武侯八阵图，聚细石为之，各高五尺，广十围，历然棋布，纵横相当，中间相去九尺，正中开南北巷，悉广五尺，凡六十四聚。或为人散乱，及为夏水所没，冬水退，复依然如故。《水经》：江水东经诸葛亮图垒南。《荆州记》：鱼复县西，聚细石为垒，方可数百步，垒西聚石为八行，行八聚，聚间相去二丈，因曰八阵。既成，自今行师，庶不覆败。八阵及垒，皆图兵势行藏之权也。薛氏曰：图之可见者三，一在沔阳之高平旧垒，一在新都之八阵乡，一在鱼复永安宫南江滩水上。蔡氏谓广都亦有之，则八阵凡四。然广都土垒，已残破不可考。世传风后《握机文》，则《鱼复图》之注；马隆《八阵赞》，又《握机文》之注。又汉时都肄已有孙吴六十四阵。窦宪常勒八阵击匈奴。晋马隆用八阵以复凉州。陈持白虎幡，以武侯遗法教五营士。后魏柔然犯塞，刁雍上表，采诸葛八阵之法，为平地御寇之方。李靖对太宗言，六花阵法，本于八阵。是则武侯之前，既有八阵，后亦未尝亡也。严从曰：武侯所习，风后《五图》。桓温云是常山蛇势，徒妄言耳。常山蛇者，孙子所谓率然盖高直陈也。杜牧曰：数起于五而终于八。武侯以石纵横八行，布为方阵，奇正之法，皆生于此。又八阵图后有二十四聚，作两层，每层十二聚。洪氏曰：八阵魁六十有四，重易之卦也；却月魁二十有四，作易之画也。画起于圆而神，故却月之形圆；卦定于方以知，故八卦之体方。方居前而画居后，卦自画始，方自圆生也。壁门直袤曲折翼其旁，阴阳二物也。握奇则虚，一之象也。

　　巫山县府东百三十里。东至湖广巴东县百六十里。楚之巫郡也。秦昭襄王三十年，蜀守张若取巫郡，寻改置巫县，属南郡。汉因之。后汉建安中，先主改属宜都郡。二十四年，孙权分宜都、巫、秭归为固陵郡。章武元年，先主遣吴班、冯习等破权将李异等于巫，进兵秭归，寻败还。孙休改置建平郡，治信陵。魏灭蜀，亦置建平都尉治巫。晋咸宁元年，改都尉为郡，仍治巫。宋、齐亦曰建平郡。隋废郡，改县曰巫山，属信州。大业初，属巴东郡。唐属夔州。宋因之。今城周二里有奇，编户三里。

　　○巫城在县东北。《水经注》：城缘山为墉，周十二里一百十步，东西北三面皆傍深谷，南临大江。是也。隋移县于今治。○南陵城，在县南大江南岸，北对阳台山。晋南渡后，置县，属建平郡。刘宋初，废。今县南大江渡口犹曰南陵渡。又江阴城，在县西六十里。《志》云：后周天和初，置县。建德中，废。

　　○巫山县东三十里。亦曰巫峡。有十二峰，蜀人谓之东峡，以在蜀境东也。晋咸和中，凉张骏欲通使建康，假道于成李雄，雄欲使盗覆其使者张淳于东峡，不果。余详见名山巫山。

　　阳台山在县治北，高百丈。《志》云：上有云阳台遗址。又县东北四里有女观山。《志》云：女观山西畔小山顶有楚故离宫遗址，俗名细腰宫，三面皆荒山，惟南望江山最为奇丽。又驱熊山，在县东二里，下有石滩，四季湍急如熊声。

　　寒山县东五十里。垂崖千层，绝壑万丈，其势高寒。《荆州记》：寒山九阪最为险峻。陆游云：县隔江有南陵山，极高大，有路如线，盘屈至绝顶，谓之一百八盘。盖施州正路也。旧南陵县以此名。

　　千丈山县东北百里。山极秀异，高于众山。又飞鸟山，在县西南六十里。山高插云，鸟飞不能越，因名。又有乌飞岩，在县西南四十里，与燕子坡相对。《水经注》：乌飞水自沙渠县南，北径巫县，注于江，谓之乌飞口。沙渠今湖广施州卫。○琵琶峡，在县治西，夹江两岸相对，亦曰琵琶峰。

　　○大江在县南。自奉节县流入界，又东入湖广巴东县界。江行峡中，最为险厄。县东旧有新崩滩。《水经注》：江水历峡东，径新崩滩。此山汉和帝永元十三年崩。晋太元二年，又崩。当崩之日，水逆流百余里，涌起数十丈。今颓崖所余，比之诸岭，尚为竦桀。东下十余里，即大巫山。范成大云：神女庙东二十里至东奔滩，高浪大涡，巨め掀舞，不当一叶也。东奔，即新崩之讹矣。

　　大宁河在县治东。其上流即大宁县之马连溪也，经大昌县流入境。下流入大江。《水经注》谓之巫溪。又县东南百五十里有万流溪，自湖广施州卫界流经此，合于大江。○清溪，在县东十里。陆游曰：县有清水洞，极深幽，即此溪矣。又城北有茹溪，俗谓之小溪。

　　○跳石镇在县西北。唐雷万春为县之跳石人，亦曰跳石乡。○三会寨，在县东。宋乾德三年，刘光义等伐蜀，收复三会、巫山等寨，拔夔州，即此。

　　高唐驿在县治西水驿也。《舆程记》：江行自高唐驿而东，九十里至万流驿，入湖广归州境，又七十里，即巴东县矣。○巴中驿，在县东八十里。《志》云：巫山陆路至巴东百八十里，鸟道崎岖，行者苦之。万历三年，改小桥公馆，建巴中驿，巴、巫二郡之民始免疲困。

</div>
    <div class="pagination">
<a href="读史方舆纪要_page276.html">上一页</a><span>...</span><a href="读史方舆纪要_page272.html">272</a><a href="读史方舆纪要_page273.html">273</a><a href="读史方舆纪要_page274.html">274</a><a href="读史方舆纪要_page275.html">275</a><a href="读史方舆纪要_page276.html">276</a><span class="current-page">277</span><a href="读史方舆纪要_page278.html">278</a><a href="读史方舆纪要_page279.html">279</a><a href="读史方舆纪要_page280.html">280</a><a href="读史方舆纪要_page281.html">281</a><a href="读史方舆纪要_page282.html">282</a><span>...</span><a href="读史方舆纪要_page278.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
