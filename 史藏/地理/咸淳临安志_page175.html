<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 175 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 175 页/共 177 页</h1>
    <div class="content">　　　　　　岁除登岝（上山下咢）山精舍
萧寺经行无尽情倚栏长是眼增明溪因宿雨十分急山为凝寒一咪清竹外飞花随晚吹树头幽鸟试春声重米又是明年事临出门犹款款行
　　　　　杨炎正
　　　　　　钱塘迎酒诗并序
闰八月二十有六日官妓迎酒联镳穿市观者如堵作迎酒歌以发同观诸公一笑云钱唐妓女颜如玉一一红妆新结束同渠结束何所为八月皇都酒新熟酒新熟浮蛆香十三库中谁最强临安大尹索酒尝旧有故事须迎将翠翘金凤乌云髻雕鞍玉勒三千骑金鞭争道万人看香尘冉冉沙河市琉璃杯深琥珀浓新翻曲调声摩空使君一笑旸金帛今年酒赛真珠红画楼突兀临官道处处绣旗夸酒好五陵年少事豪华一斗十千谁复校黄公墟下谩徜徉何曾见此大堤倡惜无颜公三十万往醉金钗十二行
　　　　　缪瑜
　　　　　　遇巡报应诗并序
辛酉钱塘火灾延烧居民以七万计惟吴山上一老翁家独全翁平时诵经乐施火起之夕以老惫不能去遣儿与妇令亟走竟不忍相舍离处烈焰之中全家昏然熟寐至于蒲萄架亦不焚灼夫善积于平日之素而孝感于一念之顷其为神物护持如此行路之人相与言者必曰蒲萄架因诗之以为世人好善者之劝云郁攸属者潜煽灾蜚廉纵风相与偕林林生齿七万户连甍接栋烧成灰如何老翁一区宅闲不以寸独不埃玉石俱焚势应尔岂有幻术能然哉闻之翁乃好善者平时事佛经卷开有余必以济贫乏不以利欲萦其怀仓卒遂蒙鬼神护万目注视咸惊猜厥初巨焰爇天起左顾右盼如燔柴翁知无地可脱免委身甘作烬与煨麾儿与妇令亟走誓死不去无违乖全家酣寝越信宿如闻大浪声喧豗及其梦觉火亦息依然一室当崔嵬微如蒲萄不熏灼而况梁栋与桷榱苍苍表善有如此余自作孽何足哀作诗志往劝来者勿以斯语同优俳
　　　　　陆放翁
　　　　　　临安春雨初霁
世味年来薄似纱谁怜骑马客京华小楼昨夜听春雨深巷今朝卖杏花矮纸斜行闲作草睛窗细乳戏分茶素衣莫动风尘叹犹及清明可到家
　　　　　陈节斋
　　　　　　寒食湖上
花瘦水肥三月天画桡双动木兰船人家尽换新榆火惟有垂杨带旧烟
　　　　　太傅平章贾魏公
　　　　　　旧题于潜道中
数家烟火深村里几处牛羊落日中客久不归心事远梧桐叶叶是秋风
　　　　　　昌化道中
西风落叶路漫漫衣袂微生旦暮寒只隔片云家便到远山移入梦中看
　　　　　　与友人会宿城中
江湖相隔久不料宿京城终夜同谈笑对床如弟兄湿萤飞复落残烛灭还明此去仍多事重期未必成
　　　　　　咸淳庚午冬大雪遗安抚潜侍郎诗
腊前又放玉园林一片花飞一片心瀌奕端由人所召燮调多愧病难任乾坤浩浩无偏处田野穰穰更自今但得诸贤成此乐擢舟我欲去山阴　安抚潜侍郎说友和并跋诗云海水飞花到上林气形和处总由心采薇指日休兵甲宿麦连云辨辇任炽炭酒行怀往昔老枝诗句诏来今燮调妙用谁知得端在崇阳与抑阴　云气峥嵘众俊林　圣朝事事合天心梅根依傍蒙嘉泽竹力低垂愧重任有美江山祇如旧无尘宇宙幸逢今坐令清昼闲铃索白战工夫效汝阴　跋云咸淳六年闰十月乙卯雪越十一月辛卯大雨雪　太师平章魏国公先生作为诗章为民志喜不鄙微陋而辱贶之说友拜手钦诵窃惟浩浩无偏天地之心也清明虚一其着见固应尔汉中兴再传至于永平号称熙洽而诏乃曰京师冬无宿雪劳烦有司积精祷求我　国家景定以来年谷比登天休滋至亦惟明良心学纯懿位育之功度越前代远甚而说友蒙赖嘉泽匪劳匪烦既与乡遂之甿歌咏公诗交相庆幸且刻诸石以垂之百世传之四海云○侍从各有和篇并刻之石附载于后○章侍郎鉴酿成和气遗林林上宰心通上帝心炙炭拥炉谋已决龙枝擎玉力能任屡丰兆好弥穹壤寡和词高冠古今愿乞一蓑归钓隐儿时艺木欲成阴○方侍郎逢辰来自周原入禁林升平风露洽民心灞桥驴背诗争咏魏国龙枝力独任远役载涂将撤戍丰年高廪又从今　君王对越加修省却说阳明可胜阴○陈侍郎宜中瑞霙又报集琪林尽是宽民一点心银阙光浮和气动玉龙力重老枝任鹅池凯奏传中夜麦珑歌声沸自今得趁东风同此乐青天何处不乔阴○鲍侍郎度一陶催发万园林平施工夫天地心计出陈奇歼巨冠盟推滕六长诸任三登气象先呈腊一统封疆后视今多谢玉龙擎重力太平蓑笠好溪阴○卢侍郎钺二首天花六出瑞千林公溥明通造化心农望丰年知兆眹物涵生意总怀任兔园奕奕夸圭璧薇戍霏霏咏昔今擎重老枝长玉立主张阳类杜群阴　底用封香祷梵林瑞霙先腊感由心豫知农亩宜禾稼复喜边储足辇任民乐齐宫夸往昔捷歌周戍属斯今燮调妙造推元老治象阳明无伏阴○陈侍郎存先腊吹开万玉林人心悦处即天心山河洞彻重瞳远宫阙高寒一柱任瑞应崆峒知有日尘清洄曲在斯今神功变化无留迹便放春阳卷积阴○文右史及翁身游廊庙意山林六出花开一寸心平地尺书叨载史瞻天班贺齿诸任娄丰岁事常如昔太素风光直到今收敛神功放晴景白河半夜扫层阴○曹侍郎元发乾坤满眼尽琪林擎玉诗传魏国心写琰已增天府重掌冰愧匪地官任三千界内清无际数十年来瑞独今喜雪未几还喜雨老农歌舞爱春阴
　　　　　　再赋二首
玉立堂堂君子林由来彦圣好于心时和定是占书岁贤聚奚须更难任上瑞以人夸自昔太平有象适当今莫令一片花飞却留取春光到绿阴　穷年枯坐似禅林为喜祥霙写我心归去来兮怀靖节不能者止愧周任西园佳话从知旧东国诸贤复见今满斛明珠逾美瑞定应摹刻遍碑阴○安抚潜侍郎再和并跋　诗云突兀琼楼照武林淋漓黄榜快群心成功共说平淮度经世谁如钓海任后乐园应看最好娄丰年又数从今太平君子方宵旰想读幽风到凌阴　句落孤山压老林横枝解识燮调心众贤戛击宗韶頀外域流传洗靺任不有鹿矶功许大那能兔苑乐如今非才久愧班东上抱瓮何当学汉阴跋云右　太师平章魏国公先生申赋二章一以酬法从群彦一以重况说友远迩传诵金声玉振美哉沨沨乎昔者诗人称上天同云雨雪雰雰占其丰也而于是怀禹之功焉良以原隰不甸则耕且不得丰于何存公再立乾坤一德寅亮润泽丰美如川方至顾乃不居其功谓贤聚而治犹云同而雪也吐握形诸歌咏唯恐贤者一日去　朝廷其视西园识度万有径庭矣来世其以是见公之志○右并刻石府治
　　　　　王帅参
　　　　　　洧湖山十景诗
苏堤春晓云孤山落月趁疏钟画舫参差柳岸风莺梦初醒人未起金鸦飞上五云东　段桥残雪云望湖亭外半青山跨水修梁影亦寒待伴痕边分草色鹤惊碎玉啄阑干　雷峰夕照云塔影初收日色昏隔墙人语近甘园南山游遍分归路半入钱唐半暗门　（麦曲）院风荷云避暑人归自冷泉步头云锦晚凉天爱渠香阵随人远行过高桥旋买船　平湖秋月云万顷寒光一席铺冰轮行处片云无鹫峰遥度西风冷桂子纷纷点玉壶　柳浪闻莺云如簧巧啭最高枝苑树青归万缕丝玉辇不来春又老声声诉与落花知　花港观鱼云断汊惟余旧姓存倚栏投饵说当年沙鸥曾见园兴废近日游人又玉泉　南屏晚钟云涑水崖碑半绿苔春游谁向此山来晚烟深处蒲牢响僧自城中应供回　三潭印月云塔边分占宿湖船宝鉴开（匚佥）水接天横玉叫云何处起波心惊觉老龙眠　两峰插云云浮图对立晓崖嵬积翠浮空霁蔼迷试向凤凰山上望南高天近北烟低
　　　　记
　　　　　白乐天
　　　　　　华严经社石记
有杭州龙兴寺僧南操当长庆二年请灵隐寺僧道峰讲大方广佛华严经至华藏世界品闻广博严净事操欢喜发愿愿于白黑众中劝十万人人转华严经一部十万人又劝千人人讽华严经一卷每岁四季月其众大聚会于是摄之以社齐之以斋自二年夏至今年秋凡十有四斋每斋操捧香踠启于佛曰愿我来世生华藏世界大香水海上宝莲金轮中毗处遮那如来前与十万人俱斯足矣又于众中募财置良田十顷岁取其利永给斋用予前牧杭州时闻操发是愿今牧苏州时见操成是功操自杭诣苏凡三请于子曰操八十一矣朝夕迨尽恐社与斋来者不能继其志乞为记诚俾无废坠予即十万人中一人也宜乎志而赞之噫吾闻一毛之施一饭之供终不坏灭况田千亩斋四时用不竭之征备无穷之供乎噫吾闻一愿之力一偈之功终不坏灭况十二部经常出于千人口乎况十万部经常入于百千人耳乎吾知操徒必果是愿若经之句义若经之功神则存乎本传若社人之姓名若财施之名数则列于别碑斯石之文但叙见愿集来缘而已实历二年九月二十五日前苏州刺史白居易记
　　　　　　吴郡诗石记
正元初韦应物为苏牧房孺复为杭州牧皆豪人也韦嗜诗房嗜酒每与宾友一醉一咏其风流雅韵多播于吴中或目韦房为诗酒仙时予始年十四五旅二郡以幼贱不得与游宴尢觉共才调高而郡守尊以当时心言异日苏杭苟获一郡足矣及今自中书舍人闲领二州去年脱杭印今年佩苏印既醉于彼又吟于此酣歌狂什亦往往在人口中则苏杭之风景韦房之诗酒兼有之矣岂始愿及此哉然二郡之物状人情与曩时不异前后相去三十七年江山是而齿发非又可嗟矣(云云)
　　　　　杜樊川
　　　　　　杭州新造南亭子记
佛着经曰生人既死阴府收其精神校平生行事罪福之坐罪者刑狱皆怪险非人世所为凡人平生一失举止皆落其闲其尢怪者狱广大千百万亿里积火烧之一日凡千万生死穷亿万世无有闲断名为无闲夹殿宏廊悉图其状人未熟见者莫不毛立神骇佛经曰我国有阿阇世王杀父王篡其位法当入所谓狱无闲者能求事佛后生为天人况其它罪事佛固无恙梁武帝明智勇武创为梁国者舍身为僧奴至国灭饿死不闻悟况下辈固惑之为工商者杂良以苦伪内而华外纳以大秤斛以小出之欺夺村闾憨民铢积粒聚以至于富刑法钱谷小胥出入人性命颠倒埋没便簿书条令不可究知得财买大第豪奴如公侯家大吏有权力能开库取公钱缘意恣为人不敢言是此数者心自知其罪皆捐己奉佛以求救日月积久曰我罪如是贵富如所求是佛能灭吾罪复能以福与吾也有罪罪灭无福福至生人唯罪福耳虽田妇稚子知所趋避今权归于佛买福卖罪如持左契交手相付至有穷民啼一稚子无以与哺得百钱召一僧饭之冀佛之助一日获福若如此虽举寰海内尽为寺与僧不足怪也屋壁绣纹可矣为金枝扶疏擎千万佛僧为具味饭之可矣饭讫持钱与之不大不壮不高不多不珍奇（坏去土改王）怪为忧无有人力可及而不为者晋霸主也一铜鞮宫之衰弱诸侯不肯来盟今天下能如几晋凡几千铜鞮人得不困哉文宗皇帝尝语宰相曰古者三人共食一农人今加兵佛一农人乃为五人所食其闲吾民尢困于佛帝念其本牢根大不能果去之武宗皇帝始即位独奋怒曰穷吾天下佛也始去其山台野邑四万所冠其徒至十万人后至会昌五年始命西京留佛寺四僧惟十人东京二寺天下所谓节度观察同华汝三十四治所得留一寺僧准西京数其它刺史州不得有寺出四御史缕行天下以督之御史乘驲未出关天下寺至于屋基耕而刓之凡除寺四千六百僧尼笄冠二十六万五百其奴婢十五万良人枝附为使令者倍笄冠之数良田数千万顷奴婢口率与百亩编入农籍其余贱取民直归于有司寺材州县得以恣新其公署传舍今天子即位诏曰佛尚不杀而仁且来中国久亦可助以为治天下州率与二寺用齿衰男女为其徒各止三十人两京数倍其四五焉着为定令以徇其习且使后世不得复加也赵郡李子烈播立朝名人也自尚书比部郎中出为钱塘钱塘于江南繁大雅亚吴郡子烈少游其地委曲知其俗蠹人者剔削其根节断其脉络不数月人随化之三笺干丞相云涛坏人居不一焊锢败侵不休诏与钱二千万筑长堤少为数十年计人益安喜子烈曰吴越古今多文士来吴郡游登楼倚轩莫不飘然而增思吾郡之江山甲于天下信然也佛炽害中国六百岁生见圣人一挥而几夷之今不取其寺材立亭胜地以彰圣人之功使文士歌诗之后必有指吾而骂者乃作南亭在城东南隅宏大焕显工施手目发匀肉均牙滑而无遗巧矣江平入天越峰知髻越树如发孤帆白鸟点尽止凝在半夜酒余倚老松坐怪石殷殷潮声起于月外东闽两越宦游善地也天下名士多往之予知百数十年后登南亭者念仁圣天子之神功美子烈之旨迹睹南亭千万状吟不能已四时千万状吟不能去作为歌诗次之于后不知几千百人矣
　　　　　陈后山
　　　　　　关氏二亭记
居则行其仁仕则行其义家非仁不亲君臣之际又有义焉仁始于身内有以守同其乐于天外有以安同其好于人故为宫室苑囿以燕其居车马器服以效其用宾射燕享以广其意故能群天下而世守焉钱塘关氏于其居之右积土为（土反）伐石为坛而蓺以药（土反）之下有甘井焉挟以二室左竹右木断而不斲命其（土反）曰药（土反）坛曰芝坛井曰丹井左曰巢亭右曰节亭自是关氏之父兄子弟仕而休者与夫学而未仕者朝夕在焉府县之吏乡邑之老与夫四方之过宾闲从其游所乐虽异而各有得焉呜呼可谓仁其身矣引而近之守莫固焉推而外之政莫善焉关氐为吴大家世有彦士其宦于朝者三人仕于州县者四人处而学者又十有几人因而大之其兴乎蜀方士李翁曰石有玉可攻甘井可化丹砂而未试也后有贪者将剥石而贾玉竭井以市丹砂关氏盛衰于是见之作亭之明年关氏之良彦瞻来京师以告其僚友游旧于是士大夫之能诗者皆为赋之而属余为之记　元佑元年八月丙戌
　　　　叙
　　　　　苏东坡
　　　　　　牡丹记叙
熙宁五年三月二十三日余从太守沈公观花于吉祥寺僧守璘之圃圃中花千本其品以百数酒酣乐作州人大集金盘彩篮以献于坐者五十有三人饮酒乐甚素不饮者皆醉自舆台皂隶皆插花以从观者数万人明日公出所集牡丹记十卷以示客凡牡丹之见于传记与栽植接养剥治之方古今咏歌诗赋下至怪奇小说皆在余既观花之极盛与州人共游之乐又得观此书之精究博备以为三者皆可纪而公又求余文以冠于篇盖此花见重于世三百余年穷妖极丽以擅天下之观美而近岁尢复变态百出务为新奇以追逐时好者不可胜纪此草木之智巧便佞者也今公自耆老重德而余又方惷迂阔举世莫与为比则其于此书无乃皆非其人乎然鹿门子常怪宋广平之为人意其铁心石肠而为梅花赋则清便艳发得南朝徐庾体今以余观之凡托于椎陋以眩世者又岂足信哉余虽非其人强为公纪之公家书二万卷博览强记遇事成书非独牡丹也
　　　　　　钱塘勤上人诗集叙
昔翟公罢廷尉宾客无一人至者其后复用宾客欲往翟公大书其门曰一死一生乃知交情一贫一富乃知交态一贵一贱交情乃见世以为口实然余尝薄其为人以为客则陋矣而公之所以待客者独不为小哉故太子少师欧阳公好士为天下第一士有一言中于道不远千里而求之甚于士之求公以故尽致天下豪俊自庸众人以显于世者固多矣然士之负公者亦时有盖尝慨然太息以人之难知为好士者之戒意公之于士自是少倦而其退老于颍水之上余往见之则犹论士之贤者唯恐其不闻于世也至于负己者则曰是罪在我非其过翟公之客负公于死生贵贱之闲而公之士叛公于瞬息俄顷之际翟公罪客而公罪己与士益厚贤于古人远矣公不喜佛老其徒有治诗书学仁义之说者必引而进之佛者惠勤从公游三十余年公尝称之为聪明才智有学问者尢长于诗公薨于汝阴余哭之于其室其后见之语及于公未尝不涕泣也勤固无求于世而公又非有德于勤者其所以涕泣不忘岂为利也哉余然后益知勤之贤使其得列于士大夫之闲而从事于功名其不负公也审矣　熙宁七年余自钱塘将赴高密勤出其诗若干篇求余文以传于世余以为诗非待文而传者也若其为人之大略则非斯文莫之传也
　　　　　　送钱唐僧思聪归孤山叙
天以一生水地以六成之一六合而水可见虽有神禹不能知其孰为一孰为六也子思子曰自诚明谓之性自明诚谓之教诚则明矣明则诚矣诚明合而道可见虽有黄帝孔丘不能知其孰为诚孰为明也佛者曰戒生定定生慧慧独不生定乎伶元有言慧则通通则流是焉知真慧哉醉而狂醒而止慧之生定通之不流也审矣故夫有目而自行则褰裳疾走常得大道无目而随人则车轮曳踵常仆坑阱慧之生定速于定之生慧也钱唐僧思聪七岁善弹琴十二舍琴而学书书既工十五舍书而学诗诗有奇语遂读华严经入法界海慧今年二十有九老师宿儒皆敬爱之秦少游取楞严观世音语字之曰闻复使聪日进而不已自闻思修以至于道则华严法界海慧尽为蘧庐而况书诗与琴乎虽然古之学道无自虚空入者轮扁斲轮伛偻承蜩苟有以发其巧智物无陋者聪若得道琴与书皆与有力诗其尢也聪能如水镜以一含万则书与诗当益奇吾将观焉以为聪得道浅深之候
　　　　制
　　　　　白乐天
　　　　　　草卢元辅杭州刺史制
河南县令卢元辅早以学艺列在周行尝守商都颇闻有政再领京县益见其才江南列郡余杌为大征赋犹重疲人未康藉尔登车往分忧瞩劳徕安辑称朕意焉悬赏旌能以伫报政可杭州刺史
　　　　　　汪龙溪行知杭州叶梦得复旧职制
股肱宣力四方实寄藩维之重精神折冲千里允资师帅之良矧吾左右之臣殿彼东南之服隽功来上褒渥可忘具官某蚤以时才扬于禁路粹矣　朝廷之表岿然人物之英治必有声能使所居之官大动皆中节故每不劳而功成比缘蛇豕之妖未正鲸鲵之戮篁竹深阻溪山绎骚乃摅堂上之奇尽服　中之众惟三仕三已莫明令尹之心故七纵七擒微见武侯之略宜还宠数用示眷怀尚加厉于壮猷庶永绥于遐俗
　　　　表
　　　　　白乐天
　　　　　　杭州刺史谢上表
臣某言去年七月十四日蒙恩除授杭州刺史属汴路未通取襄汉路赴任水陆七千余里昼夜奔驰今月一日到本州岛当日上任讫上分忧寄内省庸虚仰天戴恩局地失次臣某中谢臣谬因文学忝厕班行自先朝黜官以来六年放弃逢陛下嗣位之后数月征还生归帝京宠在郎署不踰年擢知制诰未周岁正授舍人出泥登霄从骨生肉惟有一死拟将报恩旋属方隅不宁朝廷多事当陛下旰食宵衣之日是微臣输肝写胆之时虽进献愚衷或期有补而退思事理多不合宜臣犹自知况在天鉴忝非土木如履冰泉合当鼎镬之诛尚忝藩宣之寄才小官重恩深责轻欲荅生成未知死所唯当夙兴夕惕焦思苦心恭守诏条勤恤人庶下苏凋瘵上副忧勤万分之恩莫酬一二仰天举首望阙驰心蔡藿之志徒倾蝼蚁之诚难达无任感恩激切之至
　　　　　苏东坡
　　　　　　杭州谢上表
臣轼言伏奉制书除臣龙图阁学士知杭州臣已于今月三日到任上讫者始衰而病岂非满溢之灾乞越得杭又过平生之望中谢伏念臣起自废黜骤登禁严毕命驱驰未偿万一怀安退缩岂所当然盖散材不任于斧斤而病马空糜于刍粟故求外补以尽余年岂期避宠而益荣求闲而得剧此盖伏遇　皇帝陛下刚健中正缉熙光明无为盖虞舜之仁笃学有仲尼之智而臣猥以未技日奉讲帷凛然威光近在咫尺惟古人责难之意每不自量方陛下好问之初遽以疾去推之理数可谓奇穷荷眷遇之不移窃恩荣而愈重虽雨露之施初不择物而犬马之报期于杀身
　　　　　　太皇太后表
臣轼言伏奉制书除臣龙图阁学士知杭州臣已于今月三日到任上讫者入奉禁严出膺方面皆人臣之殊选在儒者以尢荣中谢伏念臣受宠愈涯积忧成疾既思退就于赡养又欲少逃于满盈仰荷至仁曲从微愿江山故国所至如归父老遗民与臣相问知朝廷辍近侍为太守盖　圣主视天下如一家鞭扑未施争讼几绝臣之厚幸岂易名言此盖伏遇 太皇太后陛下天地之仁贤愚兼取日月之照邪正自分每包函其惷迂欲保全其终始兄弟孤立尝亲奉于德音死生不移更誓坚于晚节
　　　　　　杭州谢放罪表
臣轼言臣近以法外刺配本州岛百姓颜章颜益二人上章待罪奉圣旨特放罪者职在承宣当遵三尺之约束事关利害辄从一切之便宜曲荷天慈不从吏议中谢伏念臣早缘刚拙屡致忧虞用之朝廷则逆耳之奏形于言施之郡县则疾恶之心见于政虽知难每以为戒而临事不能自回苟非日月之明肝胆必照则臣岂惟获罪于今日久已见倾于众言恭惟　皇帝陛下浚哲生知清明旁达委任群下退托于不能爱养成材惟恐其有过知臣欲去一方之积弊须除二猾以示民特屈宪章以全器使臣敢不省循过咎祗服简书眷此善良自不犯于汉法时有贷舍用益广于尧仁
　　　　　　太皇太后表
乱群之诛不请而决盖恩威之无素致奸猾之敢行方俟谴诃岂期宽宥中谢伏以法吏网密盖出于近年守臣权轻无甚于今日观　祖宗信任之意以州郡责成于人岂有不择师帅之良但知绳墨之驭若平居仅能守法则缓急何以使民顾臣不才难以议此恭惟太皇太后陛下宽仁从众信顺得天惟一身之至公纳万方于无罪而臣始终被遇中外蒙恩谓事有专而合宜情无他而可恕故加贷舍以示宠绥朝廷之明粗以臣为可信吏民自服当不令而率从
　　　　　汪龙溪
　　　　　　车驾幸临安起居表
化行裔土昭武节之亲临感动中邦仰天声之复迩神祇交相徒御则安恭惟　皇帝陛下躬服禹勤世隆周德念海寓兴师之久知黎元厌乱之深蒙犯风霜犹屈河阳之狩按行士卒岂惟灞上之巡众傒来苏天将悔祸故三年鬼方之伐虽若淹延而七月王业之艰终期绍复肆巡方岳暂驻戎行臣顷奉新除预膺取道之寄兹临封守宜在执殳之先抗疏冒闻俞音弗遂徒绝朝宗之志莫伸拱极之诚
　　　　　　代发运赵修撰贺克复杭州表
无知丑类自隅鸿恩有赫神兵肆行薄伐肃清都会之地还定震惊之民成算自天欢声属海中贺臣闻河有防而蚁为之决稼太盛而螟生其闲唯兹啸聚之妖盖以承平之久敢摇蜂虿之毒盗弄（□佳）蒲之兵折棰一笞投戈四溃戊旃所向举江山归指顾之中帅藩复□他郡县可谈笑而得恭惟　皇帝陛下兼收群策独运神谋歌采薇三章之诗士皆愿奋设成汤一面之网人自知归坐令胁附之徒再被生成之赐自顾（虫端）蝡何足诛锄臣夙被使令适当期会舞两阶之羽幸亲睹于苗征上万年之觞愿美陪于虎拜
咸淳临安志卷之九十八〔文佚〕
　志〔八十三〕
　　纪遗十 
　　　纪文〔五〕
(佚文)
咸淳临安志卷之九十九〔文佚〕
　志〔八十四〕
　　纪遗十一 
　　　纪文〔六〕
(佚文)
咸淳临安志卷之一百〔文佚〕
　志〔八十五〕
　　纪遗十二 
　　　历代碑刻目 
(佚文)
叙
汪右史小米以咸淳临安志宋本已微传写日滋亥豕也曰校刊以广其传此郡人责矣因假士礼居朱本以所藏写本出自吴氏绣谷亭者佐以吴氏拜经楼宋残本卢氏抱经堂及余家琴趣轩写本属为校勘卢氏别见宋残本内人物六七绣谷亭本所无行在所录序录孝感拾遗又各本所无也写本固多伪宋本亦有脱误汪氏藏书故甲于一郡发所藏以雠校者不下三百余种有可证其误者正之两通者仍之疑而无可证者阙之不敢肊改一字其展转避讳难以枚数【避祯及贞征避曙及树竖】 又不一例有不出本字者【注庙讳御名】 有改字者【匡为康恒为常】 有去偏旁者【桓为（桓去木）瑗为爰】 有阙笔者【孜启】 有作从某者【筠作从竹从均】 有作上某下某者【亶作上下旦】 今悉证补无可证者阙之改字及去偏旁者仍之不敢肊补一字损阙者亦然楮墨既多厘为杞记三卷严君鸥盟与右史复为审定裨益宏多右史以有功是志遂附刊于后昔龙泓丁先生有绐以宋刻百卷具在者遽走告小山赵氏曰果然当大会名士庆赏于西湖今虽终阙五卷然数百年坠简得右史表章之一扫别风淮雨复见真而其亦可宴饮以落之矣道光辛卯中秋钱唐黄士（王句）扣翁识
校刊咸淳临安志札记上
序
遗俗【遗宋误通】 
目录【人物六后宋复出六行又列二空行今刊去】 
编估【估宋误佑】 人物五　历代列传【前后卷注时代此卷系唐及五代也乃文佚而目亦不着疑此目后人补刊】 仕贤【仕宋误士以七十二卷校】 祠祀三【祀宋误妃】
卷之一【宋阙钞补尚失其脑卢氏抱经堂本校云前有序文二叶系专序行在所录者余所见止末半叶今驻跸岁月以下六十九字及衔名七十字据卢本补】 
图【卢跋云宋本四图字已多漫漶其依稀有字迹而不可辨者余以方围识其处是卢氏曾见宋本校各本传写者为详今悉从之】 □□水门【以浙江图校□□是北出二字】 □阳宫【□当是宗】 （兀去一改白）门税务【（兀去一改白）各本皁按桥道门进隆桥（兀去一改白）门白塔岭下图列进龙桥之左龙即隆异文皁当作儿或作（兀去一改白）尢误】 车驾自绍兴府幸临安府【北盟会编是时百司官府皆草创往往草舍于杭州州治为大内临安府迁于奉国寺基】 益尉【尉本汉书后仿此】 大内在凤凰山【方舆胜览大内在凤凰山东以临安旧子城增筑】 时修内司乞造三百闲【与地纪胜时内侍杨公弼董其事欲增为三百楹上不可而止】 文德殿【方舆胜览降赦则御焉】 紫宸殿【绍兴十二年以射殿作崇政殿遇朔权作紫宸殿凡引书与上同者不复出后仿此】 崇政殿【绍兴十二年始作行大朝会之礼】 福宁殿【宁福殿绍兴二十八年始作】 复古殿【端平元年重修】 启佑【启各钞注御旧名志避度宗初名今补出后仿此】 周旋【旋各钞注御名未考】 孜孜【各钞阙末笔志避度宗赐名】 万微【几作微志避度宗嫌名此类改之不尽并仍其旧后仿此】 谨思【慎作谨志避孝宗名】 忱意【诚作忱志避理宗初名】 唯谨【敬作谨志避翼祖名】 以奉祖宗神御【方舆胜览神御殿在崇政殿之东】
卷之二
因而制治【宋朝事实而作时】 将加裒辑【将作特】 淳熙十五年十月置【愧郯录玉海并作十一月】 扩斯道【扩宋本注庙讳避宁宗名】 并辑鸿徽孔严燕翼【合璧事类并作典孔作礼】 置学士待直阁【吴氏绣谷亭本学士下校增直学士三字按合璧事类以华文为名置学士直学士待制直阁并庆元二年诏吴校是也】 茂遵邦宪【茂作式】 宝庆二年十月【十宋阙以玉海补】 香远【梅堂○武林旧事香远堂旁注荷字】 射厅【玉堂杂记射厅上有忻忻旁注古柏太湖石朝野杂记舆地纪胜作忻欣疑此志脱】 临赋【荷花○两杂记荷花下并有山子二字】 半绽红【两杂记纪胜并作半丈红】 冷香【两杂记纪胜并作冷泉旧事作冷泉堂】 北则绛华【椤木亭】 俯翠【茅香】 春桃又有亭曰盘松【梦粱录北有椤木亭扁曰绛叶清香亭前栽春桃扁曰倚翠又有一亭扁曰盘松两杂记纪胜旧事绛华旁注罗木亭俯翠上有旱船二字茅香并作茅亭】 皇太子惇【宋不出惇注御名】 阔典【阔海陵集闳】
卷之三
分十三陛【三宋史礼志二是也】 四涓【四卢改肆】 合袪【袪黄氏琴趣轩本改祀】 殿下【下梦粱录庑】 请增建庙宇【宇作室】 祭器屋库屋【舆地纪胜祭器库梦梁录祭器库屋疑此志器下衍屋字】 便朝【朝梦粱录殿】 皇武【皇作宣】
</div>
    <div class="pagination">
<a href="咸淳临安志_page174.html">上一页</a><span>...</span><a href="咸淳临安志_page170.html">170</a><a href="咸淳临安志_page171.html">171</a><a href="咸淳临安志_page172.html">172</a><a href="咸淳临安志_page173.html">173</a><a href="咸淳临安志_page174.html">174</a><span class="current-page">175</span><a href="咸淳临安志_page176.html">176</a><a href="咸淳临安志_page177.html">177</a><a href="咸淳临安志_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
