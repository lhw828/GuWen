<!DOCTYPE html>
<html>
<head>
    <meta charset="UTF-8">
    <title>畿辅通志 - 第 594 页/共 974 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>畿辅通志 - 第 594 页/共 974 页</h1>
    <div class="content">吕公弼  夷简子仁宗时知瀛州宿师备边民疲馈饷公弼始通御河漕粟实塞下
孙永  字曼叔陜人进士第知瀛州河决于贝瀛冀尤甚民租以灾免者州县惧常平法征催如故永连章论上神宗从之仍令发廪米以赈
包拯  仁宗时知瀛州以公钱易积岁所负十余万悉奏除之
张景宪  字正国河南人熈宁中知瀛州上言比岁不登民积逋欠今方小稔宜赐寛假帝从之
李师中  字诚之楚邱人熈宁中知瀛州师中志尚甚髙不贵威罚以信服人自称荐曰天生臣葢为圣世有臣如此陛下其舍诸
张问  知沧州新法行问独不阿时好为帝言民茍免常平助役之苦反以得流亡为幸
李肃之  廸从子神宗时知瀛州大雨民庐皆肃之出入泥潦中结囷以储庾粟茇舍以居流民启廪赈给严备盗窃天子闻而嘉之遣使劳赐
蒋之竒  知瀛州辽使耶律迪道死所过郡守皆再拜致祭之竒曰天子方伯奈何为之屈膝邪奠而不拜
彭思永  字季长庐陵人知瀛州北俗以桑麻为产民惧赋不敢艺日益贫思永始奏更之
王汉之  字彦昭衢州人以显谟阁待制知瀛州请仿何承矩旧迹屯田于堡塞五州多种树木为



万世利
金
髙揆  归州人为乐寿尹百姓流移招抚复业者不可胜计天间改县为寿州即以揆知州事旌其能
路铎  字宣叔伯达子为景州刺史述十二训以教民章宗诏曰路铎十二训皆劝人为善遍谕州郡使知之
刘焕  字德文中山人大徳元年进士调任邱尉令贪污焕毎规正之秩满令持杯谢曰尉亷慎使我获考
髙守约  字从简辽阳人大定时累官观州刺史元兵狥地河朔郭邦献已归顺从至城下呼守约曰从简当计全家室守约弗顾城破被执死之谥忠敬
李完  河间治中习法律有治剧才奸恶屛迹军民无间语升节度使
赵重福  丰州人贞佑二年知河间府事三年城被围时兵少多羸疾不任战重福劝其父老率其子弟强者战弱者守乆雨围亦觧去
元
贾徳  字克仁景州人河朔盗起为众推服自白衣署故城丞专徼廵事设方畧擒逐招谕不数月冦难荡平累官景州节度

额森  唐古人至元时以武畧将军为莫州守周知民间利害有猎人凌虐乡民核实申闻械于市痛惩之后入其境皆敛手不敢犯
焦徳用  天徳时令肃寜正身励节民有讼者不以状付吏得其情则即日论决吏不能欺
吕思诚   天厯初尹蓨县清勤无私临事明决毎岁行田勤者赏以农器否则有罚境内大治
祁仲鉴  字彦明赵州人为任邱尹下车首访贤才黜退奸贪劝民力于田畆风俗丕变
韩善  安州人至正间为河间尹政教毕举民之梗化者置籍书其名令里胥月报而惩之豪猾敛手莅政三载始终如一民为立生祠
明
朱逄吉  嘉兴人洪武初知宁津始建县治于城内次年创建儒学临民专尚徳化有古循吏风
向朴  慈溪人洪武末知献县建文时靖难兵起殉节死
吴原  永丰举人永乐十四年知吴桥重修学庙见事明决而不尚苛刻任满百姓乞留复任清操益励
刘深  临汾举人永乐间知景州景多水患深开惠民渠泄之秩满民三保三留治景三十余年人称良牧
李让  鄢陵人天顺中知河间府野无民庭无滞讼清归贫无资斧人相率出钱布以赆之一无所受



杜中  卢氏人成化五年知故城县耿介励节门无私谒歴任九年称故城良吏第一
张铎  全椒监生成化间知呉桥禁革宿弊申免协济善政最着
叚钊  渑池人弘治中判河间时军民储峙豪右乆擅其利而民常苦于输纳钊至悉按以法计称平属邑兴济县为昭圣皇太后故里勅使营兵供亿巨万钊综理有要长贰忌其能中伤之遂解任去行槖萧然时论称屈
庄襗  号鹤溪武进人进士正德中知河间府修废举坠宿弊尽除升山东参政仍掌府事以忤刘瑾左迁
姜涛  字静之忻州人河间知府刚正敏干士民畏之
侯服周  单县人隆庆间知东光旧额食盐五百引申请罢征民困以苏
狄良干  汝阳举人万厯间知吴桥锄强梗扶善良建社学立义仓徳威并用
叶好文  交河知县为政专尚徳化故刑不用而民畏初以一牛驾车之任后产三犊比征去留犊与贫民为耕
佟卜年  辽阳进士万厯年知河间县除门则俵马大户三大害合属获安邑人立祠以祀之
张志芳  阳城举人天启年知景州崇俭爱民尝接漕院过舟落水更衣通体布素遂荐为天下清廉第一
程  景州学正禔身范士务砥砺名节次乃及文艺当途引重命主瀛州书院遴十八庠弟子

员隽者从讲习
常在  榆社人进士崇祯中知河间府兵燹之后岁歉民穷在发粟作糜粥以给老稚之不能行者遗孩满路令收飬者人给千钱存活数万
颜荫绍  曲阜人复圣裔崇祯中进士知河间府时冦盗充斥流离载道绍悉心抚字勤恤疮痍任甫一月敌至援絶度不能支乃预集老穉环聚室中积薪围之身登陴战守无何城陷荫绍归署举火火发肃衣冠北面再拜曰臣力竭矣今以死报国遂入火死之
蒋劝善  贵州举人河间郡丞在官一介不茍与忤当道拂衣归著述甚富明末流冦逼降不屈死之
白慧元  清涧人进士崇祯八年知任邱解任未去遭戊寅之变夫妇殉难赠副使赐祭葬荫子入监
杨毓楫  举人崇祯中知景州大饥人相食煑粥救人编审除故丁三万余民困得苏
余尚春  渠县人进士崇祯中知吴桥当残破之后振刷废坠创建砖城至今利之
刘廷训  通州人由岁贡任吴桥训导崇祯戊寅
本朝大兵破城殉莭
死详见忠节
周命世  蕲水人进士知任邱崇祯辛巳大饥请免本年租赋土冦乱总兵虎大威率兵来剿掠民妇女命世见大威掩面大哭以死争之得尽释还贼中亦多良民以命世力全活者无算



吕大成  莱芜人崇祯十五年授阜城知县严厉方刚人多畏之壬午之变殉城死
冯运隆  滦州人由岁贡任河间训导崇祯壬午城死之事见忠节
本朝
刘果  山东人知河间县才识敏瞻案无留牍康熙八年
驾幸河间问民疾苦父老以果治状奏召见
行在温旨褒奬祀名宦
墙鼎  四川人知交河县勤于政事钱谷刑名俱自清理不假手幕客课士有程化民以善重修邑志表扬潜徳尤为时所推重祀名宦
严曾业  浙江人知交河县捐俸倡修宫墙设义学延通儒为师训廸孤寒多所成就重保甲严赌博逐流娼禁逃人有宦仆宿店诈称失事挟店主赔累曾业廉其实详请寘之法诬之风以息祀名宦
天津府
汉
龚遂   字少卿南平人宣帝时渤海饥盗贼起二千石不能制上命龚遂时遂年七十余形貌短小召见问何以息盗遂对民困饥寒而吏不知恤故使赤子盗弄陛下兵于潢池唯缓之然后可治愿丞相御史无拘臣以文法得一切便宜从事许之乘传至境悉罢捕盗吏诸持锄钩田器者吏毋得问持兵者乃为盗盗闻遂令实时弃弓努而持钩鉏民有带持刀剑者使卖剑买午卖刀买犊曰

何为带牛佩犊春夏督耕秋冬课敛劳来循行境内悉平民皆富实
陆康  字季宁吴郡人举茂才除髙城令县在边陲旧制令户一人具弓弩以备不虞长吏新到辄发民修城郭康至皆罢遣百姓大恱以信为治盗贼止息
南北朝
元拔千  魏辽西公意烈之子太宗践祚除渤海太守吏人乐之
崔休  字恵盛清河人魏世宗时为渤海太守下车戮豪猾数人奸盗屏息大儒张吾贵弟子千余休为设爼豆招延礼接儒者重之
唐
薛大鼎   字重臣蒲州人为凔州刺史无棣渠乆淤塞大鼎浚治属之海商贾流行里民歌曰新沟通舟楫利属沧海鱼盐至昔徒行今乘驷羙哉薛公徳滂被又疏长芦衡漳三渠泄淤潦水不为害
李干佑  长安人沧州刺史强干有声
穆寜  河内人玄宗时以明经调盐山县尉安禄山反寕募兵捍贼邑頼以全
宋
李参  字清臣郓州人以知盐山县岁饥论富室出粟平其直民不能籴者给之所活数万人
唐恪  钱塘人知沧州河决城下恪乗城救理城得全请罢保马法及复诸县租未报悉便宜罢行之民大悦



曾巩  南丰人知沧州有惠政
元
王钦礼  为盐山令摘发奸伏积弊悉除邑士歌诗羙之
明
王林  永乐初知青县以河决禾稼尽没痛不能救投水而死民于堤上立祠祀之名曰神堤
宋汉  字天章胶州人成化年知庆云县首新学庙朔望诣明伦堂亲为诸生讲析经义按丁定役贫富乃均辛丑饥勅遣赈贷汉分为三等计口给放夏不雨奏免夏税秋伤稼奏免秋粮冦警上官檄诸邑发民兵操汉言邑当冲要贼易出没宜存本境操肄以系人心上官嘉之萑苻亦遂屏息
李珙  字敬之济南举人正徳中知南皮时畿内流冦势张城多惟南皮捍御甚备贼所至皆有内应珙烛其奸预拘无籍假他事收禁之城以克全
张竒  光州举人正徳年知沧州盗贼纵横以修缮城池为急务暇则操练兵马未几刘六等四面攻围竒竭力保守贼宵遁百姓得安加四品职仍管州事
时尚儒  临清举人嘉靖年知盐山有亷节増修社学崇尚文教邑旧无志自尚儒始
</div>
    <div class="pagination">
<a href="畿辅通志_page593.html">上一页</a><span>...</span><a href="畿辅通志_page589.html">589</a><a href="畿辅通志_page590.html">590</a><a href="畿辅通志_page591.html">591</a><a href="畿辅通志_page592.html">592</a><a href="畿辅通志_page593.html">593</a><span class="current-page">594</span><a href="畿辅通志_page595.html">595</a><a href="畿辅通志_page596.html">596</a><a href="畿辅通志_page597.html">597</a><a href="畿辅通志_page598.html">598</a><a href="畿辅通志_page599.html">599</a><span>...</span><a href="畿辅通志_page595.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
