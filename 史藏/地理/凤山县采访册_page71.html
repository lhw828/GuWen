<!DOCTYPE html>
<html>
<head>
    <meta charset="UTF-8">
    <title>凤山县采访册 - 第 71 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>凤山县采访册 - 第 71 页/共 75 页</h1>
    <div class="content">
　　晓日

　　晓日未升云气重，轻雺薄霭醉芙蓉。山因寒瘦犹如睡，花为烟迷看似慵。飞鸟鸣时欹叶坠，幽猿啼处密林封。棱棱霜彻衣衾冷，梦醒神清午夜钟。

　　醒来

　　竹外风泠韵似钟，醒来夜色月明中。空山尚有叶干落，老干都经雾暗封。炉火细添香欲袅，兰煤剔尽蕊开浓。半床经卷无穷业，坐对银缸气肃恭。

　　秋景

　　秋来何物最关心，篱满黄花橘满林。一艺未成惭夙志，千诗寄意记幽音。奇文过眼聊成诵，奥义连篇费苦寻。读倦焚香欣独坐，不时悦耳听幽禽。

　　玉阶绿荫连枝树，金鼎香开独占兰。喜作坡翁两日坐，未妨康节一身闲。半卷疏帘邀月色，好开幽径对花欢。柴门静掩苔无迹，味道应须万虑删。

　　玉山

　　万仞高峰秀出尘，芙蓉涨起海之滨。鸾潭碧水光于镜，玉岭晴云白似银。展拓晶屏二千里，烂开花木四时春。奇游不减蓬莱胜，窈谷幽岩曲曲津。

　　木兰花歌（有考）范咸

　　台之草木，土人多以臆名之。如梨子茇、檨子之属，或无其解，或并无其字，而士大夫之自中土至者，又率先有一索隐志怪之心，不深察物之情状，雅意附会，真若琪树之花可接而若木之枝可攀也。余阅使槎录载：木兰花，如粟，淡黄，芳似珠兰，亦名树兰。考群芳谱，木兰一名木莲，一名黄心，其香如兰，其状如莲。白氏长庆集云：木兰身如青杨，有白纹，叶如桂而厚大，无脊，花似辛夷，内白外紫；则与使槎录所云花如粟淡黄者，迥异矣。盖树兰自又一种。余所见者，花细碎如黍米，正与使槎录同，而不得谓之木兰也。又使槎录载贝多罗花云：大如酒杯，瓣皆左纽，白色，近蕊则黄。釆风图考亦云：花外微紫，内白，近心甚黄，土人但称为番花，不知为贝多罗也。考拾遗记：贝多罗叶长一尺五、六寸，阔五寸，形似琵琶而厚大。寰宇志：贝多结实如椰子。今所见番花，叶酷似枇杷，其长与阔皆不及拾遗记之半。且有花无实，其非贝多明甚。而所云花大如酒杯，则木兰之似辛夷也。所云外微紫，内白，则木兰之内白外紫也。余细察其干，有斑痕如眼，则木兰之如青杨有白纹也。试截其枝，中有黄晕，则木兰之一名黄心也。叶如桂而厚大，则更无可疑矣。然则树兰非木兰也，番花非贝多也。既真知其为木兰矣，不可不纪之以歌。

　　诗人赋物善言理，不似庭前格竹子。当知多识即是学，废目任耳非为美。我来蓬瀛大海东，探奇直欲穷苍穹。周诹询度可不厌，肯教过眼烟云空？釆辑郡志二十卷，遗书掇拾行将遍。犹惭臆断恐失真，订误考疑敢云倦。贝多罗花诗已讹，琵琶形似终如何。就中无实难伪托，佛经欲写空搓那。因阅长庆忽顿悟，辛夷恍与木兰遇。内白外紫状如莲，点点青杨虫食蠹。昔人几度上芳舟，不识征帆逐远游。今日模糊纔认得，新翻乐府却风流（词有「木兰花慢」）。

　　节烈行南靖司训李钦文（本邑）

　　双凤喈喈恋俦匹，屈指余生年二十。恩情两载重如山，一朝影只吞声泣。啼鹃血泪染鸳鸯，连理枝残欲断肠。冰雪心肝甘自矢，轻生重节植纲常。数语辞亲自厄塞，回视亲颜心转迫。高堂勿复念残躯，薄命残躯奚足惜？生别死离在须臾，戚族罗拜皆长吁。精魂顷刻化天地，斯称巾帼如眉须。君不见湘竹泪斑传自昔，又不见古来望夫化作石。以兹寸息付青丝，山为枯容水为赤。吁嗟乎！郑女节烈耀人间，千载留名垂史册。

　　鼓山行（旧传林道干埋金此山）庠生施陈庆

　　闻道山中有白金，百年遗迹却难寻。山中寂寂金无语，惟有哀猿泣茂林。哀猿鸣秋两为伍，怪石巉岩如吼虎。破址颓垣今尚存，埋金侠女终尘土。茫茫不见埋金人，白云来往埋金坞。须臾山上有樵来，一担枯株一柄斧。告我曾知埋金事，笑指青山为钱虏。■〈弓攵〉光敛晦已多年，有时隐见若将睹。伊昔樵夫有奇缘，釆樵日暮却忘还。山中竟遇埋金女，绣阁妆楼在目前。巍峨不类人间屋，置酒张灯肆绮筵。舞剑双鬟来劝饮，奉金为寿醉瞑然。罗帏翠被三更梦，冷露阴风一夜眠。醒来只在荒林下，何处山中有人烟？依稀如入桃源去，渔父樵夫可并传。世人多为樵夫误，欲觅白金不知路。我闻此语为谬传，

　　问却青山不能吐。

　　万丹港曲卓肇昌

　　万丹港上白沙洲，一片湘波望欲浮。轻烟冉冉含朝旭，凫鸭寂寞卧丹邱。波心落暮悬孤影，红光直射六鳌头。金枢银阙荡嘘吸，縿旒闪闪飘烰烰。光怪直欲炫犀照，如车紫贝落星楼。空潭夜半一声笛，惊落梧桐几叶秋。秋深海净明，丹港尽成碧。水容侵古岸，峰影落江白。庙竹惟闻鸟，短帆不见客。雀声花外暝，寒猿泪孤夕。野戍漏声迟（岛有戍），萧疏云水宅。海底觅仙人，香花满青陌。仙搓何处寻，风光今胜昔。天公唤归弄海童，云幙四卷何玲珑！藏舟浮梁跨绝壑，隐见似与天河通。虹桥望断无消息，钓鱼归去月波空。月明夜半吹笙罢，人在蓬莱第一宫。津头遥指苍茫里，万家烟火有无中。

　　月眉池行（池为前明寗靖王所凿，植莲花其中，以供游玩）

　　当年游玩地，荒凉剩故园。几湾深浅水，半亩月池存。故老传遗事，盛衰安足论。台榭今已墟，破闼为茅轩。牛羊下日夕，老树擢狟猿。明月映眉生，寒蚓诉秋繁。破莲无完衣，露白咽孤鸳。闲花恋旧蝶，寂寞落黄昏。游鱼唼淰淰，故宅在藻薀。未若兹鱼乐，姰妪儿与孙。荒塘稍延伫，流水声潺湲。拟欲留题去，临题无可言。

　　古橘谣

　　昔传冈山有石洞，樵人至绝顶，见石室一座，壁间留题画迹，登堂有白犬迎人。环室皆橘树，实如碗，啖之，瓣甘香。归谋再往，失其室，并不见有橘。事近幻，然亦一奇胜也。作古橘谣。

　　蓬莱宫前合欢树，碧叶金衣凌霄坞。朝餐五色文彩霞，露浥金茎广寒府。六月珠颗红离离，樵者入山持雷斧。仙室窅然幽以深，小苑丛丛石洞古。洞门白犬笑人来，碧落峰前鸡鸣五。抱犊壁间列素书，欲稽叔夜辨峋嵝。羽衣高人玉炼颜，手把珊瑚拂云麈。赠我金瓣珠盘红，晏婴并食不欲剖。千头木奴不记年，逾淮而北枳为乳。金骨仙骑红尾凤，乘空回首笙箫弄。山风缥渺翦霞绡，孤鹤咬咬寒泪冻。雾盖狂尘亿兆家，世人犹作牵情梦。

　　双忠歌

　　辛丑贼陷南路，守戎马定国刎颈以殉。壬子，贼攻陂头，守戎张玉力战阵亡。二公事不同，而其慷慨捐躯，丹忱报国，忠风辉映后先云。作双忠歌。

　　承平盗贼倡乱离，黄巾黑头角笳吹（贼皆以布裹头）。么么伏莽妖氛集，天网倏忽叹陵夷。伏波将军将才裔（以下谓马），衡车无城坚守陴（时未建城）。惨惨烟尘蔽天日，钲鼙震动闪霓旗。青丝骆马黄金勒，宝剑错镂誓出师。留兵五百嚣且击，将军一怒犹孤支。其如咆哮肆猖獗，蕞尔偏隅守者谁？冲突犹欲斫贼头，满眼阴黯日厜■〈厂外义内〉。回首江山无去路，刎颈一死肝胆披。张将军杀身成仁后犹昔（以下谓张），壮哉真不负心赤。弹丸五日固其垒（贼攻陂头五日不下），枭獍乌合丧魂魄。元戎率师檄启行（时王提督率师救援），前驱策辔列棨戟。昨日弯弓连白羽，恨不擒王批贼额。搴旗陷阵身如飞，轻入其锋忽遭戹。楛矢尽兮胶弦绝，断缨刺胸良可惜。卓哉二公若同揆，疾风劲节厉松柏。丈夫慷慨赴疆场，狼角悲号走沙碛。手提三尺鏖野驰，奋不顾身尸里革。群丑烙死何能为，忠魂叱咤惊鸱吓。千载犹钦二守臣，气如长虹烛天白。

　　台海竹枝词诸生郁永河（仁和）

　　耳畔时闻轧轧声，牛车乘月夜中行（牛车挽运百物，月夜车声不绝）。梦回几度疑吹角，更有床头蝘蜓鸣。

　　蔗田万顷碧萋萋，一望茏葱路欲迷。捆载都来糖蔀里，只留蔗叶饷群犀（蔗梢饲牛）。

　　青葱大叶似枇杷，臃肿枝头着白花（番花开五瓣，白色）。看到花心黄欲滴，家家一树倚篱笆（花心渐作深黄色，攀折累三日不残。香如栀子，病其过烈；风度花香，颇觉浓郁）。

　　台湾西向俯汪洋，东望层峦千里长。一片平沙皆沃土，谁为长虑教耕桑？

　　土番竹枝词

　　生来曾不识衣衫，裸体年年耐岁寒。犊鼻也知难免俗，鸟青三尺是围阑。

　　丈身旧俗是雕青，背上盘旋鸟翼形。一变又为文豹鞹，蛇神牛鬼共狰狞。

　　胸背烂斑直到腰，争夸错锦胜鲛绡。冰肌玉腕都文遍，只有双娥不解描。

　　丫髻三叉似幼童，发根偏爱系红绒。出门又插文禽尾，陌上飘飖各斗风。

　　覆额齐眉绕乱莎，不分男女似头陀。晚来女伴临溪浴；一队鸬鹚漾若波。

　　耕田凿井自艰辛，缓急何曾叩比邻？构屋斵轮还结网，百工俱备一人身。

　　夫携弓矢妇锄耰，无褐无衣不解愁。番罽一团聊蔽体，雨来还有鹿皮兜。

　　土番舌上掉都卢，对酒欢呼打刺酥。闻说金亡避元难，飓风吹到始谋居。

　　东港竹枝词卓肇昌

　　万顷波光漾碧空，满湖月色莹青铜。渔歌忽起沧浪外，人在画桥一叶中。

　　晓霞洵彩覆东洲，海曲人家逐岸流。烟水几湾帆片片，浮沉波影五花虬。

　　东流迤逶好逍遥，苍绿参差佳致饶。极目沧溟天际表，四时野色水中描。

　　截竹编成不系舟，东涯天际水云悠。眼前悟得维摩法，苇渡何劳世外求。

　　湖边春水碧于苔，为听泠泠溪畔来。不耐颠风阻人兴，渔舟欲上又推开。

　　那堪回首落曛西，岛树烟寒暮色低。分明听得吹长笛，祗隔峰前白水栖。

　　海滨清洗碧天空，地近扶桑东复东。金镜曜辉云气散，茅檐先被一轮红。

　　漠漠湖东气倍凉，平芜春浸碧沙长。前村落尽乌&9093&叶，无数人家在夕阳。
</div>
    <div class="pagination">
<a href="凤山县采访册_page70.html">上一页</a><span>...</span><a href="凤山县采访册_page66.html">66</a><a href="凤山县采访册_page67.html">67</a><a href="凤山县采访册_page68.html">68</a><a href="凤山县采访册_page69.html">69</a><a href="凤山县采访册_page70.html">70</a><span class="current-page">71</span><a href="凤山县采访册_page72.html">72</a><a href="凤山县采访册_page73.html">73</a><a href="凤山县采访册_page74.html">74</a><a href="凤山县采访册_page75.html">75</a><a href="凤山县采访册_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
