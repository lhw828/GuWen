<!DOCTYPE html>
<html>
 <head>
  <meta charset="utf-8"/>
  <title>
   湖广通志 - 第 369 页/共 373 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   湖广通志 - 第 369 页/共 373 页
  </h1>
  <div class="content">
   朝廷岂弟之化杨公今日修复学宫之意其于为政也诚知所先哉杨公名必达号声振中宪大夫知汉阳府事
　　明钟祥令萧汉殉难碑记　　　　李起元
　　世之论大忠大节者莫不以死国为上虽然节一也而难易实殊或战而死或守而死或从容就义而死是故免胄趋敌马革裹尸奋不顾身者能之面着数矢而不动舌截一劔而弗降视死如归者能之若夫力竭城亡引领待刃刀锯迫之于前爵禄饵之于后七日而水浆不尝百折而腰膝不屈题诗明志引刀自裁则非学问素明卓有定力者不能也余于萧公独有嘉焉公讳汉字云涛江西南丰人幼不为章句学殚心诸先贤语录每念古人成仁取义辄色飞神往其生平大志可知矣丁丑成进士谒选得钟祥令钟祥郢附郭岩邑中州冦扰荆襄戒严公下车即清保甲积糗糒饬楼橹具飞礧治火器日讨国人而训练之暇则进诸生谈艺勉以忠孝其于簿书狱讼遇事风生而天性恬澹皭然不滓为楚循良冠壬午冦决浊河灌开封遂大举汝寜荆襄皆望风溃除夕犯郢公谓中丞宋公曰弹丸邑天子之新丰也桥山弓剑实式慿之惟有誓死以守与城俱碎尔且郢居上游石城不保则沔汉气夺建瓴而下鄂城危矣请以一死厉三军之气可乎登陴誓众石矢雨下贼少却顷之众复合督攻益急云梯直逼城下势不可支公易袍笏坐楼中指挥自若已而城陷中丞宋公一鹤引佩刀自刎畱守沈公夀崇以詈贼见杀公遂被执贼众拥至伪帅所强之跪公瞠目詈曰憾不斩汝万段我朝廷强项令而俛首于盗乎伪帅怒以刃临之公大呼曰速断吾头忠臣寜怕死耶伸颈就之了无怖色伪帅挥执刃者退诱之曰吾知汝清官能降我当不失富贵公复大呼曰我血性男子而向贼求官乎又强之食公却之伪帅知志不可夺令幽之吉祥寺有伪叅谋圭者又诱之曰守死者腐儒之迂谈行权者逺人之妙用公毅然曰为人臣子而从权三纲沦九法斁矣遂闭目不言勺水不入口者七昼夜忽索笔寺僧书杨椒山临刑诗于壁掷笔北向伏地大哭潜取沙弥刀自刺其喉以死借令贪生之念微动于中安能从容就义若此举国闻之莫不痛哭如丧考妣贼亦为感动收其尸葬于寺后云至顺治乙未阅十有四载有诏旌明末殉难诸臣余从士民之请上其事于按台张公朝瑞公遂拜疏得
　　俞旨与宋沈二公俱祀名宦汉阳司理邹公二瞻为公里人又同籍适从直指行部安陆拜公墓虑昔仓皇收葬旧棺朽败更治美木易之啓棺顔色凛凛犹有生气买舟载归其里葬之公一腔热血洒于鼎湖当毕命之时岂有他求哉然精忠大义感动人心能令凶憝敛刃叛冦瘗体迨至时移代异而父老陨涕而明其事旧友洒泣而求其尸輶轩之使采舆论而拜章
　　优防之恩奬幽忠而崇祀皦皦焉与日月争光可也嗟乎世路悠悠友道不修乆矣荣枯偶异遂有掉臂不顾者肻归亡友之骨于数十年后二千里之外哉昔顔杲卿之死张凑独得其髪归之其家千古犹以义士称之而邹公独能以忠臣未朽之完骸归萧氏其意卓越为何如乎余故并揭之以告天下后世之为人臣为人友者
　　宋中丞墓碑记　　　　　　　　金徳嘉
　　呜呼此明故巡抚都御史鹤峯宋公之墓也公御逆贼李自成之难以懐宗癸未正月死之顺治乙未岁直指张公上其事公乃与故承天畱守沈夀崇钟祥县令萧汉并入名宦祠云自成之陷郢也畱守骂贼见杀令絶粒七日自刺而公则引佩刀北向刎城上葬公处距城三里许仓皇揜坎不成封也二三故吏勒断碣以志其姓氏萧令死瘗吉祥寺侧越十数年其同里邹二瞻官汉阳理刑从巡按行部郢以其骨归葬南丰而公墓独在郢土人所谓三里墩也有幕客髙姓者后公死坟与公墓相望其子某岁岁当寒食节辄用瓦盆盛麦饭酒脯挂纸钱行哭先旅公墓而后及其父墓也故吏某某走会哭哭已相与饭饮公墓前去如是者岁以为常公死垂四十年故吏皆老断碣亦且漫漶矣于是醵钱代石易丰碑焉属徳嘉为文以表之徳嘉与同邑舒逢吉读安陆郡志至三忠传而泣下霑襟也忆懐宗壬午贼决浊河灌大梁卷甲南向汝邓襄樊破竹矣当是时公岂不知承天之难守哉顾念兴献弓劔寝园国家根本也且地踞沔鄂上游万一如古睢阳死战沮遏贼锋蔽遮江淮以存天下即肝脑涂地如饴尔而竟赍志以死呜呼岂非天哉岂非天哉沈畱守时诖吏议方杜门听勘不得与封疆大计而第以一死报主上也亦天也初公以藩叅分巡荆南道日擐甲走马练试帐下敢死士遇酒人剑客折节下之散金钱资给无筭前后战丰邑坪斩首三千余级亲战灯草坪斩首千八百级合击桐城舒城间斩首四百六十余级劳绪着闻一时无比间语及某债帅黩货冒功逗畱逸贼状辄面赤目眦须髯防张尝侍楚王防斗酒彘肩啖且饮畧尽王左右顾曰壮士命撤豆间膷餭恣餔之酒酣耳热抵掌天下事激昻忼慨视纎趋矩歩龊龊细谨书生蔑如也督师武陵杨公倚以为重因上言公边将才可大任以是仗钺抚楚抚楚而死楚庻几哉不负武陵矣舒生曰余游汉中汉中人为余言方流冦躙秦陇时则有兴安金大夫登陴坚守五阅月卒保危城而劳惫以死宋公素号知兵以开府之力守承天顾身与城而俱碎何耶徳嘉泪涔涔下也曰嗟夫宋公视先大夫同志耳而贼尤剧矣当是时州郡县道望风溃者不可一二数大将军拥百万之众大者侯次者伯始未尝不干城腹心而后乃逡巡首防不用命也身与名泯灭即何面目见公等地下哉呜呼公往矣至今犹凛凛生气万世而下且有识公墓道者呜呼岂不毅然烈丈夫哉人又言畱守死妻某子某殉抚军自刎血淋漓皮肉犹属一走卒侍公旁且哭且加刃焉而后絶呜呼公之走卒亦烈矣夫公名一鹤鹤峯其字顺天宛平人懐宗三年乡举以会试副榜官教谕迁丘县知县擢兵部员外郎出为天津兵备佥事改汝南兵备驻信阳进副使调驻郧阳遂抚湖广一时同死者三人而公与萧令墓皆传独畱守未得其葬处哀哉
　　重修广济县儒学碑记　　　　　张仁熈
　　康熈十有七年戊午博士先生汪绍逺始司济铎见学宫倾圮慨然有重新志而是时义兴眘斋蒋公督楚学故事学使者按部一临郡庠讲业公兼临邑庠即属庠不克至修举必悉于是湖南北以次报葺顾谓先生曰吾读水经而异济焉夫江以海为归而桑郦注江乃止济之青林积布地何也近采楚风辄首指济济先后多博学隐君子而治举子业者亦惟济最彬彬焉岂其有崇仁南城之产玉蟠石篑之俦乎惟尔训济贤曷谂诸翼日告以所得贤大夫士之宜祀于乡者蒋公核实同日祀之岁大比录科者皆知名士次年壬戌金子徳嘉售南宫第一蒋公则大喜曰吾固知济之郁而光也虽然先圣灵爽慿焉惟尔训济贤学宫之葺非子谁肩矣出二十万钱付之乃益捐数年糈而鸠庀之封木千章瓴□髹垩鱻薨涴液之属即竹头木屑佐之家赀而槎自武昌咸以供雇直坚致宏丽费不下六十万钱葢不借绅士一佣力一型釜鼎峙皇皇视湖南北乃倍也工成绍逺顾退然谦谦不自居召邑弟子员告之曰非逺之能也其蒋大夫之鉴于水而无畱景也抑大夫非其鉴之谓瞻嵬然者而知琴瑟书册之藏也翚飞跂翼骞檐于天泰岱仰之日月丽而云汉之昭也非馺娑井干比也亷隅立则卑顽袪茀除浄则理性明行绩树则室堂阼粤朴斵丹艧随地而是也望宫墙而朒焉岂大夫意哉其以是为模以是为范矣仁熈作而叹曰善哉先生之言蒋大夫也顾所自树立矣先生训济六年礼贤植能以家振士困阨至不给于飱和而介不茍私毫髪即例归苜蓿装者悉出以严圣座旁及诸儒先名宦乡贤岁时祀事斋遫维防学地为前令侵者请于上悉复如故而持义断断无假借士靡不好音懐之微先生又乌能胜任而愉快哉閟之八章曰松桷有舄新庙奕奕言先生之与大夫有成也泮之六章曰济济多士克广徳心言先生育士而士能推以大也于是多士赋棫朴之全而饮酒以乐之焉是役也工甫兴而郧子之命适贲先生不少倦晨夕葢先生避名敦实勤于始而不倦于终者先生诚固然也维邑令陈公肇祉博士长萧芳各捐俸助工而筹画劳勚者则诸生舒峻极胡之俊张佳旵杨齐圣等也
　　厐居士洞碑记　　　　　　　　张仁熈
　　从鹿门滩舟中右望郁翳而深秀防茸崯落疑有隐君子出没于其中者兹何地也耶临其浒渔网集焉舍舟登防树与屋杂人复与树杂曲折行夹道门二里许上数十丈或曰此厐居寺矣寺亦隐树间登始见之最后一大树生石上可数围寺从洞名洞居寺右径愈﨑竹树愈密门阶甃砌昔人殆匠心焉洞门古树异藤隐黝三面曲郁草花木石隅堂奥房规矩不必以方圆矣入洞顾平敞中供佛列华严尊经前可经行钟鼓有供厐居士像夫妇坐上座左子右女意如当日所称团圞头者后有房有库有寝室下平如掌上纾衍若屛葢冬温至热夏凉至寒住僧以秋仲入春仲出或称鴈僧焉佛灯澈宵旦是夕予与僧茗饮香篱间漏下二刻始入宿洞内时方孟夏僧辄怖曰得无苦凉然犹可卧夏深则氷雪矣翌日从右下数十丈一洞砥可坐卧如上洞稍隘门临平地两大树黛色参天光反照入洞中皆青翠沿而左复一洞深不测径愈隘今半没泥泞不可入二洞之背即上洞所列竹树花石曲堂奥房地噫崆岈灵怪至矣哉居士名蕴事马祖得悟妇子女各有名字初随父宦衡弃金而隐其居是洞无岁月询之僧既不能知而士大夫亦无碑记咏歌及之者是日也天欲雨洞口云四合垂垂覆人予急走鹿门道僧隐逸持楮墨索予题咏将以勒之洞中予告不暇且去
　　鲍照读书防碑记　　　　　　　张仁熈
　　使邑有山盘旋周遭蜿蜒间厠抑扬隐跃逢迎错愕有枫杉松竹橡栎之饶有竒石溜河嵁岩怪洞之乐其膏腴可髙卑而田也其渊池韬涵澹滟可采汲而濯也浮屠羽客伏彩匿形之流瓢笠而间至焉宜其为隐逸所栖迟而文士墨客所偃仰朝夕而狎也而况乎志录所纪载有六朝之秀如鲍明逺者读书其上者耶然而径断野草屐噎薋葹荒惑于巑岏苍莽矗云屯雾之中者几数百代尚吝一亭祠又况乎狎而栖迟而朝夕者耶客曰顾野王台在亭林在硖石和靖台在虎丘昭明台在招隐段文昌董仲舒台在南龙蕐在广川皆濯濯列载籍兹明逺之来斯台也何晦也不可不悉而纪也张子曰噫难言哉夫明逺以文士颠倒显晦中以至遇害而没也史志之矣传称明逺与妹令晖以逸才起东海尤长乐府冠絶一时既而以诗干临川王为秣陵令巳事文帝为中书舍人帝好文多忌照至累旬自晦最后事临海王子顼为荆州叅军顼败明逺死今读其行路难梅花落东门挽歌松柏诸篇凄断哀怨有零落不偶之悲焉意其人顿挫沈忧类非知道者然紫阳称明逺才健尽变选体为太白诸诗祖腰防倚杖之语倔强不肯甘心而杂记复云照作白头吟自伤清直芬馥谤起铄金意其人即不闻道类不至如沈休文顔士逊者与夫其令秣陵宦中书以迨叅军荆州也皆有志载若夫仕于黄梅与夫卒葬于梅而读书是台也岁月诚不能以深辨然则照之于斯台也葢暂也虽然古人遇一竒歴一境岁序山川皆雕绘不自秘惜今观明逺一登大雷绚文骨肉风千里咫尺毫端而吾辈不能捜纪载询民发幽兴几席间又安在与野王和靖并立今古也哉夫明逺之于台也暂而都人士又罔与狎而栖迟焉则台之晦宜也故曰难言也台在东冲第一尖下妙严庵侧上数百歩大石方广可亭石下小洞容六七人旁立大石数仭如砥他石挺密壁峙而理台以下书带草离离也葢兹山之峦麓缛翳绾错者类各释其曲房奥阼以防立于台之两旁而一尖如屏如幕五峯当面烟月蔽亏江湖之流汇者云翔玉照周旋明没而报于台不佻不杂是故永偃仰眺听于兹山者未有如台之最者也既与山僧谋所以亭其上退为文以记之
　　修筑黄师隄碑记　　　　　　　刘　环
　　邑治襟江带汉隄为外郛东起车水隄抵沔界西则黄师隄直接江陵嘉靖年间大中丞陆公督筑亦名陆公隄云累土若阜蜿蜒百余里悍与江敌兵火以来隤圮过半己丑冬初邑侯蔺公始莅任严檄增修比庚寅盛夏诸水骤涨东西溃决势欲啮城值大观察彭公行县爰同我侯诚祷水遂回减克奠厥居于斯时也沈灶产蛙野无青草所幸政通人和自逺慕仁果布米盐流溢市防民携持襁负以就口食灾而不伤惟是决口工大费繁公帑民间无可借助不得不起粮土乃杜絶一切佥报兠揽侵牟坐讨积弊据实在厫经炤粮起土升合勿敢容隐炤土赴工尺寸皆有坐载管押即用里排收报一用串票度丈尺仭髙卑均多寡区画既周谒诸上台佥曰善毎尝冲风冒雪往复拊循见之诗章有云假寐难成梦独怜荷蒉民至诚蔼恻沁人心髓一时乐事劝功灵台子来不啻焉委督者捕衙王恪勤有加教防属工务坚且厚凡五浃旬工遂告竣计筑隄若干丈尺用土若干并按覈不爽铢黍而众不朽之绩在焉名贤经济举一事而众美备类若此侯善政种种修筑其一也隄大工并举者三兹最其一也厚其防者周其利观成在指顾者康阜在年世是可歌而颂矣系曰维邑辨方含梦噏云回澜扼险艮以巨坟经始者谁中丞陆君国有庾□野有耕耘嬉恬既乆飞尘掩雾怀怀栗栗载肃其羽以日以年匪瞻匪顾弱也欲植呱也需乳明明我侯压纽胙茅袵席镬孑绸缪危巢林萃翩羽渡徙炰烋寅清一徳显比上交昨岁盛夏天吴不戒鲸蹙百川鼍腥九告以允翕牲以骍犗洒沈澹灾宪旌所届咨儆一堂盱衡抚膺水毁何其土坚则胜昏正而裁大工其兴乂安至计侯克只承乃属耆老乃明约剂粒米寸土胥闗国计公尔忘私刑故无细法明意美功敏畴惠以兹巨防嶫嶫峩峩縁西壁立百灵所呵断蛟屹柱刻犀恬波彰往宪来岘首摩挲
　　重建岳麓书院碑记　　　　　　丁思孔
　　尝观古君子之出而服官也将以宣达正敎乂安士庻则必竭其力之所得为以务其力之所当尽而时地之説固有所不计焉夫时有缓急则宁赢举绌无绌举赢是也地有难易则先其重者大者后其轻者小者是也然亦言其大槩云尔若其修举废坠之心则有皇皇然无敢以宴安者今
　　朝廷励精求治宵旰不遑凡所嘉惠元元者罔不利兴害剔纎钜毕洽而必以兴起教化移易风俗为首务薄海内外亦既文徳覃敷声名暨讫矣顷者滇逆犯顺负嵎于衡湘洞庭间肆其蹂躙仗
　　王师之奋扬威武不旋踵而底定而莅治兹土者敢遽以礼义之教望之靡敝困顿之民俗哉岁在甲子余恭承
　　简命来抚湖南经其野田尚污莱入其城市犹墟落欲一旦起疮痍而登诸袵席殆戞戞乎难之况于广教化而美风俗又岂易为图者然余深念士为四民之首如隆古以乡三物而考其徳行道艺今虽不可以骤几要其可从事于学者当自文义始爰是告戒九属令府州县有司博士各课其士而彚其文以上至长善二邑则亲临府学集而试之初覩其容色憔悴或且缨絶肘见有触目怆然者既而阅其文犹可观始叹士之失学未有以教之也而教之不行又无以养之之过也攷楚志长沙旧有岳麓书院为宋张南轩朱晦庵两大儒讲学地于时逺近向慕诵之盛比于邹鲁前明屡为修葺兵燹后乆就圮殿庑祠堂鞠为茂草矣余乃上体
　　国家典学师古之至意谋所以复之则与藩臬道府诸长吏约节其禄食虑事鸠工因其旧址经始于乙丑秋仲而圣殿两庑斋舍成招致生徒肄业其中设赡饩廪毎月课试者三手自丹黄甲乙之为多士劝越丙寅而髙明中庸诸亭又成藏修有所游息有寄负笈来学者日益众余又恐其养之不继也捐俸购田三百余畆以资膏火择诸生老成者掌之然不重以
　　朝廷之明命虞其乆而或替也乃具疏章凡再上仰荷俞旨丁邜春
　　亲洒宸翰书学达性天四字扁额并十三经二十一史经书讲义遣送到山固以重道崇儒昭我
　　国家右文之治而兴起教化移风易俗之意实于此寓焉嗣是而
　　御书楼讲堂庖湢复次第告成所费不赀民不知兴作之累而余之心力亦巳殚矣学者竞相激励不独登贤书捷南宫者若而人即穷檐蔀屋亦渐觉观摩兴起而余调抚中州之
　　命下矣诸生不忘所自乞记其事勒诸贞珉余谓之曰为人臣者奉扬
　　庥命凡嘉惠元元之事其为庻为冨为教道固多端兹特其初绪耳其何足记诸生曰夫子之为此将传之无穷也若作梓材既为朴斵又必从而丹艧之继自今垦辟之土被野烟火之气满郊诵读之声遍城郭时屡丰矣民安堵矣后有来旬来宣者鉴于兹而踵事焉日渐月摩士因文艺而登器识民亦感慕而知亷耻教化大行风俗醇美岂不重有赖乎余曰唯唯否否古之教学者文辞云乎哉必也六徳六行六艺咸备于躬乃论秀以升功烈声名于是焉出余行矣多士朂哉有能继朱张两夫子之遗绪讲明性天之学踪轨前型扶掖来哲仰答
　　朝廷作人之化余实有厚望焉是为记
　　重建瓮子洞虎子矶铁练碑记　　刘应中
　　楚之水大于洞庭而险于辰河沅桃接壤之间有所谓瓮子洞虎子矶者崇崖峭壁兀立如削为舟之所必经既无鸟道仄径可施繂防又无巉岩缝罅可用钩挽春夏泛涨水愈髙而石愈怒舟必停泊以俟其平稍触之未有不漂流而倾覆者固辰河之一大咽喉也访之故老知其处旧有铁练葢善士廖翰文之所施也凿石平挂半崕舟至此逆挽而前足不劳而随舟以进故能无停滞颠覆之患其法固甚善游宦商旅之食徳固巳旧矣既而岁乆废落余其半复值变乱之秋有恐其利舟楫者而去之欲阻水军前进其计诚拙余叨守是邦慨然修举遂为之推广其事遍谒各宪咸防许可抵郡后遂力成之爰召铁工计费约需千余金用是鸠工庀材于辛酉仲秋设炉越癸亥季夏而成铁练一百七十二丈计用铁三万余觔其穿挂之法则于瓮子洞之平崖狮子崖走船溪长湾头腰眼溪以及上虎子矶下虎子矶与沙湾则各因其崖之广狭平险以为大中练之长短而随宜布置也其长大倍昔而品搭得宜扳縁实为利便其法较昔更为详密复责令近崖地方随时守防自此操舟泝流者可无停滞颠覆之患矣爰将职衔姓名详列于石以垂不朽其穿挂处所与铁练丈尺则泐于碑阴庻后之官是邦者遇有缺落则循其迹而修补之云尔
　　马口桥碑记　　　　　　　　　黄利通
　　马口当蕲阳之衢肩摩趾错旦晚不絶于涂其地外江内湖春夏水涨囘流激射桥易毁而难成诗曰匏有苦叶济有深渉行路之难喟然望洋而叹矣蕲人李刺史我平首倾槖为一郡倡鸠工饬材浃月而事竣余闻秦有天下石梁之制乃兴上世皆木为之木之夀以岁计石之寿以世计秦汉后之改作不必尽逊三代者斯其一也然木价亷而工省夏正十月成梁岁一举事民不称病后世野庐失职在官既无耑责兼以物用宏侈无所得厚赀往往废缺不修于是乎乡先生之兴建责与有司等尝博考域中形胜以桥著名者若富平平津温陵洛阳皆有钜公主其事光照图册其他亦各具地志中而李晟之于赵乡无病渉厥功尤伟今我平方刺赵州又与西平同系其经理材干为世津梁騐于一乡卜诸一事亦足辉映后生矣唐人伐木为桥少陵犹以济川功许之今兹之役与一二酒仙诗佛徘徊啸咏其下岂使天寒白鹤日落青龙之句孤行千载耶刺史子志南伐石请记为书此以遗后之君子使知存心爱物于人当有所济庻几防持补葺毁者可成成者不复毁此刺史之志也亦即州人之志也若夫捐助之众工作之勤钱谷竒赢之数岁月之始末尺度之脩广例载碑阴不具书




　　湖广通志巻一百十四
&lt;史部,地理类,都会郡县之属,湖广通志&gt;
　　钦定四库全书
　　湖广通志巻一百十五
　　艺文志
　　铭
　　汉
　　冠盖里铭【有序】　　　　　　　　刘　表水经注宜城有大山山下有庙汉末多士至其中刺史二千石乡长数十人朱轩华盖同会于庙下荆州刺史行部见之雅叹其盛号曰冠盖里刻石铭之其词曰
　　峩峩南岳烈烈离明实敷俊乂君子以生惟此君子作汉之英徳为龙光声化鹤鸣
　　九疑山铭　　　　　　　　　　蔡　邕
　　岩岩九疑峻极于天触石肤合兴播云烟时风嘉雨浸润下民芒芒南土实赖厥勋逮于虞舜圣徳光明克谐顽傲以孝蒸蒸师锡帝世尧曰授徴受终文祖璇玑是承泰阶以平人以有终遂葬九疑解体而升登此崔嵬托灵仙神
　　唐
　　阳华岩铭【有序】　　　　　　　　元　结吾游处山林几三十年所见泉石如阳华殊异而可家者未有也故作铭称之县大夫瞿令问艺兼篆籀俾依石经刻之岩下铭曰
　　九疑万峯不如阳华阳华巉嶃其下可家洞开为岩岩当阳端岩髙气清洞深泉寒阳华旋回岭巅如辟沟塍松竹辉映水石尤宜逸民亦宜退士吾欲投节穷老于此惧人议我以官矫时名迹彰显丑如此为于戯阳华将去思来前歩却望踟蹰徘徊
　　浯溪铭【有序】　　　　　　　　　元　结浯溪在湘水之南北滙于湘爱其胜异遂家溪畔溪世无名称者余自爱之故命曰浯溪铭曰
　　湘水一曲渊洄傍山山开石门溪流潺潺山开如何巉巉双石临渊断崖夹溪絶壁山石殊恠石文尤异吾欲求退将老兹地溪古地荒芜没已乆命曰浯溪旌吾独有人谁游之铭在溪口
　　五如石铭【有序】　　　　　　　　元　结涍泉之阳得怪石焉左右前后及登石巅均有如似故命之曰五如石石皆有窦窦中有泉泉诡异于七泉故命为七胜泉石有双目其一目命为洞井井与泉通一目命为洞尊可贮酒石尾有穴且如礲者又如泷者泉可停澄匝石而流入于礲中出而为泷于戯彼能异于此安可不称显之铭曰
　　五如之石何以为名请悉状之谁为我听左如旋龙低首回顾右如惊鸿张翅未去前如饮虎饮而蹲焉后如怒龟出洞登山若坐于颠石则如乗惟彼灵槎在汉之间洞井如凿渊然泉涌澄澜涵石波起如动不旌尤异焉用为文刻铭石上于千万春
　　朝阳岩【有序】　　　　　　　　　元　结永泰中自舂陵至零陵爱其郭中有水石之异泊舟寻之得岩与洞于戏岩洞此邦之形胜也自古荒之亦无名称以其东向遂以命之焉前摄刺史独孤愐为吾翦辟榛莽后摄刺史窦必为吾创制茅阁于是朝阳水石始为絶胜之名已而刻铭岩下以示来世铭曰
　　于戏朝阳怪异难状苍苍半山如在水上朝阳水石可谓幽竒岩下洞口洞中泉垂彼髙岩絶巘深洞寒泉纵僻在幽逺犹宜往焉况郡城井邑岩洞相对无人修赏竟使芜秽刻铭岩下问我何为欲零陵水石世有人知
　　武冈铭【有序】　　　　　　　　　桞宗元元和七年四月黔巫东鄙蛮獠杂扰盗弄库兵贼胁守帅南钩牂牁外诱西原置魁立帅杀牲盟誓洞窟林麓啸呼成羣皇帝下铜兽符发庸蜀荆汉南越东瓯之师四面讨问畏罪慿阻逃遁不即诛时惟潭部戎帅御史中丞桞公绰练立将校提卒五百屯于武冈不震不骞如山如林告天子威命明白信顺乱人大恐视公之师如百万视公之令如风雷怨号呻吟喜有攸诉投刃顿伏愿完父子卒为忠信奉职输赋遵化革心无敢不詟母弟甥婿继来于潭咸致天庭皇帝休嘉式新厥命凶渠同恶革面向化如醉之醒如狂之宁公为药石俾复其性诏书显异进临江汉益兵三倍为时硕臣殿于大邦文儒申申有此武功于是夷人始服闻公之去相与髙蹈涕呼若寒去裘昔公不夸首级为已能力专务教诲俾邦斯平我老洎幼由公之仁小不为虺蜮大不为鲸鲵恩重事特不迩而逺莫可追已愿铭武冈首以慰我思以昭我类以示我子孙弥亿万年俾我奉国如今之诚邻之我懐如公之勤其词曰
　　黔山之巑巫水之磻鱼骇而离兽犯而残户恐谷窜披攘仍乱王师来诛欺死以缓公明不疑公信不欺援师定命俾邦克正皇仁天施我反其性我涂四阖公示之门我愚抵死公示之恩既骨而完既亡而存奉公之训贻我子孙我始蟊贼由公而仁我始冦讐由公而亲山畋泽□输赋于都陶穴刋木室我姻族烹牲是祀公受介福揲蓍以占公宜百禄皇懋公功陟于大邦逺哉去我谁嗣其良有穴之丹有犀之颠匪曰余固公不可赂祝隣之徳恒遵公则朂余之世永谨邦制南夷作诗刻示来裔
　　宋
　　明白庵铭【有序】　　　　　　　　释觉范予世縁深重夙昔羁縻好论古今治乱是非成败交游多讥诃之独陈莹中曰于道不妨譬如山川之有飞云草木之有华滋所谓秀媚精进余心知其戏然为之不巳大观元年春结庵于临湘名曰明白欲痛自治也莹中闻之以偈见寄曰庵中不着毗邪坐亦许灵山问法人便谓世间憎爱尽攒眉出社有何嗔于是隄岸辄决滚滚多言然竟坐此皆罪出九死而仅生恨识不知微道不胜习乃收召魂魄料理初心为之铭曰
　　雷霆发声万国春晓闻者不言心得意了木落霜清水归沙在忽然震惊闻者骇怪合妙日用如春雷电背觉合尘如冬震惊万机俱罢随縁放旷尚无了知安有倒想永惟此心研味其防一庵收身以时卧起语黙不昧丝毫不差蒙难而着随孚于嘉
　　襄樊铭　　　　　　　　　　　李曾伯
　　宋淳祐十一年四月二十有七京湖置制使李曾伯奉天子命调都督髙达幕府王登提兵复襄樊两城越三年正月元日铭于岘其铭曰壮哉岘脊南北繄墉壑几陵谷干能夬剥斯复千万年屏王国
　　明
　　新宁石城铭　　　　　　　　　　李东阳
　　维郡之墟中有夫夷地险且﨑溪回峝旋椎卉为邻以世以年筑块为城其上可乗居人弗宁图初及终伊畴之功噫我吴公惟厥庶官惴然务先蒸民再懽石城慿慿谯楼鼓声城门夜扄圣明大熙安不忘危惟古之规惟公南巡有惠在民石城磷磷亿万为期何以永之责在有司
　　黄梅儒学记铭　　　　　　　　　黎　淳
　　有嘉新学戴侯所葺孰振厥纲都台有檄厥初庳隘上陋旁穿燥湿不饬神罔降贤乃新斯堂人安其业冠带缙绅古训是式乃完斯庙神安其灵樽俎旂章粲穆在庭金节炜煌都台来莅惟徳之造师儒咸防都台有心昭格神人旌能懋徳庸激众勤咨尔名山越暨嘉水安奠此邦嵗崇祀礼尔灵在地峻极于天弗钟于人精爽曷宣都台有心山川鉴烛宜配崧髙甫申是毓奎璧腾辉江潢发祥郡贤福国丰采聿章凡尔邦侯毋替成迹太史作词永歌帝力
　　黄州庙学记铭　　　　　　　　黎　淳
　　惟黄建学革故鼎新何以致斯国有其人穆穆王公神绥爵位人在春风物沾时雨潭潭儒室士履典常鼓钟经史骏发福祥当其无事尔养厥躬官守言责蹇蹇匪躬其或有虞尔身殉道臣终于忠子终于孝观文成化四海永清天子万年吾道大行
　　洣江书院铭　　　　　　　　　林廷玉
　　主敬铭曰人心出入憧憧靡定业用就荒事罔或正奚以宰之曰惟是敬主一无适严肃刚劲太虚中涵湛然止静万事随感一性顺应作圣之功是曰要迳行恕铭曰仁为道逺造匪一蹴恕以求之是曰良术正已责人推心度物一公自持靡殉利欲形骸尔殊分愿咸足惟曰强焉功用寝熟万物一体优优圣域修徳铭曰人得于天五性咸偹奚以牿亡气拘物蔽修之维何反同变异惟心是存惟知是致灵扄中虚太空弗翳复焉执焉罔亏赋畀充实光辉塞乎天地凝道铭曰太极之理无乎不该枢纽万化管摄三才人于是道何以聚之操心究理修徳是资徳全于心道见于事充拓流行罔有不至道不逺人欲之则是
　　文昌阁铭并序　　　　　　　　李维正蕲春南郭里许江有石矶突起唅呀桃花水盛暴集没顶舟行遇之辄败或窒碍不得转移旅客凛凛不免是惧徐州守仿挈辔令舍之意搆亭其上可容数人耳方伯吴公治兵于蕲广旰营表谋夷而筑宫乗水势杀时周遭揵菑为隄层累成基平正如砥建杰阁镇之长年三老识其处昼眠而过无复患若初辨方正位厥位当巽巽风上坎水下于卦为涣睢涣之水五采成文号之曰缋在天成象在地成形非文昌孰能当此者乎阁祀文昌礼以义起也形家又谓控扼下流山聚土泽钟水水土演而民生蕃殖更埤益学宫之盛自是入省试上春官得隽盛倍畴昔登阁四望左有南山右有麟鳯二山后则匡庐秀色遥可揽结前则龙津兰若洲渚连亘萦带大江而下城郭防市人烟氤氲林薄蓊薆鱼鸟飞跃比屋歌楼船箫鼓榜讴渔唱钟梵之音辐辏并至耳目不暇应接居者行者得未曾有侈谭其事而州人陈茂才孺子索余为之铭窃比张孟阳之剑阁云其辞曰
　　两戒四渎江河为尊自北而南湍悍长奔江有灔滪河有龙门以遏狂澜以奠厚坤峩峩横石蕲江中央乃召匠氏削成四方象彼北斗戴魁六匡聿考新宫用祀文昌如辟雍环如霞标掲上下往来巨舰细筏足不虞触趾不虞蹶气无沈滞亦无散越载占诸易惟涣则然柔顺从刚在中罔偏血去惕出机得愿焉爰假有庙利渉大川鳞介游泳恬风澄波天时地利恊于人和登髙能赋于兹婆娑仰观俯察酾酒赓歌四民乐业既富方谷思皇多士菁莪棫朴贵相理文司命司禄江神佐之盛防禔福作者伊谁新都吴公尸祝俎豆舆诵融融离堆砥柱竒迹攸同史记令名河渠书中
　　岣嵝书堂铭【有序】　　　　　　　湛若水岣嵝书堂乃衡州祝黄门咏之所治以俟异时同甘泉子居之也岣嵝峯在衡岳五峯之外其趾隆然实髙出于五峯衡阳之胜于斯为最祝子请予作铭归刻之崖石焉词曰
　　髙髙衡岳祀融之墟紫盖青玉可卜我居爰有岣嵝祝子治之左右双泉汇为前池维彼岣嵝隆趾鋭顔五峯拔地髙卑较然堂开髙旷坐收洞庭俯瞰湘流仰摩列星磨崖勒文以定我卜祝子从予振衣濯足
　　周元公祠碑铭　　　　　　　　廖道南
　　荆楚之墟翼轸所躔祝融嶻嶪九疑蜿蜒粤稽诸古神圣诞育炎皇先物虞帝南狩灵气颢景结为正祥日昭璧纬斗焕奎章惟兹郡土理宗封域锡以嘉名岳猷有奭自周元公产自舂陵月岩鸣铎濓溪濯缨来摄于兹肇创学制寻孔顔乐肇崇祀事太极有图理趣渊源羲画姬彖得象忘言发挥精蕴天人心学上承洙泗下啓关洛五峯有记考亭用光宣公嗣音妙道益彰肆我皇祖加意黉校鸿谟钜典掲厥纲要迨我皇上鋭情经术睿藻天葩昭哉敬一睠兹湘楚旷世遭逢涵濡帝泽鼓舞灵风龙飞大狩经营伊始仑奂有辉丹艧其美新庙奕奕圣谟洋洋俎豆礼乐诵文章凡我同人采藻思乐缅思大道绍彼先觉
　　荆门陆文安公祠碑铭　　　　　廖道南
　　天生蒸民若有恒性惟后绥猷立极主静尧舜授受心学肇传臯谟弼谐箕畴允宣孔孟而后圣言幽渺匪灵弗莹真知者少濓溪产楚二程从游文安崛起来自南州典郡兹土荆门增重防山嵯峨惠泉澒洞时正讲习阐明道眞易标羲画范锡禹文城戒覆隍岩险爰设誓清遐荒靖康耻雪堂开春令威福时陈弗虐防独而畏髙明即兹政迹永贻南国甘棠勿伐井渫用恻贞哉柱史慿轼观风选兹形胜二泉之东中丞恊谟乃偕藩臬郡侯鸠材允彰休烈龟山在南龙潭在西内史作铭永世有词
　　志铭
　　宋
　　连处士墓表　　　　　　　　　欧阳修
　　连处士应山人也以一布衣终于家而应山之人至今思之其长老教其子弟所以孝友恭谨礼譲而温仁必以处士为法曰为人如连公足矣其鳏寡孤独防荒饥馑之人皆曰自连公亡使吾无所告依而生以为恨呜呼处士居应山非有政威恩令以亲其人而能使人如此此其所谓行之以躬不言而信者欤处士讳舜宾字辅之其先闽人自其祖光裕尝为应山令后为磁郢二州推官卒而反葬应山遂家焉而处士少举毛诗一不中而其父政以废于家处士供养左右十余年因不复仕进父卒家故多赀悉散以赒乡里而教其二子以学曰此吾赀也嵗饥出谷万斛以粜而市谷之价卒不能增及旁近县之民皆赖之盗有窃其牛者官为捕甚急盗穷以牛自归处士为之媿谢曰烦尔送牛厚遗以遣之尝以事之信阳遇盗于西关左右告以处士盗曰此长者不可犯也舍之而去处士有弟居云梦往省之得疾而卒以其柩归应山应山之人去县数十里迎哭争负其柩以还过县市市人皆哭为之罢市三日曰当为连公行丧处士生四子曰庶庠庸膺其二子教以学者后皆举进士及第今庶为寿春令庠为宜城令处士以天圣八年十二月十四日卒享年五十有九宋庆厯二年十二月初四葬于安陆蔽山之阳自卒至今二十年应山之长老识处士者与其县人尝赖以为生者往往尚皆在其子弟后生闻处士之风尚未逺使更三四世至于孙曾其所传闻有时而失则惧应山之人不复能知处士之详也乃表其墓以告于后人八年闰正月一日
　　乳母任氏墓志铭　　　　　　　苏　轼
　　赵郡苏轼子瞻之乳母任氏名采莲蜀之眉山人父遂母李氏事先夫人三十有五年工巧勤俭至老不衰乳亡姊八娘与轼养视轼之子迈迨过皆有恩劳从轼官于杭密徐湖谪于黄元丰三年八月壬寅卒于黄之临臯亭享年七十有二十月壬午葬于黄之东臯黄冈之北铭曰生有以养之不必其子也死有以葬之不必其里也我祭其从与享之其魂气无不之也
　　明
　　吕文简公墓志铭　　　　　　　张居正
　　万厯庚辰元日豫所吕公卒于家讣闻上辍朝一日诏所司议防典谕祭十有一坛遣官营葬赠太保諡文简廕一子中书舍人诸视常数有加而公之子祠部兴周遣人持呉大防国伦所为状来请予志公墓而铭焉按諡法平易不訾曰简一徳不懈亦曰简余与公司政府知公深公为人外温而心辨中毅而貌和于事呐呐不轻为可否于人恂恂不茍为异同尝曰大臣恊心体国茍利社稷嫌怨共之安事抵牾其间无论彼已懻忮即贤者各视所见政本之地龂龂而争如国体何乃世儒嘐嘐猥小曹叅而卑丙吉然则虞廷云寅恭者非邪自余柄政与公共事者六年内奉冲圣勤缉熈外赞密勿定计画莫逆于心莫违于口六年如一日也盖诚所谓不訾不懈者斯可以为简也已上尝手书赐公曰枢机克慎曰同心夹辅知臣莫如主信哉按状公姓吕名调阳字和卿别号豫所西粤桂林人也其先楚兴国之大冶人洪武初从军戍天长后践更桂林曰鉴者始家桂林是为公曾祖鉴生纲纲生璋吕氏文学自纲始世为郡诸生而璋以贡为徐闻令徐闻人尸祝之璋二子长应阳早卒次即公正徳丙子仲春母张夫人梦巨蟒入室紫光煜煜寤而生公公生十九年为嘉靖甲午举于乡庚戊赐及第第二人授翰林院编修癸亥稍迁国子司业乙丑擢春坊谕徳隆庆改元迁南京国子祭酒寻改国子祭酒是冬擢南京礼部侍郎戊辰改礼部侍庄皇帝讲读逾年改吏部寻以吏部左侍郎兼翰林学士掌詹事府事壬申上初即位拜礼部尚书顷之上问余孰可与卿同事者余以公对上在东宫亦雅知公端慎遂召为文渊阁大学士与机务逾年进太子太保甲戌修穆庙实録成加少保直武英殿尚书如故丙子一品秩满进少傅兼太子太傅吏部尚书直建极殿公先后歴官垂三十年两守史局三任成均四歴卿贰春坊典内制詹府教习庶吉士少宗伯日侍讲读凡总修嘉隆实録者再分校丙辰副辛未典甲戌防试考者三所事咸称在礼部厘正典章自宗藩外戚中常侍不得逾制有所希请诸曹郎吏凛凛奉职由大宗伯入内阁若大丧大婚若宗亲荐号若降人受俘诸钜仪旷事咸借公相成以当上心上优礼公称先生不名数命分献郊庙释奠先师时遣中官给赐上尊珍膳兼金文绮乗马什器之属不可胜计多自昔辅臣所未尝防公故病肺又患足痿顾念恩厚未忍言去乆之益剧戊寅秋乃疏乞骸骨上固不许谕留甚温疏十上始得请赐帑金文绮乗传归仍遣御医视疾行人防行听其子兴周以祠部扶持公于家居一嵗疾良已防嵗暮公晨对客食饮如常日中忽不语越三日元旦自起栉沐端坐卒年六十有四公沈密简重人莫窥其际尝游国学从祭酒永康程先生谈名理后公为祭酒遂以永康学教授诸生先徳而后艺以其身为型范为诗若文古雅醇厚不事模拟性尤澹泊虽蟒玉未尝去澣衣门无私谒所树惟恐见知所急惟恐见徳顷平古田及懐逺府诸当事者皆从公受防然公不自言人故无所借以颂公公先娶朱夫人一嵗卒继张夫人名家子能以贤孝佐公初第时将父母邸中躬暨张奉匕箸上食惟谨夜中其父母咸中煤毒公从梦中心动若有促之起者即与张夫人起视则父母俱僵卧不能言急汲水沃之乃苏人以为孝感乆之以编修满封父母如其官奉之归盖封四年而奔父丧及禫又丧母哀瘁骨立后以少保总裁实録成赠大父父皆如公官妣皆一品夫人配张累封一品夫人少傅满廕一子中书舍人先是南都防恩廕一子入监读书及防廕凡三公四子长兴周既举进士为祠部次兴齐以公归之明年举于乡次兴文兴武振振济美世且滋大周娶湖广叅议宋廷表女齐娶太仆丞秦致恭女文聘封川令陶泉女武聘兴国吴叅政国伦女女四少者未字壻举人毛如纶诸生萧如莅常任孙一嗣简聘延郡丞屠炳言女公虽籍桂林数往来道兴国省族展墓比其归也视所治新第徘徊不能去又新媾于兴国语吴大叅曰吾先君命诸孙名皆从兴以示不忘故乡明年吾以其家来莵裘于斯矣会公卒不果公质行多长厚余独心服其在政府断断乎有古大臣之风焉铭曰稽古盛际同寅恊恭百僚师师以洽时雍譬伯与仲响和景从诚一无他深厚有容在汉丙吉今也则公主少不疑仰徳乃风内宁外谧波恬漠空史称民安时熈嵗豊守和自近孰知其功我铭贞石以着朴忠
　　孺人朱氏墓志铭　　　　　　　郭正域
　　妇徳不逾阃余恶乎知孺人孺人适给谏李公三十余年有子若愚文士也悃悃欵欵其言不妄孺人卒而若愚泣告余曰吾母之好善恶不善也于亲昵疎贱一也其处得意失意无分别心其孝母也垂死而孺子慕也其治家也如鲍少君其教儿也如敬姜其约饬家人如大姑母氏知道者也愿先生志之余不佞去汉城一水而近汉中人士亦亟称孺人贤孺人以给谏贵两受恩纶姓朱氏仁庙时御史朱文炳裔也旧家汉口御史卒其子州守移小山巷世为明经博士再传守宪补郡增广生娶张氏生孺人守宪教孺人如教子孺人幼有懿徳以隆庆戊辰归于李食贫有年既给谏举进士官中书官门下省官浙西臬司阶中宪大夫孺人从之跋渉中外给谏茂年悬车又与偕隐凡人间显晦得丧靡不躬阅之矣孺人性俭约一敝袍十年不易三浣庚续带其褊矣有友人从逺方遗儿冠玉孺人急碎之曰家世朴素吾何以教儿今易而服乎吾家男子读妇人织计口作业未有靡靡也儿妇辈稍偷惰戒之曰吾昔在田间与若诸母作苦鸡鸣机轴轧轧未休啖橡芋尚不饱若等嬉而食可若何孺人虽老不辍妇工瓮牗醯醢皆治之给谏在北时里中故人子多附之给谏返里中里中故人子多叛去给谏不能平愤愤榜其门絶之孺人曰市朝而来暮而散人情市道也彼皆亲昵也亲者亲故者故勿问其他给谏悟而解有兄弟与其庶弟相失孺人掩面不视曰不义不昵吾不能覆也舅氏感其义而难解有所亲才而不遇待之有加后显欲厚报孺人曰吾岂哀王孙而食报也耶戊寅为给谏置侧室裴后又置侧室胡又置侧室董床第之言不及私故门以内井井然而雍雍然孺人在家扄户终日独坐诸姑伯姊子孙奴婢无不凛凛见惮若愚为诸生有名嗜学如渇披服如褐出语如诺孺人戒之曰汝志勿汰汝气勿惰汝情勿躁吾五十年胸中未尝置冰炭信斯言也孺人之教子逺且大矣孺人生嘉靖辛亥终万厯壬寅寿五十有二给谏名宗鲁若愚娶郑氏继娶郑氏以万厯甲辰九真山宗文岭茔铭曰产于儒家于儒相厥天显于夫子如愚子不愚生披朱死含珠汉之庐人所模真之垆人所都
　　李得轩墓志铭　　　　　　　　郭正域
　　嵗在癸丑余就都试门未啓予与公共坐街衢各问姓名知为公也予试举汉上一二知名士问公公皆不许可似狂士及榜出公举第六人文甚俊伟脍炙人口几为解头而诸名士俱落第则才之不逮逺矣次年成进士入中书舍人拜谏官旋出为佥臬随以言者罢归而予始获一第乃与公周旋则倜傥丈夫也不似言者公在林下久一意农事阡陌渐广家计日饶晚年益好施与几乎累致千金而散之矣有子若愚举于乡有文学为公乞地下之文按状公讳宗鲁字学仲一字维诚别号得轩今从其在仕籍者先世江西玉山人今玉山有治官氏李者是也宋初徙金陵徙齐安或曰宦齐安为治官亦称治官氏再传崇阳徙汉阳湘隂里因世焉盖宋髙宗南渡时也五传伏入又八传义则元至正人也义好行其徳人多诵之今武昌黄鹄矶岸汉阳大隄皆义所捐赀修石上向刻有李义名义生敏忠敏忠生珣亦好施珣生子洁子成洁生链是为公父后祀于乡贤汉人称为乡贤公元配吴孺人子三长宗儒次即公季宗明公四嵗通论语孝经属偶辄应声对十嵗试郡邑郡邑大夫大竒之乡贤公竟用节侠以贫公从治田手一帙杂犊牧间十八补郡弟子员为文多轧茁不雅驯时人莫之许也公益发愤文日益竒戊辰始娶朱孺人困于庠胶者又六年朱孺人簪珥尽脱给王父代族党偿大家子钱一日与乡贤公露坐乡贤公持公泣曰吾釜不再炊所为义极难而不倦者以汝兄弟在也汝不偶于时吾且为世财奴笑公闻言若负芒刺稍稍抑下其语近人遂连获隽去为中书舍人凡五年庚辰纂修实録成改兵科给事中入直经筵督军政考察上疏论盐法屯政九邉奉职无状俱不报又疏论南京不应过北考满铨司恶之又劾大僚之不职者数人防有督视皇城之役而乡人曾司空王少宰之隙作矣属有谗人交鬭其间遂出为浙江佥事公在浙才一年为政严明官吏相戒勿犯未尝杀一人未尝褫人一冠服壬午浙兵变梗抚臣公所守郡去会城七百里旦夕不能达公曰吾即提兵往救已为越俎况吾所职海防也万一我出有他儆可若何遂不往俄难解而前诸不逞之徒在行间者官司不复能制所过县材残破诸道使者相约纵去勿问恐复蹈前辙公曰不然是狃我也严为谕一切小有犯者治如法杭兵横行他境而不敢犯台绍二府防新督府至有兵变公曰吾适在此不得坐视乃走出捄诸乱民从扰攘间望台绍旌职则舍戈而呼后朝廷论兵变事尽罪前失事诸臣下其事于新督府时新督府为张公佳执不可曰乱兵仓卒七百里外不能遽至乃得从末减调广西苍梧兵偹而公遂决意解绶矣居林下三十年躬亲畚锸朱孺人佐之然性喜施急士之难如弗及甲午戊申大饥先后所食防面缉屦之人无算约费五千石有竒嵗时掩骼之费如之所着有西园樵话兵垣奏议若干巻既遭坎坷晚而严事张甑山先生曰吾非甑山几误一生遣若愚受学焉他如建祠堂剏义田设塾学立家训里门火跪而以身为百姓请反风者三矣乡人翕然异之歩过市中市人视其色如童子昕夕与诸生商确文字亹亹千余言不寝疾不久而没戒子孙以勿忘为善已瞑忽张目曰张君需我矣为汝暂留移时复眴愚曰吾去汝矣公生于嘉靖已酉卒于万厯庚戌葬于辛亥元配朱封孺人先公九年卒子一即若愚丙午举人再娶于郑孙三长应槐郡庠廪生娶今四川提学叅议魏説女次应橘娶进士樊孝介玉衡女即公壻也铭曰官胡为乎不三旌寿胡为乎不胡宁而髪未星而貎若婴有田一成以兴于仁有子髙明万夫之英有孙绳绳龙变云蒸谓有意乎长生乃竟逃乎窈防我有一言勒此佳城
　　刘小鹤墓志铭　　　　　　　　李维正
　　公名伯燮字元甫徳安府孝感县人府东有大小鹤二山公与伯兄以为别号焉其先临川上顿渡人世受耕而贫莫能谱其支系独周塘下湾有冡累累差大者曰知州公然名轶矣下湾五世祖贵瀛家小给生本旻治时贾房山竹山问已来安陆治田庐居之娶于髙生寛徳徙居城东任侠自喜尝出见鳯于郊娶于荣生廷相继娶于周无子佐之者杨生知州廷赞举人廷弼廷相公父也善为星娶于方初举公兄曰是必大吾门也举公曰是不利阿翁则奈何父寻卒公兄六嵗公三嵗母育之良苦出就外傅日受千言少司冦何公迁见而异之谓其弟曰若女有贵相此其偶也遂缔姻十六为诸生盖大父母尚无恙而甘毳不具兄弟恒相持泣向人借书中分之黙诵缮冩不失一字乙夘春梁燕同窠异户有李姓者久疫遭公于道揽衣袂曰尔非刘某乎适张天榜尔领解榜出果第一兄与焉乙丑兄成进士令上蔡祖始卒公以力学病医药不效静坐一室澄心观道乃差戊辰举进士第六人具疏陈母节诏旌其门明年祖母周卒奉使归葬还朝除户部主事改工科给事中歴兵刑二科前后封事皆关国体其焚余草中其处置厰库花布科条后人遵用之请复故督府胡公宗宪官尤为缙绅所许髙文襄以首辅领太宰报怨华亭非时讨诸台省异已者以其门生为台省百许人惟公三数人非门生由才望得之无所徇又防江陵与新郑却出公为陜西叅议守陇右所部二郡及卫所文武吏千人地广轮三千里烦猥填委公手口并作顷时而毕两造具鞫问必得其情乃已日昃不遑食郡城引郭外渭水冬则氷坚不可致凿四井九仞而及泉即有警可婴城自守矣商贾族处郊关城庳薄为增廓之相学宫地不吉而有兰若殊胜因易置壮丽倍昔召诸生肄业其中时督课之名士辈出三年擢副使偹兵固原甫上而洮岷番入内地戕我官军势甚张有诏兴师问罪制府石恭襄咨公公曰洮阶东西相距六百里在阶名武都氐在洮名吐谷浑羌各有雄长不相下阶番居大山深箐以木为弓仗之上下石磴如狝猴不畜骑制许三年一贡月朔诣州西厰市市猾欺之相搆至掠子女围困守帅负固欺我兵众无所用必阳示抚而刺得其间道乃可议也洮番遡洮河而至河州近西海架木为屋覆以土角弓长箭甲马甚精利骑而驰如飞每贡有马有酥酪有刀亦与濒河民相杀掠戕二守偹官我军出则遁故必先守而出其不意则可议也石公深善其言遂属公摄洮岷兵使事公请以总兵孙国臣率兵五千来讨公介马犯矢石为将吏先皆用命又悉其要害部落以熟番导入穴斩其魁咱咂等二百二十余级移兵洮州至秀石关兵三道进斩首一百四十余级纵火焚死者千余人紫气亘天二十里所俘获牛马铠仗无算番恐愿为白人领白旗者七十余族论功晋俸一级丙子监陜西乡试所收皆知名士程式之文多所校定已调云南督学学政乆弛上下相冒有不由里选而游乡校者亷得胥吏荐贿舞文若而人论戍左右凛凛其教先行谊后艺文语具教滇抄中取士因才品不局一格嵗比士一周再阅嵗凡再周饥不及餐御灯火至旦其勤敏类如此乡人按滇宠其衙前儿欲冒青衿公执不可虽严恭肃公子竟无所私士瞿然顾化相砥砺期不愧为公弟子考绩赠封父母如例宗伯殿最诸学使公居最诏晋俸一级已擢福建叅政便归省觐铨部言诸藩转饷使为枝官裁之候它除而伯兄方谢病里居母春秋七十公喜曰此殆以乐天奉我也亡何兄卒公忧思焦灼又惧伤母心避之垂涕浃衣袂枕席间无复宦情矣而有河南除念母出入庭户思伯子无聊奉之宦邸稍逺耳目所治磁州冠盖云集又多大盗桴鼓不絶为清邮传缮墙堡严警迹寛徭省刑盗息而民安明年提调河南乡试侍御史赵公倚办公録文皆出其手得士较他科为盛督兊小滩省里役费数倍嵗荒民弃儿于道悬金募人育之而开廪赈贷所全活者祷祀迄今不衰明年擢广东按察使将母来谂其疏畧曰臣父早嵗不禄臣母方生臣兄弟二人二十四嵗守节臣兄伯生以南吏部主事予假还里臣得离母膝下少效驰驱不幸臣兄病故臣母七十四嵗别无次男臣仕河南去乡土近母便就养广东渉江逾岭非母衰年可任臣顷调摄失宜痰火上攻怔忡贸乱母复虑臣为臣兄之续乞长休告母子相依为命臣不忍忘母异日可忍忘君惟上怜察吏部言令甲乞休官有劳绩闻望者许从新授里居刘某才堪世用志不阿时以母老辞天伦为重俾按察使致仕病痊録用报可亡何病痢谓其子曰顔之推云吾家官不过四品若翁已三品未竟者留之后人但不获终事母死且不瞑孺子善代我为子吾仕宦十七年未杖毙一人在滏阳时有犯法当遣台下檄重杖余悯其老免之其人遂逸大索不得一日忽自首跪而泣曰小人畏死故逸度必不赦故自归言于台得末减吾生平未尝受一介不义物若母所知在陇右成县令某有聚纳之失惧得罪属取箱盛文移潜置黄金二十白金二十其中诘旦始觉之白台逮令下狱乡非经宿第麾却可矣余实代公守陇右相随行悉其事贼平公乃还治又欲以事入原州公所为开余若家人父子初公癯以谨疾稍学养生家体浸豊泽饮噉敌健儿力御奔马簿书精覈法令严整铢两之奸难欺监试余得副公公监裁审确直指及藩臬长意见不一折衷持论与余多符公同榜者得幸执政能立致人通显公不与接畧无奥援所着鹤鸣集新拔无凡语劲挺之气郁勃楮墨间铭曰人薄文士短于政事假试一州即当便踬公魁贤科词华宏肆补阙拾遗风霜在字出之闱投之邉地黍苖雨膏甘棠云庇剑无留行囊有余智周邦良翰汉庭老吏樽俎燕谈指挥如意逖矣六诏声教渐暨辞放淫邪行戒险陂镕链兼金调驯上驷文武尹宪诗礼郤帅人薄才士自喜多易公勤小物大臣无累五十慕亲三公非贵以聚百顺所养惟志友于喆兄充衣肱被笾豆乐孺埙箎逓吹戚戚莫逺没齿循次鸴飞鸟集岂鲜同类淡交若水避迹若腻室罕阿堵门拒私馈望尘雅拜饮醇既醉内美修能九徴斯至殉道汚隆防心求忮空谷驹返丘园帛贲公诚善藏天胡善忌年甫逾艾仕无髙位此俗情耳于公奚恚终古圣贤死归生寄立言立名于昭百世有子有孙锡类不匮民间尸祝去思勿替旧史石交周旋覩记捃摭崖畧勒铭墓隧郭林宗碑庶几靡媿



　　湖广通志巻一百十五
　　钦定四库全书
  </div>
  <div class="pagination">
   <a href="湖广通志_page368.html">
    上一页
   </a>
   <span>
    ...
   </span>
   <a href="湖广通志_page364.html">
    364
   </a>
   <a href="湖广通志_page365.html">
    365
   </a>
   <a href="湖广通志_page366.html">
    366
   </a>
   <a href="湖广通志_page367.html">
    367
   </a>
   <a href="湖广通志_page368.html">
    368
   </a>
   <span class="current-page">
    369
   </span>
   <a href="湖广通志_page370.html">
    370
   </a>
   <a href="湖广通志_page371.html">
    371
   </a>
   <a href="湖广通志_page372.html">
    372
   </a>
   <a href="湖广通志_page373.html">
    373
   </a>
   <a href="湖广通志_page370.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
