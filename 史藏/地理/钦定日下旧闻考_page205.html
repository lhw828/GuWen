<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 205 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 205 页/共 698 页</h1>
    <div class="content">谓无令后世有以加者意在斯乎意在斯乎及忆司马光之言则又爽然自失园虽成过辰而往逮午 
而返未尝度宵犹初志也或亦有以谅予矣御制座右铭凛于丰亨遹求厥宁思艰图易居安虑倾堂 
下万里无恃尔克明民方殿屎无恃尔善听无矜大名无侈颂声止欲于未萌防危于无形日慎一日 
先民是程昔之人有言曰尧业业舜兢兢临渊履氷式鉴兹铭乾隆十五年御制西海名之曰昆明湖 
而纪以诗西海受水地岁久颇泥淤疏浚命将作内帑出余储乘冬农务暇受值利贫夫蒇事未两月 
居然肖具区春禽于以翔夏潦于以潴昨从淀池来水围征泽虞此诚近而便可习佽飞徒师古有前 
闻锡命昆明湖乾隆十六年御制万寿山诗有序岁辛未喜值皇太后六旬初度大庆敬祝南山之寿 
兼资西竺之慈因就瓮山建延寿寺而易今名并志以诗选胜廓精蓝延禧资释昙山名扬万寿峰势 
压千岚宝网鸿祥集璇池浩泽涵载赓天保什长愿祝如南臣等谨按昆明湖万寿山御制诗恭载首 
见之篇余不备录勤政殿后北达怡春堂西为玉澜堂北为宜芸馆馆之西为乐寿堂清漪园册臣乐 
寿堂前有大石如屏恭镌御题青芝岫三字东曰玉英西曰莲秀门楣上刋御制乐寿堂诗前轩御题 
额曰水木自亲乾隆十六年御制青芝岫诗有序米万钟大石记云房山有石长三丈广七尺色青而 
润欲致之勺园仅达良乡工力竭而止今其石仍在命移置万寿山之乐寿堂名之曰青芝岫而系以 
诗我闻莫厘缥缈乃在洞庭中湖山秀气之所钟爰生奇石窍玲珑石宜实也而函虚此理诚难穷谁 
云南北物性殊燥湿此亦有之殆或过之无不及君不见房山巨石磊岦岌万钟勺园初筑葺旁搜皱 
瘦森笏立缒幽得此苦艰涩致之中止卧道旁覆以葭屋缭以墙出万钟记语年深屋颓墙亦废至今 
窍中生树拱把强天地无弃物而况山骨良居然屏我乐寿堂青芝之岫含云苍崔嵬刻削裒直方应 
在因提疏仡以前辟元黄无斧凿痕剖吴刚雨留飞瀑月留光锡名题什翰墨香老米皇山之石穴九
 九未闻一一穴中金幢玉节纷萦纠友石不能致而此致之力有不同事有偶知者乐兮仁者寿皇山 
洞庭夫何有隆二十五年御制乐寿堂六韵耸峙千峰护虚明万顷开精神山水萃义理知仁该择向 
朴堂建乘闲清跸来乐惟以天下寿愿共春台霁月光风会江毫宣砚陪翘思茅土约抱媿敢嬉哉臣 
等谨按青芝岫乐寿堂御制诗恭载首见之篇余不备录乐寿堂后折而西为方池池北为乐安和清 
漪园册臣等谨按乐安和之西长廊相接直达石丈亭详见后条乐安和西北为养云轩轩后为飡秀 
亭西为无尽意轩又西稍北为圆朗斋清漪园册臣等谨按飡秀亭后石壁上勒御题燕台大观四字 
乾隆二十年御制养云轩诗名山多奇境平陵构疎轩轩中何所有朝暮绕云烟坌入既不拒写去忽 
复旋高咏陶氏停欲笑苏家攓蓄矣发应时为霖利大田臣等谨按养云轩御制诗恭载首见之篇余 
不备录无尽意轩之西为慈福楼清漪园册臣等谨按慈福楼内额曰大自在楼后崇台上石幢勒万 
寿山昆明湖六字后刋御制昆明湖记文已恭录前条慈福楼西为大报恩延寿寺前为天王殿为钟 
鼓楼内为大雄宝殿后为多宝殿为佛香阁又后为智慧海清漪园册臣等谨按大报恩延寿寺内额 
曰度世慈缘曰作大吉祥曰真如曰妙觉曰华海慈云皆御书殿前碑亭勒御制大报恩延寿寺记殿 
后碑亭东勒金刚经西勒华严经御制万寿山大报恩延寿寺碑记钦惟我圣母崇庆慈宣康惠敦和 
裕寿皇太后仁善性生惟慈惟懿母仪天下尊极域中粤乾隆辛未之岁恭遇圣母六袠诞辰朕躬率 
天下臣民举行大庆礼奉万年觞敬效天保南山之义以瓮山居昆明湖之阳加号曰万寿剏建梵宫 
命之曰大报恩延寿寺殿宇千楹浮图九级堂庑翼如金碧辉映 香灯函贝叶以为礼忏祝嘏地朕为 
人子之于亲恩罔极则思报之心与为罔极而报恩之分恒不能称其思报之愿凡所谓祝厘颂嘏修 
香光之业开法喜之筵于申报曷能以毫髪数亦随时随地致其爱慕诚悃云尔我圣母至仁广被如 
大云起雨一切卉木药草随分受润慈心善质自足以缉纯嘏集遐福盛德之致福永年固有不求而 
至焉而兹复以祗陀布金之园为灌佛报恩之举金盘炫日则光照云表宝铎含风则音出天外法鼓 
洪响偈颂清发于以欢喜赞诵不更有以广益福利绵远増高为圣母上无量之寿哉自今伊始其以 
慈寺为乐林为香国万几之暇亲奉大安辇随喜于此前临平湖则醍醐之海也后倚翠屏则阿耨之 
山也招提广开舍利高矗则琉璃土而玉罂台也散华葳蕤流芬飞樾栴檀之香遡风而闻迦陵之鸟 
送音而至我圣母仁心为质崇信浄业登斯寺也必有欣然合掌喜溢慈颜者亦足为承欢养志之一 
助且山容清浄贞固恒久宝幢金刹日月常新藉慈山之命名申建寺之宏愿春晖寸草之心与俱永 
焉爰为之记并依般若四声作祝颂曰佛言慈善根广受诸利益如缫能藉玉如磁解吸铁又言布施 
力指期得果报如尼拘类树岁收实数万洪惟我圣母圣善实性生至仁荫世界慈氏再出世譬犹黍 
谷吹葭管纔一动万物尽和煦蔼然游春温以此无量德致彼无量福五福寿最先寿量不可说我欲 
报罔极亦复何以加宝篆镂精璆琼册镌华玉繄闻香光业供养利人天堪以无碍施广益无量寿遂 
効呼嵩祝耆阇崛移来更辟甘露场祗树园布就青鸳大兰若堂殿八九重铁锁界百道铃铎半空响 
后有舍利塔直上凌虚空高悬金露盘去地百余丈中为无垢地处处白银阶涂壁百品香窣地七宝 
饰堂堂莲花座宝相何庄严涌现白毫光圆容规满月其余大菩萨罗汉及金刚金缕伽梨衣各各端 
正在宝刹初告成圣寿聿届临彩幢华盖中处修佛顶会以何备供养新鲜五茎花摩勒果万枚伊蒲 
馔千斛又何备供养五彩毡氍毺新罗紫金钟祗洹青玉钵环绕礼法忏膜拜腹呗诵牟尼一串珠徧 
翻榆欓函轰轰法鼓震琅琅铜钹响薝卜散馥郁慧灯发光明维时十方界无不生欢喜龙天八部中 
一声齐赞叹天女散香花众花纷纷下拈花虔顶礼敬上无量寿亦有大迦叶如闻紧那弦起作小儿 
舞敬上无量寿最后如来佛降自忉利天手持千叶莲敬上无量寿圣寿本无量更有无量加无量复 
无边万万千千载以兹福德地常作快乐园时驾紫罽车来此一随喜喜林大葱郁乐树高婆娑四望 
种福田三界选佛地朝朝承圣欢岁岁奉慈辇延此无量寿敬报罔极恩大报恩延寿寺之西为罗汉 
堂田字式清漪园册臣等谨按罗汉堂为门三南曰华严真谛东曰生欢喜心西曰法界清微堂内分 
甲乙十道塑阿罗汉五百尊东门内曰祗树园曰狮子窟曰须夜摩洞转而南为阿迦桥稍南曰阿楼 
那崖曰徙多桥桥上曰弥楼曰摩偷地曰砥柱曰摩诃窝上曰兠率陀崖曰功德池曰旃檀林再上曰 
须弥顶曰善现城曰金田曰陀罗峰曰鸡园曰鹿苑中为室罗笩雷音殿北曰耆阇崛旁曰舍利塔曰 
蜂台曰毗诃罗桥南曰露山曰香岩西曰信度桥诸额皆御书堂之东有亭卧碣上勒御制五百罗汉
 记文详见御制文初集罗汉堂后为宝云阁清漪园册臣等谨按宝云阁笵铜为宇御题额曰大光明 
藏宝云阁西为邵窝为云松巢又西为澄辉阁阁东南有三层楼楼西为听鹂馆清漪园册臣等谨按 
三层楼上御书额曰山色湖光共一楼听鹂馆西为石丈亭为石舫清漪园册御制石舫记自茅茨土 
阶以来为室者必有阶为阶者率以石所以去湫湿就高明栋宇以安固其基址陛九级亷远地则堂 
髙陛无级亷近地则堂卑古人所以为喻也至乃步檐扣砌左磩右平设切厓隒山堮水矶虽华质殊 
制髙下异施其所以限柱础而承屋基则一耳余之石舫盖筑之昆明湖中不倚汀傍岸虽无九成之 
规而有一帆之概弥近烟云之赏逈远风浪之惊鸥鹭新波菰蒲密渚涌金漪而月洁凝玉镜而氷寒 
四时之景不同朝暮之观屡易彼之青雀黄龙虽资济川亦虞穿线则何如一肖形而浮坎止艮义两 
存焉非徒欧米之兴慕也且田盘之浮石奇则奇矣而或需乎云香山之绿云似则似矣而或乏乎水 
若夫凛载舟之戒奠盘石之安虚明洞达职思其居意在斯乎意在斯乎石舫之北有楼为延清赏西 
为旷观斋又西为水周堂清漪园册臣等谨按自此以北建城关额曰宿云檐曰贝关上有楼奉关圣 
御书额曰浩然正气循城关以北折而西是为园之西门矣怡春堂后城关迤北为惠山园清漪园册 
臣等谨按惠山园规制仿寄畅园建万寿山之东麓有御制惠山园八景诗惠山园门西向门内池数 
亩池东为载时堂其北为墨妙轩清漪园册臣等谨按墨妙轩内贮三希堂续摹石刻廊壁间嵌墨妙 
轩法帖诸石园池之西为就云楼稍南为澹碧斋池南折而东为水乐亭为知鱼桥就云楼之东为寻 
诗径径侧为涵光洞迤北为霁清轩轩后有石峡其北即园之东北门清漪园册乾隆十九年御题惠 
山园八景诗有序江南诸名墅为惠山秦园最古我皇祖赐题曰寄畅辛未春南巡喜其幽致携图以 
归肖其意于万寿山之东麓名曰惠山园一亭一径足谐奇趣得景凡八各系以诗桥东为堂爽垲奥 
密兼有其胜风漪澜縠泛影檐际背山得胜地面水构闲堂阶俯兰苕秀檐翻绮縠光对时欣职殖抚 
序勅几康玩愒曽何谓分阴惜不遑右载时堂曲径迤东疏轩面势壁间石刻翠墨留香有望古遥集 
之概两壁贞珉勒千秋宝矩垂古香曽不竭心正寔堪师春鸟芝文印风漪笔阵披逢源契神觧岂必 
定于斯右墨妙轩抗岭岑楼每当朝暮晦明水面山腰云气蓬勃顷刻百变因迥为高易对山得阁幽 
有窗纳荟蔚无地幻沈浮竹素今兮古萝轩春复秋宜居忘世者繄我足先忧右就云楼楼南间馆俯 
瞰远碧流憇之余神心俱澹斋俯绿瑠瓈澄观会筦倪藻渊潜赤鲤锦浪泛文鹥淡月银蟾镜轻烟丝 
柳堤忘怀此小座还似对梁溪右澹碧斋绕池为园亭在岸南洞庭广乐恍然遇之石泉真可听丝竹 
不须多声是八音会征为六合和非关肖西浙乍似遇东坡群鹤神仙侣还来按舞傞石水乐亭水乐 
亭之东长桥卧波与秋水濠梁同趣屧步石桥上轻鯈出水游濠梁真识乐竿线不须投子我嗤多辨 
烟波匪外求琳池春雨足菁藻任潜浮右知鱼桥过就云楼而东苔径缭曲护以石栏点笔题诗幽寻 
无尽岩壑有奇趣烟云无尽藏石栏遮曲径春水漾方塘新会忽于此幽寻每异常自然成迥句底用 
锦为囊右寻诗径径侧多奇石为厂为窦深入线天层折而出彷佛灵鹫飞来窈窕神仙府嵚嵜灵鹫 
峰光涵千舍利青削万芙蓉芝径缭而曲云林秀以重只疑丹灶侧佺羡或相逢右涵光洞臣等谨按 
惠山园八景御制诗恭载首见之篇余不备录惠山园西为云绘轩轩东为延绿轩后廊有楼为随安 
室云绘轩又西为花承阁清漪园册乾隆二十一年御制题随安室花承阁东峪结宇敞而幽忽步阶 
梯降方知上下楼室聊因旧号随安盖余旧日书室名也学祇仰前修今昔劳闲异惟从二典求臣等 
谨按随安室御制诗恭载首见之篇余不备录乾隆二十一年御制花承阁诗月匡早种千年树云构 
常承四季花何必领芝将炼石陵尘是处即仙家臣等谨按花承阁御制诗恭载首见之篇余不备录 
臣等谨按花承阁之左为多宝琉璃塔下有石碑勒御制多宝佛塔颂阁西北度桥为城关楼又西折 
而北为园之北楼门御制万寿山多宝佛塔颂万寿山阴花承阁西五色琉璃合成宝塔八面七层高 
</div>
    <div class="pagination">
<a href="钦定日下旧闻考_page204.html">上一页</a><span>...</span><a href="钦定日下旧闻考_page200.html">200</a><a href="钦定日下旧闻考_page201.html">201</a><a href="钦定日下旧闻考_page202.html">202</a><a href="钦定日下旧闻考_page203.html">203</a><a href="钦定日下旧闻考_page204.html">204</a><span class="current-page">205</span><a href="钦定日下旧闻考_page206.html">206</a><a href="钦定日下旧闻考_page207.html">207</a><a href="钦定日下旧闻考_page208.html">208</a><a href="钦定日下旧闻考_page209.html">209</a><a href="钦定日下旧闻考_page210.html">210</a><span>...</span><a href="钦定日下旧闻考_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
