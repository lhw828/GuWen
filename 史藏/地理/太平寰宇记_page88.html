<!DOCTYPE html>
<html>
<head>
    <meta charset="UTF-8">
    <title>太平寰宇记 - 第 88 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平寰宇记 - 第 88 页/共 120 页</h1>
    <div class="content">　　元领县五　今六　并四寨
　　成纪　陇城　清水
　　大潭　本良恭大潭二镇合为一县
　　长道成州割出　天水新置
　　二县废
　　上邽废为镇　伏羌为寨
　　州境
　　东西四百一十里　南北一百九十里
　　四至八到
　　东至东京二千一百里　东至南京一千六百六十里　东至长安八百里　东至陇州三百里西至渭州三百里　东至成州四百三十里
　　北至原州五百里　西南至成州三百里
　　东北至原州四百七十五里　西北至会州五百一十里
　　户
　　唐开元户二万四千八百二十七皇朝户主
　　一万九千一百四十四客二万四千百七十
　　七
　　风俗
　　天水陇西六郡良家子以才力选焉君子有勇而无义即为乱小人有勇而无义即为盗故此陇右数郡人俗质木不耻寇盗
　　姓氏
　　天水郡七姓　权　赵　尹　庄　龙　狄
　　姜
　　人物
　　李广陇西成纪人　孙陵　赵充国　段防宗
　　薛夏　杨阜谏明帝着倡被绫半袖　姜维天水人仕蜀官至大将军　唐狄仁杰天水人相则天追封梁公　李适字子至陇西成纪人　权徳舆天水人相徳宗　李程陇西人　李逢吉陇西人　李石陇西人文宗相
　　土产
　　麝香　龙须席　芎防　马　石斛
　　成纪县旧六乡今三乡本汉旧县也属天水郡续汉书郡国志云成纪属汉阳郡汉阳即天水郡也古帝庖牺氏所生之地　瓦亭川水源出县东瓦亭山水经云西南流歴僵人岐　显亲故城汉为县废城南县东南　罗谷水从大岳山流来今流入于州入夕阳河陇城县东北一百二十六里旧五乡今四乡本汉陇县即略阳道属天水郡后汉改天水曰汉阳续汉书郡国志略阳道属汉阳郡有街泉亭是也按十三州志略阳在郡东六十里即故冀城也魏黄初中改为陇城以县之八年废文州县来属贞观三年省长川县并入唐末废后唐长兴三年于归化镇复置　瓦亭山在县东北二百里即汉末隗嚣使将牛邯所守之地其山亦入今平凉郡界有水经成纪县过大陇山亦曰陇首山在溪北　汉略阳道废城在今县西北　河阳县故城汉置县亦在河之西北故曰河阳　街泉亭俗名汉街城在县东北六十里汉立街泉县以属天水郡即三国时蜀将马谡为张郃所败之处　大阳山在县东北五十里有冶银务
　　清水县东北一百二十五里旧五乡今三乡本汉旧县地天水郡晋太康地志云清水属略阳郡按其地即秦仲始所封为附庸于此地又周地图记云成帝和平五年分略阳置清水郡寻废至永安三年移于天水城唐武徳四年置邽州于清水六年废邽州以县来属禄山乱陷入吐蕃至大中二年始收复勅此县缘郡城未置权凤翔府后唐长兴元年移置于上邽镇即今理所也　小陇山经邑界陇山之事具在陇州　箭簳谷妯娌水出焉去县六十里下合白砂川入天河　废上邽县旧十六乡本邽戎地秦伐邽戎而置县属陇西郡后属汉阳郡晋太康记属天水郡后魏以避太武讳改为上邽隋开皇初复为上邽县唐天宝中陷入吐蕃大中初收复为镇今为清水县理所嶓冢山山海经云嶓冢之山汉水出焉而东南流注于江经嘉陵故有嘉陵江之称经阆中有阆中江之号郭璞云嶓冡山在武都氐道县南梁州记云汉水发源陇西之氐道县嶓冡山南汉志云西县禹贡嶓冡山西汉水所出后汉志亦云西县有嶓冡山郡国志云上有异草花名骨容若食之无子　渭水西自伏羌县界流入注水经云渭水又东出岑峡入新阳川迳新阳下城南溪谷赤蒿二水并出南山东北入渭渭水又东与新阳崖水合即陇水也东北出大陇山　段谷水源出县东南山下蜀志姜维为邓艾所破于段谷星散流离死者甚众即此谷也　马池水源出县西南嶓冡山开山图云陇西神马山有渊池龙马所生水经注马池水出上邽西南六十里谓之龙渊水言神马出水事同徐吾来渊之异故有池马之号昔刺史张彛得马头骨长三尺即此也　始昌城一名西城按城即汉为西县地也今废在西南
　　天水县西七十里管七乡古县也秦川记郡前有河水冬夏无増减取此名县唐末废后唐长兴三年以南冶县镇置县界无山有水一派北流入长道县界
　　长道县西一百二十七里旧四乡今二乡本汉上禄县地后魏分上禄置长道县于县置天水郡隋开皇十八年改天水为汉阳郡又改汉阳县为长道县属成州按成州图旧有长道汉阳上禄等四县以吐蕃侵扰百姓流移并废为镇唐咸通十三年以成州奏人户归复土田渐濶却置长道县今属秦州　祁山在县东十里有城极严固按开山图云汉阳西南有祁山九州之名阻天下之奇峻蜀志后主建兴六年诸葛亮身率诸军攻祁山即此也山有高楼高涉二神毎嵗郡邑祀之　南岈北岈二岈万有余家诸葛亮表言祁山县去沮五百里有人万户瞻其邱墟信为殷矣即谓此周地图记其城汉时所筑也盐官水在县北一里自天水县界流来　石堡在县南十八里高一百丈上有石城中有一石井深一丈四时水湛然故老传云昔人避难居此开其井饮之不竭人却漏其水又穿凿不得其水脉大潭县西一百二十八里二乡本良恭大潭两镇皇朝乾徳元年合二镇立大潭县于上木竹谷即今治伎两山在县西南六十里连成州界　十八盘山在县南一百二十里今有十八盘路在　浊水从长道县界大潭旧镇入阶州　清水在县南七十里从蕃界流来合浊水入阶州　人头崖在良恭旧镇南五里去县九十五里其崖象人头　废伏羌县本周冀戎之地秦伐冀戎而置县焉汉书理地志云冀县属天水郡西晋大始元年雍州陇西南安天水略阳武都凉州之金城梁州之阴平七郡立为秦州于冀县是后魏移于上邽改此为当亭县隋大业二年改当亭为冀城县武徳初立为伏州仍于伏羌城置伏羌县八年罢伏州以伏羌县来属唐天宝元年后陷吐蕃皇朝建隆三年秦州上言吐蕃尚波于等进约伏羌县地因以旧城置寨　朱圉山在县西俗名曰岩山汉书地理志云天水冀县有朱圉山在县南梧中聚土地十三州志朱圉有石鼔不击自鸣鸣则兵起　邽山在县东南　落门谷水在今县西龙马泉源出县西北平水地下渥洼沙作龙马之状
　　长老相传毎春夜放牝马饮此泉水自然怀孕生驹初无毛不能起以氊裹之经数月内生毛至三嵗与大宛马略同　平襄城汉县也属汉阳郡在今县南百三十里故襄戎之邑也　大像在废县东一里石崖上有大像一躯长八尺自山顶至山下一千二百三十丈有阁道可登
　　成州
　　成州同谷郡今理同谷县禹贡梁州之域古西夷地周省梁州故入雍至战国千亩戎羌氐居之后为白马氐国又按史记西南夷传曰自莋以东北居长以什数冉防最大在蜀之西自冉防皆氐今州南八十里有山曰仇池其险固即白马氐之处又按范晔后汉书云河地方百顷左右悉白马氐秦逐西戎遂统有其地昭王三十八年陇西郡晋武帝时氐豪杨定拥众仇池称藩于晋求割天水之西县武都之上县为仇池郡置于歴城其地遂为杨氏所据至后魏废帝元年改武都为南秦州西魏改为成州至隋末州废置汉阳郡唐武徳元年复置成州领上禄长道潭水三县贞观元年以潭水属岩州又割废康州之同谷县来属州治即杨难当所筑建安城也天宝元年改为同谷郡乾元元年复为成州自至徳之后为吐蕃侵扰百姓流散诸县并废为镇咸通十三年人户渐复却置成州并县又割长道县属寻州梁开平初改为汶州后唐同光初复旧仍于栗镇亭置栗亭县今理同谷县
　　元领县三　今二
　　同谷　栗亭新置
　　一县割出秦州
　　长道入秦州
　　一县旧废
　　上禄
　　州境
　　东西九十里　南北一百四十里
　　四至八到
　　东至东京二千二百八十里　东至西京一
　　千八百六十里　东至长安一千里　东至
　　凤翔府驿马四百五十里　西南至良恭县
　　至岩州五百八十里　南至武州三百三十
　　里　北至秦州四百三十二里　东南至兴
　　州三百四十七里　西南至武州三百四十
　　五里　东北至秦州三百里　西南至渭州三百八十六里
　　户
　　唐开元户四千七百二十七皇朝户主三千七百六十客五千八百八十
　　风俗
　　与凤州同每耕耘之时即鸣鼓唱歌以乐之
　　姓氏【阙】
　　人物无
　　土产
　　麝香　羚羊角　狨皮
　　同谷县旧三乡今三乡本汉下辨道地属武都郡后魏定仇池正始中于此置广业郡领白石栗亭二县恭帝后元元年改为同谷县　凤凰山注水经云广业郡南凤凰溪中有二石双高其形若阙汉世有凤凰栖其上故谓之凤凰台其山盖亦因此为名　同谷川州治之地
　　栗亭县东五十里二乡本栗亭镇地后唐清泰三年六月秦州置栗亭县　栗亭川县治之地　废上禄县本汉旧县属武都郡东晋属仇池郡宋分西山五羌为十二部由是郡邑成焉隋初为苍泉县炀帝改苍泉为上禄复汉旧名也　仇池山辛氏三秦记云仇池山上有顷池平如砥其南北有山路东西絶壁万仞上有数万家一人守道万人莫向山势自然有楼橹却敌之状东西二盘道可七里上有冈阜泉源史记谓秦得百二之固西晋末为氐杨茂搜所据立宫室囷仓皆为板屋乃氐之所治于此今谓之洛道是也　雷牛山　泥公山五仙山三山歴邑界
　　仪州
　　仪州理华亭县本西戎之界秦陇之地凤翔之边镇后魏普泰元年筑城置镇以搤蕃戎之路唐为神策军后唐同光元年改为义州周显徳六年置华亭县于州郭皇朝乾徳二年割秦陇三镇之地置安化县太平兴国二年改为仪州避御名
　　领县二
　　华亭　安化
　　州境
　　东西五十五里　南北七十五里
　　四至八到
　　东至东京一千八百里　东至西京一千四百五十里　北至长安六百里　东至凤翔崇信县九十里　东南至陇州九十里　北至渭州九十里　西南至秦州约五百里隔陇山原无直路　东北至泾州一百四十里内隔凤翔崇县及宫坂岭　北至长安镇四十里次至新制胜闗城
　　户
　　旧户无籍
　　风俗
　　人以骑射为事
　　人物无
　　土产
　　贡赋　弩麻
　　地接陇山节气常晩至仲夏花木始开不产丝蚕惟与西戎传易为利
　　华亭县二乡周显徳六年置以华亭乡为名　陇山在县西二十五里　望仙山在县西北二十里　烂柯山在县北一十五里　秦胡亥陵在县东南三十里干湫原上　秦长城在州城内有恬防冢
　　安化县西九十里四乡皇朝乾徳二年割秦陇三镇之地置西北蕃十里　龙马山在县东一十里　陇山在县西十里接蕃界及连崆峒山
　　太平监
　　太平监秦州之境内元有银冶八务皇朝太平兴国三年升为太平监冶大贾务门外并不辖乡里无四至八到分三务为监管之冶所
　　元领务八　今领十九
　　大贾务所冶都监官主之务五
　　大贾务　白石上务　白石下务
　　夹箭务　里谷务
　　临金务北至监一百里分监官一员主之管八务临金务　寨南务　碎石务
　　黄蘖务　床谷务　子路务
　　青阳务　篚园子务
　　小泉务正南去镇九十里北至蕃界一里分临监官一员主之管六务
　　小泉务　董城务　牛池务
　　西谷务　椀子堡务　隔瀍务
　　户
　　皇朝管诸务内主客一千三百九十七
　　课利
　　每年收钱银共三万二千八百四十八贯两







</div>
    <div class="pagination">
<a href="太平寰宇记_page87.html">上一页</a><span>...</span><a href="太平寰宇记_page83.html">83</a><a href="太平寰宇记_page84.html">84</a><a href="太平寰宇记_page85.html">85</a><a href="太平寰宇记_page86.html">86</a><a href="太平寰宇记_page87.html">87</a><span class="current-page">88</span><a href="太平寰宇记_page89.html">89</a><a href="太平寰宇记_page90.html">90</a><a href="太平寰宇记_page91.html">91</a><a href="太平寰宇记_page92.html">92</a><a href="太平寰宇记_page93.html">93</a><span>...</span><a href="太平寰宇记_page89.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
