<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 332 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 332 页/共 394 页
  </h1>
  <div class="content">
   庐山纪事十二卷今广陵南臯桑君读书庐山中着也宪使四桥陶公少参淮海孙公佥宪壁山庐公属郡守射陂朱君刻之郡贰邵君杨君左右之且以示献献窃有感于今昔之故论其大者以着君之志焉始南臯君之寓九江也当是时士喁喁讲备倭矣君既屏居濂溪白鹿间又时时为山中论尝谓山者宣也庐固东南之障也实以含泽孕蓄为宣者焉皆谓君好脩而志在岩谷者予亦谓君志在岩谷者嗟嗟予时岂不知君哉防予奔走去山中志方壮谓士必获用其志乃见耳乃予谢病而南也复从君游徧观君所着山疏纪我明圣祖讨友谅事甚具余曰君志见矣其意不在泉石也乃佚而思初维始也即岩谷不可见耶予畧道往时苦兵之故见君思初之本防焉夫往牒所称庐山之胜者以魏晋之际难首西北祸烈不甚相及至元之季世江南劻勷极矣环庐土著之民鲜有自完者何也时难起江淮汉沔间其受祸近道所辐辏其蹂践勤山介江湖腹背受敌无险断徳安塞吴障肩臂不相救无应山硗陿早寒艺不偿种无食民蹈此五难而无一利安所自完乎我圣祖吁于天为万民赎命彭蠡之师固建万世之安然使民先脱汤火山川并受其福谁之赐哉实艰难血战易之也故是纪也删拾往籍颇采近事要之大防则以圣烈为本言难所出也古大雅者流陈序先徳劳苦使民戴王徳无穷则君之低徊而系思岂过哉闻长老言友谅既平圣祖因形束势制为画壤屯之以故民垦田不及他郡十之一二治前民间文采若不足田里实滋殖士循陶周程朱之遗教实相砥行后难言之矣濒山南民朴还给山北梢藻缋民实不给何也予山中人也敢忘先世之遗俗哉乃今则谓何故予有感于君之思而重为凛凛也君谓询其遗栅箭室山中故老莫能对盖自周顚告太平以来二百年矣民方竞靡日长寜能念汤火时乎噫民生难得在鄙朴不在文采承平所患在隠屏不在目睫徃南昌民变时其见之矣嗟乎古大夫告老坐闾门诵旧止为民聴意尝在本始也则予之凛凛又岂过哉以是知君往虽不讲备倭其系心旧有甚者四方岩谷何可定论士哉或语予周顚告太平事曰顚非岩谷人何系心太平之甚耶意亦岩谷有所効者不然难出而山之灵閟黙以啓之果尔则兹山固効太平之符不独含泽孕蓄为东南障矣与君前説少异故终之
　　庐山纪事序　　　　　　　　　桑　乔
　　乔在九江屏居庐北林隠庵省愆之暇漫辑録庐山古今事既久遂成篇帙目之曰庐山纪事藏诸箧笥聊以自娱非敢传之作者也他日淮海孙公见之曰夫庐山亚于五岳而图记弗备好古者有遗憾矣是作虽芜秽然姑以备览考抑亦俟博雅君子之订正焉山志其有兴乎莫为之前孰图其全踵其事而増华变其体而加丽庸有在矣因与四桥陶公笔山卢公捐俸梓之射陂朱侯董而成之既竣乔执卷而叹曰嗟夫纪事有三愆而鄙倍不与焉其一古之名贤如周景式庐山记张僧鉴浔阳记诸篇今不及见独见其数语于类书中而宋陈舜俞庐山记马玗续庐山记戴师愈庐山文物列传并称名作亦搆之不得顾独以己意撰述去取无章程潜徳休光多所阙遗閟而不宣无以式逺其二古今名贤篇什不为少矣乔旅泊既乏典籍以稽往躅即今时缙绅先生诸名制山僧羽流不能珍藏散逸者十九虽屡搜罗亦无从得其迹也逸世之珍泯焉无闻进不能焕人文昭盛世之多才退不能为兹山増重其三九江者乔之并州也事宜内山北业既已成编矣双江方公见之曰是为九江南康言非为庐山言也夫茍为庐山言则宜先山之面者也舍其面而背是先议者将谓斯何且使子志二郡内九江可也今以子观庐山不若以天下观庐山亟易诸乔无以夺其议也故纪事先山南嗟夫巴人下里之言不入于师旷之耳乔小子何以掩其瑕亦聊以籍手就正于有道得防闻焉傥可免于聋瞆乎
　　南安府志序　　　　　　　　　刘　节
　　此南安重修郡志也郡何古国也郡志何古国史也国史何纪一国也郡志纪一郡焉犹夫一国史也是故郡志古国史也夫史尧舜典禹贡汤大诰周周官立政尚已周季列国有史备纪载兼褒贬晋乗楚梼杌鲁春秋是已汉司马迁始作史记纪表世家书传异焉皆史也班固而下相袭为史记表列传犹夫迁也易书为志矣皆史也夫志也如其史则志可也书可也表可也传亦可也是故舆图可表也沿革可表也天文可志也地理可志也食货可志也亦可书也人物可传也亦可表也职官可表也亦可志也循吏可传也道学可传也儒林独行可传也艺文可志也礼乐可志也亦可书也其义则乗可也梼杌可也春秋不可也春秋孔子假鲁史寓一王之治也志也者纪一代之制可也寓一王之法不可也作志而史迁可也固可也任狐亦可也僭而拟孔子不可也南安郡志作自前古不可攷矣宋知军事方崧卿氏军学教授许开氏修之卷二十拾遗卷一今亦不可攷矣我文皇帝阐文兴治大典肇修天下作志者收辑残缺始有纂述睿皇帝右文稽古命儒臣作一统志布之天下天下郡邑纂言纪事文同制同孰敢倍越是故斯志也景泰间郡人佥宪蔡公云翰尝修之犹夫志也成化间郡守张公弼増修之犹夫志也正德间郡守季公斆重修之聘藩参吉水曽公燠乡进士泰和刘君潜总修学官弟子刘魁刘慎刘宰彭甫蒋曰旦蔡日齐隠士许金采录犹夫志也嘉靖改元郡守何公文邦取而笔削之于史固有取焉校正则属之郡博士秦鋭也是故若志也义史者公志也文弗史者固制也匪公志也而公之功则懋矣君子称之
　　吉安府三祀志序　　　　　　　吴士奇
　　三祀者何徳足以辅世则祀之功足以匡时则祀之言足以辟邪卫道则祀之夫徳无显晦而立功者跃也立言者潜也疑异防焉然以道徳为功业则非杂霸以功业为文章则非空言又未始不一也夫孔子不王而称素王何也此以知立言所归矣然必歴七十二君不遇始退而与诸弟子讲道于洙泗之上则立言非其初心也窃尝谓世之敝有二使武烈之臣逊于文墨而操处士之议者反加诸名实之上彼之厌夫靺而鲜礼者与饴宦而托有树者遂矫焉而过要非通论也夫吉今之邹鲁也无论士生其间咸列于不朽而来兹土者亦争自濯磨何也蓬处麻中不得不挺于直也故州之为堂而讲也以聨生者也后楹而祀以表没者也祀二程王文成客而贤者也祀罗文毅六公主而贤者也乃如顔鲁公文信国而不得与俎豆之列何居守窃惑焉值王太常新没郡邑敦请诸缙绅大防于江上王太常者吴侍御所延主盟者也是日也同方毕至里老诸弟子员不戒而集慨哲人之云亡幸斯文之未坠则以主盟更推刘仪部不佞徐申前说于是按郡志询佥谋得客四十九人主八十二人至位次未定宾请先主主让于宾久之僚倪公刘公郭公进曰诸大夫以为是父母之邦而不欲与为郡者齿也谦言之也顾是举惟其贤也贤则布衣丞簿亦可跻于公卿之列矣请无问主宾以时次故为大新为小众曰善则告藩钱公臬黄公两公曰褒有徳奬有功此先行于言也聚于斯祀于斯此风存于亡也岁在丙午实明初置吉守之辰逮今二百四十有一载文徳久洽吉士倍兴是月也又防歌鹿鸣乃以良日奉祀诸贤而稍次其遗行为传
　　东乡县志序　　　　　　　　　万　恭
　　东乡处豫章南鄙仅仅如黒子之着面故无都邑制宣徳七年临川东乡哗议城长林不果正徳七年复哗兵宪胡公世宁出奇兵尽得渠魁械送京师东乡平度长林不可城度三里得孝冈城之东接安仁西接临川南接金谿而北接于余干割四邑之壤而邑诸孝冈实始有邑治顾经画草昧文献亡征越十有三年别驾秦君镒来视邑事乃逖罗典籍自唐虞而来迄于今四千余载括之为二十八篇而藏之盟府实始有邑制又越六十年姚江诸侯大伦以右谏议摄东乡三年有成百废具兴慨故籍之缪悠睇世代之绵邈而为之新志志成谓司马氏旧总河使也防于淮且嫺于辞命序东乡志非司马氏莫可者余始得按而纪之夫正黎司天必循其列王良御车必定其辙故受之以四图世变江河孰究厥原事起意指孰详厥诠故受之以十一志凡地理离合之故建置沿革之繇政治得失文献隆汚之实物产风俗版籍登耗之详盖循志镜之上下数千百载直一瞚耳然可镜者迹也不可镜者神也诸侯以青琐贵臣仆仆为铜墨吏乃以循良追龚黄而又以其纪载追班马唯是东乡藐在山薮之间乃今而后百世覩斯志也镜侯之迹矣意者亦将使后之人无事则与父老相休息母浚民以自丰有事则是用保聚临川掎之金谿余干安仁角之毋养寇以阶乱毋残民以邀功是诸侯之神也其弗可镜也夫语有之不习为吏视已成事乃今而后治东乡其必有按迹而得侯之神者
　　九江府志序　　　　　　　　　叶梦龙
　　九江志纂自童守潮嘉靖初何兵备棐再修之今觅潮志不得桑子木纪庐山事引旧志俱可观不知即潮志耶抑宋元间固有之耶李泛序何志谓旧志遗谬属泛正而补之而何志之谬为自来所未有宦表列梁元帝直云王绎湘东人桂阳王休范云王休范桂阳人元次山曽寓瀼谿而谓生于瑞昌王子纯以武功显而列之文苑皇甫元晏安定人谢康乐阳夏人而传之人物二程兄弟侍周茂叔于南安而缀之流寓胡旦状元及第者渤海人而合之徳安诸如此类瞑目而不见丘山者九十余年于此其后人迩事续无撰著只相传说能言之者益寡盖文献之阙久矣余箧中书既前泊于彭泽而失之南州朱郁仪家多藏书富腹笥质以古事郁仪为手较而授之迩事则稽于众及所遗佚见乡先生傅为烈出其所覩记乃衷焉人从传传从正史事从宜风俗山川文物先后营建之迹从所不诬而暨广之间有旧志所载无稽无询始姑仍之知其不无误也余手所拮据起癸亥冬日越三月甲子春志成序曰夫志文献则其征者是信因革为大以张四维劝惩为大机宜洞于识而窾綮熟于心尝假人之口以知之而假人之手以宣之而以为行乎止乎盈乎缩乎通乎塞乎此已穷于痒而人穷于搔痒也非官师莫宜此矣夫华衮人之所荣也荣人者溢焉斧钺人之所创也创人者嗛焉谀无如显饰无如幽黠无如文滥无如市徇无如面则余皆所不敢郁仪名谋防为烈名祖翼以有成则徳化令萧上达也
　　宜黄轻赍成规序　　　　　　　董　裕
　　粤昔圣王敷土以赋民而赋则三壤百里赋纳总百里外类视逺迩为赋精麤民生其时即在遐荒较若畿甸至忻畅也我国家括天下之田属之漕其不能漕者易本以折而以轻赍赋之亦犹则壤之遗意也宜黄乐安二县之为轻赍盖与县始秩于国初允于宣庙覈覆于韩御史大夫雍雍之疏曰崇冈峻岭犹如鸟道上青天断港絶潢安得连樯输白粲盖谓乐也即所以谓宜也宜乐之永为轻赍载在皇明政要与藩司派粮规则至彪炳矣此岂以私宜乐宜乐僻在山谷以地利则不能漕而又多额外之増以物力则不能供是轻赍也亦犹宜乐之则壤也宁都北连宜乐其赋之轻重视宜乐不知何如其应凖轻赍与否吾何敢预而宜邑大夫与其阖邑士民闻其援例奏改莫不虩然若惊惘然若有失此何以故则以宜邑肇创屯税苗米厪厪九千八百有奇由宋开寳以至我明歴代洊加遂积至四万九千九百三十余石内有没入虚悬之数外有禄米折布之増歔欷极矣而犹恃有轻赍为中流一壶也乃猝有援之告轻者曵乎其后将无益重其困载胥及溺者耶此大夫与士民汲汲然有钦定成规之编也而固以首简命不佞以不佞先世占籍于宜丘陇在焉而宜之轻赍亦乐之一壶也谊在同戚岂其遂无蹇裳而收之之情则又安得以不文辞不佞尝周行湖海目击操转输者出入惊涛未尝不朶颐于折征之便保轻赍者怙安一息抑未尝不齧指于漕储之艰至课其盈缩大较则转漕者不必加瘠而天下谈陆海之饶者多归焉轻赍者不必加腴而仳捐瘠之子抑无岁无地无之是京运安足骇而轻赍安足恡也何也王人操敷土之柄欲敛万民以供军国之需必殚一心以造亿兆之命调停均节使遐迩夷险无有偏重否鬲之患犹虚者注之盈者诎之使之各得其平焉是则壤之政圣人合天下而兼阜之者也然山谷之民不习舟楫瘠土之产不堪厚敛而又重以歴代之加赋递年之派増若今之宜黄者讵能俪陆海之饶共任转输之役其以轻赍为宜之一壶也宜也一壶千金而忽有援之曳之者介于其侧斯宜闻之若惊而谋所以为据也乃圣谟忠宪昭如日星问宜赋轻重者则有国初之典制在有宣庙之明防在有韩御史大夫之奏允成规在又有宜之山川土田在则钦定轻赍当与山川土田共垂万防吾乐亦窃有厚籍而邑大夫与阖邑士民固可恃以无恐也大夫为谁海盐顾公所有其士民则思恩等府同知罗鹗邹子先鸿胪寺署丞刘森锦衣卫指挥谭河图宜章等县知县邹鲁邹守约欧阳旻谭道欧阳梯曽宗洛许堂经歴李誉刘维新儒学教谕黄绣吴士祯典寳王廷峻举人邹啓元邹啓光李希哲监生刘谈欧阳继生员吴伯等乡民邓钟慎等而不佞则乐安董也
　　苏军救民集议序　　　　　　　邹徳泳
　　吾邑漕运为佥造苦久矣顷者刘征君匀屯以给之而苦如故也已而朱令君清费以佐之而苦仍如故也根求其故盖始于报佥者巧为机利播弄出入之手匿其富厚以自为润又复阔其船制恣立名色而奸旗相与为奸波肆网害唯其所报无人非军当事者又以一切行之法尊命贱鱼烂烟灰又加以南左二十二号造船愈多而扳害愈广予与玉槎诸公蒿目疚心计无可如何赖天厌祸适以守冻多船被燬更造相激于是华武公抗疏先发石霞铭韦东起诸公从中叩阍竟得部覆获奉俞防于南左字号允其洒带而华武诸公复条晰官造以闻当事已又頼儆臯公焦心计费立为审籍均班之法以佐之陈令君力为主特不佞同曙东文沙在吾诸公合词请命往复经年上下报可于是船有定制费有定额班有定帮造有定委自兹承造者寛然有余督运者戢然不敢肆而邑民迄可小康感羣公之嘉惠桑梓当世世也事定为刻书诏后诸公谓泳宜一言泳复之曰幸哉时之所与乎今天子以圣明在御鋭意太平防吾邑羣贤当路竞効昌言而当事诸公并一时贤者留心民瘼故事竟成耳不然蚍蜉撼鼎虽不佞千百辈奚益而赑屭戴重岂能望有弛担之期哉幸甚幸甚虽然当其法之初变也虑周而计审事未有不善者也而循习以往渐有陵迟夫木有蠧而堤有蚁也独一物然乎哉察其倪而涂守之则不无望于后之君子
　　重修瑞州府志序　　　　　　　陶履中
　　闻之语曰史之难无出于志岂不谓史可严删述以尊其体而志则舆议必稽纎琐必载也夫徇议则近滥志琐则近俚脱信意抒辞则又似文非志所称难也不其然乎天下郡邑初各有志而后来之修辑者类相与诿而不任岂得传舍其官总总未及亦正虑前数者之难恐髙识之士议其后耳即如筠志国朝建郡二百六十余年内惟正徳时前守任丘邝公璠一修纂之前此后此皆寥寥也如谓邝公独暇及此则时方有巨寇之警守御未完疮痍未起而公偏有意乎文献之征微邝公则后之官筠者虽欲以政学得乎顷以予之寡昧承乏是邦甫至即访诸故实及郡事因革之宜贸贸莫得其要掾史以旧志进则刻久漶漫半不可读徐绎而读之稍得梗槪乃距邝公又百有十五年矣予因重识公功而益叹载乗之难防代狩石仓曹公按部歴筠首谓筠虽瘠壤实仕国也昔贤如苏次公杨文节文信公皆歴官其地应史君钟南平岳武穆皆保障其民灵杰之规必有足述者亟索郡志观之讶为太简且旷岁久矣予对谓邝志修于华林兵火之余旣又闻江藩隂蓄异谋瑞有宻迩隄防之虑倥中摭拾得此业为不易公曰信哉正徳之季距嘉靖初为年防何使邝君得际熙隆之时肆志讨论必可厌观但今又逾百载矣宁必借才前人耶予固谢不敏谓百年内能吏多矣率未及此具有深心走何能为役公曰虽然不闻子厚氏之论史乎今人让之后人后人又让后人是终无作者也慎母辞予虽唯唯实弗敢任又徧请质于当道当道皆嘉勉如曹公言予再商之僚友诸公又皆赞决如当道言始敢按旧志询其同异并访近事于筠人士因就正于乡先生陈公胡公邹公熊公刘公王公吴公请教言焉属草未半欣闻今上龙飞五位文命诞敷制作更始于是别驾杨公司李徐公语予曰曩谓邝公纂修郡乗恨不及嘉靖之隆今主上同符肃皇而公于此继邝公之志非文明时应有之举乎予谢曰我辈愦愦不及前人故造物假之遭逄以盖其短抑惟借手诸君徼灵筠社聊备识小之一班耳于时携草入觐还筠乃卒业焉总因旧志而类次之即有所防窜亦不过详其所畧畧其所繁无敢臆为去取一皆本邝公之防而例推之者也正徳后事则又推义例而广之以便览观旧板旣防因续为合刻以复曹公所命至其合彀与否固不自知且筠地从来多博奥之英如髙安刘壮舆氏稽古多闻与苏黄相上下尝取欧阳五代史摘其挂漏作纠缪论以示两苏两苏不能屈乃知述作之难即庐陵不能无讹况以今之谫谫者而欲操笔壮舆之乡也不自笑望洋河伯哉虽然失今不志即壮舆复起将无所据其谬而纠之则又守土者责也用是勉次简编以俟后之宗匠
　　补修袁州府志序　　　　　　　钟　炌
　　吾袁郡志入本朝凡三修嘉靖甲戍严惟中先生考策于秘府博采旁搜创为义例金陵顾东桥公所称并美都元敬黄山图经李懋卿东莞志邵国贤许州志者也万厯庚申莆阳黄公守郡聘袁朱诸公续修于前志稍有删润义例未改也抵今已三十年崇祯癸未弗毖于寇并旧志多残缺焉东粤廖公以星都司李来视郡事愓然惧文献之不征也属多事困敝之后兵戈纷沓虽日不暇给而神有余闲已觉政行民孚制定务省急取庚申旧志补缀缺漏其续而编者以次卒业辱顾不佞炌曰往迹臧否名懿仪式志实有裨益于治袁东南望郡声光赫奕视昔有加志未可缺也公为序而补梓之炌固谢不敏属命益坚敬言曰昔者圣人之为文也于史焉急曰知我罪我其唯春秋其说礼也又谓杞宋之不征也夫国非文不兴郡邑固国也经之天文纪之地理总之官政考之人物以至赋役典礼风俗灾祥各附于其域一惟文是传弗文即传弗信是故志备三征而道是贯聨今昔综名实凡为郡之政正疆导俗守封祀神理民率下章宪兴教无不备具学而文则修辞立诚文而志则金石坚而四时信也袁当国初率先服事不烦征防民习慤朴赋税误报故三百年来供赋唯辛苦幸不见兵革乃一纷于丁丑再躏于癸未袁民乐胥不仍其初矣楚疆蜀界滇甸黔服趋便为衢穷黎肩脊瘏痡污莱溢目庐垣半毁戎幕新张锄戈犁防卫防相半士废诗书家空杼轴困棘我袁未可以昔之政为政也公之至也咨老吏稽考掌故观于山川而险易可具修量于户口而赋役可均平谂其风俗而人不爱其情得其美刺而狱讼省息先其大而兴除皆利也以是举政实有其道爰取而文之含英咀华扩蕴挥聚一补志而用意勤劬占公逺大之至达之天下可也而况于郡乎传曰国史明得失之故斯其有之易曰以言有物而行有恒然岂独见公有恒之言哉于戯可以永世矣
　　芝郡文献录序　　　　　　　　史　简
　　夫百里一贤千里一圣羣宗其至以为归也今人与居古人与稽我取其型以成式也生长父母之邦举前贤之姓字无闻则视聴塞矣身被先王教泽之隆举乡先生之行谊文章不能别黑白而定一尊则是非淆矣予自垂髫受先君子提命尝闻某邑有某先贤有某先贤遗书辄心识其姓氏不敢忘今溯前代文献存者半亡者半若建文时之胡公闰正统时之孙公原贞成化时之孙公需治时之戴公正徳时之余公廷瓒苏公章嘉靖时之卢公琼舒公春芳万厯时之刘公应麒陈公文衡陈公嘉训陈公大绶天啓时之黄公龙光皆国之桢干邦之典型也今欲摭拾其遗文防为空谷之足音矣唯幸为胡公传者有英风纪异一编此则不必其言之传而传之者已有其人若夫言与人之必可传传而必可法者若敬斋胡公古城张公讱斋余公先人惺堂公其学行则濓洛关闽之遗也若念斋程公青峯汪公星桥金公其文辞则庐陵旴江之气也资啓沃勤献替则桂太傅祝黄门是采此又政治得失之鉴而董江都刘更生之筹画也思数君子者生当其时幸而躬逢其盛为宰相为卿贰为藩臬为台谏为良牧守则各致君泽民为岩穴老则亦明体适用皆不负所学以章国家文明之治即不幸而身履其变为志士为仁人则独舍生取义奋不顾家以续纲常人纪之统是其文章足以华国道徳足以物躬至性足以质天地格鬼神声施至今何赫奕也予尝欲彷宋景濂先生评浦阳人物着饶郡名贤记有志未逮今幸先后罗致诸先生集于家推当时休养之隆念师友渐摩之力卜山川秘惜之珍与鬼神呵防之灵虽经乱离顚沛不致磨灭澌尽犹得裒集而叙次之用示后人自时厥后悉其姓氏察其言行知诸先生之遗泽在一时而流风在百世者悉于是焉征之征之而足尚借此留有美则传之盛而闻见无违征之犹或不足亦借此辟无善而称之诬而疑殆期阙则斯编也匪但不没夫昔人或亦小补于后人矣编成劬见江公梧叟叶公两家子弟各以存槀见示呜呼小子于二公尤亲承顔色者也彼都裘带之容仪时厪寤寐负劒辟咡之诚恳奚啻再三今犹昔也顾谁为询黄髪者乎谁为系硕果者乎讽诵遗篇盖不胜穆然兴感矣亟为诠次附于编内始志予平生所见知者又如此共计文若干卷谨题曰芝郡文献着实云尔
　　嫠女订镌父集后序　　　　　　刘　淑
　　徃者逆珰嘘波穷海滔荡先君以一身障苴其间有如麟豺同谿势不相容非先君杀珰则为珰齧所必然耳而祸机之发乃在文字嗟乎悲哉请劒楮上系笏毫端事虽未成谅亦为忠臣义士感慨而欲读其遗文者也忆不肖藐藐七龄从母氏与难京师分期一死相随地下竟以遗命不果先皇帝慜念孤忠许榇南还于时母女栖栖万里招魂仅有遗槀一车盖先人生平廓落髙寄坎遐托君国之所览涕忠愤之所絓结尽慿式于兹也昔先兄谢防北上尝摘奏疏策议若干卷将先付梓人以传舟泊太湖乃为冯夷所夺未防先兄蚤世家难纷披老母简寻余帙付不肖携归王门计论序传志不下千纸而诗歌铭赞过之亡壻清夜扪香校理稍稍成绪昊天不育闵凶奄降一业未就而壻竟溘然矣嗟乎悲哉尚何言欤壬午之岁别业告灾劫焰所搜倍于沈汩岂先君琬璐英华固不独受妒于人世耶何祝融冯夷亦辗转摧落也近复括之败箧尘案广求亲友所藏千伯什一仅乃得之且歩渉天王残舛实甚殆不可成纪而犹勉付剞劂者诚弗忍以片简只语同尽于寒浪冷灰而若存若瞀之间尚足以栖先人浩浩之魄耳缟帏无外事不知所以丕扬前烈惟冀儿侄稍长或得借当代奇儒侠彦流连慿吊缀以片玉则千古之下先君以文字死也终当以文字生乎不肖女淑谨书











　　江西通志卷一百三十八
&lt;史部,地理类,都会郡县之属,江西通志&gt;
　　钦定四库全书
　　江西通志卷一百三十九
　　艺文【序四】
　　国朝
　　豫章二祀纪序　　　　　　　　陈绪
　　南州胜迹在城中者一为东湖之髙士祠一为章江门之夕佳楼髙士祠人知为徐孺子苹藻之区而已至夕佳楼则已非复曩昔故名盖两者仅存其迹亦已久矣广陵李公理豫章过夕佳楼喟然叹曰兹岂非元忠臣偰公列箎之第宅乎自嘉靖来易偰家为夕佳忠烈姓字不复流播梓里可胜叹哉于是制偰公木主祀之楼下已阅饶州志得汉张子逺遐从孺子论易事则又喟然曰此君湮灭不传亦偰公之俦也祀孺子不祀张君恶其不备则又増木主于髙士祠岁祀如例卓然与河山不朽矣而以绪生长兹土命为之序绪尝读陈公文烛夕佳楼记备述陈仲举王子安诸君絶不一及偰公岂以博雅如陈亦遂不知兹楼为胜国之遗邪若徐孺子出处大节得于易之进退消息为深千余年间惟曽子固知之然子固亦不知孺子之传在于子逺也嗟乎以偰公之忠烈何有于后世之名而张君屡谢辟举潜心庖画周文亦岂有意于古今之声誉者然而彰羙示劝贤士大夫之责也公斯举不独以昭前徽夫亦因之以励继起其所系讵不重哉
　　清赋大纲序　　　　　　　　　徐世溥
　　高邮王公修之理饶之明年清厥属之赋焉拯民困襄国计训官治也其明年春清赋大纲书成世溥受而读之肃容叹曰幸哉饶七邑之民苏矣抑是宜献诸朝颁之天下俾守令人人以为师则岂惟饶实嘉赖之昔先王之取民也定之以经班之以式昭之以令稽之以节综之以目防之以成是以上下宣通洽和官无滞乏亦无溢征民无逋赋亦无倍输虽有不得已之役然国用恒给而怨讟不生也今也上所令民弗知邑有正则胥吏隐其籍髙下在手有司者听之耳夫寇起于民贫贫繇赋重赋重繇数加加赋繇于所征不给所用数加繇于所入不及所征所入不及所征繇于赋不清国加一民输十胥吏攫其九归羡乎官以上计则乃仍得半故赋益矣国诎犹昔也上焉者弗知惟曰官不职耳民不好义耳有司爰多殿而少最属有警至増饷之令复下胥吏则又隂益其数百姓不知乃曰是再困我也是君民与官交病上下鬲而利孔中赢也故为今之计莫若清赋而已明其正则胥吏乃不得巧称掊克明所加之固匪多也民乃益乐输是则不必蠲赈而颂声已敷有司由兹以及于寛政者不亦多乎知详之为要政之寳也五则立十害除三善备其用心勤其为功大矣仲尼仁管仲而梦周公牧民版法齐以勃兴周官三百六十纎悉毕具故能载周以至数百年公殆其徒与盖禹平水土则三壤以成赋是清赋之始也诗曰惠此中国以绥四方四方有贤宰信能则效之行是五者则公之明徳乃益逺矣
　　山川语序
　　史称隂阳之术使人拘而多畏以余观之殆莫甚于形家言矣佩盘囊袖磁石挹水睨鍼凡言能为人葬其亲者皆使人之亲不得葬者也昧者贪不可知之福葸者惧不必然之祸独子怯于身孤多男复忌偏盛虽有仁孝聪明之子又或以其身未行道而特见不足以取信议不足以破私诚心怛不足以销忌此贤公卿所以或数十年不就窀穸而仁人孝子所为中夜饮泣伤心也呜呼始为是説者何与盖古者天子七月而葬诸侯五月大夫三月士逾月未有经年者若是其速也则其葬故之阙者盖有之矣春秋有不书之葬古不修墓以戒阙也是故子思曰丧三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔焉耳矣嗟乎古之人诚虑夫人子有不诚且信者也于是乎欣之以福怵之以祸使之无敢茍于附棺归土之际以安厥亲孰知趋避之説出而仁孝之念移世衰道微向之所为假趋避以牖诚信者乃适足以诲争而致怠高明之家亲戚朋友各引其类众言淆乱人怀一心亲未卜壤兄弟已为路人矣岂不痛哉欲究其莫若使人子皆通形家言而勿惑于葬师拘牵穿凿之説欲使人子身通形家莫若去其繁迂之言而示以简易方回经曰山川而能语葬师食无所夫山川曷尝不能语哉高卑语我形缓急语我气曲直语我情聚散语我势故其圆象紫微方象天市缀次象诸辰行列象营衞近取诸身逺取诸物细而草木大及朝市万状羣分五行应类合之以生克验之以向背吉凶可知刚柔有制矣繇葬师观之则山川终古不言繇知者观之山川曷尝不语哉瑞昌曹洞山参军少以才名冠江楚晚感东陲之乱弃儒冠从戎大言岳岳不能与时俯仰平东侯印十年不克佩天也然所著书已数十万言尤精地理壬申防南告警抚军兴化解公方伯乌程潘公延督水师欲练一军军上游以备不虞因出示别后所着属余序其山川语奇而简简而易为人子者家有是书厥亲葬有所矣方回舜七友之一也舜微时与游歴山雷泽之间夫古之言卜者始于庖羲医始于神农黄帝岐伯隂阳始于容成大挠是皆神圣开天邈不可几之人而今之行是数道者乃皆中人以下吾侪所得厮养蓄之其不足倚仗无论且如周室卜居公刘公旦最着也二圣人三单九伐古今之兵法莫加焉于戏非足迹遍天下资兼文武者犹未可以语山川哉
　　重修雩都县志序　　　　　　　李元鼎
　　余昔与长山李五宫保同官司马每公暇辄集两家子弟聚晤一堂文酒之余相与共商天下国家之故因言禹贡职方氏纪载九州甚悉周以大司徒掌天下舆图而职方则隶司马盖计国富莫如数马以对而筦枢者辄相需为用此版籍舆图之所从归以重强国之本焉诸弟子从旁志之今在公明府懽然觉有当于中者盖宫保之犹子也嗣余解组归田在公谒选得余乡防之雩都令雩都岩邑也君受事以来凡所为洁以持已严以御下衣食以厚民之生教化以淑民之德平讼狱均赋敛虑无不当上下之意而其最著者则邑有大盗啸聚山泽为数邑害君始之羁縻既即荡不难躬亲矢石与武臣共底厥绩都御史奇其才屡首荐牍而雩都于是称乐国矣辛丑秋余偶有先民之怀扁舟而上至其邑访罗文恭先生罗田岩遗迹得与君握手道故邑孝亷易子去浮梅子子鹤杖屦相从望古遥瞩见其山高而水深汉将军之故垒已杳不可寻而先贤往哲之流风佚事间有存于寒岩古洞间急取其旧志读之而阙略不可考者固已多矣以语君曰此固茂宰事也君唯唯曰志之不修七十余年其可考者昔人已详之所当续者则由万歴甲午以至今日后人之事也敢忽诸阅数月而志成寄以示余披览数过举凡山川之胜槩前贤之芳规户口之登耗与士风之端衺民习之獧朴犂然具备今而后益知我在公之善为政也夫古称善为政者不过调剂于轻重缓急而先后布之君为政五年矣一切兴除为邑之所急而难缓者已不遗余力至于文献则似缓而实急者亦披讨故实斟酌今古而成不刋之典甚矣在公之善为政也从此备职方之纪载使后之人按籍而求得以图维而安阜之为斯邑永赖而向之余与宫保所偶及之者坐而言起而见诸行事君他日勲名著作可于是书推之矣余乐得而序之若修志在事例得并书者余不复赘
　　吉州行盐详槀序
　　古君子之仕于人国必取一二事之最大而最要者先图之可以利赖通国而及于千百世故足述也若予吉州年来改食淮盐之举至大且要乃以一令倡之而众邑受其成一时为之而千百世食其德惟我庐陵于侯实式凭焉先是议之初起也予不佞深念粤引为桑梓厉力恳诸台使慨然交章为民请命未几元固邓君以丰阳令擢大行洞悉其事彚而成书播闻长安螺浮张给谏取而入告夫岂为予吉哉凡以为国事民生起见耳乃初格于部覆之持重再格于南贑之参差后复格于东粤之异同及舍南贑而专言吉也展转调画始克有济迄今邀允厥议而淮盐行矣商纳课而民食盐有司无越境之考成百姓无隔省之赔累举从前积困而一苏之曲突徙薪非于侯之剀切敷陈至再至三何以得此予尝叹为吏之道不过征发期防钱狱讼诸务其上焉者于此数端恢乎游刃恬熙焉而邑已治它可勿问也不然则丛脞支吾救过不暇攒眉棘手动归咎于邑之难治抑何不取于侯之事而类观之耶夫天下事必具先机之识济以不世出之才而又不以劳怨利害迫于中乃可以集事而为后世所永赖即以之宰天下宁有异乎虽然侯盖有本焉往侯莅予乡时老友王敬哉宗季雍来黻庵三宗伯以书贻予曰慧男为司直先生令嗣于予三人亲谊最笃其意殆以庐陵不易治恐侯未必臻厥成者予惟司直先生才名震世虽未交其人而读其书私心向往幸得嗣君而庇厥宇自始仕以至今日五年于兹矣严一介而周四应上信下孚当此烦剧雕瘵之区而能出以整暇文章声气通于遐迩所谓以经术饰吏治知其渊源逺矣夫举其大而细者立就图其要而纷者自集侯之善独盐政也乎哉
　　澹台祠纪畧序　　　　　　　　蔡士英
　　在国朝事事摹古而于明制犹所率由以为法不可变道愈不可变也王道之极大莫如教养人材而学校以进身反成谋利之地书院以穷理犹近为己之门有志者宜何图焉是故余于江西务尽复诸书院如鹿洞鵞湖白鹭次第修举最后乃及澹台祠也成而北上矣然时迫不遑规模才具一立之师脂车遂迈则余怦乎惧其不卒祠故有田若干是乡先生所醵置以供防者事在初盛将逮百年郓讙龟隂之不反齐鲁俱讥余言之诚无过既得读纪畧书知有拊辄应亦终无以余言为过者而余别置田百亩并在版册后来者踵事増华特书未尽则幸哉澹台祠之不沦于邮亭侩肆马皁兵行而卒得为书院矣虽然书院犹学也而人故小之岂惟小之将伪之也书院之田亦犹学田也而人故公之岂惟公之将并之也前乎此者十年之事大非余所敢知矣礼不云乎君子于是语于是道古十年亦可为古而余则必求其古之古余所立师亦犹知古之古者其继自今日尚无以因陋为仍旧而安变法之始乎盖徃代之休明灿然可覩
　　本朝之善法莫之或先也
　　重刻贑州府志序　　　　　　　汤　斌
　　余以己亥参藩岭北下车之始郡守以职事相见即以志书为问盖以为政必先察其风謡相其土宜经理其山川考正其贡赋然后因地成化随俗致理至要也而郡守对以兵火之后版籍灰烬无复存者余怅然久之阅数日司李周子计百购得旧本见示余受而读之义例谨严事辞详该犹称善志惜止于明熹宗朝庄烈以来阙然未载乃下檄所部网罗佚事捜辑艺文将征聘耆儒开局纂修适余以病请告未暇竣事念典副本恐久而散失于是谋之计百蠲俸付梓以永其传至于广采旁罗以成全书则俟之后人焉谨按贑之为郡处江右上游地大山深疆隅绣错握闽楚之枢纽扼百粤之咽喉汉唐以前率以荒服视之至宋濓溪先生通判州事其时赵清献公为守而程大中先生令兴国大中识濓溪于南安明道伊川受学焉伊洛文献之传渊源实肇于此文信国守郡建大义兴勤王之师故至今豫章理学节义为海内师表而贑郡尤着云然山僻俗悍界四省之交是以奸宄不测之徒时时乗间窃发叠嶂连岭处地既高俯视各郡势犹建瓴非得博大通方威信重臣镇抚其地则四省往往多事故前代特命宪臣驻节于郡王文成公授提督专征伐刬平山寇厥勲烂焉及宸濠逆命天下震动公率二三郡守统兵数千旬日之间擒俘宸濠举豫章数千里地归之朝廷岂非重地得人之明验与而文成公学本周程在贑日与南野东廓洛村善山诸君子讲明良知之学天下学者以防南为归南野泰和人东廓安福人洛村善山皆郡之雩都人可谓盛矣噫防南之盛衰既闗数省之安危而圣学之修明每肇端于兹地则其山川必磅礴郁积潆洄蜿蜒故能固东南之灵气蓄造物之秘藏而非他郡所可颉颃也余既考阅旧志得其形胜扼塞之要间尝登城四眺见崆峒天竺万峰回合贡水章江防流奔湍北顾十八滩巨石侧立如犬牙森森想见清献疏凿之迹未尝不俯仰忾叹云时率官师谒濓溪二程子讲堂修其俎豆信国文成二祠乱后或敝坏或焚燬余既祀于濓溪书院与诸生执经揖让于前念典型之尚存思音徽之如在盖不禁为低徊留连也独是山川如故风俗渐漓户口消耗赋役繁难且伏戎未靖邻氛时警选举应南宫试者十二邑仅数人耳呜呼何今昔之不同如此是非任旬宣牧守者之责与今大中丞苏公文经武纬勦寇兴学盛德着于遐迩四方立覩廓清正所谓博大通方威信重臣也余以庸菲不克承事下风共勷盛事实深自愧后之君子抚览兹编尚其加意振兴绥辑残黎再见清献之休烈而与贤士大夫讲明性道寻坠绪于微茫以上追濓溪阳明之风知必有洛村善山其人出而应之者矣
　　重修余干县志序　　　　　　　史大成
　　余游匡庐道经干越登其治之冠山上有东山书院乃宋赵忠定公汝愚其弟汝靓及其子崇宪所建延朱夫子讲学处也有云风堂故址则朱夫子以哭忠定至此注离骚经处也今书院中奉朱夫子忠定兄弟主而曹无妄柴强恕饶双峰胡敬斋张古城诸先儒以次列焉呜呼干越固理学之薮也哉余拜已向令江子度逺假志以考诸先儒之里居坟墓且必有生平言行为志所独著者江子曰嘻兵火仍载籍毁毁不惟志志不惟余某下车辄伤之广捜博访力图修复残编断简颇得之瓿壁间其缺失者如山川有名可问也赋役有册可稽也人物文章或载在国史或着于家乗可采也幸其乡叶寳持先生同志相与校订草创渐成愿就正焉余叹曰江子为政知务哉郡县有志非仅以备典故也观户口有増减足以审寛猛之宜观税课有损益足以权缓急之道观河渠之利害则当通当塞足以补天道之雨旸观学校之废兴则或盛或衰足以征人才之消长观令斯邑者孰亷介孰勤敏而知循吏之所由古志之设也夫岂细故大凡作吏者簿书期防日不暇给间有久于其邦而不识名山大川何状名宦乡贤何人者志虽具存弗观也况议修乎亦未明是书之闗乎政矣江子为政知务哉江子曰耳目易穷惧弗周也传闻易乱愳弗确也弗周弗确何以垂后余曰否否天下事惟草创难耳有创之于前则必有踵之于后即如朱夫子讲学以明斯道而干越君子当时而游其门者遂有无妄异代而绍其传者且有敬斋诸儒攷其著述皆朱夫子意也子之修是志也何惧江子又曰学博唐钟星曽葺若干卷虽未成书心亦勤矣善不可掩宜并书之
　　贵溪县志序　　　　　　　　　郑日奎
　　攷之周官小史外史掌邦国四方之志此即后代郡邑志之所由昉也贵溪之改镇为县也在唐永泰初前此分他郡转徙不常事迹殆无可考然自置县以逮今兹垂及千年其间志之修也不知凡几乃余观旧志而叅之唐暨五代宋元正史与有明诸纪录及御览广记玉海诸稗官未尝不叹其记载之多疎也间为攟摭遗事可得百数十条如落星之石潜龙之浦当补志山川王德之平王宗石萧振之办军饟而辞俘馘赏也当补志名宦耿寿之之奕世忠义许懋礼之让封庶兄周金赵念八之保孤当补志人物马政之更张漕运屯丁之利害损益当补志赋役柳宗元赠武陵之诗宋昭序亦山之集当补志艺文孙夫人之行化张玉兰之产经潘守元之剪红英当补志仙释郑天民张嗣德吴霞所之工绘事当补志方技谢枋得之母桂氏当补志列女太清氅二仪刀明堂郁鬯当补志物产凡此之类正难枚举而皆散佚不录何也吾邑名儒才士蝉聨鹊起代不乏人著述如林言满天下乃竟鲜及此者无惑乎宋家坤翁之序昭武志以为乐子正记寰宇晏元献着典要亦既举天下郡国之纲而反不用情州闾发挥宗国之盛为可怪也然则前闻之散佚固非官府抑亦卿士大夫之责矣今
　　天子混一车书东西南咸尊王路唐虞三代蔑以加兹既俞阁臣请章下所司征集四方图籍上之史舘将勒成一书以纪其盛台檄下日正我邑侯用章毕公莅政朞月报可之辰也公起簪缨世家文章经术渊源冇自才名久空冀北识者方以舘阁期之乃借牛刀就小试固宜恢恢乎游刃有余今观公修志之役而益信公之治行之速诚不待三载考绩时也何也志固史之类也
　　而修史之难无出于志昔江文通尝言之矣故志分野占候天道也志疆域形胜城郭社稷建置沿革地利也志官师学校选举赋役人物风俗食货人事也上之军国之典制下之闾阎之琐屑莫不毕具所以考古今盛衰之变而裁成辅相之道出焉顾不重与自公承檄即开局分曹征文考献发凡起例按部选词防不集之以众思而裁之于独断时未数句遂焕然得成书焉虽分任其事者未能大副公意而公于鸣琴之暇尤手自校定慎以出之一事必覈其始终一言必稽其当否于是志也不綦勤乎故吾于其经营之敏也可以见才于其裁断之精也可以见识至若寓教戒于扶奨之中寄忠爱于序论之内其备而无失者既有以仰副观风问俗之怀其阙而有待者又足开来哲踵事増华之美此其用心为何如者乎以史才之难而公优为之若此又何有于百里之盘根错节即政事文学雅有兼长推斯志也以之宰天下可也比者余方以使事留滞楚蜀间未获一效笔墨之役今乃得乐观厥成且以觇石渠天禄之望必有所属先生将自此升矣虽然昭垂典训以与为风厉者官师之责也网罗旧文以与为绍述者贤哲之事也邑之士大夫观斯志也可以兴矣
　　兴安县志序
　　信属邑凡七而兴之建也在明嘉靖中独为最后邑旧有志然记载草草或失之芜或失之畧繁简失指无当大观近值鼎革经兵火之焚荡歴风雨虫鼠之侵蚀版册遂无完幅百余年间事迹荒畧几同于三古而莫之可考矣邑侯百一刘公以燕山豪隽夙负才名来宰是邑起我苍赤于兵残赋剧之余以长养之教训之故下车未几而风清惠浃士恬民熙语所谓朞月而可亶其然乎侯复悯邑乗之残缺思以纂修为己任而征志之檄适至于是乎经营伊始焉载籍可稽也则征之文故老犹存也则考之献更取旧志之繁者删之阙者补之虑其赝也则虚审实以要于当虑其偏也则据事取义以归于公曾未逾月而书遂告成于是乎星野之占风雨露雷之变山川云物城郭宫室之胜官师兵衞礼乐赋役之司人文之盛衰风俗之升降以及词章之藻丽草木虫鱼之情状与夫仙释神鬼灵奇怪幻一切可喜可愕之事莫不部分条注纲举目张一邑之观粲然大备猗与休哉然余尝闻之矣政泽一世教泽百年则侯之于是役也岂仅以备典故已乎夫邑之有志犹国之有史鉴已往垂将来盖劝戒之理存而裁成辅相之道亦由之以出是治典教典合为一书殆不特为一方一时计而直为天下后世计也既详而可考亦信而有征于以上志昭代一道同风之盛而下开来哲因地制宜之休非甚盛举哉志之成也家仲秀子襄助之力居多然非侯之虚怀集思不及此因并及之是为序
　　送蔡立先还九江序　　　　　　计　东
　　始余与九江蔡子立先遇于京师未相知也与居久之蔡子为余言昔曽乔寓宁都与易堂诸君子友善尝游翠微山宿堂中听魏叔子兄弟暨谢程山彭躬庵林确斋丘邦士曽青藜辈所论説经书文章及宾客饮食起居酬酢俱有法度余听之欣然忘倦乃与蔡子交且谓久不见叔子见叔子友如见叔子焉时京师某倡为攻诋阳明氏之説附之者并攻象山耳食者靡然从之独余与蔡子屹然不动余尚为愤激击排之论蔡子与客语不合则拂衣竟起或黙然不一应或间出一二语必直指心体不为繁言余于是心服蔡子之学能不茍为同可谓豪杰士矣我闻蔡子家距白鹿洞仅七十里距鵞湖不三百里生长其乡习闻其父兄长老之绪论蔡子所得必有不同于耳食者余尝论自宋伊洛诸先生以正学倡率天下至淳熙间朱吕之教遍于江浙而象山为吕成公所得士独能自信其学奋然与朱夫子中分学人使晓然于易简之法而江西之学遂孤行于天下即其徒不能无流弊而朱子因其説之不相合益深思致力务求得其至是以立教万世而小学近思录太极通书西铭之解义益出则象山诚朱子功臣而江西为伊洛之砥柱矣近代嘉隆之际阳明修复象山之教其讲学书院及罗邹聂欧阳氏辈徧于江西矣奋然起而攻阳明之徒者罗整庵始之王塘南继之我乡高顾诸先生皆闻塘南洪水猛兽之论而兴起者而整庵塘南则又江西人也江西之学其必求自得而不茍为同类如此今天下又当靡然攻象山时矣独立不惧卓尔不羣若蔡子者我复得而见之未尝不叹江西之多豪杰而斯道之不可以耳食求也始余与叔子遇于江都纵论诗歌古文辞及读叔子所着左传经世书临别余慷慨语叔子曰凡我两人所辨难往复相得极欢者皆小人的然日亡之道也我学有先立乎其大者子为象山乡人宁无益我魏子黙然今蔡子归叔子闻自吴亦归若相见幸为东言无忘江东相别时语且愿易堂诸君子共勉之行矣蔡子无怠
　　续修袁州府志序　　　　　　　吴南岱
　　辛卯春王余备员西曹奉诏江右得网罗十三郡典故爰从敝庵王君署所读袁郡志至田赋之误六亩一钟倍于他郡未尝不三太息也壬辰奉使巴蜀试士于赤白羽中八阅月而报命出守袁州防
　　皇上允当事汰浮之请命考成宪而袁郡七经兵燹成宪荡如已而当事据志入告得允所奏俾三百年来疮痍苏诸一旦然则志之为功于史而袁志之为功于治也殆千万防而不可泯矣苐后之视今犹今之视昔令失此不修而文献不足蔑由取信来兹是谁之过欤余不敏承乏岩疆抱惭固陋何敢僭膺兹役顾窃惟袁志自庚申修辑以来凡三十余年问民风土俗沿革者几何事乎问学校选举兴行者几何典乎问忠孝节义与夫名山石室之藏几何表章而捜缉也爰谋之同寅廷玉戈公青岩钟公延乡先生退庵陈公辈显微阐幽谨严笔削首之以舆图次之以赋税户口次之以创建储备次之以名宦人物轶文艺志凡若干卷三月而告厥成
　　因叹郡志之为功于史而袁志之为功于治匪浅鲜也既又思之功吾欲其成也过吾欲其匡也而或紊或昧或曲或防有一于此无以垂逺谓非始事之咎欤苐有退庵诸先生在则吾知免矣庶几与前志后先焜燿以成昭代之外史也哉前乎此者莆阳黄公修于万厯之庚申而宪副景源袁公为之董狐今其令嗣袁子继梓校讐得失无愧先业尤一时共事之雅也例得并书以纪盛典云
　　重濬瀼溪旧河序　　　　　　　江　臯
　　士君子官其地凡地之山川形势城郭陂隍有利于民有禆于土者必经营相度之以尽其善然在今日为此则又难矣四方兵戈初靖民力困敝郡县举一事非绌于时势则挠于众力纷于上议往往因循瞻顾坐视其頽败而莫为之区画此非有司之责哉瀼固瘠邑也民困尤甚余受事以来辨其疆域度其地势有宜兴革修举者时黙筹于不敢咨于众白于上非因循瞻顾盖重其意以有待焉岁壬子冬邑乡先生率其诸生耆老请曰侯治瀼三年与民休息不欲兴作扰民意诚善然邑之大事有二除议迁学外则修河为急盖瀼治西北带山大河绕其东水发源洪下诸山奔流数百里与浔瀼相接先是河之故道自北而西又折而东注环城周匝清流映带帆樯云集居民赖之且表形胜焉次山诗云扁舟到门或此意也明万厯己卯间有议以齧城为患者决新河以杀其势岁久水势奔溃不可遏旧河淤塞迷其故道因之地改其形民失其利日就雕敝风俗不张职此之故余咨其议复为之经营相度盖与余之黙筹于中者若有合焉是役也可谓众力不挠上议不纷矣爰择诸生耆老好义急公数人董其事即日誓于河神精白乃心议疏议筑各殚其力或谓时绌举赢艰于竣事然不取给闾阎不动支公帑予捐俸以倡邑之人共相乐输趋事赴公争先鼓舞则予向之郑重以待者非此时也哉昔召信臣守南阳日巡视郡中泉源为民开水利郡以殷富生齿日烦余媿非其人亦将借乡先生与诸生耆老之力以观厥成焉
　　希贤书院录序　　　　　　　　查培继
　　书院之成循众志也成而祀十四先生使仕者学者有所取则则教之意寓焉不仅为畏垒之祝桐乡之祀也余与惕庵汤先生记而劖诸石又上其事于两台咸获报可崇道右文嘉惠一方之士德意良厚而藩伯及学使者又皆乐于鼓舞迄用有成信乎事有开而必先成之于下而作之必自上也地在使院之侧每当政闲吏散则与负笈生徒质疑问难亦足开拓心胷顾以薄力经营仅同埽除布席而未啓綘帷孰为拥篲虽升缁馆谁与受餐耿耿未忘鲜终是惧既而思之乐育自有公怀同心不无将伯古云斯文未坠必有英絶领袖之者则表章前贤兴起后学卓然自任吾道干城固有待矣余也三径未荒杞菊堪把而并州旧梦将在此管弦俎豆间庻几人文蒸蒸其日上乎故于其行也诠次所由于左
　　江西通志序　　　　　　　　　白　潢
　　国家声教覃敷靡逺弗届辟版图未辟之国臣史册未臣之邦幅员广袤逾二万里江西于其间不及什之一耳然其山川则有匡庐玉笥龙虎武功章贡修旴扬澜左蠡之高且深物产则有豫章之材银朱之稻信州之楮双井之茶西山之葛金谿之苎饶州之陶其于人也理学则肇自金谿都昌下迨崇仁余干吉水文章则庐陵临川南丰开其源吴虞揭范承其流下至制举之家亦必推章陈罗艾相业则有周必大陈康伯杨士奇刘一燝诸人忠义则有文天祥谢枋得及靖难练子宁周是修辈高尚则有徐穉陶潜雷次宗苏云卿其人仕宦则有若韦丹狄仁杰韩愈范仲淹王守仁至于南安南康则周程朱子过化之地也盖上下数千年延沿十七代莫不前辉而后映名至而实归呜呼盛矣顾自胜国以还纪乗之书率就湮没传者惟林廷防通志王宗沐大志郭子章豫章书而已
　　本朝康熙癸丑曾奉修志之檄继值逆藩变乱遂尔中辍我
　　皇上削平丑孽耆定功成疆圉清晏癸亥三月复命直省各进通志于时前抚臣安世鼎开局编校刋刻进呈尔来垂四十年矣潢以匪材谬膺
　　简命来抚是邦政事之暇披阅前志似有不惬于怀者乃荟萃十三郡七十余州县之新旧志及先贤子孙所藏家乗与二三友人再加编纂窃尝反覆寻绎而叹兹役之匪易易也大抵居今者病在畧古失实者病在采名辞夸者病在烦芜腹俭者病在疎漏援证者病在傅防请托者病在狥情一人也或两地并收于是有重复之病一事也或两家互异于是有舛譌之病兹欲详于古矣而后之所疑或前之所缺则征信难欲考其实矣而此之所非或彼之所是则折难欲节其烦芜矣而载籍所存篇连牍累则持择难欲补其疎漏矣而耳目所接寡见尠闻则博稽难欲去傅防拒请托矣而一手之所障不敌众口之喧沓以范成大为吴郡志犹不免流俗之揜阨则絶情尤难若夫删削重复駮正舛譌则在乎加之意而已不敢以易心出之虑其忽畧于俄顷也不敢以我见持之虑其矫拂乎公论也虽如是其敢自信为传书乎夫西江固向所称文献名区也七十年间两经兵燹世家藏书仅存什一于千百文不足征也老成耆旧雕落已尽前闻轶事无从博谘而逺访献不足征也要惟是区区无私无欺一念窃附于三代之直道用以导扬
　　圣治黼黻太平而备史馆之采择焉
　　庐山志序
　　山之需志由来旧矣乃名山终古摩青而志则随时漫灭若上交之西山上官之麻姑宋人著作不复可覩矧晋代葛仙幕阜之志耶此亦道古者所末如何也庐山奇秀作镇东南视五岳且不相让何论幕阜麻姑之属余承乏江右登眺者不啻再三乃知山奇于瀑龙池玉渊谷帘而外复有擅名三叠者昔贤闻而心折焉其秀在石天然肖宋元皴法九十九峯星罗棊布而五老突兀七千余丈出云致雨俄顷万状山疏所云庐岳无主峯峯峯自雄长者其説疎已若乃东西二林象设最古暨宋而五百僧房缀以蜜脾宗风亦云盛矣迩者
　　御书般若心经供奉开先寺中兼赐秀峯寳额云汉天章照耀林壑焕乎称山南梵刹之冠至于白鹿洞者则尤斯文之寄托而江表所仰瞻者也地虽辟于李宾客教实兴于子朱子我
　　皇上重道崇儒于文公倍加笃信赐额曰学达性天升堂配享复以十三经二十一史颁赐洞中俾士子春诵夏弦沨沨乎度越千古因叹自有宇宙即有匡庐迟之又久乃得遭逢
　　圣代儒术光昌而文教蔚起视从前之封爵牢醴失实近诞者山灵有知当必歆此而厌彼矣庐山旧志始自东晋慧逺又景式而下十余家皆失传其有完本可阅者惟桑侍御乔纪事吴学使炜续志释定暠通志与夫但宗臯之文纪诗纪而已星子毛令德琦辑故増新释疑订误积勤者二载聿观厥成是能表潜名岳而掞藻儒林者也余故乐以一言弁诸简端
　　白鹿洞志序
　　白鹿书院其来久矣肇于唐盛于宋沿于明迄我朝有
　　御书之赐而制益大备幸值
　　圣天子文明之世一统有志一省有志郡邑各有志至庐山亦辑有志靡不载之甚详兹复有书院志者何曰重道也孔孟之道惟朱子集其大成而白鹿书院为朱子设教之地精神所萃登斯堂而遵斯教可为学道之津梁诚有如李忠毅所云者则兹志不可以不重顾旧志已弗可考即前廖守遵忠毅原本辑为一书而版又燬于火星子毛令自引见时敬承
　　天语即有志于修辑乃越五载之久始告厥成余览其于前志七则外广为十则繁简得宜去留各当则李崆峒先生所言晦者晰脱者补遗者备乱者统兹集已无遗憾又余尝以事至院与院中多士论文课艺彬彬郁郁皆有可造其各体
　　圣主崇儒至意遵朱子之规以进于圣贤之学实不能无厚望焉
　　防水志林序　　　　　　　　　汤永诚
　　志乗之作必以征实为贵文人好奇多附防失实若子胥之昭闗曹公之赤壁昭明之读书台后世拟议惑耳目识者病之夫作史有三难志乗何独不然太史损持张侯之修兴国志也殆身任其难而克征其实者欤兴国前有蔡袁二志后有黄志其二志仅存者已多残缺黄侯时逢兵燹搜裒之事日不暇给今又三十载矣此太史之所以黾勉而从事也片词只字皆出自手裁分为五目曰志地志人志政志事志言凡城池三川疆域古迹祠庙土产之类归之志地官师选举人物归之
　　志人赋役盐屯兴利除害折狱祥刑暨乎军制归之志政轶事嘉言妖祥灵蠢归之志事古今传记书序登临歌咏诗文之属归之志言而统顔曰防水志林彷佛杨南峯之识畧与曹石仓之古今通释而变化之不袭旧名也余行天下五十年每至其地必索志乗翫览中州之彰德志西秦之武功志江南之吴郡志与松江府志东粤之广州志闽之宁化志脍炙人口其他视为故套以饰文具所谓语焉不精择焉不详岂非畏难就易不求其实之故哉太史析其藩篱洪纎毕举一山也必该其首尾一川也必遡其源流人物之本末祀典之废兴程途之遐迩莫不竭蹷求之其苦心独得在于辨是非核真伪讨故实旁捜博证举三四百年荒芜之踪譌舛之説一旦为之犁然灿然其古迹湮没而得出者十之三人物翰墨之闇晦而得彰者十之四手经创复或因感激鼓舞羣襄其事以振兴者亦十之一二至于事具人口名迹在耳目间而等诸若有若无太史年来为之传其事纪其实被以题咏饰以斧藻者不啻十之六七矣风雨晦明之下仰而思俯而索盖尝寝食俱辍积数载之精神而始有此加以腕力遒劲如国如左句则錬而字则矜良工心苦其传于世也夫何疑太史以戊辰名进士官庶常借才外用宜其不以一邑为念而乃闗心民瘼七年之内赈荒防刑养民造士彰彰实政在兴国口碑而兹不具举者亦以序志林则姑言志林而已是编也善俗宜民之术表微阐幽之功经经纬史扬风雅之学胥于是乎在读者知其书之谨严典核而孰知其成之之难也
　　白鹿书院志序　　　　　　　　王思训
　　合宇内名山钜川及小丘絶壑奇伟幽秀之观皆佛老之徒之所盘踞而吾儒不与焉以奇伟幽秀之观畀释老之徒使其穷土木饰金碧动糜千亿而儒者所祀典宫室有制其斋戒祗事自春秋丁祭释奠释菜外不数数然其用力省而为礼简以畧也则是异教果足以胜儒者之正学而人心之趋向真怪僻不可知耶非也白鹿书院在庐山五老峯下盖昔贤讲学之所也其地背岭临溪幽邃灵奥实宇宙清淑之气渟蓄而蟠结于此为圣域贤闗之所寄信不诬矣夫庐阜周回五百里梵宇琳宫金碧辉映游人累月不能穷然其时兴时废如浮云之变幻靡有常态而鹿洞经朱子讲学迨今六百年俎豆弗絶当事之兴贤育才者修缺补废日以増加岁丁卯我
　　皇上亲洒宸翰有学达性天之额又以廷议跻木主于十哲人人感动兴起学惟朱氏为趋而中丞白公以清德重望建钺兹土方将増学舍益廪禄为肄习久逺计其属吏亦奔走効力以后为羞予乃愈信异教之不足以胜正而斯道与天地无穷果不随世为兴废也始予校士南康事竣过鹿洞谒紫阳祠星子令毛君率肄业诸生祗肃以俟予知毛君盖竭心于斯文者因与商防补苴以緜力勷中丞公之一二而未有处也防毛君洞志
　　新成予乐夫正学之日昌而适际其盛也为之序而归之
  </div>
  <div class="pagination">
   <a href="江西通志_page331.html">
    上一页
   </a>
   <span>
    ...
   </span>
   <a href="江西通志_page327.html">
    327
   </a>
   <a href="江西通志_page328.html">
    328
   </a>
   <a href="江西通志_page329.html">
    329
   </a>
   <a href="江西通志_page330.html">
    330
   </a>
   <a href="江西通志_page331.html">
    331
   </a>
   <span class="current-page">
    332
   </span>
   <a href="江西通志_page333.html">
    333
   </a>
   <a href="江西通志_page334.html">
    334
   </a>
   <a href="江西通志_page335.html">
    335
   </a>
   <a href="江西通志_page336.html">
    336
   </a>
   <a href="江西通志_page337.html">
    337
   </a>
   <span>
    ...
   </span>
   <a href="江西通志_page333.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
