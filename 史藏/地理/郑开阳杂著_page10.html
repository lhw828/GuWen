<!DOCTYPE html>
<html>
<head>
    <meta charset="UTF-8">
    <title>郑开阳杂著 - 第 10 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郑开阳杂著 - 第 10 页/共 24 页</h1>
    <div class="content">　　水银
　　镀铜器之用其价十倍中国常因匮乏毎百觔价银三百两
　　针
　　女工之用若不通番舶而止通贡道毎一针价银七分
　　铁链
　　为悬茶壶之用倭俗客至饮酒之后啜茶啜已即以茶壶悬之不许着物极以茶为重故也
　　铁锅
　　彼国虽自有而不大大者至为难得毎一锅价银一两
　　磁器
　　择花様而用之香炉以小竹节为尚碗碟以菊花棱为上碗亦以葵花棱为上制若非觚虽官窑不喜也
　　古文钱
　　倭不自铸钱但用中国古钱而已毎一千文价银四两若福建私新钱毎千价银一两二钱惟不用永乐开元二种
　　古名画
　　最喜小者盖其书房精洁悬此以为清雅然非落欵图书不用
　　古名字
　　书房粘壁之用防堂不用也
　　古书
　　五经则重书礼而忽易诗春秋四书则重论语学庸而恶孟子重佛经无道经若古医书毎见必买重医故也
　　药材
　　诸味俱有惟无川芎常价一百觔价银六十七两此其至难至贵者也其次则甘草毎百斤价银二十两以为常
　　氊毯
　　以青者为贵
　　马背氊
　　王家用青官府用红
　　粉
　　女人搽面之用
　　小食箩
　　用竹丝所造而漆饰者然惟古之取若新造者则虽精巧不喜也小盒子亦然
　　漆器
　　文几古盒砚箱三者其最尚也盒子惟用菊花棱圆者不用
　　醋
　　若曽按日本所贡倭扇描金盒子类皆异物也其所悦于中国者皆用物也是彼有资于中国而中国无资于彼忠顺则礼之悖逆则拒之不易之道也若徇其求而愆期许贡无端互市断断乎不可
　　【癸辛杂识载其地絶无香尤以为贵】








　　倭船
　　日本造船与中国异必有大木取方相思合缝不使铁钉惟聨铁爿不使麻筋桐油惟以草塞罅漏而已【名短水草】费功甚多费财甚大非大力量未易造也凡宼中国者皆其岛贫人向来所倭国造船千百只皆虚诳耳其大者容三百人中者一二百人小者四五十人或七八十人其形卑隘遇巨舰难于仰攻苦于犂沉故广船福船皆其所畏而广船旁陡如垣尤其所畏者也其船底平不能破浪其布帆悬于桅之正中不似中国之偏桅机常活不似中国之定惟使顺风若遇无风逆风皆倒桅荡橹不能转戗故倭船过洋非月余不可今若易然者乃福建沿海奸民买舟于外海贴造重底渡之而来其船底尖能破浪不畏横风鬬风行使便易数日即至也
　　凡倭船之来每人带水三四百觔约七八百碗毎日用水五六碗极其爱惜常防匮乏也水味不同海水咸不可食食则令人泄故彼国开洋必于五岛取水将近中国过下八山陈钱山之类必停舶换水所以欲换者冬寒稍可耐久若五六月蓄之桶中二三日即壊虽甚清洌不能过数日也海洋浩风涛叵测程不可计遇山而汲亦其势耳盥□沐浴海水山水皆可用或云浴海水令人肤裂近访之不然但黒肌肤而已倭人有一秘法煮泉一二沸置之缸缶能令宿而不壊然亦不过半月久则不能也其遇山而登非独汲水或觇登泊之逺近或觇我兵之虚实【其至普陀必登者非换水亦非真欲焚香乃觇兵防虚实耳】然后下海或拿渔户或拿樵夫逼问消息使为向在船亦候潮大水满之时方敢深入而毎月初一二三四五六十五六七八九二十等日以时定之又在子午此日此时皆潮汛长大之水也灌诸港浦无不深满涂礁无不平没水脉无不通流凡水陆官兵当此时宜汲汲然提备又于毎日晨昏升旗放铳于海表之髙山先声振夺望闻畏之使其知我有备不敢登泊也













　　倭刀
　　刀有髙下技有工拙倭之富者不恡重价而制之广延髙师而学之其贫者所操不过下等刀耳善运刀者在前冲锋可畏颇有限也中国人不知望之輙震而避焉擒获倭刀亦莫辨髙下混给兵士故志之
　　大小长短不同立名亦异毎人有一长刀谓之佩刀其长刀之上又插一小刀以便杂用又一刺刀长尺许者谓之觧手刀长尺余者谓之急防亦刺刀之类此三者乃随身必用者也其大而长抦者乃摆所用可以杀人谓之先其以皮条缀刀鞘佩之于肩或执之于手乃随后所用谓之大制
　　又有小裁纸设机刀出长门州号兼常者最佳又有作防礼贺礼不拘大小名虽为刀其实无用
　　上等
　　上库刀
　　山城国盛时尽取日本各岛名匠封鎻库中不限嵗月竭其工巧谓之上库刀其间号宁久者更佳世代相以此为上
　　次等
　　备前刀
　　以有血漕为巧刀上或凿龙或凿剑或凿八幡六萨蕯春日天明神天照皇大神宫皆其形着在外为羙观者
　　如匠人制造之精不论刀大小必于柄上一面镌名一面刻记字号以为古今贤否之辨鎗剑亦然



　　宼术
　　倭宼之胜我兵专以术也即以其术还治其人不必用古兵法蔑不胜矣故志之
　　倭宼惯为蝴蝶阵临阵以挥扇为号一人挥扇众皆舞刀而起向空挥霍我兵仓皇仰首则从下砍来
　　又为长蛇阵前耀百脚旗以次鱼贯而行最强为锋最强为殿中皆勇怯相参
　　贼毎日鸡鸣起蟠地防食食毕倭酋据髙坐众皆聴令挟册展视今日刼某处某为长某为队队不过三十人毎队相去一二里吹海螺为号相闻即合救援亦有二三人一队者舞刀横行人望之股栗逺避延颈授首薄暮即返各献其所刼财物毋敢匿倭酋较其多寡而嬴缩之毎掳妇女夜必酒色酣睡刼掠将终纵之以焚烟防烛天人方畏其酷烈而贼则抽去矣愚诒我民勿使邀击自为全脱专用此术
　　贼至民间遇酒馔先令我民甞之然后饮食恐设毒也行衢陌间不入委巷恐设伏也又不敢沿城而行恐城上抛砖石也
　　其行必单列而长缓歩而整故占数十里莫能近驰数十日不为劳
　　布阵必四分五裂故能围
　　对营必先遣一二人跳跃而蹲伏故能空竭我之矢石火炮
　　冲阵必伺人先动动而后突入故乘胜长驱战酣必四面伏起突绕阵后故令我军惊溃
　　毎用怪术若结羊驱妇之类当先以骇观故令吾目而彼械乘之惯用防刀上诳而下反掠故难格
　　钯鎗不露竿突忽而掷故不测
　　弓长矢巨近人则发之故射命中
　　敛迹者其进取也张扬者其逃遁也故常横破舟以示遁而突出金山之围造竹梯以示攻而旋有胜山之去
　　将野逸则逼城
　　欲陆走则取防
　　或为穽以诈坑
　　或结稲秆以绊奔
　　或种竹签以刺逸
　　常以玉帛金银妇女为饵故能诱引吾军之进陷而乐罢吾军之邀追
　　俘掳必开塘而结舌莫辨其非倭故归路絶恩施附巢之居民故虚实洞知
　　赏丰降掳之工匠故器械易具
　　细作用吾人故盘诘难
　　向用吾人故进退熟
　　预籍富室姓名而次第取之故多获
　　宿食必破壁而处乘髙而了故袭取无机
　　间尝一被重围矣饵以伪馘而逸之或披簔顶笠沮溺于田畆或云巾纻履荡逰于都市故使我军士或愚而投贼或疑而杀良
　　江海之战本非其所长亦能聫虚舟张弱以空发吾之先锋捐妇女遗金帛以弭退吾之后逐凡舟之裙墙左右悉裹以布帛被褥而湿之以拒焚击交閧间或附蓬而飞越即雷震而风靡矣宼掳我民引路取水早暮出入按籍呼名每处为簿一扇登写姓名分班防闸真倭甚少不过数十人为前锋宼还岛皆云做客回矣凡被我兵擒杀者隠而不宣其邻不知犹然称贺

</div>
    <div class="pagination">
<a href="郑开阳杂著_page9.html">上一页</a><span>...</span><a href="郑开阳杂著_page5.html">5</a><a href="郑开阳杂著_page6.html">6</a><a href="郑开阳杂著_page7.html">7</a><a href="郑开阳杂著_page8.html">8</a><a href="郑开阳杂著_page9.html">9</a><span class="current-page">10</span><a href="郑开阳杂著_page11.html">11</a><a href="郑开阳杂著_page12.html">12</a><a href="郑开阳杂著_page13.html">13</a><a href="郑开阳杂著_page14.html">14</a><a href="郑开阳杂著_page15.html">15</a><span>...</span><a href="郑开阳杂著_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
