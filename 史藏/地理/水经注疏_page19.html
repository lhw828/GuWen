<!DOCTYPE html>
<html>
<head>
    <meta charset="UTF-8">
    <title>水经注疏 - 第 19 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注疏 - 第 19 页/共 77 页</h1>
    <div class="content">犹存，自记云，范巨卿碑至今尚在，恐名件二字，《水经》有误也。守敬按：名件亦通，谓翁仲、石兽之类，故戴仍作名件。《地形志》，高平郡金乡有《范巨卿冢碑》。《隶释》云，《故庐江太守范府君之碑》，在济州任城。魏明帝青龙三年，县长薛君、县人翟循等所立。《一统志》，范式墓在嘉祥县南二十五里，大鼎山前。其碑今移置济宁州学内。巨卿名式，山阳之金乡人，汉荆州刺史，与汝南张劭、长沙陈平子石交，号为死友矣。张劭、陈平子并太学生，为范式死友，见《后汉书》范式本传。黄水又东南，径任城郡之亢父县故城西，任城县朱无此三字，全、赵、戴同。会贞按：下三句皆指任城县言，必先提明此县无疑，各本脱，今增。在北，朱此二字在别为任城下，全、赵、戴同。会贞按：郦氏叙亢父而带叙任城，任城在亢父之北原，文必是谓此县在北，传钞错入别为任城下，今移此。夏后氏之任国，朱此下有也字，全、赵、戴同。今删。王莽之延就亭也。会贞按：《汉志》，任城县故任国。莽曰延就亭。汉章帝元和元年，别为任城国。朱此句在王莽句上，国作在北。全、赵、戴同。会贞按：此句当在王莽句下，文义方顺，今移，并还在北二字于上，增国字。《续汉志》刘《注》，章帝元和元年，分东平为任城国。县有诗亭，《春秋》之诗国也。按：《左氏经 襄十三年》取邿。《谷梁》同。《说文》亦云，邿，附庸国。《公羊》作诗，《汉志》从之，云，亢父有诗亭，故诗国。在今济宁州东南。王莽更之曰顺父矣。《地理志》，东平属县也。守敬按：后汉、魏、晋县属任城，宋属高平，后魏复属任城。世祖建武二年，封刘隆为侯国。守敬按：见《后汉书 刘隆传》。
其水谓之桓公沟，朱水讹作中，全、赵同，戴改。桓公沟详前洪水下。南至方与县，入于菏水。
菏水又东，径秦梁，夹岸积石一里，朱里作旦，《笺》曰：谢云宋本作里。全、赵、戴改。高二丈，言秦始皇东巡所造，因以名焉。会贞按：《初学记》五引郭缘生《述征记》，秦梁，圮名也。[六九]或云，秦始皇东巡，弗行旧道，过此水，率百官以下，人投一石填之，俄而梁成。今覩所累石，无造作之处。
又东过湖陆县南，会贞按：此承上菏水言，不必再标菏水，此因《汉志》水在南申言菏水东过湖陆县南也。东入于泗水。会贞按：《泗水》篇，菏水东与泗水合于湖陆县西六十里，则郦氏时之水道也，详《泗水》篇。
泽水所锺也。守敬按：此说非也，详《泗水》篇。《尚书》《禹贡》曰：浮于淮、泗，达于菏，是也。朱菏作河，全、戴改。赵云：按达于河之河，当依《说文》改作菏字。黄公绍《韵会举要》曰，菏或作荷。余按旧《注》，《尚书》导菏泽，被孟猪，《集韵》亦作菏。按淮泗入河，必导于汴，世谓汴是隋炀帝始通，而疑《禹贡》有浮于淮、泗，达于河之文。说者牵合傅会，或指鸿沟引河水入泗，安知非禹之迹？或谓当时必有可达之理。蔡氏《书 传》亦莫知所折衷。今按：《说文》，菏是音柯，《注》引《禹贡》浮于淮泗达于菏，与导菏泽同，则是达于菏，非达于河也。许慎所见，盖《古文尚书》，后人传写之误，不知从草，例以《禹贡》上下文达于河为句，改菏为河。陆德明又以河音如字，遂启后人淮、泗不能达河之疑。然陆氏于菏泽下
《注》，徐音柯，又工可切，于浮于淮、泗达于河下，亦《注》云，《说文》作菏，工可切，水出山阳湖陆南。则非九河之河明矣。如字之音，陆氏误也。王炎《尚书全解》曰，济入河，溢为荥，会于菏，注于泗，则河为菏益明矣。《古文尚书疏证》曰，按浮于淮、泗达于菏，今本作河，二孔无《传》、《疏》。止陆德明引《说文》作菏。余考之，菏字是也。盖菏者泽名，为济水所经，又东至于菏者，是在豫之东北，即徐之西北，舟则自淮而泗，自泗而菏，然后由菏入济，以达于河，此徐之贡道也。或曰，曷不详言之？余曰：以上文兖州浮于济、漯达于河，次青州，便浮于汶，达于济，不复言达于河矣。又次徐州，浮于淮、泗，达于菏，亦不复言达于济矣。至扬州则沿于江、海，达于淮泗，且不复言达于菏矣。不复言者，蒙上文也。一层脱卸一层，虽由当日水道之自然，而其叙法从变，字法从简，真属圣经之笔。直言达于河，不识其何途之从，惟言达于菏，而水道历历然在目，一字之长，有助不小。《禹贡锥指》曰，青承兖曰达于济，则由济入漯可知矣。徐承青曰达于菏，则由菏入济可知矣。扬承徐曰达于淮、泗，则由淮入泗，由泗入菏可知矣。淮通泗，泗通菏，菏通济，济通河，四州之贡道无不由济者。盖阎以顺推，胡以逆泝，可互相发明也。《锥指》又曰，《汉志》山阳郡湖陵县下云，《禹贡》浮于淮、泗达于河，水在南，汉时湖陵县安得有黄河？此河字明系菏字之误。水在南，谓菏水在南也。郦道元《泗水注》引此文云，菏水在南。《水经 济水》篇言菏水过湖陆县南，东入泗，皆确证，不独《说文》作菏也。《东观汉记》曰：苏茂杀淮阳太守，得其郡，淮阳郡，详《渠水注》。营广乐。广乐即长乐，长乐固见《获水注》。大司马 汉围茂，茂将其精兵突至湖陵，朱作陆，全、赵同，戴改。县详《泗水注》。与刘永相会济阴，济阴郡详上卷。
山阳，山阳郡详本卷上文。济兵于此处也。守敬按：略见《大典》本《汉记 苏茂传》。
又东南过沛县东北。守敬按：县详《泗水》篇。
济与泗乱，故济纳互称矣。朱故济讹作故沛，互讹作于。戴改。全改于为互而仍沛字，云：沛亦水名，乃济、泗二流之间，所互变通称者，故善长于此言之。而《泗水》篇亦曰，许由隐于沛泽。赵仍沛字，而改于为两，云，即上文所谓济与泗乱也。守敬按：下称留县故城，翼佩泗、济，则泗济并称，此谓济纳泗之称，沛乃泲之讹也。上文《经》言菏水既入泗水，此不言菏与泗乱流，而言济与泗乱者，言济即包有菏。《水经》以济水立篇，以济为主也。《东观汉记 安平侯盖延传》曰：延为虎牙大将军，守敬按：《大典》本《汉纪 盖延传》，延为虎牙将军。《后汉书》本传同，此大字衍。与刘永等战，永军反走，朱讹作与战水军反走，《笺》曰：水军一作永等，即刘永也。赵与下增永等二字，水改永，云：当作永军，军字不误。溺水者半。复与战，朱复讹作后，全、赵、戴改。连破之，遂平沛，沛郡详《睢水注》。楚、楚郡详《获水注》。临淮临淮郡详下。悉降。延令沛修高祖庙，高祖庙详《泗水注》。置啬夫、祝宰、乐人，因斋戒祠高庙也。守敬按：以上并《东观汉记》文，《后汉书 盖延传》较略。
又东南过留县北。
留县故城，守敬按：前汉县属楚国，后汉、魏、晋、宋、后魏并属彭城。《括地志》，故留城在沛县东南五十五里。在今沛县东南五十里。翼佩泗济。守敬按：因泗、济同流，故《注》泗、济并称。宋邑也，《春秋左传》所谓侵宋吕、留也。守敬按：襄元年，楚子辛救郑，侵宋吕留。吕详《泗水》篇。故繁休伯守敬按：《魏志》，繁钦附《王粲传 注》引《典略》，钦字休伯。《避地赋》《避地赋》今佚。曰：朝余发乎泗洲，夕余宿于留乡者也。张良委身汉祖，始自此矣，终亦取封焉。守敬按：见《史记 留侯世家》。城内有张良庙也。会贞按：《宋书 武帝纪》，义熙十三年，军次留城，经张良庙。《郡国志》刘《注》引《西征记》，城中有张良庙。《地形志》，留县有张良冢、祠。
又东过彭城县北，●水从西来注之。朱●讹作睢，《注》同。全、赵沿其误。戴改获，云：原本讹作●。守敬按：《大典》本作●，明抄本同。即二十三卷之获水也。彼云入泗，此云入济，泗济乱流，故得通称。据《说文》，睢阳有●水，则此当作●，自《汉志》误作获，后人遂以改《水经注》，幸《大典》本于此，尚有作●之一字。此校改之不尽者。戴氏不因以考《说文》，乃谓●为讹字，断然改作获，遂使《说文》之●水俄空焉。吁！又按《广韵》雒水名，在梁郡，雒亦●字之误。《玉篇》邑部，●，胡灰切，睢阳乡名。亦●字之异文也。今订。
济水又南，径彭城县之戴删之字。故城东北隅，彭城故城，详《获水注》。不东过也，会贞按：此先驳经东过之文。●水自西注之，详《●水》篇。城北枕水湄。
济水又南，径彭城县故城东，朱此十一字讹作《经》，全、赵、戴改《注》。不径其县北也，戴删县字。盖《经》误证。
又东南过徐县北。
《地理志》曰：临淮郡，汉武帝元狩五年置，守敬按：今本《汉志》作六年。治徐县。王莽更之曰淮平，守敬按：《后汉书 侯霸传》，初为王莽淮平大尹。县曰徐调，故徐国也。朱脱故徐二字，赵增云：《汉志》徐，故国，莽曰徐调，《寰宇记》引班《志》故徐国也，此落故徐二字。全、戴增同。守敬按：后汉废临淮郡，徐县属下邳，魏因，晋属临淮，后省。《一统志》，在旧泗州城西北。《春秋 昭公三十年》， 子执锺吾子，遂伐徐防山以水之，遂灭徐。徐子奔楚，楚救徐，弗及，遂城夷以处之。守敬按：《左传》文。锺吾见《沭水》篇，夷即城父，见《淮水》篇夏肥水下。张华《博物志》录著作令史茅温所为送。戴云：按此三字当有脱误，未详。刘成国《徐州地理志》守敬按：《后汉书 刘芳传》，为徐州大中正，行徐州事，撰《徐州人地录》二十卷。《新唐志》有刘芳《徐地录》一卷，但芳字文伯，非成国。成国，刘熙字，不闻有《徐州地理志》，而此条皆《博物志》文，不过字句小有异同，则又以刘成国为是，刘芳非张华所及也。云：朱作曰，全、赵同，戴改。徐偃王之异，言徐君宫人娠而生卵，以为不祥，弃之于水滨。孤独母会贞按：《后
汉书 东夷传 注》引亦作孤独。而今本《博物志》作独孤，《史记 秦本纪 正义》、《御览》三百六十引同。有犬，名曰鹄仓，会贞按：今本《博物志》仓作苍。又类聚九十四、《御览》五百五十六引《述征记》，并作后苍，后字当是鹄字之脱烂。猎于水侧，得弃卵，衔以来归。孤独母以为异，朱脱孤字，全、赵、戴增。覆暖之，遂成儿。生时偃，故以为名。徐君宫中闻之，乃更录取。长而仁智，袭君徐国。后鹄仓临死，生角而九尾，实黄龙也。偃王葬之徐中，朱葬作昔，《笺》曰：昔字误，谢云，疑作厝。 云，當作葬。按《博物志》云，偃王葬之徐梁界内，是也。全、赵作厝，戴改葬。会贞按：《御览》三百六十引《博物志》，作葬之徐界中。而《初学记》八引作徐里中，里乃界之误。然则此徐下当有界字。今见有狗垄焉。会贞按：今本《博物志》垄作袭，误。《类聚》九十四引《述征记》，彭城东岸有一邱，俗谓之狗葬，或云，斯则徐偃王葬后苍者也。偃王治国，仁义着闻，欲舟行上国，守敬按：《御览》七十五引《博物志》作周行，考杞梁华周，《说苑》[《女节》]周作舟，古音同。乃通沟陈、蔡之间，朱通作导，全、赵同，戴改。守敬按：残宋本、《大典》本作通，《博物志》作通，《御览》七十五、三百四十七引亦作通。得朱弓矢，以得天瑞，遂因名为号，守敬按：今本《博物志》号作弓，误[七〇]。自称徐偃王。江淮诸侯服从者三十六国。周王闻之，遣使至楚，令伐之。守敬按：《史记 秦本纪》称，周穆王时，徐偃王作乱。《后汉书 东夷传》，穆王令楚文王灭之。张
守节引《古史考》，徐偃王与楚文王同时，去周穆王远矣。然则《博物志》但称周王，但称楚，皆不着其名，盖慎之也。《韩非子》[《五蠹》]云，徐偃王行仁义，荆文王恐其害己也，伐徐，灭之。偃王爱民，不 ，遂为楚败，北走彭城武原县东山下，百姓随者万数，因名其山为徐山。山上立石室庙，有神灵，郦氏于《泗水注》武原县下，叙徐山、徐庙。民人请祷焉。守敬按：以上《博物志》文。依文即事，似有符验，但世代绵远，难以详矣。今徐城外有徐君墓，昔延陵季子解剑于此，所谓不违心许也。朱《笺》曰：季子解剑事，见刘向《新序》。会贞按：已见《史记 吴太伯世家》。《续汉志》徐县《注》引伏滔《北征记》，县北有大冢，徐君墓，延陵解剑之处。《地形志》，高平郡朱沛有徐君墓。《元和志》，徐君墓，在徐城县北三十二里。《一统志》，墓在旧泗州城北九十里，安湖北界。
又东至下邳睢陵县县详《睢水注》。南，入于淮。
济水与泗水浑涛东南流，朱浑涛讹作泽淘，《笺》曰：泽，宋本作浑。赵云：按淘当作涛，朱氏失笺。全、戴改作浑涛。会贞按：上卷称济水与河浑涛东注，是其证。至角城，同入淮，守敬按：《泗水》篇，泗水径角城注于淮，济水亦至角城入淮，故郦氏言济与泗浑涛东南流，同入淮，以见泗济合流，其委同也。角城亦见《淮水》篇。《经》书睢陵，误耳。
校记
[一]　「《春秋左传》……出菏泽」　按：《经》文至分为二止，《春秋左传》以下至出菏泽是《注》文，应另行低一格，钞者误接上，今改正。熊氏未校正，但第二十一册原稿不误。今校卷八《济水》（二）即以第二十一册对校。
[二]　「自是东北流，朱讹作北东流」　按：朱讹作「出东流」，原稿亦误钞为「出东流」，今改正。
[三]　「以济水出其北，东注」　按：原稿（卷八第二页下同）云：在中六年上，朱有「以济水出其北东注」八字，文意与上下文复，今删。影印本仍存此八字，是也。八字不复，《注》意在说明济阴国得名之由。水南曰阴，济水出其北，则国在水南也。此条可见今影印稿本在山东刻《水经注疏》原稿之上。济阴国是景帝中六年分梁，于定陶置，影印稿本文从字顺，于是指北济西定名也句可解。
[四]　「或以令名，赵……如闻喜，获嘉之类」　按：本篇（影印本页四十五）「班固曰，千乘郡有乐安县。应劭曰，取休令之名矣。」令名即其义也。原稿有杨氏按语：「如禄福、长寿之类是也。」赵所举例不贴切。
[五]　「访之故老」　按：朱「故」作「国」，戴改「故」。杨原稿云：按《类聚》引作父，改作父老。今按：《寰宇记》二引作「古老」。
[六]　「即《战国策》……所谓酸枣，虚、桃者也」　按：《秦策》黄歇说秦昭王云：「王又举兵而攻魏，杜
大梁之门，举河内，拔燕酸枣，虚桃人。」高诱《注》云：「桃人，邑名，处则未闻。虚，空也。」朱《笺》引之。今按，据《秦策》则桃为邑名，虚非地名。其义为尽俘桃邑之民，使城空关。「拔」与「杜」、「举」及「虚」皆非地名实字，而大梁、河内、酸枣、桃为地名。如此似文义较顺，但其处何在，则高亦未闻。
[七]　「按《史记 田完世家》」　按：原稿本亦作《田世家》，不辞，今补「完」字，《史记》作《田完世家》。
[八]　「以首垣为二邑」　按：《史记 春申君传 索隐》云：「首盖牛首，垣即长垣。」
[九]　「有长罗泽」　按：孔广陶本作「罗泽」，脱「长」字。
[一〇]「覩蒲城之丘墟兮」　按：朱《笺》本此下有「生荆棘之蓁蓁，蘧氏在城之东南兮」十四字，全、赵、戴本皆有，而《疏》本及原稿皆钞脱，今校补。
[一一]「观典府，宾亭父畴」　按：沈钦韩《疏证》以观典府为句，宾亭父畴为句，似可从。
[一二]「而设舍于濮水之上」　按：《韩非子 十过》篇「好音」下云「设舍以舍」，《史记 乐书》引作「至于濮水之上舍」，据此则郦《注》所引出《韩非》。
[一三]「朱作沛阴」　按：沛，原本作「泲」，形近而讹，沈炳巽本正作「泲」。
[一四]「后汉魏晋后魏属济阴郡」　按：据《寰宇记》十三晋属济阴郡。《清一统志》属济阴郡。宋属北济阴郡。后魏属西颍州济阴郡。
[一五]「然宋公求诸侯于楚」　按：《疏》钞变原文，小司马作襄公始求诸侯于楚，《疏》以上文未出襄
公，故变其文。
[一六]「宋公求楚，不于近楚之地与楚盟，乃越楚而北，与宋盟」　按：两「与宋盟」，当作「与楚盟」，方与上文宋公求楚合，若宋公与宋盟，费解，此熊氏所以云「宋有纰缪处」者也，此杨氏老年急于成书故致失照。今订。
[一七]「刘《注》引《陈留志》，有谷亭，古句渎之丘」　按：今标点本作有谷亭，古句渎之丘。与杨氏读异。杜氏《注》二名地则一。「谷亭」下宜用逗号。
[一八]「朱无平字」　按：《类聚》四十、《御览》五百六十引《皇览 冢墓记》亦皆无「平」字。考《三国志 魏书 杨俊传》王象作《皇览》，从延康元年始撰集，数岁成。《明帝纪》太和六年二月诏曰：「其改封诸侯王，皆以郡为国。」《东平王徽传》：黄初五年改封寿张，是太和六年改封东平，正以郡为国之证。曹徽封寿张，改封时，以郡为国则作东平郡寿张，是也。
[一九]「据《魏志 张邈传》，东平寿张人。」　按：邈为东汉末人，《传》之东平，盖汉东平国，《疏》与东平王徽牵连言之，非是。据《邈传》可证东汉时寿张属东平国。据《曹徽传》可证魏时先为郡后为国，《皇览》可证。
[二〇]「《寰宇记》……引同」　按：《寰宇记》十三郓州中都县下引《皇览 冢墓记》无「冢高七丈」句。
[二一]「《史记 五帝本纪 集解》引至绛帛句止，不如此全」　按：《史记 黄帝纪》「遂禽杀蚩尤」下引。
[二二]「《汉书 郊祀志》，祠蚩尤于寿良」　按：祠于寿良，西汉宣帝时事，前此祀于长安。秦始皇八神
祠，蚩尤其三为兵主，祠于东平陆监乡，齐之西境也。
[二三]「王镇恶克长安，生执泓」　按：《宋书》作「生擒」，朱《笺》同。今据改。
[二四]「《注》叙广其功于入长安之年，于事稍戾」　按：沈钦韩《疏证》云：「《宋书 王懿传》，懿字仲德，义熙十二年北伐，进仲德征虏将军率龙骧将军朱牧、宁远将军竺宁秀、严纲等开巨野入河。」据此则开巨野在入长安前。
[二五]「《公羊传》谓之微」　按：《公羊》、《谷梁》并云：「《左氏传》作麋。」今《左氏经》文作「郿」。杨《疏》云：「郿音眉，眉与微通。」熙仲按：此亦钱辛楣古无轻唇音之一例。《公》、《谷》作「征」，重唇读与眉同。《左氏》亦作「麋」，「眉寿」亦作「麋寿」，音同叚借。《左》作「郿」，重唇。《公》、《谷》作「微」，古读重唇。
[二六]「守敬按：杜语见《释例》小国地内」　按：《要删补遗》卷八有此条云：今杜《注》无此文，《路史》引「璠曰微子国」，然则是京相璠语。今按：影印稿本是杨氏晚年本，往往有与《要删》不同处。此条当由续检得《释例》此语，故不复录。
[二七]「而《寰宇记》云，聊城」　按：《寰宇记》十五沛县下云：「微山在县东南，上有微子冢，山下有故沛城存焉。」
[二八]「朐是其本」　按：朱《笺》云：《公羊春秋 僖二十二年》伐邾娄，取须朐，《左传》作「须句」。
[二九]「在今东平州西北十五里」　按：原稿此上有《方舆纪要》四字，今据补。
[三〇]「在今东阿县西八里」　按：原稿此上有《方舆纪要》四字，今据补。
[三一]「今彭城谷阳城西南又有项羽冢，非也」　按：《元和志》卷十「虹县」下云：《图经》云：项羽墓在县南六里。按羽死后，高祖以鲁公礼葬羽于谷城，在今郓州东阿县界。言在此，俗说之谬也。
[三二]「《书》之光被四表，亦作广被四表，则不独齐音然」　按：《书》自伏生为秦博士，汉定，伏生教于齐鲁之间。《史》、《汉 儒林传》皆云：伏生济南人，然则生是齐人，故用齐音。杨氏此语失照。
[三三]「《元和志》，湄湖泊」　按：聚珍本亦讹作「清沟泊」。
[三四]「《尔雅》曰：水艹交曰湄，通谷者微」　按：据邵晋涵《正义》，郝懿行《义疏》，《经》 《注》文当曰「穷渎汜」，《注》：「水无所通者。」《经》：「谷者微」，《注》：「通于谷」。郝云：据《水经注》，谷上当脱通字。今校订为「《释丘》曰：通谷者微」。杨《疏》谓今本《尔雅经》作「丘谷者微」，疑是原本作「丘谷者微」而误合为一句。郭《注》当依郦《注》校订。又按《说文 谷》字云：「泉出通川为谷。」是谷本有通义，「通」字不必加。
[三五]「朱升讹作什下同」　按：全、赵、戴皆讹作「什」，下孙升，升城同。今在今订上补「全、赵、戴同」四字。（「朱升……」一句今据台北本删）。
[三六]「俗谓之为沙沟水」　按：《通鉴》胡《注》标点本页四〇四〇引此文。
[三七]「朱邑作色」　按：沈炳巽本作「色」，南京图书馆藏善本朱《笺》作「邑」，不误。
[三八]「从朝阳桥河以度」　按：《弇传》原文上文是引兵而东，「从」上东字属上读，赵误属下，今删。
[三九]「从朝阳桥济河以度」　按：章怀《注》云：有漯河。释济河为济漯河，故云。
[四〇]「《地形志》，肥乡有巨合城」　按：此处钞脱十二字：「章怀谓巨里，聚名，一名巨合城。」据原稿本当在《地形志》上，今据补。
[四一]「西有深坑，戴作」　按：全作「坑」，赵作「 」。戴校是也。郦《注》中「坑」皆作「」。《禹贡锥指》卷三引《玉篇》：「 ，而勇切， 乃湖泊之类」。熙仲按：《御览》九百九十九蒲下有齐人谓湖泊曰，其证也。
[四二]「《地形志》，嬴县有马耳山祠」　按：《通鉴》义熙三年（页三六〇二）胡《注》：「魏收《志》泰山郡台县有马耳山。」
[四三]「《寰宇记》，在废全节县东南十五里」　按：《记》十九谭城在历城县东南十五里，废全节县在故东平陵西北十五里，春秋时谭国也。
[四四]「故陵城也，后乃加平」　按：原稿作「故平陵城也，后乃加东，与此异。」彼云：其说是也，《经》有脱误。今订。
[四五]「《世说新语》[《德行》]《注》……作昭先」　按：检《世说 言语》篇，伏滔叙青楚山物条注：「魏时有任昭先。」
[四六]「戴删全、赵同，」　按：全、赵同朱本，重「百脉」二字而戴删去，如《疏》则易误会为全、赵亦删，今乙「全赵同」三字于戴删上。
[四七]「有杨绪沟水，朱作杨渚沟水……守敬按」　按：此下杨氏按语，原稿作「熊氏按」。
[四八]「出逢陵故城西南二十里」　按：此下杨、熊按语略同，原稿作「熊按」而略详。
[四九]「何不云以《寰宇记》校增耶」　按：全氏校本固云：「是条旧多脱字，今以《太平寰宇记》校增。」杨《疏》误。
[五〇]「又东北过梁邹县北」　按：朱、胡、沈、全、赵、戴诸本皆作「东过」，无「北」字。《疏》及原稿作「东北」。
[五一]「萌山在县西北二十五里」　按：沈《疏证》云：「《名胜志》（山东一）明山在淄川县西北二十五里，盖即萌山之误。」
[五二]「而萌山其所经也」　按：原稿作「经流」，非是。
[五三]「《汉记》」　按：原稿《汉记》上有「东观」二字，云朱脱「东观」二字，今据增。
[五四]「会贞按：平安县不近漯水」　按：原稿作「守敬按」。
[五五]「守敬按：乙作平安，是也」　按：原稿杨按则以为非，原稿与影印稿本之间往往有此异同。
[五六]「博昌城西北五十里」　按：原稿城下杨、熊径补「在齐城」三字，影印稿本但云当有此三字，较矜慎。
[五七]「乐安越水差远」　按：原稿此处《疏》文，多与影印本不同，影印稿本疑是后定。
[五八]「所谓先经起事」　按：此条原稿杨《疏》尚有长文驳赵氏先经起事之说，影印本省而未录。
[五九]「《地形志》……脱薄字」　按：标点本《魏书》已引此《疏》校补。
[六〇]「戴改献公」　按：原稿有「守敬按：《齐世家》是胡公自营丘徙薄姑，献公」十七字，此本钞脱，今据原稿补。
[六一]「城内有高台」　按：原稿无熊氏按语，可证影印稿本在后，写定时熊氏增入。
[六二]「《元和志》……海浦在县东北二百八十里」　按：聚珍本作「二百八里」，与《寰宇记》同。
[六三]「北注菏水。菏水又东南」　按：朱本皆误作「河」，杨校改。
[六四]「泗水西南至方舆入泲」　按：泲，《汉书》俗本误作「沛」，王念孙校改泲渠，此从之。标点本《汉书》漏校。
[六五]「县故梁也」　按：各本皆作「梁也」，全校改「梁地」，是也。《地理志》山阳国下云：「故梁，景帝中六年别为山阳国。」《志》无县字，郦《注》改写。
[六六]「薛季像碑」　按：朱讹作「薛棠」，诸家校改是也。此《注》连举三碑，其人皆称字不名。
[六七]「故欲置戍于此城」　按：原稿此下按语作「何说当止此」，影印本则熊氏以《宋书》本传校定，是亦影印底本为后来定稿之证，原稿则写在其前。
[六八]「[缺二字]」　按：下脱「家不能次以为两」七字，今补。
[六九]「秦梁，圮名也」　按：《初学记》卷五讹作「地名」，误，字当作「圯」，圯亦桥梁之称。《留侯世家》所谓圯下也。今点校本漏校，熊氏所据是善本。
[七〇]「遂因名为号……今本《博物志》号作弓，误」　按：《御览》三百四十七引正作「号」。
《水经注疏》卷九
　　后魏郦道元撰
　　　　　　　　　　　　　　　宜都杨守敬纂疏
　　　　　　　　　　　　　　　　　　　　　　　门人枝江熊会贞参疏
　清水
清水出河内。修武县之北黑山。守敬按：《汉志》，内黄清河水出南。《说文》不载清水。《山海经》所言清水，出大时之山，在关中，非此清水。郭璞《注》，今河内修武县北黑山，亦出清水，是黑山之清水，始见于《水经》，郭璞因之。盖黑山之清水，本自入海。自周定王时，河徙，南注，黎阳以北，清水之流遂绝，而故道犹存。至曹操开白沟，遏淇水北流，行清水之道，故《淇水注》谓之清淇，互受通称。
</div>
    <div class="pagination">
<a href="水经注疏_page18.html">上一页</a><span>...</span><a href="水经注疏_page14.html">14</a><a href="水经注疏_page15.html">15</a><a href="水经注疏_page16.html">16</a><a href="水经注疏_page17.html">17</a><a href="水经注疏_page18.html">18</a><span class="current-page">19</span><a href="水经注疏_page20.html">20</a><a href="水经注疏_page21.html">21</a><a href="水经注疏_page22.html">22</a><a href="水经注疏_page23.html">23</a><a href="水经注疏_page24.html">24</a><span>...</span><a href="水经注疏_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
