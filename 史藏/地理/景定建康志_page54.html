<!DOCTYPE html>
<html>
<head>
    <meta charset="UTF-8">
    <title>景定建康志 - 第 54 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景定建康志 - 第 54 页/共 60 页</h1>
    <div class="content">　　伏挺宅在今府城北潮沟
　　考证挺于宅讲论语听者倾朝
　　唐栁郎中故居在茅山
　　考证权徳舆作栁郎中茅山故居诗云下马荒堦日欲曛潺湲石溜静中闻鸟啼花落人声絶寂寞山窗掩白云今不详其处
　　孙晟宅在凤台山西
　　考证郑文寳南唐遗事云孙晟为尚书郎赐宅一区在鳯台山西岗垅之间徙居之日羣公萃止韩熈载见其门巷卑陋谓孙曰湫隘若此岂称为相第邪举坐莫喻其防明年孙拜御史大夫百日之间果登台席
　　徐宅旧在摄山栖霞寺西今日陶庄者是也园池甚盛
　　考证裴迪留题徐氏来贤亭云常侍江东第一流子孙今不泯先猷结亭意在来贤者谁慕清风为驻留王荆公题徐秀才园亭诗云茂林脩竹翠纷纷正得山阿与水濆笑傲一生虽有乐有司还欲选方闻二诗刻石今在栖霞市酒坊
　　王荆公宅今半山寺是
　　考证公再罢政以使相判金陵到任即纳节　辞同平章事恳请赐允改左仆射未几义求宫观累表得防灵观使筑第于白下门外去城七里去蒋山亦七里平日乗一驴从数僮防诸寺欲入城则乗小舫泛潮沟以行葢未尝乗马与肩舆也所居之地四无人家其宅仅蔽风雨又不设垣墙望之若逆旅之舍有劝筑垣輙不答元丰之末公被疾奏舍此宅为寺有防赐名报寕既而疾愈僦城中屋以居不复造宅父老曰今江宁县治后废恵民药局其地即公城中所僦之宅也
　　蔡寛夫宅在今贡院
　　考证南窗纪谈云蔡寛夫侍郎治第于金陵青溪之南穴地为池数尺之下见有瓦砾及朱髹匕筯数十蔡惊异命工愈掘之又深尺余有金镬瓦钖之器甚多皆破碎交错仆压于下灶下苇灰犹存又穷其傍大扺皆人居也然后知其下前代为平地经六朝防乱瓦砾粪壤积而至此髙岸为谷深谷为陵岂不信哉今贡院基是
　　湖隂先生居今不详其所
　　考证王直方诗话云杨徳逄号湖阴先生丹阳陈辅浙西佳士也每嵗清明过金陵上塜事毕则至蒋山过湖阴先生之居清谈终日嵗率以为常元丰辛酉癸亥频嵗访之不遇题一絶于门云北山松粉未飘花白下风轻麦脚斜身似旧时王谢燕一年一度到君家湖阴归见其诗吟赏久之曽称于舒王闻之輙笑曰此正戯君为寻常百姓耳湖阴亦大笑
　　土贡
　　唐嵗贡笔及甘棠棃
　　皇朝嵗贡罗二十疋
　　物产
　　谷之品稻粳来牟【饼饵皆胜它郡】菽麻粟
　　帛之品【俗勤蚕桑帛冠它郡】罗绢纱花绢花纱四紧纱【溧阳最多】夏纺丝冬纺丝绵
　　金之品金【句曲山】铜鐡【赤山】铜器【句容】
　　药之品玉屑【淮南子云出钟山】石钟乳【本草云茅山土石相杂徧生茅草以茅津相滋乳色稍黑而滑润谓之茅山乳性微寒】禹余粮【本草云茅山甚有好者状如牛黄重重甲错其佳处乃紫色泯泯如面齧之无碜然用之宜细研以水洮取汁澄之勿令有沙土也】黄精【本草云叶大根麄黄白色至夏有花实】生人葠【阮孝绪因母疾用药湏得生人葠旧传钟山所出孝绪躬歴幽险累曰不获忽一日鹿前行至一所遂不见就求之果得】鹿棃【本草云江宁府出一种小棃名鹿棃叶如茶根如小拇指彼处人取其皮治疮癣及疥癞云甚效八月采】木【陶隐居云蒋山白山茅山者为胜】巻栢【建康记云出巻栢】石脑【陶隐居云今茅山东西平山并有凿土龛取之】芍药【陶隐居云今出白山蒋茅最好白而大】干地黄【陶隐居云板桥者为胜】柴胡麦门冬茴蔯王不留行前胡败醤石韦菝葜地榆京三甘遂牙子天南星鬼臼僊茅连翘紫葛桑上寄地蜈蚣荨麻茵蔯蒿【按本草以上并出江宁】桔梗兎丝子香附子罂粟荆芥苍术参百合百部白敛白及地黄地榆贯众芫花半夏天门冬天仙藤威灵仙刘寄奴何首乌夏枯草谷精草【按本草并出溧阳县】芝草菖蒲南烛山桃【按本草并出句曲山】覆盆子吴茱萸【按本草并出溧水县】溪荪草侧柏【并出句曲山】芝草【龙仙芝叁成芝燕胎芝洞草芝萪玉芝荧火芝琅葛芝夜光芝并出茅山】
　　香之品黄连香【出茅山】
　　果之品来禽大杏海红金锭梅红桃绿李相公李【出句容】秦公棃樱桃绣莲藕芡寔菱寔蒲萄海门柿石榴香查西甜梧桐子地栗橘橙乳柑竹蔗荻蔗【出府境】福乡柰【出句曲】
　　菜之品莴笋大葱萝卜【溧水】冬笋茭白芹蒌蒿防风菜甘露子
　　禽之品凫鹑鸠
　　鱼之品鲟鱼鲈鱼邵鱼【状如鸢】蟹河鲀石首鲚鱼鳊鱼鮰鱼金鱼银鱼比目鱼鲥鱼
　　兽之品獐鹿















　　景定建康志巻四十二
　　钦定四库全书
　　景定建康志巻四十三　　宋　周应合　撰
　　风土志二
　　古陵
　　古越王塜在句容县
　　考证王名翳周安王时薨句容大横山下
　　吴大帝陵在蒋山之阳去城一十五里
　　考证吴志神鳯元年大帝崩蒋陵　寰宇记在县东北蒋山八里　丹阳记云蒋陵因山为名　舆地志云九日台当孙陵曲折之傍故名蒋陵亭　今蒋庙西有孙陵冈蒋陵地也【何逊经孙氏陵诗在昔零陵厌神器若无依逐兔争先防掎鹿竞因机呼吸开霸道叱咤掩江畿豹变分竒略虎视肃戎威长蛇衂巴汉冀马絶淮淝交防无内御重门岂外扉成功终巳弃凶徳愎而违水龙忽东骛青葢乃西归朅来易永久年代暧湮防苔石疑文字荆坟失是非山鸎空曙响陇月自秋辉银海终无浪金鳬永不飞閴閴今如此望望沾人衣】
　　歩夫人陵在蒋陵
　　考证吴志赤乌元年追拜夫人歩氏为皇后后合蒋陵　今蒋庙西南有孙陵冈上有歩夫人墩墩之侧有夫人塜乃其地也
　　宣明太子坟亦在蒋陵
　　考证吴志大帝皇太子登初句容后三年移钟山西蒋陵
　　晋康帝陵　　　　　　晋简文帝陵
　　晋孝武帝陵　　　　　晋安帝陵
　　晋恭帝陵
　　考证寔录康帝建元三年崇平陵简文帝咸安二年髙平陵孝武帝太元二十一年隆平陵安帝义熈十四年崩明年休平陵恭帝元熈二年冲平陵五陵并在钟山之阳皆不起坟
　　晋元帝陵　　　　　晋眀帝陵
　　晋成帝陵　　　　　晋哀帝陵
　　考证寔录元帝永昌元年春建平陵明帝太宁三年武平陵成帝成康八年兴平陵哀帝兴宁三年安平陵四陵并在鸡笼山之阳皆不起坟
　　晋穆帝陵在幕府山前近西里俗相传穆天子坟即其地也
　　考证寔录穆帝升平五年永平陵在幕府山
　　宋武帝陵在县东北二十里
　　考证寔录宋髙祖永初三年初宁陵建康县蒋山　政和间有人于蒋庙侧得一石柱题云初宁陵西北隅以此考之其坟去蒋庙不逺
　　宋文帝陵在县东北二十五里与武帝陵相近
　　考证文帝元嘉二十年长宁陵
　　袁后陵即文帝后合长宁陵
　　考证南史元嘉十七年先皇后袁氏于长宁陵长宁即文帝陵也
　　宋明宣沈太后陵在今寳林寺西南有坟垅相传为国婆坟疑即沈后所葬之地【旧志】
　　考证南史宋明宣沈太后为文帝美人生明帝元嘉三十年建康之幕府山
　　宋明帝陵在幕府山西与王导坟相近今山前有坟垅晋穆帝陵在山南或以西为明帝之墓
　　考证明帝泰豫元年髙宁陵临沂县
　　齐明钦皇后陵在今淳化镇之北
　　考证南史齐明钦刘皇后永明七年江乗县张山
　　梁昭明陵在城东北四十五里贾山前与齐文恵太子同处排陵并
　　萧墓冈西去县三十五里或云萧梁帝陵寝未详陈髙祖陵在上元县东崇礼乡地名陵里有曰天子林其地有石麒麟二里俗相传即陈髙祖墓也去城二十五里
　　考证陈髙祖永定三年万安陵城东南古彭城驿侧
　　陈文帝陵在县东北陵山之南今鴈门山之北
　　考证陈文帝天康元年永寕陵
　　诸墓
　　左伯桃墓羊角哀墓并在溧水县南四十五里仪鳯乡孔镇南大驿路西
　　考证烈士传云左伯桃羊角哀燕人也二人为友闻楚王待士乃同入楚至梁山值雨雪粮少伯桃乃并粮与哀令往事楚自饿死于空树中哀至楚为上大夫乃告楚王备礼于此一夕哀梦伯桃告之曰幸感子我奈何与荆将军墓相邻每与吾战为之困廹今年九月十五日将大战以决胜负幸假我兵马呌噪塜上以相助哀觉而悲之如期而往叹曰今在塜上安知我友之胜负乃开棺自刎而死就伯桃墓中刘孝标广絶交云续羊左之徽烈正谓是也唐大厯六年顔真卿过墓下作诗吊之【此诗书于莆塘客馆大中十一年宣歙池观察使郑薫徙鲁公墨迹置宣州之北望楼作文以记之诗今亡】熈宁中太子中允关杞知县事梦二人告之曰余羊左也为魏伦所苦出祭文百余篇示杞既觉仅防记其一语云千花落兮奠酒空明日问之邑人有魏伦者以钱买羊左墓木将伐焉杞遽止之乃表墓事见胡宗愈诗【诗云古有二烈士羊左哀与桃结交事游学心若胶漆牢逺闻楚王贤待士皆英髦负笈首燕路不惮千里劳行行及梁山雨雪填岩防途穷食不继饿口空嗸嗸无为俱死尔原野徒身膏我留子独徃命各系所遭慷慨示一诀并粮觧衣袍僵坐空穴中视死轻鸿毛角哀既仕楚爵位聮执羔顾懐交旧心血泣声号咷王闻义其事礼迁蓬蒿孤风激頽俗千古清萧飚叔世忠义防友道皆滔滔平居论莫逆握手相游遨利害一轧巳所得无秋毫挤壑又下右反若豺狼嘷秦末余耳辈遇时方驿骚誓为刎颈交名莭初相髙一旦成眦睚亲勒兵相鏖斩余泜水上论功传子敖较此岂不愧清议安防逃凛凛溧水傍危坟望江臯蔚宗宰兹邑梦睹斯人曹衣冠甚竒古晤语开鬱陶持示古祭文百本皆旌褒其间记一二花落空奠醪薄诉魏伦者相侵意贪饕诘朝究其详伦果邑之豪墓木合数抱私欲挥斧刀移丈禁采伐表识严芟薅英灵俨如旧虽久不闻韬哀我今之人五交戒所操枢宻蒋之竒诗结交有羊左是惟一时才为闻楚王贤翩然自燕来一旦食欲尽俱往空防埋伯桃乃独留饿死梁山隈角哀仕既逹感旧肝胆摧念此并粮恵告还遗骸至今溧水旁突兀穴土堆何人致荐奠千花飞酒杯精灵今在否古木生风雷鲁公昔过之驻车久徘徊感叹彂篇咏洒翰□琼瑰惜哉今不存散落随尘埃空余郑薫记片石昏苍苔末世友道絶雅歌堪式頺草木尚萎死小怨何足懐我思有所矫巨焰明寒灰兹事虽过中义烈亦壮哉幸逢太丘长揭表旌泉台寥寥千载间下激清风廻还顾势利交市道良可哀邑宰周邠跋此诗刻石庙中　元祐中知县周邦彦诗古交久沦防末世尤反覆谷风歌焚轮黄鸟譬伐木永懐羊与左重义逾血属客行干楚王冬雪无斗粟倾粮活一士誓不俱死辱风云为惨变鸟兽同踯躅角哀哭前途伯桃槁空谷终乗大夫车千骑下棺椟子长何所疑旧史刋不录独行贵茍难义侠轻杀戮虽云匪中制要可兴薄俗荒坟邻万鬼溘死皆碌碌何事荆将军戈相窘逐　史吏部弥巩宰溧水日有诗词云余耳当年刎颈交所争利害仅毫毛一朝泜水相屠戮岂识羊哀左伯桃交情切戒勤终堕以义存心心必果死生可托永无睽自古中山说羊左羊左合人我左既逊粮甘自饿羊仕楚王官职大佑旧杀身蓬颗顔公畴昔曽经过佳咏至今传播】书此为诸墓先又加详焉非语怪也将以厉薄俗也
　　西汉甄邯墓在后湖之侧
　　考证南史宋张永尝开武湖过古塜塜上得一铜斗有柄文帝以访朝士著作郎何承天曰此亡新威斗王莽时三公亡皆赐之一在塜外一在塜内时三台居江左者惟甄邯为大司徒必邯之墓及啓塜内更得一斗复有一石铭云大司徒甄邯之墓
　　后汉史君崇墓在溧阳县北三十里
　　考证崇为司空骠骑将军青冀二州刺史赠溧阳侯使持节徐兖二州刺史有神道碑在墓所晋永和八年立唐贞观十四年十八代孙越王府东阁祭酒常州长史仲谟题云隋末大乱避地闽越碑壊再立其颂曰山岳降精川渎耀灵猗欤史氏世济其英忠言允塞嘉猷有声从容爕理散诞飞缨含香青敷奏丹庭有犯无隐唯言是聼王室斯頼诸侯以宁内侍帷幄外典专城为政以徳察狱以情化俗草偃溪谷风清金相玊质不陨厥名处溢不骄居劳不惮视险如夷忘身逐叛駉颂羙鲁青蒲安汉执简书愆奸邪逃窜匪君之忠孰防戡乱在昔隆汉姻娅皇家唯帝念功爵命屡加三台五鼎驸马奉车腰佩两印绶带双緺何彼秾矣常棣之华如珪不玷似玉无瑕节之以礼俭而不奢笃生我侯英略备举有艺有才防文能武孝以奉亲忠惟卫主赤眉始结白波犹侮执锐被坚斩馘灭虏截彼长虵殱斯猾竖防赏庙堂书勲王府功成弗居名立不取简在帝心酬封祚土厥土惟何在溧之浒初食三千卒封万戸葭菼揭揭尘鹿麌麌禾役斾斾原田膴膴俯营川陆鱼盐所聚蝗飞火灭还珠去虎子民辑恱建兹城宇大厦耽耽聼政之所祠堂石殿坐灵攸处【阙字】春秋兮祭祀不阻
　　溧阳侯陶谦墓在溧阳县
　　考证后汉书献帝兴平元年溧阳侯陶谦卒且张昭哀之其词曰猗欤使君君侯将军膺秉懿徳允武允文体足刚直守以温仁令舒及庐遗爱于民牧幽暨徐甘棠是均憬憬夷貊頼侯以清蠢蠢妖冦匪侯不寜唯帝念绩爵命以章既牧且侯啓土溧阳遂升上将受号安东将平世难社稷是崇降年不永奄忽殂薨丧复失恃民知困穷曽不旬日五郡溃崩哀我人斯将谁仰凭追思靡及仰呌皇穹呜呼哀哉观张公辞意则陶侯之贤可想矣
　　吴丞相万彧墓在溧阳县南五十里恵徳乡银方山下考证吴志孙皓寳鼎元年彧为右丞相鳯凰元年被谴忧死
　　吴甘宁墓在直渎山下
　　考证伏滔记吴将甘宁墓在直渎之下俗云墓有王气孙皓恶之凿其后为直渎
　　僊翁葛墓吴太极左僊翁葛墓在句容县西南一里郡国志云句曲有葛家
　　诸恪墓旧府志及句容县志皆言在句容县石子岗今考恪墓寔在城西南
　　考证恪仕吴累官至州牧为孙峻所杀石子岗先是童谣曰诸葛恪芦苇单衣篾钩落于何相求成子阁成子阁者反语石子岗也建业西南有长陵名石子岗今清凉寺侧亦有石子岗峻杀恪处非句容也详见石子岗下
　　晋山简墓在乐游苑内【旧志】
　　考证晋永嘉六年征南将军荆州刺史山简卒归建康真武湖南覆舟山之隂
　　温峤墓初豫章朝廷追思之乃为造大墓还元明陵北幕府山之阳
</div>
    <div class="pagination">
<a href="景定建康志_page53.html">上一页</a><span>...</span><a href="景定建康志_page49.html">49</a><a href="景定建康志_page50.html">50</a><a href="景定建康志_page51.html">51</a><a href="景定建康志_page52.html">52</a><a href="景定建康志_page53.html">53</a><span class="current-page">54</span><a href="景定建康志_page55.html">55</a><a href="景定建康志_page56.html">56</a><a href="景定建康志_page57.html">57</a><a href="景定建康志_page58.html">58</a><a href="景定建康志_page59.html">59</a><span>...</span><a href="景定建康志_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
