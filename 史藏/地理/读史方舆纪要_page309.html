<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 309 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 309 页/共 479 页</h1>
    <div class="content">
　　当阳县州西百二十里。南至荆州府枝江县百八十里，西至夷陵州百五十里。汉县，属南郡。后汉因之。建安十三年，曹操下荆州，先主将其众过襄阳，南至当阳，为操所追处也。晋仍属南郡。宋齐因之。后周置平州及漳川郡治此。后属梁。隋开皇七年，改州为玉州。九年，州郡并废，县属荆州。唐武德四年，又置平州。六年，改为玉州。八年，州废，仍属荆州。五代时，高氏置荆门军治此。宋属荆门军。绍兴十四年，废入长林县。十六年，复置。洪武初，属荆州府，寻改今属。九年，省入州。十三年，复置。今城周三里有奇，编户五里。

　　○麦城县东南五十里，在沮、漳二水间。《水经注》：漳水南径当阳县，又南径麦城东。相传楚昭王所筑。三国初，关羽为吕蒙所袭，自知孤穷，乃走麦城，是也。又有磨城，在县东四十里。《荆州记》：麦城东有驴城，沮水西有磨城，伍子胥造此二城以攻麦城。谚云：东驴西磨，麦城自破。

　　麋城县东南六十里，地名八渠。宋白曰：春秋楚伐麋。颖容《释例》曰：麋，当阳也。或云三国时麋芳所筑。又有权城，在县东南。春秋时权国，楚武王克权，使斗缗尹之。斗缗以权叛，是也。又方城，在县东南百六十里沱江东浒。《志》云：方城旁有秣马山，原隰宽衍，今方城见江陵。

　　○玉泉山县西北三十里。山有泉，色白而莹，本名覆船山。三国时易今名。隋置玉州以此。宋末，蒙古陷襄阳，张梦发请城当阳之玉泉山，是也。又有玉阳山，在县西二里沮水之阳。○方山，在县东四十里漳水上，层峦环列。又县东十里有许由山，山顶平旷，沮水与玉泉山水会于其前，有泉曰洗耳溪。

　　紫盖山县西南五十里。《道书》以为第三十三洞天也。《寰宇记》：紫盖有南北二山，顶四垂若伞，林石皆绀色，下出彩水。又铁山，在县北八十里，接远安县界，旧产铁，湘府曾于此山采矿。

　　绿林山县东南百二十里。山深阻。王莽天凤四年，新市人王匡、王凤等聚亡命，藏于绿林山中，数月间，至七八千人，是也。近《志》云：山在县北六十里。○当阳坂，在县北六十里，相传曹操追先主于此。《志》曰：县西北六十里有倒流桥，沮、漳二水合流其下，即张飞据水断桥处。恐误。

　　○沱江县南百二十里。大江分流处也。旁有金沙滩，地多流沙，烨烨如金。《志》云：金沙滩在县东南百二十里。《水利考》：县境之沱江，即沮、漳下流，盖水合势盛，南连大江，因有沱江之名。

　　沮水在县北一里。自南漳县经远安县，东流入界，绕流县西，折而东，又南经麦城西，又南流合于漳水。○漳水，在县北四十里，自南漳县流入境，东南流，经麦城东，又南合于沮水。《志》云：沮、漳二水合处，在县东南五十里，名合溶渡。又南流注于沱江，至枝江县界，而入大江。余详大川沮水。

　　熨斗陂县东南八十里。《志》云：绿林山之水，与县东六十里圆台山之水，会为熨斗陂。又县北八十里亦有熨斗陂。宋绍兴中，郡守吴猎尝遏走马湖、熨斗陂之水，于县西北置李公匮，以限戎马。

　　○漳河口镇县北百里，有巡司。《志》云：县北有章乡。《水经注》：漳水经临沮县之章乡南，吴将潘璋擒关羽于此。

　　附见：

　　荆门所州南九十里。又州北百二十里有宜门所。二所旧隶荆州卫。嘉靖中，改属承天卫。

　　沔阳州府南三百二十五里。东北至汉阳府四百里，南至岳州府三百五十里，西至荆州府四百四十里。

　　春秋、战国时楚地。秦为南郡地。汉属江夏郡。后汉因之。晋惠帝时，分属竟陵郡。梁又置沔阳郡治沌阳县，见汉阳府。后周兼置复州治建兴县。隋初，郡废州存徙州治竟陵，寻复旧治。大业初，改州曰沔州，寻又改曰沔阳郡治沔阳县。唐武德五年，又为复州治竟陵县。贞观七年，移治沔阳。天宝初，改为竟陵郡。乾元初，复故仍治竟陵。五代因之《寰宇记》：晋改景陵郡。宋仍曰复州亦曰景陵郡。熙宁六年，废属安州。元初，复故治景陵县。端平中，移治沔阳镇，即今治所。元为复州路，又改为沔阳府。明洪武九年，降为州，以州治玉沙县省入编户四十二里，直隶湖广布政司。嘉靖十年，改属承天府，领县一。今属安陆府。

　　州襟带襄、随，腹背郢、鄂，当重湖之右，介江汉之中，地洼而卑，水漾而潴，实川泽之区也宋朱昂曰：州环城皆水，因河为濠。然其地在汉阳以西，规度上游，此为资本。明太祖既定武昌，曰：安陆、襄阳，南北噤喉，英雄必争之地。然今日当以沔阳为干，而安陆、襄阳为枝，固守沔阳，乃图进取，庶得其宜耳。此非辨于先后之数者哉。

　　○玉沙废县今州治。汉云杜县地。西魏为建兴县地。隋、唐为沔阳县地。宋初，析南境置玉沙县，属江陵府。至道二年，改隶复州。宝元二年，省沔阳县入焉。熙宁六年，州废，还隶江陵府。元初，复故。端平初，移州治沔阳镇。元改曰玉沙，而废旧玉沙县。明初省。《城邑考》：宋玉沙旧县，在今州西南五十里。今州城，明初因旧址修筑，周九里有奇，有门五。

　　建兴城州北二里。亦曰复州城。西魏所置建兴县也。《隋志》：梁置沔阳、营阳、州城三郡。西魏省州陵、惠怀二县，改置建兴县。后周置复州治此，又省营阳、州城二郡入沔阳郡。开皇初，郡废，移复州治竟陵。仁寿三年，州还治建兴。大业初，改县曰沔阳，寻又改复州为沔阳郡。唐初，州治竟陵，寻还治此。乾元以后，仍属复州。宋因之。宝元中，省为沔阳镇，今州治在其南。《图经》谓之楚王城，俗亦名七里城。○青林城，在州东十里。又州西十里有石楼城，州东五十里，有鱼复城，建置未详。

　　○黄蓬山州南二百里大江之旁。其山延绵环结，上有城，亦曰却月城。城外有台，相传鲁肃曾屯兵于此。山下有湖，为黄蓬湖。元末，徐寿辉陷沔阳，陈友谅起兵于黄蓬以应之。友谅，沔阳人，其父黄蓬渔子也。又黄蓬山之支曰香山，俗名望乡山。其相近者又有石灵、松林、乌林诸小山。

　　○江水州南二百里。《志》云：自监利县白螺山南，又经乌林南，过茅埠口，又东过竹林湾，又东过新滩、水洪二口，又东北接汉阳府之沌口，皆府境也。旧有长官堤，起监利县境，东接汉阳，长百数十里。明渐圮。嘉靖初，复筑滨江堤，西南起龙渊，东止玉沙，万有余丈。数年，复决西流窝一带，直抵玉沙。嗣后屡筑屡决，而东南皆为水区矣。

　　汉水州西北百里。自潜江县流入州境，纵横散滥，往往为害。《志》云：汉水自钟祥东播为芦γ河，入潜江东南，至上新口，径鲇鱼套诸处，达城西三里之三江口，所谓城西一里有襄河也。又自上新播于下新口，流至柳口，复东播于蒌蒿汀，至直步，夏水从西来注之。径螺子渎，又径渣潭，东北趣大阳，入于襄河。又自渣潭东南，径小阳，过张家池坝港，入阳明湖，俱会于白湖，出沌口入江。汉水又自芦γ播于排沙，径豆刂河、范溉关、栗林、麻港、南湾诸处，至黄荆口，入下帐湖，东汇于白湖。又自范溉南播于刘家渡，入三江口。又自栗林口播于蒋家湾，径莲台，趣大湖口，合黄荆水流入江。今汉江支港，在州东北六十里者，亦曰中下襄河。嘉靖初，濒汉为堤，自大小朱家冈至沧浪南池，几万余丈。九年，汉水自拖船埠西，决入州境，湖水皆溢，西北一带，皆为巨浸。后屡塞屡圮，未为乐土也。《水利考》：州境向以富饶称，盖地介江、汉间，多湖渠，民便渔鲜；又因湖渚，环堤为垸，易于耕佃也。明成化以来，上流堤防渐溃，汉水不时涨溢，城市崩坏，陷溺甚众。正德以后，潜沔湖渚，又渐淤为平陆，下流既壅，水无所容，安得无决圯之患？故曰：江溢则没东南，汉溢则没西北，江汉并溢，则茫然大壑矣。岂堤防所能御哉？余见大川汉水及川渎异同。

　　长夏河州南四十里。《志》云：襄水为汉之潜，而长夏河即夏水，江之沱也。自监利县流入境，东为大马长川，过沙口，又东北过柴林河，至直埠，与汉水合。《禹贡大传》：夏水首出于江，尾入沔，亦谓之沱。郑玄、刘澄之皆以为沧浪水也。《水经注》：夏水东至云杜入沔，其处谓之者口。《广记》亦云：夏水入沔之口为者口。今者口在阳明、太白诸湖间，盖为水所堙也。亦曰堵口，亦曰潴口。晋元帝永昌元年，王敦反，逼建康，甘卓自襄阳将袭武昌，军于潴口，即此。夏水合沔入江，故沔口又名夏口也。又《周地图记》：夏水合诸水同入汉，自汉入潴，名七里沔，州名取此。《胜览》云：七里沔，在复州，江、汉、夏三水所汇处，故沔阳城亦曰七里城。《州志》：七里沔在州东一里。又云：夏水泛则合诸水于州之东北度口，下流六十里，地名沧浪，古有沧浪驿。汉水自襄河而入，江水、夏水自西南而入，并汇于此，或以为七里沔也。一说竟陵南三十里湖东有七里泛，即七里沔。○漕河，在州西南一里，江水、潜水所入也。《志》云：漕河自州西三里之三江口，东流合沧浪水，过侯埠关，入于白湖。又州治北有汊河，流入汉阳府界。又有白沙水，《志》云：在州东北一里。《水经》云：江水过下隽东，得白沙口。程以为即是水也，今堙。

　　太白湖州东北二百里，接汉阳府界。一名九真湖，一名土湖。潜水自西北来注之，沱自南来注之，其上游西湖、李老、泗港、沙湖及直步、黄蓬、阳明诸水悉汇焉，周二百余里，为沔境之巨浸。达沌口入江。《水经注》沌水通沔阳太白湖，是也。《水利考》：环沔皆湖也。大者凡数百里，小者亦不啻数十里，长波巨浸，诚浩渺之区矣！然其北多属景陵，而李老为大；其西多属监利，而西湖为大；其南则黄蓬为大，其东则太白为大。诸湖皆逶迤入太白湖，故沔，众水之汇也，太白，又沔水之汇也。沔之水，潴于太白，泄于沌口，地势使然也。不然，沔其鱼矣乎。

　　白鹭湖州东十五里。其东相接者曰鼍湖。又官港湖，在州南四十里。又南十里曰赛港湖，又南五十里曰白螺湖。○千金湖，在州南二百里，其相接者曰乌流湖，曰黄蓬湖。《志》云：黄蓬湖纳茅埠口、许家池及白螺、莲子潭诸水，达新滩而入于白湖，江溢则逆洄入汉。

　　三阳湖州西三里。东曰朝阳，南曰南阳，北曰水阳，故曰三阳。又州北有复池湖。周武帝置复州，以湖名也。又白石湖，在州西八十里。湖中筑长堤为驿道，亘十里。○直步湖，在州东南四十里，其湖受柳口大马河及螺子渎、渣潭、李二河等水，入阳明湖。《志》云：螺子渎在州东七十里，李二河在州东南百五十里。又西湖在州东南百里，西港湖在州东南百五十里，下五湖在州东南二百八十里。

　　沙湖州东百二十里，与太白湖相连。今有沙湖驿。又司马小阳湖在州东九十里，阳明湖在州东百七十里，皆流接大白湖。○马骨泛，在州北八十里。夏秋泛涨，渺漫若海，春冬涸，为平田。《一统志》云：马骨湖，在州东南百六十里。似误。《志》云：州之四境，湖池泛港之属凡四十有四，而太白湖最著。今皆有河泊所司之。

　　许家池州东南百五十里。又张家池，在州东南百四十里。杨孟池，在州东北百二十里。皆江汉支流所汇，联络灌注以入于白湖，亦皆掌于河泊所。○豆刂河口，在州西北六十里。豆刂，与穴同。盖水流分泄处。亦曰豆刂河新掘口，汉水别流所经也。有河泊所，并置豆刂河驿于此。又拖船渡在州西九十里汉江滨，刘家渡在州北二十里。

　　○范溉关州西北四十里。《志》云：沔阳之关四：〔一〕曰荆江口关，在城西；一曰襄江口关，在城西一里；一曰侯埠关，在州东六十里，与范溉关为四也。今有侯埠驿，置于侯埠关侧。

　　沙镇在州东百五十里沙湖口。有沙湖驿，并置巡司于此。《志》云：沙镇之东有邵洲脑，其地连接太白诸湖，支浦环聚，劫寇潜匿。万历中，增设官兵戍守。又茅镇，在州南百二十里茅埠口，亦设巡司于此。《志》云：州东百六十里地名尖刀嘴，北接汉川县界，有鸡公洲。嘉靖中，大盗哨聚于此，因增置官兵戍守。

　　汉津驿州城东北一里。驿前有江北渡，东接汉阳，西接潜江景陵，为一州之津要。《志》云：州有深江、豆刂河两驿，今俱革。

　　景陵县州北二百十里。北至京山县百里，东至汉阳府汉川县百五十里。楚竟陵邑。汉置县，属江夏郡。后汉因之，又光武封刘隆为侯邑。晋亦曰竟陵县，仍属江夏郡。晋末，分置霄城县，属竟陵郡。宋、齐因之。梁封范云为霄城侯，是也。西魏废竟陵入霄城，为竟陵郡治。后周改县曰竟陵。隋初，尝为复州治。唐时，复州治此。五代晋改县曰景陵。宋亦为复州治。端平中，还隶复州。元属沔阳府。今城周三里有奇，编户二十五里。

　　○竟陵故城在县西南，即楚故邑。《史记·越世家》：竟陵泽，楚之材也。孔氏曰：楚有七泽，竟陵其一。秦白起攻楚，拔郢，东至竟陵。汉置县于此。晋宋因之。惠帝以后，属竟陵郡。太安二年，荆州刺史刘弘遣陶侃攻贼张昌于竟陵，败之。宋、齐为竟陵郡治。齐永元二年，萧衍起兵襄阳，前至竟陵，命张法安守之。梁太清中，湘东王绎以王僧辨为竟陵太守，既而与雍州刺史岳阳王为敌，使司州刺史柳仲礼镇竟陵以图。大惧，遂请于西魏以覆江陵。西魏移郡于霄城，县废。《括地志》曰：竟陵故城在长寿县南百五十里。孙宗鉴曰：自蔡州南至信阳军，始有山路，迤逦至安陆，可两驿。至复州皆平地。南至大江，并无丘陵之阻。渡江至石首，始有浅山。谓之竟陵者，陵至此而竟；谓之石首者，石自此而首也。《汉志》：竟陵县东北有章山，古文以为内方，盖以为荆门之内方也。

　　云杜城在县东南。汉县，属江夏郡。王莽地皇二年，绿林将王匡等败莽兵于云杜，遂攻拔竟陵。后汉亦属江夏郡。东晋以后，属竟陵郡，后周废。《水经注》：沔水自竟陵，又东南经云杜县东，夏水注之。《寰宇记》：萧梁置沔阳郡，盖治云杜县。又郧城，杜预曰：在云杜东南。《汉志》郧公邑在竟陵，是也。今见安陆县。○京山城，在县北，齐梁置京山县，后齐置建安郡治焉。西魏改郡曰光川，后周郡废。隋大业初，废京山县入竟陵，因改角陵为京山县。又云梦城，《志》云：在县西，即古云梦泽地。又县东六十里有笑城，相传宋将毕再遇与金兵对垒，夜遁，惟系羊击鼓，金兵既觉，欲追之，知已无及，一笑而已。因名。《通志》：县东九十里有直阳市城，相传为旧县治。

　　○五华山县东七十里。山岭连属，北接钟祥县界，上有古风城，相传伏羲之后封于此。又巾戍山，在县北七十里。《水经注》：晋时于此置巾水戍。又有龙穴山，在县东北五十里，山旁有龙穴陂，一名龙尾山。○天门山，在县西六十里。亦名火门山，相传光武行兵，举火夜度处也。俗忌火，故曰天门，盖即京山县之天门山。好事者为之说也。又青山，在县西北六十里青山湖北岸，亦与京山县接境。《志》云：湖在今县西二十五里。又诸葛岭，在县西二十里，俗传孔明屯兵处。

　　○沔水在县南百里。自潜江县流入境，与沔阳州接界。梁太清二年，侯景据台城，荆州刺史湘东王绎遣兵入援，又遣竟陵太守王僧辨将舟师出自汉川，载粮东下，是也。《志》云：县南今有西江水，乃襄江之一派。《水利考》：汉水入境，经诸陂泽，至县东分流，一由黑流渡，经张池、竹筒二河，分入汉川刘家隔者为正流。一由小河口，经渔新河、巾台河、牛角湾，出汉川县风门，合竹筒河者为支流，二流会合，经口蔡店，并出汉口，此故道也。嘉靖二十五年已后，湖泽大半淤平，而竹筒河、牛角湾二处又复中湮。于是县多水患。大抵由青山经林里泽、急走湾、上下洲河，直冲县治，抵杨林垸灌海堰，则邑皆为壑矣。又有塔儿湾决口，虽在潜江，而景陵实当其患，皆可虑也。

　　回河县东北七十五里。自府北池河分流经此，又东南入于沔水。○便河，在县南三十里。元时，郡守白景谅以自县至郡，水道迂远，乃开此河，民以为便。时掘土得石，有文曰白公沟，亦名白河。又义河，在县东一里。《志》云：县有城南河，经城南入汉，下流为义水，汉水泛溢，时有冲啮之害。

　　扬水在县西南。旧自荆州府监利县流入境。《水经注》：扬水东入华容县，又东北径竟陵故城西，又北注于沔，谓之扬口。亦谓之中夏口。先主当阳之败，张飞按矛于长坂，先主以数十骑斜趣汉津，遂渡夏口。是矣。《晋书·杜预传》：旧水道惟沔汉达江陵千数百里，北无通路，预乃开扬口，起夏水达巴陵千余里，内泻长江之险，外通零、桂之漕。建兴四年，王е将赴荆州，留长史刘浚镇扬口垒，为贼杜曾所破。隆安二年，荆州刺史殷仲堪贼杀故雍州刺史郗恢于扬口。齐永元二年，萧衍起兵襄阳，攻郢城，次于扬口，是也。今亦为扬林口。或曰：岳州府北有杨林浦，亦扬水通江之故道。○巾水，在县北。《志》云：县东一里之义河，即巾水所经也。《水经注》：巾水出竟陵县东百九十里，西经巾城下，又西经竟陵县北，又西注扬水，谓之巾口。是也。又巾水，旧经扬林口，亦曰扬水，今自便河复入于汉。

　　三ㄛ水县南三十里。出京山县西七十里之磨石山，流入县界，东注于蒿台湖。或以为即《禹贡》之三ㄛ也。亦名三口。《志》云：县河西自南河口入，南自黑流渡入，北自石家河入，故名。，读曰差。一名三参水。参，去声。《县志》云：县有白云三水，在县东南九十里。有河泊所，东南去州一百里。

　　东湖在县东。地脉迤逦为洲坻，盘旋于湖中，凡数层。又西湖，在县西里许，中有汀。又南湖，在县南十里。○上帐湖，在县南七十里。《志》云：东南去州百八十里，有河泊所。又下帐湖，在县南百七十里。又蒿台湖，在县东七十里。《水利考》：县境有四汊、蒿台等湖，即《禹贡》三ㄛ故地也，最为低洼。嘉靖中，四汊等湖淤浅，下流复壅，沈溺不免矣。

　　氵壹马潭县西三十五里，钟水之区也。又有葫芦三湾，在县西南五十里，皆掌于河泊所。《舆程记》：县西南六十里为渔泛洪泽口，又四十里为湖口，即监利以北诸湖泽也。渡湖三十里，登陆五十里，而至荆州府。

　　○甘鱼陂在县西北。《左传》昭十三年，楚公子比次于鱼陂。《战国策》：冷向曰：楚南有符离之塞，北有甘鱼之口。杜预曰：竟陵城西北有甘鱼陂。王氏曰：战国多用水攻，故楚守甘鱼之口。符离，见江南宿州。横桑口，在县东南。东晋初，荆州将吏郑攀等作乱，拒刺史王е，众心不一，散还横桑口。《水经》：沔水受夏水，东南径云杜县，又东径左桑。昔周昭王南征不复处，庾仲雍谓本是佐丧也。又东谓之横桑，言得昭王丧处。

　　石渠堰在县西北三里。其流自五华山下通巾水。唐咸通中，刺史邓元素开。又县东北有永丰堤，堤长四里。又有周公堤，自县东至县南，横长三十里。弘治中，县令周端因旧堤增筑，因名。又有便堤，在县南车箱渡，护七十余垸之田。

　　乾镇县东八十里。潜、沔之间，大半汇为湖渚，复合流至乾镇，分为二流：一由张家池口，出汉川县；一由竹筒河，出刘家隔，往来之要道也。今为乾镇驿，《会典》作乾滩驿，并置巡司于此。○皂角市，在县东北七十里，有皂角渡。地据高阜，当三府四县之交，居民错杂，商贾辐聚，防御最切。其相近者曰鱼泛洚，亦戍守处也。又县东二十里有板港渡，县西青山湖口有鼓角渡，县西九十里有黑流渡，县南三十里有车箱渡，皆水陆津要也。又有柳家渡，在县东北四十里。弘治十二年，改建柳家桥，公私便利。

　　八十冢县东北七十里。有疑冢凡八十，地名长河，接德安府应城县界。

　　附见：

　　沔阳卫在州治东北。洪武六年置。嘉靖十八年，改属兴部留守司。今亦设沔阳卫。

　　◇德安府东至黄州府三百里，南至汉阳府三百二十里，西至安陆府三百二十九里，西南至安陆府沔阳州三百四十里，西北至襄阳府四百九十里，北至河南信阳州二百五十一里，东北至河南光州四百三十里。自府治至布政司三百二十里，至江南江宁府二千二百里，至京师五千六百十里。

　　《禹贡》荆州之域。春秋时云阝子国云阝，一作郧，又作，俱读曰云，后属楚。秦属南郡，汉属江夏郡。后汉因之。晋亦属江夏郡。宋置安陆郡沈约志：孝建初立。齐因之。梁置南司州。西魏改置安州。后周末，改郧州，而安陆郡如故。隋初，废郡，炀帝改郧州为安陆郡。唐武德四年，复曰安州初置总管府，寻为大都督府。天宝初曰安陆郡。乾元初复曰安州贞元中，置安黄节度观察使，治安州。五代梁置宣威军，后唐改安远军。晋复为州。后汉仍为安远军。周显德初，复为州。宋仍曰安州亦曰安陆郡安远军。熙宁初，升为德安府以旧为潜邸也。元因之《志》云：宋端平初，徙治汉阳，元复旧治。明吴元年，改德安州。洪武九年，隶黄州府。十三年，复为德安府，领州一、县五。今仍旧。

　　府北控三关谓信阳三关，南通江汉，居襄、樊之左腋，为黄、鄂之上游，水陆流通，山川环峙。春秋时，楚人用此以得志于中原者也。三国时，为吴、魏争逐之地。吴嘉禾三年，陆逊自襄阳引退，潜遣别将击江夏新市、安陆石阳，斩获而还。时安陆已属魏，吴人遂不能得志于襄阳。晋庾翼图北伐，议移荆州镇安陆，盖顾瞻河、洛，指臂淮、汝，进可战，退可守，安陆形胜，实为利便矣！自是南北分强，未尝不以安陆为棋劫之地。梁、陈不竞，周、隋屡出师于安陆，而东南不能支也。唐之中叶，淮西多事，安、黄每为形要。宋南渡以后，西北用兵，识者每欲于襄、邓、安、随，为北瞰京洛之计。岳飞发鄂州，道安州，进破金人于蔡州，而中原震动。陈亮谓：安、随诸处，镇抚得人，可以出奇制变。是也。胡氏曰：欲固中流，必以重兵镇安陆。薛氏云：安陆北接随、唐，东黄、南鄂，西接荆、郢，呼吸可通。明初，兵下汝宁，捷指安陆。时全楚州郡，悉为贼锋所糜烂。王师一至，无不欣欣望者。盖不待摧枯之力，而有风靡之势矣。此岂非古今之仅事哉？

　　安陆县附郭。汉县，属江夏郡。王莽地皇二年，绿林帅王匡等拔竟陵，转击云杜、安陆，是也。后汉亦属江夏郡。晋为江夏郡治。刘宋以后，为安陆郡治。梁为南司州治。自是州郡皆治此。明初，省入德安州，寻复置。今编户七里。

　　○郧城今府城。春秋时郧子国也。楚灭郧，封斗辛为郧公，邑于此。定十年，吴入郢，楚子奔郧。《史记》：楚昭王十年，吴入郢，昭王亡至云梦，走郧。是也。《水经注》：郧水经安陆城西，故郧国也。盖亦因水为名矣。晋太元八年，苻坚大举入寇，慕容垂进拔郧城。义熙初，桓振据江陵为刘毅等所败，逃于郧川。既又自郧城袭江陵。郧城在郧川，故有二名也。梁武帝攻鲁山，谓郧城、竟陵之粟，方舟而下，郧城，即安陆之别名矣。今郡城，明初因故址修筑，嘉靖中增修，周六里有奇。
</div>
    <div class="pagination">
<a href="读史方舆纪要_page308.html">上一页</a><span>...</span><a href="读史方舆纪要_page304.html">304</a><a href="读史方舆纪要_page305.html">305</a><a href="读史方舆纪要_page306.html">306</a><a href="读史方舆纪要_page307.html">307</a><a href="读史方舆纪要_page308.html">308</a><span class="current-page">309</span><a href="读史方舆纪要_page310.html">310</a><a href="读史方舆纪要_page311.html">311</a><a href="读史方舆纪要_page312.html">312</a><a href="读史方舆纪要_page313.html">313</a><a href="读史方舆纪要_page314.html">314</a><span>...</span><a href="读史方舆纪要_page310.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
