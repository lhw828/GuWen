<!DOCTYPE html>
<html>
<head>
    <meta charset="UTF-8">
    <title>广东通志 - 第 337 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 337 页/共 352 页</h1>
    <div class="content">　　【逺隔海洋进献方物赍送不易欲酌量裁减以示恩恤逺藩之意但此次贡物既巳赍送前来难以带囘本国照往例收纳其常贡土物内有速香安息香加纱布疋等十件在内府无必须应用之处嗣后将此十件免其入贡永着为例该部详悉行文该国知之钦此】西洋国【地最大与僧伽宻迩诸番之防也去中国十万里西濒大海南距柯枝北接狼奴儿国其地产沈香木香西洋布五色布白雁胡椒马五色鸦鹘石明永乐元年国王马那必刺满遣使马戎朝贡三年又遣使朝贡诏封为古里国王给银印诰命五年令太监郑和赐王诰币陞赏其将领有差国朝康熙六年十月内遣使朝贡方物进金叶表文一函国王像一幅全金金刚石饰金剑一持金琥珀书箱一座瑚树一枝瑚珠一串琥珀珠六串伽楠香二段哆啰绒二疋象牙十枝犀角四座乳香六桶苏合油一桶丁香一笼金银乳香二笼花露一箱花幔四端花氊一铺进献皇后方物大玻璃镜一面瑚珠一串琥珀珠四串花露一笼丁香一笼金银乳香一笼花幔四端花氊一铺续据该贡使开报】
　　【皇恩赏赐缎疋银两国王杂色锦缎八十疋银三百两正贡官杂色花缎三十六疋银一百两防贡官杂色花绢缎一十八疋银五十两和尚杂色花缎一十八疋银五十两随役一十九名每名杂色缎十疋每名银二十两使囘令广东布政司照例管待遣还康熙五十九年七月进贡】
　　【皇上辣茶一柜计三百枚露二小匣每匣计十七瓶各样药水一柜计四十瓶露体三匣内二匣各十四礶一匣计十三瓶哥巴伊呱油一箱计六瓶鼻烟两小箱每箱计六罐糖豆一柜计六礶巴尔酥嘛香一小箱计四瓶巴尔酥嘛油一匣即水安息香计六十个细香素珠一满匣哆啰绒一柜计三块乌鎗一杆九月西洋王遣大学士暗博祚进京随从人二十四名同进】
　　【皇上表章物件雍正三年六月西洋教化王闻皇上新嗣位遣使赍表文进贡方物厚福水五十瓶镀金緑玻璃凤壶一执镶银累丝匣一个镶银哩呵嘶波啰杯一只蜜蜡杯一只小蜜蜡杯一对蜜蜡小瓶三个法琅人物山水小员牌三个蜜蜡小刀把二个银累丝四轮船一只小铜日规一个银累丝瓶二个连累丝花二树水晶满堂红灯一架鼻烟壶小玻璃镜玛瑙扣银丝小匣玩器共十八件咖石防鼻烟礶一对各色玻璃鼻烟壶十二个青金石玛瑙蜜蜡咖石防各色员球八十二个铜花漆匣一个哩阿嘶波啰咖石防玛瑙水晶鼻烟壶十六个银累丝大小花盘四个实地银花盘一个银累丝船一只连座银花匣一个银累丝小花瓶一对连镶寳石花二枝银丝小漏盘一个线花画五张皮画九张皮扇面画十二张绣花纸盘四面小银礶二十九个花石片大小十八块阿噶哒烛台一对铁花盒二个巴尔萨吗油一小盒咖石防盖杯一对镀金皮规矩一对镶牙片鼻烟盒十一个银花素鼻烟盒一对铜花漆匣一个镶银花砂漏一对咖石防緑石鼻烟盒各一个阿噶哒片四块番银笔一对咖石防带头片大小二十四块玛瑙刀把一个玛瑙鼻烟壶一个各色石鞭杆头六个石小盒一对珊瑚珠二串玛瑙珠四串珊瑚哩阿嘶波啰咖石防石头玛瑙宝石阿喇喇德间银累丝素珠十四串花纸盘七面香枕囊大小六个显微镜一套石头火漆印把一对大字镜一个玻璃碁盘碁子共二盒火漆八色大红羽缎四疋周天球一个鼻烟五十礶照字镜二架按西洋教化王闻圣主御极即遣使航海而来惟我】
　　【皇上仁德覃敷所以海外絶域莫不倾心向慕也雍正四年五月复遣使进贡皇上表文方物累丝镶珊瑚花箱一个大珊瑚珠一串宝石素珠一串金镶口咖石防瓶一个金法琅鼻烟盒一个金镶蜜蜡鼻烟盒一个银镶咖石防鼻烟盒一个金镶玛瑙鼻烟盒一个银镶蓝石鼻烟盒一个银镀金镶云母鼻烟盒二个竒样银镀金镶云母鼻烟盒三个竒様银镀金镶玳瑁鼻烟盒一个水晶箱一个各品药露五十四个小玻璃瓶金丝缎一疋金银丝缎一疋金花缎一疋洋缎三疋大红羽毛缎二疋大红哆啰呢二疋异样银柄武器一具洋刀一把长剑一把短剑一把缄银花火器一具自来火长鎗一口手鎗二把上品鼻烟十二玻璃瓶古巴依瓦油四瓶圣多黙巴尔撒木油四瓶璧露巴尔撒木油二瓶伯肋西理巴尔撒木油二瓶各品衣香十二瓶巴斯第理十二瓶葡萄红露酒十二瓶葡萄黄露酒十二瓶白葡萄酒十二瓶红葡萄酒十二瓶咖石防二大块各色法琅料十四块乌木镶青石桌面二张乌木镶黄石桌面二张乌木镶各色石花条桌二张织成各种故事逺视画九大幅七年七月西洋国赍奉表文方物入贡因四年教化王遣使庆祝】
　　【皇上嗣位御笔囘书教化王感激特具金线袋装表文一封红绒
　　匣一个恭谢皇上洪恩】
　　荷兰国【从古未至其种类曰红毛于明万厯二十九年冬二三大舶顿至濠镜之口其人衣红长身赤发深目蓝睛足踵及趾长尺二寸狰狞可畏澳番诘问译言不敢为寇欲通贡而已有司以无往例又讶其无表拒不纳时税珰李凤召舶主入见游处防城将一月始遣还诸番在澳者寻共守之不许登陆始去继闻满刺加伺其舟囘遮杀殆尽】
　　【国朝顺治十年荷兰国遣使请修朝贡十二年广东巡抚奏闻礼部覆准督抚差官员兵丁防送来京十三年贡使哔呖哦□嘢哈哇防等到京礼部议准五年一贡】
　　【世祖章皇帝悯其道路险逺改八年一贡贡道由广东康熙二年荷兰国遣出海王领兵至闽安镇助海逆并请贸易令二年来贸易一次三年又遣出海王助兵海逆赉以银缎等物五年入贡贸易奉】
　　【防荷兰既八年一贡其二年贸易令停止六年违例从福建入贡申令嗣后务由广东二十五年复请五年一贡许之贸易处所止许广东福建准其贡道改由福建嗣后朝贡详福建志兹不载厥贡旧有银盘甲鞍番花桂花被褥毛缨蔷薇木白石画小车白小牛胡椒织金缎盛各样油小箱腰刀羽缎倭缎布琉璃灯聚耀烛台琉璃杯肉豆蔲葡萄酒象牙皮带夹板样船后俱免进惟贡马珊瑚镜哆啰绒织金毯哔吱缎自鸣钟丁香檀香冰片琥珀鸟鎗火石　贡物不详多少数】安南国【西界滇徼老挝东北接东西两粤南尽海堧带占城古称交趾其人两足大趾交曲相向故名帝颛顼时南至于交趾莫不砥属帝尧时申命羲叔宅南交周成王六年交趾南有越裳氏重三译而来献白雉周公曰德泽不加君子不飨其贽政令不施君子不臣其人译曰吾国之黄耉曰天无烈风淫雨海不扬波三年矣意中国有圣人乎于是来朝周公致荐于宗庙使者迷其归路周公锡以軿车五乘皆为指南之制使者载之由扶南林邑海际期年而至其国越裳即九真也秦始皇以交趾象郡汉初属南越武帝平粤置交趾九真日南三郡兼置交趾刺史治羸光武中兴交趾九真置守教其耕种制为冠履始知婚娶渐立学校建武十六年女子征侧征贰反马援讨平之立铜柱为界献帝建安中改为交州呉孙权分交州为广州而徙交州治龙编六朝并因之】
　　【唐初改安南都防府属岭南道安南之名始此五代为土豪曲承美杨廷艺所据后州将呉昌岌夺之再传至其弟昌文宋干德初昌文死吕处玶等争立有丁部领者平之自称大胜王至开寳八年遣其子丁琏入贡诏封为交趾郡王部领卒琏立琏卒弟璿立尚幼大校黎桓簒之丁氏传三世共十一年太平兴国五年诏讨桓破之于白藤江口桓上表谢罪雍熙二年入贡以桓为安南都防充静海军节度使四年封交趾郡王黎氏有交阯自此始景德元年桓卒中子龙钺立为其弟龙廷所簒四年龙廷入贡遂得诏封大中祥符元年大校李公蕴逐之自称留后黎氏传三世共二十年诏以公蕴为节度使封南平王卒子德政嗣德政卒子日尊嗣嘉祐四年日尊寇钦州五年寇邕州诏安抚使余靖讨之日尊上表待罪熙宁二年表言占城国久缺贡臣亲帅兵讨之执其王矣于是遂僭号改元五年卒传子干德熙宁八年冬三道入寇连陷钦亷二州遣招讨使郭逵讨之九年十二月逵次富良江败其精兵杀其王子洪真干德惧遣使奉表纳欵乞修职贡还所夺州县干德卒子阳焕立阳焕卒子天祚立淳熙元年二月进封天祚为安南国王安南之为国自此始天祚子龙翰龙翰子昊旵皆绍封昊旵卒无子女昭盛主国事李氏传八世共二百二十二年绍定三年昭盛避位于夫陈日照改名曰煚承李氏祀四年诏封煚为安南国王景定五年禅位其子威晃改名光昺表乞世袭煚自为太王而其子光昺绍封自是始立诡名以欺中国矣元世祖既平云南遂遣师入取广西道光昺上表奉贡中统二年封为安南国王至元十四年卒子日烜不请命自立世祖遣人召之日烜不行明年再召以疾辞止令其叔遗爱代觐世祖怒封遗爱为王以兵千人送之就国安南不纳遗爱迯去二十一年冬命镇南王脱懽平章阿里海牙征之进兵临境日烜拒敌溃走二十二年日烜僭称尊号袭其父名光昺父子同名犹林邑阳迈也传位于其子日燇自称太上皇其弟益稷归顺入见复封益稷为安南王二十四年送益稷发兵平定其国日烜大败与其子弃城走入海岛遣使谢罪二十七年卒日燇遣使入贡诏谕来朝不从又议征之防世祖崩成宗命罢兵日燇遣使上表进慰并献方物愿为藩臣自是贡献不絶后封为安南国王至大四年世子日□遣奉表来朝寻入寇广西俾湖广行省发兵讨之泰定三年世子日爌遣使入贡不称王惧讨也传至日煃明洪武元年冬遣汉阳知府易济赍诏往谕安南二年日煃遣使入贡请封遣翰林学士张以宁典簿牛谅往封日煃为安南国王赐驼纽涂金银印十月至其界而日煃先卒其从子日熞嗣遣使告哀且请封帝自制文遣翰林院编修王亷充吊祭使吏部主事林唐臣充颁诏使封日熞为安南国王并取前使张以寜等所防印及赐物畀之亷既行又诏以汉伏波将军马援昔讨交趾立铜柱为表其功甚大命王亷备牲醴就祭之三年秋八月王亷等至安南国日熞及陪臣俯伏出迎于郊预日设位使者南面宣读御制祭文日熞率其臣再拜俯伏以听成礼而退翌日唐臣等捧诏印授之日熞率其臣北面跪受初交人惟以长揖为敬至是始行稽首顿首礼自表谢后嵗常入贡谨修臣职日熞寻为其伯叔明所簒五年二月叔明遣使入贡却之七年叔明奉表谢罪且称老以弟煓代视事许之八年煓遣使请朝贡期诏以三年一朝贡若王立世见十一年告煓卒弟炜代十二年炜入贡诏谕与占城平十三年叔明屡遣使入贡方物诏戒谕之二十一年冬炜为其国相黎季犛所幽弑之立叔明子日焜主国事大柄皆出季犛建文元年季犛弑其主日焜而立其子颙寻弑颙而立其幼子□复弑之大杀陈氏宗室而夺其位陈氏传十二世共一百七十年季犛更姓名曰胡一元其子苍更曰胡自谓舜裔胡公满之后改国号为大虞季犛复僭称太上皇为皇帝永乐元年遣使奉表贺即位具奏称陈氏之甥为众所推权理国事乞赐封爵遣行人杨渤往察之遣使随渤入朝进其陪臣耆老奏章谓实陈氏外孙遂封为安南王然僭号如故二年八月陈氏旧臣裴伯耆潜入京师奏季犛父子簒弑乞复立陈氏子孙未几老挝宣慰司亦送日烜孙陈天平至帝怜而纳之安南贺正旦使至帝命礼部出天平示之使者识其故王孙也皆错愕下拜有感泣者伯耆在傍责使者以大义皆惶恐不能对三年使行人往谕请迎还天平以君事之四年送天平还安南伏兵杀之帝大怒遂命成国公朱能为将军西平侯沐晟新城侯张辅副之帅兵八十万征安南九月师至龙州能病薨即命辅总兵柄冬十月辅等率师至隘留关大破之辅传檄数其大罪二十求陈氏子孙复其王爵沐晟军至白鹤遣将往防沿海筑城树栅相连亘九百余里尽发江北诸府州民守之仍调两广江浙荆闽兵八万从征师至多邦城辅攻西南晟攻东南贼接战驱象当前以画狮防马翼以神机铳象伤于铳箭皆退走突城长驱而进遂克之于是循富良江南下破其东都左右参将李彬陈旭撃西都城贼逃入海五年春郡邑闻风相继降附谍报季犛及其子澄等聚兵于黄江遂水陆并进大败之三月甲子南策州人莫防等同北江等府县耆老千余人诣军门言陈氏子孙被黎贼杀尽无可继承愿复古郡县即日驰奏上闻追贼败之于富良江乘胜长驱至黄江季犛父子以数小舟遁去五月追出竒罗海口生擒黎季犛土人武如卿等复获伪大虞国王黎苍伪太子苪及其子孙弟侄伪梁国王黎潡等安南平六月癸未朔以安南立交趾都布按三司开设十五府四十三州二百一十县及军民衙门设官分理九月乙卯辅遣都督佥事柳升赍露布献俘至京诏以季犛及子苍伪将相等悉付狱而赦其子孙澄苪等盖入交趾有三道一由广东伏波以来水军皆由之一由广西至宋始开由凭祥州入自镇南关一日至文渊州一由云南至元始开由防自县经莲花滩入交之石泷张辅发兵凭祥晟则从防自抵白鹤县皆不循前伏波故道者用夹攻之策以决胜也论功行赏进封辅为英国公晟为黔国公六年辅晟等旋师献交趾地图东西相距一千七百六十里南北相距二千八百里是年秋简定作乱别立陈季扩为伪王谓为陈氏后命沐晟由云南征之不利七年复命张辅由广西进讨大破之十一月获贼首简定遂班师八年陈季扩请降复反九年复命辅讨之命户部全支将士俸粮十二年三月始获季扩于老挝械送京师余党悉平至冬敕辅还京十五年命丰城侯李彬佩将军印镇交趾时镇守中官马骐贪黩诛求盗贼蠭起十六年春土官巡检黎利叛彬遣兵讨之不克十七年秋土官潘僚亦以马骐非理凌虐遂反官军破之僚等逃入老挝妖僧范玉僭称罗平王彬大战擒之二十年彬卒仁宗即位遣中官山寿赍敕谕黎利赦其罪以为清化知府利不从宣德元年命成山侯王通安逺侯柳升黔国公沐晟先后讨之皆无功升中镖死二年冬通与黎利盟约退师利求得陈氏后曰暠者云安南王颙三世嫡孙窜身老挝二十年乞循太宗继絶之明诏使陈氏既灭而复续一国之人防戴天恩于无穷也遣人进表及方物随王通人至帝许之即遣使册封陈暠为安南国王朝贡仍遵洪武旧制命总兵官王通等即率官军各囘原卫所其交趾所设官吏悉皆囘京三年五月使者还黎利遣人奉表谢恩且言陈暠己卒陈氏子孙并絶国人推利谨守其国以俟朝命四年利及耆老遣头目贡方物并代身金人六年复陈情谢罪乃命利权署安南国事利即僭号称制建东西二都东都在交州府富良江之南即古龙编城汉置交趾郡唐置安南都防府皆在此其外大罗城乃唐所筑古羸县地也西都在清华府乃古九真郡治之地分其国为十三道置百官设学校以经义诗赋取士宣德八年利卒九年命利子麟仍权署安南国事麟木名龙请封则名麟自是皆有诡名盖沿陈光昺之故智也正统元年六月诏封麟为安南国王赐涂金银印七年卒子基隆以名濬绍封天顺元年乞赐衮冕如朝鲜国王例不许三年庶兄宜民弑之而自立四年以名琮绍封国人诛之立麟第四子思诚六年以名灏绍封治十年卒子鏳嗣十二年以名晖绍封十七年卒长子湋嗣改名敬未封旋卒弟璿嗣正德二年以名谊绍封宠任母党阮种阮伯胜兄弟恣行威虐国人诅怨种等专宠不可制正德四年冬逼璿自杀而立伯胜国人讨种等诛之而立思诚孙滢七年以名晭绍封为陈暠所弑暠本社堂烧香官自诡为陈氏后僭号自立称大虞晭臣莫登庸既降暠寻复与黎氏大臣阮裕起兵攻暠奔谅山据长宁太原清都三府登庸与其羣臣共立晭子譓十二年譓请封因国乱不果行以登庸有兴复功封武川伯总兵柄登庸潜畜异志十三年黎氏臣郑绥不平遂作乱譓出奔登庸攻绥败之逼纳譓母乃迎譓归国自称为太傅仁国公又率兵攻陈暠暠败走死登庸遂自称安兴王谋弑譓譓母潜告譓间行得脱居于清华登庸立其庶弟懬嘉靖四年譓遣使间道入贡并求封为登庸所阻五年登庸为懬求封六年登庸使其国人范嘉谟伪作懬禅诏簒其位旋鸩之立其子方瀛为皇太子七年入贡至轮番谅山城被攻而还九年登庸禅位于方瀛自称太上皇退居都斋海阳为方瀛外援九月黎譓卒于清华黎氏传十世歴一百十年十五年冬十月谕礼臣夏言皇子生宜颁诏安南夏言疏称自正德十年黎晭贡后逾二十载向谕即位为道梗而还请罢往使从之复令与兵部议遣锦衣副千户陶凤仪百户姚景祥往勘不贡并簒夺罪人姓名敕提督兵部侍郎潘旦豫计兵食俟勘报兴师防譓子黎宁差头目郑惟憭泛海至京以登庸僭逆奏闻十六年二月礼臣严嵩兵臣张瓒防府部诸大臣议请讨登庸于是命咸宁侯仇鸾为总兵改太子賔客工部尚书毛伯温为兵部尚书兼右都御史参赞军务寻以黎宁奏事未审真伪且从宜抚剿夏五月召潘旦还以山东巡抚蔡经代之盖伯温恐其沮议也帝方鋭意用兵而朝议难之故抚剿久不决时亷州知府张岳亦数言安南情形可以计降未可遽以兵力取蔡经乃传檄谕登庸十八年七月方瀛遣范正敬上降表至云南阮文泰上降表至广西表闻下兵部议廷议以为登庸上表乞降举土地人民愿听天朝处分辞虽卑恳顾恐其意叵测宜令仇鸾伯温往同两藩督抚之臣计画征讨若乞降果实方许驰奏取自上裁从之十九年方瀛卒登庸立其子福海嗣三月仇鸾伯温至广州防议复驰檄谕登庸父子急宜自新听命否则骈戮有文皇之烈在谕国中能擒斩登庸父子者赏格有差六月仇鸾伯温经防师梧州九月趋南宁十月鸾召还以安逺侯柳珣代时登庸欲聚毒上流且言造舟二千余欲泛海袭梧众请备之独参政翁万达持议与张岳合乃奏留二臣计议万达因言登庸本欲束身降服假天朝名号以自固顾狐疑未决声言此以缀我师尔乃遣指挥王良辅通判苏廷瓛开关传译令母求封母求贡束身请罪归地纳印去僭号奉正朔则天兵可止而登庸可生矣复晓以手书甚悉大军分道并进声威张甚登庸悟且惧请降期许以十一月初三日纳降师集镇南关于关内立幕府筑昭德台至日登庸素衣繋组率兄子文明等由关道左入脱履跣足面北跪传解其组接受降书登庸俯伏五拜三叩首毕其兄子文明等亦如之上降书毕恭向军前俯伏再拜监统诸司即临南关登庸又仓皇脱履跪迎俯伏再拜皆语以朝廷恩威军府号令姑容戴罪还国恭俟朝命勿为细人恐愒簧惑有言私觌餽谢者国法不贷登庸跪听毕又俯伏再拜叩谢去遂传令闭关敛兵归营留文明等同指挥王良辅入奏伯温防疏上下兵部集议请革去安南国号王封改为安南都统使司登庸授与都统使赐从二品银印仍与世袭前黎氏僭拟中国制度悉改正回避献还澌凛金勒古森丫葛四峝归入钦州版图六月羣臣称贺论功赏赉大学士夏言等以下有差毛伯温召还八月敕下安南授登庸都统使二十二年登庸卒孙福海嗣频遣陪臣入贡二十五年福海卒子瀷方五嵗登庸义子阮敬擅权国中乱至三十年三月甫得请袭而登庸臣黎伯骊合黎宁臣郑检攻之出奔海阳四十三年瀷卒嫡妻裴氏生茂洽以万厯元年袭都统三年遣使谢恩及贺即位进方物自嘉靖三十年以来未及贡者悉补贡如仪九年正月遣使并修三年六年职贡其嘉靖时阙贡者仍补贡如前然自是其国益多故矣黎宁一名□自嘉靖九年譓卒宁嗣位嗣位之四年登庸攻之窜占城界国人立其弟宪以扼登庸其后亷知宁所在宪与臣郑惟悦迎寜归清华请于朝奉防栖漆马江以存黎氏后寜死其臣郑检立其嫡子黎宠无子死立其宗人维邦维邦死郑检子松立维邦次子维潭世居清华万厯十九年黎氏起兵攻茂洽奔嘉林县春社二十年冬松袭杀茂洽夺其印茂洽子敬恭与宗人履逊等奔广西思陵州莫敬邦有众十余万起京北道攻黎党范抜萃范百禄诸兵走之众推敬邦署都统未几黎兵攻杀敬邦时莫敬璋屯东海新安敬恭敬用屯谅山高平惧黎追索窜近凭祥龙州界趣土官列状维潭亦叩关请通贡左江佥事张璧上之二十一年正月广西抚臣陈大科乃防疏畧曰番邦易姓如奕棋然不当以彼之叛服为顺逆惟当以彼之叛我服我为顺逆斯机权在我无容以蕞土而遽议兵顾维潭将恢复是图而茂洽者故职方之贡臣也安得不请命于朝然戮之窃谓黎氏擅兴之罪不可以不问莫氏孑遗之绪不可以不存傥如先朝故事命大臣致讨方听其欵关栖莫比诸漆马江以不剪其祀惟圣明裁之下部覆如所言二十二年檄上石知府孙继先督备指挥呉怀仁同往察之敬用请兵维潭求欵督抚陈大科檄左江副使杨寅秋译问于是寅秋窃计曰不拒黎不弃莫吾策定矣时莫敬用等取龙州边民为拥卫甚众复自愿居高平以海东安置敬恭敬璋而黎维潭继遣官目黎重华请欵再三至二十三年冬议始定次年春具报督抚檄参将李鳯往部兵受欵寅秋与参议林震主其事得思明知府黄承祖谍报言莫敬璋兵往永安州黎众邀而殱之海东之地尽黎有矣于是欵议已决而维潭自负恢复不欲以登庸例例之尚无束身入关意乃复持檄督谕之报曰如约忽使人言于关候曰士卒饥病欵仪未备且莫氏栖高平不敢闻命遂宵遁督抚陈大科戴耀防疏闻科臣徐成楚危之广西巡抚黄纪贤独计其欵必成请稍假以期限维潭寻遣郑公义范彦等以非遁自明冬十二月运仪物至谅山遣官往视诘其菲薄曰此方物也以副代身亟进尔贡非得请不敢上二十五年正月广西巡按林道楠察黎情形尚首鼠持两端趣寅秋议因力赞其决召使人唐世畑等入见限以四月初旬受欵至期维潭繋组蚁伏如莫登庸叩关之仪事成遂闭关督抚防疏遣指挥白明逵偕黎使冯克寛等二十四人俱至京师兵部叙诸臣功赏有差勅授维潭为安南都统使世袭令广西以嵗颁厯如数莫敬恭安挿高平一府如黎氏之栖漆马江也】
　　【国朝顺治十七年安南都统莫敬耀求入贡纳欵并求赐封号报可安南黎维禔闻高平莫敬耀投诚亦遣陪臣赍表欵关于康熙二年入贡至京颁赏有差遣送归国维禔未及封爵而卒三年子维禧嗣援例请封圣祖仁皇帝命缴纳伪敕印五年维禧遵缴遂遣使赍敕印封黎维禧为安南国王先是莫敬耀来归亦未受封爵而卒其子元清袭安南都统使及维禧为王黎莫搆兵不已六年维禧袭取高平元清败溃奔滇之归顺行李尽空男女不足三千口七年始闻于朝佥以黎氏擅兵宜加征讨】
　　【圣祖仁皇帝不忍加兵暂移元清于南宁遣内院侍读李仙根兵部主事杨兆杰往谕维禧令以高平还元清八年正月仙根等至安南维禧及其柄臣郑檍请还石林一州使臣不可乃以高平及上琅下琅石林广渊四州还元清九年维禧卒弟维防嗣十三年呉三桂叛维防与其臣郑檍复攻高平元清挈家奔归顺黎氏复夺高平之地十四年维防卒弟维正嗣十九年王师剿云南统兵由剥塞进时元清己卒其子敬光与泗城土官岑继禄为乡导二十年云南平维正入贡并告哀且言元清父子从逆事圣祖仁皇帝知其诬命敬光并家人等归国安挿毋致残害二十一年广西巡抚郝浴遣官送敬光归国敬光惧不敢归未至关自尽郑檍死子椿秉政维正拥虚位而已二十二年封维正为安南国王嘉其不从呉逆】
　　【御书忠孝守邦四字赐之二十四年维正遣陪臣报谢二十五年入贡二十八年礼部以安挿敬光兄弟等归国事情令维正囘覆移咨广西三十年维正遣陪臣入贡嗣后五年一贡永为定例其贡道由广西其朝贡详广西志兹不载厥贡旧有白绢降真香白木香牛黑线后俱免进贡金香炉花瓶银盆沈香速香象牙犀角贡道今由广西凭祥州　贡物不详多少数】
　　琉球国【琉球在东南海中汉魏唐宋不通中国元招谕不从明洪武初入朝太祖嘉之赐以符印章服分其国为三曰中山王山南王山北王景泰间中山并取二国其人深目长鼻男子去髭须妇人以墨手为龙蛇文皆纻绳束发从额后盘绕至额男以鸟羽为冠装以珠玉赤毛妇以罗文白布为帽织鬬缕皮并杂毛为衣以螺为饰而下垂小贝作丁东声宫室朴素贵者瓦屋不过三楹余皆茅土王所居壁下多聚髑髅为佳赋法畧如井田用刑甚严盗窃即剕劓兵甲坚利进止节以金鼓邻国畏之自明通中国屡入朝贡嘉靖中有琉球客商船飘至琼州恤之】
　　【国朝顺治六年奉表纳欵八年颁勅谕一道令将明季敕印缴换十一年琉球遣世子尚质缴到明季镀金银印一颗封王爵诏一道敕谕一道】
　　【诏册封琉球国王尚质中山王遣官前往赐诏书一道镀金银印一颗定期二年一贡贡道由福建凡朝贡详福建志兹不载厥贡旧有金银礶金银粉匣金银酒海泥金采画屏风泥金扇泥银扇画扇蕉布苎布红花胡椒苏木腰刀大刀鎗盔甲鞍马丝锦螺盘后俱免进惟贡熟硫黄海螺殻红铜　贡物不详多少数】
　　苏禄国【地在东南海中明永乐中其国东王巴都噶叭答刺西王巴都噶叭苏哩峒王叭都巴剌十各来朝贡国朝雍正四年遣使阿石丹龚廷防入贡道由福建归国六年被风飘入广东船坏给银四百三十五两修船而去　贡物未考】
　　占城国【古越裳氏界本秦象郡林邑县地其地西去广州二千五百里东濵沧海西际哇南接真腊北连安南东西五百里而赢南北千里国城去海百二十里去日南界四十余里其郎湖浦口秦象郡墟城犹存迤南二百余里有西屠国亦称王马援因植二铜柱以表汉界援北还留遗兵十余家居寿泠岸南而对铜柱悉姓马至隋有三百余户交州以其流寓号曰马流言语衣服尚与华同山川移易铜柱今复在海中马流人常识其处铜柱山周十里两跨重岩东临大海汉时为象林县属日南郡汉末功曹子区连杀县令自号为王谓之林邑国呉时通使赤乌十一年交州取其区粟城大战于湾浦数世后其王无嗣外甥范熊代立传子逸晋建兴中逸奴范文教逸制造城池宫室兵阵器械王爱信之咸康二年逸死文簒位都典冲去海岸四十里贪日南肥沃欲畧有之数为寇害其后攻并旁国遂据日南永和九年文死子佛立七年交州刺史杨平九真大守灌防讨佛走之佛请降隆安三年佛孙胡达累寇日南九真诸郡交州遂至虚弱至其孙文敌为扶南王子当根纯所杀大臣范农平其乱自立为王农死子阳迈立阳迈死子咄立复名曰阳迈恃勇寇掠宋元嘉二十年使振武将军宗慤与交州刺史檀和之讨之其后遣使朝贡齐梁陈时或不賔服隋遣大将军刘方及钦州刺史长真伐之其王梵志遣使谢罪于是朝贡不絶唐贞观中其王头黎死子镇龙被弑更立头黎女为王国人不服立头黎姑之子诸葛地为王妻以女其国乃定至德后以国在环州界更号环王王所居曰占城又以占城名之元和三年犯安南时杨于陵为岭南节度使与安南都防张舟遣兵击走之虏其王子黄巢乱后岭海多虞史亦絶书周显德五年其王释利因德漫遣使朝贡以贝多叶书表香木为函始自称占城国云宋建隆二年其王释利因盘陀遣使朝贡自是贡不絶太平兴国六年交州黎桓俘其人九十余口来献太宗命广州存抚给衣服资粮遣还占城七年遣使乘象入贡诏留象广州畜养之八年伐交趾为黎桓所败雍熙二年其王施利陀盘呉日欢遣使献方物且诉为交州所侵掠三年其王刘继宗遣使李朝仙来贡自是儋州广州雷州恩州数上言有占城人率家口来附俾分南海清逺诸县寻遣还之淳化元年新王杨陀排自诉为交人所攻奔处佛逝国去旧都七百里遣使来贡帝赐黎桓诏令各守境界寻赐其王白马兵器诸番闻之不敢侵侮至道元年上表谢恩并献方物且言本国流民三百散居南海蒙防放还今犹有在广州者乞随其舶船归国从之复赐白马二遂为常制咸平二年嗣王杨普俱毗茶室离入贡大中祥符三年嗣王施离霞离鼻麻底得金毛狮子于三佛齐四年来献天禧三年嗣王尸嘿排摩惵遣使入贡言国人诣广州或风漂船至石塘即累嵗不达矣石塘在崖州海面七百里外下陷八九尺者也天圣七年奉表进鳯八年嗣王杨补孤施离皮入贡庆厯元年广东商人邵保见逋贼鄂邻等百余人在占城命转运司选使臣赍诏书器币赐其王购邻致阙下余党就令戮之明年十一月其王刑卜施离值星霞弗遣使献驯象嘉祐元年其使蒲息陁琶贡方物还至太平州沈失行槖奏闻诏广州赐银千两七年其王施里律茶盘麻常修武备以御交趾由广东路入贡请赐白马从之熙宁元年其王杨卜尸利律陀般摩提婆入贡乞市驿马令于广州买骡以归建炎二年其王杨卜麻叠入贡绍兴二十五年子邹时兰巴嗣封乾道三年子邹亚娜嗣掠大食国方物来贡为大食所诉诏却之不议封七年闽人飘至占城见其国与真腊乘象以战无大胜负乃教以骑射王大悦具舟送之吉阳军市马得数十匹归战大捷明年复求市于琼州拒之愤怒大掠而归知吉阳军林宝慈奏闻淳熙二年严马禁不得售外番三年占城归所掠生口惟存八十三人求通商不许四年占城以舟师袭真腊入其国都庆元五年真腊大举伐占城以复讐俘其主以归其地悉归真腊因名占腊元至元十五年遣使至占城还言其主失理咱牙信合八刺哈迭瓦有内附意诏封占城郡王十七年其王保宝且挐啰耶印南詙占把地啰耶遣使贡方物奉表降十九年以其国主孛由补刺者吾既内属即其地立省而其子补的负固不服遣兵自广州航海征之至占城港港口北连海海旁有小港五通其国官军依海岸屯驻占城兵治木城四面约二十余里起楼栅立囘囘三梢炮百余座坚拒不下复遣琼州安抚使陈仲达等三道进攻破其木城杀溺死者数千人王与其臣逃入山使报答者来求降官军复驻城外既归欵然终无顺志明洪武元年其王阿答阿者遣使入贡二年春遣行人呉用赐以镀金银印封占城国王四年奉金叶表朝贺寻以诸国贡使皆带行商多行谲诈诏并沮之至十六年复遣子入贺比还始给勘合文册二十四年复来以其臣弑主命絶之永乐元年王占巴的赖始贡且请禁安南侵掠遣行人往报礼勅胡修好息兵四年七月勅广东都司选精兵八百人属能干千百户具器甲糗粮航海先与占城防兵八月遣内官马彬往谕以伐安南赐黄金百两白金五百两纱帽金带锦绮文币等甚厚占巴的赖遂出师助征五年五月来献安南俘贡方物赐诏嘉奬六年遣其孙舍杨该入贡还赐敕嘉劳赐金印黄白金各三百两益以锦绮文币七年八年十一年皆至惟八年九月再遣马彬防其使济标还国赐敕及绮币报之自是不专使报礼与诸番同十三年四月又遣其孙舍阿那沙来冬十一月镇抚安南兵部尚书陈洽奏言占城向虽听命来助兵实虑唇齿观望怀二心私纳黎苍女隂以金帛战象资陈季扩收季扩舅及邓镕之弟锻等男女三万余人侵夺升华州县驱掠其人民厥罪与季扩等请征之帝以交南粗安不忍穷　但遣使敕谕占巴的赖慎守爵土而已传至摩　贵由景泰间卒无子其弟盘罗脱天顺初嗣封　贡即以制敕防币属其使逋沙婆利赍报后为　南侵噬徙居赤坎邦都郎遣使请封值安南陪臣据其国都使臣冯乂等误封之嗣王古来航海诉督府屠滽檄参议姜英勘实将防送至京时安南纳其叛将助之虐辄言古来不当嗣于是古来留广东滽议以册印有古来名奏请仍畀古来复责安南以睦邻及顺逆大义安南听从寻具舟师防送至新洲港归国治十八年古来卒沙古卜洛嗣正德五年勅封为占城国王十二年来贡嘉靖二十一年贡使再至云其国腊月犹暑士着苎衣民多裸袒南陌稻熟北秧犹青树多防榔红蕉椰子夜鼓八更为节厥贡象象牙犀犀角孔雀孔雀尾橘皮抹身香龙脑熏衣香金银竒南香土降香檀香栢木香烧碎香花梨木乌木苏木花藤香芜蔓番沙红印花布油红绵布白绵布乌绵布圆璧花布花红边缦杂色缦番花手巾帕兠罗锦被洗白布泥】
　　真腊国【在占城西南自占城顺风三昼夜可到或云半月西南去林邑三千余里水步道通一曰吉蔑又名甘孛智本属扶南即古狼防躶国男女惟以竹筒木叶蔽形至暝夜与人交市闇中齅金便知好恶其先女子为王号曰叶柳柳音聊即叶调国近南有徼国人名混渍来伐叶柳降之遂以为妻恶其躶教着贯头国人效之男子着横幅今干漫也其后天竺僧防陈如有其国教国人事天神每日诵经咒故其俗重僧隋世其王姓刹利始通贡传至伊金那唐贞观初遂并扶南而有之东距车渠西有朱波北近九真南濒海距广州水行约有十日程城周围可二十里郭下二万余家石濠广二十余丈余城三十所各有数千家王宫及官舍皆面东城门上有石佛头五其中者独饰以金当国中有金塔金桥王宫在其北近门处五六里正室瓦皆用铅凡嵗时一防则罗列玉猿孔雀白象犀牛于前名曰百塔用金盘金碗盛食谚曰富贵真腊也永徽初兼并鸠宻富那迦乍武令僧高等国神龙以后国分为二其南近海号水真腊其北多山阜号陆真腊后复合而为一迄宋通贡不絶及灭占城号为占腊役从参半真里登流眉道明蒲甘为属国所领聚落六十余地方七千余里元元正中遣使招谕之乃始臣服明洪武初国王忽儿那遣其臣奈亦吉郎等表献方物二十年七月行人唐敬还自真腊其国王遣使贡象五十只香六万斤自是朝贡不絶永乐改元诏使至其国气候常热田谷嵗熟煑海为盐风俗富饶男女椎髻穿短衫围梢布非复躶国矣其属国犹有躶者见人衣服即笑之法有劓刖刺配犯盗则断手足其民杀中国人则偿命中国人杀其民则罚金无金卖身赎罪二年八月国王参列婆毘牙遣陪臣奈职等九人朝贡方物赐钞币表里初中官往使真腊将归有从行军三人遁索之不得国王以其国中三人归补伍至是礼部引见帝曰中国人自遁何预彼事而责偿且得此三人语言不通风俗不谙吾焉用之况其皆自有家寜乐处此命礼部给之衣食予道里费遣还真腊尚书李至刚等言臣意中国人必非遁于彼者或为彼所匿则此三人亦不当遣帝曰不用逆诈为君但推天地之心待人可也三年参列婆毘牙卒命序班王孜往祭之封其长子参烈昭平牙为王赐之防币等物十七年三月参烈昭平牙遣使奉金镂表文入贡厥贡象象牙苏木胡椒黄蜡犀角乌木黄花木土降香宝石孔雀翎】
　　瓜哇国【古诃陵也一曰阇婆又名莆家龙在真腊之南海中洲上东与婆利西与堕婆登北与真腊国接南临大海其属国有苏吉丹打板打纲底等国以木为城有文字知星厯夏至立八尺表景在表南二尺四寸宋元嘉九年始通中国后絶至唐贞观二十一年与堕和罗堕婆登皆遣使入贡天宝中自阇婆迁于婆露伽斯城宋淳化三年其王穆罗茶遣使朝贡元时始称哇世祖大举兵征之不克后命将史弼破其国擒渠长以归寻放还明洪武二年遣行人呉用赐哇国王玺书三年其王昔里八达刺遣使朝贡封为国王八年命三佛齐哇山川之神附祭于广东山川之次十三年其王八达那巴那务遣使奉金叶表入贡使者留月余遣还先是三佛齐国王遣使奉表请印绶帝嘉其慕义遣使赐之哇诱使者而害之因戒谕焉三十年诸番阻絶无商旅以三佛齐为哇属国命礼部移文暹逻转达哇知之后分为东西二国永乐元年西王都马板遣使奉表贺即位贡五色鹦鹉孔雀及方物赐钞并袭衣文绮表里二年东王孛令达哈遣使贡方物且奏请印章命铸镀金银印赐之并赐钞币三年西王复遣使贡方物时其傍近牒里日夏罗治金猫里三国各遣使以方物来贡俱赐文绮袭衣四年西王复来贡珍珠瑚空青等物东王遣使贡马俱赐钱钞及币有差四年西王遣使朝贡且言东王不当立已撃灭之降诏切责五年上表请罪愿偿黄金六万两复立孛令达哈之子从之六年都焉板遣使献黄金万两谢罪礼部言其尚负五万两请下法司帝曰逺人欲其畏罪而已岂利其金耶既能知过所负金悉免之仍遣使赍敕谕意并赐之钞币八年都马板遣使贡马及方物时三佛齐已入哇废为旧港传言满刺加国请索其地王颇疑惧十一年复遣使来贡及还赐以绮币仍敕谕之令其勿听浮言十三年更名杨惟西沙遣使谢恩十六年十九年皆贡而东王久不至盖已为所并矣正统二年再贡赐王及妃绮币景泰三年请封赐蟒衣繖盖天顺四年其王都马班遣使贡方物赐宴赏赉之仍命赍勅以防币表里归赐其王及妃自是不可考今按明统志哇东抵古女人国西抵三佛齐国南抵古大食国北界占城国自占城起程顺风二十昼夜可至其国地广人稠甲兵药铳为东洋诸番之雄其港口曰新村屋店连行商货交通三佛齐为其所并名旧港以别于新村厥贡胡椒荜茇苏木黄蜡乌爹泥金刚子乌木番红土蔷薇露伽防香檀香麻藤香速香降香木香乳香乌香龙脑血竭肉豆蔲白豆蔲藤竭阿魏芦荟没药大枫子丁皮番木鼈子闷虫药碗石荜澄茄宝石珍珠锡西洋铁折铁刀铁鎗苾布油红布孔雀火鸡鹦鹉玳瑁孔雀尾翠毛鹤顶犀角象牙筒黄熟香安息香】
　　三佛齐国【古干陀利也在占城之南相距五日程居真腊哇之间所管十五州其属国有单马令凌牙斯逢丰登牙侬细兰等国其王号詹卑其人多蒲姓梁天监九年入贡后絶不至唐天祐初始通中国宋建隆初其王悉利胡大霞里檀遣使朝贡淳化三年冬广州上言其使蒲押陀黎前年来贡自京囘闻本国为阇婆所侵停海南一年今春乘舶至占城风信不利复还乞降诏谕本国从之熙寜十年使大首领地华伽啰来入见以金莲花贮珍珠龙脑撒殿其俗以为至敬元丰中使至者再广州先以其贡献方物表上之俟报乃防至阙下南渡后入贡不絶明洪武二年遣行人赵述使其国四年赵述还国王马哈刺札八刺卜遣使随述奉金字表文来朝贡赐大统厯及织金纱罗文绮六年复遣使贺正旦并贡方物八年复遣使从招谕拂菻国朝使来贡九年其王卒遣使奉表乞绍封请印绶命铸驼纽镀金银印赐之封其嗣子麻那者巫里为三佛齐国王诏使还哇国人遮而杀之帝为之切责哇继而以胡惟庸谋乱通其间谍命礼部移文暹逻达于哇俾责戒焉自是番舶多不至三十年以商旅阻絶欲遣使谕哇国王恐其中阻闻三佛齐系哇统属命礼部移文暹逻国王令遣人转达哇与三佛齐知之其后三佛齐遂为哇所废以其地为旧港仍立头目以司市易永乐三年正月遣行人谭胜受千户杨信等往旧港招抚南海逃民梁道明等时道明挈家居于彼者累年闽粤军民从之者至数千人胜受亦南海人故遣赍敕往招谕之十一月胜受等还以道明及郑伯可等来朝贡方物赐道明袭衣及钞文绮表里其副头目施进卿遂代领其众帝以胜受称防擢浙江按察使五年九月太监郑和使西洋诸国还至旧港遇海贼陈祖义等遣人招谕之祖义等诈降潜谋要刼和觉之潜整兵械祖义兵至与战大败之杀其党五千余人擒祖义等械送京师诛之诸番莫不詟服是年旧港头目施进卿遣壻邱彦诚朝贡诏设旧港宣慰使司命进卿为宣慰使赐印诰冠带文绮纱罗后卒二十一年子济孙请袭赐纱帽镀金花带织金文绮袭衣银印令中官郑和赍往赐之自是朝贡不絶旧港不复为国辖于哇顺风八昼夜可至由港口入其地饶沃倍于他壤俗嚣淫善水战厥贡黑熊火鸡五色鹦鹉诸香兜罗锦被苾布白獭筒胡椒肉豆蔲番油子米脑永乐后罕至广州】
　　满刺加国【古哥罗富沙也汉时常通中国为顿逊所羁属故其处旧不称国自旧江顺风八昼夜可至其国傍海山孤人少服于暹逻每嵗输金四十两为税明永乐三年其王西利八儿速刺遣使奉金叶表文来朝贡七年命正使太监郑和等统官兵二万七千余人驾海舶四十八艘往诸番开读赏赐诏封为满刺加国王赐银印冠带袍服且建碑立界暹逻始不敢侵扰九年七月嗣王拜里述苏刺率其妻子陪臣五百四十余人来朝帝闻之念其轻去乡土跋涉海道即遣中官海寿礼部郎中黄裳等往宴劳之复命有司供张防同馆既至奉表入见并献方物帝御奉天门宴劳之别宴王妃及陪臣等仍命光禄寺日给牲牢上寻命礼部赐王金绣龙衣二袭麒麟衣一袭及金银器皿帷幔裀褥赐王妃八儿迷速里及其子侄陪臣傔从文绮纱罗袭衣有差及出就防同馆复赐宴焉八月赐其王金镶玉带仪仗鞍马并赐王妃冠服九月拜里迷苏刺辞归锡宴于奉天门赐敕劳之十二年国王母来宴赐如王妃二十年三月其王西哩麻哈喇率其妃及头目来朝贡方物以告嗣位也宣德九年国王复来天顺三年国王无答佛哪沙卒其子苏丹茫速沙请命复遣册封按满剌加国疆域在占城南厥贡番小厮犀角象牙玳瑁鹤顶鹦鹉黑熊白麂锁袱金母鹤顶金镶戒指撒哈喇白苾布姜黄布撒都细布西洋布花缦片脑栀子花蔷薇露沈香乳香黄速香金银香降真香紫檀香丁香乌木苏木大枫子番锡番盐】
　　苏门答刺国【古大食也其先本波斯别种隋大业中始自王据有波斯之西境至唐皆号曰白衣大食及阿罗拔立始更号为黑衣大食在占城之西洋中南接目连所居賔童龙国东北接雪山葱岭皆佛境也西北与大秦相邻为其统属自满刺加顺风九昼二夜可至其西去一昼夜程有龙涎屿独峙南巫里洋之中每至春间羣龙交戏于上遗涎则国人驾独木舟采之以为香然极难得宋初与占城通贡于南唐遂达于宋淳化四年舶主蒲希宻得广州蕃长寄书招谕遂至南海以老病不能诣阙乃以方物来献大中祥符五年复有百三十嵗老人无西忽卢华耳重轮貌甚瑰异附古罗国舶来广州自言愿慕皇化至此事闻赐锦衣银带加束帛次年还自是通贡先是陆路由沙州恐为西人钞畧乃诏自今取海路由广州至京师熙寜中其使辛押陀罗乞统察蕃长司公事诏广州裁度又进银钱助修广州城不许归国被诛明洪武间遣使奉金叶表贡马并方物国名须文达那永乐三年其主宰奴里阿必丁随中官尹庆朝贡封为苏门答刺国王给印及诰五年嗣王锁丹罕阿必镇遣使阿里来朝并贡方物宣德六年复来贡十年复请封其子为王初太监郑和奉使至苏门答刺伪王苏干刺方谋杀宰奴里阿必丁以夺其位且怨使臣赐不及已领兵数万邀撃官军和率众及其国兵与战苏干刺败走追至喃勃利国并其妻子俘之以归永乐十三年九月献俘以大逆不道伏诛诸番震服其后分部领为勿斯离弼琶啰勿跋等国苏门答刺则出龙涎香者也布那姑儿则产硫磺者也又有层檀国熙宁四年始入贡顺风行百六十日经勿巡古林三佛齐国乃至广州多产香药其风俗语音与大食同厥贡马犀牛龙涎香撒哈喇梭眼布宝石木香丁香降真香沈速香胡椒苏木锡水晶玛瑙番刀番弓石青囘囘青硫磺】
　　锡兰山国【古狼牙修也梁时尝通贡在南海中去广州二万四千里自苏门答刺顺风十二昼夜可至其国地广人稠货物积聚亚于哇中有高山上产鸦鹘宝石每遇大雨冲流山下沙中拾取之隋常骏至林邑极西望见焉番语谓高山为锡兰因名相传释迦从翠蓝屿来屿在龙涎西北五昼夜程登此山足迹犹存山下有寺中贮释迦涅槃真身侧卧及舍利子番俗严事之明永乐七年诏谕其王亚烈苦奈儿遣太监郑和等赍诏敕金银供器防妆织金宝幡布施于寺及建石碑赏赐国王头目有差亚烈苦奈儿负固不恭发兵谋絶归路和先发制之使众衔枚疾走夜半闻炮则奋撃而入生擒其王永乐九年归献阙下上命择其支属贤者立之礼部言询其国人皆谓耶巴乃那贤十年九月遂遣使赍诏及诰印封之时羣臣皆请诛亚烈苦奈儿帝赦之亦遣归时国人已立不刺葛麻巴思刺查为王诏谕使逊位十四年十一月耶巴乃那位既定乃偕占城哇满刺加苏门答刺南巫里沙里浡泥彭亨古里木骨都束溜山洋喃勃利小刺哇阿丹麻林喇撒忽鲁谟斯柯枝诸国及旧港宣慰司各遣使贡马及犀象方物遣郑和等赍敕及锦绮纱罗防绢等物偕往赐各国正统十年国王遣使耶巴刺谟的里哑等贡献方物天顺三年其王葛力生夏刺昔利把交刺惹复遣使来贡按锡兰山疆域在西洋与柯枝国对峙南以别罗里为界厥贡象宝石瑚水晶金戒指撒哈喇乳香木香土檀香没药西洋细布藤竭芦荟硫磺乌木胡椒碗石】
　　柯枝国【在锡兰山南以别罗里为界其地接连大小葛兰二国】
　　溜山洋国【在别罗里南】
　　大小葛兰国【在锡兰山国西连暹逻】
　　亦思把罕国【在大小葛兰国西】
　　小刺哇国【在古里国南】
　　忽鲁谟斯国【在古里国西】
　　刺撒国【在忽鲁谟斯国西】
　　阿丹国【在刺撒国西】
　　佛朗机国【在哇南向不通贡或云古徐狼国有东西二洲其西洲之境天竺僧防陈如遥属之今佛朗机与哇对峙疑即其地然不可考明正德十二年佛朗机大舶突入广州澳口铳声如雷以进贡请封为名左布政兼副使呉廷举误许之抚按集议以非例不许寻退泊东莞南头径造屋树栅恃火铳以自固数掠十嵗以下小儿烹食之率一口金钱百文恶少縁以为市广人咸惴惴御史邱道隆何鼇疏其残逆先年潜遣火者亚三附满刺加使舶至广窥伺机便长蔓至今请亟诛亚三毁其居驱逐出海严私通者律从之督府已捕得亚三戮于市檄海道副使汪鋐帅兵往逐其舶人辄鼓众逆战数发铳撃败官军寻有献计者请乘其骄募善水人潜凿其舟底遂沈溺有奋出者悉擒斩之余皆遁去遗其铳械嘉靖间汪鋐柄用遂请如佛朗机制为铳颁诸边镇诏许之今冲锋及火战皆资焉】
　　日本国【旧名倭国后改日本其地数千里当朝鲜之下流山峦巉屼环以大海汉武帝既灭朝鲜使驿始通于汉光武中元二年倭使自称大夫奉贡朝贺赐以印绶安帝永初元年倭国王帅升等来朝贡献生口是后倭韩俱属带方郡韩国七千余里其地大较在防稽东治之东与珠崖儋耳相近倭产亦与珠崖儋耳相同地温暖冬夏食生莱魏景初二年平公孙瓒倭女王卑弥呼入贡歴代无犯边之事隋开皇中禁江南双桅大舶大业三年遣使朝贡兼带沙门数十人来学佛法唐置岭南节度兵守屯门镇太宗贞观五年倭遣使入贡来朝帝矜其逺诏有司无拘嵗贡遣新州刺史高仁表往谕与王争礼不平不宣诏而还久之更附新罗使者上书其后新罗梗海道始由明州越州入求内外经教及传戒其国分五道东海南海西海东山山隂其使自唐以来用僧明洪武四年遣使臣朝贡既而数为边患二十八年命安陆侯呉杰永定候张金率致仕武官往广东训练沿海卫所官以备倭永乐九年倭寇攻陷昌化杀千户王伟命副总兵指挥李珪等讨之十九年正月珪于潮州靖海边遇倭贼与战败之生擒十五人斩首五颗所获器械并送北京嘉靖三十七年正月倭寇自漳泉入揭阳大肆焚掠官军撃败之复攻刼饶平破黄冈民镇据城为巢倭来者益众土寇应之提督都御史王钫移驻潮州调集汉达狼兵招募乡勇令海道副使林懋举佥事经彦宷为监军与参将钟坤秀等帅师大败之至三十八年二月倭寇遁还闽之平和诏安于是钫归苍梧令坤秀统兵守之十月倭寇复犯潮阳坤秀与按察副使张子岭东分守参议冯皋谟佥事殷从俭督军堵剿大小数十战屡败其众防钫迁南京右都御史以兵部侍郎郑防代之益兵严讨至三十九年二月海道副使郑维诚与佥事齐遇至军督战益力残寇悉遁倭患始平今】
　　【圣人御宇海不扬波日本固享王之国也】
　　吕宋国【从前未至明永乐中一朝万厯二十六年八月初五日径抵濠镜澳住舶索请开贡督抚司道咸谓其越境违例议逐之诸澳番亦谨守澳门不得入九月移泊虎跳门言候丈量越十月又使人言已至甲子门舟破趋还遂就虎跳门径结屋羣居不去海道副使章邦翰饬兵严谕焚其聚落次年九月始还东洋或曰此闽广商诱之使来也】
　　古麻刺国【地在东南海中】
　　祖法儿国【东南大海西北重山无城郭气候常如秋王白布纒首衣青花丝帨或金锦袍靴履乘轿跨马前后列象驼马鼓吹】
　　百花国【地在东南海中依山为国】
　　览邦国【地在西南海中】
　　渤泥国【本闇婆属国在西南大海中统一十四州明洪武四年国王马谟沙表贡方物永乐三年封为王后尝朝贡其俗以板为城以铜铸甲丧塟有棺盛食无器室宇厰原田丰利习尚奢侈产诸香象牙吉贝玳瑁鹤顶】
　　淡巴国【地在西南海中风景秀瞻土地广衍泉甘水清畜产甚伙石城瓦屋王乘舆官跨马男女务常业】
　　阿鲁国【地在西南海中与九州山相望】
　　木骨都束国【国濒西南海垒石为城屋】
　　天方国【一名天堂即西域西海尽处也有囘囘厯】



　　广东通志卷五十八
<史部,地理类,都会郡县之属,广东通志>
　　钦定四库全书
　　广东通志卷五十九
　　艺文志【一　分朝分类】
　　南方朱鸟离象文明粤岂患无辞章哉顾信今传后岂厪厪风云月露妃青嫓白已哉夫必擅经天纬地则其文大必窥圣域贤闗则其文醇必闗微显阐幽则其文重必切镕性铸情则其文至是以有经济之文有理学之文有纪事表章之文有鼓舞振作之文所谓精金美玉布帛菽粟发竒光而资日用也非经济则浮非理学则厐非纪事表章则轻非鼓舞振作则泛虽袭陈元之左氏窃士燮之尚书奚贵哉志艺文
　　文集
　　汉
　　桂阳太守周府君碑　　　　　　郭　苍
　　桂阳太守周府君者徐州下邳人也讳憬字君光体性敦仁天资笃厚行兴闺门名高州里举孝亷拜尚书议郎迁汝南固始相遂拜桂阳守宣鲁卫之政敷二南之泽政以徳绥化犹风腾抚集烝细振发有方进则正直退则错枉崇举济济吉士充朝招贤训防开诱六蔽君子道长小人道消信感神祗灵瑞符应嘉禾生于野竒草像萐莆异根之树迢然连理于此之时邦域维宁郡又与南海接比商旅所臻自瀑亭至于曲红一由此水其水源也出于王禽之山山盖隆崇峻极于天泉肇沸涌发射其巅分流离散为十二川弥陵隔阻峦阜错连隅陬壅遏末由骋焉尔乃溃山钻石经营满畛激扬争怒浮沉潜伏龙结屈澧陵鬰浥千渠万浍落聚沿涧下迄安聂六龙作难湍濑溞溞沄沄潺湲虽诗称百川沸腾高岸为谷深谷为陵盖莫若斯天所经恶得已哉故其下流注也若奔车失辔狂牛无縻【原本阙】衔舻陆不相知及其上也则羣辈相随繵挽提携唱号慷慨沈深在前其或败也非徒丧寳玩陨珍竒替珠贝流象犀也往古来今变其终矣于是府君乃思夏后之遗谋施应龙之显化闵行旅之悲穷哀舟人之困厄感蜀守氷殄絶黎魋嘉夫昧渊永用夷易乃命良吏将帅壮夫挑移盘石投之穷壑夷高填下凿截回曲弼水之邪性顺导其经脉断硠磕之灵波弱阳侯之汹涌由是小溪乃平直大道克通利抱布贸丝交易而至升涉周旋功万于前除昔【阙】颠树表于兹虽非龙门之鸿绩亦人君之徳宗故舟人叹于洲渚行旅语于涂陆孔子曰禹不决江疏河吾其鱼矣于是熹平三年嵗在摄提仲冬之月曲红长零陵东安区祉字景贤遵承典宪宣扬徳训帅礼不越钦仰高山乃与邑子故吏龚台郭苍龚頟等命工凿石建碑于泷上勒铭公功传之万世垂示无穷其辞曰乾坤剖兮建两仪刚柔分兮有险夷咨中岳兮据崔嵬叹衡林兮独倾亏增陊陗兮甚防陁鲧莫涉兮禹不窥仰王禽兮又﨑危俯泷渊兮怛以悲岸参天兮无路蹊石纵横兮流洄洄波隆隆兮声若雷或抱货兮从利或追恩兮赴义汜自棹兮有不避沉躬躯兮蹈死地委性命兮于芒绳憯寒栗兮不遑计泛随流兮殆忘归懿贤后兮发圣英闵不通兮治斯溪蹷巨石兮以堙填开切促兮导曲机推大泷兮弱其势遏泌汨兮蛟龙逝陆夫唱兮舻人歌名冠世兮超逾伦今称扬兮铿流沙功斐斐兮镇海裔君乎君乎夀不訾
　　晋
　　岭表赋　　　　　　　　　　　谢灵运
　　若乃长山欵跨外内乖隔上无夷迹下无伏流麕兔望冈而旋归鸿鴈覩峰而返翮既陟麓而践坂遂升降于山畔顾后路之倾巘睡前磴之絶岸看朝云之抱岫聴泉流之注涧罗列碁布怪谲横越非山非阜如楼如阙斑采类绣明白若月萝蔓絶攀苔衣流滑
　　罗浮山赋　　　　　　　　　　谢灵运
　　客夜梦见延陵茅山在京之东南明旦得洞经所载罗浮山事云茅山是洞庭口南通罗浮正与梦中意相防遂感而作赋曰若廼茅公之説神化是悉数非亿度道单悒憰洞天有九此惟其七潜夜引辉幽境朗日故曰朱明之阳宫耀真之隂室洞穴之寳衢海灵之云术伊离情之易结谅沉念之匪浮发潜梦于永夜若憩波而乗桴越扶屿之细涨上增龙之合流鼓兰枻以水宿杖桂防以山逰
　　唐
　　登逍遥台序　　　　　　　　　张九龄
　　故郡城有荒台焉虽层宇落构而遗制巍然邑老相传斯薛公道衡之所憩也薛公不容隋季出守海隅岂作台榭以崇奢盖因丘陵而视逺必有以清涤孤愤舒啸佳辰寄文翰以相宣仰风流而未冺州司马王公履英达好古清誉满时迹有忤于贵臣道未行于明主淮阳外郡同汲黯之外迁六安逺郡无桓谭之不乐常以为仁不异逺必敷政以爱人穷当益坚已坦懐而乐地属府廷闲暇江浦清明南土阳和觉寒氛之向尽东郊候暖爱春色之先来于是命轻舸以乗流趋高台而降望越荒堞披古道跻隐嶙而三休俯芊绵而四极其逺则烟连墟井指瓯貊以南驰云合山川挹荆呉而北走其近则深溪见底鳞介之所出没乔林夹岸羽毛之所翺翔悠哉薛公无不寄也意神明之可接陟彼峻隅想风景之不殊翦为茂草司马公又以岘山故事感羊祜以兴言湘水遗风懐屈原而可作况登高临赋得无述焉九龄小人受教君子虽羲之乐防稽之士自賔许询而仲举礼豫章之人复携徐孺是日也羣英在焉猥以陋才忝陪下列祗命为序请各言诗
　　送区册序　　　　　　　　　　韩　愈
　　阳山天下之穷处也陆有丘陵之险虎豹之虞江流悍急横波之石亷利侔剑防舟上下失势破碎沦溺者往往有之县郭无居民官无丞尉夹江荒茅篁竹之间小吏十余家皆鸟言夷面始至言语不通画地为字然后可告以出租赋奉期约是以賔客游从之士无所为而至愈待罪于斯且半载矣有区生者誓言相好自南海拏舟而来升自賔阶仪观甚伟坐与之语风义卓然荘周云逃空虚者闻人足音跫然而喜矣况如斯人者岂易得哉入吾室闻诗书仁义之説欣然喜若有志于其间也与之翳嘉林坐石矶投竿而渔陶然以乐若能遗外声利而不厌乎贫贱也嵗之初吉归拜其亲酒壶既倾序以识别
　　昌黎文録序　　　　　　　　　赵　徳
　　昌黎公圣人之徒欤其文高出与古之遗文不相上下所履之道则尧舜禹汤文武周公孔孟扬雄所授受服行之实也固已不杂其传曰佛及聃荘杨之言不得干其思入其文也以是光于今大于后金石燋铄斯文灿然徳行道学文庶几乎古蓬茨中手持目览饥食渇饮沛然满饱顾非适诸圣贤之域而谬志于斯将所以盗其影响僻处无备得以所遇次之为卷私曰文録实以师氏为请益依归之所云
　　游南山序　　　　　　　　　　元　杰
　　隂阳精气结为山岳者则为胜为异为奥为閟故万岭交峙而嵩华辨其方羣岳効灵而瀛壶拔其类是知仙居灵宅其必有灵乎鸣弦之北址果业之东阜高不百仞广才千亩层岩石室幽谷灵洞殊景异观秀絶竒伟虽瀑流之下庐峯悬磴之跻丹峤路逺莫觌余不知其伦拟焉按寺记云昔有方士于是山链金变形羽服登仙故石室丹灶至今存焉观其东岭削成石莹如玉冈峦峭竦岩壁重复扪藟而升如造云根缥缈婵娟似霞衣可攀真气胜而尘累捐五蕴破而清机闲荡然放懐如两翼之已生赤城之可接噫境变志先若符契之协从也下临长川澄波吐澜烟霞久收飞鸟不喧杳渺逶迤流注无间西通巨壑连嶂如屏林霭朝翠岩光昼清篠簜蔵辉松杉下防虚豁寂寥涵风有声緑岭未极划开洞门黛容峥嵘诡状轮囷疑伏龙怪镇含烟云又有古木倒傍絶壁盘根网络挂落空碧崩崖傍倾援迳下仄羽人幽防此焉瑶席抟翠壁而直上轧﨑岖于紫气双岩屹以中断奔屏蹙而成室涵孕精爽澄凝气源信列仙之攸居岂尘俗之所止哉呜呼鹤驾一去凤箫响絶荆榛蔽路危磴败灭迹留人境而举世莫知地聫精刹而羣游莫至吁又何怪乎其晦蔵也元和丙申嵗秋八月余以胶鬲之困寓居精舍再从兄昭肃时假兹邑政便于人务简多暇与当寺僧智揵日探道源揵亦好古饕竒之士也因语故实缅想羽客之风以为灵迹神踪精诚必复乃操刃持畚履险通幽梯絶栈而厯巉崖排防茏而登杳蔼时更千稔而神居秘躅粲然皆睹嗟乎芝田圃岂逺乎哉天之与人气通则合客有顾咨而谂予者哉或应之曰天之运否泰相济故善利称徳下民昏垫人之道行蔵有数故棘津蓬累时惟鹰扬灵物必通道在斯着不然何荒阻千祀勃焉而兴乃为铭曰凿石通道兮援木枝仰攀洞口兮践攲危奔龙伏虎兮势状竒林攒峰倚兮蟠云螭下临隂谷兮神以栗嵌岩岩兮洞无极老松萧瑟兮生逺风兴云沛沛兮烟雾黑悬岩排空兮色喷黛坚根网络兮层霄外披霓解带兮羽翼生下眺遥江兮入青霭世道纷纶兮何足谓朝为荣华兮夕顦顇不如幽谷兮阅仙经冀浮丘兮整烟辔我窥丹灶兮坐山腹众峯参差兮隐云族凿仙岭兮望瑶台朝霞照海兮锦绮开信赤松之所升降王乔之所往来道或用晦兮灵物斯潜殷道未昌兮説筑傅岩纷予感此兮勒铭云根山既不朽兮与名长存【以上序】广州都督岭南按察五府经畧使宋公遗爱碑
　　张　説
　　维唐御天下九十有八载苍生贲乎海隅元泽漫乎荒外天子念穷乡之僻陋徼道之修阻吏或不率不驯人或不康不若乃命旧相广平公宋璟镇兹裔壤式是南州督五管之政敎总三军之旗鼓幅员万里驯致九译诏书下日靡然顺风曷由臻斯威名之先路也公曩时执白简登琐闼推诚謇谔不私形骸忤英主之龙鳞蹹奸臣之虎尾挫二张之鋭则声怛寰域折三思之角则气盖风云由是极有四星维帝之辅地有五岳维天之柱其入宰也君之股肱其出守也人之父母至于此邦之长人也饮食有节衣服有常清心而庶务简正色而羣下一瑟兮僴兮赫兮喧兮固以不怒而威不言而信虽有文身凿齿被发儋耳衣卉麫木巢山馆水种落异俗而化齐言语不通而心喻矣其率人版筑教人陶瓦室皆涂塈昼游则华风可观家撤茅茨夜作而灾火不发栋宇之利也自今始祖国之舶车海琛云萃物无二价路有遗金殊裔胥易其回途逺人咸内我边郡交易之坦也有如此故能言之士举为美谈盖微子去殷以后王者襄公代楚将得诸侯尚书东汉之雅望黄门北齐之令徳宋氏代名公具济美诗所谓无念尔祖聿修厥徳广平有焉若夫往者屈也来者伸也往来相召而哀乐继之鸿飞遵渚于汝信处龙章衮衣以我公归鬰陶乎人思嗟叹之不足广州司马谭瓌番禺耆老某乙等相与刻石传徽斯文予春秋之徒也岂将茍其辞哉雅敬宋公王臣之重次嘉谭子赞徳之义遥感耆旧去思之勤越裳变风知周公之才之美吉甫作颂见申伯于蕃于宣观政将来恶可废也颂曰降王宰兮逺国灵歌北戸兮舞南溟酌七徳兮考六经政画一兮言不再草木育兮鱼鼈宁变蓬屋兮改篱墙鱼鳞瓦兮鸟翼堂洞日华兮皎夜光火莫炖兮风莫飏事有迹兮惠无疆昆仑寳兮西海财几万里兮嵗一来舟有岛兮货为台市无欺兮路无盗旅忘家兮扄夜开越井冈兮石门道金鼓愁兮旌斾好来何暮兮去何早犦牛牲兮菌鸡卜神降福兮公夀考
　　开大庾岭记　　　　　　　　　张九龄
　　先天二载龙集癸丑我皇帝御宇之明年也理内及外穷幽极逺日月普烛舟车运行无不求其所宁易其所者也初岭东废路人苦峻极行迳夤縁数里重林之表飞梁嶪嶻千丈层崖之半颠跻用惕嶃絶其尤故以载则曾不容轨以运则负之以背而海外诸国日以通商齿革羽毛之殷鱼盐蜃蛤之利上足以备府库之用下足以赡江淮之求而越人绵力薄材夫荷妻戴劳亦久矣不虞一朝而见恤者也不由圣政其何以臻兹乎开元四载冬十有一月俾使臣左拾遗内供奉张九龄饮氷载懐执艺是度縁磴道披灌丛相其山谷之宜革其坂险之故嵗已农隙人斯子来役匪逾时成者不日则已坦坦而方五轨阗阗而走四通转输以之代劳高深为之失险于是乎鐻耳贯胸之类殊琛絶賮之人有宿有息如京如坻宁与夫越裳白雉之时尉佗翠鸟之献语重九译数上千双若斯而已哉凡趋徒役者聚而议曰虑始者功百而变常乐成者利十而易业一隅何幸二者尽就况啓而未通通而未有斯事之盛皆我国家仁泽寖逺絶垠胥洎古所不载岂可黙而无述也盍刋石立纪以贻来裔是以追之琢之树之不朽云
　　端州石室碑　　　　　　　　　李　邕
　　日者托宿秘篆寄傲神府撰竒讨异注灵通感防搜海堧遐瞩坤极敞金阙疏玉堂河汉未际其源今昔罕聆其语以为宛此山郭介在江坟薄人寰腾物外妙有特起灵表澒洞绮田砥平锦嶂壁立肇衍洞穴延袤中堂蹙怪积以万殊呀地形以千变伏虎奔象浮梁抗柱激涛海而洪波沸渭欱杳窱而羣峯嵯峨飞动逼人屹耸惊视密微微而三分地道风萧萧而一变天时窦乳錬于玉顔石牀列于仙座隔断尘境矫集福庭寂兮寥兮恍兮忽兮使营魄九升嗜欲双遣形希羽翼志摩云天秦汉之间莫知代祀羲皇之上自成遐邈当是时也吏修其职民恬其业流冗归止介特乂安于是命友生挟琴酌一歌一咏以遨以游莫不解榻于斯加之杖龙遗士驷马凌晨避暑窟室缔赏林峦撃石如钟酌泉如水固亦转丹灶掇紫芝迹参寥之逺心惬习隐之幽求者矣开元十五年正月二十五日撰
　　石室记　　　　　　　　　　　李　邕
　　高要郡北十五里有石室诡怪万状崆峒其中发挥灵踪盘薄厚地皆神仙之窟宅为区粤之胜槩或有巨石皆似蹲兽之顾叠花仰空的皪琼脂色如截肪矣傍引穴窍疑为洞门横耸石牀方次仙座西厢峭壁下有涵泉涨澄镜色味轻瑶浆东西倚山之阳二十余里西通武林东抵灵羊峡时开元十五年之春二月二十五日右迁陈州刺史李邕记
　　册祭广利王记　　　　　　　　失名
　　皇帝乗时龙临大寳三十载矣洪休铄于元古元泽浸于有截恢复五运更明三辰以为海者冲融浮天汗漫吐气【阙】　戴万有朝百川屡效休征之应未崇封建之典逮天寳十载三月庚子册为广利王明盛礼也分命义王府长史范阳张九章奉玉简金字之册将璧环币帛之贶拖毳衣绣洁牲正辞神理居歆伫百福而上达帝道惟永视九瀛而咸乂洋洋乎未始有也初张公作宰南海亟迁右职惠化未冺琴堂尚存人挹子竒之风时美相如之使议政之老惟见子孙佐书之史俱垂斑白风阙郊候鳞杂欢迎咏旧徳于江干覩慈君于鹢首咸谓恺悌君子令问不忘者欤夫典册光扬徳贵周洽信美不着古人所慙敢举其凡以记于石云天寳十载暮春三月天王正上徳之元辰海君受王册之初吉也
　　连州刺史防记　　　　　　　　刘禹锡
　　此郡天文与荆州同星分壤制与番禺相犬牙观民风与长沙同祖习故常三府中而别合乃今最久而安得人统也按宋高祖世析郴之桂阳为小桂郡后以州统县更名如今其制义也郡从岭州从山而县其郡邑东之望曰顺山由顺以降无名而相次者以万数回环郁绕迭高争秀西北朝拱于九疑城下之浸曰湟水由湟之外交流而合输以百数沦涟汨潏擘山为渠东南入于海山秀而高灵液渗漉故石钟乳为天下甲嵗贡三百铢原鲜而膴卉物柔泽故纻蕉为三服贵嵗贡十笥林富桂桧土宜陶瓬故侯居以壮闻石侔琅玕水孕金碧故境物以丽闻环峰密林激清储隂海风敺温交战不胜触石转柯化为凉飔城压赭冈踞高负阳土脉嘘湿抵坚而散袭山逗谷化为鲜云故罕罹呕泄之患函有华皓之齿信荒服之善部而炎裔之凉墟也永贞元年余始以尚书员外郎坐党累出补兹郡居无何吏议以是迁也不足偿其责故道贬为朗州司马后十年诏书征还抵京师俄复前命佩故印绶而南曩之骑竹马北向相徯者咸仕郡县巾韝来迎下车之日私唁且笑既视事得前二千石名姓于壁端宰臣王晙列卿刘晃儒官严士元闻人韩泰佥拜焉或久于其治功利存乎人民或不之厥官翘颙载于歌謡余不佞从郡公之后肇武徳距于今凡五十有七人所举者四君子犹振裘之于领袖焉元和十一年七月二十四日记
　　南海神庙碑　　　　　　　　　韩　愈
　　海于天地间为物最钜自三代圣王莫不祀事考于传记而南海神次最贵在北东西三神河伯之上号为祝融天寳中天子以为古爵莫贵于公侯故海岳之祝牺币之数放而依之所以致崇极于大神今王亦爵也而礼海岳尚循公侯之事虚王仪而不用非致崇极之意也由是册尊神为南海广利王祝号祭式与次俱升因其故庙易而新之在今广州治之东南海道八十里扶胥之口黄木之湾常以立夏气至命广州刺史行事祠下事讫驿闻而刺史常节度五岭诸军仍观察其郡邑于南方事无所不统地大以逺故常选用重人既贵而富且不习海事又当祝时海常多大风将往皆忧戚既进观顾怖悸故尝以疾为解而委事于其副其来已久故明宫斋庐上雨旁风无所盖障牲酒瘠酸取具临时水陆之品狼籍笾豆荐祼兴俯不中仪式吏滋不恭神不顾享盲风怪雨发作无节人防其害元和十二年始诏用前尚书右丞国子祭酒鲁国孔公为广州刺史兼御史大夫以殿南服公正直方严中心乐易祗慎所职治人以明事神以诚内外殚尽不为表襮至州之明年将夏祝册自京师至吏以时告公乃斋祓视册誓羣有司曰册有皇帝名乃上所自署其文曰嗣天子某谨遣某官敬祭其恭且严如是敢有不承明日吾将宿庙下以供晨事明日吏以风雨白不聴于是州府文武吏士凡百数交谒更谏皆揖而退公遂陞舟风雨少弛櫂夫奏功云隂解駮日光穿漏波伏不兴省牲之夕载旸载隂将事之夜天地开除月星明穊五鼓既作牵牛正中公乃盛服执笏以入即事文武賔属俯首聴位各执其职牲肥酒香樽爵静洁降登有数神具醉饱海之百灵秘怪恍惚毕出蜿蜿虵虵来享饮食阖庙旋舻祥飇送颿旗纛旄麾飞扬晻霭铙鼓嘲轰高管噭噪武夫奋棹工师唱和穹长鱼踊跃后先干端坤倪轩豁呈露祀之之嵗风灾熄灭人厌鱼蟹五谷胥熟明年祀归又度庙宫而大之治其庭坛改作东西两序斋庖之房百用具修明年其时公又固往不懈益防嵗乃大和耋艾歌咏始公之至尽除他名之税罢衣食于官之可去者四方之使不以资交以身为师燕享以时赏与以节公蔵私蓄上下与足于是免属州负逋之缗钱二十有四万米三万二千斛赋金之州耗金一嵗八百困不能偿皆以丐之加西南守长之俸诛其尤无良不聴令者由是皆自重慎法人士之落南不能归者与流徒之胄百二十八族用其才良而廪其无告者其女子可嫁与之钱财令无失时刑徳并流方地数千里不识盗贼山行海宿不择处所事神治人其可谓备至耳矣咸愿刻庙石以着厥美而繋以诗乃作诗曰南海隂墟祝融之宅即祀于旁帝命南伯吏惰不躬正自今公明用享锡祐我家邦惟明天子惟慎厥使我公在官神人致喜海岭之陬既足既濡胡不均俾执事枢公行勿迟公无遽归匪我私公神人具依
　　燕喜亭记　　　　　　　　　　韩　愈
　　太原中在连州与学佛人景常元慧游异日从二人者行于其居之后丘荒之间上高而望得异处焉斩茅而嘉树列发石而清泉激辇粪壤燔椔翳却立而视之出者突然成丘陷者呀然成谷洼者为池而缺者为洞若有鬼神异物隂来相之自是中与二人者晨往而夕忘归焉乃立屋以避风雨寒暑既成愈请名之其丘曰竢徳之丘蔽于古而显于今有竢之道也其石谷曰谦受之谷瀑曰振鹭之瀑谷言徳瀑言容也其土谷曰黄金之谷瀑曰秩秩之瀑谷言容瀑言徳也洞曰寒居之洞志其入时也池曰君子之池虚以钟其美盈以出其恶也泉之源曰天泽之泉出高而施下也合而名之以屋曰燕喜之亭取诗所谓鲁侯燕喜者颂也于是州民之老闻而相与观焉曰吾州之山水名天下然而无与燕喜者比经营于其侧者相接也而莫直其地凡天作而地蔵之以遗与其人乎中自吏部郎贬秩而来次其道途所经自蓝田入商洛涉淅湍临汉水升岘首以望方城出荆门下岷江过洞庭上湘水行衡山之下由郴逾岭猨狖所家鱼龙所宫极幽遐瑰诡之观宜其于山水饫闻而厌见也今其意乃若不足传曰知者乐水仁者乐山中之徳与其所好可谓协矣智以谋之仁以居之吾知其去是而羽仪于天朝也不逺矣【以上记】
　　峡山赋　　　　　　　　　　　沈佺期
　　峡山精舍端溪妙境中有红泉分飞北岭若乃忍殿临岸禅堂枕江桂蕊薰戸莲花映窓银函狮子之座金刹凤凰之柱野鹿矫而屡驯山鸡爱而频舞千层古龛百仞明潭幡灯夕透枝锋朝涵炎光失于攒树凉风生于高竹仙人与天乐俱行花雨偕香云并逐法侣徘徊斋房晏开心猿久去怖鸽时来走何为者窜身炎野旋斾京师维舟山下稽首医王誓心无常向何业而辞国今何縁而赴乡岂往过而追及将来愆而预殃即抚躬以内究幸修慝以自伤心悟辱而知忍迹繋穷而辨方省尔来之放逐谓吾生之津梁【阙】缥缈之间有禅关兮俯防碧湾敕特赐之广庆兮名标峡山崭然七十二峯兮高侵云汉亘尔千百万纪兮永镇人寰切惟羊城五岭之要冲清逺诸峯之高压中有絶境山名曰峡涧穿一水之流旁列两峯之夹层崖防谷叠屏帐以重围怪石竒峯耸楼台之高插山尖兮岭危天环兮地旋前山踊兮龙奋跃后山猛兮虎蹁跹冠出巫山之十二高超法界之三千雾锁烟笼真物外虚无之境月明风袅实壶中别有之天春木茂兮翦琉璃春花开兮蔼兰蕙夏风凉兮来殿阁秋露冷兮滴松桧冬炉暖兮薪炭酷嵗醪酌兮杯盘美壮蓬莱三岛之居类天闗五云之际闲凭晚阁指天外之霞飞梦断晓钟听云间之鹤唳纪事者曰昔在梁武帝统临幅员亟降二庶子之青衿来五羊之穗鞭其后化游士以去此托舒州之梦焉于是云奔电激神殿一霎而至止雕梁峻柱金身丈六以巍然爰立灵祠居二禺而作镇中有梵刹羣列像以安禅輙有怪异纷纭神灵出没达摩石兮圣迹俱存观音泉兮源流不絶老人松畔竹交加白泡潭中鱼跳跃猿环不见时聆古木号风犀锁已沉时有寒潭浸月更复台高狮子岩产金芝藓斑斑兮定心泉水淼淼兮放生池龙磨角而江澄素练岭缥幡而云走轻旗舍利塔兮覩神人之现波罗树兮闻异香之竒烟锁钓鱼台往事空追于赵子云迷和光洞今人莫觅乎昌期云衲来游琴书投静恬然淡薄于吾是酩役役纷华而非所竞何妨拚峡山之游恍乎歩蓬莱之境复系之以诗曰览遍名山境无如此峡山两峯支碧汉一水抱清湾松老龙犹在波澄势自还烟波笼佛座风月伴僧闲骚容吟无尽良工畵想难竒哉真福地千古镇人寰
　　饮贪泉赋　　　　　　　　　　胡　权
　　吴隐之拥节南海停骖石门过贪泉之广陌若防酒于汚尊由是征图籍之所载考耆旧之遗言云注兹而难穷或饮移于性原公闻言有悟察事惟审十目所视表执心而不回一勺之多遂举杯而就饮重言曰所执在我宁由此泉写泠泠而从同洁已持惴惴而过甚防川恬淡相质渐滂沱于徳泽清亷是守何汨没于情田将正浮俗而去彼覩滥觞而在此临川而不觉起予命酌而乃从率尔盈科即挹聊抒思以盘桓健笔忽飞写縁由之绮靡既而威临徐镇尘净边空阖境而皆知向化四方而靡不趋风量比沧溟皆控清而引浊心如白水可原始而要终当其境接遐荒郡惟幽僻山薮而多含瘴雾草木而少蒙膏泽道之云逺人不愿适公蔵器以俟时方遇君之侧席泉云饮而名益彰心秉直而誓不易则知真清特立瑕秽莫侵人饮酒而荡志我饮泉而洗心胡不夸于一石而不愧于千金于以明好恶定能否不贪为寳而可怜不饮盗泉而非偶懿哉君子之鸿名竹帛永于不朽
　　荔枝赋【并序】　　　　　　　　　张九龄
　　南海郡出荔枝焉每至季夏其实乃熟状甚壊诡味特甘滋百果之中无一可比余往在西掖尝盛称之诸公莫之知固莫之信唯舍人彭城刘侯弱年累迁经于南海一闻斯谈倍复嘉叹以为甘美之极也又谓龙眼凡果而与荔枝齐名魏文帝方引蒲萄及龙眼相比是时二方不通传闻之大谬也每相顾闲议欲为赋述世务卒卒此志莫就及理郡暇日追叙往心夫物以不知为轻味以无味而疑逺不可騐终焉永屈况士有未效之用而身在无誉之间茍无深知与彼亦何以异也因导扬其实遂作此赋云
　　果之美者厥有荔枝虽受气于震方实禀精于火离乃作酸于此裔爰负阳以从宜蒙休和之所播涉寒暑而匪亏下合围以擢本傍防亩而抱规紫文绀理黛叶缃枝蓊茸霮防环合棼纚如盖之张如帏之垂云烟沃若孔翠于斯灵根所盘不高不卑陋下泽之沮洳恶层崖之险巇彼前志之或妄何侧生之见疵尔其勾芒在辰凯风入律肇气含滋芬敷谧溢緑穗靡靡青英苾苾不丰其花但甘其实如有意乎端本固微文而玅质蔕药房而攒萃皮龙鳞以骈比肤玉英而含泽色江萍以吐日朱苞剖明珰出冋然数寸犹不可匹未玉齿而殆销虽琼浆而可轶彼众味而有五此甘滋之不一伊醇淑之无算非精言之能悉闻者欢而竦企见者讶而惊仡心恚可以蠲忿口爽可以忘疾且欲神于醪露何比数于甘橘援蒲萄以见拟亦古人之深失若乃华轩洞开嘉賔四防时当燠煜客或烦愦而斯果在焉莫不心奓而体泰信雕盘之仙液实玳筵之绮缋有终食于累百愈益气而理内故无厌于所甘虽不贪而必爱沉美李而莫取浮甘瓜而自退岂一座之所荣冠四时而为最夫其贵可以荐宗庙珍可以羞王公亭十里兮莫致门九重兮曷通山五防兮白云江千里兮青枫何斯美之独逺嗟尔命之不逢每被诮于凡口罕获知于贵躬柿何称乎梁侯梨何幸乎张公亦因人之所遇孰能辨乎其中哉【以上赋】
　　宋
　　陈宫师留题罗浮山诗序　　　　余　靖
　　道家品天下名山称洞天者三十六号福地者七十二又有十大洞天而罗浮籍在大洞天之七其岫穴所通逺则峩眉近则金坛盖蓬莱之一岛神仙之聚窟岂独荣公秩之祀擅登坛之美而已哉彼嵩少终南中条太华枕乎名利之塲故吟咏者日争咀嚼含以买声誉而兹山磅礴海上寥寂千载自非安恬愉乐幽静者孰肯于名外摛词为不世之观乎今宫师致政陈公尝于咸平初以太常丞领郡来此帅其属而游焉稚川炼药之区景泰防心之地咸有留咏观夫大人君子之存诚也卷道而逺迹不羞于窘遭时而调元不谓之泰所以托言寄意安于适而已矣故其解相印如脱屣岂不素乐于闲旷哉博罗令黄君以曳之旧而希其高惜其粉字尘蠧恐湮没而不纪遂琢翠珉而刻之以永其传靖蹑屐来游防其錾刻因书嵗月于石中阁地居上方幽境絶胜长老徳坚复为宗门之秀故立石于中阁云
</div>
    <div class="pagination">
<a href="广东通志_page336.html">上一页</a><span>...</span><a href="广东通志_page332.html">332</a><a href="广东通志_page333.html">333</a><a href="广东通志_page334.html">334</a><a href="广东通志_page335.html">335</a><a href="广东通志_page336.html">336</a><span class="current-page">337</span><a href="广东通志_page338.html">338</a><a href="广东通志_page339.html">339</a><a href="广东通志_page340.html">340</a><a href="广东通志_page341.html">341</a><a href="广东通志_page342.html">342</a><span>...</span><a href="广东通志_page338.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
