<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 39 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 39 页/共 479 页</h1>
    <div class="content">
　　普州唐曰普州。宋因之，领安岳等县三。

　　果州后蜀置永宁军于此，兼领通州。宋仍曰果州。宝庆三年，升为顺庆府，领南充等县三。

　　合州唐曰合州。宋因之，领石照等县五。石照，即唐州治石镜县。

　　渠州唐曰渠州。宋因之，领流江等县三。

　　昌州唐曰昌州。宋因之，领大足等县三。

　　泸州唐曰泸州。宋因之，亦曰泸州军。景定二年，改曰江安州，领泸川等县三，兼领羁縻州十八。又熙宁八年，置氵育井监。政和四年，升为长宁军，今叙州府长宁县也。又大观三年，置纯州，领九支等县二。又置磁州，领承流等县二。宣和三年，二州俱废。今泸州西南境有九支、承流等废县。

　　戎州唐曰戎州。宋因之。政和四年，改曰叙州，领宜宾等县四，兼领羁縻州三十。又政和三年，增置祥州，领庆符等县二。宣和三年，州废。庆符，今叙州府属县。

　　眉州唐曰眉州。宋因之，领眉山等县四。眉山，即唐州治通义县。

　　嘉州唐曰嘉州。宋因之。庆元二年，升为嘉定府，又为嘉庆军，领龙游等县五。

　　邛州唐末为永信军治。宋仍曰邛州，领邛县等县六。

　　雅州后蜀置永信军于此，兼领黎、邛二州。宋仍曰雅州，领严道等县五，并羁縻州四十四。

　　黎州唐曰黎州。宋因之，领汉源等县二，兼领羁縻州五十四。

　　茂州唐曰茂州。宋因之，领汶山等县二，兼领羁縻州十。熙宁十年，又置威戎军，领汶川县一。政和七年，改曰咸宁军。宣和三年，军废。汶川，今茂州属县也。又政和六年，于羁縻直州置寿宁军，八年军废，今州西北五里废寿宁寨是也。

　　维州唐曰维州。宋因之。景德三年，改曰威州，领保宁等县二。保宁，即唐州治薛城县也。又兼领羁縻保、霸二州，二州本唐故州。政和四年，于故保州改置祺州，领春祺县一。又于故霸州改置亨州，领嘉会县一。宣和三年，二州俱废。又熙宁九年，置通化军。宣和二年，改隶威州。在今州西北一百七十里。

　　永康军唐置镇静军。后蜀曰灌州。宋乾德四年，改为永安军。太平兴国三年，曰永康军，领导江等县二。导江，今成都府灌县也。

　　怀安军本简州金水县。宋乾德五年，置怀安军，领金水等县二。金水，今成都府新都县东南七十里废县是也。

　　广安军唐为渠州渠江县。宋开宝二年，置广安军。咸淳三年，改曰宁西军，领渠江等县三，今顺庆府广安州也。

　　富顺监唐为泸州富义县。宋乾德四年，升为富义监，掌盐利。太平兴国初，改曰富顺监，领富顺县一。熙宁初，县废。

　　峡西路东接三峡，西抵阴平，南扼群獠，北连大散。统府一，州二十，军二，监一。

　　兴元府唐山南西道治。前蜀改曰天义军，旋复故。宋仍曰兴元府，亦曰山南西节度，领南郑等县四。又至道二年，置大安军，领三泉县一，三年军废，绍兴三年复置，今宁羌州沔县西八十里三泉故城是也。

　　洋州唐末武定军治。后蜀曰源州。宋仍曰洋州，亦曰武定军，寻改曰武康军，领兴道等县三。兴道，今汉中府洋县治也。

　　兴州唐曰兴州。宋因之。开禧三年，改为沔州，领顺政等县二。

　　利州唐末昭武军治。前、后蜀因之。宋仍曰利州，亦曰昭武军，又改为宁武军，领绵谷等县四。

　　阆州后周置保定军治此，兼领果州。后蜀因之，改领剑州。宋仍曰阆州，亦曰安德军，领阆中等县七。

　　剑州唐曰剑州。宋因之。绍兴二年，升普安军节度。绍熙初，又升为隆庆府，领普安等县六。

　　文州唐曰文州。宋因之，领曲水县一。

　　龙州唐曰龙州。宋因之。政和五年，改曰政州。绍兴初，复曰龙州，领江油等县二。

　　巴州唐曰巴州。宋因之，领化成等县五。

　　集州唐曰集州。宋因之，领难江等县三。熙宁五年，废入巴州。

　　蓬州唐曰蓬州。宋因之，领蓬池等县四。蓬池，即唐州治大寅县也。

　　壁州唐曰壁州。宋因之，领通江等县三。熙宁五年，废入巴州。通江，即唐州治诺水县。

　　渝州唐曰渝州。宋因之。崇宁初，改曰恭州。淳熙初，升为重庆府，领巴县等县三。又熙宁八年，置南平军，领南川等县二，即唐故南州也。又大观二年，置溱州，领溱溪等县二。宣和二年，州废。溱溪，即唐故溱州治营懿县也。宋时，南、溱等州俱为羁縻州云。

　　夔州前蜀为镇江军治，兼领忠、万、施三州。后唐改曰宁江军。后蜀因之。宋仍曰夔州，亦曰宁江军，领奉节等县二。

　　忠州唐曰忠州。宋因之。咸淳初，升为咸淳府，领临江等县三。

　　万州唐曰万州。宋因之，领南浦等县二。

　　开州唐曰开州。宋因之，领开江等县二。

　　达州唐曰通州。宋乾德三年，改曰达州，领通川等县六。

　　涪州前蜀移置武泰军于此，兼领黔州。宋仍曰涪州，领涪陵等县三。

　　施州唐曰施州。宋因之，领清江等县二。

　　黔州唐末武泰军治此。宋仍曰黔州，亦曰武泰军。绍定初，升为绍庆府，领彭水等县二，羁縻州四十九。○珍州，本唐故州也。宋大观二年，开蛮地，复置珍州，领乐源县一。乐源，即唐州治营德县也。又置承州，即唐故夷州，领绥阳等县五。宣和三年，州废，又置遵义军，领遵义县一，亦唐故县也。宣和三年废。今遵义府东废遵义县是。○思州，亦唐故州。政和八年复置，领务川等县三。又播州，亦唐故州也，大观三年复置，领播川等县三。宣和三年，播州废。端平以后复置，寻又废。嘉熙三年复置。

　　云安军本夔州府云安县。开宝六年置军，领云安县一。今夔州府属县。

　　梁山军本万州屯田务。开宝二年置军，领梁山县一。梁山，今属夔州府。

　　大宁监唐夔州地。宋开宝六年，置大宁监，兼领大昌县一。大宁、大昌，今并属夔州府。

　　广东路东南据大海，西北距五岭。统州十六。

　　广州唐末为清海军治。宋仍曰广州，亦曰清海军，领南海等县八。

　　连州唐曰连州。宋因之，领桂阳等县三。

　　韶州唐曰韶州。宋因之，领曲江等县五。

　　南雄州南汉置雄州。宋开宝四年，曰南雄州，领保昌等县二。保昌，南汉州治也。

　　英州南汉置英州。宋因之。庆元四年，升为英德府，领滇阳等县二。滇阳，南汉州治。

　　桢州唐曰循州。南汉曰桢州。宋因之。天禧中，改曰惠州，领归善等县四。
</div>
    <div class="pagination">
<a href="读史方舆纪要_page38.html">上一页</a><span>...</span><a href="读史方舆纪要_page34.html">34</a><a href="读史方舆纪要_page35.html">35</a><a href="读史方舆纪要_page36.html">36</a><a href="读史方舆纪要_page37.html">37</a><a href="读史方舆纪要_page38.html">38</a><span class="current-page">39</span><a href="读史方舆纪要_page40.html">40</a><a href="读史方舆纪要_page41.html">41</a><a href="读史方舆纪要_page42.html">42</a><a href="读史方舆纪要_page43.html">43</a><a href="读史方舆纪要_page44.html">44</a><span>...</span><a href="读史方舆纪要_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
