<!DOCTYPE html>
<html>
<head>
    <meta charset="UTF-8">
    <title>江西通志 - 第 204 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 204 页/共 394 页</h1>
    <div class="content">　　黄镃字文叔上髙人隆庆庚午亚魁任西和知县清操不染生平恬澹无求惟以诗文娱志接人温恭有礼言论不激不随年九十卒有娱闲诗集【同上】
　　蔡文范新昌人隆庆进士初任刑曹疏忤江陵相星变考察左迁闽盐官擢兵部郎陞湖广提学防粤藩所着有缙云斋稾甘露堂集【同上】
　　王京字来觐上髙人隆庆进士授同安知县谙练经略海倭不敢南犯尤加意造士倅衡阳擢守徽郡下车以礼让黙化士民允服竟以絶交权贵致政归田【同上】
　　潘仕绅字以书上髙人隆庆恩选初授五湖知县招抚流移剖刘大海等冤狱众称神明擢罗定知州猺獞犷悍歼其渠魁余孽敛迹谳反侧疑狱二囚编氓安堵陞广州同知溺尸修战舰皆政绩之可纪者【府志】
　　范儁字国士髙安人万厯进士授义乌知县征授御史时上久不视朝儁陈时政十事言甚剀切先是慈宁宫灾给事中邹元标疏六事忤上意而儁疏适入上恚曰向未罪元标致儁复尔当重惩之申时行等拟镌秩帝犹怒将各予杖是夜大雷雨明日朝天门外水三尺余上怒稍觧乃斥为民明年给事中张维新请推用谴谪诸臣诏许量移惟儁不叙自是屡荐不起里居数十年卒【白志】
　　按邹范同时出国门曽健斋亦以言被谴长安有西江三凤之称焉
　　范世美字敬之髙安人万厯进士授扬州府推官防伪钱恣行商贾罢市饥民以米户闭籴执竿叫呼聚党数千人世美适行县闻之躬诣乱所开谕祸福羣党立觧陞南京兵部郎中出守润州润故有织造诸羡银又有公庄诸税嵗万金旧皆太守公费世美悉以备赈陞山东兵备副使辛夘总计天下循吏奏清苦第一【人物志】
　　朱崇遂号竹亭髙安人年二十弃举子业笃志理学万厯戊子瑞郡饥疫崇遂破产赒恤乡里免流亡者二千余家抚按将疏于朝力辞早歳艰嗣乡人共祷祈曰朱某生平善行而终絶嗣乎未几连举两子朝绶朝缙皆擅才名多隐德曽孙轼康熙癸酉江西觧元甲戌进士歴官清介现任大学士人皆谓积善之报【朱氏家传】
　　朱吾弼字谐卿髙安人万厯进士授宁国推官征授南京御史奏请建国本简阁臣补言官罢矿税不报山西廵抚魏允贞为税使孙朝所讦吾弼乞治朝欺罔罪广东税使李凤干没奸人王遇桂请税江南田契吾弼皆疏论其罪雷震皇陵吾弼请帝廷见大臣讲求祖宗典制与天下更始寻复言陛下孝敬疎于郊庙惕厉弛于朝讲土木盛于宫苑榛芜徧于殿庭羣小横于中外正士困于囹圄闾阎以矿税竭邮传以输挽疲流亡以水旱増郡县以征求困草泽生心衣冠丧气公卿不能补牍台谏无从引裾不可不深察而改圗也末言礼部侍郎郭正域疾恶严居已峻不可以楚事弃请详勘且言王既非假何惮于勘遂为首辅沈一贯所恶移疾去居三年起南京光禄少卿召为大理右丞齐楚浙三党用事吾弼遂辞疾归熹宗立召还累迁南京太仆卿天啓五年为御史吴裕中劾罢【白志】
　　陈邦瞻字德逺髙安人万厯进士授南京大理寺评事歴南京吏部郎中出为浙江防政进福建按察使迁右布政使改补河南分理彰德诸府开水田千顷建阳书院集诸生讲习以右副都御史廵抚陜西上林土官黄德勋弟德隆及子祚叛德勋投田州土酋岑茂仁茂仁纳之袭破上林杀德勋掠妻子金帛守臣问状诡言德勋病亡乞以祚继邦瞻请讨于朝防光宗嗣位即擢邦瞻兵部右侍郎总督两广军务遂移师讨擒之海冦林莘老啸聚万余人侵掠海濵邦瞻扼之不得逞岙夷筑室青州奸民与通时侵内地邦瞻燔其巢召拜工部右侍郎未上改兵部进左天啓二年五月疏陈四事中言客氏既出复入乃陛下过举辅臣不封还内降引义固争致罪谪言者再蹈拒諌之失其何觧于人言疏入忤防谯让寻兼户工二部侍郎专理军需明年卒官诏赠尚书邦瞻好学敦风节服官三十年吏议不及【同上】
　　按邦瞻所着有皇王大纪宋元纪事荷华山房摘稾
　　陈邦科字隽卿髙安人万厯进士初知江都县擢南御史首陈十事次请建储又申救彭遵古顾允成诸夀贤三进士之滥黜诉李中丞材之诬狱按部江上贼挟贫民称乱疏请寛赋以摧其党守保宁河间尤多惠政防有东倭之警上议倭寇属国天津海门户条备御十余事多竒中年四十六卒于官有片玉集【白志】
　　按陈邦科申救彭遵古等三人事人物志不详白志采订
　　敖文祯字嘉猷髙安人万厯进士改庻吉士授检讨累官礼部侍郎教习庶吉士再进讲帏以足疾求假不获请复日进讲义遂不起赠礼部尚书諡文穆【人物志】
　　胡大成字集化新昌人弱冠举春秋魁万厯进士授陈州知州赈荒大得民心以忤上司调四川潼川州戊戌外计抚按举卓异权人竟中以拾遗归里杜门读书者二十年疏食布袍泊如也以哭父成疾卒【同上】按胡大成所着有翠柏轩集
　　曹汝兰字斯馨上髙人万厯进士授江津知县行取南御史天啓初首进保防圣躬疏报闻又条议举刺大体不激不同得进言之法至嘉惠桑梓如建义社仓津北粮觧阖邑赖之【府志】
　　况于梧字汝材髙安举人授天长知县数月政声鹊起调繁仪真时苦淮水泛溢大为河患遂条陈开便河修筑髙家堰陞嘉兴府判以河工未竣题改淮安竟厥功居民号况公河功成陞邵武同知【人物志】
　　陈元琛字仍玉髙安人以贡任南康府训督学骆日升聘主白鹿洞倡明经术多士景从咸谓江右征君章潢以后一人迁建昌教谕从游讲学者益众陞汀州府教授致仕家居读书疏水自乐学者称见南先生【同上】
　　陈邦仪字开甫髙安人与兄邦屏弟邦瓒俱工举业有名庠序邦仪尤笃志自励族兄大司马邦瞻亟称之八入乡闱不得志遂肆力于诗歌晚益潇洒自得有陶元亮之风所着有弹劔草【陈氏家传】
　　范世芸字阳华髙安人幼有至性稍长以古人自期内行淳备宗党无间言里人司马陈邦瞻宗伯敖文祯早以问学相友而见觧强记毎推让世芸及二公鼎贵终其身无交利嘱子之私士论髙之晚以贡谒选授广东始兴训造士有苏湖之风寻觧归【人物志】
　　冯文盛字士防新昌人万厯举人署教新建知髙苑县陞南大理评事转寺正持大狱毫无阿狥出知广南府抚按亷其品委署大理府本金穴也文盛为革宿不受一钱人多其介丁艰补岳州府治濵洞庭多盗悉心防防民赖以安擢贵州备兵副使楚中忌者有言遂抗辨归【同上】
　　赵应选号太初万厯进士筮仕宁陵荐剡累牍仅主缮部政管理两宫皇城等工费省功倍玺书褒嘉转副郎督临清砖厰转都水郎督淮黄中河疏瀹隄防河流安其故道陞山东宪副提督七省漕储【府志】
　　王蓁字宗盛髙安人与弟莘同举万厯壬午榜授沭阳谕分典蜀闱擢令麻阳亷介有声獠苖詟服【同上】
　　胡用賔字其佐新昌人生而广颡丰颐气度伟如初就塾即以圣贤自期许为诸生搆举子业发明道术不作流俗语以求合于时尤斤斤于义利之际尝夜拾遗金候至明还其人有少妇私挑毅然絶之平居澄神黙坐胸中空洞不着一物久之灵慧渐露见人动止文字即能定其终身以子观察贵赠中大夫【苍霞草】
　　按胡用賔生平详见叶防山所撰胡松庵传中至与胡敬斋并称谓其学以躬行实践为正的造次不茍云
　　邹维琏字德耀新昌人万厯进士授延平推官行取授南京兵部主事进员外郎辽左用兵疏陈数事寻以忧去天啓三年起职方郎中刑部主事谭谦益荐妖人宋明时能役神兵复辽左地魏忠贤隂主之维琏极言其妖妄海内方用师将帅悉贿进职方尤为秽穴维琏素清严请寄加絶因极论债帅之讥切中官大臣吏部尚书赵南星知其贤调稽勲郎中时言路横恣凡用吏部郎必咨其同乡居言路者给事中傅櫆陈良训章允儒以南星不先咨已大怒共诟谇维琏及维琏调考功櫆等益怒交章力攻又以江西有吴羽文例不当用两人廹羽文去以窘辱维琏维琏愤拜疏求罢即日出城疏中以章惇攻苏轼蔡京逐司马光为言櫆等愈怒櫆遂显攻魏大中左光斗以及维琏自是朝端水火诸贤益不安其位矣维琏欲去不得诏留视事乃严覈官评无少假借杨涟劾魏忠贤被防切责维琏抗疏略言忠贤大奸大恶罄竹难书今陛下以太阿授忠贤非所以为宗社计疏入责其凟奏及赵南星去国维琏愿与俱去忠贤即放归无何张纳劾南星追论维琏调部非法诏削籍复搆入汪文言狱下吏戍贵州崇祯初起南京通政防议就迁太仆少卿疏陈卜相久任纳言议諡筹兵五事擢右佥都御史代熊文灿廵抚福建海寇刘香猖獗遣游撃郑芝龙撃破之海外红夷据彭湖挟互市后徙台湾渐廹厦门维琏屡檄芝龙防遏之不听明年夏芝龙剿贼福宁红夷乗间袭陷厦门大掠维琏急发水陆进芝龙亦驰援焚其三舟官军伤亦众寇乃泛舟大洋转掠青港荆屿石湾诸将御之铜山连战数日始败去维琏在事二年劳绩甚着防温体仁雅忌维琏而闽人宦京师者腾谤于朝竟坐是罢官叙却贼功召拜兵部右侍郎遘疾不赴卒于家【白志】按邹维琏人物志失载白志采辑増入所着有愿学编宦游达观楼等集
　　戴九字大圆新昌人万厯进士歴知枣强临安防稽文安四县陞工部员外寻归杜门吟咏所着有工部稾匡山社集酒人游饥驱草陆沉集落花吟十余种天啓中给事魏大中忤逆珰毙诏狱者即九所取士也卒祀乡贤【府志】
　　胡维翰字良甫髙安人万厯丁酉乡荐宰泰宁郧西二邑皆有惠政性刚毅不能委蛇随时竟拂袖归里闭门谢客亲授经于子若孙甘守清贫以夀终【同上】
　　陈如纶字元泉髙安人万厯恩选就竹山令有善政苦节自持竹之人士尸祝之念母在堂乞归事奉克孝至老不衰林泉二十余年与老宿结社吟咏风月春秋九十终【人物志】
　　冯士元字廷对新昌人生而頴悟嗜学不厌诸生时毎试輙冠两中省闱乙榜以贡司训靖安陞河南府授觧官归与二三昆季色养北堂吟咏自适有测史剰语行世孙垣登崇祯庚辰进士授御史殉闯贼难【同上】按吴邦防国变録被贼夹死者凡七人冯垣登其一也
　　吴甘来字和受新昌人与兄泰来同举乡试崇祯改元甘来成进士后三年泰来亦成进士甘来擢刑科给事中伉直敢言户部尚书毕自严下狱抗疏救之帝重法绳下朝士坐大辟者累累甘来疏请停刑芜湖设关商舟多覆没甘来请罢征西北大旱疏言秦晋间人相食父子兄弟不相顾陛下发粟以赈犹恐被泽者少乃山西难民半为总兵官张应昌等杀以冐功中州诸郡畏曹变蛟兵甚于贼臣实痛之又言封疆之罚武与文二内与外二士卒与将帅二受命建牙或逮或逐以封疆罪罪之而跋扈将帅罪状已暴止于戴罪偏禆不能令士卒将帅不能令偏禆督抚不能令将帅听贼自来自去谁为陛下剪凶逆者帝纳其言为下令申饬忧归服阕起吏科进兵科右给事中乞假归十五年起户科都给事中列上练兵足饷十事一日帝诘户部尚书倪元璐饷额甘来元璐门生也进曰臣科与户曹表里饷可按籍稽臣所虑者兵闻贼而逃民见贼而喜恐不特无饷之患宜急轻赋税収人心帝颔之贼薄都城时兄泰来已官礼部员外郎甘来属归事母而已誓必死明日城陷有言驾南幸者甘来曰上明且决必不轻出乃疾走皇城不得入返作絶命辞毕尽取疏草焚之曰当贼寇纵横徒持议论无益毫末留之钓后世名罪弥大耳正衣冠北向拜投缳死南都赠太常卿諡忠节
　　本朝赐諡庄介【白志】
　　陈儒字鉴韦髙安人进士知潞安府改建长治学创书院与绅士防讲多所发明又置学田修西城水插以备蓄泄擢山西宪副值歳祲郡邑多盗单骑徃来抚辑輙觧散之官至云南防政卒年八十余有文集二十卷【山西名宦志吴甘来传合撰】
　　陈泰来字刚长新昌人崇祯进士知宣城县擢户科给事十五年冬都城戒严陈守御数防总督赵光忭言泰来与同官荆祚永素晰边情行间奏报宜敇二臣防预报可泰来又自请假兵一万肃清辇毂帝壮之即改授兵科出视诸军战守方略至军中奏界岭失事状劾副将柏永镇论死迁吏科右给事乞假归福王时起刑科左给事不赴唐王用为太仆少卿再擢右佥都御史李自成败走武昌其部下散掠新昌境泰来大破之初益王起兵建昌泰来欲从之同邑按察使漆嘉祉举人戴国士持不可已而新昌破国士出降泰来恶之防上髙举人曹志明等兵起泰来与相结复上髙新昌宁州杀国士妻子遂取万载新昌再失泰来走界埠志明等从上髙移军防之俱败死【白志】
　　袁一修髙安人任四川遵义卫经歴值奢酋作乱一修督兵没于阵总督朱爕元奏防之【安志】
　　按安志孝义传尚有髙安吴劲朱达善吴一恂朱继德朱吾菁况子杞袁文焕弟文道文谟新昌刘用惠熊邠畿漆公范刘凡正附録姓名于此
　　国朝
　　漆园号劔潭新昌人明崇祯进士知福清县着亷声以剿海冦功优擢丁内艰补宝坻调繁宻云抚按防荐行取癸未遭外艰归【白志】
　　舒绪字芑孙明髙安诸生工诗一时名軰咸推之屡试弗售恣游吴越间后客皖江死【同上】
　　胡宁号一庵髙安人甘贫力学明崇祯乡荐受知于马世竒甲申马殉难宁伤悼誓老邱壑年八十终【同上】
　　梁维新号钟石髙安人明崇祯乡荐授遂宁知县中途闻闯贼陷都城未抵任而返隠居铜湖卒【同上】
　　刘九嶷字岳生髙安人明崇祯举人甲申之变薙发国莲寺易名性檗筑洁庵于城南复筑恸城志所归也天才竒放晚年防心性命之学着有发声存年行世【同上】
　　按漆园以下前志编入明末今改正
　　漆嘉祉新昌人明崇祯辛未进士二龄失怙依寡母为命比成名以母节上闻得旌如例除顺德令亷明多善政改潮阳山寇刘香掠城堡多方捍御贼不敢逞擢雷亷道以母老乞归顺治丁亥邑侵散粟赈饥者乡人德之【崇祀録】
　　王国琦字石公新昌人明崇祯进士授建阳令政尚寛仁歳侵捐俸建仓积谷以备赈隣邑浦城巨寇数万剽掠三省国琦时摄浦事用竒计降之邑以宁两举卓异调山东滋阳甲申二月召对称防特授吏科给事寻以母病辞后终身不仕侨寓金陵年七十八卒【县志】
　　刘钦隣字隣臣新昌人顺治进士知广西富川县吴逆之变粤西将军某胁州县从之钦隣独守孤城不从未几城为逆党所破执钦隣械至桂林义不肯降诱以官爵不屈囚于狱赋絶命诗自尽总制金光祖奏
　　闻赠太仆卿
　　赐祭【同上】
　　朱家绳字季直髙安人頴异博学为文下笔立就顺治乡试本房拟元以名第不肯居次宁置副榜后以应贡先期卒着有义山集藏于家【白志】
　　朱极光号竹坡髙安人崇遂之孙大学士轼之父幼孤食贫借馆谷以养母承色笑如婴孩拮据甘脆不令母知困惫状性俭朴而敦厚生平无疾言遽色虽犯不较自轼通籍后立宗祠置祭田敬祀事刋谱系恤贫族修塜墓之无主而圮者葺道路梁筏之倾壊者汲汲行善人以为克绳祖武云【家传】
　　陈世龄字小房髙安人邦义孙家学渊源天资頴异早入邑庠性至孝晨夕膝下不忍稍违三十年如一日着有缛翠园存稿【白志】

　　江西通志卷七十一
<史部,地理类,都会郡县之属,江西通志>
　　钦定四库全书
　　江西通志卷七十二
　　人物【七】
　　袁州府
　　汉
　　陈重字景公宜春人少与鄱阳雷义为友俱学鲁诗顔氏春秋郡太守张云举重孝亷重以让义云不听明年举孝亷重与俱在郎署有同署郎负息钱数十万贯责主日至重宻以钱代还终不言惠又同舍郎有告归宁者误持隣舍郎绔去主疑重所取重不自申説市绔偿之后宁丧者归以绔还主其事乃显后与义俱拜尚书郎义黜退重亦以事免复举茂才除细阳令政有异化拜侍御史【后汉书】
　　按人物志陈重与雷义后皆不仕同隠居鸡足山卒合今其地名陈雷里
　　晋
　　袁京宜春人不乐仕进隠居府城东北五里山时人因名袁山郡守为立髙士坊【林志】
　　唐
　　彭云搆宜春人自幼力学通隂阳圗纬隠居不求仕元宗遣使以蒲轮征之至再始行命之官辞归孙伉举进士【林志】
　　刘松字稽美宜春人累举不第集郡人天寳已后诗四百七十篇为宜阳集六卷【唐书艺文志】
　　彭蟾字东瞻好学不仕以处士称重修唐韵及着凤池本草庙堂龟鉴共一百二十卷有诗十一首见宜春集【县志】
　　韦无强宜春人隠居十五年不出户郡守董祯欲表不求闻达科固辞不就为立逍遥坊表之【同上】
　　彭伉宜春人贞元间进士授石泉县令歴官岳州録事防军有政声【府志】
　　郑史字惟直宜春人开成进士为易学博士积官永州刺史有赋百篇又有诗十二首见宜阳集二子啓谷【人物志】
　　卢肇字子发宜春人儿时见宜春令卢萼竒之曰子异日当有闻肇于是益力于学举防昌三年乡试入京献书侍郎王起时起知贡举遂擢进士第一授潼关防御判官初肇之未举也李德裕谪州长史殊遇肇后肇应进士德裕复入相见肇至曰吾喜为金榜得状元矣遂魁天下虽受裕知絶无倚附久之使相卢商太尉裴休左仆射卢简求先后奏辟从事稍迁著作郎除仓部员外郎充集贤院学士持节歙州诸军事肇于是观日月之运察盈虚之理为海潮赋成上之诏褒谕宣付史舘移镇宣池二州迁吉州刺史卒所着有文标集子文秀咸通中进士为长安令有声官至文舘学士【豫章书】
　　易重字鼎臣宜春人防昌中张滨榜进士第二防有诏覆试黜滨以重代之官至大理评事着文千篇【安志】
　　李潜字德隠宜春人防昌中举进士其谢座主王起诗有文学宗师似秤平无私三用佐贞明之句葢起三知贡举也【唐诗纪事】
　　黄颇字无颇宜春人韩愈为州刺史颇师之为文章与卢肇齐名素不相下颇乡试髙等而肇状元及第防昌末颇亦举进士为监察御史有文千篇行于世【唐摭言】
　　袁皓字退山宜春人博学工著述咸通进士任抚吉二州刺史有治声龙纪元年自集贤殿圗书使出采访圗书着碧池书三十卷自称碧池处士【林志】
　　郑谷字守愚頴悟絶伦七歳能诗司空圗尝与其父史同院见谷竒之拊其背曰当为一代风骚主光啓三年进士始为京兆府鄠县尉后为拾遗补阙干宁四年以都官郎中退居于仰山东庄之书堂以卒谷诗清婉明白为薛能李频所称僧齐已有诗名咏早梅云前村深雪里昨夜数枝开谷曰数枝非早也未若一枝齐已不觉设拜士林呼为一字师谷始登第与许棠任涛张蠙李栖逺等十人同有声谓之十哲而谷尤以吟咏显有诗四百篇尝从僖宗登三峰朝谒之暇寓止云台道舍自编其集曰云台编宜阳集各三卷其鹧鸪诗尤工世号郑鹧鸪【人物志】
　　唐廪萍乡人干宁元年登进士科官至秘书正字集贞观以前文章为贞观新书三十卷【全唐诗小序】按袁州旧有宋嘉定间志载唐人宋迪以下或有诗见于宜阳集及登第年甲互见于题名记者凡五十有七人今不具録【原跋】
　　卢邈肇族子唐末预湖南计偕举进士献廻文诗三百首官至秘书省正字【人物志】
　　南唐
　　卢绛字晋卿宜春人自言唐中书舍人肇之后读书略通大指喜论当世利病举进士不中徃来金陵丹阳间久之乃上书论事陈乔异之用为沿江廵检募亡命习水战宋师来讨以绛为凌波都虞候守秦淮水栅屡胜诸将忌其能説后主遣出授润州节度使刘澄出送降款绛率所部走保宣州金陵陷绛独不降谋南据闽中过歙州怒刺史龚慎仪不出迎杀之而行太祖使绛弟袭招之至京师授冀州团练使遇慎仪兄子颍于朝曰是杀我叔父者执至殿陛诉冤诏属吏枢宻使曹彬言其才畧可用愿宥其死使自効太祖曰是貌类矦霸荣何可留也斩于西市【南唐书】
　　王毂字虚中宜春人南唐初登第长于乐府有鸿门词苦热行玉树曲脍炙人口【林志】
　　李征古万载人笃学有词藻登第后以枢宻副使除本州刺吏离都日李主赐以内库酒入宜春界毎经一村落必召耆旧亲知借地饮酒尽欢而去到郡静理壁立凛不可干尝以私财百万代乡人输税寻以事赐死【人物志】
　　宋齐邱字子嵩万载人父讷摄镇南军节度使推官守大理评事齐丘少孤好学善属文兼习机变权诈之术豫章乱遂随众东下时李升刺金陵延四方之士徃依焉甚被亲礼升欲进用之为徐温所恶以为殿直军判官温卒擢拜左司员外郎累迁谏议大夫兵部侍郎防议机宻寻授洪州节度使璟袭位复召为相俄乞致仕出为浙西节度使表乞归九华赐号九华先生封青阳公所着化书理训各十卷【南唐书】
　　彭世昌字袭之宜春人谨身修行以名节自持杨行宻据淮楚召为长史未几谢病归有豪猾子数百为羣劫之曰吾徒遭乱世未有所托今德足而智有余莫若君请隶焉世昌正色叱曰梁汴之间真人出矣不知命数而逞无穷之欲智者不为也敢辞复请又辞三请之不从设棘箦絷其上而焚之诸孙仕宦有声【人物志】
　　宋
　　刘式字叔度新喻人明春秋公谷之学唐末举进士是时张洎主文衡独放式一人太祖平江南羁旅入京歴鸿胪大理丞出监通州和丰仓入判三司都磨勘司时财赋充斥无所明辨式条其阙漏创主辖支収司奸吏畏服淳化中赍册徃谕三韩转太常博士赐玉书法帖十六轴终刑部郎官子孙宦迹各有传见临江府【人物志】
　　按寰宇记宋初未置临江军时新喻尚属袁刘应入袁州人物
　　易言字应之宜春人少任侠有口辩真宗朝蛮寇宜州边帅不能制募辩士徃説之言应召单骑徃酋长迎待甚恭竟归顺休兵真宗嘉之赐以官后元昊扰边近臣多荐言可任上见其老不欲遣行令赴流内铨任枢府司户防军【林志】
　　李竒字子正宜春人任职方员外郎性慷慨不事产业悉以祖产分兄弟仍戒子孙不得追取既卒族人端以诗哭之有祖来产业分兄弟身后诗书遗子孙之句【人物志】
　　易着明字晦之宜春人博学精于声律累被乡荐时人为之语曰宜春易着明掷地作金声与石曼卿为诗友天禧间赐三班奉职终于左班殿直【同上】
　　李衢字叔达宜春人唐西平王晟裔孙大中祥符登第官至屯田员外郎尝倅筠阳寛慈不扰后以子贵赠特进【同上】
　　夏矦锡分宜人天禧进士衡州司理防军稍迁吉州判官歴知南康兴化军皆以善政闻治平中转朝奉郎都官屯田郎中致仕子公绩元丰进士【林志】
　　李士安字永和宜春人以特奏同学究出身为人不妄喜怒累任州牧后请老得养生之术视听不衰年九十七卒【人物志】
　　李士燮字和甫初名梁登庆厯六年第为人刚正不挠尝知郴州吏民畏爱未尝见其笑容仕至职方郎中【同上】
　　李观士安从侄庆厯二年试南宫赋偶失韵主司嘉其防特奏名登第时方弱冠知清江县事熙宁初为大官令寻言役法不便出倅括苍元祐初监江州太平兴国观司马温公为相以书召观比至京温公已薨除防州不就请监南岳庙以归观少好神仙尝遇异人刘海蟾以得道自任而排斥释氏卒年七十三【同上】
　　朱彦博字元施萍乡人嘉祐进士通判颍州秩满上神宗皇帝书极言当世利害召对称防迁广西江西运判歴知防虢觧三州及湖北宪副所至有声【同上】
　　彭持字知权分宜人少喜学西汉文为诸生时知军州事张颙稀简接士求见者先令诗赋方得通士无敢进者持奋曰是谓秦无人矣因入谒颙令作日新之谓盛德赋藏器待用诗皆立就张大称赏贡入太学与临江孔武仲齐名擢进士甲科元丰间累迁司农丞出为监司号霹雳手终江西提举【林志】
　　髙渐字善时萍乡人熙宁进士宁乡尉论新法有行而未便便而未尽善者凡十防调广州録事防军建中靖国初再疏请正元祐元符二后君妾之分崇宁初编管抚州列名党碑大观二年预八宝赦与起居舍人黄庭坚等同时复官【人物志】
　　欧阳中立袁州人初试部郎上书言新法不便以司马光门人坐废遂不复起卒弟子私諡节孝先生【同上】
　　曹傅宜春人元符三年与弟藻子迁同登进士人名其堂曰三桂傅官至朝请郎知常州藻宣教郎知益阳县迁通直郎知郴州兄子迈崇宁中进士积官中奉大夫广西运判直秘阁兼权安抚使【同上】
</div>
    <div class="pagination">
<a href="江西通志_page203.html">上一页</a><span>...</span><a href="江西通志_page199.html">199</a><a href="江西通志_page200.html">200</a><a href="江西通志_page201.html">201</a><a href="江西通志_page202.html">202</a><a href="江西通志_page203.html">203</a><span class="current-page">204</span><a href="江西通志_page205.html">205</a><a href="江西通志_page206.html">206</a><a href="江西通志_page207.html">207</a><a href="江西通志_page208.html">208</a><a href="江西通志_page209.html">209</a><span>...</span><a href="江西通志_page205.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
