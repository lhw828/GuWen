<!DOCTYPE html>
<html>
<head>
    <meta charset="UTF-8">
    <title>郑开阳杂著 - 第 21 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郑开阳杂著 - 第 21 页/共 24 页</h1>
    <div class="content">




　　国朝至安南道路
　　按入交道三一由广西一由广东一由云南由广东则用水道伏波以来皆行之广西道宋行之云南道元及我朝始开
　　广西道
　　广西道亦分为三其一道从凭祥州入者由州南关隘一日至交之丈渊州坡垒绎复经脱朗州北一日至谅山卫又一日至温州之北险径半日至鬼门关又一日经温州之南新丽邨经二十江一日至保禄县半日渡昌江又一日至安越县南市桥江下流北岸
　　其一道由思明府入过摩天岭一日至鬼陵州过辨强隘一日至禄平州州西有路一日半至谅山府若从东南行过车里江此江永乐中季□堰之以拒王师后侦知其堰处乃决之以济师一日半至安州又一日半过耗军峒山路险恶又一日至鳯眼县又分二道
　　一道一日至保禄县亦渡昌江
　　一道入谅江府亦一日至安越县之南市桥江北岸各与前道防
　　其一道自龙州入者一日至平而隘又一日至七源州二日至文兰州平茄社又分为二道
　　一道从文兰州一日经右陇县北山径出鬼门关平地四十里渡昌江上源经右陇之南沿江南岸而下一日至世安县平地至安勇县又一日亦至安越县之中市桥江北岸
　　一道从平茄社西一日半经武崖州山径二日至司农县平地又一日半亦进至安越县之北市桥江上流北岸
　　市桥江在安越县境中昌江之南诸路总会之处随处皆可以济一日至慈山府又至东岸嘉林等县富良江以入
　　云南道
　　云南亦有二道其一道由蒙自县经莲花滩入交州之石陇关下程澜峒循洮江源右岸四日至水尾州又八日至文盘州又五日至镇安县又五日至夏华县又三日至清波县又三日至临洮府洮水即富良江上流其北为宣化江南为沱江所谓三江者也临洮二日至山围县又二日至兴化府即古多邦城自兴化一日至白鹤神庙三岐江又四日至白鹤县渡富良江
　　其一道自河阳隘循洮江左岸十日至平源州又五日至福安县又一日至宣江府又二日至端雄府又五日亦至白鹤庙二岐江然皆山径欹侧难行其循洮江右岸入者地势平夷乃大道也
　　广东道
　　若广东海道自亷州乌雷山发舟北顺风利一二日可抵交之海东府
　　若沿海岸以行则自乌雷山一日至永安州白龙尾白龙尾二日至玉山门又一日至万宁州万宁州一日至庙山庙山一日至屯卒巡司又二日至海东府
　　海东府二日至经熟社有石堤陈氏所筑以御元兵者又一日至白藤海口过大寮巡司南至安阳海口又南至涂山海口又南至多渔海口各有支港以入交州
　　其自白藤海口而入则经水棠东潮二县至海阳府复经至灵县过黄径平滩等江
　　其自安阳海口而入则经安阳县至荆门府亦至黄径等江由南防上洪之北境以入
　　其自涂山海口而入则取古斋又取宜阳县经安老县之北至平河县经南防上洪之南境以入其自多渔海口而入则由安老新明二县至四岐遡洪江至快州经咸子关以入
　　多渔之南为太平海口其路由太平新兴二府亦经快州咸子关口由富良江以入此海道之大畧也
　　交州之东有海阳荆门南防上洪下洪顺安快州等府去海颇逺各有支港穿逹迤逦数百里大舰不能入故交人多用平底浅舟以便入港云










　　本朝贡式
　　贡道
　　由广西凭祥州逓送入京
　　贡期
　　祖训安南国三年一贡
　　国初连嵗入贡上厌其数令三年一贡毋侈方物进犀象以劳吾民
　　常制进贡外别有进中宫东宫方物其余庆慰谢恩无常期朝廷有大事则遣使颁诏于其国国王请封亦遣使礼
　　贡例
　　每贡百人多不过百五十人




　　制限进贡方物
　　金银器皿　　　　　犀角
　　象牙　　　　　　　白绢
　　薰衣香　　　　　　降真香
　　沉香　　　　　　　速香
　　朩香　　　　　　　黑线香
　　纸扇









　　郑韶州纪畧附録【公讳竦昆山人歴仕朝散大夫知泰邵韶三郡宋景定中奉敕经畧桂岭封昆山开国男食邑三百户着有奏议退耕集五经衍训帝王统系行世】
　　安南古交州也歴代为郡县至我朝始不入版图丁氏黎氏李氏代据之其地东南薄海接占城东海路通钦亷两处诸蛮西北通邕州在邕州东南隅去左江太平寨最近自寨正南行至恍榔花歩渡富良白藤两江可四日至又自寨东南行过丹时罗小江自谅州入可六日至自右江温润寨则最逺由钦州渡江可一日至自端拱以来两江州洞数为蛮所侵轶潜举以外向苏茂广源甲洞等处入交境者六十二邨故至今长雄诸蛮凡与广西帅及边郡通讯问用二黑漆板夹系文书刻字于上板谓之朩夹文书称安南都防府其酋不列衔而列其将佐数人皆僭官称印文旧用南越国印迩乃用中书门下之印边吏惮生事例置不问其人少通文墨闽商附海舶至者必厚过之因命之官资以决事凡文移诡乱多自游客出相李氏之先曰公蕴者亦本闽人又其地土人极少半是省民南州客旅诱人作婢仆担夫至州洞则缚而卖之州洞转卖入交人取黄金三两有艺能者倍之知文书者又倍之面缚驱行仰系其首俾不省来路既至其地各认买主为奴终身额上皆刺字妇人则刺胸乳拘系严酷惟恐逃亡又有秀才僧道技术及配亡命逃奔之者甚众所产无纸笔往往求之省地不能鼓铸泉货纯用中国小钱皆商旅泄而出者国城中无居民有竹舍数十百区以为军营酋府门曰明德所居楼四层上为酋居次御宙居之中人也又次个利就居之老铃下之属也最下军士居之又有水晶宫天元殿等诸僭拟名号屋皆朱漆柱绘龙鹤仙女门别有一楼犹榜曰安南都防府唐旧额也人无贵贱皆椎髻跣足酋平居亦然惟珥金簪衣黄衫紫裙余皆服盘领四裾皂衫下系皂裙珥银铁簪曳皮履【以皮为底施小柱以拇指夹之而行】执鹤羽扇【扇编鹤羽以辟蛇】戴螺笠【竹丝缕织状如田螺最为工致】妇人多智与男子迥殊好衣緑寛袖直领束以皂裙酋出入以人挽车贵僚坐幅布上挂大竹两夫舁之名抵鵶正月四月酋椎牛以飨其臣七月五日为大节人相庆遗官僚以生口献其酋翌日酋开宴酬之嵗时不祭先病不服药夜不然灯以槟榔代茶上已日男女集防为行列结五防为毬歌而抛之谓之飞駞女受駞男婚以定酋宫门有大钟民诉事即扣钟刑法杀人者付讐家使甘心盗窃刖手足指逃亡断手足谋叛者杀无赦客死境外鞭尸大骂以为背国官有内职外职内职治民曰辅国太尉犹宰相也左右郎司空司徒左右郎相左右諌议大夫内侍员外郎御史皆为内职外职治兵曰枢密使金吾太尉少尉都领兵领兵使又有判及通判安南都防府皆为外职亦有公侯伯太保少保金紫光禄大夫通议大夫承议承信忠翊郎等称仕者或科举或任子或入赀科举最贵工技奴婢子孙不得应举入赀始为吏再入赀补承信郎累迁可至知州在官者无俸给但付一方之民俾得役属耕渔以取利胜兵卸龙武胜龙翼蝉殿光武王阶捧日保胜等皆有左右每军二百人横刺字于额曰天子兵又有雄畧勇胜等九军充给使兵士曰一践更暇则耕种工艺自给正月七日人给钱三百防绢布各一疋月给禾十束以元日犒军人给大禾饭一柈鱼鲊数枚其地多占米故以大禾为贵兵器有弓弩朩牌梭鎗竹鎗产多生金银铜朱砂珠贝犀象翠羽砗磲诸香及盐漆吉贝之属菓有柑橘香椽槟榔扶留藤新旧县隔一江皆出香新州故占腊地交人侵得之其地多暑无寒气至冬犹夹衣挥扇我使者往酋必拥马出城展郊迎之礼敛容侧身问皇帝起居毕按辔偕行时以槟榔相馈马上食之既拜受诏张筵饮宴酋自歌侑酒又出临为娱宾之游酋跣足持竿入水标鱼毎中一鱼左右皆呌噪欢跃以为乐比者使人入贡辄更服饰香膏沐髪如漆幞头靴笏乌纱巾朱履素袜金带犀带乘凉轿钉较髹漆甚饬葢得至中土大变螺笠徒跣抵鵶故习李氏自公蕴而后歴至今昊旵凡八世其累世名字曰日曰干曰阳曰天曰龙皆有僭上之意朝廷以其僻在海隅不复与较也









　　郑开阳杂著巻六
　　钦定四库全书
　　郑开阳杂著巻七
　　明　郑若曾　撰
　　琉球图说












<史部,地理类,边防之属,郑开阳杂著,卷七>
　　疏球考
　　琉球国在福建泉州东福州东北大海中北与日本为邻自福建梅花所开洋顺飚利舶七日可至其地汉魏以来不通中国隋大业中令羽骑尉朱寛访求异俗始至其国语言不通掠一人以返后遣武贲郎将陈棱率兵再往掳其男女数百人还唐宋时未甞朝贡韩昌黎文海外杂国若躭浮罗流求即斯国也元遣使招谕之不至明洪武初行人杨载使日本归道琉球遂招之其王首先归附率子弟来朝太祖嘉其忠顺赐符印章服及闽人之善操舟者三十六姓令往来朝贡又许其遣子及陪臣之子来学于国学其国中分为三曰中山王曰山南王曰山北王中山王察度山南王承宗山北王怕死芝皆遣使朝贡永乐以来其国王嗣立皆请于朝受册封自后惟中山王朝贡不絶其山南山北二王俱为所并中山王世称尚氏居山之巅我使者去必孟夏来以季秋乘风便也厥贡方物率市诸他国本国葢无所有云又有小琉球近泉州霁日登鼓山可望而见入明未尝朝贡


</div>
    <div class="pagination">
<a href="郑开阳杂著_page20.html">上一页</a><span>...</span><a href="郑开阳杂著_page16.html">16</a><a href="郑开阳杂著_page17.html">17</a><a href="郑开阳杂著_page18.html">18</a><a href="郑开阳杂著_page19.html">19</a><a href="郑开阳杂著_page20.html">20</a><span class="current-page">21</span><a href="郑开阳杂著_page22.html">22</a><a href="郑开阳杂著_page23.html">23</a><a href="郑开阳杂著_page24.html">24</a><a href="郑开阳杂著_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
