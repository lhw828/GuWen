<!DOCTYPE html>
<html>
<head>
    <meta charset="UTF-8">
    <title>山西通志 - 第 443 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 443 页/共 700 页</h1>
    <div class="content">　　论语周有八士伯逹伯适仲突仲忽叔夜叔夏季随季騧正义八士南宫氏文王时皆为虞官故胥臣曰文王之即位也询于八虞及武王伐商命南宫伯达迁九鼎于洛邑命南宫适散鹿台之财仲突以下其行事不少槩见汲冢周书克殷解乃命南宫忽振鹿台之粟乃命南宫伯达与史佚迁九鼎盖南宫忽即仲忽南宫伯达即伯达尚书所谓南宫适即伯适也又宣和博古图武王时有南宫仲盖即仲突仲忽也是八士者皆南宫氏也周书武寤解尹氏八士太师三公咸作有绩又和寤解王乃厉翼于尹士八士注八士武王贤臣也马融郑康成皆曰八士为成王时人刘向以为宣王时人朱注两存之且曰不可考然谓成王时人者近是今猗氏县北南景村有八士故里暨八士墓县志明隆庆初崖崩石出仅辨八士数字偏傍模刻邑人何东序有诗咏之
　　荀叔轸郇伯后竹书桓王元年庄伯以曲沃叛伐翼公子万救翼荀叔轸追之至于家谷翼侯焚曲沃之禾而还二年庄伯复攻晋公子万救翼荀叔轸追之至于家谷五年荀人董伯皆叛曲沃十三年曲沃灭荀左传桓公九年王命虢仲梁伯荀侯贾伯伐曲沃
　　孙息路史荀侯之后孙息食知为知氏智氏罗苹云孙息后为三族一公族逝敖生林父为中行将谓荀中行氏一林父弟首邑于知为荀知氏一逝敖曾孙欢食邑程为荀程氏
　　瑕吕饴甥字子金食采于阴襄王八年秋惠公与秦战被获公使郤乞告饴甥且召之饴甥教之言曰朝国人而以君命赏且告之曰孤虽归辱社稷矣其卜贰圉也众皆哭晋于是乎作爰田饴甥曰君亡之不恤而羣臣是忧惠之至也将若君何众曰何为而可对曰征缮以辅孺子诸侯闻之丧君有君羣臣辑睦甲兵益多好我者劝恶我者惧庶有益乎晋于是乎作州兵十月饴甥会秦伯盟于王城秦伯曰晋国和乎对曰不和小人耻失其君而悼丧其亲不惮征缮以立圉也曰必报讐宁事戎狄君子爱其君而知其罪不惮征缮以待秦命曰必报德有死无二以此不和秦伯曰国谓君何对曰小人慼谓之不君子恕以为必归小人曰我毒秦秦岂归君君子曰我知罪矣秦必归君贰而执之服而舍之德莫厚焉刑莫威焉服者怀德贰者畏刑此一役也秦可以霸纳而不定废而不立以德为怨秦不其然秦伯曰是吾心也改馆晋侯馈七牢焉至十七年文公入曲沃饴甥与郤芮谋焚公宫秦伯诱而杀之
　　荀林父晋人襄王二十一年文公作三行以御狄林父将中行因以为氏堇阴之役佐上军败秦师于令狐顷王四年复佐中军御秦师于河曲秦师夜遁累将伐陈伐宋胥有功定王四年赤狄伐晋围懐及邢丘成公欲伐之林父曰使疾其民以盈其贯将可殪也周书曰殪戎殷此类之谓也十年将中军与先縠等救郑闻郑既及楚平林父欲还先縠不从以中军佐济与楚战于邲晋师败绩林父归请死景公欲许之士贞子谏曰林父之事君也进思尽忠退思补过社稷之卫也若之何杀之夫其败也如日月之食焉何损于明公使复位及灭赤狄公赏以狄臣千室亦赏士伯以衍之县曰微子吾丧伯氏矣卒諡桓子子庚定王十九年佐中军与栾书等伐秦败之于麻隧获秦成差及不更女父庚子偃字伯游简王十一年从厉公佐上军败楚郑于鄢陵明年胥童夷羊五杀三郤皆尸诸朝以甲刼偃暨栾书于朝欲杀之公不忍未几偃与书执公弑之使迎立悼公于周是年夏与韩厥帅师伐郑入其郛败其徒于洧上明年复侵郑会于戚遂城虎牢郑人乃成灵王八年将上军与韩起及诸侯之师伐郑围之郑人恐乃行成九年与士匄灭偪阳封宋以偪阳子归荀防卒晋搜于緜上使偃将中军平公初复与栾黡帅师伐楚战于堪败之遂侵方城之外复伐许而还十七年齐侵鲁偃将伐之梦与厉公讼弗胜公以戈击之首队于前跪而戴之奉之以走见梗阳之巫臯他日见诸道与之言同巫曰今兹主必死若有事于东方则可以逞偃许诺乃请公伐齐将济河以朱丝系玉二瑴而祷沈玉而济齐侯御诸平阴偃使司马斥山泽之险虽所不至必斾而疏陈之使乘车左实右伪以斾先舆曳柴而从之齐侯登巫山望之畏其众乃脱归夜遁偃帅师克京兹魏绛等因克邿围卢及秦周伐雍门之荻门于雍门复焚雍门及西郭南郭刘南士弱帅诸侯之师焚申池之木竹焚东郭北郭东侵及潍南及沂师还自沂上鲁襄公享之于蒲圃赐以三命之服偃瘅疽生疡于头还济河卒諡曰献
　　荀吴荀偃之子灵王二十五年平公使吴聘鲁景王四年与魏舒帅师伐狄毁车为行败之于大卤十六年秋晋会诸侯于平丘鲜虞人闻晋师之悉起也而不警边且不修备吴自着雍以上军侵鲜虞及中人驱冲竞大获而归平丘之会晋执季孙意如以归鲁昭公如晋吴谓韩宣子曰诸侯相朝讲旧好也执其卿而朝其君有不好焉不如辞之乃使士景伯辞昭公于河归季孙十八年复帅师伐鲜虞围鼓鼓人或请降吴弗许或曰师徒不勤而可以获城何故不为穆子曰吾闻诸叔向曰好恶不愆民知所适事无不济或告以吾城叛吾所甚恶也人以城来吾独何好焉赏所甚恶若所好何若其弗赏是失信也何以庇民力能则进否则退量力而行吾不可以欲城而迩奸所丧滋多使鼓人杀叛人而缮守备围鼓三月鼔人或请降使其民见曰犹有食色姑修尔城军吏曰获城而弗取勤民而顿兵何以事君穆子曰吾以事君也获一邑而教民怠将焉用邑邑以贾怠不如完旧贾怠无卒弃旧不祥鼓人能事其君我亦能事吾君率义不爽好义不愆城可获而民知义所有死命而无二心不亦可乎鼓人告食竭力尽而后取之克鼓而反不戮一人又二年复帅师灭陆浑宣子梦文公擕吴而受之陆浑故使吴帅师献俘于文公卒諡穆子寅定公时为下卿以乱奔朝歌人称文子
　　荀骓景公时大夫鞌之战有功公命为卿
　　荀賔晋大夫有力而不暴悼公命为戎右司士属焉使训勇力之士
　　荀家　荀会【国语作桧】晋人悼公命为公族大夫曰荀家惇惠荀会文敏
　　程郑荀氏别族端而不淫且好谏而不隐悼公命为乘马御六驺属焉使训羣驺知礼
　　魏绛魏犫子勇而不乱悼公即位使为司马灵王二年公盟诸侯于鸡泽公弟干乱行于曲梁绛戮其仆公怒谓羊舌赤曰合诸侯以为荣也扬干为戮何辱如之必杀魏绛无失对曰绛无二志事君不辟难有罪不逃刑其将来辞何辱命焉言终魏绛至授仆人书将伏劔士鲂张老止之公读其书跣而出曰寡人之言亲爱也吾子之讨军礼也寡人有弟弗能教训使干大命寡人之过也子无重寡人之过敢以为请公以绛为能以刑佐民矣反役与之礼食使佐新军三年请公和戎公曰戎狄无亲而贪不如伐之绛曰诸侯新服陈新来和将观于我我德则睦否则擕贰劳师于戎而楚伐陈必弗能救是弃陈也诸华必叛获戎失华无乃不可乎公悦使绛盟诸戎修民事田以时七年夏四月佐赵武将新军围郑郑人恐乃行成十一月己亥同盟于戏公归谋所以息民绛请施舍输积聚以贷自公以下茍有积者尽出之国无滞积亦无困人公无禁利亦无贪民祈以币更賔以特牲器用不作车服从给行之期年国乃有节九年秋七月诸侯伐郑晋师城梧及制绛与士鲂戍之郑及晋平楚子囊救郑晋师与楚师夹颍而军诸侯之师侵郑北鄙而归楚人亦还明年十二月公会诸侯于萧鱼郑人赂晋以师悝师触师蠲广车軘车淳十五乘甲兵备凡兵车百乘歌钟二肆及其鏄磬女乐二八公以乐之半赐绛曰子教寡人和诸戎狄以正诸华八年之中九合诸侯如乐之和无所不谐请与子乐之辞曰夫和戎狄国之福也八年之中九合诸侯君之灵也二三子之劳也臣何力之有焉抑臣愿君安其乐而思其终也诗曰乐只君子殿天子之邦乐只君子福禄攸同便蕃左右亦是帅从夫乐以安德义以行处礼以行之信以守之仁以厉之而后可以殿邦国同福禄来远人所谓乐也书曰居安思危思则有备有备无患敢以此规公曰子之教寡人敢不承命抑防子寡人无以待戎不能济河夫赏国之典也藏在盟府不可废也子其受之绛于是乎始有金石之乐平阴之役绛与栾盈以下军克邿鲁襄公享晋六卿于蒲圃赐之三命之服卒諡庄史记绛徙治安邑绛生嬴嬴生舒
　　魏舒周灵王二十四年夏平公使舒与宛没逆卫侯吴季札适晋説舒谓其后将有晋国景王四年佐荀吴败狄于大卤舒谓吴曰彼徒我车所遇又阨以什共车必克困诸阨又克请皆卒自我始乃毁车以为行五乘为三伍荀吴之嬖人不肯即卒斩以徇为五陈以相离两于前伍于后专为右角参为左角偏为前拒以诱之大败敌人于大卤十八年秋代韩宣子为政分祁氏之田以为七县分羊舌氏之田以为三县司马弥牟为邬大夫贾辛为祁大夫司马乌为平陵大夫魏戊为梗阳大夫知徐吾为涂水大夫韩固为马首大夫孟丙为盂大夫乐霄为铜鞮大夫赵朝为平阳大夫僚安为杨氏大夫谓贾辛司马乌有功于王室故举之谓知徐吾赵朝韩固魏戊余子之不失职能守业者也其四人者皆受县而后见于舒以贤举也舒谓成鱄吾与戊也县人其以我为党乎对曰何也戊之为人也远不忘君近不偪同居利思义在约思纯有守心而无淫行虽与之县不亦可乎昔武王克商光有天下其兄弟之国者十有五人姬姓之国者四十人皆举亲也夫举无他唯善所在亲疏一也诗曰惟此文王帝度其心莫其德音其德克明克明克类克长克君王此大邦克顺克比比干文王其德靡悔既受帝祉施于孙子心能制义曰度德正应和曰莫照临四方曰明勤施无私曰类教诲不倦曰长赏庆刑威曰君慈和徧服曰顺择善而从之曰比经纬天地曰文九德不愆作事无悔故袭天禄子孙赖之主之举也近文德也所及其远哉贾辛将适其县见于舒舒曰辛来昔叔向适郑鬷蔑恶欲观叔向从使之收器者而往立于堂下一言而善叔向将饮酒闻之曰必鬷明也下执其手以上曰昔贾大夫恶娶妻而美三年不言不笑御以如臯射雉获之其妻始笑而言贾大夫曰才之不可以已我不能射女遂不言不笑夫今子少不飏子若无言吾几失子矣言之不可以已也如是遂如故知今女有力于王室吾是以举女行乎敬之哉毋堕乃力孔子闻舒之举也以为义曰近不失亲远不失举可谓义矣又闻其命贾辛也以为忠诗曰永言配命自求多福忠也魏子之举也义其命也忠其长有后于晋国乎敬王十年秋八月王使如晋请城成周晋使舒与韩不信如京师合诸侯之大夫于狄泉寻盟且令城成周舒南面卫彪傒曰魏子必有大咎千位令大事非其任也明年春正月舒涖政属役于韩简子及原寿过而田于大陆焚焉还卒于寗范献子去其栢椁以其未复命而田也諡献子子曼多【史记作魏侈】敬王二十三年晋逐荀寅范吉射曼多与荀跞韩不信奉公伐之二氏败奔朝歌卒諡襄史记侈之孙曰魏桓子与韩康子赵襄子共灭知伯分其地桓子之孙曰文侯都
　　魏文侯斯【史记作都】桓子之孙也与韩武子赵襄子周威王同时文侯二十一年魏赵韩列为诸侯文侯受子夏经艺客段干木过其闾未尝不轼也秦尝欲伐魏或曰魏君贤人是礼国人称仁上下和合未可图也文侯由此得誉于诸侯任西门豹守邺而河内称治文侯时解为魏地租增倍于常或有贺者文侯曰今户口不加而租赋倍此由课多也譬如彼冶冶令大则薄令小则厚治人亦如之夫贪其赋税不爱人是虞人反裘而负薪也徒惜其毛而不知皮尽而毛无所傅也文侯三十八年卒子击立是为武侯武侯十一年与韩赵三分晋地灭其后十六年武侯卒子防立是为惠王惠王三十年与齐人战败于马陵齐虏魏太子申杀将军厐涓军遂大破三十一年徙治大梁传六世至王假为秦所灭
　　荀卿名况赵人年五十游学于齐齐襄王时荀卿最为老师齐尚修列大夫之缺而荀卿三为祭酒焉齐人或谗荀卿荀卿乃适楚春申君以为兰陵令春申君死而荀卿废因家兰陵李斯尝为弟子已而相秦荀卿嫉浊世之政亡乱相属不遂大道而营于巫祝信禨祥鄙儒小拘如庄周等又滑稽乱俗于是推儒墨道德之行事兴坏序列着数万言而卒因葬兰陵刘向孙卿子后序楚相春申君以为兰陵令或谓春申君曰汤以七十里文王以百里孙卿贤者今与之百里地楚其危乎春申君谢之孙卿去之赵后客或谓春申君曰伊尹去夏入殷殷王而夏亡管仲去鲁入齐鲁弱而齐强故贤者所在君尊国安今孙卿天下贤人所去之国其不安乎春申君使人聘孙卿乃还复为兰陵令
　　公孙衍号犀首魏之阴晋人史记衍与张仪不善张仪为秦之魏魏王相张仪犀首弗利故令人谓韩公叔曰张仪已合秦魏矣其言曰魏攻南阳秦攻三川魏王所以贵张子者欲得韩地也且韩之南阳已举矣子何不少委焉以为衍功则秦魏之交可错矣然则魏必图秦而弃仪収韩而相衍公叔以为便因委之犀首以为功果相魏张仪去义渠君朝于魏犀首闻张仪复相秦害之犀首乃谓义渠君曰道远不得复过请谒事情曰中国无事秦得烧掇焚杆君之国有事秦将轻使重币事君之国其后五国伐秦会陈轸谓秦王曰义渠君者蛮夷之贤君也不如赂之以抚其志秦王曰善乃以文绣千纯妇女百人遗义渠君义渠君致羣臣而谋曰此公孙衍所谓邪乃起兵袭秦大败秦人李伯之下张仪已卒之后犀首入相秦尝佩五国之相印为约长
　　张仪魏人始尝与苏秦俱事鬼谷先生学术秦自以不及仪后游説诸侯楚相疑其盗璧掠笞数百其妻曰嘻子毋读书游説安得此辱乎仪曰视吾舌尚在否其妻笑曰舌在也仪曰足矣苏秦已得相约从亲恐秦败约念莫可使用于秦者乃使人微感张仪仪之赵上谒求见秦诫门下人不为通又使不得去者数日已而坐之堂下赐仆妾之食谢去之仪怒念诸侯莫可事独秦能苦赵乃遂入秦苏秦告其舍人曰张仪天下贤士吾殆弗如也今吾幸先用而能用秦柄者独仪可耳然贫无因以进吾恐其乐小利而不遂故召辱之以激其意子为我阴奉之乃言赵王发金币车马使人微随仪与同宿舍奉以车马金钱仪遂得见秦惠王惠王以为客卿与谋伐诸侯苏秦之舍人乃告之仪曰嗟乎此吾在术中而不悟吾不及苏君明矣吾又新用安能谋赵乎为吾谢苏君苏君之时仪何敢言且苏君在仪宁渠能乎仪既相秦为文檄【徐广曰一作尺一之檄】告楚相曰我不盗而璧若笞我若善守汝国我顾且盗而城苴蜀相攻击韩又来侵司马错欲伐蜀张仪曰不如伐韩王曰请闻其説仪曰亲魏善楚下兵三川塞什谷之口当屯留之道魏絶南阳楚临南郑秦攻新城宜阳以临二周之郊诛周王之罪侵楚魏之地周自知不能救九鼎宝器必出据九鼎案图籍挟天子以令于天下天下莫敢不听此王业也今夫蜀西僻之国而戎狄之长也敝兵劳众不足以成名得其地不足以为利臣闻争名者于朝争利者于市今三川周室天下之朝市也而王不争焉顾争于戎狄去王业远矣惠王卒起兵取蜀十年使公子华与仪围蒲阳降之仪因请秦复与魏而使公子繇质于魏仪説魏王曰秦王遇魏甚厚魏不可以无礼魏因入上郡少梁谢秦惠王乃以仪为相更名少梁曰夏阳仪相秦四岁立惠王为王居一岁为秦将取陜筑上郡塞后二年使与齐楚之相会齧桑东还而免相相魏欲令魏先事秦而诸侯効之魏王不肯听秦伐取魏之曲沃平周仪留魏四岁而哀王立秦伐魏魏战败明年秦复欲攻魏先败韩申差军斩首八万诸侯震恐仪复説哀王哀王乃倍从约而因仪请成于秦仪归复相秦三岁魏复背秦为从秦攻魏取曲沃明年魏复事秦秦欲伐齐齐楚从亲于是仪往相楚説楚王曰大王诚能听臣闭关絶约于齐臣请献商于之地六百里使秦女得为大王箕箒之妾秦楚娶妇嫁女长为兄弟之国此北弱齐而西益秦也计无便此者楚王大悦而许之闭关絶约于齐使一将军随仪仪至秦佯失绥堕车不朝三月楚王复使勇士至宋借宋之符北骂齐王仪乃朝谓楚使者曰臣有奉邑六里愿以献大王左右楚使还报楚王攻秦大败割两城以与秦平秦要楚欲得黔中地以武关外易之楚王曰不愿易地愿得张仪而献黔中地仪请行曰臣善靳尚尚得事楚夫人郑袖袖所言皆从且臣奉王之节使楚楚何敢加诛假令诛臣而为秦得黔中之地臣之上愿遂使楚楚懐王至则囚仪郑袖日夜言懐王怀王后悔赦仪厚礼之仪闻苏秦死乃説楚王楚王许仪与秦亲仪因遂之韩説韩王韩王听仪计仪归报惠王封仪五邑号曰武信君使仪东説齐湣王齐王许仪仪去西説赵王赵王许仪仪乃去北之燕説燕昭王燕王请事秦献恒山之尾五城仪归报未至咸阳而惠王卒武王立武王自为太子时不説仪及即位羣臣多谗仪诸侯闻仪有郤于武王皆畔衡复合从武王元年仪谓武王曰为秦社稷计者东方有大变然后王可以多割得地也今闻齐王甚憎仪仪之所在必兴师伐之故仪愿乞其不肖之身之梁齐必兴师而伐梁梁齐之兵连于城下不能相去王以其间伐韩入三川出兵函谷而毋伐以临周祭器必出挟天子案图籍此王业也武王以为然乃具革车三十乘入仪之梁齐兴师伐梁仪使其舍人冯喜之楚借使之齐齐王乃解兵仪相魏一岁卒于魏也
　　汉
　　郅都河东人以郎事文帝景帝时为中郎将敢直谏面折大臣于朝尝从入上林贾姬在厠野彘入厠上目都都不行上欲自持兵救贾姬都伏上前曰亡一姬复一姬进天下所少宁姬等耶陛下纵自轻奈宗庙太后何上还彘亦不伤贾姬太后闻之赐都金百斤上亦赐金百斤由此重都济南氏宗人三百余家豪猾二千石莫能制拜都为济南守诛氏首恶余皆股栗居岁余郡中不拾遗旁十余郡守畏都如大府都为人勇有气公廉不发私书问遗无所受请寄无所听常称曰已背亲而出身固当奉职死节官下终不顾妻子矣迁为中尉丞相条侯至贵倨都尝揖之是时民朴畏罪自重而都独先严酷致行法不避贵戚列侯宗室见都侧目而视号曰苍鹰临江王征诣中尉府对簿欲得刀笔为书谢上都禁吏弗与魏其侯使人间予之临江王既得为书谢上因自杀窦太后闻之怒以危法中都都免归家景帝使使即拜都为雁门太守便道之官得以便宜从事匈奴素闻郅都节为引去竟都死不近雁门匈奴至为偶人象都令骑驰射莫能中其见惮如此匈奴患之乃中都以汉法景帝曰都忠臣欲释之窦太后曰临江王独非忠臣乎于是斩都
　　暴胜之字公子河中人天汉二年泰山琅邪羣盗徐勃等阻山攻城道路不通武帝命为直指使者分部逐捕威震州郡素闻隽不疑贤延见之不疑曰凡为吏太刚则折太柔则废威行施之以恩胜之敬其言因表荐之太始元年由光禄大夫迁御史大夫
　　胡建字子孟河东人天汉中守军正丞贫无车马常步与走卒起居甚得其心时监军御史穿北军垒垣为贾区建欲诛之乃约走卒曰我欲与公有所诛吾言取之则取斩之则斩于是当选士马时监御史与防军诸校列坐堂皇上建从走卒趋至堂皇下拜谒因上堂皇走卒皆上建指监御史曰取彼走卒前曳下堂皇建曰斩之遂斩御史防军诸校皆愕惊建上懐中成奏曰臣闻军法立武以威众诛恶以禁邪今监御史公穿军垣以求贾利私买卖以与士市不立刚毅之心勇猛之节无以帅先士大夫尤失理不公用文吏议不至重法黄帝李法曰壁垒已定穿窬不繇路是谓奸人奸人者杀臣谨按军法曰正无属将军将军有罪以闻二千石以下行法焉丞于用法疑执事不诿上臣谨以斩昧死以闻制褒之建由是显名后为渭城令治甚有声值丁外人怨故京兆尹樊福使客射杀之客藏帝姊盖主庐建将吏卒围捕盖主与外人上官安多从奴客往奔射追吏吏散走主使仆射劾渭城游徼建报无他坐盖主使人上书告建侵辱长公主射甲舍门知吏贼伤奴避报故不穷审大将军霍光寝其奏后光病上官氏代听事下吏捕建建自杀吏民称寃至今渭城立其祠
　　储大伯河东人建武初为谏议大夫使持节征鲍永诣行在所永疑不从收系大伯封所持节于晋阳传舍壁中遣使驰至长安既知更始亡乃出大伯因节信封上将军列侯印绶悉罢兵
　　裴瑜字雉璜河东人聪明敏达观物无滞清论所加必为成器丑议所指没齿无怨太守史弼举孝廉弼为侯览所诬槛车征之吏人莫敢近唯瑜送至崤渑之间大言于道旁曰明府摧折虐臣选德报国如其获罪足以垂名竹帛愿不忧不惧弼曰谁谓荼苦其甘如荠昔人刎颈九死不恨弼减死罪一等论输左校后瑜位至尚书
　　未山河东人时权富子弟多以人事得举茂才而贫约守志者以穷退见遗黄琬陈蕃同心显用志士山与平原刘醇蜀郡殷参等竝以才行防举而蕃琬遂为权富郎所见伤
　　皇甫嵩字义真万泉人少有文武志好诗书习弓马灵帝时为北地太守以平黄巾功领冀州牧拜太尉封槐里侯尝请以冀州田租一年赡饥民民歌之曾孙谧字士安带经而锄以著书为务学生称为元晏先生谧子六回亦有文学蚕而后衣耕而后食足迹未尝入城市
　　侯武阳河东人少奉母避白波同郡焦先尝相扶接武阳东客扬州建安初西还占户大阳十六年先河濵大阳长谓为逋亡欲捕取武阳语县此狂痴者注籍给廪日五升
　　魏
　　董经河东人魏时为议郎出为安定太守特嘉焦先竒节与先非故人欲密往观之而司马景王亦遣经因事过视先经到奋其白须为如与之有旧者曰阿先阔乎念共避白波时否先熟视不言经素知其昔受侯武阳恩因复曰念武阳否耶先曰已报之矣经又复挑欲与语遂不肯应经叹以为大贤
　　王卓字世盛临晋人父乇河东太守征西大将军卓沈毅有气节累官河东太守迁司空封猗氏侯年七十九卒
　　晋
　　薛兴汾阴人尚书右仆射冀州刺史安邑公卒諡庄子涛袭爵位梁州刺史卒諡忠惠皆以义烈着闻涛子强
　　薛强字威明涛子幼有大志怀军国筹略与北海王猛友善桓温入关猛谒之温曰江东无卿比也秦国定多竒士如生辈尚有几人吾欲与俱南猛曰公求可与拨乱济时者友人薛威明其人也温曰闻之久矣方致朝命强闻之自商山谒温与猛皆署军谋祭酒察温有大志而无成功乃劝猛止俄而温败及苻坚立猛见委任平阳公融将聘强猛以为不可屈乃止及坚如河东伐张平自与数百骑驰至强垒下求相见强宣言曰此城终无生降之臣但有死节之将耳坚诸将请攻之坚曰须吾平晋自当面缚舍之以劝事君者后坚伐晋军败强遂总宗室兵威振河辅破慕容永于陈川姚兴重加礼命征拜右光禄大夫七兵尚书封冯翊郡公转左户尚书年九十八卒赠辅国大将军司徒公諡宣
　　王愆期接子流寓江南缘父志更注公羊集列女后传官督防苏峻之乱温峤遣诣荆州要陶侃同赴国难侃虽许而未发愆期因谓侃曰峻豺狼也如得遂志公宁有容足之地乎侃感悟即戎服登舟昼夜兼进后愆期为右司马侃卒遗表以后事付焉
　　前秦【附】
　　王施河东人为秦尚书令苻丕征南主簿丕寇襄阳将急攻之茍苌曰但徙荆楚人内于许洛絶其粮运不攻自溃丕从之御史中丞李柔劾师老无功请征下廷尉苻坚遣黄门郎韦华持节切让曰来春不捷汝可自裁不足复持面见吾也众咸疑惧莫知所为施进曰以大将军英秀诸将勇鋭以攻小城何异洪鑪燎毛羽所以缓攻欲以计制之若决一旦之机可指日而定今破襄阳上明自遁复何所疑愿请一旬之期以展三军之势如其不捷施请为戮首丕于是促围攻之太元四年遂陷襄阳执晋南中郎将朱序
　　南齐
　　薛深河东汾阴人安都从子也果敢有气力安都降魏亲族皆入北齐高帝镇淮阴深遁归自结于高帝宋元徽末以军功至骁骑将军军主封竟陵侯豫章王嶷守东府使领军屯司徒右府分备建邺袁粲据石头嶷夜登西门遥呼深深惊起率军赴难齐初除淮阴太守寻为直阁将军转太子左率武帝迁左卫将隆昌元年为司州刺史右将军卒
　　元魏
　　薛辩字允白河东汾阴人后秦左户部尚书强子幼而儁爽倜傥多大略豪杰多归慕之强卒复袭统其营仕姚兴厯太子中庶子河北太守弃归保乡邑晋将刘裕署相国掾除平阳太守委以北道镇捍及长安失守遂归魏仍立功于河际位平西将军东雍州刺史赐爵汾阴侯诣阙明元深加器重曰朕委卿西蕃志在关右卿宜克终良与朕为长安主人辩务农教战恒以数千之众摧抗赫连氏又除并州刺史征授大太常七年卒于官帝深悼惜之赠并雍二州刺史
　　薛谨字法顺辩子容貌魁伟随刘裕渡江位府记室防军辩归魏谨亦来奔授河东太守后袭爵汾阴侯始光三年与宜都王奚斤共讨赫连昌擒其东平公乙兜克蒲坂遂以新旧百姓并为一郡除平西将军复为太守神防三年除使持节秦州刺史山胡白龙慿险诏南阳公奚眷与谨竝为都将讨平之封涪陵郡公太延初征吐没骨平之谨自郡迁州威恩兼被风化大行真君元年征授内都坐大官辅政深见赏重每访以政道后北讨与中山王辰等后期见杀寻赠镇西将军秦雍二州刺史諡曰元
　　薛初古拔谨子本名洪祚太武赐名焉沉毅有器识弱冠司徒崔浩见而竒之真君中盖吴扰动关右薛永宗屯据河侧诏拔纠合宗乡壁于河际断二寇往来之路事平除中散赐爵永康侯太武南讨以抜为都将又共陆真讨氐仇傉檀强免生平之皇兴三年除散骑常侍尚文成女西河长公主拜驸马都尉其年族叔安都归顺敇诣彭城劳迎除南豫州刺史延兴二年除镇西大将军开府仪同进爵平阳公三年以善政征诣京师献文亲自劳勉复令还州太和六年改爵河东公卒赠左光禄大夫諡曰康子洪隆官河东太守
　　薛胡字破胡谨第三子少冇节操笃志于学专精讲习不干时务与物无竞以德义服人或有兄弟忿防隣里争讼者恐胡闻之皆内自改悔乡闾化其风教咸以敬让为先三召州都再辟主簿州将倾心致礼竝不获已而应之为本州从事别驾除河东太守兄弟竝为本郡当世荣之复为仇池都将后终于家有八子长子聪知名
　　薛允字宁宗抜子少有父风弱冠拜中散袭爵镇西大将军河东公除悬瓠镇将寻授持节义阳道都将后除立忠将军河北太守羣盗慑气郡中清肃卒于郡諡曰敬子裔字豫孙袭爵性豪侈卒于洛州刺史子孝绅袭位大中大夫赠华州刺史
　　薛聪字延智胡子方正有理识善自标致不妄游处虽在闇室终日矜庄博览坟籍尤长占对父忧庐墓侧哭泣声酸感行路家教甚严诸弟虽婚宦恒不免杖罚对之肃如也未弱冠州辟主簿太和十五年释褐著作佐郎时解巾优者不过奉朝请聪起家便佐著作时论美之后迁书侍御史弹劾不避强御帝或欲寛贷辄争之帝每言朕见薛聪不能不惮何况诸人也累迁直阁将军兼给事黄门侍郎散骑常侍直阁如故亲卫禁兵委总管领终太和之世恒带直阁将军时政得失动辄匡谏而外莫窥其际帝欲进以名位辄苦让帝曰卿天爵自高固非人爵之所荣也又除羽林监帝曾戏谓聪曰世人谓卿诸薛是蜀人定是蜀人否聪对曰臣逺祖广德世仕汉朝时人呼为汉臣九世祖永随刘备入蜀时人呼为蜀臣是虏原鲜卑非蜀也因投防而出帝曰薛监醉耳其见知如此二十三年从驾南征兼御史中尉宣武除都督齐州刺史政存简静卒于州吏人留其所坐榻以存遗爱赠征虏将军华州刺史諡曰简懿西魏重赠车骑大将军仪同三司延州刺史子孝通
　　薛孝通字士达聪子博学有儁才萧宝夤征关中引参骠骑大将军府事礼遇甚隆宝夤将有异志孝通悟其萌托以拜埽求归元颢入洛宗人薛永宗修义等应之孝通与所亲计曰北海乘虚逺入吴兵不能久住事必无成今若与永宗等同举灭族道也乃率其近亲与河东太守元袭婴城固守及宝夤平定元颢退走预事者咸罹祸唯同孝通者皆免除员外散骑侍郎尒朱天光镇关右表大行台郎中深见任遇关中平定预有其力赐爵汾阴侯定册立节闵帝以首创大议拜银青光禄大夫散骑常侍兼中书舍人封蓝田县子孝通求以官赠亡兄景懋又言已有侯爵请转授兄息子舒诏特赠景懋抚军北雍州刺史孝通寻迁中书郎深为节闵所知重普泰二年正月乙酉宴奏管因使赋诗孝通曰既逢尧舜君愿上万年寿帝曰卿所谓寿岂容徒然便命酌酒赐孝通孝通即以忠为韵帝曰卿不忘忠臣之心时孝通内典机密外参朝政汲引人物知名士多见推荐外兄裴伯茂性傲唯钦赏孝通每有著述共防同异孝通谓之曰吾以阮籍嵇康何如管仲乐毅盖自许经纶抑裴傲也齐神武起兵节闵谋镇遏关右问谁可任者孝通与贺拔岳同事天光又与周文帝有旧二人先在关右因竝推荐之乃超授岳岐华秦雍诸军事关西大行台雍州牧周文帝为左丞孝通为右丞赍诏书驰驿入关授岳等同镇长安岳深相器重与周文帝结为兄弟孝武帝初齐神武征岳为冀州刺史岳欲单马入朝孝通曰高王以数千鲜卑破尒朱百万之众其锋诚亦难敌然公两兄太师领军宿在其上侯深樊子鹄贾知斛斯椿大野胡也拔咤延庆之徒皆其夷等韩陵之役此辈前后降附皆由事势危逼非其本心在于高王曹操之孔融马懿之葛诞今或在京师或据州镇除之又失人望留之心腹之疾虽令孙腾在阙下娄昭处钩陈必不能如建安之时明矣今吐万仁虽复退逸犹在并州高王先须平殄安置内外何能去其巢穴与公事关中地也且六郡良家之子三辅礼义之人皆系仰于公効其智力据华州以为城雉因黄河而为池堑退守不失封泥进兵同于建水乃欲束手受制不亦难乎言未卒岳执孝通手曰君言是也乃逊辞为啓而不受征太昌元年因使入朝被留重除中书侍郎永熙三年三月出为常山太守仍以经节闵任遇故也孝武西迁征赴晋阳不加位秩但引为坐客时访文典齐神武让劒履上殿表犹使为文曾与诸人同诣晋祠皆屈膝尽礼孝通独捧手不拜兴和二年卒于邺魏前二年赠车骑将军仪同三司青州刺史齐武平初亦赠郑州刺史着文集八十卷
　　薛眞度河东汾阴人与从兄安都南奔又从来降为上客太和初赐爵河北侯出为平州刺史假阳平公后降伯厯荆州东荆州刺史每献计劝先取樊邓后攻南阳故大为帝所赏改封临晋县伯转豫州刺史景明初豫州大饥表曰别出仓米五十斛为粥救之诏曰真度所表甚有忧济百姓之意宜在拯防厯华荆二州刺史入为大司农卿正始初除扬州刺史金紫光禄大夫加散骑常侍改封敷西卒赠左光禄大夫諡庄有子十二人嫡子懐彻袭度长子懐吉好勇有膂力卒于汾州刺史怀吉将劳賔客曲尽物情既指授先期明人马之数左右密已记录俄而酒馔相寻刍粟继至逮于将别赠以钱缣下及厮佣咸过本望
　　薛憕字景猷河东汾隂人曾祖敞避地襄阳憕躬耕以养祖母暇则览文籍既羁旅不被擢用常叹曰岂能五十年戴帻死一校尉也常郁郁不得志左中郎将京兆韦潜度劝令参吏部憕曰世胄蹑高位英俊沈下寮古人以为叹息窃所未能也潜度告人曰此年少实慷慨但不遭时耳孝昌中杖防还洛阳属尒朱荣废立遂还河东止从叔懐儁家不交人物终日读书抄略将二百卷唯郡守元袭时相要屈普泰中拜给事中加伏波将军齐神武起兵憕谓族人孝通曰高欢阻兵陵上丧乱方始关中形胜之地必有霸王据之乃与孝通俱游长安侯莫陈悦召为行台郎除鎭远将军步兵校尉及悦害贺拔岳憕谓所亲曰悦才略本寡辄害良将败亡之事其则不远吾属今即为人虏何庆之有寻而周文平悦引为记室防军武帝西迁授征虏将军封夏阳县男文帝即位拜中书侍郎加安东将军进爵伯大统四年宣光清徽殿初成憕为之颂又为仙人水芝二欹器颂大统初周文令与卢辩檀翥等参守仪制以流离世故不听音乐后坐事没子舒嗣官至礼部下大夫仪同大将军聘陈使副
　　裴夙字买兴河东汾阴人父桃弓与兄爱丑竝见称于乡里夙沈雅有器识孝文见而异之吏部尚书任城王澄每叹美夙许以逺大位河北太守以忠恕接下百姓感而怀之卒于郡三子范升之鉴鉴字道徽性强正有学渉卒于廷尉卿居官清苦时论称之赠东雍州刺史
　　北齐
　　薛修义字公让河东汾阴人曾祖绍魏七兵尚书祖寿仁秦州刺史汾阴公父寳集定阳太守修义少而侠轻财重义魏正光末募得七千余人假安北将军西道别将以军功拜龙门镇将后宗人凤贤等作乱围镇城修义亦自号黄钺大将军诏都督宗正珍孙讨之军至修义表乞一大将招慰凤贤等犹据险不降与书降之授凤贤龙骧将军阳夏子改封汾阴县侯孝庄以修义为农河北河东正平四郡大都督齐神武为晋州刺史相待甚厚及韩陵之捷行并州事孝武入关神武以修义为关右行台自龙门济河招下西魏北华州刺史薛从礼沙苑之败修义前曰若失守晋州则请诛遂行晋州事西魏仪同长孙子彦围逼城下开门伏甲待之子彦不测虚实遁去神武嘉之就拜晋州刺史后除齐州刺史以黩货除名追其守晋州功复官爵俄以军功进正平郡公加开府天保中卒于太子太保赠司空子文殊嗣修义从弟嘉族亦豪爽从平韩陵歴华扬二州刺史卒官子震字文雄位廉州刺史亦着军功又歴南汾谯二州刺史
　　裴泽鉴子有文学孝昭初为齐帅奏舍人后魏収议諡孝昭为恭烈泽正色抗论曰魏収死后亦不肯为恭烈之諡何容以拟大行且比皇太后不豫先帝飱寝失常圣躬贬损今者易名必须加孝遂改为孝昭因此忤防出为广州司马寻歴中书侍郎兼给事黄门侍郎以漏泄免后为散骑常侍寻为诽毁赵彦深等兼咏石榴以托意决杖除名后主时为清河郡守祖珽奏除尚书左丞又引为兼黄门与崔季舒等同以建言诛妻钜鹿魏氏至性强立时人以为健妇夫半
　　北周
　　薛善字仲良胡孙父和南青州刺史善少为司空府叅军再迁盐池都将孝武西迁改河东为秦州以善为别驾善家素富兄元信仗气豪侈而善独恭已率素爱乐闲静大统三年齐神武留善族兄崇礼守河东西魏遣李弼围之崇礼固守善密説之犹不决会善从弟馥妹丈高子信为防城都督守城南面善令弟济将门生数十人与信馥等斩关引弼军入时预谋者竝赏五等爵善与弟慎固辞周文嘉之以为汾阴令善干用强明一郡称最太守王罴美之令兼督六县事寻为行台郎中除司农少卿领同州夏阳县二十屯监又为夏阳铁冶监督课八千人兼加慰抚甲兵精利而皆忘其苦焉迁大丞相府从事中郎追论屯田功赐爵龙门县子迁黄门侍郎除河东郡守进骠骑大将军开府仪同三司赐姓宇文氏六官建拜工部中大夫进博平县公再迁户部中大夫晋公防以善白齐轨语引为中外府司马迁司会中大夫副总六府事加授京兆尹仍行司会出为隆州刺史兼益州总管府长史征拜武威少府卒赠三州刺史諡缪子褒嗣官至高阳郡守
　　薛端字仁直河东汾阴人英集子有志操父丧合礼与弟裕励精笃学不交人事年十七司空高干邕辟参军赐爵平阴男弃官归乡里周文帝令大都督薛崇礼据龙门引端同行崇礼降东魏东魏遣行台薛修义督乙干贵西据杨氏壁端先在壁中修义令兵逼端等东度方欲济河会日暮端密与宗族及家僮等潜逸修义遣骑追端且战且驰遂入石城栅并力固守贵等拔还河东东魏又遣其将贺兰懿南汾州刺史薛琰达守杨氏壁端率其属竝招喻村人多设竒兵以临之懿等疑有大军东遁赴船溺死者数千人端收其器械复还杨氏壁周文帝遣南汾州刺史周景恕镇之降书劳问征赴阙以为大丞相府户曹防军从擒窦泰复农战沙苑竝有功进伯后改封交城县伯累迁吏部郎中端性强直不避权贵故赐名端自居选曹先尽贤能虽贵游子弟才劣行薄者未尝升擢之每启云设官分职本康时务茍非其人不如旷职文帝深然之大统十六年东讨李弼为别道元帅妙简英寮文帝曰为公思得一长史无过薛端弼对曰真才也乃遣之转尚书右丞仍掌选事魏主废冇劝文帝践极者端以为三方未一遽正名号示天下以不广请待龛剪僭伪然后俯顺乐推文帝抚端背曰成我者卿也遂脱所着冠带袍袴竝赐之进授吏部尚书赐姓宇文氏端雅有人伦鉴擢用咸得其才六官建拜军司马加侍中骠骑大将军开府仪同三司进爵侯周受禅再迁户部中大夫进爵公孝闵之废端颇具同异晋公防不悦出为蔡州刺史为政寛惠人吏爱之转基州刺史蔡州父老请留端者千余人至基州未几卒遗诫薄葬勿受府州赠遗赠本官加大将军进封文成郡公諡曰质子胄嗣
　　薛裕字仁友汾阴人端弟少以孝悌闻于州里弱冠为丞相参军事慕京兆韦夐恬静数载酒肴往侯谈宴终日夐遂以从孙女妻之裕尝谓亲友曰大丈夫当圣明之运而无灼然文武之用为世所知虽复栖遑徒为劳苦耳至如韦居士退不丘壑进不市朝怡然守道荣辱弗及何其乐也裕卒文章士诔者数人周文惜之追赠洛州刺史
　　隋
　　薛孺汾阴人清贞孤介不交流俗涉歴经史有才思诗咏词致清远开皇中为侍御史扬州总管司功叅军每以方直自处转清阳令襄城郡掾卒官所经竝有惠政与道衡偏相友爱道衡子收初生即养孺宅至成长殆不识本生太常丞胡仲操在朝堂就孺借刀割爪甲孺以仲操非雅士竟不与其不肯妄交皆此类
　　薛世雄字世英河东汾阴人寓关中父囘字道周泾州刺史开皇初封舞阴郡公领漕渠监致仕卒世雄儿时游戏辄画地为城郭令诸儿攻守有不从令者辄挞之诸儿莫不齐整父见而竒之曰此儿当兴吾家矣年十七从平齐拜帅都督开皇时数有战功累迁仪同三司右亲卫车骑将军大业初讨平番禺夷獠迁右监门郎将从征吐谷浑进通议大夫世雄性廉谨行军破敌秋毫无犯上嘉之尝从容谓羣臣曰我欲举好人既而曰欲举者薛世雄羣臣皆称善上复曰世雄廉谨节槩有古人风超拜右翊卫将军岁余为玉门道行军大将与启民连兵击伊吾师次玉门启民兵不至世雄孤军度碛伊吾初谓隋军不能至皆不设备及闻兵已度碛大惧请降诣军门上牛酒世雄遂于汉旧伊吾城东筑城号新伊吾留银青光禄大夫王威以甲卒千余人戍之而还上大悦进正议大夫赐物二千段征高丽为沃沮道军将平壤败还次白石山贼围百余重矢下如雨世雄以羸师为方阵选劲骑二百先犯之贼稍却因纵击破之坐亡失多免明年拜右候卫将军指蹋顿道至乌国城会班师至柳城以为东北道大使行燕郡太守镇怀远诏发十二郡士马备突厥巡塞而还十年复迁左御卫大将军领涿郡留守诏率幽蓟精兵击李密军次河间营郡城南河间诸县竝集兵依大营欲讨窦建德建德选精鋭夜袭之先犯河间兵溃奔世雄营雰雾不相辨识皆腾栅而走世雄入河间城归涿郡卒年六十三子万述万淑万钧万彻竝以骁武知名
　　陈茂河东猗氏人家世寒微质直恭谨为州里所敬高祖为隋国公引为寮佐典家事辄称防后从高祖战晋州齐师甚盛高祖将挑战茂固止不得因捉马鞚高祖斫其额流血被面词气不挠乃感而谢之厚加礼敬其后官至上士高祖为丞相委以心膂隋初拜给事黄门侍郎封魏城县男典机密十余年转益州总管司马迁太府卿进爵伯卒官子政嗣政字道善钟律便弓马少养宫中年十七为太子千牛备身与京师大侠刘居士交当从坐上以功臣子挞而赦之大业中授协律郎迁通事谒者兵曹承务郎上美其才甚重之后归唐卒于梁州总管
　　薛道衡字元卿河东汾阴人祖聪魏济州刺史父孝通常山太守道衡六岁孤专精好学年十三讲左氏传作国侨赞有词致见者竒之其后才名益着齐司州牧彭城王浟引为兵曹从事尚书左仆射杨遵彦见而嗟赏授奉朝请吏部尚书辛术与语叹曰郑公业不亡矣河东裴谳目之曰自鼎迁河朔吾谓关西夫子罕值其人今复遇薛君矣武成作相召为记室后累迁太尉府主簿兼散骑常侍接对周陈二使武平初诏修定三礼除尚书左外兵郎陈使傅縡来聘命兼主客郎接对之縡赠诗五十韵道衡属和南北称美魏收曰傅縡所谓以蚓投鱼耳待诏文林馆与范阳卢思道安平李德林齐名友善复直中书省寻拜侍郎仍参太子侍读后主时渐见亲用具陈备周之防及周平齐引为御史二命士后归自州主簿入为司禄上士高祖作相从梁睿击王谦摄陵州刺史授仪同摄卭州刺史隋初坐事除名河间王北征召典军书还除内史舍人兼散骑常侍聘陈道衡因奏曰今光膺宝祚平一九州岂容使区区之陈久在天网之外臣奉使请责以称藩高祖曰朕且含养勿以言辞相折也江东雅好篇什道衡每有作南人无不吟诵八年伐陈授淮南道行台尚书吏部郎兼掌文翰师临江高颎夜坐幕下曰今日之举克定江东不答曰凡论大事成败先须以至理断之禹贡所载九州本是王者封域后汉之季羣雄竞起孙权兄弟遂有吴楚之地晋武受命寻即吞并永嘉南迁重此分割自尔已来战争不息否终斯泰天道之恒郭璞有云江东偏王三百年还与中国合今数将满矣以运数而言其必克一也有德者昌无德者亡自古兴灭皆由此道主上躬履恭俭忧劳庶政叔宝峻宇雕墙酣酒荒色上下离心人神同愤其必克二也为国之体在于任寄彼之公卿备员而已抜小人施文庆委以政事尚书令江总唯事诗酒本非经略之才萧摩诃任蛮奴是其大将一夫之用耳其必克三也我有道而大彼无德而小量其甲士不过十万西至巫峡东至沧海分之则势悬而力弱聚之则守此而失彼其必克四也席卷之势其在不疑颎忻然曰君言成败事理分明吾今豁然矣本以才学相期不意筹略乃尔还除吏部侍郎后有言其党苏威者配防岭表晋王广阴令人讽道衡从扬州路将奏留之道衡不乐王府用汉王谅计遂出江陵道而去寻征还直内史省晋王由是衔之然爱其才犹颇见礼后授内史侍郎加上仪同三司道衡每构文必隐坐空斋蹋壁而卧闻户外有人便怒其沈思如此高祖每曰薛道衡作文书称我意后善其称职谓杨素牛曰道衡老矣驱使勤劳宜使其朱门陈防进位上开府赐物百段道衡辞无功高祖曰尔久劳阶陛国家大事皆尔宣行岂非尔功也道衡久当枢要才名益显太子诸王争与交高颎杨素雅相推重声名借甚无竞一时仁寿中出检校襄州总管道衡悲恋言之哽咽高祖怆然改容曰尔光阴晩暮侍奉诚劳朕欲令尔将摄兼抚萌俗今尔之去朕如断一臂赍物三百段九环金带并时服一袭马十匹慰勉遣之在任清简吏民怀其惠炀帝初转潘州刺史岁余表求致仕上谓虞世基曰道衡将至当以秘书监待之既至上高祖颂上顾苏威曰此鱼藻之义也乃拜司隶大夫会议新令久不决道衡谓朝士曰向使高颎不死令决当久行有奏者勘之被害时年七十集七十卷行于世子五人收最知名
　　赵绰河东人性质直刚毅周初为天官府史以恭谨恪勤擢授夏官府下士稍以明干见知父艰哀毁骨立时称其孝累转中士高祖为丞相知其清正引为录事参军寻歴大夫从击叛蛮以功拜仪同赐物千段隋初授大理丞处法平允考绩连最转大理正寻迁尚书都官侍郎转刑部侍郎治梁士彦等狱赐物三百段奴婢十口马二十匹每有奏谳正色偘然上嘉之渐见亲重时议重治盗法绰谏曰陛下行尧舜之道多存寛宥况律者天下之大信其可失乎纳之迁大理少卿萧摩诃子世略作乱摩诃当从坐上赦之绰固谏不可上不能夺命绰退食绰曰臣奏狱未决不敢退朝上曰大理其为朕特赦摩诃也因命左右释之刑部侍郎辛亶以衣绯裈议辟绰曰据法不当死臣不敢奉诏上曰卿惜辛亶而不自惜也命执绰绰曰陛下宁可杀臣不得杀辛亶至朝堂上使人曰竟何如对曰执法一心不敢惜死乃释亶明日谢绰劳勉之赐物三百段二人在市以恶钱易好者议辟绰谏曰此人坐当杖杀之非法上曰不关卿事绰曰陛下不以臣愚暗置在法司岂得不关臣事上曰撼大木不动者当退对曰臣望感天心何论动木上复曰啜羮者热则置之绰拜益前诃之不肯退上遂入治书侍御史柳彧复上奏切谏上乃止上以绰诚直每引入閤中即呼坐评论得失前后赏赐万计后进开府赠其父为蔡州刺史时与大理卿薛胄俱名平恕仁寿中卒年六十三上为之流涕中使吊祭鸿胪监防丧事二子元方元袭
　　敬肃字敬俭河东蒲阪人少以贞介知名释褐州主簿开皇初为安陵令有能名擢拜秦州司马转幽州长史仁寿中为卫州司马俱有异绩大业初迁颍川郡赞务五年朝东都司大夫薛道衡称肃曰心如铁石老而弥笃左翊卫大将军字文述在颍川每有书属肃未尝开封辄令使者持去述賔客放纵以法绳之八年朝涿郡上将擢太守辄为述所毁不行大业末乞归优诏许之去官日家无余财岁余终
　　敬钊字积善河东蒲阪人父元约周司宪中大夫钊仁寿中为繁峙令甚有能名及汉王谅兵至力战城陷贼帅墨弼临以兵钊辞气不挠弼义而止之执送于乔钟葵钟葵署为代州总管司马钊正色拒之钟葵曰受命则可不然当斩钊曰忝为县宰遭逢逆乱进不能保境退不能死节为辱已多何乃复以伪官相迫也死生唯命余非所闻钟葵熟视曰卿不畏死邪复将杀之会杨义臣军至钟葵遽出战败获免大业三年上避暑汾阳宫代州长史柳铨司马崔寳山上其状将加褒赏会虞世基奏格而止后迁朝邑令终
　　裴术河东人开皇中为右丞多所纠正
　　裴镜民河东人开皇中为民部时称明干
　　陈孝意河东人大业初为鲁郡司法书佐号廉平太守苏威尝欲杀一囚固谏不许　解衣请先受死良久威意解谢而遣之渐加礼敬及威为纳言奏孝意侍御史父忧去居丧过礼有白鹿驯扰其庐时人以为孝感寻起授雁门郡丞菜食斋居朝夕哀临每一发声未尝不絶倒柴毁骨立见者哀之孝意涖宫清节弥厉发奸摘伏动若有神吏人称之马邑刘武周杀太守王仁恭前郡丞杨长仁雁门令王确等谋应贼孝意族其家郡中战栗俄而武周来攻孝意拒之每致克捷而孤城无援誓以必死每旦夕向诏敇库俯伏流涕悲动左右粮尽为校尉张世伦所杀
　　薛收字伯褒蒲州汾阴人道衡子出继从父孺年十二能属文郡举秀才不应闻高祖兴遁入首阳山将应义举通守尧君素迎置其母城中收不得去及君素东连王世充遂归国房元龄亟言之秦王召见问方略对合防授府主簿判陜东大行台金部郎中时军事繁综收为书檄露布或马上占辞该敏如素构初不窜定窦建德来援诸将争言敛军以观形势收独曰不然世充据东都府库盈衍其兵皆江淮选卒正苦乏食尔是以求战不得为我所持今建德身总众以来必飞毂转粮更相资哺两贼连固则伊洛间胜负未可岁月定也不若勒诸将严兵缔垒浚其沟防戒毋出兵大王亲督精鋭据成臯厉兵按甲邀建德路彼以疲老当吾堂堂之锋一战必举不旬日二贼可缚至麾下矣王曰善遂擒建德降世充王入观隋宫室收进曰峻宇雕墙殷以亡土阶茅茨尧以昌始皇兴阿房而秦祸速文帝罢露台而汉祚永王重其言俄授天防府记室参军从平刘黑闼封汾隂县男尝上书谏止畋猎王答曰览所陈知成我者卿也明珠兼乘未若一言令赐黄金四十挺武德七年王遣使临问疾相望于道命舆至府亲举抚之论叙生平感激涕泗卒年三十三王哭之恸与其从兄子元敬书曰吾与伯褒共军旅间未尝不驱驰经略款曲襟抱岂期一朝成千古也且家素贫而子幼善抚安之以慰吾怀遣使吊祭赠帛三百段后图学士像叹其早死不得与既即位语房元龄曰收若在当以中书令处之又尝梦收如平生赐其家粟帛贞观七年赠定州刺史永徽中又赠太常卿陪葬昭陵初道衡见文中子于长安退谓收曰河图洛书尽在是矣汝往事之无失也于是备闻六经之义道衡被害郡举秀才不应文中子尝曰孝哉薛收行无负于神明文中子季弟名静收字之曰保名文中子曰薛生善字矣静能保名有称有诚薛生于是乎可与友也文中子尝谓收也旷而肃又谓薛收可与事君仁而不佞论者谓收学识列董常之亚而轶魏征房元龄杜如晦上云














　　山西通志卷一百二十三
<史部,地理类,都会郡县之属,山西通志>
　　钦定四库全书
　　山西通志卷一百二十四
　　人物【二十四】
　　蒲州府
　　唐
　　张素蒲州虞乡人仕隋景城县户曹窦建德执将杀之邑人千余号泣请代曰此清吏杀之是无天也建德命释缚署治书侍御史不拜闻江都信始为黄门侍郎贼平授景州录事参军太宗问以政对曰万乘之尊身决庶务日断十事五不中中者信善有如不中者何若上贤右能使百司善职则高居深拱畴敢犯之隋末盗起皆保城邑以须有道听命是欲背上怙乱者果鲜以陛下圣神迹所以危鉴所以亡日慎一日虽尧舜何以加上曰善拜侍御史迁给事中贞观四年诏发卒治洛阳宫干阳殿且东幸素上书曰臣惟秦始皇帝借周之余夷六国统壹尊将贻之万世而不克及子者殚嗜奔欲也天下不可以力胜唯当务俭约薄赋敛以身先之乃能大安今东都未有幸期前事土木戚王出藩又当营构科调繁仍失疲人望一不可也陛下向平东都曾观广殿皆撤毁之天下翕然一口颂歌岂有初恶侈靡而后好雕丽哉二不可也陛下每言巡幸者不急之务徒为虚费今国储无兼年又兴别都之役以产怨讟三不可也百姓承乱离之后财赋殚空虽更生意未完定奈何营未幸之都重耗其力四不可也汉祖将都洛阳娄敬一言即日西驾非不知地土中道里所均但形胜不及闗内弗敢康也伏惟陛下化凋敝之俗为日尚浅讵可东巡以揺人心五不可也臣尝见隋家造殿伐木于豫章二千人挽一材以铁为毂行不数里毂辄坏别数百人赍毂自随终日行不三十里一材之费已数十万工揆其余可知已昔阿房成秦人散章华就楚众离干阳毕功隋人解体今民力未及隋日而役残创之人袭亡国弊臣恐其过甚于炀帝又曰臣闻东都始平太上皇诏宫室过度者焚之陛下谓瓦木可用请赐贫人事虽不从天下称为盛德今复度而宫之是隋役又兴不五六年间一舍一取天下谓何上顾房龄曰使后必往虽露坐庸何苦即诏罢役赐防二百匹魏征名鲠挺闻素言叹曰张公论事有囘天之力可谓仁人之言哉歴太子少詹事迁右庶子时承干事游畋不悦学素上书曰孔頴达奉诏讲劝宜数逮问不纳又上书言孔頴达赵智皆宿德钜髦兼识政机宜数召见骑射畋游防戏酣歌不可以御上知数裁正承干频擢至银青光禄大夫行左庶子承干久不见賔友素曰今所见止妇人不知如樊姬等可益圣德者几何若无之即便诐艳嬖何足顾哉上高署贤才为寮佐今乃不得进见将何以朝纳诲夕补遗哉承干讳其切夜遣户奴以骑檛狙击危脱死尝闻击鼔叩閤正言承干出鼓对素破之素不能已复上书极谏承干怒遣刺客伺之会废坐除名顷之召授潮州刺史徙邓州高宗时致仕麟德初卒始素与孙伏伽在隋皆为令史太宗尝问素宦立所来深自羞汗禇遂良谏上曰朕亦悔之
　　吕子臧蒲州河东人刚直健于吏隋大业末为南阳郡丞捕击盗贼有功高祖遣马元规慰辑山南独子臧坚守元规遣士讽晓子臧杀之及江都问至更使其壻薛君倩赍诏谕之子臧发丧讫送款就拜邓州刺史封南阳郡公武德初与元规捍朱粲元规兵不进子臧曰乘贼新败上下惶沮一战可擒若迁延其众稍集吾食尽致死于我不可当也不纳子臧请以所部兵独进又不许俄而粲复张元规婴城子臧扼腕曰谋不见用坐公死矣或劝其降子臧曰我天子方伯且降贼乎乃率麾下数百人赴敌死
　　薛大鼎字重臣蒲州汾阴人父粹隋介州长史坐汉王谅遇害大鼎流辰州用战功得还高祖兵兴谒见龙门因説絶龙门军永丰仓就食为拊背扼喉计高祖竒之时诸将防先攻河东故议置授大将军府察非掾出为山南道副大使开屯田赵郡王孝恭讨辅公祜以为饶州道军师引兵渡彭蠡湖以功迁浩州刺史累徙沧州无棣渠久廞塞大鼎浚治属之海商贾流行里民歌曰新沟通川檝利属沧海鱼盐至昔徒行今骋驷美哉薛公德滂被又疏长芦漳衡三渠泄汗潦水不为害时郑德本在瀛洲贾敦颐为冀州皆有治名故河北称铛脚刺史永徽中迁银青光禄大夫行荆州大都督长史卒諡曰恭子克构有器识永隆初歴户部郎中族人黄门侍郎颛弟绍尚太平公主克构曰室有傲妇善士所恶夫惟淑德以配君子无患可矣顗不敢沮而绍卒诛陈思忠居丧夺服客往吊辞以辰日不见克构曰事亲者避嫌可也既孤矣则无不哭世服其言天授中迁麟台监坐弟流没岭南
　　柳楚贤蒲州虞乡人庄孙大业中为河北县长尧君素据郡楚贤説曰唐公名在图箓动以诚信豪英景赴天所赞也君子见几而作俟终日邪君素不从楚贤潜行自归授侍御史贞观中持节册拜突厥辞其遗不受歴交桂二州都督杭州刺史皆有名
　　罗道琮蒲州虞乡人慷慨尚节义贞观末上书徙岭表有同斥者死荆襄间临终泣曰人生有死独委骨异壤邪道琮曰吾若还终不使君独留此瘗路左去歳余赦归会霖潦积水失其殡处道琮恸诸野波中忽若湓沸者道琮曰若尸在可再沸祝已水复涌乃得尸负之还乡寻擢明经仕至太学博士为时名儒
　　薛元超收子九岁袭爵长好学善属文尚巢王女和静县主累授太子舍人高宗初迁给事中数陈当世得失纳之转中书舍人文馆学士丧解起授黄门侍郎检校太子左庶子荐任希古高智周郭正一王义方孟利正郑祖元邓元挺崔融等皆以才自名累拜东台侍郎请令李义府乘马贬简州刺史又坐上官仪戍嶲州上元初还拜正谏大夫三年迁中书侍郎同中书门下三品上校猎温泉奏诸蕃野心而使挟兵在围中非所宜纳之尝宴召元超曰任卿中书宁借多人俄拜中书令兼左庶子幸东都留辅太子监国手勅曰朕留卿若失一臂顾太子未习庶务关中事卿悉专之尝谏太子曰内苑之地缭丛薄冐翳荟絶磴险涂殿下截轻禽逐狡衔橜之变讵无可虞又户奴窃发将何以御天皇所赐书戒丁宁惟罢驰射之劳留情坟典岂不美欤上遣使厚赐慰其意时政出武后阳喑乞骸骨加金紫光禄大夫卒年六十二赠光禄大夫秦州都督陪葬干陵子曜圣厯中官正谏大夫
　　赵叡冲虞乡人隋平东将军显虢之元孙博州刺史世立之曾孙唐监察御史君煦之孙虢王府法曹防军征之子志行朗异以孝友闻天后时应明堂大礼科上异其对授陜县尉转平遥尉有治声晋大理评事迫于禄养请署同州河西丞奸吏闻风逃窜郡县胥资翊赞子良器良弼暨孙密邕薰复纵衮皆有宦迹赠虢州刺史太常卿
　　张嘉贞字嘉贞本范阳旧姓高祖子咤仕隋河东郡丞遂为猗氏人以五经举补平乡尉免长安中御史张循宪使河东问吏曰若颇知有佳客乎吏以嘉贞对循宪召见咨以事嘉贞条析理分莫不洗然循宪大惊试命草奏皆意所未及他日武后以为能循宪对皆嘉贞所为因请以官让后召见内殿以自障嘉贞仪止秀伟奏对偘偘后异之因请曰臣草茅之人未覩朝廷仪今天威咫尺若隔云雾恐君臣道未尽也后曰善诏上引拜监察御史擢循宪司勲郎中醻其得人累迁兵部员外郎时功状盈几嘉贞为详处不阅旬廷无稽牒进中书舍人歴梁秦二州都督并州长史政以严办吏下畏之入奏事元宗善其政数慰劳嘉贞言弟嘉祐为鄯部别驾愿内徙命徙嘉祐忻州刺史突厥九姓新内属杂处太原北请置天兵军绥防其众即以为天兵使明年入朝或告其反按无状令坐告者嘉贞辞曰国之重兵利器皆在边今告者一不当即罪之臣恐塞言路后无由闻天下事遂得减死上以为忠且许以相嘉贞因曰昔马周起徒步谒人主血气方壮太宗用之能尽其才甫五十而殁向使用少晩则无及已陛下不以臣不肖必用之要及其时后衰无能为也上曰第往行召卿及宋璟等罢以为中书侍郎同中书门下平章事迁中书令居位三年善传奏敏于裁遣与张説同相议论无所让未几嘉祐拜金吾将军兄弟要近人颇惮媢上幸太原嘉祐坐事説訹嘉贞素服待罪不谒遂出为豳州刺史逾年为户部尚书益州长史判都事明年坐善王守一贬台州刺史俄拜工部尚书为定州刺史知北平军事封河东侯及行上赋诗诏百官祖道上东门久之以疾丐还诏医驰驿防视卒年六十四赠益州大都督諡曰恭肃嘉贞性简疏与人不疑内旷如也嗜进者汲引之能以恩终始尝荐中书舍人苖延嗣吕太一考功员外郎员嘉静殿中侍御史崔训皆位清要日与议政事故当时语曰令君四俊苖吕崔员始为舍人崔湜轻之后与议事正出其上湜惊曰此终其坐后十年而为中书令嘉贞虽贵不立田园或劝之答曰吾尝相国矣未死岂有饥寒忧若以谴去虽富田产犹不能有也引万年主簿韩朝宗为御史卒后十余岁朝宗以京兆尹见上曰陛下待宰相进退以礼子孙咸在廷张嘉贞晩一息宝符独未官上惘然召拜左司御率府兵曹防军赐名延赏
　　张嘉祐猗氏人嘉贞弟也有干略嘉贞为相任右金吾卫将军昆弟每上朝轩盖驺导盈闾巷时号所居坊曰鸣珂里后贬浦阳府折冲开元末为相州刺史立尉迟迥祠三岁入为左金吾将军
　　畅璀河东人乡举进士廓落有口辨好谈王伯大略天宝末安禄山奏为河北海运判官迁大理评事副元帅郭子仪辟为从事至德初以荐被召见肃宗悦之拜谏议大夫累转吏部侍郎广德二年冬为左散骑常侍河中尹兼御史大夫永泰元年复为左常侍集贤院待制迁户部尚书卒赠太子太师
　　麻察河东人由明经第五迁殿中侍御史魏元忠下狱子升妻父郑远遣人絶婚嫁其女察劾远败风教请锢终身当时谓察为公后迁大理丞坐事为兴州别驾齐澣往饯道密谏任王毛仲语察遽言状澣坐贬察亦再贬皇化尉
　　薛愿河东汾隂人父縚礼部郎中兄崇一尚惠宣女宜君县主女弟为废东宫瑛妃南阳节度使鲁炅奏为颍川太守本郡防御使时陈留荥阳汝南等郡陷贼方围南阳颍川当往来道愿与防御副使厐坚同力固守城中储蓄无素兵力单寡自至德元年正月至十一月贼昼夜攻之不息距城百里庐舍林墓伐毁殆尽而外救不至贼将阿史那承庆悉以鋭卒并攻为木驴木鵞云梯冲棚四面云合鼓噪如雷矢石如雨力攻十余日守备皆竭贼夜半乘梯入愿与坚俱被执送东都将支解之或説禄山二人义士屠之不祥乃系洛水濵属苦寒一夕冻死
　　封常清蒲州猗氏人多所该究年过三十未有名夫防灵詧节度四镇以高仙芝为都知兵马使奏傔从三十余人常清慨然投牒而素瘠又脚跛仙芝陋其貎不纳明日复至仙芝谢去之常清怒曰我慕公义愿事鞭靮故无媒自前公何见拒深乎以貎取士恐失之子羽因日候门下仙芝不得已窜名傔中会达奚诸部自黑山西趣碎叶灵詧使仙芝以二千骑追蹑擒馘略尽常清于幕下潜作捷布具记井泉次舍克贼形势谋略条最明审仙芝取读之皆意所欲出乃大骇即用之军还灵詧迎劳判官刘眺独孤峻争问向捷布谁作者公幕下安得此人答曰吾傔封常清也眺等惊进揖常清坐与语异之遂知名以功授叠州戍主仍为判官从战小勃律有劳擢庆王府录事叅军事为节度判官仙芝征讨常清从务才而果胸无疑事郎将郑德诠仙芝乳母子也威动军中常清尝自外还诸将前谒德诠走马突常清驺士去常清命左右引德诠至廷中门辄闭因离席曰吾起细微中丞公过听以主留事郎将安得无礼因叱曰须暂假郎将死以肃吾军因杖死仙芝妻及乳母哭门外救请不得仙芝惊惮其公不敢让常清亦不谢会大将有罪又杀二人军中莫不股栗仙芝节度河西复请为判官久之擢安西副大都防安西四镇节度副大使知节度事寻改北庭都防持节伊西节度使常清性勤俭耐劳苦出军乘骡私廏裁二马赏罚分明天宝末入朝上问何防以讨禄山常清见上忧大言曰天下太平久人不知战然事有逆顺势有竒变臣请驰至东京悉府库募骁勇挑马棰度河计日取贼首以献上壮之明日以为范阳节度副大使乘驿赴东京常清募兵得六万人然皆市井庸保乃部分旗帜断河阳桥以守作书遗平原太守顔真卿劝坚守且传购禄山檄数十函与之真卿得以分晓诸郡禄山度河常清不能御伐大木塞道以殿至谷水西奔陜语高仙芝曰不如急守潼关仙芝从之诏削官白衣隶仙芝军仙芝使衣黑衣监左右部监军边令诚构常清以贼揺众遂诏斩于军中常清曰吾所以不死者恐污国家节度戮贼手今死乃甘心始常清败径入关欲面陈讨贼事诏赴潼关因为表以谢且言自东京陷三遣使表论成败不得对又言臣死后望陛下无轻此贼至是临刑以表授令诚而死人多哀之唐书赞常清驱市人数万以婴贼锋一战不胜即夺爵土欲入关见上论成败事使者三辈上书皆不报回斩于军卒使叛将得借口执哥舒翰以降贼焉
</div>
    <div class="pagination">
<a href="山西通志_page442.html">上一页</a><span>...</span><a href="山西通志_page438.html">438</a><a href="山西通志_page439.html">439</a><a href="山西通志_page440.html">440</a><a href="山西通志_page441.html">441</a><a href="山西通志_page442.html">442</a><span class="current-page">443</span><a href="山西通志_page444.html">444</a><a href="山西通志_page445.html">445</a><a href="山西通志_page446.html">446</a><a href="山西通志_page447.html">447</a><a href="山西通志_page448.html">448</a><span>...</span><a href="山西通志_page444.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
