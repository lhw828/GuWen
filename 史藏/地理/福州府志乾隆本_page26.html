<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 26 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 26 页/共 388 页</h1>
    <div class="content">　　越王井越王山南。
　　麦　井易俗里康山下。
　　溪口井孝义里桑溪口。
　　天台井遂胜里。
　　更门井永北里。
　　海　堤在县东，唐太和三年，县令李茸筑。
　　按：《新唐书·地理志·闽县》下云：“县东五里，有海堤。唐太和三年，令李茸筑。”考闽县治去海尚遥。其云县东五里之堤，未识究在何处。附识于此。
　　　　侯官县西北
　　西　湖
　　在县西三里。《三山志》：“蓄水成湖，可荫民田。”《闽都记》：“周回二十里，引西北诸山溪水，注于湖。与海潮汐通，所溉田不可胜计。”伪闽又益广之，迤逦南流，接西大壕，直通南莲池，三县承食水利民田。闽县三千五百九十八亩，侯官一千六百八十三亩，怀安二千三十亩。《闽书》：“西湖，晋太守严高所凿，蓄泄灌民田，周围十数里。王审知时，大之至四十余里。”万历《府志》：“西湖抱郡西北，其初甚广，五季渐湮。宋守曹颖叔、程师孟、蔡襄渐次修筑，未就。淳熙中，赵汝愚疏请开浚。”《闽都记》：“明万历十六年，知府江铎改西门外旧闸为坝，以蓄湖水，而开北关，引湖水入河，以通河道。未几，奸民藉口受税养鱼，掩为己物，仍塞北关，致蓄泄不时，民田受其病。三十六年，提学佥事熊尚文乃禁民占佃。及尚文移任，奸民复假里排轮佃，增其税以资公费。四十年，按察使陈邦瞻始立议，以湖归官，以湖利归民。按察副使李思诚捐俸建闸，尽豁湖粮。”《西湖志》：“国朝康熙二十二年，总督姚启圣、巡抚金鋐会议开浚。康熙四十二年，总督金世荣、巡抚梅鋗重浚，旋又湮塞如故。乾隆十三年，总督喀尔吉善、巡抚潘思榘复重浚。”[HT6SS]宋赵汝愚《请大浚本州西湖疏》：“臣州有西湖，接濠而通南湖，潴蓄灌溉，旱运涝泄，民以享丰年之利。自为夤缘者请射为池户，鱼塘蔬圃，封畛其间，至券售如世业。水源障塞，旱涝皆害，州地狭民贫，小歉难支吾。此平湖氵弥望皆负郭良田，网纳租税，而池户长享重利，第以圭撮稍入，不侔甚矣。乞于农隙，稍寻其旧。州旧无放生池，如将西湖充之，仰祝两宫之寿，岁不过损州公使库池户数百缗，而公私便利，为惠无穷也。”明叶向高《西湖通水关记略》：“八闽，东南之所称灵皋也，而三山形胜为诸郡雄。其水茹溪受潮，纡萦若带，铜盘诸流复汇而为湖道，以四关经纬郡治。盖此邦之殷繁茂昌，实式灵之矣。比年以来，湖道渐淤，虽溪潮无恙，而北关纳潮之故道湮塞无存，向之经纬故治者，仅同行潦。于是缙绅先生、学官弟子及三老父兄咸言閟灵垂泽诸所不便状，欲请而复之，未得也。太守武陵江公视事逾年，邦大协和，乃身自行河，登郡城四顾览观，慨然叹曰：‘是河不疏，后其陆乎！且湖水西停，无复回抱，风气漓矣。守实不谷，以忝邦人，其将图此役也。’遂日夕焦思，集诸吏民，陈说便宜，而公独裁以清衷，适中欵会。公初策，河仰于潮，其势易枯，上源不开，下将日壅。则议复西湖之水，折入北关，以与溪潮会，而下流浚矣。公又策，河流难通，虽东西高下，势如建瓴，可一泻尽也，流之不接，源何以供，则议垒石为闸，建木为关，扃而蓄之，吐纳有度，而盈缩之权，可得而操矣。公又策，湖水涨决，将徙而啮城，是委利于河，而移患于城也，则议树闸于北关之外，以膺湖冲，而金汤固矣。公又策，工役繁兴，县官之帑藏无所取羡，民力又方绌也，其若何以佐费？则议庀嘉肺之羡缗为木石资。又议先堤河，次决湖，以测水之浅深。仍其通而疏其壅者，役乃大蠲，而公私称两利矣。公既殚精于河，画无遗虑，乃奏记两台使者，并藩臬诸大夫，先后报可。遂以万历戊子孟夏肇工，凡五阅月而工成，洋洋汤汤，泽流无穷。而公犹按故牍，籍湖之赋于民者，尽捐以予诸生，而移其征于垦田之税，又复湖中之开化山，亭焉，舟焉。郡之士民聚族来游，相与语曰：美哉！吾太守公之为兹役也！吾向苦河之艰舟，而谁为之鳞次浮乎？即我抱瓮而得饮甘也，谁奉以醍醐哉？其祝融之虐吾室庐者，又谁鼓阳侯驱之有宁宇也？又其大者，以吾人士之逊往烈也，毋亦川灵之失职使然，而今众流朝宗，若辐辏矣，则又谁伐也？夫吾郡之有河而无河久矣，至太守公乃始有河，又始有河之利。天其悯我邦人，而遗之太守公，而造福于我哉！二三子识之。”国朝郑开极《重修西湖记》：“闽会城之有西湖旧矣，非独以炎方火地，藉金水以相制，而迩为城池金汤之固，远为田亩灌溉之资，形胜所关，利赖攸寄，良非浅鲜也。我国家景命方隆，河岳怀柔，咸归流峙，况闽为海滨重地，会城尤八郡屏藩之镇，而泱泱湖水，六十年来湮塞不治。或据为平田，或割为私浸。而湖心一区，竟为一二宵人窟穴，邱墓于其中，风气不宣，蓄泄无备。政之有关，莫此为甚。中间非无当事之勤思开浚，士大夫之陈请清复，或未举而格于物议，或将兴而败于奸谋，或委于筑舍之无成，或灭于蜚言之数至。信乎？兴大役，捐殷费，揽成筭，恢前规之未易得人也。今制府三韩金公，向统禁旅，镇宁闽邦，慨然念之，思为清理，适皇上惓思南土，特授公以总督之任。公莅任未三月，遂与巡抚梅公首议修城垣、浚河道、开西湖三事。而西湖之役最巨。乃博征志乘，广询舆论。其湖之东岸自西城门以达北门，沿城培基，以丈计者，五千八百有奇。湖之西岸，自迎仙桥折而北至荷亭，将循象山、贵安山而旋以复旧迹。念已为平田，有待清复，乃贯以长堤，亘以木植，以丈计者，缩东岸之半。又凿北堤以达北湖，至龙腰山下，跨新桥其上，焕然顿还旧观。于是修湖心，开淤塞，新开化寺，建法堂，辟僧舍，创左右鼓钟楼，为祝圣之场。殿阁峥嵘，金碧辉映，湖山荡漾，山容倩丽，诚为三山名胜，一州巨观。而万堞增百雉之雄，千顷慰三时之望，尤为国计民生之大嘉惠，吾闽世世赖之，非公固莫能为也。然又有难者，估费万金，劳役千指，公率先捐俸，躬亲相度，督以标弁，课其劳勋，画地分界，畚锸齐兴，无惰工，无糜众，民间不闻橐鼓之声，蔀屋未损铢锱之费，成兹大役，壮我邦基。落成之日，广植佳荫，列戍分防，既延高僧居之，复界以滨湖未复之田，以为经久之图。皆公计虑周详，吾民之幸也。昔淳熙间，赵公汝愚浚湖，朱文公咏之，有‘百年地辟有奇功，创见犹惊鹤发翁’之句。予自束发钓游，便思此地急宜修浚，登朝四十余年，屡以告之当事，而皆未遑，不意日宛晚之年，犹获见公今日成兹盛举也，得不惊异而赞叹之乎！但愧末学浅陋，不能如文公之制，为歌咏以传公之美政。犹幸从父老后，得泛画舫于湖中，载樽酒于堤上，咏太平之乐，载笔以纪公功，乌容以不文辞也？公元老，壮犹如周方叔，为朝廷所倚毗，政之泽闽者，次第厘举。而予特详其浚湖一事，俾来者有考，且永民思。”潘思榘《福州重浚西湖碑记》：“出迎仙门三里，直福州之西北隅，有渠若鉴而清，泓然深绿以流者，晋太康间，郡守严高所凿西湖也。初，高既拓新城于越三山之阳，辟地为二湖，所以承傅城诸山之水，吐吞海潮汐，酾以溉田，兼收鱼虾貍互之饶，其利甚溥。在东北者为东湖，在西北者曰西湖也。唐贞观十一年，观察使王翃复凿南湖于郡之西南，实引西湖水以达于东南。盖其时四郊之田，无不被三湖之利者。前人之功伟矣！宋庆历初，奸民蚕食，其中东湖湮，而西湖亦微塞，农以为病。于是吏始议浚复。盖一浚于嘉祐，再浚于熙宁，至淳熙中，赵忠定公奏请大浚，湖利稍复。由宋历元，浸而不图，东南二湖俱废，而福人所恃，以备旱涝者，惟西湖矣。明万历十六年，知府江铎重浚，始穿北门右偏，引湖水入城，今北水门是也。迨后，提举佥事熊尚文、按察使陈邦瞻相继清理，副使李思诚出私钱建闸，今西北二闸是也。洎入圣朝，先后使于此而治之者，康熙癸亥则姚公启圣，金公鋐，癸未则金公世荣，梅公鋗也。盖百年以来，湖旋治旋湮。而自癸未迄今，又四十有七岁矣。高之初凿，其周二十余里。忠定浚时，已隘什之七八。万历重浚，隘焉。癸亥，癸未之间，两浚犹隘也。今则重加隘焉矣。则以历世久远，盗湖之奸不止，而畚锸之役匪易也。乾隆戊辰春，余自皖移闽。初至，天久不雨，西湖之浅可涉也。夫泉流浸灌，所以育嘉谷，水利者，农田之本。福三面负山，而前临江，其地势西北高而东南下，为渠以承之，则西北诸山之水索有钟，而溢有泄，不徒利高卬之田也。今东南二湖既塞难理，而西湖又不亟为浚复，民何赖焉。会制府喀公将有事于兹，因与藩伯永君集议，而命郡守王君董其役，农隙水涸，工遂以兴。始于十一月二十日，逾十二月晦而竣，縻白金二千二百有奇，益新为堤一千三百六十二丈五寸，以步法计之，湖仅七里余矣。其疏瀹余工，则培城隍，布片羊木弋[HT6SS]，树杨榆，修环堤之梁，曰长河、梅柳、湖津、后贤、雄兵者，五水所由注湖之道也。完西北之闸，北仍故，而西之水则增焉，所以节其下，趋于江也。葺湖心之开化寺及旁褒忠祠，毋废后观也。其用则取于赎锾并入官之田直，其力则鸠于佣作，不以烦民，其理侵占私鬻之田，储谷为岁缮费，并廪寺僧。凡此皆王君之劳，而佐以成之速者，则权通判徐君也。夫是湖既字曰西，又有长堤湖心寺之胜，宋时若蔡君谟诸贤皆尝觞咏于此，盖仿佛六桥、孤山寺矣。然杭之西湖，白苏二公后，踵治者众，故邺侯之美益彰。是湖自忠定以来，或忽而不治，或治而不力，迄今湖蚀且日甚矣。非吏于此者，踵而治之，再阅百年，不几与东南二湖胥为陆乎！此余之所深愧也。则夫绍前人之功，而惠此一方之农，俾严与邺侯抗迹于无穷，凡为使者职也，余何能无望于后乎？喀公尔吉善、永君宁俱满州人，王君淳，三韩人，权通判徐君熊占、余同郡人。其在工之令、正、牙、校姓氏，及理出占鬻之亩数租谷，与夫材木之利，别镵于碑阴。”
　　东　湖
　　在县东北。《闽书》：“周二十余里。”《闽中记》：“二十三里。”晋太守严高筑城时，与西湖同凿，以备旱涝。《闽都记》：“东北诸山溪水，纳于东湖。宋庆历中，渐塞。至淳熙间，则渐为民田。浮仓山昔在水中央，今周遭皆田。东北诸乡，至今犹有湖塍之号。浮仓之西，有亭呼湖前亭。”旧属怀安，今并侯官。
　　按《闽都记》谓：“淳熙间，渐为民田，是犹有湖也。今则勺水无存矣。东北一带稍旱，则田皆龟坼。考《三山志》：嘉祐二年，蔡襄从乐游桥下，开氵[KG-*3]公城外河至汤门琴亭、湖心二桥，至北岭下，又自去思桥北出河尾船场门，入塍北、小浦、中浦三桥，石泉、安国寺以北。是当时湖虽渐湮，有渠引水，故旱涝可以无虞。今纵不能尽复全湖，急取蔡忠惠所凿，近湖渠而浚深之，亦灌溉之资也。”
　　南　湖
　　在县西南。《闽都记》：“唐贞元十一年，观察使王翃辟城西南五里二百四十步，接西湖之水，灌于东南。今柳桥是也。”
　　按：湖之淤塞，不知何时。今唐公祠前石桥及熊兵、泥门二桥，犹偃平陆中，皆湖渠遗迹。
　　美宅里今二都
　　白灶浦二百二十四丈五尺，阔二丈五尺，深五尺。
　　报恩院前浦九百八十丈，阔二丈五尺。
　　林野庄前浦一百八十三丈九尺，阔一丈，深五尺。
　　高宅前浦一百八十三丈九尺，阔、深同上。
　　大王小浦一百五十七丈八尺。
　　林周园下浦四十八丈。
　　末山浦六十丈。
　　新桥浦一百丈。
　　赵宅前浦一百四十八丈八尺。
　　曾家桥二百八十丈。
　　石山浦一百二十丈。
　　白灶小浦一百二十丈八尺。
　　南　浦二百丈。
　　桥亭小浦一百二十二丈四尺以上，阔、深并同。
　　孝顺里今二都
　　兴福院小浦二百二十七丈三尺，阔一丈，深五尺。
　　云澳池
　　王节里今二都
　　山后大浦八百八十八丈，阔二丈五尺，深五尺。
　　高弄浦四百二十丈，阔丈五尺，深五尺。
　　钱塘玉浦九百三十丈，阔、深同上。浦东属闽县。
　　王石堂小浦一百七十五丈，阔一丈，深五尺。
　　钱塘小浦一百九十丈。
　　西桥南小浦二十九丈以上，阔、深俱同。
　　孝成里今一都
　　潮塘浦六百丈，口阔三丈，深七尺，中尾阔一丈五尺，深五尺。
　　中　浦五百三十丈，中尾阔、深同上。
　　杨宅浦三百二十丈，口、中、尾同上。
　　五曹浦五百十丈，口、中、尾、阔、深同上。
　　翁宅浦三十二丈二尺，阔一丈，深四尺五寸。
　　宋塘浦四十丈，阔一丈，深四尺。
　　新安里今一都
　　白灶浦六百九十四丈，石桥外阔四丈，浦横三丈，中阔二丈五尺，深六尺。
　　赵宅浦至水陆塘三百八十五丈，阔二丈五尺，深五尺。
　　道浦二一百二十丈，口阔一丈五尺，中阔一丈，深五尺。一长九十丈，深五尺。
　　邦　浦二十丈，阔一丈，深五尺。
　　宋　浦六十丈。
　　五曹浦尾八十丈以上，阔并同。
　　方乐里今一都
　　洪塘浦五百七十丈。
　　桥　里四百四十丈，阔三丈五尺，深八尺五寸。
　　里洲塔前浦四十丈四尺，阔一丈，深五尺。
　　外洲浦一百二十二丈，阔一丈，深五尺。
　　后崎浦七十丈，阔二丈五尺，深四尺。
　　窑头浦六十丈，阔一丈三尺，深五尺。
　　庵头浦六十九丈，阔一丈五尺，深五尺。
　　白叶崎浦三十九丈。
　　馆前浦六十七丈。
　　王简浦六十丈。
　　林师浦五十丈。
　　功德院浦至怀安界五十丈。
　　大章浦五十五丈以上，阔、深同。自石岊右而东，经瓮渎至柳桥，以通舟楫。
　　方兴里今一都
　　牛墩浦四百五十五丈五尺，阔二丈五尺，深五尺。
　　郑崎下浦二百四十八丈，阔一丈，深五尺。
　　张崎下浦二百四十丈，阔一丈五尺，深五尺。
　　上　浦五十丈。
　　西禅园浦四十丈。
　　翁前浦六十丈。
　　墩头浦六十丈。
　　盐屿上浦三十丈以上，阔、深同。
　　永钦里今二都
　　石湖浦至报恩前一百十二丈，阔一丈。
　　王山西桥至石湖桥一百七十二丈，阔二丈五尺。
　　菱角塘浦二百九十一丈，阔二丈以上，深六尺。
　　官塘浦四百三十一丈，阔一丈二尺，深五尺。
　　西禅塘浦一百四十二丈，阔一丈二尺，深六尺。
　　末山院前小圳九十六丈，阔八尺，深四尺。
　　邱公官池二百四十丈，旧阔六丈，今阔二丈，深六尺。
　　应真前小圳二百四十二丈，阔六尺。
　　西禅前小圳八十丈，阔六并深四尺。
　　处仁里今二都
　　三会浦一百四十二丈，阔一丈，深五尺。
　　张家洋浦一百七十六丈，阔一丈，深五尺。
　　横　圳一百一十丈，阔一丈，深五尺。
　　松柏桥浦一百七十五丈，阔、深同上。
　　长定官池一百七十七丈，阔一丈五尺，深五尺。
　　四十四都
　　凤冈浦
　　四十五都
　　阳崎浦
　　四十六都
　　吴山浦
</div>
    <div class="pagination">
<a href="福州府志乾隆本_page25.html">上一页</a><span>...</span><a href="福州府志乾隆本_page21.html">21</a><a href="福州府志乾隆本_page22.html">22</a><a href="福州府志乾隆本_page23.html">23</a><a href="福州府志乾隆本_page24.html">24</a><a href="福州府志乾隆本_page25.html">25</a><span class="current-page">26</span><a href="福州府志乾隆本_page27.html">27</a><a href="福州府志乾隆本_page28.html">28</a><a href="福州府志乾隆本_page29.html">29</a><a href="福州府志乾隆本_page30.html">30</a><a href="福州府志乾隆本_page31.html">31</a><span>...</span><a href="福州府志乾隆本_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
