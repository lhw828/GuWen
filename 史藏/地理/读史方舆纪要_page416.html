<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 416 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 416 页/共 479 页</h1>
    <div class="content">
　　鸦桥江州西四十里。源出绿鸦山，亦名绿鸦水。又定川江，在州西南二十里，源出兴业县之葵山，绿鸦水流入焉，共注于南流江。○桥丽江，在州南三十里，源出白石洞。又有沙田江，在州南四十里，源出州东南六岑山。俱流汇于南流江。

　　官陂州北五里。又北十余里有银水陂，其相近者曰三山陂、绿表陂。又州北二十五里曰锦陂，五十里曰河阜陂，尤广衍。○都毫陂，在州西三十里。其相近又有林陂、鸦桥陂。又赤陂，在州南四十里。皆潴流溉田，多者至二三百顷。

　　○西关州西一里。《志》云：州南一里有安远桥，跨南流江上，元延中建，明永乐八年重建，万历二年增修，津梁要冲处也。今名瑞龙桥。又通济桥，在州东二十里。本名妙林桥，元至正中建。明弘治十三年重建，一名太平桥。冲要次于安远。又西望桥，在州西五里，本名大兴桥，与通济桥同时创建，亦津途所必经也。○西瓯驿，在州城南。

　　博白县州西南九十里。西南至广东廉州府二百里。汉合浦郡合浦县地。梁置南昌县。陈因之。隋平陈，属越州。大业中，属合浦郡。唐武德四年，改置博白县，兼置南州治焉。六年，改为白州。天宝初，曰南昌郡。乾元初，复为白州。南汉因之。宋仍曰白州，亦曰南昌郡。政和初，州废，县属郁林州。三年，复旧。绍兴中，仍废入郁林州。元因之。今城周二里有奇，编户三十二里。

　　○建宁废县县东五十里。唐武德四年置，并置郎平、周罗、淳良等县，皆属南州。贞观十二年，省郎平、淳良二县，而建宁如故。宋开宝五年，废入博白县。《通志》县北十五里有废郎平县，东南百里有废淳良县。今其地名安仁乡。又周罗废县，在县东南百里，宋开宝中，与建宁县俱废。《城邑考》：今县城，唐初筑。宋淳熙六年，寇毁。十一年修，故土城也。元至正十三年，砖砌。明洪武五年，寇毁。六年，增修。天顺六年，又为寇所陷。成化二年，修筑，并凿濠环之。正德初，又复营缮。万历四年，展筑西南隅，即今城也。

　　南昌废县县东南四十五里。《志》云：隋旧县也，唐初更置，属潘州。贞观中，改属白州。宋开宝五年废。又大都废县，在县南，唐初置，属廉州。贞观六年，改属白州。十二年，省入博白县。○龙池废县，在县西南。汉合浦县地。唐贞观中，置山州，领龙池、盆山二县。天宝初，曰龙池郡。乾元初，复故。建中间，州县俱废。

　　○卫公山县东十里。崔嵬耸立，为邑之镇。唐初，李靖南征，尝驻兵于此，因名。其相接者曰洞房山，广七十里，洞中高广玲珑，丽若雕房。又凝雾山，在县东二十里，山势屹立，云雾尝集其上。○双角山，在县西十五里，两峰角立。又西十五里曰绿罗山，下有绿珠洞。

　　飞云山县西六十里。山势崇峻，常有云气。又县西南六十里有宴石山，山皆盘石，壁立峭绝，北临大江，流泉激，崖宇虚旷，有二石峙于山巅。《寰宇记》以为南越王宴处。○九岐山，在县西七十里，回峦复嶂，分为九峰，四时葱翠。又西二十里有南象山，高百余丈，广百里，旧尝产象，因名。

　　蟠龙山县南八十里。蜿蜒苍翠，形似蟠龙。又大荒山，在县南百五十里，上有池，产鱼如人形。又南三十里曰射光山，峰标插空，日影先见。○八将山，在县东百三十里，有八峰攒立。其相接者有凤飞山，亦高耸。

　　绿秀岭县南五十里。嵯峨盘亘，林木青葱，广三百余里。○大虫岩，在县南百余里，临大江，常有虎伏其下。又将军洞，在县南三十里，一名飞鼠岩，石门三重，中如堂室，有泉温凉易流。唐初，将军庞孝泰刺南州，尝游此，因名。《志》云：县东北二里有将军岭，以宋狄青讨侬智高尝驻兵于此也。

　　○绿珠江县西七里。源出绿罗山，下流合于南流江。《新唐书》白州西南百里有北戍滩，咸通中，安南都护高骈募人平其险石，以通舟楫，即南流江通廉州之道也。《岭表录异》云：白州之水出自双角山，东北流合容州江，是为绿珠江。恐误。又饮马江，在县南一里。相传马援南征，饮马于此。下流亦入南流江。○绿淇江，在县东南十里，源出洞房山。又小白江出县南十里之云流山，陆马江出县东南桥浮山，鸦山江出县南十五里之凌青山。皆流汇于南流江。

　　顿谷江县西南四十里。源出飞云山，又县西二十里有浪马江南流会焉，并入于南流江。又南立江，在县北三十里，源出绿澄洞，下流亦入南流江。○浪醴江，在县西六十里，流入浔州府贵县界，入于郁江。

　　龙母陂县东十里。又县南百里有江口陂，百五十里有双鱼陂。《志》云：县境远近之陂凡十余处，此三陂其差大者。

　　○海门镇县东南百五十里。旧为入安南之道。唐咸通三年，南诏复寇安南，敕都护蔡袭退屯海门。时袭已为贼所围，诏不得达。四年，安南为南诏所陷，置行交州于海门镇，寻复置安南都护于此。六年，高骈治兵海门镇，进复安南。又石晋天福二年，交州乱，南汉刘Ζ图乘机取其地，屯兵于海门是也。○南关，在城南。又有东、西两关，皆在城外。

　　沙河寨县西七十里。有巡司。又周罗巡司，在县南八十里，以废周罗县为名。

　　北流县州东四十五里，东北至容县六十里，东南至广东信宜县百七十五里，北至浔州府平南县百七十里。汉合浦县地。萧齐永明六年，置北流郡。梁、陈间，废为北流县，属合浦郡。隋属越州。大业中，仍属合浦郡。唐武德四年，置铜州治此。贞观初，改为容州。开元中，升为都督府，并置经略军于城内。天宝初，曰普宁郡。乾元初，复为州。元和中，徙州治普宁县属焉。宋因之。元仍属容州。明洪武十年，改今属。城周不及二里，编户二十里。

　　○陵城废县在县东南。唐武德四年，置属铜州，寻属容州。南汉因之。宋开宝五年，省入北流县。又豪石废县，在县东，亦唐武德四年置，属铜州。贞观十一年废。《城邑考》：今县，旧有土城，景泰初，因故址修筑。天顺四年，寇毁。成化二年，增修。七年，展城浚濠。嘉靖四十二年，复增筑之。

　　峨石废县县东南百十里。唐总章初，析白州之温水县置，寻为禺州治。《唐志》：武德四年，置南宕州，治南昌县。贞观六年，移治定川。八年，改为潘州。总章元年，改为东峨州，移治峨石县。二年，改为禺州。天宝初，曰温水郡。乾元初，复曰禺州，皆治峨石县。欧阳修曰：东峨州，乾封二年，将军王杲奏析白辩、窦容四州置。总章二年，改曰禺州。南汉因之。宋开宝五年，禺州废，以所领峨石、扶莱、罗辩、陵城等县皆并入北流县。南昌，见博白县。定川，见上郁林州。

　　罗辩废县县东南百里。《志》云：本罗辩洞地。梁置陆川县，属合浦郡。隋大业初，废入北流县。唐武德四年，改置罗辩县，属罗州，寻属辩州。乾封中，改属禺州。南汉因之。宋开宝五年，省入北流县。○扶莱废县，在县南百里。唐武德五年，析信义县置扶莱县，属窦州，以扶莱水为名。贞观中省。乾封中，复置，属禺州。南汉因之。宋初，与州俱废。

　　○勾漏山县东北十五里。岩穴幽胜。详见前名山勾漏。

　　金龟山县东二里。与会灵台山隔江相对，台上有瀑布、岩洞。又梧台山，在县城南，其并峙者曰贺山。又有公界山，高广相埒，为县南镇。又天门山，在县西，与穿镜山并峙，县之西镇也。○铜石山，在县东十五里，峰峦秀丽，山顶宽平，旧产水银、朱砂。又县东五里为笔架山，有三峰耸峙。

　　绿蓝山县西北三十里。容山之东支也，容江之源出焉。○扶莱山，在县南百里，陵水出焉。又县东南有峨石山，罗水出焉。二水俱流入广东化州界。《志》云：县东南二百五十里有双威山，下临思贺江。

　　通津岩在县之南坝乡。石山叠峙，有二门南北相对，高敞如阙，水流环绕，石室虚明，为县之胜。《志》云：县西南有歇马岭，相传伏波南征曾驻于此。

　　○绿蓝水在县北。出绿蓝山下，分二流：一入容县境为容江，一入博白县境合南流江。今县东二十里有落桑桥，盖跨绿蓝水上。○绣江，在县东南，出广东茂名县，西北流入境，又北入容县界。

　　马门滩《志》云：在县西南四十五里，即绿蓝水所经也。汉马援南征，以江流迅急，凿去其石，余二巨石双立为门，其中流水如奔马，因名。又北戍滩，《志》云：亦在县西南马门滩下。唐高骈为安南都护，平蛮北归，见其湍险，属防遏使杨林疏浚之，人以为便。胡氏曰：马门江，在博白县西南百里，下北戍滩，出马门江，渡海抵安南界。咸通四年，南诏陷安南，都护蔡袭幕僚樊绰携印渡江，即此处也。

　　黄江陂在县南。《志》云：县境有坑塘、大陂、都莫等陂，俱有灌溉之利。

　　○天门关在县西十里。颠崖邃谷，两石峰相对，状如关门，中间阔三十步。马援讨林邑，路由此。交趾往来，皆道此关。其南尤多瘴疠，去者罕得生还，俗号鬼门关。谚云：鬼门关，十人去，九不还。《舆地纪胜》谓之桂门关。元廉访司月鲁改名魁星关。洪武初，仍曰桂门关。宣德初，改曰天门关。旧《志》：鬼门关，在县南三十里。

　　双威镇县南百里，有巡司。又有游鱼寨，在县南山中，乡人避兵处。成化二年，贼邓辛酉据此，掠广东信宜县境，官军讨平之。又宝圭驿，在县治东。○化龙桥，在县东南，两溪水合流其下，旧为行旅津要。宋开庆初，石为桥，构亭其上。永乐十一年毁。十四年，修治，改曰登龙桥。

　　陆川县州南七十里。东南至广东石城县百四十里，东北至北流县百十里。汉合浦县地。萧齐置陆川郡。梁、陈间，废为陆川县。隋并废县入北流。唐武德四年，复置陆川县，属南宕州，寻属禺州。唐末，改属容州。南汉因之。宋仍属容州。明洪武四年，改今属。城周不及二里，编户十五里。

　　○温水废县今县治。刘句曰：唐武德四年，析南昌县地置温水县，属南宕州，寻属禺州。大历中，改属顺州。宋开宝五年，州废，县省入陆川。《九域志》陆川旧治在今县东五十里。宋开宝九年，移治公平镇。淳化五年，又移治旧温水县，是也。《通志》温水废县在今县南六十里，似误。《城邑考》：县旧无城，永乐中，始筑土城。景泰三年、正统十四年，皆增修。成化十一年，以砖石。弘治十八年，又修城浚濠。正德七年，寇毁。十五年，重修。嘉靖四十二年、隆庆四年、万历二年，屡经修治云。

　　龙化废县县东南五十里。《唐志》：武德五年，置龙化县，属罗州，寻属辩州，以西有龙化水，因名也。大历八年，容管经略使王析禺、罗、辩、白四州置顺州，治龙化县，亦曰顺义郡。南汉因之。宋开宝五年，州废，省县入陆川。《通志》龙化废县在县北四十里，误。又南河废县，在县东南百二十里。《唐志》：本石龙县地，武德五年，析置南河县，属罗州。大历八年，改属顺州。宋初，与州俱废。《通志》南河废县在今县西六十里，亦误。石龙，见广东化州。○龙豪废县，在县西南，唐武德四年置，属南州，寻属白州。大历八年，改属顺州。宋初废。

　　○后阳山县北一里。层峦叠嶂，起伏不一，为县所倚。又县南一里有三台山。○分水山，在县北五里，其水分二派：一合县东南妙洞水流入广东石城县界，一经郁林州合南流江入广东廉州界。《志》云：县东八里为东山，中有妙洞。又有金坑山，在县东南十里，山下有溪，沙黄如金，瀑水注之，即妙洞水矣。又文龙山，在县东北十五里，下有水流绕县前。

　　白羊山县东北二十里。山色洁白，四面悬绝，上有飞泉，下有勾芒木，土人练其皮为布。○凤凰山，在县西十里，中多桐竹，上有石盘泉。其相近者曰石鼓山，一名鸣石山，《志》云即《山海经》所称长石之山也。又双流山，在县西南二十里，相传唐龙豪县治此。县西北二十里又有石湖山，一名石抱山，上有渊潭，旁为石岩。或云：山多竹木，葱翠如袍，一名石袍山。

　　文黎山县南五十里。产黄白藤，山下水流潆洄，凡九十九渡。又谢仙山，在县东五十里，上有潭，流泉下注，土人谓之昆仑水，西南流，经广东石康县界入海。

　　○回龙江县北十五里。《志》云：县北有乔林、高岭二水，合流为回龙江，其下流合南流江。○龙化江，在县南四十里。又有平南水，在县南二十五里，流合龙化江，下流入广东石城县境，合九洲江。

　　老鸦陂县东三里。又暗螺陂在县南三十里，沙料陂在县北三十里。皆灌溉民田数十顷。

　　○温水寨县南五十里。有巡司。盖以废县为名。○永宁驿，在县南七十里。《舆程记》：自永宁而东南，繇回龙、流甬、麻坡、墟洞、尾流、茶六等河，七十里达广东石城县之三合驿。

　　兴业县州西北六十里。西北至浔州府贵县百二十五里，西南至广东灵山县二百二十里。唐初为石南县地，属贵州。麟德二年，析置兴业县，属郁林州。宋因之。今城周不及二里，编户七里。

　　○石南废县县东北五十里。《隋志》：陈置石南县，为石南郡治。隋平陈，郡废，县属尹州。大业中，属郁林郡。唐初，属南尹州，寻属贵州。麟德二年，置郁林州治焉。建中二年，州移治郁林，以石南省入兴业。《城邑考》：今县城，洪武三年筑。宣德五年，增筑。正统十年、天顺三年，皆修葺。正德二年，始以砖石。嘉靖中，又尝修葺。

　　郁林废县县西北六十里。《志》云：在浔州府贵县东南五十里。汉布山县地。梁置郁林县，为郁林郡治，兼置定州治焉。隋平陈，郡废，改州为尹州。大业中，仍为郁林郡治。唐初，县属南尹州，寻属贵州，后置郁林州，县改属焉。建中间，州移治郁林县，后又徙治兴业。南汉因之。宋初，改郁平曰郁林，以郁林县省入兴业。今详见贵县。

　　兴德废县县西北二十里。《志》云：萧铣析石南县置，寻废。唐武德四年，析郁平县复置，属南尹州，寻属贵州，后改属郁林州。宋初，省入兴业县。又潭栗废县，在县东三十里，唐置，属郁林州，亦宋初废。

　　○万石山县西四里。峰峦错落，如累石然。其下有石井涧，绕流结曲。○北斗山，在县北十里，七峰卓立，如北斗然。又县东十里有东斗山，与北斗山对峙。《志》云：东斗山相接者又有东山，山上有泉从石壁飞下，凡百余仞，望之如翔鸾舞鹤。

　　铁城山县南十里。石壁四周险固若城，中平衍，容数百家，上多石窦，泉流不竭。有四门，惟东门可通人行，南门山半有土基，相传为古敌楼，西、北二门多石艰阻，其石皆铁色。《图经》云：郁林州旧设于此。山北一里有古州岩，广数丈，中有潭，四时不涸。又绿阴山，亦在县南十里，有大木如榕，蔽数十亩，一名甑山，鸣水江绕其下。又三台山，在县南二十里，有三峰连属。○葵山，在县北十五里，山半有岩，岩有龙井。

　　黄岭县东南十里。重峦回合，下多居民。又松岭，在县东十五里，长松四匝，望之郁然。又翻车岭，在县北二十五里，龙母江之源也。山路险，两崖阴翳。《志》云：县西二十五里有黄桑峡，抵广东灵山县界。○白马岩，在县西十余里，岩深广，容数千人。又牛龙岩，在县南十里，地温，有龙蛰此，居民遇冬，则驱牛入岩以避寒，容数千头。又石掩岩，在县西六十里，岩门有石若扉，阖不可开。

　　○穿江县西十里。源出葵山，东南流二十里，有石山穹窿，水过其下，东入郁林州境，即定川江之上源也。○清江，在县西南九里，亦出葵山。又龙母江，在县北二十里，源出翻车岭。又有上鸣江，在县北十余里，参差会流，经县东二十里曰下鸣江，巨石横亘，湍流激射，声响如雷，东流为定川江。

　　岑江县南八里。西南流入广东廉州界。又西水，在县北四十里，西流入贵县境，注于郁江。

　　南山陂县北二里。县东北二里又有大陂。又都陵陂，在县之兴德乡，相近者为龙江陂。灌溉民田，各至数十顷。

　　○高桥县北二十五里。旧有高桥驿。又富阳桥，在县东北一里。《舆程记》：贵县怀泽驿而东南，九十里至高桥驿，又八十里至富阳驿，自富阳驿而东南，又八十里至郁林州之西瓯驿。似误。○龙津江桥，在县南门外，往来通津也。

　　附见：

　　梧州守御千户所在府治东。洪武十二年建。又容县守御千户所，在县治西北，洪武二十三年建。怀集守御千户所，在县治北，洪武三十年建。郁林州守御千户所，在州治东，洪武十九年建。俱直隶都司。
</div>
    <div class="pagination">
<a href="读史方舆纪要_page415.html">上一页</a><span>...</span><a href="读史方舆纪要_page411.html">411</a><a href="读史方舆纪要_page412.html">412</a><a href="读史方舆纪要_page413.html">413</a><a href="读史方舆纪要_page414.html">414</a><a href="读史方舆纪要_page415.html">415</a><span class="current-page">416</span><a href="读史方舆纪要_page417.html">417</a><a href="读史方舆纪要_page418.html">418</a><a href="读史方舆纪要_page419.html">419</a><a href="读史方舆纪要_page420.html">420</a><a href="读史方舆纪要_page421.html">421</a><span>...</span><a href="读史方舆纪要_page417.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
