<!DOCTYPE html>
<html>
<head>
    <meta charset="UTF-8">
    <title>水经注疏 - 第 52 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注疏 - 第 52 页/共 77 页</h1>
    <div class="content">淀湖，守敬按：《汉书 沟洫志》，东海引巨定穿渠溉田。颜《注》引臣瓒曰，巨定，泽名。《文选 魏都赋》张《注》，淀者，如渊而浅。《方舆纪要》，清水泊在寿光县西北五十里。即《汉志》所云巨定也。又北接乐安县之马车渎。盖以水受名也。淄水又东北径广饶县故城南，守敬按：汉县属齐郡，后汉废，在今乐安县东北二十里。汉武帝元鼎中封菑赵作甾。川靖王子刘国为侯国。沈炳巽曰：是元狩。赵云：按《王子侯表》是元鼎元年封。守敬按：《史表》作元狩，此从《汉表》。淄水又东北，马车渎水注之，首受巨淀，朱无首字，戴同。《笺》曰：李云，当作首受巨淀。赵增。会贞按：《汉志》巨定下，马车渎水首受巨定。《齐乘》二，马车渎，今高家港也。《乐安县志》，在县东五十里，清水泊北。淀即浊水所注也。吕忱曰：浊水一名溷水，出广县为山，[二四]会贞按：《说文》，浊文出齐郡厉妫山，本《汉志》，引见下。厉乃广之误，妫乃为之误。吕忱承用《说文》，惟增一名溷水四字。据《说文》，溷，水浊儿。仍从《说文》也。广县详下，今曰北阳河，源出益都县西四十里之九回山。世谓之冶岭山。朱冶讹作治，戴、赵改。会贞按：《通鉴》周赧王三十六年，《注》引此作治岭，亦误。[二五]《明 地理志》误同。《方舆纪要》作冶岭，东北流径广固城西，城在广县西北四里，四周绝涧，岨全、戴改阻。水深隍。晋永嘉中，东莱人曹嶷所造也。水侧山际，有五龙口。会贞按：《晋志》，永嘉乱，青州沦没，东莱人曹嶷为刺史，造广固城。《寰宇记》，广固城在益都县西五里。晏谟《齐地记》云，晋永嘉五
年，东莱曹嶷为刺史所筑，有大涧甚广，因之为固，谓之广固城。《御览》一百六十引《齐记》末云，侧有五龙口。城在今益都县西北八里。义熙五年，刘武帝会贞按：明抄本、黄本作刘武王，与《洛水注》同。伐慕容超于广固也，以藉崄戴改险。难攻，兵力劳弊。河间人玄文说裕云：昔赵攻曹嶷，望气者以为绳水带城，戴改绳作渑，下同，后时绳之绳，亦尽改渑。守敬按：谭元春云，玄文言绳水带城，知元为绳索之绳，因水名故加水，作绳亦作缪。叶圭绶谓时渑之渑亦作绳，然则两水当本作绳，凡典籍作渑者，盖后人改。《一统志》以在益都县境者为绳水，在临淄县境者为渑水，不足据。《齐乘》二，古谚谓瘦马不渡渑，南燕李宣谓渑水不冰，皆指此也。非可攻拔。若塞五龙口，城当必陷。石虎从之，嶷请降。降后五日，大雨，雷电震开。后慕容恪之攻段龛，十旬不拔，塞口而龛降，降后无几，又震开之。旧基犹存，全、戴旧上增今字。会贞按：《元和志》、《寰宇记》有今字，然不必依增。宜试修筑。朱试讹作城，赵据孙潜校改。戴改同。裕塞之，超及城内男女皆患 弱，朱患作悉，戴、赵同。会贞按：《元和志》、《寰宇记》作患，是也，今据订。病者大半，超遂出奔，为晋所擒也。会贞按：《晋书 慕容超载记》略同。石季龙讨曹嶷，进兵围广固，嶷降，见《石勒载记》。段兰之子龛拥众东屯广固，慕容恪攻克之，见《慕容 载记》。然城之所跨，实凭地崄，戴改险。其不可固城者在此。赵据孙潜校改不作水。守敬按：谓 弱之故，不字是也。
浊水东北流径尧山东，会贞按：《隋志》，益都有尧山。《寰宇记》引伏琛《齐记》，此山南有东、西二丹水，误，彼别一尧山也。《齐乘》一，山去益都府城十里。在今益都县西北八里。《从征记》曰：广固城北三里有尧山祠，尧因 狩登此山，后人遂以名山。庙在山之左麓，庙像东面，华宇修整，帝图严饰，轩冕之容穆然，山之上顶，旧有上祠，沈炳巽曰：所谓上，不知是谁？全云：当是刘裕。会贞按：非也。《类聚》三十九引《三齐略记》，尧山在广固城西七里，尧巡狩所登，遂以为名。山顶立祠，祠边有柏树，枯而复生，不知几代。《御览》五百三十七、九百五十四分引《三齐略记》同，是所指山顶之祠，尧祠也。《从征记》本《三齐略记》文而有增损，因当时尧山祠在山麓，[《地形志》，临淄有尧祠，即此。]兼 山顶之旧祠，沈氏失考，不知上为误字，[二六]全竟以刘裕实之，令人失笑。今也毁废，无复遗式。盘石上尚有人马之 ，徒黄石而已，惟刀剑之踪逼真矣。至于燕锋代锷，魏铗齐铭，与今剑莫殊，以密模写，知人功所制矣。朱《笺》曰：《庄子》云，天子之剑，以燕溪石城为锋，齐岱为锷，晋、魏为脊，周、宋为镡。韩、魏为夹。齐铭，宋本作齐铓，疑当作齐镡。以密模写，谓以蜡模榻其 也。《树提伽经》云，庶人然脂，诣侯然蜜，天子然漆。《晋书 山涛传》有蜜章，亦谓以封奏章也。戴、赵铭改铓，赵密改蜜。守敬按：明抄本作铓。西望胡公陵，守敬按：胡公之墓在此，则《檀弓》五世反葬于周之说未足据，故《日知录》驳之。孙畅之
所云：青州刺史傅弘仁言得铜棺 书处。守敬按：详见《谷水》篇。浊水又东北流，径东阳城北，守敬按：城详下。东北流合长沙水。水出逢山北阜。守敬按：《齐乘》二谓之南阳水，云，出益都府城西南二十五里石膏山，即逢山之西麓也。今俗曰南阳河，出益都县西南石膏山。世谓之阳水也。守敬按：《宋书 索虏传》，虏围青州，刺史竺夔于杨水口两岸设伏。即阳水也。东北流径广县故城西，守敬按：汉县属齐郡，后汉因，魏属东莞郡，晋因，后废。在今益都县西南四里。旧青州刺史治，亦曰青州城。守敬按：《齐乘》二，汉广县故城，元魏尝置青州，遗址犹存。土人目为古青州。《考证》云，此谓西汉刺史治。东汉则《郡国志》曰，临菑，刺史治矣。晋初治临淄，沿后汉之旧。义熙中，自广固移治东阳城。《后魏书》曰，青州，司马德宗治东阳，魏因之，是也。何于民不考元魏青州治东阳，史有明文，而云以广县置青州乎？郦《注》所言故城，旧治，皆汉代遗 ，此西汉青州治也。叶圭绶从之，云，或以前汉刺史无常治为疑。然前汉刺史皆有常治，[见《汉书 高纪 注》。]惟班《志》不载，故多不可考。后汉、魏、晋、宋，青州无治广城者，则为西汉州治无疑。阳水又东北流，石井水注之。水出南山，山顶洞开，朱脱一山字，赵增云：《名胜志》重一山字。戴增同。守敬按：《名胜志》亦无此山字。赵误，然增是也。望若门焉，朱脱焉字，戴增，赵据吴本增。会贞按：明钞本、黄本并有焉字。俗谓是山为劈头山。朱劈作 ，《箋》曰：当作劈。戴仍，赵改。守敬按：《齐乘》一作劈，《名胜志》亦作劈，
又云，劈裂 高插云霄，自顶中开，如斧劈状。《明 地理志》，益都南有云门山，与劈山连。在今益都县南十里。其水北流注井，井际广城东侧，三面积石，高深一匹有余。守敬按：《说文》，匹，四丈也。长津激浪，瀑布而下，澎赑之音，惊川聒谷，漰渀之势，状同洪井，戴、赵改井作河。守敬按：《名胜志》引此作井洪并见《赣水》篇云，飞流悬注，其深无底。此井与之相似，故郦氏援以为证。戴、赵臆改，殆偶忘彼文耳。《齐乘》二称《水经注》，石井水出劈头山，北流注井云云，即今之瀑水涧也，《考证》，石井水东源出劈头山之阳李堡谷，西源出其西黄峪，两峪皆有石井，窟穴深透，当夏秋霖源之时，水溢出井，西北流径故广县城东为瀑水涧，古名石井水者，目其源也。自其道元误以积石瀑布为井，于氏因之，非穴地出水之义矣。北流入阳水。余生长东齐，守敬按：《巨洋水》篇，先公以太和中作镇海岱，余总角之年，侍节东州。极游其下，于中阔绝，乃积绵载。后因王事，复出海岱。守敬按：《北史》本传，道元始为书侍御史，官至御史中尉，不知何时因王事出海岱，无可考。[二七]郭金紫惠守敬按：郭金、紫惠当是二人，而有讹文。郭金疑即下之郭钦，紫疑本作柴。同石井，赋诗言意。弥日嬉娱，尤慰羁心，但恨此水时有通塞耳。阳水东径故七级寺禅房南。守敬按：《名胜志》，七级寺在益都城西罗汉洞。水北则长庑 驾，朱《笺》曰：旧本作偏驾。赵云：按 字较长。回阁承阿，林际朱际上有之字，戴、赵同。守敬按：《名胜志》引此无之字，今删。则绳坐
疏班，锡 闲设，所谓修修释子，眇眇禅栖者也。阳水又东径东阳城东南。朱径东讹作东径，《笺》曰：此东字疑衍。戴、赵乙作径东。会贞按：城在水之北，水东流不得言径城东南，则城下东字衍。义熙中，晋青州剌史羊穆之筑此，会贞按：《晋志》，刘裕灭慕容超，留长史羊穆之青州剌史，筑东阳城而居之。《宋志》，义熙五年，平广固。北青州刺史治东阳城。《通典》，东阳城，青州所治，益都县东城是也。今益都城北有遗址。以在阳水之阳，即所谓东阳城，朱谓下衍城之二字，戴、赵删。世以浊水为西阳水故也。水流亦有时穷通，信为灵矣。昔在宋世，是水绝而复流，刘晃赋《通津》焉。守敬按：《宋书》，刘晃附《长沙王道怜传》，道怜曾孙，不言能文辞，《通津赋》亦无引见类书者。魏太和中，此水复竭，辍流积年。先公除州，即任未 ，朱《笺》曰：《北史》，郦范字世则，范阳涿鹿人。太武时，给事东宫。太武践祚，追录先朝旧勋，赐爵永宁男，为征南大将军慕容白曜司马。及定三齐，范多进策，白曜皆用其谋，遂表为青州刺史，进爵为侯。是水复通，澄映盈川，所谓幽谷枯而更溢，穷泉辍而复流矣。海岱之士，又颂通津焉。平昌耆民朱《笺》曰：耆，旧本作尨。戴、赵改。守敬按：尨盖耆之脱烂。孙道相《颂》曰：惟彼绳戴作渑。泉，竭踰三龄，祈尽珪璧，谒穷斯牲，朱谒讹作竭，戴改，赵据孙潜校改谒。守敬按：明钞本作谒。道从隆替，降由圣明。守敬按：严可均辑《全魏文》载孙道相《颂》辞，但据此《注》，下赵嶷颂、郭钦颂同。耋
民河间赵嶷《颂》云：敷化未 ，玄泽 施，枯源扬澜，涸川涤陂。北海郭钦曰：先政辍津，我后通洋。但颂广文烦，难以具载。阳水又北屈，径汉城阳景王刘章庙东，会贞按：庙在今益都县东北，详下齐城。东注于巨洋，后人堨断，令北注浊水，会贞按：据《注》阳水本注巨洋，后世始注浊水。《齐乘》二，古人自故城阳王庙基东堨断，使北注浊水。今复东流十五里，下入巨洋，是复故道矣，今南洋河自益都县西南，东北流，经县，又东入弥河与于氏时水道同。时人通谓浊水为阳水，故有南阳、北阳水之论。会贞按：阳水在南，浊水在北，原为二水。自阳水注浊，则浊水即阳水，俗因亦呼为阳，而以阳水为南阳，浊水为北阳。二水浑流，世谓之为长沙水也，会贞按：长沙为水之本名，世谓之阳水，则又有阳水之俗名，因阳水注浊，浊水亦有阳水之名，遂并有长沙之名。浊水原非长沙水，故转以为世俗之名也。亦或通名之为绳水。故晏谟、伏琛为《齐记》， 云：东阳城既在渑水之阳，宜为渑阳城，非也。会贞按：玄文言绳水带城，则惟浊水有绳水之别名。浊水径东阳城北，是城在渑水之阴。惟阳水径东阳城南，则城在水阳。郦氏广异名，谓阳水亦或名绳水，引晏、伏东阳城在绳水之阳宜为绳阳城作证，然阳水非绳水，故随斥其非。世又谓阳水为洋水，余按群书盛言洋水出临朐县，而阳水导源广县，两县虽邻，川土不同，于事疑焉。会贞按：世谓阳水为洋水者，盖以阳、洋音似。《方舆纪要》，元
至正二十年，察罕围益都，遏南洋河以灌城，即此水也。《名胜志》亦谓阳水一曰洋水，然《汉志》颜《注》洋音祥，实当音沵。阳水非《汉志》之洋水也。郦氏亦未遑深辨，第即所出之地剖别之。赵云，于氏钦《齐乘》云，曾肇《南洋桥记》曰，俗呼洋水有二，曰南洋河，今桥所在是也：曰北洋河，距城北二里者是也。北洋，传《记》无文，今出九回山入淄水，《齐记》谓之绳水。道元则曰， 书盛言洋水出临朐，阳水导源广县，两县虽邻，川土不同，于事疑焉。然则洋分南北，当后魏时已不能知，况后世哉？今辩之曰， 书盛言出临朐者，此巨洋也，《汉志》失其原委耳。南阳自为长沙水，北阳自为浊水，导源广县者是也。曾氏乃因《汉志》石膏山之洋水，而以阳为洋，误矣。长沙水出其西，石沟水出其东，洋水自出临朐沂山，《汉志》读如祥，与蜀之洋州同音，故《水经》称洋水，则有巨洋、北洋，称阳水则有南阳、北阳，四水虽以音同致疑，源流可考，惜乎曾氏之不察也！浊水又北径臧氏台西，会贞按：《齐乘》五，臧台在寿光县西四十里，旧有宋碑，云是臧武仲之墓。按《左传 襄二十三年》，臧纥致防，奔齐，殆终不归鲁而卒葬于此乎？在今寿光县西三十里。又北径益城西，会贞按：城详《巨洋水》篇。又北流注巨淀。《地理志》曰：广县为山，浊水所出，东北至广饶入巨淀。会贞按：今北阳河自益都县西东北流，经县，又东北经寿光县入清水泊。巨淀之右，又有女水注之，水出东安平县之菟头山。朱菟讹作蛇。戴同，赵改。守敬按：《汉志》作菟，引见下。菟与蛇形近致误。《续汉志 注》引《地道记》作羌头山。《地形志》广饶下作吴头山，并误。《书钞》一百五十七引《续述征记》，菟[原误兔。]头岘虽无峭崄，然连林
修 数十里。山又名鼎足山，在临淄县东南十五里，女水出焉。今谓之女织河。东安平县详下。《从征记》曰：水西有桓公冢，甚高大。墓方七十余丈，高四丈，圆坟围二十余丈，高七丈。余一墓方七丈。二坟，会贞按：《齐乘》五，俗谓二王冢。晏谟曰：依《陵记》非葬礼，如承世故，与其母同墓而异坟，伏琛所不详也，朱不作未，戴同，赵据黄本改。会贞按：明钞本作不，《齐乘》引同。《御览》五百六十引伏琛《齐地记》，但云桓公冢，齐城之东南十五里，在牛山。冢东山下女水原有桓公祠，侍其衡朱《笺》曰：三字未详。赵云：按《 林》云，《玉海 姓氏急就篇》曰，侍其氏，汉广野君裔孙，赐氏食其，后有为武帝侍中者，合官与氏而称焉。汉有侍其元矩，魏有侍其衡。附曰，广野君在高祖初，至武帝时七十年，安得遽至裔孙，而又曰后为侍中者，何年寡而世多也？伏滔《青土人物论》称，后汉有侍其元矩，与孙宾硕、刘公山  ，正当魏武时，又为齐人，则元矩非即衡字耶？奏魏武王所立，曰：近日路次齐郊，瞻望桓公坟垄，在南山之阿，请为立祀，全、赵作祠。为块然之主。会贞按：《书钞》九十四，魏武立齐桓祠，云，近日路次齐郊，瞻望桓公坟陇，在在南山之阿，管仲坟侧。载衡语与此互有详略。郭缘生《述征记》曰：齐桓公冢在齐城南二十里，会贞按：《御览》五百六十引《皇览》同。《括地志》在南二十一里，《元和志》南二十三里，在今临淄县东南十里。因山为坟。大冢东有女水。或云：齐桓公女冢在其上，守敬按：《寰
宇记》引《隋图经》同。故以名水也。女水导川东北流，甚有神焉，化隆则水生，政薄则津竭。燕建平六年，水忽暴竭，玄明慕容德字。恶之，寝病而亡。燕太上四年，[二八]女水又竭，慕容超恶之，燕祚遂沦。守敬按：《御览》五十九引《述征记》，临淄牛山下有女水。齐人谚曰，世治则女水流，世乱则女水竭。慕容超时，干涸弥载，及宋武北征，而激洪流。《事类赋注》上，引《述征记》同。此《注》所本，而不及玄时事。《晋书 载记》亦但 超时女水竭，失书建平事。《魏书》又但 建平女水竭，失书太上事。考《十六国春秋》两载，惟女误作汝，《通鉴》亦沿其误。女水东北流，径东安平县故城南。朱安平作平安，赵据《汉志》改，戴改同。守敬按：汉县属甾川国，汉属北海国，魏属齐国，晋因，宋徙废。在今临淄县东十九里。《续述征记》曰：女水至安平城南，伏流一十五里，然后更流，注北杨水。戴、赵改杨作阳，戴又改作北注阳水。会贞按：《沔水》二，阳、杨错出，此与之同，不必改。至戴改作北注阳水尤非。阳水有北阳水之目，则非北杨，不误。女水正流自注巨淀，此则北派伏流入北杨水耳。《方舆纪要》，今石槽城东北出泉，俗名马台河，至乐安东北，合北阳水，盖即女水之伏流者也。城故酅亭也。守敬按：《春秋》杜《注》，酅亭在齐国东安平县，《续汉志》，东安平有酅亭。是酅在安平，非安平城即酅亭，郦《注》稍误。《春秋 鲁庄公三年》，纪季以酅入齐。守敬按：《经》文。《公羊传》曰：季者何？纪侯弟也。贤其服罪请酅以奉五祀。朱
《笺》曰：《公羊传》曰，纪季者何？纪侯之弟也。何以不名？贤乎纪季服罪也。其服罪奈何？鲁子曰，请后五庙以存姑姊妹。田成子单之故邑也，朱《笺》曰：《史记》齐襄王入临淄，封田单为安平君。《集解》云，安平城在青州临淄县东十九里。古纪之酅邑也。守敬按：《续汉志》，东安平，六国时曰安平。《史记 田齐世家》，田常谥成子。齐平公时，割齐，自安平以东至琅琊，自为奉邑。又齐襄王入临淄，封田单为安平君。亦见《田单传》。《集解》云云按成子不足纪，《注》文当只作田单之故邑，成子二字，乃后人因史事加入。不思成子之邑，不止安平也。朱《笺》不及成子，似见及此。后以为县。守敬按：《史记 集解》，秦改为东安平县。博陵有安平，朱脱安字，戴、赵增。故此加东也。守敬按：《汉志》颜《注》引阚骃云，博陵有安平，故此加东。考阚氏称博陵，是就晋言，依《汉志》当云涿郡有安平也。世祖建武七年，封菑川王子刘茂为侯国。赵云：按范《史 宗室四王传》，泗水王歙，歙之子曰菑川王终。歙从父弟曰中山王茂。建武十三年，宗室诸王，降爵，茂封穰侯，是茂于菑川王为从父，亦不封东安平也。而《光武纪》又云，以茂为单父侯，道元载之《泗水注》中。《纪》、《传》互异，未知所是。又径东安平城东，朱无东字，戴、赵增。东北径垄丘东，会贞按：丘当在今临淄县东北。东北入巨淀。朱无巨字，全、赵、戴增。《地理志》曰：菟头山，朱菟作葂，戴、赵依《汉志》改。女水所出，东北至临淄入巨淀。会贞按：东安平在临淄之东，女水出东安平，东北流不得反西过临淄，且巨淀亦不在临淄。
《汉志》当有误。考浊水、洋水并至广饶入巨淀，此亦当作至广饶入巨淀。今女织河自临淄县东北流至乐安县东北，合淄河入清水泊。又北为马车渎，北合淄水。会贞按：《明 地理志》，乐安县东北高家港，即古之马车渎。又北，时、渑。朱赵、作绳。之水注之。时水出齐城西南二十五里，朱作西南北。赵删南字，云：南字衍文，《通鉴 注》校。全、戴删同。会贞按：《通鉴》周赧王三十六年，《注》节引此《注》，时水出齐城西南，北会绳水，[二九]西南断句，此当校衍北字，不得云衍南字。《齐乘》二亦引作出齐城西南二十五里，今订。考时水即今之乌河，出临淄县西南。平地出泉，会贞按：《方舆纪要》，其地名矮槐树，旧置邮亭于此。即如水也，朱《笺》曰：孙云，如水当作●水。赵云：按如水本《汉志》，别作●水，《瓠子水注》云：时即●水也，音而，即《地理志》之如水矣。彼入泲而此入淄，径流虽异，而名称是同。正不当改如作●也。会贞按：《汉志》，系如水于临淄，系时水于博昌，分为二，是出临淄入泲者如，出博昌入淄者时。然《周礼 职方》郑《注》，时出般阳。般阳与临淄接境，则如、时一源也。郦氏主时言，以入泲者为时水枝津，有如水之名。入淄者为时水正流，无如水之名也。赵说欠分析。亦谓之源水，因水色黑，俗又目之为黑水。西北径黄山东，会贞按：山见《瓠子河》篇德会水下。又北历愚山，山东有愚公冢。时水又屈而径杜山北，[三〇]有愚公谷。会贞按：《齐乘》一引《高士传》，作杜山同。《方舆纪要》亦同，而《金楼子》六、《隋志》临淄下，作社山。《元和志》，社山在临淄县西北二十五里，一名愚公山，有愚公谷，在山之阴。《寰宇记》，愚公谷在县西二十五里，本社山，一名愚公山，有愚公谷。
又引《郡国志》，社山之西，愚公谷之东，有愚公冢存。在今临淄县西二十里。齐桓公时，公隐于谷。朱讹作溪，赵同，全、戴改。邻有认其驹者，公以与之。山即社山之通阜，以其人状愚，故谓之愚公。朱《笺》曰：《韩非子》曰，齐桓公入山，问父老此为何谷？答曰，臣旧畜牛生犊，以子买驹，少年谓牛不生驹，遂持而去。傍邻谓臣愚，遂名为愚公谷。会贞按：今《韩非子》无此文，引见《类聚》九，《说苑》[《政理》]亦载此事。水有石梁，朱水上衍故山二字，赵但删故字，以山上属，戴并删。会贞按：梁当在临淄县西。亦谓之为石梁水。朱无之字，戴、赵增。又有澅水注之，水出时水东，去临淄城十八里，所谓澅中也。俗以澅水为宿留水，西北入于时水。守敬按：《齐乘》二，●水出临淄西南十八里。《方舆纪要》引此《注》云云，今俗谓之泥河，在金岭镇东。孟子去齐，三宿而后出澅，全、赵改昼。故世以此而变水名也。赵云：按《史记 惠景闲侯者年表》，澅清侯，朝鲜尼溪相。《索隐》曰，澅音获，水名，在齐，又音乎卦反。《后汉书 耿弇传》云，进军画中。章怀《注》云，画中，邑名，画音胡麦反，故城在今西安城东，有画水，故名。或作昼，则字形之似也。盖以孟子三宿于此，后人因以宿留目之，方俗之音，随之而变 郦元游历三齐，熟其风土，故云俗以澅水为宿留水，盖宿留反语，宜为昼字 《朱子集注》曰，或曰，昼当作画，是也。其后悉改而从澅。王应麟《困学记闻》引《水经注》云，●水出时水，及黄慎中刊本，俱是澅字，失古义矣。乃毛奇龄作《经问》，必欲强分昼、画为二邑，云，昼邑在临淄西南，
为孟子所宿之处。画邑在临淄西北三十里，燕封王歜之地。以燕从西北至齐，当是画邑。孟子从西南至滕，当是昼邑。妄生穿凿，故不若郦《注》之为当也。水南山西有王歜墓。昔乐毅伐齐，贤而封之，歜不受，自缢而死。会贞按：事见《史记 田单传》，作王蠋。《汉书 人表》、《说苑 立节》、《奉使》并作歜。墓在今临淄县西，愚公山口。水侧有田，引水溉迹尚存。时水又西北径西安县故城南，守敬按：汉县属齐郡，后汉、魏、晋属齐国。宋、后魏属齐郡，在今临淄县西北。本渠丘也。朱脱丘字。赵增云：《左传 昭公十一年》，楚申无宇曰，齐渠邱实杀无知。杜《注》，渠邱今西安也。齐大夫雍 邑。落邱字。全、戴增同。守敬按：《续汉志》，西安有蘧丘里，古渠丘。齐大夫雝 朱《笺》曰：《左传》作雍 ，戴、赵改 作 。守敬按：《楚语上 注》作雝。《汉书 人表》作 ，[古 字。]郦盖杂采之。之邑矣。王莽更之曰东宁。时水又西至石洋堰，守敬按：明钞本引此洋作羊，下同。疑洋字误。堰在今临淄县西北。分为二水，谓之石洋口，枝津西北至梁邹入济。守敬按：时水枝津详《瓠子河》篇，亦即《济水》二所谓梁邹城之东北有时水注焉者也。时水又北径西安城西，又北，京水、系水注之。守敬按：下文不言京水，京与系形近，当是传钞衍京水二字。水出齐城西南，世谓之寒泉也。朱脱之字，戴、赵增。东北流直申门西，京相璠、杜预 言，申门即齐城南面西第一门矣，为申池。守敬按：《左传》杜《注》，齐南城西门名申门，齐
城无池，惟此门左右有池，疑是申池。昔齐懿公游申池，邴戎、庸职二人朱《笺》曰：《左传》作邴歜、阎职。戴以戎为讹，改作歜，以庸为讹，改作阎。守敬按：《左传》、《楚语》、《史记 年表》、《卫世家》并作邴歜，《齐世家》则作丙[乃邴之省。]戎。《卫世家 索隐》，邴歜掌御戎车，故号邴戎。《左传》作阎职，《齐世家》则作庸职。[《说苑 复思》篇作庸织，织、职音同。]钱大昕曰，庸与阎通。《书》，毋若火始焰焰。《汉书 梅福传》引作庸庸，戴改失考，故妄下雌黄。害公于竹中。守敬按：事在《左传 文十八年》，此从《史记 齐世家》。今池无复髣 ，然水侧尚有小小竹木，以时遗生也。左思《齐都赋 注》：申池在海滨，齐薮也。守敬按：引见《史记 齐世家 集解》，脱在字。余按《春秋 襄公十八年》，晋伐齐，戊戌，伐雍门之萩，朱作荻，全、赵、戴改。守敬按：高诱《齐策 注》，雍门，齐西门名。《尔雅》箫荻，《释文》作萩。《史记 建元以来侯者表》荻苴，《史记 朝鲜传》作萩，《索隐》本引《传》仍是荻。《班马异同》引《史表》又作萩。荻、萩形近错出。毕沅《经典文字辨证书》以荻为俗。己亥，焚雍门，守敬按：当有又焚申池之竹木句，方与下暴草木之文应。《传》言刘难、土弱率诸侯之师，则是别遣大军焚之。壬寅，焚东北二郭，甲辰，东侵及潍，南及沂，朱脱潍南及三字，赵同。全、戴增。守敬按：潍水、沂水各有篇，以上见《左传》。而不言北掠于海。且晋献子尚不辞死以逞志，何容对仇敌而不惩，朱讹作征，赵同，戴改。暴草木于海嵎乎？又
炎夏火流，非远游之辰，守敬按：此未核。懿公游申池在五月，周之五月，夏三月。懿公见弒，盖是白龙鱼服，见困近郊矣。朱服作遯，《笺》曰：张衡《东京赋》，白龙鱼服，见困豫且。《注》引《说苑 正谏》，伍子胥曰，昔白龙下清泠之渊，化为鱼，豫且射中其目。此遯字当作服，戴改。守敬按：《吕氏春秋》，白龙化为鱼服，豫且中左目。左氏舍近举远，朱举讹作遗，赵同，全、戴改。考右非矣。朱讹作议，赵同，戴改矣。守敬按：驳左思《赋 注》在海滨之说，据此则《赋》是左思自注。杜预之言，有推据耳。朱之讹作泛，戴、赵改。会贞按：《左传》有申池，无申门，上京相璠、杜预并举，当是解申池同，此杜预乃京杜之误。《子虚赋》畋于海滨，即《尔雅》十薮之海隅。《淮南 坠形训》云，齐之海隅，又云，申池在海隅。左思《齐都赋 注》，正本《淮南》。郝懿行谓海隅是大名，申池是其闲小地名。左氏襄公《传》，焚申池之竹木，文公《传》，齐懿公游申池，盖地饶竹木，足可娱游。郦氏乃从京、杜而驳《齐都赋 注》，疏矣。系水傍城北流径阳门西，守敬按：《左传 襄十八年》，阳作扬。杜《注》齐西门，考《齐记》，西北有杨门。水次有故封处，所谓齐之稷下也。当战国之时，以齐宣王喜文学游说之士，邹衍、淳于髡、田骈、接子、慎到守敬按：《史记》尚有环渊。之徒，七十六人，皆赐列第为上大夫，不治而论议。是以齐稷下学士复盛，且数百十人。守敬按：《史记 田齐世家》文，十作千。刘向《别录》以稷为齐城门名也。谈说之士，
期会于稷门下，故曰稷下也。守敬按：《史记 集解》引刘向《别录》，至稷门下止，《索隐》引《齐地记》，齐城西门侧系水左右有讲堂趾，往往存焉。盖因侧系水出，故曰稷门，古侧、稷音相近耳。郦氏言水次有故封处，为齐之稷下，而引《史记》及《别录》以实之，与《齐地记》合，《方舆纪要》，齐城南曰稷门，异。又《书钞》八十三引虞喜《志林》，齐有稷山，立馆其下，以待周游学士，因以为名，则别一说也。稷山在今临淄县西南十三里。《郑志》曰：戴删曰字。守敬按：《简明目录 五经总义类》，《郑志》三卷，补遗一卷，魏郑小同撰。张逸守敬按：《御览》四百五十一引《郑玄别传》，故尚书左丞同县张逸年十三，为县小史，君谓之曰，尔有赞道之质，能为书生以成尔志否？对曰，愿之。乃遂拔于其辈，妻以弟女。问《书赞》云：朱脱书字，赵据何焯校增，戴增同。守敬按：《困学纪闻》一引《郑志》，《赞》上亦无《书》字，故王伯厚误以为《易赞》，考《书 尧典 正义》引康成《书赞》云，我先师棘下生云云，何氏据增是也。我先师棘下生何时人？郑玄答云：齐田氏时，善学者所会处也。齐人号之棘下生。守敬按：《齐乘》四，棘、稷音相近，即稷下也。钱坫曰，《汉书 功臣表》之棘邱，即《列仙传》之稷邱，此棘、稷通用之证。无常人也。余按《左传 昭公二十二年》，莒子如齐，盟于稷门之外。汉以叔孙通为博士，号稷嗣君。守敬按：见《史记 叔孙通传》。《史记音义》曰：欲以继踪齐稷下之风矣。守敬按：《集解》引徐广说。然棘下又是鲁城内地名。朱鲁讹作齐，赵据何焯
校改，戴改同。守敬按：《齐乘》四作鲁。《左传》杜《注》，棘下，城内地名。《左传 定公八年》，阳虎劫公，伐孟氏，入自上东门，守敬按：杜《注》，鲁东城之北门。战干南门之内，又战于棘下者也。盖亦儒者之所萃焉，故张逸疑而发问，守敬按：鲁之棘下，不闻儒者所萃，张逸之问，盖欲实其人，非以齐、鲁皆有棘下为疑也。郑玄释而辩之，虽异名互见，朱互讹作于，赵改两，戴改互。大归一也。赵云：按《寰宇记》棘下，齐城内地名。棘、稷声相近，不得引鲁地以释齐。守敬按：《寰宇记》说未见。城内有故台，有营丘，有故景王祠，即朱虚侯章庙矣。会贞按：《后汉书 耿弇传》，弇在小城内，升王宫坏台。《注》，临淄本齐国所都，即齐王宫中有坏台也。《东观记》作环台。《地形志》，临淄有齐台。又云，有营丘。临淄小城内有营丘，详见前。又《弇传 注》引伏琛《齐地记》，小城内有汉景王祠。城阳景王名章，初封朱虚侯，《汉书》附《齐悼惠王传》。《魏志 武帝纪注》引《魏书》，初，城阳景王以有功于汉，其国为立祠，青州诸郡转相仿效。故此《注》两载章庙，俱在今临淄县北。《晋起居注》云：齐有大蛇，长三百步，负小蛇长百余步，径于市中，市人悉观，自北门所入处也。守敬按：《汉学堂》辑刘道荟《晋起居注》载此条，但据郦《注》，《晋》、《宋书 五行志》，惠帝元康五年，临淄有大蛇，长十余丈，负二小蛇入城北门，径从市入汉城阳景王祠中，不见。与《晋起居注》互有详略。北门外东北二百步，有齐相晏婴冢、宅。守敬按：《御览》五百
六十引伏琛《齐地记》，临淄小城北门东二百余步，有晏婴冢。而《史记 管晏传 集解》引《皇览》，晏子冢在临淄城南，桓公冢西北。《续汉志 注》亦从之。《括地志》则云，晏婴冢在齐子城北门外。晏子云，吾生近市，死岂易吾志。乃葬故宅，后人名曰清节里。以此《注》为据。《元和志》，晏婴墓在临淄县东北三里。在今临淄县北。《左传》：晏子之宅近市，景公欲易之而婴弗更，守敬按：见昭三年。为诫曰：吾生则近市，死岂易志。乃葬故宅，后人名之曰清节里。系水又北径临淄城西门北，而西流径梧宫南。昔楚使聘齐，齐王飨之梧宫，守敬按：见《说苑 奉使》篇。即是宫矣。其地犹名梧台里。守敬按：《御览》一百五十七引伏琛《齐地记》，临淄有梧台里。台甚层秀，东西一百余步，南北如减，即古梧宫之台。守敬按：《类聚》八十八引《齐地记》，城北十五里有梧台，即梧宫，在今临淄县西北。台东即阙子所谓宋愚人得燕石处。朱《笺》尸：子曰，宋之愚人，得燕石于梧台之东，归而藏之以为宝。周客闻而观焉。主人斋七日，端冕玄服以发宝，革匮十重，缇巾十袭。客见之，掩口而笑曰，此持燕石也，与瓦甓不殊。守敬按：引见《类聚》六，误作阚子。台西有《石社碑》，朱社讹作杜，《笺》曰：一作《石柱碑》。戴改社，赵据《隶释》载此文改。会贞按：明钞本作社。犹存，朱犹上重碑字，赵同，戴删。汉灵帝熹平五年立，其题云梧台里。守敬按：此碑欧、赵皆不著录，洪但载郦说，盖已佚。系水又西径葵丘北。《春
秋 庄公八年》，襄公使连称、管至父戍葵丘。守敬按：《左传》文，襄公上当有齐字。京相璠曰：齐西五十里有葵丘地，若是，无庸戍之。朱无庸字。赵同，云：按下有脱字。全、戴增庸字。僖公九年，齐桓会诸侯于葵丘。宰孔曰：齐侯不务修德而勤远略。赵无修字。守敬按：亦《左传》文。葵丘不在齐也。赵据《名胜志》，葵丘上增明字。戴增同。引河东汾阴葵丘、朱河东讹作胡广，赵同，戴改。守敬按：汾阴鄈丘见《汾水》篇。山阳西北葵城守敬按：山阳鄈城见《沁水》篇。宜在此，非也。余原《左传》，连称、管至父之戍葵丘，以瓜时为往还之期。朱为讹作而，戴、赵改。请代弗许，将为齐乱，故令无宠之妹候公于宫。朱妹讹作姝，戴、赵改。因无知之绌，朱《笺》曰：绌当作出。赵云，按《左传》云：僖公之母弟曰夷仲年，生公孙无知，有宠于僖公，衣服礼秩如适，襄公绌之。绌字本《经》、《传》，不可妄改也。遂害襄公，若出远无代，宁得谋及妇人而为公室之乱乎？是以杜预稽《春秋》之旨，即《传》安之，《注》于临淄西。戴云：按此句有舛误。守敬按：杜《注》，临淄县西有地名葵丘。不得舍近托远，苟成己异，于异可殊，即义为负。然则葵丘之戍，即此地也。朱《笺》曰：按《左传》，齐桓公葵丘之会，宰孔曰，齐侯不务德而勤远略，故北伐山戎，南伐楚，西为此会也。且文子使孔赐桓公以文、武之胙，知与王都近矣。故胡广有山阳西北葵城之说，而杜预说连称、
管至父之戍云，在临淄县西，有地名葵丘。郦疑胡广傅会，故发此论。守敬按：京氏因齐西之葵丘太近，而据桓公会诸侯之葵丘，随以汾阴葵丘、山阳葵城实之，谓连、管之戍，必居其一。郦氏则就《传》语驳之，而从杜说。朱氏似未会通全文，且不知河东与胡广形近致误，而曲为之解，尤疏。《方舆纪要》庄八年之葵丘，辨者曰：葵丘去齐都甚近，无置戍之理，是必齐之边邑，今不可考也。系水西朱系讹作时。赵改云：下云，又西北流注于时，此不得云时水也，当是系水之误。戴改同。左迤为潭，守敬按：潭在今临淄县西北。又西径高阳侨郡南，魏所立也。守敬按：《地形志》，高阳郡故乐安地，刘义隆置，魏因之。是宋、魏高阳郡治，非两地。《注》云，魏所立，稍误。在今临淄县西北三十里。又西北流注于时。守敬按：水自今临淄县北，西北流至县西北，入乌河。时水又东北流，绳戴改渑，下同。水注之。水出营城东，[三一]会贞按：《御览》六十三引此，营下有丘字。《通鉴》晋义熙四年《注》引作营城同。《左传 昭十二年》杜《注》，渑水出齐国临淄县，[句]北入时水。《寰宇记》渑水在县城东，与此《注》言出营城东合。营城一名营丘城，营丘见前。《齐乘》二谓即临淄西门申池水，非也。世谓之汉溱水也。会贞按：明钞本溱作凑，《方舆纪要》亦作凑。西北流径营城北，汉文帝四年，封齐悼惠王子刘信都为侯国。朱文讹作景，戴同。赵云：按《王子侯表》是文帝四年封。守敬按：《史》、《汉表》俱文帝四年封。又全云，《汉表》作营平，此从《史表》。[三二]按《汉表》营平侯信都，平为侯谥，属下
读，与上管[当作菅。]共侯罢军同，全不察耳。绳水又西径乐安博昌县故城南。朱乐安下衍南字，戴赵删。守敬按：汉县属千乘郡，后汉属乐安国，魏属乐安郡，晋属乐安国，宋徙废。《地形志》，阳信有博昌城。在今博兴县东南二十里。应劭曰：昌水出东莱昌阳县，道远不至，取其嘉名。赵云：按《汉志 注》引应劭曰，昌水出东莱昌阳。臣瓒曰，从东莱至博昌，经历宿水，不得至也，取其嘉名耳。师古曰，瓒说是。今《注》云云，殆合二人之说为一人，而昌阳之昌水，《水经》失去东莱一郡之水，故无可考耳。守敬按：《寰宇记》文登县下引《宋永初山川记》，昌阳县有昌水，本应说。又名昌阳水，《文献通考》，文登有昌阳水。《一统志》，昌水河源出文登县西南四十里，昌山下，西南流，经莱阳县东南入海。今补于此。昌阳故城在今文登县西南三十里。阚骃曰：县处势平，故曰博昌。守敬按：《寰宇记》下引十三州志》，昌水，其势平博，故曰博昌。《通鉴》周赧王三十一年，〈注〉引平下无博字，与此作县处势平异，当以此为是。绳水西历贝丘。京相璠曰：博昌县南近渑水，有地名贝丘，在齐城西北四十里。朱脱城字，戴、赵增。守敬按：《左传》之贝丘，《史记 齐世家》作沛丘，《楚世家》作浿丘。杜《注》博昌县南有地名贝丘、与京氏同。《续汉志》，博昌有贝中聚，《注》引杜作名贝中，疑中皆丘之误。《汉志》清阳颜《注》引应劭曰：齐襄公田于贝丘，是与京。杜异。故郦氏于《河水》篇，以其事近违而驳之。《通典》，清阳、博昌下两存其说，非也。近儒多谓贝丘在今博兴县南五里，不知古博昌在博兴南二十里，如贝丘只在南五里，是在古博昌北矣，与京戾。《括地志》谓在
临淄县西北二十五里，当在博兴县南接临淄界。《春秋 庄公八年》，齐侯田于贝丘，见公子彭生，豕立而泣。齐侯坠车伤足于是处也。绳水又西北入时水。守敬按：自今临淄县西北古齐城外，西北流，经乐安县至博兴县东南，入乌河 《从征记》又曰：水出临淄县北，径乐安、博昌南界，西入时水者也。自下通谓之为绳也。昔晋侯与齐侯宴，齐侯曰：有酒如渑，守敬按：《左传 昭十二年》文。指喻此水也。时水又屈而东北，径博昌城北。赵云：按《汉志》千乘郡博昌，时水北至巨定入马车渎，俗本作县字，误也。守敬按：赵说费解。时水又东北径齐利县故城北，会贞按：谓齐郡利县也。县详《济水》二。又东北径巨淀县故城北，又东北径广饶县故城北，守敬按：俱详上。东北入淄水。《地理风俗记》曰：淄入濡。全云：先司空公曰，东州无濡水，古文濡、如通。《汉志》如溪，《水经注》作濡溪，是也。然则所云濡即●水，一名如，故也。然淄水支流通济，则由如以达济，非其经流也。守敬按：郦氏于上文固明言时水即如水矣，如水即濡水，郦以淄为正流，故谓时入淄。《风俗记》以时为正流，故云淄入濡。全氏牵引《汉志》淄入济之文，殊非郦旨。又班《志》但以时水之上流为如，应则以下流亦得通称，此班、应异处。《淮南子》曰：白公问微言曰：若以水投水，如何？孔子曰：淄原书作菑。绳之水合，易牙尝而知之，守敬按：《道应训》文。谓斯水矣。朱《笺》曰：《淮南》所引孔子、
白公语，出《列子 说符》篇及《吕氏春秋 审应览》俱作淄、渑。守敬按：《道应训》文。《寰宇记》临淄县下引《郡国志》，淄水在县城南，渑水在县城东，即易牙辨二水之味于此。然就齐都言，尚非二人合处，故于寿光县下又言，淄、渑水西自千乘县界流入，至此合流，去县四十里，引《淮南子》云云。
又东北入于海。
淄水入马车渎，乱流东北，径琅槐故城南，守敬按：琅槐县详《济水》二。又东北径马井城北，守敬按：城在今乐安县东北。与时渑之水，互受通称，故邑流其号。又东北至皮丘入于海。朱讹作沈。赵改云：如马常之，下同。戴改同。会贞按：《书钞》一百四十六引伏琛《齐地记》，齐有皮丘坑，民 坑水为盐，石盐似之。《广雅疏证》据《书钞》引《齐地记》仍作坑，言《水经注》作 是误字。考《韵补》与坑同。今淄河自博山县东北流，终益都县、临淄县、乐安县，至寿光县东北，合清水泊入海。故晏谟、伏琛 言淄渑之水合于皮丘西。《地理志》曰：马车渎至琅槐入于海，朱有也字，赵同，戴删。盖举县言也。守敬按：谓言琅槐而不言及皮丘也。赵云，《齐乘》按，《通志略》曰，杜预谓淄入汶，班固谓淄入济，桑钦谓淄入海，考其形势，当以杜为正。岂其然乎？诸说惟桑氏为有据，宜其以水名家也。蒋氏廷锡《尚书地理今释》曰，禹时，淄水入海，不入济。《水经注》 述甚明。《史记 河渠书》亦云，禹治水之后，于齐通菑、济之间。是二水不通可知。蔡氏因《汉书》淄水入泲一语，云，淄水东入泲，非是。王氏士祯《居易录》云，郑夹漈闽人，于西北地
理水道多不能详。即就予乡之水考之。淄水，杜云，出泰山梁父县，西入汶。班云，出莱芜原山、东至博昌入泲。桑钦云，出莱芜原山，东北入海。渔仲云，考其形势，当以杜言为正。按淄水出益都县颜神镇东南岳阳山东麓，即原山也。北径马陵，俗名长谷道，东北径牛山，折而北渐临淄城东，又东北径安平故城北，又东北径乐安城东，又北至马车渎，合时水入海。今淄水流经临淄城南十里，沙石迅急，东北至乐安境，与时水同入海。与汶判若秦、越安得有西入汶之理？以此推之，《通志》之舛讹多矣。一清按，淄水入海，于氏主《水经》，最合禹 。蔡氏主班，犹未为失。郑氏主杜则误矣。然杜元凯所言，别一淄水，原非《禹贡》之淄也。夹漈不知而妄主之，王氏不察而强辨之。班云入济，即应劭所云入濡也，是支流，非正派。《地理志》于太山莱芜之淄水，千乘博昌之时水，皆云幽州浸。青之北境，即幽之南境，盖本于《职方》也。合之《瓠河经》及《济水注》引伏琛《齐记》，与本篇注淄、时二水，原有相通之道，而以入海为归。《汉志》、《水经》本无异同也。
　　汶水
汶水出朱虚县泰山赵云：按沂山在青州府临朐县南百二十五里。《周礼 职方》，青州、其山镇曰沂山，一名东泰山。《史记 封禅书》，公玉带言，黄帝封东泰山，禅凡山。天子既令设祠具，至东泰山，山卑小，不称其声，乃令礼官祠之，而不封禅。隋开皇十四年，诏以沂山为东镇，后代因之，载在祀典。《志》云，山西宗岱岳，东俯琅琊，背负凤皇岭，东接穆陵关，其巅为百丈崖，壁立万仞，形如斧削。有飞泉下洒，曰瀑
布泉。弥水出其西麓。《水经》，巨洋水出朱虚县泰山。郦《注》云，泰山即东小泰山也。沂水亦出其西。《水经》，沂水出泰山盖县艾山。郦《注》云，郑玄云，出沂山，亦或云临乐山是也。 水出其东。《水经》 水出琅琊东莞县西北山。郦《注》云，大弁山与小泰山连麓而异名，是也。而入潍之汶亦出其下，盖齐东境内之水，大半出于是，表青州之镇也宜哉。会贞按：《汉志》，朱虚东泰山，汶水所出。此《经》本之，省称泰山，东泰山，亦有泰山之目也。详《巨洋》篇。朱虚县亦见彼篇。《博物志》一，沃出太山，沃乃汶之误，太、泰同。与此《经》合。
山上有长城，西接岱山，东连琅邪，巨海千有余里，盖田氏之所造也。会贞按：《史记 楚世家 正义》，《太山郡记》云，太山西北有长城，缘河径太山千余里，至琅琊台入海。《齐记》云，齐宣王乘山岭之上筑长城，东至海，西至济州千余里，以备楚。考《管子》，长城之阳，鲁也。长城之阴，齐也。[三三]则齐有长城久矣。《竹书》言梁惠王二十年，齐筑长城，在威王时，《史记 正义》又以为闵王筑，盖威、宣、闵诸王皆经营之耳。《竹书纪年》，梁惠成王二十年，齐筑防以为长城。《竹书》又云：晋烈公十二年，王命韩景子、赵烈侯及我师伐齐，入长城。朱《笺》曰：据《竹书纪年》校正。赵改烈侯作烈子。戴改同。又改及我师作翟员。守敬按：黄本引《竹书纪年》，晋烈公十二年，[衍文字。]王命韩景子、赵烈侯、翟员伐齐，入长城。《世本》、《纪年》则作威烈王十八年，王命韩景子、赵烈子及我师伐齐，入长垣。韩景子名虔，赵烈子名籍。何义门谓王命三晋为诸侯，在晋烈公十四年，十二年尚未命侯，宜称赵烈子。长垣为魏地，非齐地。《地理志》秦灭魏以为长垣县是也。以垣当城之误。
但齐筑长城，在惠成王二十年，则远在此后，盖增筑也。[见上。]仍当以黄省曾本为是。陈逢衡曰，盖王指威烈王。翟员，晋将，不得与韩景子、赵烈子同命也。《世本》及我师三字，庶与王命二字相连贯，是又当以《世本》为长。故朱氏改黄本从世本。戴又以黄本改《世本》，未合也。《史记》所谓齐威王越赵侵我，伐长城者也。[三四]朱伐字讹在我字上。赵乙云：《史记 田齐世家》云，威王九年，赵人归我长城。《六国表》云，威王十一年，赵取我长城。又赵成侯七年，侵齐至长城。伐我二字当倒互。全、戴乙同。伏琛、晏谟 言：水出县东南峿山，山在小泰山东者也。会贞按：小泰山即《经》之泰山，详《巨洋水》篇。《经》言出泰山，《注》引伏、晏言出峿山。山在小泰山东，盖连麓而异名也。《方舆纪要》，峿山在安邱县西南六十里，其上宽平，约数百里，有古城遗址，即郚城也。中有池，伏琛以为汶水所出。此汶水别源，非浮汶达济之汶也。《水道提纲》谓之东汶河，源出临朐县南沂山东北谷。
北过其县东。
汶水自县东北径郚城北，朱作峿城。沈炳巽曰：郚，诸本作峿，误。《春秋 庄公元年》，齐迁纪郚。杜预曰，郚在朱虚县东南。《说文》，郚，东海县，故纪侯之邑。《汉书 地理志》东海郡有郚乡县，《续志》无之。盖东京废省，而刘昭《补注》朱虚下，引《左传》杜《注》皆作郚，无 山作峿者，是盖因上峿山而 ，以为县名也。戴、赵改郚。守敬按：《说文》郚字后即酅字，此为故纪侯之邑无疑。但以为东海县则误，据《地理风俗记》，后汉省县入朱虚。前汉朱虚属琅邪，琅邪有梧成县，即此。梧、郚通用。至汉东海之郚乡
县，即《春秋 文七年》之郚，为鲁邑。郦氏于《泗水》篇载之，与此无涉。段玉裁、桂馥竟混而一之，沈氏亦失考。《地理风俗记》曰：朱虚县东四十里有郚城亭，朱讹作峿亭城，戴、赵改郚。故县也。又东北径管宁冢东。故晏谟言柴阜西南，有魏独行君子管宁墓，墓前有碑。会贞按：《魏志 管宁传》，北海朱虚人。黄初四年，诏公卿举独行君子，司徒华歆荐宁。文帝征宁，诏以为大中大夫。明帝以为光征勋。皆辞不受，卒年八十四。《御览》五百六十引伏琛《齐地记》，柴阜西南有魏独行君子管宁墓，石碑犹存。《初学记》引《齐地记》，柴阜，榛棘森然，故名。《齐乘》，柴阜在安邱县西五十里。而《寰宇记》谓宁墓在县西十二里，误。《天下碑录》，碑在县西南五十里冢前。按：今佚。又东北径柴阜山北，山之东有征士邴原冢，碑志存焉。会贞按：《魏志 邴原传》，北海朱虚人，少以操尚称。孔融为北海相，举原有道，太祖辟为司空掾，官至五官将长史。《御览》五百六十引伏琛《齐地记》，柴阜有魏征士邴原墓，石犹存。《寰宇记》，原墓在安邱县北五十里，北为西之误。《天下碑录》，碑在县西南四十里墓前。按，今佚。汶水又东北径汉青州刺史孙嵩墓西，有碑碣。会贞按：孙嵩《后汉书》附《赵岐传》，安丘人。岐称嵩素行笃烈，与刘表共上为青州刺史。《魏志 阎温传 注》引《魏略》作豫州，异。《寰宇记》，孙嵩墓在安邱县西南四十里。《宝刻丛编》，碑在墓前。按：今佚。汶水又东径安丘县故城北。孙星衍曰：与淳于近，当是北海之安丘。汉高帝八年，封将军张说为侯国。孙星衍曰：此琅邪之安丘，郦君合为一，非也。守敬按：《史》、《汉表》，高帝八
年，封张说同。汉有两安丘，一县，属北海郡，一侯国，属琅邪郡。梁丘亭为北海安丘，对牟山者为琅邪安丘，道元误混为一。详见《续山东考古录》。按北海之安丘后汉废，在今安丘县南一里。琅邪之安丘，后汉属北海国，魏属琅邪国，晋属东莞郡，后为平昌郡治，宋因，后魏属平昌郡，在今安丘县西南十五里。《地理志》曰：王莽之诛郅也。孟康曰：今渠丘亭是也。守敬按：《汉志》颜《注》引孟说，《续汉志 注》引《地道记》有渠丘城。《地形志》昌安有巨丘亭，巨为渠字之脱烂。朱渠丘亭下有莒渠丘城四字。赵云，乃下文讹舛在此，删城字，移下。伏琛、晏谟《齐记》 言莒渠丘亭在安丘城东北十里，非矣。朱讹作 言亭在丘城东北十里非城也。赵丘城上增渠字，删下城字，矣作也。戴又增改。守敬按：莒之渠丘，见《左传 成八年》、九年《传》 楚自陈伐莒，先围渠丘，次围莒，次入郓，盖由南而北。此安邱之渠丘，远在莒之北，先围非途便，故杜《注》以莒县之渠丘里[今本无丘字，此据《续汉志 注》。]释渠丘，《释例》直谓在县南，则此乃别一渠丘也，故郦氏斥伏晏之非。城对牟山，守敬按：《隋志》开皇中置牟山县，取此山为名。《元和志》，山在安丘县西南十三里。在今县西南十五里。山之西南，有孙宾硕兄弟墓，碑志 在也。守敬按：《后汉书》嵩自称北海孙宾石，《魏志 注》作宾硕，与此同《世说 德行》篇《注》亦同。考《史记 曹世家》石甫，《曹诗谱 疏》引史作硕甫。《史记》，苏秦谓齐王得石交。《文选 阮元瑜〈为曹公作书〉》作硕交。三石、硕通用。此各碑欧、赵诸家皆不著录，洪但载郦说，盖已佚。
又北过淳于县西，守敬按：汉县属北海郡，后汉属北海国，魏属城阳郡，晋因，惠帝以后属高密郡，宋因，后魏属平昌郡。《地形志》淳于有淳于城，在今安丘县东北四十里。又东北入于潍。朱讹作县，赵改潍，云：《汉书 地理志》，汶水东至安邱入潍。戴改同。
故夏后氏之斟灌国也。守敬按：斟灌国在寿光县，应劭、杜预说皆然。郦氏于《巨洋》篇已详言之。叶圭绶疑此为斟寻之误，然应劭、杜预并云，斟寻在平寿，亦非此地。盖古书异说错出，郦氏并存之，非自相伐也。故《史记 仓公传 正义》亦有此说。周武王以封淳于公，号曰淳于国。《春秋 桓公五年》，冬，州公如曹，朱作六年，戴同，赵改。守敬按：孔《疏》引《世本》，州国姜姓，曹见《济水》一南济下。《传》曰：淳于公如曹，度其国危，遂不复也。守敬按：《左传》文。其城东北，则两川交会也。会贞按：今东汶河自临朐县南，东北流至安丘县东北，入淮河。赵云，按《汉志》，琅邪郡朱虚县，东泰山，汶水所出，东至安邱入潍。师古曰，前言汶水出莱芜入济，今此又言出朱虚入潍，将桑钦所说有异，或者有二汶水乎？曾彦和曰，汶水有二，出莱芜县原山入济者，徐州之汶也。出朱虚县泰山入潍者，青州之汶也。于钦曰，按入济之汶，见《禹贡》，《论语》谓之汶上，《书 传》谓之北汶，即今大清河。入潍之汶，见《汉书》，入沂之汶见《水经》。齐有三汶，清河为大。胡渭曰，《元和志》，干封县界有五汶，源别而流同。五汶者，曰北汶、嬴汶、柴汶、牟汶，其一则经流也。郦《注》无嬴汶。嬴汶流合牟汶，故不言五汶。又有水出莱芜县寨子村，流合牟汶者，近志指为浯汶。据《汉志》琅邪灵门县
有高 山，浯水所出，东北入潍。《说文》云，水出灵门山，世谓之浯汶，在今莒州界，与莱芜无涉。东汶出朱虚县小泰山，北流至淳于县入潍，在今临朐、安邱界。《淮南子》曰，汶出弗其，西流入济。高诱云，弗其，山名，在朱虚县东。是即入潍之东汶，言入济者《淮南》之误也。
　　潍水
潍水出琅邪箕县。赵箕县下增潍山二字云：《元和志》，潍山在密州莒县东北八十三里，潍水所出。《注》云，潍水导源潍山，箕县下落潍山二字。戴增同。守敬按：潍水之出潍山，乃郦氏就当时所名称之，古无此名。故作《水经》者，只据《汉志》立文，如浿水出乐浪镂方，沮水出北地直路之比。赵增潍山二字，似是而实非也。又按：《齐乘》二，引《水经》有潍山二字，考于氏注为《水经》，此盖合《经》、《注》为文，不足证《经》有此二字。赵又云，《日知录》曰，潍水出琅邪箕屋山。《尚书 禹贡》，潍、淄其道。《左传 襄公十八年》，晋师东侵，及潍是也。其字或省水作维，或省系作淮，又或 心作惟，总是一字。《汉书 地理志》琅邪郡朱虚下，箕下作维，灵门下、横下、折泉下作淮，上文引《禹贡》维甾其道又作惟，一卷之中，异文三见，古人之文，或省或借，其旁并 鸟佳之佳则一尔。后人误读为淮沂其乂之淮，而呼此水为槐河，失之矣。
琅邪，山名也，越王句践之故国也。句践并 ，欲霸中国，徙都琅邪。守敬按：《山海
[《海内东》]经》琅邪台在勃海间琅邪之东。郭《注》，今琅邪在海边，有山， 峣特起，状如高台，即琅邪台也。琅邪者，越王句践入霸中国之所都。按《吴越春秋》六，句践既灭吴，霸于关东，徙琅邪起观台，周七里，以望东海。《寰宇记》引《郡国县道记》驳之，谓句践本理会稽，盖因会诸侯于河，权于此观望经旬时，不应都此。但《竹书纪年》、《汉地理志》皆有是说，则郦氏徙都琅邪，不诬也。《史记 秦始皇本纪 索隐》，山形如台，故曰琅邪台，与郭说同。《括地志》，琅邪山在密州诸城县东南百四十里。在今诸城县东南九十里。秦始皇二十六年，灭齐，以为郡。城即秦皇之所筑也。朱皇作王，戴、赵改。守敬按：二十六年灭齐，见《始皇本纪》。阎若璩据此《注》谓秦置琅邪郡，治琅邪县，汉因之。二十八年朱无此四字，全、赵、戴同。守敬按：《史记》登琅邪是二十八年，不得承上二十六年，今增。遂登琅邪，朱有大乐之三字，下又衍山字，戴、赵同。守敬按：文与下复，今删。作层台于其上，谓之琅邪台，朱无之字，戴、赵增。守敬按：二语，《括地志》同。[三五]台在城东南十里，孤立，特显出于众山，上下周二十余里，朱作里余，戴、赵同。守敬按：《御览》作余里。傍滨巨海。秦皇朱作王，戴同，全、赵改。大乐之，朱无大字，戴、赵同。守敬按：大字不可删。因留三月，乃徙黔首三万户于琅邪山下，朱三作二，赵以《史记》校改，戴改同。复十二年。所作台，基三层，层高三丈，上级平敞，方二百余步，广五里，朱广讹作高，赵改，戴改同。刊石立碑，纪秦
功德。会贞按：《书钞》一百二引《齐道记》，琅邪城，始皇东游至此，立碑铭纪秦功德，云是李斯所刻。《金石录》，《秦琅邪台刻石》在今密州，其颂诗亡矣，独从臣姓名及二世诏书尚存，然亦残缺。熙宁中，苏翰林守密，今庐江文勋模搨刻石，即此碑也，吴玉搢《金石存》，秦琅邪台残字，存十一行，行八字，传世者尟。自《金石录》后五百余年，他家未有入录者，而余始得之。李宗昉校云，碑今尚存，中裂寸许，好事者镕铁束之，得不仆。文勋摹本，别在超然台，相距百余里。守敬按：《史记》始皇二十八年，登琅邪，大乐之，留三月，乃徙黔首三万户琅邪台下，复十二岁，作琅邪台，立石刻，颂秦德。《御览》一百七十七引伏琛《齐地记》[原琛误滔，又脱齐字，依《类聚》六十二引改增。]尤详。郦氏参合成文，而采《地记》为多，闲钞变其辞，惟传刻有脱文、衍文、讹文，不得不订正耳。台上有神渊，渊至灵焉。朱至讹作主，赵据《天中记》引此改，戴改同。人污之则竭，斋洁则通。会贞按：《御览》十七引《齐地记》文。神庙在齐八祠中。会贞按：始皇祠八神，八曰四时主，祠琅邪。详下《淄水》篇天齐渊下。《汉书 郊祀志》，宣帝祠四时于琅邪。《地理志》，琅邪有四时祠。在今诸城县琅邪山上。汉武帝亦尝登之。会贞按：《汉书 武帝纪》，元封五年至琅邪。《御览》引伏琛《齐地记》汉武帝亦登此台。汉高帝吕后七年，以为王国，文帝三年，更名为郡。全云：于文当作汉高后七年，以封营陵侯吕泽为王国，文帝元年更为郡方合。会贞按：泽以高后七年封琅邪王，文帝元年，徙燕。《史》、《汉表》同。故全谓三年当作元年也。惟泽为高祖从祖昆弟，全称吕泽，则记忆偶误。王莽改曰填夷矣。潍水导源潍山，守敬按：
《括地志》，密州莒县潍山，潍水所出，本郦《注》。《元和志》、《寰宇记》并言潍山在莒县东北八十三里，潍水出此。《齐乘》一，今曰清风山，在莒州东北一百里。今俗谓之淮河出莒州西北九十里箕屋山。许慎、吕忱云：潍水出箕屋山，守敬按：《诗 齐风谱 疏》引《禹贡》郑注《地理志》云，潍水出琅邪箕屋山。孔《疏》引同，与今本《汉志》异，则许、吕承用班说，箕屋山，谓箕县之屋山也，而人多连称箕屋山，犹醴水出雉县之衡山称雉衡山而至今沿之。《淮南子》曰：潍水出覆舟山，守敬按：《坠形训》文。潍作维。《竹书纪年》夏帝相二十七年，浇伐斟鄩，大战于潍，覆其舟灭之。山盖以此名。盖广异名也。东北径箕县故城西，守敬按：汉县属琅邪郡，后汉废，在今莒州北百余里。又西，析泉水注之，水出析泉县北松山，守敬按：析泉，《汉志》并作折泉。《王子侯表》同。折、析形近错出。《齐乘》一，松山今名分流山，在马耳山西。《一统志》谓在诸城县西南六十里。东南流径析泉县东，朱脱径字、戴、赵增。守敬按：前汉县属琅邪郡，后汉废，在今诸城县西南七十里。又东南径仲固山，东北流入于潍。守敬按：仲固山在今日照县西北百二十里，其东有膏泽河，自西南，东北流入淮河，盖即析泉水也。《地理志》曰：至箕县北入潍者也。赵云：按《汉志》琅邪郡析泉县，析泉水北至莫入淮。淮即潍，潍出箕县潍山，莫字是箕字之误。《寰宇记》引《汉志》亦作莫，云旧地理书 失其所在。盖今莒县东北分流山之北。又云，《汉志 注》云，夜头水经 ，南至海。《舆地志》
云，向水南至海。夜头、向水，盖异名也。地理书皆失其所在。今莒县南七十里故向城，春秋时向邑，即 县也。 ，今本《汉书》作椑，《说文》作稗。应劭曰，音裨。与析泉境相属。乐史所记，足补郦《注》之遗。潍水又东北径诸县故城西。守敬按：汉县属琅邪郡，后汉属琅邪国，魏属琅邪郡，晋属城阳郡，后属东莞郡，宋、后魏因。在今诸城县西南三十里。《春秋 文公十二年》，季孙行父城诸及郓。《传》曰：城其下邑也。[三六]会贞按：《公羊》无说。《谷梁》言，有难也。《左传》，书时也，俱无城其下邑之文。郦氏多引《左传》，此城其下邑也五字，盖书时也三字之误。王莽更名诸并矣。潍水又东北，涓水注之。水出马耳山。守敬按：《汉书 王子侯表》淯侯不疑，王念孙谓当依《史表》作涓，此侯为城阳顷王子，封于涓，盖乡聚之以水得名者，指此水也。《青州府志》，涓水源出龙湫山北，经石梁空，始至马耳山。苏轼诗，试扫北台看马耳，未随埋没有双尖。在今诸城县西南五十里。山高百丈，上有二石 举，望齐马耳，故世取名焉。东去常山三十里，守敬按：常山见下。涓水发于其阴，北径娄乡城东。守敬按：《左传 隐四年》杜《注》，城阳诸县东北有牟乡。《续汉志》，平昌有蒌乡，盖平昌与诸县接壤也。在今诸城县西南。《春秋 昭公五年 经》书夏、莒牟夷以牟、娄、防、兹来奔者也。守敬按：杜《注》，城阳平昌县西南有防亭，姑幕县东北有兹亭。防亭在今安丘县西南、兹亭在今诸城县境。又分诸县之东为海曲
县，故俗人谓此城为东诸城。守敬按：两汉琅邪有此县。班《志》作海曲，《续志》作西海。全祖望谓海曲当作海西。王先谦谓西海亦海西之误。《元和志》，汉海曲县在莒县东一百六十里。《方舆纪要》，城在日照县西十里。但在今日照西，则在古诸县南，不在其东也，疑？涓水又北注于潍水。守敬按：《齐乘》二，涓水合扶淇水入潍，今名孛齐河。盖水道有变迁矣。此《注》 涓水注潍在扶淇之前。
东北过东武县西。朱东武下衍城字，戴、赵删。守敬按：汉县属琅邪郡，后汉属琅邪国，魏属东莞郡，晋属城阳郡，宋属平昌郡，后魏属高密郡，今诸成县治。
县因冈为城，城周三十里。守敬按：《方舆纪要》称，旧经东武因冈为城云云，本此。汉高帝六年，封郭蒙为侯国，守敬按：《史》、《汉表》同。王莽更名之曰祥善矣。又北，左合扶淇之水，水出西南常山，东北流注潍。守敬按：左当作右，盖潍水东北流，扶淇出西南，常山则在潍水右，是右合，非左也。汪士铎不知左为误字，竟图此水于潍水左，而常山在潍水西北矣。《地形志》，扶其县有扶其水、常山祠。《寰宇记》引晏氏《齐记》，常山祈雨常应，故名。《一统志》，常山在诸城县南二十里，扶淇河源即常山之雩泉也。东北流入潍。晏、伏 以潍水为扶淇之水，朱作晏谟。赵晏谟下增伏琛二字，戴改谟作伏。以扶淇之水为潍水，非也。按经脉志，赵作志。潍自箕县北，径东武县西北流，合扶淇之水。晏谟、伏琛云：东武城西北二里，潍水者，
即扶淇之水也。会贞按：上虚驳晏、伏以潍水为扶淇以扶淇为潍水之非，随言潍北径东武县西北流，则在东武城西北二里者潍水，而晏、伏谓即扶淇之水，则是误以潍水为扶淇，必误以扶淇为潍水也。潍水又北，右合卢水，即久台水也。《地理志》曰：水出琅邪横县故山。赵释曰：一清按：《汉志》琅邪横县下云，故山，久台水所出，东南至东武入淮。师古曰，台音怡。所谓横故山者，山本名横山，县因山以受氏，亦曰横耳。道元依班《志》以立文，乃曰横县故山，可谓 卤矣。顾景范曰，久当作台，《汉书》误本，后人承其缪。又曰，卢水源出卢山，北流入潍，一名台水。近志讹为久台水。又曰，卢山在诸城县东南四十五里，以秦博士卢敖隐处而名，其北即废横县也。卢水源出于此。按《周礼 职方》，兖州，其浸卢、维。班固仅志《禹贡》维水，而卢水无闻。师古以为在济北卢县，而泰山之卢又无卢水也。故老友全谢山欲以城阳卢县之卢川水当之。窃谓不如用此琅邪之台水，本出卢山，曰卢水东南至东武入潍，见于《地理志》。以此当《职方》之浸，庶为可据也。守敬按：汉琅邪之横县，后汉废，在今诸城县东南四十里。王莽之令丘也。朱令作合，赵据《汉书 地理志》校。戴、赵改同。山在东武县故城东南，世谓之卢山也。守敬按：下引《齐地记》称，东武城东南有卢水。《地形志》，扶其有卢水。《隋志》，琅邪有卢山。《元和志》、《寰宇记》并云，卢水出诸城县东南卢山，皆沿世俗之称也。西北流，径昌县故城西，守敬按：汉县属琅邪郡，后汉废，在今诸城县东南。东北流。《齐地记》曰：东武城东南有卢水，水侧有胜火木，方俗音曰柽子，其木经野
火烧死，炭不灭。故东方朔云，不灰之木者也。朱《笺》曰：东方朔《神异经》，南荒外有火山，其中生不烬之木，昼夜火燃不灭。会贞按：《御览》八百七十一、九百六十引《齐地记》此条，柽作梃，异。《寰宇记》诸城县下引作铤，盖误。杨慎《升庵集》，予亲见之，其叶如蒲草，束以为燎，谓之万年火把。其水又东北流径东武县故城东，而西北入潍。会贞按：今卢水自诸城县东南，西北流至县东北，入淮河。《地理志》曰：久台水出东南至东武入潍者也。朱水下有出字，至作径。赵同，戴删出字，径改至。《尚书》所谓潍、淄其道矣。会贞按：《禹贡》文。
又北过平昌县东。
潍水又北径石泉县故城西，会贞按：汉县属高密国，后汉废，在今高密县西南七十里。王莽之养信也。《地理风俗记》曰：平昌县东南四十里，有石泉亭，故县也。潍水又北径平昌县故城东，荆水注之。水出县南荆山阜会贞按：《地形志》，姑幕有荆苔山。《一统志》引此《注》，《寰宇记》引《三齐略记》，[三七]昔者堰浯水南入荆水，指此水也。《地形志》，姑幕有荆苔[《一统志》作台。]山，即荆山。《方舆纪要》，荆水出安丘县西南七十里荆山。东北流径平昌县故城东，会贞按：汉县属琅邪郡，后汉属北海国，魏属城阳国，晋属城阳郡，后属平昌郡，宋因，后魏属。《地形志》平昌治平昌城，又东武有平昌城故城也。在今安丘县南六十里。汉文帝封齐悼惠王肥子卬
侯国。朱卬作永，《笺》曰：按《史记》，齐悼惠王子刘卬，封平昌侯。赵云：按永，《史》、《汉表》俱作卬，是也。即后立为胶西王者也。赵又云：《索隐》曰平原，而善长以为琅邪。《地理志》平原、琅邪俱有平昌县，平原之平昌下云侯国，而琅邪之平昌则无说。《续志》北海国平昌下云，侯国，故属琅邪，然则小司马非矣。戴改卬同。城之东南角有台，台下有井，会贞按：《三齐略记》台下作台上，证以《地形志》平昌县有龙台山，上有井云云，则上字是。与荆水通。物坠于井，则取之荆水。昔常有龙出入于其中，会贞按：《三齐略记》龙上有神字。《初学记》八引同。《类聚》九十六、《御览》一百九十二引《齐地记》亦同，则此脱神字。故世亦谓之龙台城也。会贞按：《寰宇记》安丘县下引《三齐略记》文。荆水又东北流，注于潍水。会贞按：《青州府志》，荆水经平昌故城台下，合雹泉入于浯。与古异。又北，浯水注之，水出浯赵改峿，下同。守敬按：《说文》惟载浯字。刑澍《金石文字辨异》谓唐《峿台铭》，峿是俗体。山，世谓之巨平山也。《地理志》曰：灵门县守敬按：汉县属琅邪郡，后汉废，在今莒州北一百二十里。有高●山、壶山，朱讹作有高原山与浯一山，《笺》曰：按《汉地理志》云，灵门县有高●山、壶山，浯水所出。《注》云，●，古柘字。戴、赵原改 ，而《寰宇记》亦作高原，钱大昕、段玉裁又以 为原之误。戴改与浯一山作壶山。浯水所出，守敬按：《一统志》，壶山即浯山，声近而讹也。又《寰宇记》以高原、巨平、浯山皆壶山之异名，《齐乘》一从之，言高柘山亦名巨平
山。《注》下文是山云云，则分为二是也。《肇域记》，巨平山在高柘山西四十里。在今莒州北，浯水出焉。东北入潍。今是山西接浯山。许慎《说文》言水出灵门山，赵云：按《说文》，浯水出琅邪灵门壶山。《注》云灵门山，疑脱壶字。守敬按：《说文》作灵门壶山，上文亦引《汉志》壶山，此必当增壶字，何以赵疑之而不增？戴亦仍之。世谓之浯汶矣。其水东北径姑幕县故城东。守敬按：汉县属琅邪郡，后汉属琅邪国，魏属城阳郡，晋因，宋徙废，后魏永安二年复置，属东武郡，则郦氏后事。在今诸城县西北五十里。县有五色土，王者封建诸侯，随方受之。守敬按：《史记 夏本纪 正义》引《太康地记》，城阳姑幕有五色土，封诸侯，锡之茅土，用为社。《韩诗外传》，天子社广五丈，东方青，南方赤，西方白，北方黑，上冒以广土。将封诸侯，各取方土，苴以白茅，以为社。蔡邕《独断》曰，天子太社，封诸侯者，取其土，苞以白茅，授之，以立社其国，谓之受茅土。故薄姑氏之国也。阚骃曰：周成王时，薄姑与四国作乱，周公灭之，以封太公。守敬按：二酉堂辑《十三州志》载此条。但据郦《注》。是以《地理志》曰：或言薄姑也。王莽曰季睦矣。应劭曰：《左传》曰：薄姑氏国，太公封焉。守敬按：《汉志》姑幕，颜《注》引应劭曰，薄姑氏因之，而后太公因之，此钞变其辞，见昭二十年。薛瓒《汉书 注》云：博昌有薄姑城，[三八]守敬按：瓒《注》，颜氏未采，说与杜预同。未知孰
是？守敬按：吴卓信曰，薄姑即昭九年之蒲姑，在今博昌县东北，与诸城县南北相距五百余里。《续志 注》、《地形志》、《元和志》、《寰宇记》、《齐乘》、《明统志》诸书 同，惟《通典》谓在密州莒县东北，盖由班《志》而误也。浯水又东北径平昌县故城北，古堨此水，以溢溉田，南注荆水。守敬按：《元和志》辅唐县浯水堰，《三齐记》曰，昔者堰浯水，南入荆水，灌田数万顷，今尚有余堰，而稻田畦畛存焉。《寰宇记》安丘县同。[三九]《方舆纪要》称，桓公堰荆水未知何据？[四〇]堰在今安丘县南。浯水又东北流而注于潍水也。守敬按：今浯水自莒州北，东北流，经诸城县，至安丘县东南，入淮河。
又北过高密县西。
应劭曰：县有密水故有高密之名也。守敬按：下密颜《注》引应劭曰，密水出高密，此钞变其辞。然今世所谓百尺水者，盖密水也。水有二源。西源出奕山，亦曰鄣日山。守敬按：《隋志》，琅邪有鄣日山。苏轼称为小峨眉，在今诸城县东南三十里，密水西源出此。山势高峻，隔绝阳曦。朱鄣日山下有脱文，赵据《名胜志》引此增。戴增上八字。晏谟曰：山状鄣日，是有此名。伏琛曰：山上有鄣日，故名鄣日山也。其水东北流。东源出五弩山，守敬按：山见《胶水》篇。西北流，同泻一壑，俗谓之百尺水。会贞按：《寰宇记》，百尺水源出诸城县东南五弩山之西麓，盖密水也。但就东源言。今诸城县东有二水，西北流，合为五龙河，盖即密水
二源同泻为百尺水也。古人堨以溉田数十顷，会贞按：《寰宇记》，百尺陂在诸城县东南三十四里，中多菱莲萑蒲，水族生焉，百姓取给。北流径高密县西，下注潍水，会贞按：今五龙河北流经高密县入百脉湖，与古异。自下亦兼通称焉。会贞按：谓潍水亦兼称百尺水也。乱流历县西碑产山西。守敬按：《齐乘》五，高密县西北五十里刘宗山，产磨石，古砺阜，《水经注》亦谓之碑产山。《一统志》据《注》，潍水西有砺阜，以为非一山，而《方舆纪要》从于说。又东北，水有故堰，旧凿石竖柱，断潍水，广六十许步，会贞按：《御览》八百三十四引《齐地记》，高密郡有古断水处，因造鱼梁，岁收亿数，故号曰万疋梁。盖即此。掘东岸，激通长渠，东北径高密县故城南。朱脱县字，戴、赵增。守敬按：汉县为高密国治，后汉属北海国，魏属城阳郡，晋因，后属高密郡，宋因，后魏为高密郡治。今高密县西南四十里。明帝永平中，封邓震为侯国。朱《笺》曰：《后汉书》，邓禹封高密侯，永平元年卒。帝分禹封为三国，长子震为高密侯，袭为昌安侯，珍为夷安侯。县南十里，蓄以为塘，方二十余里，古所谓高密之南都也，溉田一顷许。陂水散流，下注夷安泽。会贞按：此即《胶水》篇所谓潍水枝津也。《寰宇记》，潍水故堰在诸城县东北四十六里，蓄以为塘，方二十余里，溉田万顷。陂水散流下注夷安泽，今塘堰存焉。夷安泽详《胶水》篇，谓之夷安潭。潍水自堰北，径高密县故城西。汉文帝十六年，别为胶西国。宣帝本始元
年，朱本讹作平，戴、赵改。更为高密国。守敬按：《汉志》文。文帝十六年，封齐悼惠王子卬为胶西王。宣帝本始元年，封广陵王胥少子弘为高密王。王莽之章牟也。赵云：按《汉志》，王莽改高密国之高密县为章牟，而国下无说。潍水又北。昔韩信与楚将龙且，夹潍水而阵于此。信夜令为万余囊，盛沙以遏潍水，引军击且，伪退，且追北，信决水，水大至，且军半不得渡，遂斩龙且于是水。守敬按：《汉书 韩信传》文。《寰宇记》，潍水在高密县西南，去县四十里，昔韩信斩龙且于此。又云，龙且城在县西南五十里，盖且先所筑也。水西有厉阜，朱作鴈阜。赵鴈改砺，云：《寰宇记》引《高士传》曰，郑玄葬于剧东，后以墓坏，归葬砺阜，在高密城西北五十里，[四一]戴改厉。守敬按：明抄本作厉，厉、砺通用。《书钞》一百五十七引《齐地记》，亦言高密县西北有厉阜，郑康成所葬。《一统志》，康成墓正当高密、安丘接界之处。其地，唐、宋时皆属高密今属安丘。阜上有汉司农卿郑康成冢，[四二]石碑犹存。守敬按：《后汉书 郑玄传》，公交车征为大司农。卒后，弟子赵商为撰碑铭，见《孝经 疏》。此碑欧、赵皆不著录，洪但载郦说，盖已佚。又北径昌安县故城东。守敬按：汉县属高密国，后汉属北海国，魏属城阳郡，晋因，惠帝以后，属高密郡，宋因，后魏为平昌郡治。《地形志》，昌安有昌安城。在今安丘县东南二十里。汉明帝永平中，封邓袭为侯国也。守敬按：见上高密下。《郡国志》曰：汉安帝延光元年复也。守敬按：今本《续志》但云，安帝
复，脱延光元年四字。
又北过淳于县东。守敬按：县详《汶水》篇。
潍水又北，左会汶水，守敬按：《汶水》篇见前。北径平城亭西，又东北径密乡亭西。《郡国志》曰：淳于县有密乡。《地理志》，皆北海之属县也。应劭曰：淳于县东北六十里，有平城亭，又四十里，有密乡亭，故县也。守敬按：汉北海郡之平城县，后汉废为平城亭。密乡县，后汉废为密乡亭。例以各篇引《地理风俗记》文，此应氏《地理风俗记》说。平城亭在今昌邑县东南四十里，密乡亭在县东南十四里。潍水又东北，径下密县故城西。守敬按：前汉县属胶东国，后汉、魏属北海国，晋、[《晋志》属济南，误。《宋志》引《太康地志》，属北海。]宋、后魏属北海郡。在今安丘县东南二十里。城东有密阜。守敬按：阜在今昌邑县东三十里。《地理志》曰：有三户山祠。朱户讹作石。赵改云：三石山当作三户山，今本《汉志》亦误作石字。《方舆纪要》，山东平度州三固山一名三户山。《汉书 郊祀志》，宣帝信方士言，祠太室山于即墨，三户山于下密，即此山也。守敬按：《地形志》，即墨有三户山。在今平度州西南七十里。余按应劭曰：朱脱曰字，戴、赵增。密者，水名，是有下密之称。守敬按：此即就应劭密水出高密为说，非应氏别有密者水名之文也。俗以之名阜，赵无之字。非也。
又东北过都昌县东。朱过近刻讹作径，戴、赵改。会贞按：《通鉴》梁大通二年，《注》引此作过。
潍水东北径逢萌墓。会贞按：黄本作逄萌，是也。此吴误从范《书》本传改逢，而朱沿之，说见《渭水》下，各书亦多误。《寰宇记》，高士逢萌冢在益都。《齐乘》五在营陵古城中，皆出后人傅会。《地形志》，胶东有逢萌冢，与郦氏所 合，在今昌邑县南。萌，县人也。少有大节，耻给事县亭，遂浮海至辽东，复还，在不其山隐学。明帝安车征，萌以佯狂免。会贞按：范《书 逄萌传》有异同，此本他家后汉书。《传》云，之琅邪劳山，山在今即墨县东南六十里。此作不其山，《寰宇记》引《三齐记》，郑玄尝教授此山。山下有草如 ，叶长尺余，土人名曰康成书带。在今即墨县东南二十里。又北径都昌县故城东。会贞按：汉县属北海郡，后汉、魏属北海国，晋属，[《晋志》无都昌县。据《地形志》补，惟云属齐郡，乃太康后事。]宋徙废。在今昌邑县西二里。汉高帝六年，封朱轸为侯国。会贞按：《史》、《汉表》同。北海相孔融为黄巾贼管亥所围于都昌也，太史慈为融求救刘备，持的突围，其处也。会贞按：《后汉书 孔融传》，融为北海相，时黄巾来侵，乃出屯都昌，为贼管亥所围，乃遣太史慈求救于平原相刘备。《吴志 太史慈传》，慈带鞬摄弓上马，将两骑自随，各作一的持之，开门直出，慈引马至城下，[四四]堑内，植的各一，射之，径入门，明晨复如此射的。贼或起或卧，又明晨出射，无复起者，慈乃鞭马直突围，驰诣刘备于平原，得救兵来，贼遂散走。
又东北入于海。守敬按：今本《汉志》作维水北至昌都入海，误。《禹贡 正义》引作都昌，与此《经》、《注》文合。今淮河自州东北，东流经诸城县，又北，经高密县、安丘县、潍县、昌邑县入海。
　　胶水
胶水出黔陬县胶山北，过其县西。
《齐记》曰：胶水出五弩山，盖胶山之殊名也。守敬按：《地形志》，梁乡有五弩山，胶水出焉。与《齐记》同。《寰宇记》，胶山一名五弩山，在密州东南九十里。今胶河出胶州西南境之铁●山，亦曰胶山。北径祝兹县故城东。汉武帝元鼎中，封胶东康王子延赵多一年字。为侯国。赵云：按《索隐》曰，按《志》，松兹在庐江，亦作祝兹，《表》在琅邪，《地理志》琅邪无祝兹县，然小司马欲以庐江之域，当胶东之封，非矣。《汉表》是元封，此云元鼎，道元误记也。守敬按：《汉志》琅邪无祝兹县，疑《注》文县字衍，否则《汉志》脱此县也。《汉表》作元封，作延年，道元从《史表》。赵增年字，而以元鼎为道元误记，盖失检《史表》。然当以作延年为是，在今胶州西南。又径扶县故城西，赵改扶作邞，云：《汉书 地理志》作邞。戴改同。守敬按：下文之西黔陬城，郦氏疑即《地理志》之邞县，何得于此先出邞县？则此非邞县审矣。考《地理志》，琅邪郡有祓县。钱坫曰，武帝封城阳顷王子霸，《史表》作挍，《汉表》作挟，应即
此也。然则挍也、挟也、祓也、扶也，以形近错出，实一地也。此《注》引吕平之封为说。据《史记》吕平封扶柳侯，是知郦氏所见《汉志》本作扶，改作邞，非也。汉县属琅邪郡，后汉废，在今胶州西南七十里。《地理志》琅邪之属县也。汉文帝元年，封吕平为侯国。赵云：按《史记 高后纪》及《惠景闲侯者年表》，吕平以高后元年封扶柳侯，非文帝。《索隐》曰，县名，属信都，亦非琅邪邞县也。又平为高后姊长姁子，而亦冒姓吕氏者也。守敬按：梁玉绳从郦《注》，谓吕平之封在此，而以扶柳为误。胶水又北径黔陬县故城西。朱无县字，戴同，赵增。守敬按：此即下文所云东黔陬也。汉县属琅邪郡，后汉属东莱郡，魏属城阳郡，晋因，惠帝以后为高密郡治，宋因。在今胶州西南。袁山松《郡国志》曰：县有介亭。守敬按：《续汉志》同。在今胶州南七十里。《地理志》曰：故介国也。守敬按：《春秋》杜《注》，介，东夷国也。《春秋 僖公二十九年》，朱脱二十二字，戴同，赵增。介葛卢来朝，闻牛鸣，曰：是生三牺，皆用之。问之，果然。守敬按：《左传》文。晏谟、伏琛 云：县有东西二城，相去四十里有胶水。非也。会贞按：叶圭绶曰，相去以下八字为一句。今二城相去二十里，纵古里较小，亦不至倍差其数。观下文西四十里有胶水，是东城去晏、伏所谓胶水里数，非二城相去里数也。叶说良是。盖晏、伏虽称有东西二城，实专主东城言，谓东城去胶水四十里也。惟《注》相去当作西去，乃不与二城混，且为下文西字伏根，叶尚未见及耳。又言二城相去二十
里，亦非。《寰宇记》引《郡国县道记》，黔陬，秦所置，在高密郡东北一百一十里，东陬故城是。后移县于胶水西，去故城三十里。时人谓之东西二城。其西黔城在郡东北九十五里。 二城綦详，为近志所未细核，实与古未合。西城在胶水西，或以为胶水东之牧马城，不知牧马城在古拒艾水西，晏、伏误以拒艾水为胶水，且西去四十里，则东城远在拒艾水之东，二城相去何止三十里也？斯乃拒艾水也。戴、赵改拒作柜，下同。孔刻戴本此字作根，与《汉志》同。水出拒县西南拒艾山，朱县上有脱文，戴、赵改。守敬按：《日知录》七十二增黔陬二字，似是。然《汉志》系此水于柜县北，当是脱拒字，今增。郦氏于《汉志》之水，凡县已废者，皆仍称出其县也。《名胜志》，艾山在胶州南三十五里。东西两石对峙，名曰山耳。其旁有天泽泉，即艾水之源也。今谓之洋河。即《齐记》所谓黔艾山也。守敬按：《地形志》，黔陬有野艾山祠。野为黔之误，当以此正之。东北流径拒县故城西，戴、赵改拒作柜。守敬按：《汉志》作柜，《续志》作拒，似当两存之。然《注》文此作拒，与《续志》同，下作推，虽讹，字从手旁，疑汉字本作拒。汉县属琅邪郡，后汉属北海国，后废。在今胶州东南四十五里。王莽之祓同也。朱祓同讹作秩国，《笺》曰：宋本作秩国。赵据《汉书 地理志》改祓同。戴改同。世谓之王城，会贞按：《宋书 刘怀珍传》，明帝遣青州刺史明僧暠北征，僧暠遣将于王城筑垒，即此，今有王昌社。又谓是水为洋水矣。朱重一洋字，赵同，戴删。赵云：顾氏祖禹曰，苏林以为根艾水，即胶州之洋河。会贞按：苏林无此说，盖班固之误，赵以为据，疏甚。《通鉴》宋泰始三年，青州刺史沈文秀降魏，辅国将军刘怀珍讨
之，进至黔陬，军于洋水。胡《注》以巨洋水当之，误。《日知录》谓即此水也。又东北流，朱作径，赵同。戴改。晏、伏所谓黔陬城西四十里有胶水者也。赵以四十里有胶水者也八字，为重文删之。会贞按：赵说似是，余初亦为所惑。今反复寻绎，乃知上是虚驳晏、伏说，此乃实 晏、伏所指之水，与《潍水注》先言晏、伏以潍水为扶淇之水，以扶淇之水为潍水非也，后言晏、伏云东武城西北二里潍水者即扶淇之水也，文法一例，非复也，不当删。又东入海。《地理志》曰：戴删曰字。琅邪有拒县，朱拒作推，《笺》曰：宋本作椎县。按《前汉 地理志》，琅邪有柜县。如淳曰，柜音巨。戴、赵改柜，今依上改拒。拒艾水出焉。赵改拒作柜。赵云：按今本《汉志》作根艾水。戴改根。守敬按：洪颐轩、汪远孙皆以根为误字。东入海，即斯水也。胶水北径晏、伏所谓西黔陬城东，朱胶水上有今字，戴同。赵移于下句。戴北字下增流字，移晏伏所谓四字于城东下。会贞按：赵移及戴增、移，皆非也。后魏高密郡治高密，不治黔陬，何得作今高密郡侧有黔陬县？《谷水注》，渠水东径杜元凯所谓翟泉北，即其释例。何得凭臆增移？此方实 西黔陬，足征上文所云黔陬，皆东黔陬也。在今胶州西南。今高密郡侧有黔陬县。朱高密上无今字。戴同，赵自上句移此。会贞按：后魏高密郡治高密，见上，据此是后魏时西黔陬为县治也。《地理志》曰：胶水出邞县，朱邞讹作●，《笺》曰：今地志作邞，音夫，又音扶。戴、赵改邞。守敬按：汉县属琅邪郡，后汉废，在今胶州西南。王莽更之纯德矣，
疑即是县，所未详也。
又北过夷安县东。守敬按：汉县属高密国，后汉属北海国，魏属城阳郡，晋因，[《晋志》脱夷安县，《地形志》晋属城阳。]惠帝以后属高密郡，宋、后魏因。《地形志》，夷安有夷安城。今高密县治。
县故王莽更名之原亭也。朱脱故字，名之下有曰字。戴、赵增、删。应劭曰：故莱夷维邑也。朱脱维字，赵据《汉志》校增。戴增同。会贞按：《史记 正义》引亦有维字。太史公曰：晏平仲，莱之夷维之人也。[四五]会贞按：《晏婴传》文，人上无之字。《正义》引晏氏《齐记》，齐城三百里有夷安，即晏平仲之邑。汉明帝永平中，封邓珍为侯国。会贞按：见《潍水》篇昌安下。西去潍水四十里，胶水又北径胶阳亭东。朱胶阳下有脱文，戴、赵增县。会贞按：北海郡之胶阳县，后汉废，后魏无此县也。据《潍水》篇径平城亭西，径密乡亭西，接引应说，有平城亭，有密乡亭，故县也。与此文同，当依下增亭字为合。在今高密县北。晏、伏 谓之东亭。自亭结路，南通夷安。《地理风俗记》曰：淳于县东南五十里，会贞按：县详《汶水》篇。有胶阳亭，故县也。又东北流，朱讹作径，戴、赵改。左会一水，世谓之张奴水。水发夷安县东南阜下，西北流，历胶阳县注于胶。会贞按：《齐乘》二，张奴水一名墨水，今曰涨鲁河。自高密县东南，东北流至胶州北，入南胶河。
胶水之左为泽渚，东北百许里，朱脱胶字，讹作水之左东北为泽水渚百许里，赵同，戴增改。会贞按：百许里字究有误。谓之夷安潭，潭周四十里，朱潭下衍之泽二字，赵同，戴删。会贞按：《元和志》，夷安泽在高密县北二十里，周回四十里，多麋鹿蒲苇。《寰宇记》，东西百余里，灌田万顷，民尤赖之。《齐乘》二，谓之都泺。叶圭绶曰，今高密县北二十里之百脉湖及东北二十里之都泊，皆古夷安泽。亦潍水枝津之所注也。会贞按：即《潍水》篇水有故堰云云，下注夷安泽者也。胶水又东北径下密县故城东，孙星衍曰：下密疑当为高密。守敬按：下密见《潍水》篇，在今昌邑县东。胶东今平度州治，不得先径下密而后径胶东，故孙氏疑下密当为高密。然高密在夷安之西南，又不得先径夷安，而后径高密也。惟以此句移于径胶阳县一段后方合。又东北径胶东县故城西。守敬按：汉县曰郁秩，属胶东国，后汉改为胶东，属北海国，魏因，晋、[《晋志》属济南，误。《宋志》引《太康志》属北海，而《地形志》云，晋属齐郡，岂偶度属齐欤？]宋属北海郡，今平度州治。汉高帝元年别为国。全云：按此实项王事也。盖分三齐，而以故王田市国于胶东。守敬按：《汉志》胶东国下文。《项羽传》，羽徙齐王田市为胶东王。王先谦曰，胶东王都即墨县，《水经注》不见即墨。而以汉事系后汉所置之胶东县下，又不称其国名，斯为谬矣。景帝封子寄为王国，守敬按：《史》、《汉表》中二年封。王莽更之郁袟也，戴云：按袟，今《汉书》作秩，戴改秩。今长广郡治。会贞按：《地形志》，长广郡，晋武帝
置，治胶东城。伏琛、晏谟言胶水东北回达于胶东城北百里，流注于海。
又北过当利县西北，入于海。守敬按：汉县属东莱郡，后汉、魏、晋、宋因，后魏属长广郡。《地理志》，当利有当利城。在今掖县西南三十六里。
县故王莽更名之东莱亭也。朱脱名字，赵、戴增，戴之下又增为字。又北径平度县，守敬按：汉县属东莱郡，后汉废，在今平度州西北六十里。汉武帝元朔二年，封菑川懿王子刘衍为侯国，赵云：按《汉表》作行，此从《史表》。王莽更名之曰利卢也。县有土山，会贞按：山在今平度州西北，与掖县接界。胶水北历土山，注于海。海南，土山以北，悉盐朱《笺》曰：，《玉篇》作 ，音亢，云盐泽也。《北史》楊義臣以遼東還兵，入豆子 討賊。 写作●，又省作。会贞按：王念孙谓坑，胡朗反，以音亢为非，详见《续汉杂志》四之四。相承，修 不辍。会贞按：《禹贡》青州海滨广斥。金氏曰，斥卤可 为盐，故齐有鱼盐之利。今登州千里长沙是其地。今考《汉志》东莱郡曲成、东牟、●县、昌阳、当利，北海郡都昌、寿光，琅邪郡海曲、计斥、长广并有盐官，则产盐处甚多，此特指其一处言之耳。北眺巨海，杳冥无极，天际两分，白黑分别，所谓溟海者也。朱谓下衍之字，戴、赵删。会贞按：《列子 汤问》，终发北之北有溟海者，天池也。《庄子 逍遥游》作冥海。《释文》，梁简文帝云，窅冥无极，故谓之冥。东方朔《十洲记》云，水黑色，谓之冥海，无风洪波百
丈。故《地理志》曰：胶水北至平度入海者也。戴删者字。守敬按：今本《汉志》作东至，误，当以此正之。平度，后汉已废，故《经》言过当利入海，郦氏仍从《汉志》 之。今胶河自胶州西南，北流，经高密县旧合今百脉湖，又北即今北胶河，经平度州昌邑县，至掖县西入海。今自高密县东北，合都泊，会南胶河，东南入海。赵云，按《周礼 职方》，九薮具载，《水经》独缺 养。《汉志》琅邪郡长广县有莱山、莱王祠，奚养泽在西。秦《地图》曰，剧清池，幽州薮。《寰宇记》云，莱州莱阳县，本汉昌阳县地，故长广城在县东五十里，有莱王祠，奚养泽在西。《方舆纪要》云，豯养泽，其地属幽州。《录异记》，莱阳县东北有芦塘，方八九顷，深不可测，今涸。地近高密，故宜附见卷中。又幽州之山镇曰医无闾。《汉志》辽东郡无虑县，应劭曰：音闾。师古曰，即所谓医无闾在今广宁城西五里也。不特此也。《汉志》东莱郡睡县之罘山祠居上山，声洋丹水所出。丹水东北入海。声洋水，《寰宇记》谓之清阳水侧近与海畔之罘山对。《方舆纪要》云，清阳水即清阳河，在登州府福山县东十里，北注于海。声、清音相近。黄县有莱山松林，莱君祠。临朐县有海水祠。师古曰，齐郡已有临朐而东莱又有此县，盖各以所近为名。《寰宇记》，汉故城去海三十里，去海神祠约五六里。曲成县参山、万里沙阳邱山，治水所出，南至沂入海。全氏曰，曲成阳邱山之治水，何以得至沂入海？《说文》云，治水出东莱曲成阳邱山南入海，不云至沂也。此水但当于胶、潍之闲入海，不应闲关二千里，历济、淮二渎，至沂入海。自《续志》、《晋》、《魏史》、《志》及李氏《元和》、乐氏《太平》、王氏《元丰》诸《志》，又皆无曲成治水之目[四六]，则大可疑者，窃谓出阳邱山者，非治水也，乃沽水也。《左氏传》，姑、尤以西。杜元凯曰，姑，大沽水也，尤，小沽水也。《魏书 地形志》东莱郡长广县有沽
水。[四七]《寰宇记》云，沽、尤即齐界。然则《汉志》所云南至沂者，亦非沂也，乃计斤之脱误耳。汉之曲成，在今掖县，小沽水出焉。其东则黄县，大沽水出焉。径福山而招远，而莱阳，至于平度、即墨之闲，而合流三百余里，自东而南，直趋胶州之麻湾口，明世议海运口者之道也。故其时尝有议东引沽河者，其入海之处，正汉计斤县地。东莱之水，未有大于沽河者，亦未有古于沽河者，次之则清阳水耳。《汉志》、《说文》皆误以为治水，而沽之名隐矣。此与泰山郡南武阳冠石山之治水，截然不同，故分疏之如此。赵又曰，按《地理志》琅邪郡黔陬，故介国也。计斤，莒子始起此，后徙莒，有盐官。师古曰，即《春秋左氏传》所谓介根也，语音有轻重。东汉废介根入黔陬，又析置葛卢。故《续志》东莱郡下云，黔陬，侯国，故属琅邪，有介亭。刘绍《补注》云，《左传 襄公二十四年》，伐莒，侵介根。杜预曰，县东北计基城号介国，计基即计斤也。又葛卢有尤涉亭，即姑、尤之水入海之处。全氏以《汉志》沂为计斤，凿然可据。●县有百支莱王祠。昌阳，应劭曰，昌水出。师古《注》引此文于千乘郡博昌县下。不夜县有成山日祠。师古曰，《齐地记》云，古有日夜出，见于东莱，故莱立此城，以不夜为名。是皆表表著名，卷中一不及之，似脱去东莱一郡之水而不可考矣。
校记
　[一]　「今 河出临朐县南。沂水县北之沂山」　按：《明一统志》卷二十四青州府：「沂山在临朐县南一百一十五里，亦名东泰山。」
　[二]　「大弁山」　按：朱《笺》本「弁」讹作「弃」。。《笺》云：宋本作「大弁」。杨《疏》未录。《明一统志》卷二十四：「大弁山在沂水县西北一百九十里，与雕崖山连麓，俗讹作太平，因其顶平八九十里也。」
　[三]　「左合岘水」　按：《通鉴》晋义熙五年胡《注》标点本作「右合岘水」。
　[四]　「薨于明帝永平十五年，不及章帝时也，正当以此订《传》之误，朱氏反以此为误，疏甚」　按：朱《笺》是，杨氏失考也。《章帝纪》「建初六年春二月，琅琊王京薨」，是其证。《传》云：「立三十一年薨」，「三」乃「四」之误，古三四字积画为之。此当改《传》之误。《章帝纪》不误。
　[五]　「寻坤维，西南流，此以卦名代。而注 」　按：南流上脱「西」字，坤卦在西南，离卦在南，今订补。
　[六]　「《史记 建元以来王子侯者年表》曰」　按：沈钦韩《疏证》云：「曰字衍。」
　[七]　「盐氏……监当作盐」　按：《秦本纪》昭襄王十一年至盐氏而还。《正义》按：「掌盐池之官，因称氏。」以此证之，监官城当作盐官城。
　[八]　「建陵县故城东……今 阳县西北一百五里」　按：《方舆纪要》二十二，《清一统志》七十二均云一百里。宋《寰宇记》则作「一百五里」耳。
　[九]　「魏正光中，齐王之镇徐州也」　按：《魏书 萧宝夤传》：「神龟中出为都督徐南兖二州诸军事、徐州刺史。正光二年征为尚书左仆射。」神龟纪元凡二年，宝夤之镇徐州在此期间。观道元之 此事似有追 意。则《水经注》之成书不在此年之前。正光纪元亦仅五年即改元孝昌矣，道元为
宝夤所杀在孝昌三年，《水经注》成书当在此五六年间也。
　[一〇]「建武五年，耿弇追击张步至巨昧水上……作昧与此同误。《通鉴 注》作眛」　按：标点本《通鉴》四十一仍作「昧」，《后汉书 光武帝纪》及《耿弇传》并同。章怀《注》亦作「昧」。
　[一一]「考道元孝昌三年遇害」　按：「三」原文作「二」，道元以孝昌三年冬十月遇害，钞胥讹作「二」，今订。
　[一二]「《郊祀志》逢作蓬，云，宣帝祠蓬山石社石鼓于临朐」　按：标点本《汉书 郊祀志》此事有师古《注》云：「《地理志》蓬山作达山也。」「达」字是「逢」字之误，《地理志》作「逢」。标点本漏校。
　[一三]「其山四面斗绝」　按：原文「绝」作「绳」字讹，当作「绝」。《方舆纪要》三十五作「其山峭绝，惟一径可通。」
　[一四]「孟子，朐之辩者，语不可通，当亦是引此文而传写讹误」　按：金陵局本作「孟子，剧之辩者。」熊所据当是俗本。
　[一五]「有夏之遗臣曰靡……杀韩浞而立少康，灭之，有穷遂亡也」　按：《夏本纪》帝相崩，子帝少康立。《正义》引《帝王纪》云：「初夏之遗臣曰靡，事羿，羿死，逃于有鬲氏，收斟寻二国余烬，杀寒浞立少康，灭奡于过，后杼灭豷于戈，有穷遂亡也」郦《注》本之。但杀韩浞而立少康，是靡之事，下文灭之，依《帝王纪》是少康与杼事，头绪不清。少康、杼所灭者处过之浇，处戈之豷，灭之「之」字所指也。于文宜于少康句断，其下应重「少康」二字。
　[一六]「淄水自原山东流，凡十八伏现」　按：《齐乘》云：淄多伏流，上下有十八漏。（沈炳巽引）《方舆纪要》三十五淄水下云：「淄多伏流，潦则薄崖，涸则濡轨而已。俗谓之九干十八漏。」
　[一七]「《独行传》，范冉，[惠栋云，当作丹。]」　按：惠氏《后汉书补注》卷十九范冉条下云：「众，《汉书》及《贞节先生碑》，皆作丹，独范《史》作冉，疑误。」检范《史》章怀有《注》云：「冉或作丹。」
</div>
    <div class="pagination">
<a href="水经注疏_page51.html">上一页</a><span>...</span><a href="水经注疏_page47.html">47</a><a href="水经注疏_page48.html">48</a><a href="水经注疏_page49.html">49</a><a href="水经注疏_page50.html">50</a><a href="水经注疏_page51.html">51</a><span class="current-page">52</span><a href="水经注疏_page53.html">53</a><a href="水经注疏_page54.html">54</a><a href="水经注疏_page55.html">55</a><a href="水经注疏_page56.html">56</a><a href="水经注疏_page57.html">57</a><span>...</span><a href="水经注疏_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
