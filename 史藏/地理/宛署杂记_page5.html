<!DOCTYPE html>
<html>
<head>
    <meta charset="UTF-8">
    <title>宛署杂记 - 第 5 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宛署杂记 - 第 5 页/共 25 页</h1>
    <div class="content">
○驾相

 　　皇城重围内墙外曰内红铺（前九铺象九翟，左、右、前共廿八铺，象廿八宿，隶五府勋臣）。外墙外曰外红铺（计七十二铺，象七十二候，隶留守等指挥，铜牌为信，铃箭为警。有太监提督，科道巡视，车驾司查点）。其城内外各街巷更铺则曰白铺（总小甲，计日钱，更隶五兵马司）。凡有倒卧及缢溺者，自外红铺以外，该地方径报五城相结；惟红铺以内，直达禁城，则题请差随驾锦衣卫官一员，行据宛、大二县官相验，具印结，奏请定夺；其或尸在红铺界，守者至较分寸多寡，分内外不少贷。原祖宗意，盖防内臣壅蔽，而以耳目寄守土官云耳。缘传宣不时，或夜半亟召，而辇下正官，每多公出，势不及坐以待事，以是两县轮委佐贰一员，月直其事，候内旨下，则当直者亟携仵作趋命，即寒暑雨夕，无论也。宣、弘前，犹闻有异同者；自正德末，逆瑾用事，驾相始渐具文，事权一惟内卫是听，两县惟携空印结临事填之，相毕，奏得可，尸出北安门者从北城，出东西两安门及两长安门者从中城，各兵马司具结领掩，是否虚实，司法率不与闻，非若外郡县三覆检，平之廷尉，亭谳疑法云。

　　古语有之，赏先远，罚先近。非故难乎近也。毋亦近则指顾易到，恩泽易流，而稍一壅蔽，则阶前万里，故不欲以后赏者施之罚，冀法从近始，此明法敕罚之微权也。我祖宗时，驾相必令两县正官会同印结，稍涉疑似，必送法司；视外郡县专委一人，尤加详慎，正古先近之意。乃今轮委佐贰，携空印结以听命于厂卫，宁独有司之不职哉！夫律重人命，狱贵初情，郡县书狱，即初招得情，必再三驳检，详之两院，平之廷尉，五年犹遣司寇郎充恤刑使者，分道并出，诚重之也。而一经驾相即署成案，非不许亲属奏辨，而竟莫有自为之疑诘者，岂外检多可疑而驾相可不疑耶？案查法台驳检成狱，一岁所平反几何，所亭谳几何，疑重疑轻，梏摹立异几何？而所奉驾相议即为律，可即为令，曾无几人得蒙参送杂治，岂外之人皆毙于人，而内之人多自毙耶？令甲：佐贰官不得检验。而驾相则两县繁剧，非分理不可，无论其代正官往也，即印结空填，直署正官姓名，明为期罔而不能避，岂外州县佐贰尽不足信，而佐贰内邑者遂可尽信耶？且见行事例，凡厂卫缉事，人命强盗，不论大小虚实，率送法司，不敢遽以一检一审为是，而驾相一奏，非奉特旨下法司，莫敢问焉，岂厂卫不自信于缉事，而遽可尽信于检验耶？夫既不得覆检覆审，又不得专断特闻，又不得隶法司平允，如使相之而尽得其情，尚不与外之治狱同科，万一失于折断，奈何使辇毂之下不得与四海共戴照覆之明？此于祖宗时立法初意，或不能无悖也。窃意两县正官会同，本以防壅蔽，而其流弊，至于佐贰印结乃徒以具文，脱有轻重低昂，有司即不任其咎，安得姑诿之曰吾为之求其生哉？如谓法令所制，必有深意，非小臣所能知，则先臣诸葛氏有云：宫中府中，俱为一体，宜付有司，论其刑赏，以昭平明之治。又何其倦倦无已也！
○养济院孤老

 　　宛平养济院在城内河漕西坊（大兴在府前孤老胡同），有公府一所，群房十二连。然京县官例不得擅收孤老，惟改元或国有大典礼，则有诏下部议行县，查都城内外之老疾孤贫者，籍其年以请，无常期，亦无常数，惟上所命。即男若妇是否两县贯，无论也。万历纪元，宛平收萧俊等一千八十名。七年，大婚礼成，又收刘真等五百名。十年，皇长子生，又收李聪等五百八十五名（大兴收数如之）。每名口月给太仓米三斗，岁给甲字库布一匹。就中各选立会头数名，每会领管百余名，月一集院，候县丞查点。物故者，则除之。开具实在名数，关县结报本府，转文户部，行文所司，给米布如其人数。其初制固犁然备也。岁久法玩，此辈每藉口仁政，不赴点所，会头因而盘据其间，亡者十不开一，存者十不给一，而利遂归一人。间有家饶衣食、富于士民者。委官稍绳之法，则群然噪呼，引其老而瞽者百十人，秽身结衣，集长安道，候九卿过，则环泣而乞怜，故以两县苦点状告。其秽既不可近，而麾之又不得去，过者率为所窘。有司惧得罪，无敢点查者。间申请本部严行，此辈则又托词官廪不给所需，散村觅食，乞宽其点限，阴徐集无名者冒应之，其该管官吏多博长厚誉，不欲尽其情，而点查遂竟成楮灾矣。余始至宛平，初阅职掌，心窃疑之，已问之承行吏，问之委僚，又问之孤老头，则又对出一口，莫得其间。余乃严绳承行者以法，立索原日报名册卷，得之乱籍中。据其原报年岁，以年为序，类为一册，遂查得百岁以上者五人，九十五岁以上者二十七人，九十一岁以上者五十二人，八十五岁以上者百余人，八十一岁以下者不可胜数。乃召其头，谕之曰：尔孤老长生固如是哉！夫人生七十，古以为稀，至百岁则又难逢矣。而尔孤老之中，乃其多如是！余闻之往事，稽尔数，则尔以见在对；集尔点，则尔以哗哄。余兹与尔约：不悉扰尔，姑自七十以上者每一岁为一队，吾与尔共质证之，无已，则尔实首之可也。诸孤老乃稽首曰：奴辈食大官廪诚滥，有无多寡，惟命。余乃为约法，听计年渐除之，半年之间，遂得除百余名，即可省太仓米数百石、库布百余匹。继此嗣而行之，庶乎涓埃之一助也。

　　按，养济院遍行郡邑，所以广虞周困穷无告之仁，何其犁然备也！彼犹曰不虐之已尔，哀此茕独已尔，未尝人衣而人食之如今制者。乃群四方疲癃，待哺于辇毂之下，而流弊觞滥，至使会头作奸，势难辨诘，朝廷煦育之恩，祗恣蘧戚狼鼠之欲。故虽太仓、内库岁有予，月有给，终不能俾吾一缕一粒悉惠乃无告之人。籍名收养，多至数千余人，岁费当若干！此外，又有舍饭，而鹑衣鷇食，扶携颠连，号呼衢路者，犹然在也。即计年渐除，未有寡之又寡，以至于道无乞丐之理。盖尝反覆思之，有策焉。此颠连号呼之人，强半皆三辅近地，闻诏来赴，不远千里，而太仓、内库所给赡收养米布，皆四海转输惟正之供。彼上供转输，费且几何，乃至收养皇仁，名存实亡如是。窃意莫非王土，莫非王民，孤老固安能尽养之京师乎？夫三辅郡县，皆有养济院，所收养者多不过数十名，非不可移以居，而三辅郡县正赋，非不可移以就食也。试使审核，见今应给养赡者，原系近地何郡县人氏，官给之券，令其回还本处养济院，照例收养，关支应得米布，就准本处正项起存钱粮内扣给除数，即郡县各增加孤老，不过数十名，而京师见在应给者必已减除过半矣。以起存钱粮内准数扣除，则省转输一二之费，其便一。以本处流徙之民，就养本处养济院，生则聚居，风土相宜，死则首丘，无出乡境，其便二。既已回还本乡，则必籍名在官，势不能复来京师，其便三。回还者既不能复来，则京师之土著者，与四方流寓之远不能归者，易于稽查，不复庞杂，而会头无所为奸，其便四。各州县之民，知已往者究竟归之本籍，而又俱各得所，则将来者无复妄意非常之恩，自不致聚徙奔投，呼号载道，日拥辇下，其便五。不然，舍此而徙设法稽查，按册点验，无论点查之难，即旷恩呈汪濊，而衢路鹑鷇终未见其有济也。

○契税

 　　永乐初元，都城设立都税司、九门宣课司，专掌一应货物之税，验值为差，不知何时革去各门之稍僻者并入都税司，正阳门、崇文门二宣课司，安定门、德胜门二税课司，共五处，俱隶户曹掌行。凡宫府所需，及各衙门大小杂费，咸取办之。两县官止税城外田契，候十年大造黄册，一举事毕，会计其数报府，仅供地方公用。其外府州县，事体相同。此外，如典买房税，虽明载律令，莫掌行者。至万历伍年，都税司大使周希林受赂重税发觉，本府题奉部覆钦依，始将都城典买房契税专属两县管理，而宫府内外一应供应改取给之。

　　顺天府为清查税契银两以裕财用事：奉户部札付前事，该本部题，贵州司案呈，奉本部送，户科抄出顺无府尹王之垣等题：臣等伏睹《大明律》内一款：凡典买田宅不税契者，笞五十，仍追田宅价一半入官。钦此。万历四年二月内，都税司大使周希林私擅税契，本府查非本官职掌，问拟应得罪名。所有应该某衙门税契，向未查理。近奉户部札付，为缉访事，内开：税契银两是否都税司收受，每年约计若干，等因，到府，奉此，通行各宣课司并宛、大二县查核。随据宛、大二县知县李荫等，并都税司大使江桂芳、安定门大使李文魁等各回报，并无税契缘由，已经呈报本部去后。为照税契银两，原非无名之征，凡外省州县，俱有此税契，且律开不税契者既有半价入官之罚，则凡民间置产为子孙谋，而贻以白契，其心必有所不安，且恐有生奸以争之者，是税契又民之所欲也。既为法之所当税，又为民之所欲税，乃不着落一定衙门税之，顾使大使若周希林者，得借其名以私其所入，殊非事体。伏乞敕下户部，酌议税法，行令宛、大二县掌印官征收贮库，仍置立循环，赴府倒换，照依行事例，造册查盘，钱粮缺乏，不无万一之助矣。等因。奉圣旨：户部知道。钦此。钦遵。抄出到部，送司。为照民间典买田宅，原有税契征银旧例，本非无名之征，律开不税者，必有半价入官之罚，且州县皆有此行，况辇毂之下，乃无归一衙门，致大使周希林有私税之奸，既经酌议具题前来，相应依拟题请，恭候命下，札行顺天府，转行二县掌印官，出示晓谕，凡遇典买田宅，将原立文契赴县税过，查照契内价银数目，每银壹两，照律征税三分贮库，仍置立循环文簿，赴府倒换，照依铺行旧例，一体造册查盘，如有侵冒，务要尽法追究重治。再照税契之弊，为官吏之，所干没者，十常七八，若不立法稽考，则虽有造册查盘，其弊终难清刷，合无行令该府制造长单，用印钤盖，两县挨年月日，收一契即填一单，如无收之日，即填无收，而又通严行五城各坊总甲，五日一报该府，各买卖业主姓名及价值若干，亦挨年月日，以便查考县单，庶几稍免干没，而征之民间者，不致虚冒矣。伏乞圣裁。等因。万历五年三月十四日，户部尚书殷正茂等具题。十六日奉圣旨：是。钦此。钦遵。抄出到部。为此备札到府行县，云云，云云。

　　节题又将免过赏赉地亩内里甲银两，改于税银抵补，即羊脑猪胰，喂猫鲜肉，俱必协办。宛平自此多事矣。顾彼时税额如律，法令必行，两县岁税每至万金，以是节年赢余无算，有司者虽有应酬之烦，而无处置之苦。至万历十年，本府以祷雨三应，题准户部，覆奉圣旨：铺行尽属五城征解，典契与卖契四十两以下者全免，四十两以上者减律之半，每两止征一分五厘（减税原委，府题、部覆，俱见铺行银下）。继此，县官不复与闻坊甲典买之事。房牙不赴县打卯，民间巧伪日生。已买而犹讳之曰典。价多而分为数契，减之使少。业已赴城更名，而且绐县曰未典、未买。诸作奸犯科，伪印匿税，一切莫之敢问，而宛平税额遂颓焉顿减，岁不及前十分之二三。万历十一年后，节任知县朱衮、孔祖尧经管除支尽先年积藏，又借别项题寄库银至四千余两。万历十五年，知县徐启东窘急，申恳本府，奏下部议，奉圣旨：照近年题准事例行支应，不敷着另行措处（府题、部覆，俱见铺行下）。盖自是徐知县在任三年，又拖欠工部应供内府抬柴夫等银数千两矣。万历十八年七月内，知县沈榜受事，查得交盘税银止五十二两，而所应支解项下新旧尚有四千余两，日夜讲求。

　　宛平县为查催备赈抵赎银两事：蒙盐院宪牌前事，仰县速将节年寄库备赈银两若干文簿送院，以凭具题济边。如该县将备赈银两一时那用，即刻将别项银两凑足，毋得分毫短少，等因，蒙此。照得卑县自万历十八年七月十三日到任，与升任徐知县交盘库藏册开，本院备赈银肆千壹百两，而实在银止贰千肆百陆拾两叁钱叁分零。卑职见之，不胜惊骇。比细求其故。缘本县先年积贮充溢，支解未窘，自万历十年以后，蒙本府题，将典契及买契四十两以下者，并铺行下三则银两，悉行蠲免，遂致取用不足，而旧派一应支解，犹然如故。且支解银两尽系内府阁部寺衙门供应，于是前时本县官吏束手无策，万不得已，甘冒那移借贷之禁，而姑为苟且塞责之谋。万历十五年内，该前任徐知县备经具申本府，蒙批，候有银之日，陆续补还，遵奉在卷。除陆续处补外，今蒙前因，查得见在库银止有贰千壹百柒两陆钱零，其公费借支过银玖百叁两玖钱零，合候裁夺。其起解各衙门借支过银乙千捌拾捌两零，虽系前任官吏及地方公事，卑职亦当待罪即处。但照前项银两，借贷之源，已非一日，而经承之吏，亦非一人，以多年之积负，而卑职欲身任之于一旦，又恐库藏匮乏，实无处补之路。合无恳念前官借贷，俱出穷促，俯赐宽恩，姑俟卑职历任稍久，代为节缩查处，苟得一分之余，即补一分之数，则庶乎公事渐完，而各官亦蒙恩于无穷矣。万历十八年十月，知县沈榜申。顺天府宛、大二县为乡会渐近，钱粮匮竭，恳乞及时议处，以济大典，以免违误事：职等先任，叨蒙外省，所在凶荒，虽云空乏，然中间或入少而出幸无几，或出多而他可措处，苟一节缩，尚能支持，今蒙补任京邑，则供应之繁，与库藏之匮，未有如是之甚者。卷查两县额供，上自内府各监局，大而阁部寺院科道等衙门，诸凡钱粮，皆取给于税契铺行，汁一年之内，税银每县额派支解银壹千柒百陆拾捌两伍钱零，行银每县额派支解银伍千捌拾陆两零，二县约共支解银壹万叁千柒百玖两有奇。然此姑就一年言之也。总计三年之内，乡、会、殿试、武场等，二县实共约费银伍千陆百玖拾壹两零。然此犹自簿正常数言之也。二县设附辇毂，每有卒然之费，如圣驾谒陵，则两县费约千余，大婚及选驸马等项，则两县费几四五百两。万历十六年，又新增翰林院裱褙工食等银，两县亦几百两。近日寿阳公主丧礼，又奉旨取用，两县费各几百。又如变染布绢，两县奉文，预借明年条编银壹百贰拾两。其他费出意外者，难以悉举。当其宫府取办之时，势急燃眉，稍一迟违，责谴交至。此两县所出之数之大较也。顾较其所入之数，则有大不同者。先年里甲不革，税契不减，铺行九则全征，每年两县约入贰万余金，是以未尝告窘。至万历八年内，蒙本府条议，将两县里甲银两摘改税契铺行项下。至万历十年内，又蒙题，将铺行下三则免征税契，买价不及四十两及典价，一概免税，其买价至四十两以上者，每两止税银壹分伍厘。议将税契存留，并库贮银两抵补通融支用。户部覆奉钦依在卷。夫里甲革矣，行银减矣，税银又从而裁焉，自后财源遂竭，兼且税契牙行，隐匿不报，宾主影射为奸，赴税者十无一二，铺行银两又惟五城征解，缓急完欠，全不在县，计终岁所入，两县不过柒千余两。至于存留一项，原自不多，而一遇圣驾谒陵，并累岁凶荒，动免过半。两县惟以三项裁减之银，而欲应年有增加之费，遂至六七年间，官储一空，日甚一日，借支者无从处补，拖欠者无可起解。在宛平县，借支过盐院备赈银壹千捌拾捌两零，又借别项官银叁千玖百肆拾肆两，拖欠未解者尚有工部抬柴夫、太常寺等项，共叁千玖百叁拾壹两玖钱零。在大兴县，借支过别项官银壹千伍百柒拾叁两玖钱玖分零，借支过屯院备荒银陆百伍拾余两，拖欠未解者尚有太常寺糠夫银贰百捌拾叁两伍钱。借支者见奉清查，拖欠者日蒙催逼，此两县告匮之请，所以年年申渎未已也。万历十六年，蒙本府题复，税契铺行，奉圣旨：京师根本之地，当加意优恤，这税契减纳，及铺行下三则，俱照近国彦题准事例行，两县支应不敷，另行议处。户部知道。钦此。又蒙户部俯念两县之甚，无他可处，议将买契四十两以下照例均税。又奉圣旨：这税契还遵前旨行。钦此。不得已，两县除将库积银两并节年存留通融支尽外，搜刮先年库贮黑漆铜钱，申允搭支，少救燃眉。今年张则并库钱尽之矣。额增之钱粮，毫不可省，而经费之财源，一无所措，此职等不得不披沥上请，仰遵明旨，所谓另行议处计也。然议处之方，不过量入为出而已。若以两县岁支为不可减，则当于其所入而措处之。盖官民一体，有无共之，有余则免，不足则征，此古今谋国之大经也。方先年两县积多库盈，此有余之时也，故前此题请裁革里甲，减免行税，正欲以国之已足者而暂宽乎民。今两县库竭用乏，此不足之时也，似此久宽之民，似亦宜查复旧例，以足经常之费。合无恳题请将税契照依《大明律》内，不论典买田宅多寡，每两俱税银三分，候有余之日，仍照题准事例减免，则官民相济，缓急相时。议处所入之方，舍此无他术矣。若以税契、铺行为不可复，则当于其所出而议处之。如会试、殿试，天下之公事也，乡会、武场，内八府之公事也。今铺行、税契不足如是，而额费犹然处办于内，此非所当议处者乎？又如宫府有不时之需，或圣驾谒陵等费，在国家大事，费诚难省，而惟取给于两县之空库。又如兵部取用车辆，既有递运所，又复及之两县，取数甚多，实用无几。又如各衙门支解银两，据数既当取盈，时诎何从处给？此又非所当议处者乎？合无恳将公事属天下者，派之各省；属直隶者，派之八府；属各衙门者，设法酌处。总计两县之费，岁定若干，何处支派，此外不时之需，何项支应，则费出有经，官民无累，而庶事毕集矣。况京师根本重地，识者尚欲多方厚贮，以备不虞，而今乃匮乏至使支尽存留，犹不免那借拖欠之若，若一遇水旱之变，意外之虞，又将何以济之？此尤不可不为长虑也。缘系云云。万历十八年十一月，知县沈榜、王建中申。

　　廉得税契不足，率由假税及豪猾不税所致，捕犯人解镇、李守约等，伪刻顺天府宛平县印各二颗，契尾板印粉各二套，置之法，并捕邵盘等，没入其漏税价千金。旬日内，宛平得增税银二千七百余两。适有奏议异同者，税契立时罢，不行。至十九年正月，吏、房二部题覆，凡买宅者，先赴两县税完，执契尾赴城挂号，否则不准更名，奉圣旨：通行遵守。

　　吏部等衙门为积弊当厘，愚民可悯，恳乞圣明赦往过，定新例，以重国本事：吏科抄出，巡视北城御史邵以仁题：臣惟国以民为本，民以财为命，故凡圣王知人情莫不欲富，则厚之而不伤；知人情莫不欲逸，则安之而不扰，诚为国本，所系至重也。方今四方民穷，我皇上恻然忧念，每宣之诏旨，欲为民父母者安养之也。况京师之民，又根本所系乎！臣接管北城以来，适触时事，不容隐默者，敢为皇上陈之：臣于本月十五日收到顺天府宛平县知县沈榜申文，内开：本县原有税契银两，节年拖欠数多，皆由牙行人等通同作弊，见获伪造假印犯人解镇、李守约、王纪、沈杰，解仕假雕顺天府石印一颗，木印三颗，契尾印板、印色等项，并审出假契三宗，诓过银三十七两，欲将臣等五城房号簿自十五年起尽发该县查究。臣一睹申文，见本官精明综核，摘伏发奸，是所谓能臣也，若可敬也。及臣询访其实，则本官自访拿假印之后，蔓延类引，科罚横行，如水户邵盘即罚银柒百叁拾两，徐象罚银叁百两，以臣所知，二户已过千金，况所不知者乎！邵盘、徐象，以不义致富，反复漏税，即罚之不足恤也；若中人之家，良善之类，则弗堪矣。以此言之，实所谓民贼也，甚可骇也。夫京师之民，原无恒产，止以居房为业，衣食不足，即致变卖，有数年而一更者，有一年而再更者，甚至不能一月居者，在五城有房号之征，在府县有税契之课，良亦苦矣。愚民无知，每买过房屋，止于五城察院更名挂号，并不赴两县税契，此其罪不能辞，然其情可悯也。况自十五年至今，其间更名者不知凡几，可尽查之乎？既查得其实，可尽罚之乎？若臣等将号簿发下，则彼且藉察院之名，益济其贪饕之计，不至竭民脂、兴大狱不已也。此在刻薄好奇者，莫不韪之以为能，而臣则以为非所以厚畿民，安国本也。王者藏富于民，即房号而捐之，无不可者，忍使无知之民，一旦穷且困乎？谅非为陛下惓惓爱民之意矣。臣愚以为往者不必过追，来者可以法杜。合无容令顺天府出示晓谕，自十五年正月以来，十八年十二月以往，凡未经报税及假税者，许其自首免罪，则小民必将悔其前之失，而乐其罪之免，无不尽数报官者矣。此号簿可以无查也。其十九年正月以后，容臣五城察院凡遇告更房号者，酌其产业之厚、价值之多者，状批二县，量收税契；其房屋止于数间者，不得一概病民；仍令二县，各置五城房税循环二簿，每月终送各城对查，如此则自无漏税之人，自无假印之弊。此其杜之于先，不愈罚之于后耶？至于宛平知县沈榜，据其发奸，其功实小；论其滥罚，其罪实大，非圣明之世所宜有也。夫臣以监察为职，彼以查核为请，臣非不欲也，为根本之民，干连之从，恐诛之而不胜也，傥过刻而致伤，或激之而成乱，则臣亦与有责矣。伏望我皇上勿以臣言为迂，敕下部院，转行该府，赦其已往之罪，杜将来复萌之隙。其沈榜贪臣，速赐罢斥，地方幸甚，愚臣幸甚。等因。随该巡按御史荆州士题：为遵职掌直陈属官查税之事，恳乞圣明俯赐洞察，以昭公论事：臣于本月二十二日，接得邸报，见巡视北城御史邵以仁一本，为积弊当厘，愚民可悯等事，大略以税契故，参劾宛平县知县沈榜贪污，乞要罢斥，奉圣旨：该部院知道。钦此。则沈榜契税一节，部院查议的实，圣鉴自有明断，似无俟于臣之再言。盖臣叨膺上命，巡按顺天，宛平乃其属县，官果不法，臣当首论，安敢隐忍不言，庇贪吏以殃民哉？但朝廷之法，恤良民不宥奸民，今榜之所发者，奸民也，非良民也，臣请以事之始末，敢据实为我皇上陈之：臣于十二月十二日，据宛平县申：为捉获伪造印信事：照得本县一应支解钱粮，俱额坐税契及铺行之内，其税契规则，照本府印发编号契尾，填为银数、年月，仍用本县印信钤盖，发买主收执，遵行已久。自万历十年以后，前银年减一年，十无一二，遂致本县节年拖欠工部等衙门钱粮银叁千玖百余两，见蒙载入考成，督催欲行参究。卑县本年七月十三日到任接管，密访不足之由，多因牙行通同买房居民，交通棍徒，假刻府县印信伪税。且见查考之权，不属本县，肆然无忌。向欲申查，缘各犯踪迹暗昧，人赃未获，不敢惊扰。本年十二月初八日二更时分，捕获犯人解镇、李守约、王纪、沈杰、解仕等，当于各家搜出石雕顺天府印一颗，木印三颗，契尾印板二套，紫粉印色一块到官。又审出各犯印过各家房契三宗，伪造印信，花押标判俱全，骗过税契银三十七两。为照卑县各项支解，既题改税契数内，则税契之银数，即卑县正供之额数也。乃各犯伪造印信，公然税用，以国法为并髦，以官银为家计，今惟据其印信、印板，俱用二套，则其用之之数必多，观其印文，俱渐觉光平，则其用之之日必久。合无俯批严令各房牙，通将令房起数，从实报县，将伪税者谅其原不知情，免罪改正，惟于犯人名下追完税银，将漏税者念其无知犯法，免伊入官，准首补税，仍止自万历十五年伪造印信年分查起，其以前年分姑免究。等因，到臣。批行该县严究确招报夺，去后。随据该县申称：问得犯人邵盘，供：系宛平县人，专一结交四外走空光棍，赚钱致富，买到娼妇数十名口，招诱在官假印犯人李守约、王纪、沈杰等，结为死友。万历十七年十月内，用价银柒百柒拾陆两，契买不在官李内相大时雍坊房一所；十八年五月内，又用价银六百五十三两，买到不在官王大成大时雍坊房一所，俱未税契。恐后查出，与李守约等商说，欲行投报间，守约等笑说：税契事打甚么紧！税他何用！留些税钱，咱们买酒吃。待验契之日，再作计较不迟。是盘听允，就不合不行赴税。又有在官水户徐相，万历十五年二月内，用价银一百五十五两，买到不在官樊江大时雍坊房一所；十七年十一月内，用价银五百一十两，买到不在官张爵大时雍坊房一所，因与盘相熟，见盘房都未税契，亦不合不行投税。至万历十八年十二月内，本县新任沈知县见税银项下支解数多，投税人少，因而访知李守约等假印税契情弊，随于本月初八日夜，将各犯人赃拿获，审出前情，拘盘与徐相到官，再三研审，追出盘等原日所买各家前项文契，当堂辩验未税是的。随蒙沈知县参看得本县支解钱粮，既蒙题改税契项下，则税契之银数，固即额供之正数也。今邵盘、徐相，乃敢恃伊党与，藐视宪章，以致本县拖欠正供，官吏受比，而犹然锦衣美食，不能为国家入数分之税，则三尺之法，将安用乎？夫以一二水户，且玩法至此，则其他城社者可知矣。以四契之小，即匿税银数十两，则其他大厦者可知矣。在大时雍坊密迩前门者，尚且如是，则其他五城偏僻者又可知矣。法纪荡然，真堪痛哭！除通同正犯情节，从公详审虚实另招外，合将漏税一节摘审，据律亟惩，以树风声。其入官银两，候追完之日报入税契循环簿内，即作税契项下正供之数，俾耳目为之一新，而国用为之少济，是诚地方之大快也。将邵盘、徐相问拟买宅不税契者律各笞五十，仍追价银一半入官，招详到臣。除将邵盘、徐相如拟发落，李守约等从重究拟详外，为照伪造印信，律有明条，隐匿税课，法当究治，辇毂之下，有此巨蠹，本官能用心稽查，不避嫌怨，遂起风闻，致此参劾。臣与以仁同台臣也，均有监察之责，何心异同？盖以仁之见，惟恐波及不辜之民；臣之见，亦恐累及无罪之吏；即异也，亦同也。且榜之原详见在，中间亦有自首免罪之说，曷尝一于苛刻为哉？实乃守正，非为好奇，谓榜为任事过急则有之，谓榜为别有他肠，臣敢必其为无也。若果有苟且之念，将恐恐然惟惧人知，敢明讨号簿于五城哉？敢明申文移于臣院哉？况申文中，明言供题准之正额，何得为囊橐之私计？以此指为科罚，则律文可以不用；以此议其罢斥，不无隳任事者之心也。臣以为过矣。其事之真耶伪耶，赃之入己入官，耳目昭彰，又谁得而掩之？伏乞敕下部院，再加访核，如果榜系科索的实，速宜罢斥，以为贪污者之戒，倘或原未染指，犹当仍令照旧供职。其税契一事，当如以仁之请，容顺天府出示晓谕，自首者免罪，仍候五城批发状词，照数收纳，置立循环，以听稽查，庶上可以裕国家之经费，而下不至于病无知之小民矣。等因。俱奉圣旨：该部院知道。钦此。通抄到部。臣等会同都察院左都御史臣李世达，看得御史邵以仁题参宛平县知县沈榜，查核税契，自访拿假印之后，科罚横行，乞要罢斥，仍乞赦愚民已往之过，酌定查税新例；及御史荆州士题称，沈榜不避嫌怨，所断银两原未染指，当仍令照旧供职，各一节。除酌定税例，系隶户部掌行，听径自议覆外，为照沈榜愤税额之久亏，幸邵盘等之发觉，据律拟断，追半价入官，原非法外科罚；且既经呈详按臣批允，登报循环，又无入己之赃，似难拟斥。祗缘本官五城申文，于邵盘等追价一节，原未声说明白，以致巡城御史风闻论劾，既该巡按御史荆州士开具始末，代为昭雪，相应依拟覆请，合候命下，仍令沈榜照旧供职。其查税一事，候户部议覆施行，缘系积弊当厘，愚民可悯，恳乞圣明赦往过，定新例，以重国本，遵职掌。直陈属官查税之事，恳乞圣明俯赐洞察，以昭公论。及俱奉钦依，该部院知道事理，臣等未敢擅便，谨题请旨。万历十九年正月十七日，吏部尚书臣宋闳、都察院左都御史臣李世达等题。十九日奉圣旨：沈榜既无科罚赃私，准免究。京师小民，当加意抚恤，以固根本。今后五城及两县，不许搜求苛刻，烦扰地方；有故违的，科道官指实参治。户部尚书臣石星谨题，为积弊当厘，愚民可悯，恳乞圣明赦往过，定新例，以重国本事：福建司案呈，奉本部送，户科抄出巡视北城御史邵以仁题称云云，等因，奉圣旨：该部院知道。钦此。钦遵。抄出到部送司。案查万历五年三月内，为清查税契银两以裕财用事，该顺天府府尹王之垣等题，本部覆议，行府转行各州县，凡军民人等典买田宅者，将原立文契赴县税过，查照契内价银数目，每银一两，照例征银三分，如有冒破隐欺，尽法追究。等因。覆奉圣旨：是。钦此。本年十二月内，为清查税契银两，酌陈时宜，以禁奸弊事，又该本官题议秤收税银，立柜之法，等因。本部议令各州县掌印官悉心查理，着实举行，等因。覆奉圣旨：是。钦此。又查得万历十一年四月内，该顺天府府尹张国彦题，该本部覆议，将都城内外居民买田宅者，二十两以上，照旧例，每银一两，仍税三分，不及二十两者，免税；典田宅者，四十两以上，买价一半，每银一两，税银一分五厘，不及四十两者，免税；如原系实买捏写暂典，事发全追税银，问罪，等因。奉圣旨：朕念都城小民累苦，这税契既系祖制，着买田宅的，价至四十两以上的。俱减半纳税，典房的，俱免纳税。钦此，钦遵。在卷。今该前因，通查案呈到部，除税银额数奉有明旨，无容别议外，为照都城税契，乃两县岁办支用银两，凡文武乡会科场，及各戚奏讨坟茔地价，并各衙门一应供用，悉取诸此，此项银两，输之两县，而总之皆顺天府管理，其循环倒换，出入稽查，亦惟该府掌行，旧规也。至于收纳房号，告更名姓，悉系五城兵马分管而督之各御史，亦旧规也。此皆各有司存，无容侵越于其间者。既经巡城御史邵以仁题议前来，相应覆请，恭候命下。本部札行顺天府，即行出示晓谕，自十五年正月以来，十八年十二月以往，凡未经报税及假税者，限一月内各自首免罪，俱勿追税，若有故违不首，被人告发者，依律拟罪，仍追节年所匿课税。十九年正月以后，凡告更房号者，必先将原契赴二县税过，该县即照契内价银，如四十两以上者，遵照先年题奉明旨，每银一两，税银一分五厘，仍将应税银数备填该府原发契尾，用印钤盖，付本主听候巡视五城御史投告更名，如无税过契尾，即系匿税，五城御史即将原状批县查究，不得概准告更；内或有以四十两分为二契，希图免税，及伪印假税等弊，各御史备行检验查处，两县仍将税过银数填入循环二簿，每月终送本府查对，不必更送五城衙门，致有多事之扰。其税契过多，与别项弊端，听御史查参，仍咨都察院转行五城知会施行。等因。万历十九年三月，太子少保户部尚书臣石星等具题。二十四日奉圣旨：是。

　　民间始复稍稍投税，然竟不得如昔日奉法之谨云。

　　总计节年岁入，除年远外，六年内册卷俱尚可考。万历十四年分，知县孔祖尧共收过税银八百一十四两零四分三厘二毫五丝。万历十五年分，署印本府通判曹钥收过税银四个月，共银一百八十八两二钱九分三厘五毫；知县徐启东收过税银八个月，共银三百九十六两四钱五分七毫五丝；本年共收银五百八十四两七钱四分四厘二毫五丝。万历十六年，知县徐启东共收过税银五百六十二两一分一厘。万历十七年，知县徐启东共收过税银五百八十八两四钱二分六厘五毫。万历十八年正月起，至七月十二日止，知县徐启东共收税银一百五十五两七钱一分四厘二毫；七月十八日起，至十二月终止，知县沈榜收过税赃银二千九百五十一两五钱九分五厘；本年共收银三千一百零七两三钱九厘二毫。万历十九年分，知县沈榜收过税契银二千一百三十两六钱七分六厘。多寡悬绝，不啻数倍。其见行规格，县置号簿一扇，并契尾每次二百张，申之本府用印合钤，半在尾纸，半在号簿，发县收贮，候有投契者，粘连印给，查照契价应税银数，即时填入尾纸，并印钤簿内。契尾用完，缴簿报数，如前再请。另置循环簿二扇，申府印发，每季细填收支数目，赴府倒换一次，每年类送缴查一次。每按院巡历，委官再查一次。每月初八日、二十二日，总甲房牙赴法通寺，听候本府清军厅查点，备将税过房契总报一次。其出数多寡，视成案期会，候部府案令，授受以籍，支下以领，解上以批，即纤尘不许置轻重手。细散支解数，别详后郊社各项下。夫宛平税契，宫府百需在焉，是则盈歉之数，政与铺行银相埒，非若外郡邑杂支可以时诎缓期，可以藏虚节费，关系地方，甚钜且重。矧出纳又责在有司，讵可避聚敛名，不亟为讲求也？彼有慨今日不足之状，而追求昔日有余之故者，莫不曰昔年岁入且数千，今则岁不数百；昔年岁出且余若干，今则借欠几八千余，此非昔之税也，无论契之典卖无分，价之多寡，俱得全税，每两三分，而今不然也欤？顾以时事揆之，减税之后，六七年间，几不振矣。而一发觉伪印匿税之奸，旬日之入，辄可抵三四年之逋，一有异议，立时罢不行矣。而一奉部覆，其减税之入反过未减之半，此其故不昭然可镜耶？夫惟圣作则，而善调琴瑟者，亦不必在改弦柱，此政仍其旧，治齐者所以先报政也。本奉旨，支应不敷，另行措处，而谁则能别白事理，以取盈于契税之内，是为悖上。再奉旨，税契还遵前旨，而谁则敢声执律令，复诛求于税则之外，徒为扰下。所贵崇信王章，恪守新约，随时随事，张而风之，毋使民心久而玩焉。如前作奸犯科者，隳此成法，而因以布扬圣天子爱养畿民盛心，舍此恐非吾有司者所得讲也。抑吾有感焉。闻之节年诸臣，议及税契，不啻再三，而我皇上辄有特旨，一则曰京师根本之地，当加意优恤，一则曰朕念都城小民困累。宸衷所向，诚蒸蒸厚也。乃籍记宛平报到都城房舍，强半贵有力者之家，否则富商大贾寄寓转售，而典价一契且有至六七千金者，彼所谓土著小民，曾不得置足百一，沾丐买价半税典税全免之恩。三复睿旨优恤都城之词，讵可令根本畿民若此耶？吾以是又知律令不问典买，一例全税之意，祖宗贻谋燕翼，盖周且远矣！

○铺行

 　　铺行之起，不知所始。盖铺居之民，各行不同，因以名之。国初悉城内外居民，因其里巷多少，编为排甲，而以其所业所货注之籍。遇各衙门有大典礼，则按籍给值役使，而互易之，其名曰行户。或一排之中，一行之物，总以一人答应，岁终践更，其名曰当行，然实未有征银之例。后因各行不便，乃议征行银。其法计生理丰约，征银在官。每遇有事，官中召商径自买办。本意为行户、当行赔貱不赀，故征其银，不复用其力，取其物，即古免役钱、今徭编银差之例。行之既久，上下间隔。宫府不时之需，取办仓卒而求之不至，且行银不敷，多至误事。当事者或以贾祸，不得已复稍稍诿之行户，渐至不论事大小，俱概及之。于是行户始群然告匮云。征银法，分九等：上上则征银九钱；上中则征银八钱；上下则征银七钱；中上则征银主钱；中中则征银五钱；中下则征银四钱；下上则征银三钱，下中则征银二钱；下下则征银一钱。旧制每十年本府题请差科道二员，开局特审，行委两县佐领，坐定坊所，会同该兵马司正副兵马，亲历各铺，验其生理，公定等则，类呈科道再审，请旨定夺。征银贮县，专一预备宫府及各衙门支用。嘉、隆间，收支数无可考，大约铺行全征，每年约一万余两。万历七年，该审编科道题请：商贾去来无常，资本消长不一，更定伍年清审一次。银则犹照旧数征收，除优免酒户银二百九十八两九钱外，每年两县实征银一万六百四十一两三钱一分，逃亡随时补足。除大兴县外，本县以坊铺多寡远近不一，乃参酌错综，定为四阄，俾佐领分任之，彼时征入以时，颇足支解，未至大敝。

　　吏科等衙门给事中等官郑秉厚等题：为仰承德意，议处铺行未尽事宜，以永奠民生事：臣等钦奉明命，清理铺行，夙夜祗承，惟恐有负。除备造交册、具本进缴外，但利之所在，或有当兴；弊之所在，或有当杜；旧法之有碍者，或当为之变通；近规之未备者，或当为之采补。辄敢条为六事，乞敕下户部查议题覆施行。计开：一曰：节铺行之力，以纾重累。臣等查得铺行清审，十年一次，自成祖皇帝以来，则已然矣。但惟排甲卖物，当行而已，未有征银之例。后因行户赔貱不赀，苦不堪命，乃议九则征银。官司召商买办，此盖征其银，不复用其力，法之变而通者也。若今之买物，仍责铺户领价，则其赔铺之苦，犹夫故也，征银又何名哉？臣等吊查铺行支销款目，如内府供应及五府六部各衙门年例杂费，乡会科场各等用，至为浩繁，中有不必赔补而利在者，则奸商包买包纳；有赔补数倍而害在者，则拘铺户领价，责之买纳销批，此非铺户今日之膏盲乎？如蒙敕下各该衙门查议，有可代价自买者，俱照先年给事中赵格等题准事例，尽解折色。其不得已，应解本色者，则顺天府酌勘议价，责令宛、大二县召买，或在商人，或在铺行，但须彼此情愿，不得定以铺行之名，以致重累。买完仍给批。当该员役解赴各衙门交纳，凡刁措、留难各项夙弊，严行禁革，庶铺户之积困少苏，而今日之征银有名矣。一曰：宽买办之价，以免赔貱。夫物有贵贱，则价有低昂，此时估之法，所以防冒滥也。近日各衙门交纳钱粮一切无名使费节奉明禁，肃然一清矣。但转输不无耗费，物料又必精美，使正价之外，略无赢余，则赔累之苦，在所不免。况今议令在官员役买纳，不复累铺行，苟不议处停妥，终非可久，此所谓法不在严，而在必行也。合无今后买办照依时价，从宽议处，中间如车脚工价，必不可已之类，价外量为处给，不妨从实开报循环文簿，听候查盘，但不许积年奸猾，巧立名色，希图侵冒，庶立法得宽严之中，而官民无偏累之苦矣。一曰：严卷册之守，以防埋没。夫文卷册籍，所以纪往示来，有司之符卷也。烛弊防奸，恃有此耳。臣等受命之初，即吊取前次审编卷册，皆称年远毁失。间有一二存者，又残缺五次。此其埋没，情弊昭昭。今十五余年，官更吏代，无凭参治。今次审编，臣等备造文册，用印钤盖，发各州县收掌，其该府治中，亦发文册一套，以便专督，使或仍前可存可去，则臣等终岁之精神，徒供一时之文具已耳。合无今后该州县官吏，交代一应铺行卷册，务同铺粮文簿交盘接管，该府治中不时吊查，如有抽掣、改补等弊，即便重究。庶豪右之铺户，不敢夤缘脱漏，而奸贪之吏胥，不得模糊隐匿矣。一曰：密稽察之方，以革侵冒。夫铺行银两悉民脂膏，其出入之度，省核之法，均不可不慎且密也。近该顺天府金府尹题议铺行革弊事宜，中间查取，似属周详。已经户部题奉钦依遵行，臣等无容再议。但查得旧额银数，通州，宛、大二县共该八千八百五十两。今次审编，据宛、大二县甲为仰遵旧制等因，优免正贴酒户外，并通州实银数共一万六百四十一两三钱一分，比之旧额浮银一千七百九十余两矣。即当递减，以宽小民。但查钦依内，欲候至下次审编，积剩银两数多，然后议减，此固公家弘远之虑也。由此计之，愈久愈积，愈剩愈多，苟不设法稽查，终归奸贪囊橐耳。合无以后年分，专责该府治中督理，备造收支册籍，岁终府尹仍加覆核，将每岁余剩银两，类总题知，以充供用，以候减征，庶弊窦不升，而用度恒足矣。一曰：议征收之法，以便责成。臣等查得，隆庆五年以前，在京铺行，俱五城兵马司征银，类解顺天府贮库听用。不知中间事体，有何未便，后改宛、大二县征收，自此官民两便之矣。臣等窃惟京城铺户，多非土著，两县未易制之，其势然也。若五城正副兵马，既各司一城，一城之中，又各司一坊，临辖固亲，钤束亦易，催者不敢不用命，纳者不敢不依期。揆之事体，实为此便而彼未便，所当酌处者也。但愿奉钦依，改行事理，臣等未敢遽议。一曰：定清审之期，以苏穷困。臣等窃惟京城内，商贾之来去无常，而资本之消长不一，即一岁之内，难以定拘，况积而至于十年之久乎？时久则弊滋，而吏书总甲，乘机射利。有消乏者，法所当免也，则曰，册上有名，而必征其原额。有新开者，册故无名也，则又曰，当顶某户，而勒令其代输。有搬移者，其铺见在也，则曰，某户逃故矣，当除其名。有顶替者，其行未缺也，则曰，某户消乏矣，当减其则。神出鬼没，莫可究诘，以致贫者破产，无息肩之期；殷富者轻贿，得幸脱之计，此皆清审过期之弊也。近该南京户科给事中傅作舟条陈内一款定期编审，以示苏息。该户部覆奉钦依，移咨南京户部转行各衙门，凡遇审编铺行之年，查照五年一次旧规径自举行。臣等看得南北铺行，事体相同，其五年编审，相应一例举行。但事体颇烦，人情易诿，如旧例以十年为期，今且过其五矣。合无今后遇戊、癸年分，顺天府即题请差官举行，庶国法常昭，而猾蠹不作矣。万历七年正月，内奉圣旨：户部知道。户部为仰承德意，议处铺行未尽事宜，以永奠民生事：该本部福建司案呈，奉本部送户科抄出吏科等衙门给事中等官郑秉厚等条陈六事，奉圣旨：户部知道，钦此。看得条陈六事，俱应依拟，但铺行银两旧系该州县征收，若欲改令征催，恐催银者一官，收银者一官，衙门隔别，反滋科扰，相应酌处题请，恭候命下本部，札行顺天府，并治中傅希孟，行令通州，宛、大二县，仍照前规，各将铺行银两，除陆续优免酒户银二百九十八两九钱外，每年实该征银一万六百四十一两三钱一分，依时催解府库，以备两县四季请给支用，其佥报收头，须择殷实之家，不许听凭请托求免，以致偏累。各衙门年例、合用物料，照依近题规则，如应解折色者，即解折色，应解本色者，如数买办。仍查时估的实酌为增减，买完给批，当该员役解赴各衙门交纳，不许刁措留难及巧立名色，希图侵冒。其铺行卷册，如遇官更吏代，即同钱粮交簿交盘，岁终，府尹将收放册籍，仍加覆核类总题知及报部查考。至于审编铺行在南京者，既已五年一审，事同一体，亦应戊、癸年分，该府先行题请差官举行等因。万历七年三月，本部尚书张学颜具体。奉圣旨：是。

　　万历十年四月内，该本府题为祷雨三应，议宽铺税等银，本部覆奉圣旨：“朕念都城小民困累，这税契既系祖制，着买田宅的，价至四十两以上的，俱减半纳税；典房的，俱免纳税。其铺行果有典当、布行、杂粮等项，三五百两至千两的，方许编行。其余再不许骚扰，其余依拟。”

　　顺天府为祷雨三应，内外腾欢，恳乞圣明益广深思，以慰民心，以固根本事：十月十二日，奉礼部札付，为再祷雨泽，以重农务事，行府虔祷等因。臣等随率僚属，于十三日虔祷三日，忽阴云四合，雷雨交布。纶音七日为期，而雨以四日感应，何神矣哉！窃惟京师，天子之宅。祖宗时，取天下富民，慎实之，良以根本重地，与他处不同耳。今之环辇毂而居者，非陛下赤子乎？农工商贾，止有此数，日中为市之辈，未必非耕田凿井之家；荷戈负耒之夫，未必非行商坐贾之类。岁粮方办，而里长频催，均徭未完，而驿传接踵。供军贴匠，岁无宁日。买房税矣，典田又从而税之；货物抽矣，行银又从而征之。非监寺之坛户，即各部之商人；非被逮于法司，即株连于厂卫；非中官之贵势，勒取店银，即受制豪徒，多索税契。差役浩繁，而财力有限；衙门无统，而吞噬肆行。此皆足以伤和平之气，召旱■〈鬼犮〉之灾者也。倘蒙将一应诛求，尽行停止，商人铺户，酌议免佥，贵势豪徒，速为禁约。各衙门有互相干涉，甲可乙否者，早赐联络，急为归并，五城兵马查照先年题准事例，断然不许加纳，如此则和气所召，祯祥自生矣。万历十年四月，顺天府府尹臣张国彦题。户部尚书臣张学颜等谨题，为祷雨三应等事：该福建司案呈，奉本部送，准礼部咨，该本部题，祠祭司案呈，奉本部送，礼科抄出顺天府府尹张国彦等题称云云，案呈到部。臣等切惟云云外，查得题内税契铺户商人，虽事干本部，俱有节年题奉钦依，见在遵行。但时久人玩，法久弊生，臣等查据府臣未尽之议，撮其要紧，当宽减厘禁者，条为三事，伏乞圣裁。计开：一议处税契。查得《大明律》一款，凡典买田宅不税契者，笞五十，仍追田宅价钱一半入官。又查得万历五年三月内，为清查税契，以裕财用事，该顺天府府尹王之垣等题，本部覆议，行府转行各州县，凡军民人等典买田宅，将原立文契，赴县税过，查照契内价银数目，每银一两，照律征银三分，如有冒破欺隐，尽法追究等因。覆奉圣旨：是。钦此。本年十一月内，为畿民十分苦累，酌陈优恤事宜，以昭圣恩，以裨益国本事。又该本官题称：所属州县，户口日渐消耗，田土日益荒芜，钱粮日多逋欠，要将各州县收过税契银两，抵解杂派钱粮，以苏困累等因。本部覆奉圣旨：是。这税契银两，准抵补各州县杂派钱粮，以苏民困；但契银多寡，原无定额，亦不许因而搜括烦扰，致累置业之家。带征蠲兑，俱依拟。钦此。俱经通行钦遵讫。臣等查得税契旧例，每价一两，纳银三分，天下通行遵守。顺天府属宛、大二县，除正项夏秋粮银外，别无额派公费银两。凡文武科场，部院印色，内库杂供，及奏讨坟价银，如近日姜泰、尚臣、陈嘉言各五百三十两，戴圣夫人金氏地价五千两，及修理文庙街道等项，皆题奉钦依，取用于此，似难悉议减免。但民间贫富相悬，价银多寡迥异。价值千万金者，纳契银二三百两，不以为难，价至三五十者，纳银一二两，即以为苦。况买田宅者永远为业，典田宅者赎还有期，一概收税，已为失平。又城社巨家，隐契不开，虽曾纳银，止于正数，零丁小户，用银二三十两，典买房不过数间，纳税银不过一二两，中间吏卒需求，库役加耗，转买转税，再典再税，原价尽而栖身无地矣。除在外各衙门照律税契外，合无将都城内外居人买田宅者二十两以上照旧例，每银一两仍纳三分，不及二十两者免税；典田宅者四十两以上减买价一半，每银一两纳银一分五厘，不及四十两者免税。如原系实买，捏写暂典，事发全追税银，仍行问罪。顺天府宛、大二县掌印官仍严禁经收人役，如有勒收火耗、追呼需索者，查照前例，枷号究处。其牙侩经纪人等不得指称报税，骗害买主。伏乞圣裁。一议处铺行。万历七年正月，该吏科等各衙门左给事中等官郑秉厚等为仰承德意，议处铺行未尽事宜，以永奠民生事：内称审编铺户事完，条陈六事：一节铺行之力，谓征收耗银数多，交纳赔累甚苦。一宽买办之价，谓时估当宽，运价当给。一严卷册之守，谓册籍不存，编审无据，接管官宜将审册交代，以防改洗。一密稽查之方，谓专责府治中，专管收支。一议征收之法，谓铺行银两，责成兵马分催，两县收银。一定编审之期，谓商贾去来无常，资本消长不一，不必十年方审，以后五年编审一次，该本部俱依拟，覆奉圣旨：是。钦此。已经通行遵守讫。该臣等议查得京师铺户，多四方辏集之人，有资至千万者，以嘱托得免，贫丁小户，资止数金及一二金者，概编当行，初审之时，仓卒报完，造册之后，一定不易。影射者虽富，以册内无名，莫敢究诘；消乏者虽贫，以册内有名，不肯开除。至有资本已竭，铺面已更，人已逃故，而犹按籍追迫，房主包纳。又其甚者，如遇各衙门派用货物，分差番皂，四出强取，不给价银，虽量给之，必迟以月日，减其原估，复搀以低假铅银。此虽系节年通弊，而在五城为甚。因近任兵马多系例贡加纳，皆投托势要，所畏者巡城御史，又相临久者一季，近才一二月耳。故兵马恣行贪肆，反不畏法，私受词状，滥行科罚，或将病死人命及无干证佐淹禁得贿，方行保出。至于真正人命盗情，反隐匿不报，御史房号银两，虽不可免，加收火耗，视契税犹多，故铺户虽为都民之害，而贫民以微资觅微利者，受害更倍。今查得宛、大二县，原编一百三十二行，除本多利重如典当等项一百行，仍行照旧纳银，如遇逃故消乏，许其告首，查实豁免外，将网边行、针篦杂粮行、碾子行、炒锅行、蒸作行、土碱行、豆粉行、杂菜行、豆腐行、抄报行、卖笔行、荆筐行、柴草行、烧煤行、等秤行、泥罐行、裁缝行、刊字行、图书行、打碑行、鼓吹行、抿刷行、骨簪箩圈行、毛绳行、淘洗行、箍桶行、泥塑行、媒人行、竹筛行、土工行，共三十二行，仰祈皇上特赐宽恤，断自本年六月初一日，以后免其纳银。其他如卖饼、卖菜、肩挑、背负、贩易杂货等项，看守九门各官，不许勒索抽分。本部仍札行顺天府，备行宛、大二县，及移咨都察院，转行五城兵马司，遇监库各衙门有行取用货物，务要两平交易，当时全给丝银，不许迟延短少，如差出番皂，不持印票，或指一取十，或将铺行该日者买脱，不该日者妄索，及将殷富铺户人等，假以人命、盗情罗织，挟求财物，许被害之人赴巡视御史法司禀治。兵马、县官如纵容番皂诓骗，不行严加禁治，该府及巡视衙门参奏处治。优乞圣裁。一议处商人云云。万历十年四月，户部尚书臣张学颜等题。奉圣旨：朕念都城小民云云。

　　本年十月内，本府行据两县会议，题将铺行下三则免征，上六则改令五城兵马司征银解府，供办岁用，户部覆奉圣旨：“这铺行依拟选差科道官，着同张国彦上紧从公编审，务求妥当，毋得赔累贫弱。”

　　顺天府府尹张国彦谨题，为议处征收铺行银两，以广圣恩，以足国用事：先该臣等题为祷雨三应等事，随该户部覆奉圣旨：朕念都城小民，累苦这税契云云，其余依拟，钦此。钦遵。备札到府，已经通行遵依，除税契银两，张挂榜文，晓谕军民遵守外，行据宛、大二县申称，查得铺行银两，先年题奉钦依，抵二县里甲，并内府各衙门年例，一应钱粮支用，原编三等九则，每年照则征钱。上上户每名九钱，递减至下下户一钱，每年大兴县额征银五千六百四两九钱。上中六则，人户共三千九百二十五名，该银二千一百九十五两六钱；下三则，人户共二万二千二百九十八名，该银三千四百九两三钱。宛平县额征银二千六百六十三两四钱。上中六则，人户共一千五百名，该银八百九十四两三钱，下三则，人户共一万二千七十九名，该银一千七百七十二两二钱。除万历九年，各陆续照数征完支费外，其十年分，虽科道官审编停妥，尚未征收。近奉明旨，资本三五百两以上者，方许编行。查得先年原编就行户底册未审开资本之数，今若一概优免，本年正费浩繁，无处措办。如一概混征，则小民观望，谁肯输纳？欲另行审编，不惟仓卒难完，且滋扰不便。矧明年又值审编之期，似应酌处。访得原编，上三则，人户多系富商，资本数千，中三则，亦不下三五百金，独下三则，委系资本不一。合无将本年分下三则，遵照明旨免征。上中六则，查照编册，仍旧征银，供办额用，其不敷之数，暂于存留银内拨补，及查行银先年原议定五城兵马征解户部，转发听用。至隆庆五年，该巡视衙门题议，改行二县径自催收，未为不善，但各行散处五城，况审编之初，俱系各司督同该坊总甲供报，中间移徙消长，惟兵马与总甲能辨诘之，必须责成总甲督催，始克有济。况此辈向属兵马，不受县官约束，缓则若罔闻知，急则多方陷害，如近日大兴县典史何元俊差皂隶督催，被总甲谈禄妄禀兵司，偏徇庇护，反将差执拿监禁重处，如此类者非止一端。恐奸人效尤，以后愈难催督，申乞请照先年事例，仍行五城兵马司征银解发应用等因，到府。为照都城铺户困惫已极，顷荷天恩宽减，不啻更生矣。然审编属之五年，而额办取足于一岁，概免则公用无着；混征则轻重失伦。另行审编，又增劳扰。所据酌量等则高下分别应征应免，似应准从。及照五城兵马司所辖地方即二县境内，所役总甲人等，即二县编民，近来彼此矛盾，动以秦越相视，如征收行银一节，掣肘尤甚，恳乞敕下户部，并加查议。合无将本年分铺行上中六则，照旧征银，下三则尽数免征，事关锦衣卫者，移文一体遵行，其公费不敷之数，于各存留银内动补，如上中六则人户内，有消乏逃亡者，照部议查实豁免，通候明年编审之期，另行请差科道官，细加审编。其征银一事，仍令五城兵马司，就便征解。若令两县催办，即将各该地方总甲人等，悉受县官约束，如有过期、侵欠、影射等弊，及将下三则并上中六则内消乏逃亡人户混行拘扰，骗诈酒食财物者，两县径自依法处治，兵马司不得偏护阻挠，如此庶事权归一，而公费有赖矣。万历十年十月题，户部依拟题覆，奉圣旨：这铺行依拟差官云云。

　　万历十一年分该吏科等衙门给事中陈烨等具题，内一款开：酌行银以均差派。户部题覆，看得大兴县市廛稠密，宛平县铺面稀少，岁征行银，迥然多寡不类。乃一应差派，二县均当，诚非剂量之宜，委有偏累之苦，该科道官议题前因，相应依拟，合行顺天府，备行宛、大二县，以后一应公费，计分为率，大兴铺行颇多，应办六分，宛平铺行颇少，应办四分，庶裒益适中，彼此均便矣。部覆在卷。

　　铺行下三则免征始此。自后岁入数少，支出如旧，而税契所入，又一时并减，兼遇宫府传宣，岁时有之，两县遂尔大匮。该知县朱衮、孔祖尧等经管，除支尽节年余银外，至借支四千余两。十五年知县徐启东，因交盘数多借支，备将缘由申详在卷。

　　宛平县知县徐启东为首正借支以清库藏事：照得一县之设，自有一县之费，向缘本县积贮充溢，是以支取繁多，未尝告窘。自万历十年，题请税契四十两以下，并铺行下三则，悉行蠲免外，遂致积贮空虚，而旧派、抵解、抵支，取足于二项之中者，犹然如故，于是乎县吏束手无策，坐虑咎谴，甘冒那移借贷之禁，而姑为苟且塞责之谋矣。卑职到任，交盘库藏，册开应支银七千二百三十八两有奇，而实在银止六百八十余两，且各项应给未给者，又数百计，日复一日，终无补还之期，将来主之者，按簿查取，责将谁归？乃细查那移过各项，俱有批回付案，始知前时县吏，亦出万不得已。盖支解银两，尽系内府、阁部、寺、科道等衙门供应，稍一愆期，公庭喧聚，但得库有那移，以济急用，安问其孰为正款，孰为借支哉？延至今日，库门不闭，候给银者，日拥庭阶，窘亦极矣。即欲如前那移，不可复得。今将卑职到任以前，那移过银六千五百五十七两四钱九分零，逐□开明，具册尘览，合无俯从检举之例，姑容异日，多方设备，仍乞批发存卷，倘后清查追论，不至一概混淆。计开借过盐院备赈银一千九百三十二两四钱零，长跟银三千二百七十五两一钱零，各衙门寄库备赈银九十一两零，又四十三两九钱零，学院银十八两三钱零，兵道银八十三两四钱零，太仆寺马价银一百六两八钱零，巡抚屯院银九十八两七钱零。万历十五年七月十五日，申蒙本府批：据申该县往年借支银数颇多，将来何所抵补，苟求其故，盖谓铺行税契减免之后，即称匮乏，当时犹有银之可借也，今至于库门不闭，该县匮乏至极可知，既系寄库官银，一时抵补诚难，仰县候有银之日，陆续补还缴。

　　适值五年编审，本府备题酌议，并议税契存留。奉圣旨：“京师根本之地，当加意优恤，这税契减纳及铺行下三则蠲免，俱照近年张国彦题准事例行，支应不敷，着另行措处，户部知道。”

　　顺天府府丞臣宋仕等谨题，为遵例审编铺行，并议处税契，存留银两，以足国用，以安民生事：卷查万历十五年十月，内奉户部札付，为绢布上供至迫，畿县疲困不胜等事，该本府府周继等题前事，奉圣旨：户部知道。钦此。随该本部看得本府题称：宛、大二县铺行税契银两，奉旨减免，所入不足以充正额，要将今次变染布包裹等费银三千一百八两，查照十四年事例，仍暂于本部处给。查得旧规，变染布绢工价，在太仓银库动支，其包裹等费，原在宛、大二尹处给，止因十四年畿地灾伤，二县库银短少，该本府题奉明旨，着部暂与支给。此一时之权宜，原不为例。今据题称二县出办不前，比例上绢亦出甚不得已，相应依拟，恭候命下，本部即将今次变染绢布包裹等费银两，姑准再给一次，仍行顺天府将宛、大二县铺行税契银两，逐县清查，再行议处。务使一岁所入，足供一岁之用，以后年分，包裹、脚价、垫盖等费，不许再议本部借给，伏乞圣裁等因，奉圣旨：是。钦此。请备札到府，除遵依通行二县清查去后，随据大兴县申称：查得先年铺行九则全征，每年额有五千六百余两，税契、典买每价一两，征银三十分，每年不下六、七千两，二项共计一万二千余两，除每年一应供费七千余两外，尚余四千余两，遂将里甲减编，径于铺行银内抵补，岁办可充，国用称裕。自万历十年将铺行下三则截免之后，岁仅解发二、三千两，至于税契一项，京城典买相半，顿将典税全免，已去税银十分之五，又买价四十两以上，方准报税，每两又减征一分五厘，未及四十两者悉免，中有奸伪之徒，图免纳税，分百价为数契，莫可究诘。甚至权贵之家，田宅典买，动以千百，而牙人不敢言，报税银岁入仅仅千余耳。总计每年铺税不满四千，而欲以济七千余两之供亿，安得不乏？即有存留一项通融支使，年来率奉蠲免，征者又多逋负，一奉取用，势如星火，莫敢迟违。所以近年万不得已，借过长跟银一千四百余两，无从处补，切今科举年分，供费更繁，若铺税不复，库藏虚空，供应何从措办？况铺行之下则什倍于上中，其则既下，所征亦寡，日计所取不过毫厘，有何病民，竟令概免？若夫税契，伏睹《大明律》内一款，凡典买田宅，不税契者笞五十，追价一半入官，初不限于典买，亦无分于多寡。况四十两以下之契，悉系中人之家，其价不多，所税不重，或惧势邻之侵夺，或虑原主之盗卖，皆欣然乐税，而又阻于例不得税，人情常苦不便。免之未足为恩，税之反足资用。合无遵部所题事例，将铺行税契一概复旧，务一年所入，足供一年之用。其铺行查得旧时原县征收，便于支给，今属五城兵马司征收，仍复解回本县支用，转展繁文，不能济急，合行仍归本县及时征收，以济缓急之用，等因。又据宛平县申称：查得万历十年以前，审编铺行上中下九则，本县实征银二千七百三十二两九钱，锦衣卫协济铺行银一千一百三十三两五钱三分，通州协济铺行银三百一十八两七钱四分五厘，共银五千一百九十四两六钱八分五厘。其税契典买田宅多寡，悉照先题事例，每价一两，税契三分，每岁纳税银四千余两，存留银每岁额征二千四百八十四两零，以抵额办杂派及公用等费三项，通融支使，岁无缺乏，颇足供用。自万历十年以来，蒙本府题免铺行下三则，并不时佥补女轿夫悉行优免，其上、中六则，行五城兵马司征收，并锦衣卫通州铺行银，俱解府发县。四年蒙发行银共二千七百两零，十五年发行银二千八百两零，于全征额数，减少二千五百有余，又税契银两典价不论多寡，并买价四十两以下俱免，止将四十两以上者，每两减税银一分五厘，计十五年本县止收五百八十三两零，比旧又减去三千四百余两。其存留，万历十年分，恭遇圣驾谒陵，存留悉免。十二、十三等年畿甸旱灾，又行蠲免，则所征存留之数，难以取足，不可为常。总计本县额办杂派各项钱粮，每年通共六千六百七十一两零，除将行税二银，尽数支销外，每年尚不敷银三千三百余两以致节年陆续借支过长跟皂隶工食并各项官银五千六百余两，积欠无补，见今库藏借支一空，但遇取用，束手无策。查得万历十一年五月内，蒙本府题请审编该礼科给事中陈烨等题议处补，以充额办，蒙户部题覆：看得宛，大二县，存留税契二银，原系堪动钱粮，至于万历十一年，额派则尽照新旧铺行银支用，不足者许于两县在库存留税契等及大兴县续收备荒并乐舞生子粒等银接用。如又不敷，将本府查出各州县支剩存留税银，取解府库两县，申请给发，通融支用，无容别议外，切详宛、大二县额办公费银两，姑以万历十年为准，计所用一万二千一百八十两零，以一年推之，而其余年分，大约相同。见审行银五千六百三十两七钱二分零，又通州每年解到行银一千一十七两三钱，支用外，尚欠银五千五百三十二两零。查得两县先年税契，每年征及一万余两，近虽奉旨减免，纳税岁入岂下三五千两？又两县额该存留银四千三百五十七两零，虽递年逋欠，完不及数，以五分为率，计所入亦约二千余两，兼以该府库贮节年余剩等银，均足抵支行银之用，不必复议备边新增等银等因。钦遵在卷。今照前银有限，杂派无穷，先年将存留等银蠲免之后，日渐萧条，库空若扫，所议支剩存留税银，未蒙取给，乞行查取接济，其税契银两，仍将四十以下，不分典买，悉照新题每两一分五厘之例起税，或可少裨于库藏之空虚等因，各申到府。据此。除覆查相同外，臣等为照铺行旧例，原系户部题差科道官，五年一次审编，其下三则铺行，先年奉旨，尽数优免。自万历十一年审编，至今又值五年编审之期，其一切应行事宜，听科道官临时酌处，无容别议。查得税契银两，亦奉特恩，四十两以上买者减半纳税，四十两以下与典者俱免纳税。是以前项银两，日渐消耗，诚有如二县所申，委系额办正供及不时杂派之需，毫不可缺，即如变染绢布包裹等费，每次约用银三千有奇，去年已无从取办。本府具题，户部覆请，虽再给一次，以后不许再议借支，仍行本府清查议处。臣等谨遵部议，反覆思惟，计无所出。参之舆论，稽之往牒，惟查取存留，庶得接济，仍复税契，或稍可支持耳。先该审编科道官倪烨等题，议将本府查出各州县支剩存留税粮，取解府库，容两县申请给发，比时部覆未及，盖谓府县积贮税契等银，或可足用，不必取偿于彼，而兹计所入不及什三，以致府县库藏空虚若此。则前次存留，允可议行于今。不然，既不减其所出又不补其所入，徒欲足用，其可得乎？至于税契一节，律开不税契者，既加以罪，复追半价入官，况典买田宅之人，无不为子孙计，而愿于输纳者，似亦不容以不议也。盖法穷则变，变则通，随事折衷，与时裒益，无非因其公私困惫之极，而为是委曲调停之计，诚势有不得不然者耳。如蒙皇上轸念畿邑公费浩繁，匮乏难支，乞敕户部酌议，将本府所属州县支剩存留岁粮银两，容臣等取解府库，候二县不敷，申请给发接济。并将京城税契，不拘典买及银两多寡，查照该部续题事例，每银一两，纳银一分五厘，及应差科道官员，速为题请照例编审，仍令宛、大二县征收支用，每季终仍登报循环送臣衙门查考，庶一岁所入，足供一岁之用，而于国计民生，均有赖矣。奉圣旨：京师根本云云。

　　本年四月内，部覆铺行下则免编，惟备陈祖制，请复税额，又奉圣旨：“是，税契还遵前旨行。钦此。”

　　户部尚书宋纁谨题，为遵例审编铺行等事：该本部福建司案呈，奉本部送户科抄出本府府丞宋仕题前事，奉圣旨：京师根本之地，当加意优恤云云，钦此。抄出到部送司。案查万历七年正月内，为议处铺行未尽事宜等事，该郑秉厚题款，开定清审之期，以苏民困，每遇五年，题请差官。本部覆奉圣旨：朕念都城小民，困累这税契云云，其余依拟行，钦此。本年八月内，又为征收铺行银两等事，该顺天府府尹张国彦题，原编铺行，议将下三则免征，上中六则征银，供办岁用。本部覆奉圣旨：这铺行依拟，选差科道官着同张国彦上紧从公编审，务求妥当，毋得贻累贫弱。钦此。俱经通行钦遵讫。今该前因，通查案呈到部。看得顺天府府丞宋仕等题称，铺行五年一次，例该本部题差科道官，会同编审，及称二县额办杂派浩繁，铺行税契银两节经明旨递免，不敷支用，议将各州县支剩存留税粮银两，取解该府，听二县申请开支。典买田宅，依律一体收税各一节，为照先年编审铺行三等九则，其下三则已奉恩免，无容别议。至于各州县支剩存留税粮，宜留各州县备赈蠲抵之用，亦难概议取解。惟税契一节，律开典买田宅，不税者笞五十，仍追半价入官，既系祖制，应照旧收税，以补二县缺乏。既经府丞宋仕等具题，相应酌议，题请恭候命下。本部移咨都察院，及备行户科，题差给事中御史各一员，札付顺天府，会同五城巡视御史，将在京铺行下三则免编外，其上、中六则，逐一从公编审，造册奏缴，清册送部稽查。行银照旧行该坊兵马征收，类解府库支用，存留税粮银两，仍留各州县备赈蠲抵之用。如遇变染绢布包裹等费，听本部题请行该府于前银内照数通融支解。至于京城税契，除典当者免税外，其置买田宅为世业者，仍照祖制，无论多寡，每价一两，量征银一分五厘，以充二县额办杂派之费，外此而欲另行措处，恐无他术也，等因。万历十六年三月，本部尚书宋纁等具题。本年四月奉圣旨：是，税契还遵前旨行。钦此。钦遵。奉差科道遵照审编，宛平壹千柒百捌拾叁两陆钱，中城大时雍坊该银三百七十八两三钱：上上九十九户，上中三十三户，上下二十九户，中上四十九户，中中一百七户，中下四百一十七户。小时雍坊该银五十六两八钱：上上一户，上中三户，上下四户，中上十五户，中中二十一户，中下八十三户。安富坊该银一百二十八两七钱：上上十四户，上中十户，上下二十一户，中上二十七户，中中五十六户，中下一百六十户。积庆坊五十两三钱；上上二户，上中四户，上下三户，中上九户，中中十四户，中下八十五户。西城河漕西坊该银九十一两三钱：上上十六户，上中十六户，上下十三户，中上十九户，中中三十二户，中下八十五户。阜财坊该银九十九两二钱：上上十二户，上中十六户，上下五户，中上二十一户，中中二十七户，中下一百三十户。金城坊该银一百九十六两八钱：上上十七户，上中二十二户，上下十五户，中上三十五户，中中五十六户，中下二百七十八户。朝天日中坊银八十三两七钱：上上七户，上中六户，上下六户，中上十五户，中中四十六户，中下一百二十八户。鸣玉坊该银一百六十七两五钱：上上二十户，上中二十四户，上下十九户，中上三十六户，中中五十四户，中下一百九十八户。阜城关该银五十八两一钱：上上二户，上中八户，上下七户，中上三十八户，中中十八户，中下五十二八户。南城宣南坊该银四十四两五钱：上上七户，上中五户，上下五户，中上十一户，中中十七户，中下四十一户。宣北坊该银一百二十五两十六八钱：上上二十户，上中二十五户，上下三十二户，中上二十九户，中中三十二户，中下八十户。北城发祥坊该银三十三两九钱：上上三该户，上中一户，上下四户，中上八户，中中十一户，中下三十九户。日中坊该银一百四十七两八钱：上上二十九户，上中二十一户，上下户，中上三十八户，中中五十七户，中下二百二十九户。关外坊该银一百二十两九钱：上上五户，上中二十一户，上下三户，中上二十户，中中二十三户，中下一百八十五户。大兴叁千叁百伍拾贰两柒钱，中城南薰坊银二百六十两捌钱：上上八十七户，上中五十三户，上下十四户，中上二十八户，中中六十一户，中下二百二十二户。澄清坊该银一百五十三两二钱：上上三十四户，上中三十二户，上下十五户，中上二十四户，中中三十三户，中下一百四十六户。仁寿坊该银八十一两四钱：上上十五户，上中十二户，上下五户，中上十户，中中三十二户，中下九十三户。明照坊该银五十七两一钱：上上十七户，上中五户，上下二户，中上十二户，中中十六户，中下五十六户。保代坊该银三十二两二钱：上上四户，上中四户，上下三户，中上二户，中中二十五户，中下三十四户。东城明时坊该银二百六十一两八钱：上上五十户，上中三十九户，上下二十户，中上三十一户，中中八十四户，中下二百八十九户。黄华坊该银一百七十两三钱：上上四十三户，上中二十四户，上下十户，中上十七户，中中五十二户，中下一百八十三户。北居贤坊该银一百五十两八钱：上上二十二户，上中二十八户，上下八户，中上二十二户，中中五十四户，中下一百六十六户。南居贤坊该银一百四十八两五钱：上上九户，上中八户，上下十三户，中上二十七户，中中七十一户，中下一百九十六户。思城坊该银一百二十二两一钱：上上十六户，上中十一户，上下十三户，中上十四户，中中四十二户，中下一百六十四户。朝阳关该银五十五两八钱：上上五户，上中五户，上下六户，中上十四户，中中十九户，中下六十五户。南城正东坊该银三百六十七两二钱：上上七十三户，上中三十四户，上下五十九户，中上一百一十五户，中中一百二十户，中下二百六十七户。正南坊该银一百三两四钱：上上十二户，上中十六户，上下十九户，中上三十二户，中中三十三户，中下七十九户。正西坊该银二百三十六两六钱：上上三十九户，上中四十六户，上下七十户，中上六十一户，中中五十五户，中下一百三十九户。宣北坊该银二百二两四钱：上上二十九户，上中三十二户，上下八十八户，中上二十九户，中中五十三户，中下一百十七户。崇南坊该银一百三十两一钱：上上十一户，上中三十户，上下三十四户。中上三十七户，中中三十四户，中下七十七户。崇北坊该银二百三十三两五钱：上上三十八户，上中四十一户，上下三十九户，中上七十二户，中中四十六户，中下一百八十六户。宣南坊该银七十三两九钱：上上八户，上中六户，上下二十四户，中上二十六户，中中二十一户，中下四十七户。北城崇教坊该银八十八两：上上十二户，上中一十户，上下六户，中上三十户，中中二十六户，中下九十五户。昭回坊该银七十五两四钱：上上十五户，上中三户，上下三户，中上八户，中中二十二户，中下一百五户。靖恭坊该银一百二十二两六钱：上上七户，上中七户，上下十三户，中上十七户，中中四十二户，中下一百八十九户。灵春坊该银五十四两六钱：上上六户，上中七户，上下七户，中上七户，中中二十五户，中下六十三户。金台坊该银六十两三钱：上上六户，上中三户，上下三户，中上十户，中中十六户，中下九十五户。教忠坊该银一百一两：上上八户，上中二十七户，上下十八户，中上二十一户，中中三十八户，中下六十七户。安定关该银六两七钱：上下一户，中上一户，中中二户，中下一十二户。

　　较之先年，约少银一半。此外，惟通州解补两县代办银捌百两零而已。科道审编事竣，裁酌因革所宜，题请行县遵守。

　　顺天府为审编事竣，愿摅见闻，以裨财用，以苏穷民久累事：奉户部札付前事，该本部题福建司案呈，奉本部送户科抄出兵科左给事中胡汝宁等题，先该顺天府府丞宋仕题称：宛、大二县，用度浩繁，每年所入不彀所出之半，欲将税契存留银两补凑两县支应，奉圣旨：京师根本之地，当加意优恤，这税契减纳及铺行下三则蠲免，俱照近年张国彦题准事例行支应，不敷着另行措处，户部知道。钦此。今臣等审编已完，据知县徐启东、王建中各呈称，用度不敷，欲得臣等代为题请措处。臣等随令将二县钱粮出入数目，造册前来，逐一查勘，除该县正额用度，不容另议外，其余杂办及不时取用等费，所当酌处。有应均派各府者，如圣驾谒陵等费，及科场等费是矣。有取之各衙门羡余者，如太仓库、太仆寺及兵工等衙门等费是矣。有可移之外府州县者，如各差御史复命造册等费是矣。有可损其大半者，如五年一次审编等费是矣。有可径当裁革者，如户部细腻榜纸，上司行县备办酒席帮价，屯田御史宅内书办工食、门子帮支工食等费是矣。巡抚抄报吏工食其本衙门纸赎可取也。巡按出巡，巡逻夫总甲之火夫可充也。其各官上任门神桃符，贤智者当自裁也。至于上任家火，县官备造一付，即彀五年通用也。太常寺猪价，本寺全给可矣，又何用二县之帮贴乎？安定门课银，随其多寡收纳可矣，又何用二县之凑办乎？诸臣肯同心裁节，未必无益于二县，再有不敷，二县自理。纸赎每一年应有一百二十余两，不必如外县积谷之例，令其尽数支用，止造册报府，以备稽查。至于行银一节，大兴县银数颇多，宛平不及大兴之半，其公用则两县均派，不无偏累。先该礼科给事中陈烨等题，以后一应公费计十分为率，大兴县应办六分，宛平县应办四分，诚剂量之法。但臣以为征银之时，虽分两县地方，及银解在府，则凭本府给发，若于府两平均发，又不必公费四六之分矣。臣乞敕下户部，将二县一切用度造册，分送各衙门，俱听自酌裁，仍乞敕内库从公一查，如果所诉情真，相应尽行除豁，等因。奉圣旨：户部知道。钦此。钦遵。抄出到部送司，案呈到部。随该臣等吊二县岁用卷册，悉心查理。除事隶兵工二部者，听该部径自议覆，及各衙门琐屑之费，已经裁革者，不敢一一琐渎外，其应均派、改派、裁省与当照旧者，相应开立前件，议拟上请。万历十六年十月，本部尚书宋纁等具题。十五日奉圣旨：是。钦此。抄出到部。为此合札该府钦遵施行等因。备行到府，奉此。帖仰该县照依题奉钦依内事理，钦依施行，须至帖者。计开：应均派：一谒陵等费，据县册约用银四百余两，前件重典公费，间或一举，相应照旧。一科场等费，据县册约用银四千四百七十二两，前件相应照旧。应改派：一太仓等费，据县册银库科道取复命奏缴册纸张银八两七钱八分，又取公用纸张银二十一两六钱一分三厘，又银匠工食银二十四两，前件合将纸张银三十两三钱九分三厘，改于银库羡余银内动支，其银匠二名仍应照旧于二县给领。一各差御史复命造册等费，据二县册开银二十一两二钱六分，前件顺天府治中、推官承各御史取合属贤否文册纸张、工食支用，今该府议，欲以后并支各院赎银，相应依拟。一太常寺猪价，据二县册开，本府帖派每猪一口，价银六钱一分，每年共贴价银七百四十二两二钱八分。前件臣等查得，太常寺每年正祭约用猪九百一十口，约重十二万二千三百六斤，正价并帮价计该银二千三百一十六两三钱，内崇文门张家湾宣课司额解该寺银一千二百两，又本部补给太仓猪税银五百六十一两二钱外，每年宛、大二县帮银五百五十五两一钱，共足前数。今科道官以二县负累，议将帮价豁免，相应依拟。应裁革：一户部细腻榜纸，据县册开编置勘合，奉户部札取细腻榜纸四千张。前件看得二县供应无措，相应裁革，如前纸应用不敷，本部另行议处。一杂费等项，县册开各察院、京畿道并本府新官上任，公宴酒席，帮价银二十七两七钱，又屯田御史书办门子工食银二十五两二钱，又巡抚抄报吏工食银一十二两，又巡按出巡，巡逻夫工食银八两四钱五分，又各察院、京畿道、本府县各官上任，合用桃符门神等项银二十二两八钱四分，各察院、京畿道上任办送合用家火共该银七十七两四钱八分，又各院道府上任、开印、出巡、回京、刑具等费，共银一十二两三钱二分。前件臣等看得审编科道官，因宛、大二县供应浩繁，银两不敷，将各衙门倚办于二县者，查出通欲遂行议处，行据各官回称：抄报、逻夫、书办、门子工食，已经裁革，无容再议，至于酒席、帮价、门神、桃符等项，均属冗费，相应通行严禁。其新官上任、公宴、刑具均系公用，似难尽革，相应照旧。一安定门课银，据宛、大二县册开：蒙本府帖派，每年凑办安定、德胜门二课司银共八十两。前件臣等查得安定、德胜门二税课司，原管收门摊等项，每年各额，坐国子监金背钱三万六千文，内府喂猫肉七百二十斤，织染局胰油一百四十四斤，共纳银一百八十余两。至万历五年，将税契归并二县，以故二县每年共帮银八十两，切照税契，已归两县额课，自当帮贴，相应照旧。一审编公费，前件应行本官将节省事宜发宛、大二县备照应议处。一宛、大二县行银□，前件看得审编科道官题称，二县征收行银，大兴多于宛平过半，而公用则两县均派，议要该府将行银两平均发，不必拘定四六旧例，为照行银征收，虽分两县，而通融则在该府。况一切供应，既两县均办，则行银总收该府两平均发，委属公平，相应依拟。一、二县自理纸赎，前件臣等看得自理赎银，原以备赈，似难别用，但在京衙门众多，取用冗杂，虽经裁节，尚自浩繁，委难律以外县积谷之例，合依所拟，将二县自理纸赎，如果行银支尽，别无措处，申府酌量动支凑用，仍造册报府，以备稽查。万历十六年十月奉到各衙门径裁数目，按院裁革：一上任家火银八两六钱六分，以后动支院银备办。一出巡取巡逻夫二名，朱批裁革，不必雇用。一巡按票行，本县郊饯，回请酒席，帮贴攒盘看席，以后动支院银置办。巡抚裁革本院抄报吏工食银六两，按月于本院纸赎银内支给。屯院裁革本院下门子工食银三两六钱，不必帮支。本院宅内书办黄丙烈工食银九两，改入本院赎银内支给。关院裁革本院上任家火银八两七钱五分五厘，又纸张、簿籍、门神、桃符银一两一分五厘，通动支本院赎银。盐院裁革本际上任家火银五两七钱，门神、桃符、糊房纸张、门簿、夹板银二两一钱八分六厘，铺兵面糊银九钱，俱于长芦运司解到银内动支。京畿道裁革本道上任帮贴酒席、攒盒银两，改动院赎。本府裁革本府项下各费：一春秋丁祭并祭宋丞相，往儒学考校生员，灯笼火把俱不用。其郊外陪祭，路远者量留。其圣诞、正旦、冬至造宴，赏册、刷印、女轿夫、帖文、纸张、工食，本府各衙造册书手、纸张、工食，上任酒席帮贴，攒盘、门神、桃符，俱革不用。又裁革兵部项下各费：一件书写武官黄稿事誊黄奏本等纸，二县共银一十一两五钱九分五厘八毫二丝。一件誊黄及续黄写诰木炭，二县共银二十四两，系一年一次。一件书写武官诰命事，写诰命白榜纸二县共银一十八两九钱三分八厘二毫。一件续写军职贴黄事续黄勘合等纸，二县共银三十八两一钱三分二厘。一件书写武官黄稿事，清黄木炭，二县共银二十五两六钱，系三年一次，俱武选司转送内府中书舍人等用。一件传奉圣谕事，勘合纸札，二县共银一百二十三两三钱八分八厘八毫，系一年一次。一件应付事白榜等纸，二县共银一两三钱二厘二丝。一件急缺精微勘合事，白榜等纸印色，二县共银三两九钱七分。一件建言民情事坚厚白榜等纸、印色、银朱，二县共银二两五钱六分，系不拘年限，用尽随取。一件印色事，紫粉印色、银朱，宛平县该银三两九钱六分，以上共银二百五十三两四钱四分六厘八毫二丝，俱裁革不用。

　　所编银数，听五城锦衣卫、通州等衙门各征完日解府，均发两县，查照旧额，分款支解，登报循环，各衙门以批，各房科以付，各员役以领。本府循环季查，治厅年终吊查，按院查盘，任满委查，一应支解，俱属官吏。盖自是供应之难，又不在行户矣！

　　按《周礼》，市官法廛而不征，法而不廛，盖古圣帝明王待商令典。而或者乃以费冗不给，置之弗讲，甚至税及间架，殆非盛世所宜有也。惟我皇朝，再隆熙皞，当成祖建都金台时，即因居民疏密，编为保甲，属五城兵马司，而以所职业、籍名在官，别无征银之例，此即法而不廛之意。嗣是革去行户名色，惟查照户则，分为九等，输银在官，一应取用，召商买办，不复取之铺户，此又即古廛而不征意也。二百余年，上下相安，无复有可议者。惟是近年以来，法久弊生，正当易道穷变之时，而天即作我皇上起而损益之，定以下三则三万四千三百七十七户免税，上六则五千四百二十五户征银，特允台省之请，申命不许轻用行户。此其廛与不廛并行，不悖我祖宗良法美意，因之益隆且光，而谓古道不今日耶？顾今日之事似亦有不可不讲者，倘不求铺行之所以当革，为之调停，而徒日云云，则上之人势不可行，必责之下；下之人力不可支，必复求之民。独奈之何而不虑其终也？兹姑谭其小者：如备一公所，借用器具，一时若围屏、椅卓等粗物，给有赁价，有何不可？而不知此一器也，如何而可使来时之速交？如何而可得交时之不易？如何而可保用时之不损坏？如何而可冀事完之速领全领？此其中有能察见之否也？如备一下程，不过照依常套，猪羊肉、蒸炉食、时菜瓜果之类，即燕窝、天花、海粉、松榛亦非难继之物，受一物即有一物全价，不受即有赁价，有何难事？而不知此一品也，备办则惟恐其不丰，领价则又恶其太贵，鲜物则不宜于暑天，细果则不难于狼戾。守候之苦，有照管之虞。催事者得以亟迫徼其赏，否则曰某时要齐，某时要送，而甚且缧绁之矣。押送者得以更易索其贿，否则曰某物不及数，某物不堪用，而甚且屑越之矣。及至送时，不受者多，即受之，亦不全收。赁价几何，而能必数之必如故，返之尚可售耶？此其故有能尽体之否也？夫若此者，贵物取之上户，是已廛而又征之也，贱物出之下户，是不廛而亦征之也。法令谓何，令其至是？即一事之小，而其他之大者可知。即下之差出者如是，而上之差至者可知。即外庭之易达者如是，而内庭之过求者又可知。今一旦而革去铺行，倘非上下相孚，内外一体，共相调停，俾上可行，而下可支，不使已见之牛，易为未见之羊，宁能令铺行之安枕耶？今日作法之始，宪令炳若，万不至是。书之以告来者，幸毋使至是可也。

△坛壝

 　　各坛除大兴县额有编办外，本县应该分管天坛坛户一十三名，地坛坛户九名，夕月坛坛户一名。以上各工食银三两六钱。徭编。

　　天地坛神乐观库夫一名，工食银三两二钱。徭编。

　　社稷坛春秋二祭，共该银叁拾玖两伍钱。春祭火杆五根，竹竿二根，价柒两。秋祭火杆五根，竹竿二根，价七两。税契银内办送。又秋祭苇把八十四束，每束重五十斤，脚价使用银三钱，烧香木炭五十斤价三钱，行银办送。

　　朝日坛春分祭，共该银玖钱。苇把四束，每束重二十五斤，脚价使用银一钱五分；烧香木炭五十斤，价三钱，行银办送。

　　三皇春祭共该银玖钱。苇把四束，每束重二十五斤，脚价使用银一钱五分，烧香木炭五十斤，价三钱，行银办送。

　　方泽夏至大祭，共该银贰两肆钱玖分。柳箕七个半，价二钱二分五厘；木掀五把，价一钱五分；扫帚十把，价一钱五分；苕帚十五把，价七分五厘；竹箩五个，价五钱；大荆筐五个，价一钱五分；芦席六领，价二钱四分；麻绳二十条，价二钱；抬牲扛十根，价三钱；扒沙板五片，价五钱；苇把八束，每束重二十五斤，脚价使用银一钱五分；烧香木炭一百斤，价六钱，俱行银办送。

　　夕月坛秋分祭，共该银壹两伍钱。苇把六束，每束重二十五斤，脚价使用银一钱五分；烧香木炭五十斤，价三钱；又赁房银三钱，行银支办。工部祭旗纛，霜降取用，共该银捌钱壹分肆厘。净盆焰硝三斤八两，价一钱四分；熟硫黄八两，价二分；柳柴炭一斤八两，价六分；白面二斤，价一分六厘；黄连七纸五张，价三分；开化纸五十张，价六分；白麻一斤八两，价六分；高头黄纸一百五十张，价一钱五分；栾纸五十张，价四分；毛边黄纸二十张，价一钱四分；白刃锅铁一斤八两，价七分五厘；连七纸五张，价五分，行银办送。

　　圜丘冬至祭，共银壹拾柒两肆分伍厘。苇把五十束，每束重五十斤，脚价使用银三钱；烧香木炭二百斤，每百斤价六钱；灯油十五两，价四分五厘；木炭一百斤，价八钱，俱行银内办送。

△宗庙

 　　太庙每月荐新各品物，除大兴县分办一半外，正月分，共该银贰两贰钱。荠菜四斤，价一两二钱；生菜二斤，价五钱；韭菜二斤，价五钱。二月分，共该银玖钱玖分玖厘伍毫。苔菜二斤八两，价五钱；芹菜一斤八两，价四钱九分九厘五毫。三月分，共该银叁钱。鲤鱼一十二斤八两，价三钱。四月分，共该银贰两陆钱柒分伍毫。彘猪一口，价一两二钱；雉鸡三只，价三钱；樱桃二斤八两，价一钱二分五厘；黄瓜八十根，价八钱；杏子五斤，价二钱五分；外本县京西二图屯、三图、四图、八图里长办送樱桃五斤、杏子十斤，无价。五月分，共该银贰两壹钱叁分。嫩鸡十一只，价七钱七分；茄子七十五个，价三钱；李子五斤，价二钱；桃子五斤，价二钱；夏至李子五斤，价二钱；外又本县京西乡二图屯、三图、四图、八图里长办送李子十斤、桃子五斤、夏至李子十斤、沙果十斤，俱无价。又来禽四斤，价一钱二分；红豆五升，价一钱；沙糖一十二两，价二钱四分。六月分，共该银叁两。西瓜十五个，价一两五钱；冬瓜十五个，价一两五钱。七月分，共该银叁两。鲜菱七斤八两，价七钱五分；芡实七斤八两，价七钱五分；梨十斤，价五钱；鲜枣十斤，价五钱；葡萄十斤，价五钱。八月分，共该银壹两贰钱伍分。鳜鱼七斤八两，价三钱七分五厘；芋苗十斤，价八钱七分五厘；外本县香山六图、七图、十一图、十二图里长办送粳米三斗、藕四十枝，无价。九月分，共该银玖钱肆分伍毫。鳊鱼七斤八两，价四钱五毫；红豆一斗五升，价三钱；沙糖十二两，价二钱四分；外本县京西二图屯、三图、四图、八图里长办送栗子二十斤，无价。十月分，共该银贰两陆钱壹分伍厘。山药十斤，价五钱；蜂蜜十二两，价二钱四分；活兔二只，价七钱五分；活兔三只，税契银一两一钱二分五厘。十一月分，共该银壹拾壹两玖钱玖分伍厘。鹿一只、雁二只，价九两六钱；红豆五升、沙糖十二两，价六钱四分；除大兴县分出一半外，宛平县该五两一钱二分。活獐二只、活雁三只，共价六两八钱七分五厘，税银内支。十二月分，共该银贰两柒钱。鲫鱼七斤八两，价七钱五分；白鱼七斤八两，价六钱；菠菜五斤，价七钱五分；芥菜二斤八两，价六钱。每月帮贴使费各银六钱。以上荐新，本县动支税银捌两、行银叁拾叁两伍厘，先期召商领办，赴太常寺，转进内府供荐。

　　太庙每年正祭合用品物，除大兴县分辨一半外，本县该办：正月分，共银壹拾肆两贰分玖厘伍毫。胡桃四十八斤，价八钱六分四厘；红枣七十五斤十二两，价七钱五分七厘；栗子八十九斤一两，价一两六钱三厘；荔枝三十斤，价一两五钱；圆眼三十斤，价一两五钱；菱米十二斤八两，价二钱五分；榛仁十一斤十二两；价一两六分；蜂蜜二斤八两，价八分；香油三十三斤，价九钱九分；沙糖一十八斤，价七钱二分；红豆三斗三升，价二钱六分四厘；白盐十斤四两，价七分一厘；土碱五斤四两，价五分二厘五毫；细茶八两，价五分；顶花三朵，价九分；盐砖二斤四两，价二分二厘；大笋十一两五钱，价三分五厘；花椒十两，价三分；茴香十两，价三分；莳萝二两，价八厘；栀子五两，价二分；醢鱼十三斤八两，价二钱二分九厘；鰝鱼十三尾半，价九分四厘五毫；木炭五十二斤，价二钱八厘；金墨六锭，价一钱八分；银朱六两，价二钱四分；本笔六枝，价六分；大笔五枝，价五分；小笔十枝，价五分；本纸一百七十二张，价一两三分二厘；呈文纸二百二十张，价四钱八分四厘；碗红纸四张半，价一钱三分五厘；黄咨纸一百二十五张，价一钱二分五厘；包本呈文纸一百张，价三钱五分；白咨纸一百二十五张，价一钱二分五厘；连七纸六百张，价四钱二分；表黄本纸十七张半，价一钱五厘；青夹纸七张，价二分一厘；金钱纸一百张，价六分；黄榜纸一张半，价二分二厘，白榜纸三张，价四分二厘。

　　二月分，共该银壹拾柒两伍钱玖分玖厘。胡桃四十二斤，价七钱五分六厘；栗子一百三十七斤十一两，价二两四钱七分九厘；红枣一百一十三斤十一两，价一两一钱三分八厘；荔枝二十七斤，价一两三钱五分；圆眼二十七斤，价一两三钱五分；榛仁二十五斤九两，价二两三钱；菱米二十八斤五两，价五钱六分六厘；香油三十八斤，价一两一钱四分；沙糖一十二斤，价四钱八分；蜂蜜一两，价二厘；红豆一斗六升五合，价一钱三分二厘；土碱三斤八两，价三分五厘；白盐一十七斤二两，价一钱二分；盐砖四斤二两，价四分一厘；大笋一斤四两，价六分二厘；花椒一斤三两五钱，价六分；茴香一斤三两五钱，价六分；莳萝九两七钱五分，价三分九厘；栀子二两，价八厘；木耳五两，价四分七厘；细茶六两，价三分七厘；醢鱼二十四斤八两，价四钱一分五厘；鰝鱼二十四尾半，价一钱七分一厘；木炭六十斤，价二钱四分；金墨六锭，价一钱八分；银朱六两，价二钱四分；本笔六枝，价六分；大笔五枝，价五分；小笔十枝，价五分；本纸一百七十五张，价一两五分；呈文纸二百张，价四钱四分；表黄纸一十张，价六分；碗红纸五张，价一钱五分；黄榜纸三张，价四分五厘；白榜纸七张半，价一钱五厘；红榜纸一张，价二分；青夹纸七张，价二分一厘；金钱纸一百张，价六分；黄咨纸七十五张，价七分五厘；白咨纸七十五张，价七分五厘；包本大呈文纸一百张，价三钱五分；顶花半朵，价一分五厘；烧燎红咨纸一百张，价一钱三分；连七纸六百张，价四钱二分；国子监糊窗纸七百五十张，价九钱七分五厘。

　　三月分，共该银伍拾叁两陆钱肆分壹厘。胡桃三百八十九斤八两，价七两一分一厘；栗子四百六十三斤八两；价八两三钱四分三厘；红枣四百五斤，价四两五分；荔枝二百四十二斤三两，价一十二两一钱一分，圆眼二百四十二斤三两，价一十二两一钱一分；香油六十七斤十二两，价二两三分三厘；砂糖二十三斤，价九钱二分；红豆五斗，价四钱；豆粉三十三斤，价六钱六分；土碱二十八斤八两，价二钱八分五厘；白盐二十斤四两，价一钱二分四厘；大笋一斤八两，价七分五厘；木耳一斤四两，价一钱八分七厘；花椒一斤四两，价六分二厘；细茶一斤四两，价一钱二分五厘；栀子一斤，价六分四厘；红曲一斤，价六分四厘；铜青七钱五分，价五厘；黄丹七钱五分，银五厘；顶花五朵半，价一钱六分五厘；木炭六十斤，价二钱四分；金墨六锭，价一钱八分；银朱六两，价二钱四分；本笔六枝，价六分；大笔五枝，价五分；小笔十枝，价五分；本纸二百九十张，价一两七钱四分；呈文纸二百四十张，价五钱二分八厘；表黄纸三十四张，价一钱八分；碗红纸七张，价二钱一分；黄榜纸六张，价九分；白榜纸六张半，价七分一厘；青夹纸七张，价二分一厘；金钱纸一百张，价六分；黄咨纸一百七十五张，价一钱七分五厘；白咨纸一百六十张，价一钱六分；包本大呈文纸一百张，价三钱五分；连七纸六百张，价四钱二分。

　　四月分，共该银陆两陆钱陆分捌厘。胡桃二十二斤，价三钱九分六厘；栗子二十六斤，价四钱六分八厘；红枣二十二斤，价二钱二分；荔枝一十二斤，价六钱；圆眼一十二斤，价六钱；香油一十七斤，价五钱一分；砂糖六斤十四两，价二钱七分五厘；土碱三斤，价三分；红豆一斗四升，价一钱一分二厘；白盐一十二两，价五厘；细茶六两，价三分六厘；木炭十斤，价四分；金墨六锭，价一钱八分；银朱六两，价二钱四分；本笔六枝，价六分；大笔五枝，价五分；小笔十枝，价五分；本纸一百九十五张，价一两一钱七分；呈文纸二百二十五张，价四钱九分五厘；碗红纸四张半，价一钱三分五厘；青夹纸七张，价二分一厘；金钱纸一百张，价六分；黄咨纸五十张，价五分；白咨纸五十张，价五分；表黄纸七张半，价四分五厘；包本大呈文纸一百张，价三钱五分；连七纸六百张，价四钱二分。

　　五月分，共该银玖两捌钱叁分。胡桃三十四斤，价六钱一分二厘；栗子六斤，价一钱八厘；红枣四十三斤七两，价四钱三分四厘；荔枝二十二斤，价一两一钱；圆眼二十二斤，价一两一钱；榛仁五斤六两，价四钱三分三厘；菱米四十六斤四两，价九钱二分五厘；葡萄十二两，价三分；胡桃仁八两，价三分；莲肉一十二两，价四分五厘；香油二十一斤，价六钱三分；砂糖七斤十两，价三钱五厘；蜂蜜五钱，价一厘；土碱三斤八两，价三分五厘；红豆一斗四升，价一钱一分二厘；白盐二斤十二两，价二分；盐砖一十二两，银八厘；大笋四两五钱，价一分三厘；花椒三两，价九厘；细茶六两，价三分六厘；茴香二两，价六厘；莳萝一两，价三厘；栀子一两五钱，价六厘；醢鱼四斤八两，价七分六厘；鰝鱼四尾半，价三分一厘；木炭二十斤八两，价八分五厘；金墨六锭，价一钱八分；银朱六两，价二钱四分；本笔六枝，价六分；大笔五枝，价五分；小笔十枝，价五分；本纸一百七十五张，价一两五分；呈文纸二百二十五张，价四钱九分五厘；表黄纸八张半，价五分一厘；碗红纸六张，价一钱八分；黄榜纸二张半，价三分七厘；白榜纸四张，价五分六厘；青夹纸七张，价二分一厘；金钱纸一百张，价六分；白咨纸五十张，价五分；黄咨纸一百五十张，价一钱五分；连七纸六百张，价四钱二分；烧燎黄咨纸一百二十五张，价一钱二分五厘；杏黄纸半张，价一分五厘；包本大呈文纸一百张，价三钱五分。

　　六月分，共该银壹拾壹两壹钱肆分肆厘五毫。胡桃四十四斤八两，价八钱二厘；菱米五十四斤六两，价一两八分七厘；红枣五十八斤九两，价五钱八分五厘；荔枝二十二斤八两，价一两一钱三分五厘；圆眼二十二斤八两，价一两一钱二分五厘；榛仁八斤十一两，价七钱八分五厘；胡桃仁六斤八两，价三钱九分；香油二十二斤，价六钱六分；沙糖八斤十四两，价三钱五分五厘；红豆一斗四升，价一钱一分二厘；土碱三斤，价三分；白盐八斤五两，价五分九厘；盐砖一斤十二两，价一分七厘；大笋八两，价二分五厘；花椒八两五钱，价二分五厘；细茶六两，价三分六厘；茴香八两五钱，价二分五厘；莳萝四两二钱五分，价一分三厘；栀子五两，价二分；蜂蜜二两五钱，价五厘；醢鱼九斤八两，价一钱六分二厘；鰝鱼九尾半，价六分六厘；木炭四十斤，价一钱六分；金墨六锭，价一钱八分；银朱六两，价二钱四分；大笔五枝，价五分；本笔六枝，价六分；小笔十枝，价五分；本纸一百八十张，价一两八分；呈文纸二百四十张，价五钱二分八厘；碗红纸四张半，价一钱三分五厘；白榜纸二张，价二分八厘，青夹纸七张，价二分一厘；金钱纸一百张，价六分；黄咨纸七十五张，价七分五厘；白咨纸七十五张，价七分五厘；表黄纸十九张半，价一钱一分七厘；包本大呈文纸一百张，价三钱五分；黄榜纸半张，价七厘五毫；连七纸六百张，价四钱二分。

</div>
    <div class="pagination">
<a href="宛署杂记_page4.html">上一页</a><a href="宛署杂记.html">1</a><a href="宛署杂记_page2.html">2</a><a href="宛署杂记_page3.html">3</a><a href="宛署杂记_page4.html">4</a><span class="current-page">5</span><a href="宛署杂记_page6.html">6</a><a href="宛署杂记_page7.html">7</a><a href="宛署杂记_page8.html">8</a><a href="宛署杂记_page9.html">9</a><a href="宛署杂记_page10.html">10</a><span>...</span><a href="宛署杂记_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
