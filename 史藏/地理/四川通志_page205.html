<!DOCTYPE html>
<html>
<head>
    <meta charset="UTF-8">
    <title>四川通志 - 第 205 页/共 218 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四川通志 - 第 205 页/共 218 页</h1>
    <div class="content">　　留题清凉院诗【背倚青峯面枕溪濡毫新向壁间题善根不挠金莲合净界无尘水月齐防啓苾蒭真乐境花开薝卜逺香畦因思祖塔尝游处更在龙盘虎踞西】
　　顿起赠广都寓舍贤妇二喻诗【尝闻赵清献防孤慰亡友至今西蜀人谈美不容口二喻出儒家清贫一无有零丁依老姑破屋僧堂后相对诵诗书未尝窥戸牖圭折玉弥芳山寒松更茂县宰初闻名咨嗟为之久从容语其配夫人曽见否长者二十三次亦十八九青裾长蔽膝荆簪短在首我欲效清献言不为人取近于吾邑中选壻得豪右夫人相宰意鱼蔬荐罇酒屈致二喻来呼名老与寿女子当有行诗称逺父母饥寒日月长蓬荜风雨漏大喻前致词洒泪湿衣袖荷徳固已深缄情亦须剖上言亲未葬心欲土自负下述妹未筓无傅姆还家复献书自叙贫且陋铅华世所悦铜臭非吾偶肯效闾闬间碌碌逐鸡狗世无梁伯鸾应嫌孟光丑孔明若再生承女甘箕箒陈义一何高夫人惊拊手至今书藳在光辉射星斗董子慕高风喜曰真吾妇吾亲双白发吾弟室未授睠言姊妹贤可以相先后五两币虽轻意则千金厚辎轩双造门观者竞奔走女子尚能尔男儿宜自守重聘或不来岂欲终亩畜徳尚未充高位亦虚受寄语事君者慎勿轻去就】
　　鲁交游华山张超谷诗【太华锁深谷我来真景分有苗皆是药无石不生云急瀑和烟泻清猿带闻幽栖未忍别峯半月将曛】
　　杨天惠送孙正忠臣移成都小漕诗【升平芝菌效神奇况乃贤豪用世资人物熙宁中兴日风流荆国适同时起家便作三公客乗传何为九折驰少府但分新赐节石渠犹借旧官仪素心久办经纶计妙意前知遇合期聊与西南成胜事暂将清献续良规桥横万里重开府水接双旌共去思怊怅参卿无限意道傍索笔强题诗】
　　【阙　　　　　　　　及境小刹为徘徊殿阁随窻向水开僧虽持鉢出客自舣舟来欲往无留计幽懐亦畅哉】
　　李宏游金泉观诗【昔时谢女升天处此日遗踪尚宛然蝉蜕旧衣留石室龙飞胜地涌金泉碑书故事封苍藓殿写真容鏁翠烟薄暮松巅聴鹤唳犹疑髣髴是神仙】
　　杜东之云安玉虚观南轩感事诗【穉梧植嵗首擢起青琅玕其叶大如掌其隂灼若防弱干寻丈展气已云霄干期之四五载定足容栖鸾我老无定居僦屋蜗螺跧平生辋川宅面势胸中盘何当遂诛茆规庭十步寛非无松柏坚未易苍龙抟种此南窻下醉眠风寒　念我蓄一栉间关走西东携持三十年出处靡不同朝梳带残月暮钟含清风戸枢既日运何由生蠧虫今晨无故折脆响犹春葱物理有定数吾生得无穷即事感百虑抚躬悲一翁空囊乏賮铁閙市多良工鸾胶堕渺茫秋扇惭初终从渠老齿豁称我醉颅童】
　　晁公休夏日过庄严寺诗【十里溪桥梵宇新那知陌上涨红尘老僧若要题名姓不道林泉皆故人　病起支离倚瘦笻幅巾芒屩竹隂中闻蝉未有惊人句且就禅林一榻风】
　　张孝祥山居诗【松韵笙竽径云容水墨天人行春色里莺语落花边修竹三间屋清泉二顷田了无官府事鸡犬慕登仙】
　　蒲瀛游呪土寺西台诗【偶到西城寺人言咒土坟夕阳台半出秋草径才分地下无红粉天边有碧云徘徊追往事风急叶纷纷】
　　李石礼殿诗【蜀侯作頖锦水湄先圣先师同此室巍然夫子据此座殿以周公名自昔圣人两两如一家均是周人先后出东家想见终夜梦犹与公孙同衮舄斯文授受乃关天不为汉唐加损益我时来视俎豆事重是汉人斤斧迹汉宫制度九天上散落人间此其一多因丰屋起戎心独此数椽绵歳厯规摹嵽嵲东鲁似象缥缈西岷敌竹松犹是斯干诗风雨方知隆栋吉虽然汉献来至今阅时已多驹过隙中间岂无鸟鼠虑妙斲不知难辄易工师不揆乱如麻敢向殿门言匠石诗书譬彼尚阙文后学如何补遗逸祖龙非意窃登牀蝌蚪有心来壊壁旧章仅在命如丝谁勒吾诗胜丹漆】
　　郭祥正蜀道篇送别府君吴龙图诗【长吟李白蜀道难蜀道之难难于上青天长蛇并猛虎杀人吮血毒气何腥羶锦城虽乐不可到侧身西望泣涕空涟涟其辞辛酸语势险有如曲折顿挫万丈之洪泉世人不识宝玉璞毎欲酬价齐刀铅求之往古疑未有惜哉不经孔子之手加镵镌公今易节帅蜀国为公重吟蜀道篇旌旗翻空度劒阁甲花照雪叅林颠云鼍连催谷声碎画角漫引斜阳悬竹马争迎旧令尹指公长髯皓素非往年蜀道何坦然和气拂拂回星躔长蛇深潜猛虎伏但爱雄飞呼雌响亮调朱弦时乎乐哉公之往也九重深拱尧舜圣庙堂论道孔孟贤抚绥斯民赖良守平平政化公能宣束兵兴学有源本何必早夜开华筵尝闻家家卖钗钏只待看舞青春前此风不革久愈薄稔嵗往往成凶年噫吁嘻今我无匹马安得从公游尽书政绩来中州献之明堂付太史陛下请捐西顾忧】
　　梅尧臣送钱驾部知邛州诗【细梅初熟轻寒麦已秋路危趋劒道梦穏过刀州秦粟非吴食巴粳类越畴当垆无复旧试似长卿求】
　　石介嘉州寄左绵王虞部诗【江山如画望无穷况属升平嵗屡丰万国芙蓉秋色里千家方响月明中防霞半赭燕枝木零露偏留笙竹丛只欠流桮曲水宴风流未与左绵同】
　　范祖禹资州路东津寺诗【山行无晨暮日瞑崖谷昏哀猿落客泪永路惊旅魂凭陵上高巅俯视大江奔回环岛屿合萦转洲渚屯行云赴楚天飞鸟下蜀门地遐怪物聚寺古深殿存忆昔李氏末烟尘暗中原奸雄竞草窃割据穷海根干戈百年后见此败屋垣我来属清秋登览无俗喧山深虎豹归水静蛟鼍骞临风独笑叱浩荡欲飞翻】
　　王十朋武侯新祠复用前韵诗【山藏古寺柏青青地重端因蜀相登沙上不闻江转石人间几见谷为陵龙蛇树影摇千尺玉雪花枝吐万层堪叹草庐谁复顾凄然香火却依僧】
　　戒石亭诗【尔俸尔禄民膏脂下民易虐天难欺圣训昭昭日月垂刻石于亭励官师臣庭坚字尤瓌奇光尧宸翰増光辉坤维门戸州名夔庭前戒石原本阙笔画微茫观者疑太嵗在酉嘉平时吉日丁亥刑牲牺命工举石少高之一新栏槛严防持银钩照眼光陆离天威咫尺顔不违虐民之事焉可为勿谓苍苍不吾知与尔同僚共孜孜】
　　李焘从何使君父子游墨池分韵得名字诗【蜀学擅天下马王先得名簧如巧言语于道盖小成子云最后出振策思遐征斯文大一统歘使圣域清富贵尽在我绂冕非所荣旁皇天禄阁聊亦观我生懐哉不能归旧宅荒榛荆寂寞竟谁顾正路今莫行使君蓬莱仙盼节归赤城门无俗宾客家有贤父兄慨念此耆老不登汉公卿临池一樽酒尚友千载英拜呼严与李月旦共细评区区可无憾彼重适我轻朅来成都市尘土汚冠缨古人不可见见此眼自明请为懐古诗玉振而金声】
　　张浚登道观诗【苍髯野褐予甚古萝月桂风谁谓贫当戸蛟龙森汉柏隔江鸡犬隠秦人好山如画能留客宝鼎藏丹不计春更上高亭问双鹤莫教诗眼有纤尘】
　　张栻送朱元晦诗【君侯起南服豪气盖九州顿登文石陛忠言动宸旒坐令声利缩颈仍包羞却来卧衡门无愧自日休尽收湖海气仰希洙泗游不逺关山阻为我再月留遗经得细绎心事两绸缪超然防太极眼底无全牛惟兹防金友出处宁殊谋南山对牀雨匪为林壑幽白云正在望归袂风飕飕朝来出别语已抱离索忧妙质贵强矫精微更穷搜毫厘有不察体用岂周流驱车万里道中途可停辀勉哉其无斁邈矣追前修】
　　陆游游三井观诗【三井久知名暇日偶一访栋宇壊欲尽基址尚闳壮画墙皆国工烟云俨天仗旌旄亚戈防佩玉杂弓韔太古实杰作笔落九天上吴生名擅世睥睨未肯让规模逺有考意象豪不放最奇老癯僊骨立神愈王石恪虽少怪用笔亦跌宕两姝淡蛾眉非复火食状尘埃久侵蚀风无盖障好事未易逢宁能久亡恙雍洛刧火余妙迹尽凋丧斯游恐难继伫立増悄怆】
　　观华严阁万僧防斋诗【拂劒当年气吐虹喑呜坐觉朔庭空早知壮志成痴絶悔不藏名万衲中】
　　饭昭觉寺抵暮乃归诗【自堕黄尘每慨然携儿萧散亦前缘聊凭方外巾盂净一洗人间箸羶静院春风传浴鼓画廊晚雨湿茶烟潜光寮里明窻下借我逍遥过十年】汉嘉城中万景楼诗【左披九顶云右送大峩月残山剰水不知数一一当楼供胜絶玻璃濯锦遥相通指挥大渡来朝宗川灵胥命各东去我亦顺流呼短篷诗无杰语惭风物頼有丹青传小笔仍添书客倚栏看令与山川相映发龙弯归路绕乌尤栋云帘雨邀人留若为唤得涪翁起题作西南第一楼】
　　芳华楼赏梅诗【素娥窃药不奔月化作江梅寄幽絶天工丹粉不敢施雪洗风吹见真色出篱藏坞香细细临水隔烟情脉脉一春花信二十四纵有此香无此格放翁年来百事惰惟见梅花愁欲破金壶列置春满屋宝髻斜簪光照座百榼淋漓玉斝飞万人辟易银鞍过不惟豪横压清臞聊为诗人洗寒饿】
　　龙挂诗【成都六月天大风拔屋动地声势雄黒云崔嵬行风中凛如鬼神塞虚空霹雳迸火射地红上帝有命起伏龙龙尾不卷曳天东壮哉雨点车轴同山灌水溢路不通连根拔出千尺松未言为人作年丰伟观一洗芥蔕胸】
　　楼上醉歌诗【我游四方不得意佯狂施药成都市大瓢满贮随所求聊为疲民起憔悴瓢空夜静上高楼买酒卷帘邀月醉醉中拂劒光射月往往悲歌独流涕刬却君山湘水平斫却桂树月更明丈夫有志苦难成修名未立华发生】
　　临别成都帐饮万里桥赠谭徳称诗【成都城南万里桥芦根苹末风萧萧映花碾草钿车小驻坡蓦涧青骢骄入门翠径絶窈窕临水飞观何岧嶤判无功名著不朽惟仗诗酒寛无聊迎霜早已足雉兔微冷便欲思狐貂喜看缕鲙映盘箸恨欠斫蟹加橙椒坐中谭侯天下士龙马毛骨矜超遥乌犀白纻谪仙明但可邂逅不可招今年一战馘余子风送六翮凌青霄美人再拜乞利市醉墨飞落生鲛绡我衰于世百无用十年不趂含元朝华缨肯傍萧飒鬓宝带那束龙钟腰祝君好去事明主日望分喜来渔樵游谈引类亦细事寄酒且解相如消】浣溪女诗【江头女儿双髻丫尝随阿母供桑麻当戸夜织声咿哑地炉豆防煎土茶长成嫁与东西家柴门相对不上车青裾竹笥何所嗟插髻煜煜牵牛花城中妖姝脸如霞争嫁官人慕高华青骊一出天之涯年年伤春抱琵琶】
　　赵汝愚致爽轩诗【浓隂夹道水流渠吹尽残花不复余惟有范家千亩竹青青依旧色侵书】
　　范成大中岩诗【赤岩倚竛竮翠逻森成削岑蔚岚气重稀闲暑光薄聊寻大士处往扣洞门钥双撑紫玉关中矗翠云幄应供华藏海归坐宝楼阁无法可示人但见雨花落不知龙湫胜何似鱼潭乐夜深山四来人静天一握惊看丹桂白月影到林壑门前六月江世界尘漠漠宝瓶有甘露一滴洗烦浊扪天授斗杓请为诸君酌】
　　蜀西湖诗【闲随渠水来偶到湖光里仍呼水月舟径度云锦地谁不云解饮我已荷香醉湖隂玉婵娟敻立红妆外何须东阁梅悠然自诗思惊风入午暑水竹有秋意采菱不盈掬兴与莼鲈防遥知新津宿魂梦亦清丽】
　　杨甲游沧浪亭诗【雾回林苍黄涨落水寒碧西郊好风景防霁千里色相从二三子扫洒溪上石主人亦爱客沽酒洗玉粒年荒酒味薄相劝助吻湿同光与共景弄此竹间日沄沄忧端来落落险语出穽机谁复设髀各自适跳波醉中舞野唱寒外急牛羊归匆匆凫雁来一一独行岂不好酒尽归亦得頽然寄疎放未爱世褊迫永懐堂中翁回首千嵗迹岂无独坐愿冉冉饥冻逼霜空洞庭野天濶云梦泽欲穷扶桑枝尚挂沧海席何当从今去一夜生羽翼】
　　登安福浮屠诗【以高幖跨苍天为韵得跨字　谁能于虚空千仞擢修架层梯高寥可厯不可跨疑从地上涌幻手聊一化飞龙送千柱雷天一借巍巍大胜妙突兀此其亚道人岂澄观佛事了闲暇指挥三百尺斤斧随叱咤当时奋赤手意濶已遭骂从来见奇特世眼一惊诧堑山作平地海濶良可驾哀哉耳目陋未信犹疑吓凌高更回首落日在云罅苍苍野浮树漠漠水分汊悲凉豪杰窟野冢埋王伯百年眼前是俯仰阅荣谢惟当快饮酒醉听风铃夜】
　　谢翺花卿冢行【湿云模糊埋秋空青沙白丹陵东莓苔隂隂草茸茸云是花卿古来冢花卿旧事人所知花卿古冢知者谁精灵未归白日西庙鸦啄肉枝上啼】
　　左右生题名诗【蜀地虽逺天之涯蜀人只隔一水巴自从文翁建此学此俗化为齐鲁家頖林春风桑椹熟集鼓坎坎闻晨挝诸生堂奥分左右相比以立如排衙九牧之金充嵗贡搜出指鑛遗其沙卿云褒武皆蜀秀虎豹各自雄须牙两京得人广数路忍使丘中留子嗟不然题名百许辈无一显者何谓耶我亦典学老从事试向坐中寻孟嘉】
　　古柏诗【思人谁复念婆娑窟室崖隂未易磨四十围间看溜二千年后数恒河不堪与世供狙械尚许遗民占鸟窠从此便名夫子树匡人斤斧奈予何】
　　到夔门呈王待制诗【手挈东风上水关鳯书迎日看新班五湖家世乌衣巷三峡楼台赤甲山画防门开春昼永卧龙帐穏海波闲安危大计须公等天定应知即赐环】仲昂题西门外筰桥下观音院诗【雨砌风亭长緑苔壁间题字半尘埃城南萧寺无人迹几度曽因送客来】
　　岑象求游定林院诗【野濶连宫迥楼台半倚山地连巴峡近门对濮溪湾柏径松烟湿岩房雨藓斑白云邀客住明月伴僧闲经梵喧哗外香灯杳霭间胜游成邂逅危搆喜跻攀世路长何极尘心久欲还輶车正催发缓步出重关】
　　刘壎挽制置使张珏诗【坤维拓提封形胜古天府血战五十秋零落余八柱江南传箭急谁暇此回顾落目古渝城仗钺乃甚武天东甑虽堕吾自强支拄渡泸躬讨逆归来战弥苦萧条下夔门机穽伏中路咄咄快敌仇谁与掩抔土哀哉关西雄国亡犹不负同时督军将腰金插双虎】
　　杨安诚白帝庙诗【蜀江万壑俱东奔瞿塘喧豗争一门惊涛骇浪建瓴下巅崖仆谷相吐吞朋妖窟宅恃幽阻正昼喷薄隂霾昏灵宫奕奕镇地险众渎禀命川祗尊赤甲后耸黄熊跃滟滪前峙青猿蹲舳舻衔尾下吴楚约束蛟鳄如鸡豚旧传鼓角致雨雹裹篙不触撑舟痕综理脉络尽四徼帝假之柄攸司存子阳祚国十年近此地未省东其辕连江列炬铁锁防戎备犇北无留屯江关回首尽汉帜遗黎何自知公孙血食汉代定不尔但有故垒山之樊子美误信齐东语感慨勇畧招英魂山川之灵载望秩僭伪讵可同时论向来名实久淆溷荐祼无乃渎俎膰请从郦元为考证神理昭昭斯可原】
　　元吴成季送虞伯生使蜀诗【送别因思旧所经秦州花栁短长亭三峯高附仙人掌万里先占使者星锦水东流江月白潼关西去蜀山青当年不尽登临意待尔重镌劒阁铭】虞集雪山图为刘伯温监宪诗【我家成都雪山东公家张掖雪山北吴船谁载郑广文起写昆仑半天白张掖雪融草木长禾生陇亩刍牛羊烽火连台拟楼观江海微茫秋练光看书东观夜如水太乙然藜照图史从游冠带文武备斐然四郡良家子君不见黄河奔流百谷盈神禹疏凿中州平极天鸟道云气尽惟北有斗西长庚】
　　闲闲宗师和前韵期望过当复用韵以谢【草堂长忆蜀西郊屡卜归休自折茅司马檄传惊父老少陵诗苦入神交山多美竹深宜屋江有嘉鱼逺致庖乞得闲身当及早尧时原自有由巢】
　　张道士蜀山图诗【碧玉参天是蜀山旧曽飞度歴孱顔松风上接空歌外萝月长悬合景间试劒丹崖秋隼疾濯缨锦水夜龙闲君家虚靖归来日冉冉蓬壶为忆还】
　　赠道人简天碧画士诗【千仞青山里和衣坐石苔看云为雨去听水共风来春尽扬雄老秋清宋玉哀故园谁赋得空对画图开】
　　重赠简画士诗【云气连山动松声夹雨寒抱琴穿竹径留棹寄江湍夕照归神女春隂带锦官此生旧同里偏解写潺湲】
　　仁寿寺僧报更生佛祠前生瑞竹有懐故园诗【闻道故园生瑞竹试从来使问何如苍筤独出千丛里翠节骈生数尺余比管可吹丹穴鳯长竿莫钓锦溪鱼折筳已向灵氛卜亦説能归似两疏　闻道故园生瑞竹令人归兴满江干扁舟不畏瞿塘险匹马谁云蜀道难杜甫溪头花匼匝孔明庙里柏阑新堂题作归与字定得临江把钓竿　闻道故园生瑞竹山僧为我重栽培百年雨露余生息一日风云几往回垅上枯桑鸮萃止城东华表鹤归来圣恩若许归田里千石清尊为尔开】
　　赵孟頫巫山十二峯词【叠嶂千里碧长江一带清瑶坛霞冷月胧明欹枕若为情云过船窻白星移宿雾晴古今离恨拨难平惆怅峻猿声　　片月生危岫残霞拂翠桐登龙峯下梵王宫千古感遗踪栁色眉边緑花明脸上红欲寻灵迹阻江风离思杳无穷　　松鹤堆岚霭阳台枕水湄风清月冷好花时惆怅阻佳期别梦游蝴蝶离歌怨竹枝悠悠往事不胜悲春恨入双眉　　云里高唐观江边楚客舟上升峯月照妆楼离思两悠悠云雨千重阻长江一带秋歌声频咽引离愁光景恨如流　　絶顶朝云散寒江暮雨频楚王宫殿已成尘过客转伤神月是巫娥伴花为宋玉邻一听歌调一舍嚬哀怨竹枝春雨过苹汀逺云深水国遥渡头齐举木兰桡纤细楚宫腰暎水匀红脸偎花整翠翘行人倚棹正无聊一望一魂销　　碧水鸳鸯浴平沙荳蔲红望霞峯翠一重重帆卸落花风澹薄云笼月霏微雨洒篷孤舟晓泊浪声中无处问音容　　芍药空投赠丁香漫结愁鳯楼鸾去两悠悠新怅怯逢秋山色惊心碧江声入梦流何时管簇归舟兰棹泊沙头　　碧水澄青黛危峯耸翠屏竹枝歌怨月三更别是防肠声烟外黄牛峡云边白帝城扁舟清夜泊苹汀倚棹不胜情　　鹤信三山逺罗帬片水深高堂春梦杳难寻惆怅至如今十二峯前月三千里外心红牋锦字信沈沈肠断旧香衾　　晓色飘红豆平沙枕碧流泉声云影弄新秋触处是离愁脸泪横波淡眉攒片月收佳人无笑准难休来整玉搔头　　嬝娜江边栁飘飖岭上云卸帆回棹楚江滨归信夜来闻欲拂瑚枕先熏翡翠帬江头含笑去迎君鸾鳯画成羣】
　　明刘基蜀国【悲笳拍防河冰结湘灵曲终斑竹裂为君更奏蜀国一弹一声飞上天蜀国周遭五千里峩眉迢迢连玉垒峩嶓出水作大江地砉天浮戒南纪舒为五色朝霞晖惨为虎豹嘷隂霏翕为千嶂云雨入嘘为百里雷霆飞白盐雪消春水满谷鸟相呼锦城暖巴姬倚歌汉女和杨栁压桥花纂纂铜梁翠气通青蛉碧鸡啼落天上星山都号风寡鹄泣杜鹃呜咽愁幽防商悲羽怒听未了穷猿三声巫峡晓瞿塘波浪翻九渊倒泻流泉喧木杪楼头仲宣羁旅客故乡渺渺音尘隔含凄更听蜀国音不待天明头尽白】
　　陈南宾游草堂诗【西出秦关道路长岷峩东望郁苍苍蓬莱三赋旧无敌同谷七歌今可伤茅屋秋高风瑟瑟布衾铁冷雨牀牀浣花溪上应回首千载令人忆草堂】
　　方孝孺蜀道易【有序　唐李白作蜀道难以讥刺帅之酷虐厥后韦臯治蜀陆畅反其名作蜀道易以美之今其词不传伏惟今天子以大圣御极殿下以睿哲之姿为蜀神明主临国以来施惠政崇文教中外同声称颂西方万里之外水浮陆走无有冦盗商贾骈集如赴乡闾蜀道之易于斯为至矣臣才虽不敢望白而所遇之时白不敢望臣也因奉教作蜀道易一篇以述圣上及贤王之徳名虽袭畅而词无溢美颇谓过之美矣哉西蜀之难何今易而昔难陆有重岩峻岭万仞镵天之险阁水有砅雷掣电悬流怒吼之江关自昔相戒不敢至胡为乎今人操舟秣马夕往而朝还大圣建皇极王道坦坦如直西有雕题凿齿之夷北有氊裘椎髻之貊东南大海际天地岛居州聚千万国莫不奉琛执贽効朝贡春秋使者来接迹何况川蜀处华夏贤王于此开寿域播以仁风沾以义泽家和人裕櫜兵敛革豺狼变化作驺虞蛇虺消藏同蜥蜴凿山焚荒秽畧水铲崖石帆樯扇履任所往宛若宇宙重开辟美哉蜀道之易有如此四方行旅络绎来游成都万室比屋如云桑麻蔽原野鸡犬声相同文翁之化孔明之仁严郑之节扬马之文遗风渐被比邹鲁士行贤哲方回参方今况有贤圣君大开学馆较论典坟坐令致化希华勲征贤一诏到岩穴咄尔四方之士孰不争先而骏奔王道有通塞蜀道无古今至险不在山与水只在国政并人心六朝五季时王路嗟陆沈遂令三代民尽为兽与禽当时岂惟蜀道难八荒之内皆晦隂今逢天子圣贤王之徳世所钦文教洽飞动风俗无邪淫孱夫弱妇懐千金悍吏熟视不敢侵蜀道之易谅在此咄尔四方来者不惮山高江水深】
　　张三丰题元天观诗【等闲钓罢海中鼇一笑归来祖晋陶花吐碧桃春正好笋抽翠竹叶还高心懐鳯阙龙鳞防身寓城马足劳何必终南论捷径宦情于我似鸿毛】李东阳寄杨留耕先生诗【峩眉山头云气浓锦官城上花枝红地灵人杰应时出往嵗五识留耕翁一从献策明光殿三世科名眼中见鹦鹉洲前骢马归鳯凰池里麒麟现一品封高七袠稀乌纱玉带明绯衣只疑天上神仙是若比人间富贵非谁信今人不如古片玉一枝安足数苏氏奇峯仅有三窦家芳树才称五太史文章秘阁勲少年状元才出羣眼看是父复是子此语吾传扬子云白头忧国犹心切刚道承平好时节已见西川洗甲兵更依北斗瞻京阙悬霜彩笔泥金笺为君兴寄西南天愿山不童花不老一嵗一赋长生篇】
　　李梦阳寄寄庵子诗【寄庵子张鹏也洪雅人　寄庵子尝曰人生寄尔然利孰与义安愆孰与美久臭孰与芳永库部骆子以其言告李子李子曰卓哉张子持此于天下诱之能移撼之能动乎能招之来麾之去乎吁乎张子者足以荷天下之重矣于是作寄寄庵子诗　嘤其鸣矣彼何求天下愿识韩荆州心倾意投神便往万古不废江河流张侯崛起西南裔览辉振翮风云际钩陈苍凉阊阖闭排阍直谒蓬莱帝豸冠峩峩不动绅挺身遂作兰台宾窃愤辛裾谓淟涊誓与朱槛争嶙峋已看騕褭狭道路复讶雕鹗卑风尘霜飞维扬海月苦阳行沮洳汾花春还朝衮衣焕日月立仗正色偕星辰行步既工马复瘦諌草毎就鸡将晨余力犹驰翰墨圃先秦两汉文心古壮志真趫劒阁铭幽懐缅拟归田赋拖珠响玉岂不足腼顔徒餐竟何补及时愿作朝阳鳯不然退与渔樵伍予也纶竿孟诸客心本无他众莫白李白世人欲杀之苏轼能诗遭贬斥雷劒虽埋光在天卞玉未剖终为石垂老重逢四海清虚名幸免诸公掷思君欲追嵇吕驾赠言辄践回田迹有田负郭不饿死且自射猎芒砀泽】
　　陶骥送田国用镇抚还蜀诗【燕台花栁客徜徉蜀国风烟兴渺茫玉勒几年登劒阁江船五月下瞿塘清樽锦轴高人共玉笛短箫良夜长年少壮游轻万里可容华发缀清霜】
　　胡濙祥符访张三丰诗【交情已久念离羣独向山中礼白云龙送来留客住鹿衔花至与僧分疎星出竹昏时见流水鸣渠静夜闻却忆故人如此隠题诗谁是鲍参军】雷贺正初同陈玉泉代巡饮青羊宫诗【丹室崔嵬傍郭幽尘襟喜向上清游青羊自古逢肆白鹤何年下宝丘钟鼓频开千堞晓松筠长锁四时秋仗君绣斧霜威霁万象春寒锦水流】
　　余子俊次唐王勃元武山圣泉诗【青鞵布袜陟层巅望道其如未及泉天近寻常尘不到旬当十四月犹山花乱落谁为扫野鹤相随或在前老我重来应指日山灵珍重防寒烟】
　　杨春同前题【丹厓翠壁接云巅元武西山涌圣泉一水静中拖緑黛万松深处响冰登临恍讶昆仑顶倡和浑疑太华前缅想昔人増感慨数声啼鸟度晴烟】
　　徐文华大司马梧山李公诗【吾受李公知未识李公面嗟公久方殁缅懐何由见休休好善心卓卓当朝彦美玉莹无瑕精金尝百錬气概凌秋空岿若灵光见所在树功勋声光耀雷电后进赖推毂曽不遗寸善】
　　刘堪费烈女吟【永康费氏女年少十八九择对无可人真心似琼玖礼法以防身丝麻常在手至正十七载太嵗次丁酉逆贼从东来旌旗摇北斗三巴数十城皆降不敢后唐姬与姜氏不惭为贼偶费女涕泣悲勤勤告父母人生弃礼义猪狗亦何有我身不如贼我死骨不朽夜深盛容饰自缢后园栁高义感行人痛心而蹙首平章买奴者左丞韩叔亨低头奴屈膝拜贼乞余生不能受白刃空负朝廷恩茫茫天壤间生死义与仁泰山与鸿毛孩提知重轻费女生草野烈烈超凡伦二公国柱石弃甲如轻尘芳名与汚迹遗戒千百春】
　　安磐吊张士元诗【七载遐方谪三年諌议班家声续台史封事动天顔吊客何人至秦川有榇还不才同放逐后死泪潺湲】
　　何景明赋四亭诗四章【秀地名山出晴窻叠巘罗褰帷入云雾拂镜影嵯峨仙客丹梯意樵人白石歌悠然时一眺佳色满烟萝　见中田背北郭曲树俯通川未羡厐公隠先知沮溺贤驱牛迎社日听鸟饷春烟闲读农书罢逍遥策杖前　阅旧种三湘岸初移千树香柰花繁槛雪丹果压檐霜袅袅生南国娟娟贡玉堂嘉应伯夷并高咏楚臣章　楚翠干盘仙树西亭烟雾中风帘自馥郁月幌共玲珑白露栖双鹤青天下八公独同招隠曲攀望小山丛　淮】吴廷举宿玉蟾寺诗【川北湖南一水通生涯半寄祝融峯此身尚逐云来往又挂玉蟾山上松】
　　刘成穆过千佛岩和察罕廉访韵【丹壁苍岩青铁楹岩头石溜藓苔生千年刻画鱼龙拥白日隂溟麋鹿行金草细摇萝洞冷玉鱼横过石梁清临流拊树看心折野寺黄碑月二更】
　　杨廷和赠刘春刘台诗【君家兄弟好文章经学渊源有义方夺锦两刋乡试録凌云双立解元坊大苏气节古来少小宋才名天下香从此圣朝添故事巴山草木也生光】杨慎竹枝歌【夔州府城白帝西家家楼阎层层梯冬雪下来不到地春水生时与树齐日照峯头紫雾开雪消江面緑波来鱼复浦边晒网去麝香山下打柴回　江头秋色换春风江】
　　【上枫林青又红下水上风来往惯一年长在马船中　最高峯顶有人家冬种蔓菁春采茶长笑江头来往客冷风寒雨宿天涯　清江白石女郎神门外往来祈赛频风飐青旗香雨歇山姜花开瑶草春　红妆女伴碧江濆蓪草花簪茜草帬西舍东邻同夜烛吹笙打鼓赛朝云　神女峯前江水深襄王此地几沈吟煜花温玉朝朝态翠壁丹枫夜夜心　上峡舟郎风浪多送郎行去为郎歌白盐红锦多多载危石高滩穏穏过　无义滩头风浪收黄云开处见黄牛白波一道青峯里听尽猿声是峡州】
　　孝津行诗【岷山青蟠空下映犍为江江滨有孝娥自名叔先雄娥父为功曹冉冉趋府中泛舟越洪涛捐躯以凶终娥也痛文死临渊矢相从练囊封儿臂珠环系儿躬寄言与儿别别去不再逢宁假鼋鼍梁直下蛟龙宫川后垂悬鉴江妃怜丹衷死抱父尸出依泊葶花丛戚党悲复感闾里唁且閧风谊动今古庙貌森穹崇文纪与令伯祠墓相西东解使犍为县永作忠孝邦岷之山石可泐犍之江波可竭千秋菊兮万春兰孝娥之名焉可灭】
　　黄辉送李都御史平播后奉命治水诗【何许山河有不臣夜郎霪雾豫州津为怜白虎收幡地便昱黄龙负舰身人代拟同尧丙子精灵行付禹庚辰凯歌应奏巴人曲荷锸何由列水滨】
　　郭庄巫山高诗【巫峡之山崔嵬兮干云并吐芙蓉巅十二峯峦竦秀兮瑰如鸣环簪玉鬬婵娟当时章华台上兮细腰落雪曳翩跹吁嗟哉襄王何事神游华胥天自从高唐精灵感梦怜山中芳树琪花兮笑日披霞弄粉铅十二峯峦低昂异态兮累累犹作望夫篇又若亭亭龙影照寒泉巫峡之山崔嵬兮只今人去千年陵谷迁巴流东逝恨绵绵但见千岩万壑苍苍兮朝夕云雾蒙蒙连苦竹丛中飞杜鹃年年春风呌破桃花烟崔嵬兮巫峡之山巅高唐遗迹何年惟有古今骚客兮写江山文藻流传琅琅兮巫山篇吁嗟哉千载王孙作嵬僊】
　　魏裳巫山诗【巫山倚天外地险控荆门鸟道青萝暗猿声落日繁隂晴千壑变云雨二仪昏寂寞高唐梦空传宋玉言】
　　余承业送杨升庵客还滇南【子云辞天禄南走哀牢乡稽首谢阊阖衔恩不敢忘策马达天津张帆度飞梁孤剑伴衾枕洞庭与潇湘鵩赋挥贾涕鳯歌激楚狂幽兰被九畹采采不盈筐五月冒瘴气异哉驱逐强问俗迈牂牁至止滇之阳卉木丽繁辉山海摇晴光复有好奇士抠衣来门墙濯泉选碧玉齧雪搜点苍城飞花雾暖寺入松风凉饭儿资海贝宴客传槟榔可惜昆明旅可怜词林望蹉跎成白首艰苦防柔肠金鸡岂不赦奈何数乃妨暂以奉戎役趋过桑梓旁青冢咽乌号荆树悲鸿翔万物遂施化穷旻胡茫茫夙夜懐往义秉烛理行装邂逅青衣浦劝进紫霞觞歴歴嵗月驰悠悠道路长袂连意俱惬鬓改情各伤抱忧予局促戒逺君徬徨徬徨听我歌浮生焉用忙潮州非魍魉白也流夜郎折木感姬旦抚髀思冯唐神劒有时合良璧岂终藏骐骥食弗饱荃蕙性本芳詹尹不能卜顔寿彭乃殇天运讵如此穷达未可量努力崇令徳万禩仰文章养雏学鳯鸣挟飞览遐荒金马旧梧竹翩翩云锦裳歌罢转迟暮棹月下平羌江鸟舌初巧江栁眉已黄离别在须臾后防拟何方梦中见顔色尺素遥为将】
　　周洪谟雪山天下高诗【巨灵擘防昆仑山移来坤维参井间内作金城障三蜀外列碉防居百蛮自昔蚕丛始开国千岩万谷积寒雪疑有五城十二楼玉色玲珑界天白光连银汉霏素虹六月大暑飘寒风俯见五岳在平地遥窥三岛皆溟蒙此去石纽无几许昔钟灵秀生大禹当时自此导江流至今名垂千万古】
　　眉山天下秀【大峨两山相对开小峨迤逦中峨来三峨之秀甲天下何须涉海寻蓬莱昔我登临彩云表独骑白鹤招青鸟石龛石洞何参差时遇仙人拾瑶草丹崖瀑布连天河大鹏图南不可过昼昏雷起林麓夜深星斗栖岩阿四时青黛如绣绘岷嶓蔡防实相对昔生三苏草木枯但愿再生三苏辈】
　　瞿唐天下险【两崖壁立何险巴东大江如一丝杜宇神功渺何许尧时余烬谁复知中流滟滪实挺特如牛如马夏秋月怒涛掀天万壑雷巨漩触石千层雪汤汤东去几洄湾虎头狼尾如连环赤甲下映人鲊瓮黄牛高抗鬼门关忆昔英雄割据日插木为梯上絶壁只今四海尽为家锁江铁柱存何益】
　　巫山天下奇【灵鼇一动海水翻三山飘流无定根岱舆忽失十二峯万流飞堕夔之门仰把银汉洗青黛俯瞰长江似衣带地森玉笋青云端大开罨画彩虹外山间神女栖阳台芙蓉为貌玉为腮如何朝暮行云却使懐襄相继来无乃宋玉善蛊惑托为怪诞荒淫説只今高崖紫蔓间惟有猿声哀不絶】
　　赵贞吉成都扬子云洗墨池诗【墨鳞跋浪游奇门灵乌下扫肠泔痕幽蚪吐水沈古影武担山风佩冷魂迷瘴雨芙蓉湿侯芭喷腔三斗汁黄金蹴地吹作灰商鬼蒿成泪花澁】
　　眉山歌【白帝昔禀鸿蒙匠铸错江山排罔象赤髓镕成巴字流青棱幻出峩眉状峩眉两片翠浮空日月跳转成双瞳美人西倚映碧落昆仑东向县青铜嘉陵黛色何窈窕暮雨朝云情未了力士空埋工冶魂王孙暗转琴心调可怜烟霭下灯州望望行人芳意留香象渡河春泯泯碧鸡啼晚思悠悠归来怅怅高唐趾不愿封侯愿游此锦绣洪都羡画图神明此宅嗟疑似忆昨路绕犍为中褰裳遥指白云峯蟠霄拓落开南纪鼍吼鲸訇迨巨踪此山疑有真灵住此地遥疑接悬圃天上年年种白榆人间嵗嵗飞红雨白榆红异凡仙放光台上一茫然百年万刼仅弹指七十二君皆比肩雪岭星桥殊小小铜梁玉垒何渺渺西拈优鉢影团团东钓瑚光杲杲苍顔灏炁有谁同羞落襄王一梦中尘心祗防题红叶素业先须访赤松白龙吐雾成海水青鸟衔花供寸晷我来踏遍八十四盘旋飞雪之奇踪一洗灵山少年耻长卿多病在临邛倾心缥缈玉芙蓉抽毫为作大人赋折简应招无是公】
　　赋
　　汉扬雄蜀都赋【蜀都之地古曰梁州禹治其江渟臯弥望郁乎青葱沃埜千里上稽干度则井络储精下按地纪则坤宫奠位东有巴賨绵亘百濮铜梁金台火井龙湫其中则有玉石嶜岑丹青玲珑邛节桃枝石防水螭南则有犍防潜夷昆明峨眉絶限防嵣嵁岩亶翔灵山揭其右离堆被其东于近则有瑕英菌芝玉石江珠于逺则有银铅锡碧马犀象僰西有盐泉铁冶橘林铜陵邙连卢池澹漫波沦其旁则有期牛兕旄金马碧鸡北则有岷山外羌白马兽则麙羊野麋罴防貘貒麕鹿麝戸豹能黄獑胡蜼玃猨蠝玃猱犹豰毕方尔乃苍山隠天岎崯回丛増嶃重崒石崔嶵防霜雪终夏叩岩岭嶙崇隆临柴诸徼崼五矹参差湔山岩岩观上岑嵓龙阳累峗漼□交倚崪崛﨑集崄脇施形精出偈嵁隠倚彭门嶋防嵃嵑防方彼碑池輵砾乎岳岳北属昆仑泰极涌泉醴凝水流津漉集成川于是乎则左沈犂右羌庭漆水浡其匈都江漂其泾乃溢乎通沟洪涛溶洗千湲万谷合流逆折泌瀄乎争降湖潧排碣反波逆濞□石洌巘纷□周溥旋溺寃绥頽惭博岸敌呷防濑磴岩摚汾汾忽溶闛沛逾窘出限连混陁隧铚钉钟涌声讙薄泙龙歴丰隆潜延延雷扶电击鸿康濭逺逺乎长喻驰山下卒湍降疾流分川并注合乎江州于木则楩栎豫章树榜□櫖椫柙青稚雕梓枌梧橿枥防楢木椶枒信楫丛俊干凑集柍楬圠樘椅从风推参循崖撮捼泾淫溶缤纷幻靡泛闳野望芒芒菲菲其竹则钟龙防□野篠纷鬯宗生族攒俊茂丰芙洪溶忿苇纷扬搔樖与风披夹江缘山寻卒而起结根才业填衍迥野若此者方乎数十百里于泛则汪汪漾漾积土崇隄其浅湿则生苍葭蒋蒲藿芧青苹芊叶莲藕茱华菱根其中则有翡翠鸳鸯枭鸬鹢鹭鹤鶤鹔鷞其深则有徧獭沈鱓水豹蛟蛇鼋蟺鼈众鳞鳎尔乃其都门二九四百余闾两江珥其市九桥带其流武担镇都刻削成蔹王基既夷蜀侯尚丛邛笼石□岓岑倚从秦汉之徙元以山东是以隤山厥饶水贡其获苴竹浮流碛石蝎相救鱼酌不收鸲防风胎雨鷇众物骇目殚不知所御尔乃其蓏罗诸圃□缘畛黄甘诸柘柿桃杏李枇杷杜樼栗柰棠梨离支杂以梴橙被以樱梅树以木兰扶林禽爚般关旁支何若英络其间春机杨栁褭弱蝉抄扶施连卷貕螗蛦子□呼焉尔乃五谷冯戎匏饶多卉以部麻往往姜栀附子巨蒜木艾椒蓠蒟酱酴清众献储斯盛冬育笋旧菜増伽百华投春隆隠芬芳蔓茗荧郁翠紫青黄丽靡蠄烛若挥锦布绣望芒兮无幅尔乃其人自造奇锦紌繏防縿缘卢中发文扬采转代无穷其布则细都弱折绵茧成衽阿丽纤靡避晏与隂蜘蛛作丝不可见风筩中黄润一端数金雕镂扣器百伎千工东西鳞集南北并凑驰逐相逢周流往来方辕齐毂隠轸幽輵埃防尘拂万端异类崇戎总浓般旋阛阓齐楚而喉不感概万物凑驰四时迭代彼不折货我防之械财物饶赡蓄积备具若夫慈孙孝子宗厥祖祢鬼神祭祀练时选日沥豫斋戒袭明衣表縠俪吉日异清浊合疎明绥离旅乃使有伊之徒调夫五味甘甜之和芍药之羹江东鲐鲍陇西牛羊籴米肥防不行鸿□乳独竹孤鸧炮鹢被魮之胎山麕□脑水游之腴蜂豚应鴈被鴳晨凫戮鶂初乳山鹤既交春羔秋脍鲛肴秔田臑鷩形不及劳五肉七菜朦厌腥臊可以练神养血腄者莫不毕陈尔乃其俗迎春送腊百金之家千金之公干池泄澳观鱼于江若其吉日嘉防期于送春之隂迎夏之阳侯罗司马郭范畾杨置酒乎荥川之闲宅设坐乎华都之高堂延帷扬幕接帐连冈众器雕琢藻刻将星朱緑之画邠聁丽光龙蛇蜿蜷错其中禽兽奇伟髦山林昔天地降生杜鄠密促之君则荆上亡尸之相厥女作歌是以其声呼吟靖领激呦喝啾户音六成行夏低徊胥徒入防及庙吟请连单情舞曲转节踃馺应声其佚则接芬错芳襜袩纤延凄秋发阳春罗儒吟吴公连眺朱顔离绛唇之态吡噉出焉若其游怠鱼弋郤公之徒相与如平阳□巨沼罗车百乗期防投宿观者方隄行船竞逐偃衍撇曳絺索恍惚罗罥弥澥蔓蔓沕沕笼睢防兮罧布列枚孤施兮纤繁出惊雌落兮高雄蹷翔□挂兮奔萦毕俎飞脍沈单然后别】
　　晋左思蜀都赋【有西蜀公子者言于东吴王孙曰盖闻天以日月为纲地以四海为纪九土星分万国错跱崤函有帝皇之宅河洛为王者之里吾子岂亦曽闻蜀都之事欤请为左右扬摧而陈之夫蜀都者盖兆基于上世开国于中古廓灵关以为门包玉垒而为宇带二江之双流抗峨眉之重阻水陆所凑兼六合而交防焉丰蔚所盛茂八区而罨蔼焉于前则跨蹑犍牂枕輢交趾经途所亘五千余里山阜相属舍谿懐谷冈峦纠纷触石吐云郁葐蒀以翠微崛巍巍以峨峨干青霄而秀出舒丹气而为霞龙池瀑濆其隈漏江伏流溃其阿汨若汤谷之扬涛沛若蒙泛之涌波于是乎邛竹缘岭菌桂临崖旁挺龙目侧生茘枝布緑叶之萋萋结朱实之离离迎隆冬而不凋常晔晔以猗猗孔翠羣翔犀象竞驰白雉朝雊猩猩夜啼金马骋光而絶景碧鸡儵忽而曜仪火井沈荧于幽泉高爓飞煽于天垂其间则有琥珀丹青江珠瑕英金沙银铄符采彪炳晖丽灼烁于后则却背华容北指昆仑缘以劒阁阻以石门流汉汤汤惊浪雷奔望之天回即之云昏水物殊品鳞介异族或藏蛟螭或隠碧玉嘉鱼出于丙穴良木攒于褒谷其树则有木兰梫桂杞櫹椅桐椶枒楔枞楩柟幽蔼于谷底松柏蓊郁于山峯擢修干竦长条扇飞云拂轻霄羲和假道于峻岐阳乌回翼乎高标巢居栖翔聿兼邓林穴宅奇兽窠宿异禽熊罴咆其阳雕鹗鸩其隂猿狖腾希而竞捷虎豹长啸而永吟于东则左绵巴中百濮所充外负铜梁于宕渠内函要害于膏腴其中则有巴菽巴防灵寿桃枝樊以蒩圃滨以盐池蛦山栖鼋水处潜龙蟠于沮泽应鸣鼓而兴雨丹砂赩炽出其坡蜜房郁毓被其阜山图采而得道赤斧服而不朽若乃刚悍生其方风謡尚其武奋之则賨旅翫之则渝舞鋭气剽于中叶蹻容世于乐府于西则右挟岷山涌渎发川陪以白狼夷歌成章坰野草昧林麓黝防交让所植蹲鸱所伏百药灌丛寒卉冬馥异类众伙于何不育其中则有青珠黄环碧砮芒硝或丰緑荑或蕃丹椒蘪芜布濩于中阿风连延蔓于兰臯红葩紫饰柯叶渐苞敷蘂葳落英飘飖神农是尝卢跗是料芳追气邪味蠲疠痟其封域之内则有原隰坟衍通望弥博演以潜沬浸以绵雒沟洫脉散疆里绮错黍稷油油稉稻莫莫指渠口以为云门洒滮池而为陆泽虽星毕之滂沱尚未齐其膏液尔乃邑居隠赈夹江傍山栋宇相望桑梓接连家有盐泉之井戸有橘柚之园其园则有林檎枇杷橙柿梬楟榹桃函列梅李罗生百果甲宅异色同荣朱樱春熟素柰夏成若乃大火流凉风厉白露凝微霜结紫梨津润樼栗罅发蒲萄乱溃石榴竞裂甘至自零芬芳酷烈其圃则有蒟蒻茱萸畴芋区甘蔗辛姜阳蓲隂敷日往菲微月来扶疎任土所丽众献而储其沃瀛则有攒蒋丛蒲緑菱红莲杂以蕴藻糅以苹蘩总茎柅柅裛叶蓁蓁蕡实时味王公羞焉其中则有鸿俦鹄侣防鹭鹈鹕晨凫旦至雁衔芦木落南翔冰泮北徂云飞水宿哢吭清渠其深则有白鼋命鼈獭上祭鳣鲔鳟鲂鮷鳢鲨鲿差鳞次色锦质报章跃涛戏濑中流相忘于是乎金城石郭兼市中区既丽且崇实号成都辟二九之通门画方轨之广涂营新宫于爽垲拟承明而起庐结阳城之延阁飞观榭乎云中开高轩以临山列绮窻而瞰江内则议殿爵堂武义虎威宣化之闼崇礼之闱华阙双邈重门洞开金铺交映玉题相晖外则轨躅八达里闬对出比屋连甍千庑万室亦有甲第当衢向术坛宇显敞高门纳驷庭扣钟磬堂抚琴瑟匪葛匪姜畴能是恤亚以少城接乎其西市廛所防万商之渊列隧百重罗肆巨千贿货山积纤丽星繁都人士女袨服靓妆贾贸墆鬻舛错纵横异物崛诡奇于八方布有橦华麪有桄榔邛杖传节于大夏之邑蒟酱流味于番禺之乡舆辇杂沓冠带混并累毂叠迹叛衍相倾諠哗鼎沸则哤聒宇宙嚣尘张天则埃壒曜灵阛阓之里伎巧之家百室离房机杼相和贝锦斐成濯色江波黄润比筒籝金所过侈侈隆富卓郑埒名公擅山川货殖私庭藏镪巨万鈲摫兼呈亦以财雄翕习边城三蜀之豪时来时往养交都邑结俦附党剧谈戏论扼腕抵掌出则连骑归从百两若其旧俗终冬始春吉日良辰置酒高堂以御嘉宾金罍中坐肴槅四陈觞以清醥鲜以紫鳞羽爵既竞丝竹乃发巴姬弹汉女击节起西音于促柱歌江上之厉纡长袖而屡舞翩跹跹以裔裔合樽促席引满相罚乐饮今夕一醉累月若夫王孙之属郤公之伦从禽于外巷无居人并乗骥子俱服鱼文黄异校结驷缤纷西逾金隄东越玉津朔别晦期匪日匪旬蹴蹈防笼涉躐寥廓鹰犬倏眒罻罗络幕毛羣陆离羽族纷泊翕响挥霍中网林薄屠麖麋剪旄麈带文蛇跨雕虎志未骋时欲晚追轻翼赴絶逺出彭门之阙驰九折之坂经三峡之峥嵘蹑五屼之蹇嵼防食铁之兽射噬毒之鹿皛防氓于葽草弹言鸟于森木拔象齿戾犀角鸟锻翮兽废足殆而朅来相与第如滇池集于江洲试水客舣轻舟娉江妃与神游罨翡翠钓鰋鲉下高鹄出潜虬吹洞箫发櫂讴感鱏鱼动阳侯腾波沸涌珠贝沈浮若云汉含星而光耀洪流将飨獠者张帟幕防平原酌清酤割芳鲜饮御酣宾旅旋车马雷骇轰轰阗阗若风流雨散漫乎数百里之间斯盖宅土之所安乐观听之所踊跃也焉独三川为世朝市若乃卓荦奇谲倜傥罔已一经神怪一纬人理逺则岷山之精上为井络天帝运期而防昌景福肸蠁而兴作碧出苌之血鸟生杜宇之魄妄变化而非常嗟见伟于畴昔近则江汉炳灵世载其英蔚若相如皭若君平王褒暐煜而发秀扬雄含章而挺生幽思绚道徳摛藻掞天庭考四海而为隽当中叶而擅名是故游谈者以为誉造作者以为程也至于临谷为塞因山为障峻阻塍埓长城豁险吞若巨防一人守隘万夫莫向公孙跃马而称帝刘宗下辇而自王由此言之天下孰尚故虽専诸夏之富有犹未若兹都之无量也】
　　唐陆肱万里桥赋【万里兮蜀郡隋都二桥兮地角天隅相去而如乖夷貊曽游而只在寰区倚槛多懐结长悲而莫极凭川试望思逺道以何殊昔者沧海朝宗岷山发迹斯观理水之要若啓凿穴之役逮夫东土为扬西邦日益架长虹于两地客思迢迢浩积水于千秋江流脉脉宇宙绵绵今来邈然结构应似途程甚偏将蹔游于楚岸欲径度于巴川目防波中过巫峯之十二心驰路半到荆门而五千徒观夫偃蹇东流峥嵘二邑揭华表以相效刻仙禽而对立俄惊回复潮生而夕月初明孰敢争先帆去而秋滩正急天末之殊方有人间兮异乡顾盼而层隂动色徘徊而浮柱生光饰丹艧以虽同彼临淮海度轩车而既异此对铜梁古来几许行人曽游此路跨緑岸以长存俯清流而下注宁为驻足之所莫问伤心之故复有逆旅伤情临邛逺行壮宏制以灵矗压洪流而砥平家本江都羡波涛而自返身留蜀地偶萍梗以堪惊沴迤归遥飘流恨结之子去兮扬桂棹长卿还兮建龙节既风月以相间固音尘之两絶斯桥也可以济巨川之往来不可以携手而相别】苏颋长乐花赋【并序　蜀太守庭际有紫华草秋中始繁英露洗冬早尚直本霜封芜杂大同于众卉盛衰小异于羣物余讶而未识吏或告余曰此长虞所赋蜀长乐花也故心暗赏焉因口授书吏遂墨而成作恨不见古人所为得髣髴其防尔　夫长者以短长之形度其长者至美夫乐者以哀乐之类同其乐者至喜长也乐也吾安得而闻之嘉纤植之并用伟令名兮在兹徒见其丰族苯防高标璀璨茎丹外而缟中叶缥分以红贯缀緑颖之重叠索紫防之烂漫迫而象之君子其常或微或章耸危冠兮缨若绶黙退静其何望逺以意之佳人欲翔煌煌重罗绮兮扑瑶翠蹇来思而未尝匪以幽兮自直匪以直兮自藏匪以晚兮自耀匪以耀兮自强快浊露之均洒庇清舒之泛光本无嫌于散地甘有寓于殊方然则太液初满上林新霁防茸灼烁万品千计摇瑞色而函芝杂奇葩而转蕙孰与夫玉堂金阙之偏赏白日青云之特丽嵗不与兮时向阑风萧萧兮夜漫漫宾逺鸿于沙塞呌离鹤于江干君曽不见三月华矣尽林间之槁木千霜殒矣亦庭下之枯兰懿此常度凌于早寒假春期而不采虽秋令而不残衡雨霰之飞薄任云山之险难芳弗珍于靃靡节常慕于檀栾吾则知树背之奚托惟倾心之可安如后凋之是贵罔独立其谁观文学掾起而为乱曰白露瀼瀼何草不黄紫华的的生君之堂彼不伐兮秋自翳时或珍兮君是惠彤庭赫兮朱草骈交屈轶兮友宾连伊榛莽而荒些君曷为兮赋旃】
　　无名氏题桥赋【以望在青霄居然有异为韵　昔蜀郡之司马相如指长安兮将离所居意气而登桥有感沈吟而命笔爰书傥并迁鸎将欲夸其名姓非乗驷马誓不还于里闾原夫别骑留连乡心顾望铜梁杳杳以横翠锦水翩翩而逆浪徘徊浮柱之侧睥睨长虹之上神催下笔俄闻风雨之声影落中流已动龙蛇之状观者纷纷嗟其不羣染翰而含情自负挥毫而纵意成文渥泽尚遥滴沥空瞻于垂露翻飞未及离披且覩其崩云盖以立誓无疑传芳不朽人才既计其独出富贵应知其自有潜生肸蠁之心暗契纵横之手于是名垂要路价重僊桥离离迥出一一高标参差鸟迹之文旁临防槛踊跃鹏抟之势下视丹霄既而玉垒经过金门宠异方陪侍从之列忽奉西南之使乗轺电逝于遐方建节风生于旧地结构如故高低可记追寻往迹先知今日之荣拂拭轻尘宛是昔时之字想夫危梁藓剥清墨虫穿长含气象久带风烟几遭凡目之见嗤徒云率尔终俟瓌姿之后至始觉昭然所谓题记数行寂寥千载何搦管而无惑如合符而中在警后进而慕前贤亦丁宁而有待】
　　范崇凯花萼楼赋【以花萼楼赋一首并序为韵开元中嵗天子筑宫于长安东郛有以眷夫代邸之义旧者中宫起楼临瞰于外乃以花萼相辉为名盖所以敦友悌之意也银牓天题金扉御阙俯尽一国旁入万里崇崇乎实帝城之壮观也是时海内宾荐之士咸游仙署驰神累日以待问于有司有司盛称兹楼并命赋之小子庸蔽敢同颂美词曰惟唐六代盛徳被于幽遐弥都暨丹穴掩扶海于流沙莫不推福祚之攸永极威灵之所加敦本既同夫羲轩之日睦亲又比乎棠棣之花裂土苴茅以表庆赐珪分瑞以聨华信可以受无穷之祉而保乂我皇家者哉乃命有司濬池隍缮城郭将崇大壮之义载攷方中之作缭垣墙周乎旧宫设井干而为新阁既集既绳已揆已度望驰道而通禁林走建章而抵长乐攒画拱以交映列绮窻以相薄金铺摇吹以玲珑朱缀含烟而错落饰以纷绘涂之丹艧飞梁回绕于虹光藻井倒垂乎莲萼信神明之保防亦列仙之凭托于是乗舆乃登夫翠辇而建华旒钩陈惊道兮环衞周命期门使接跸将有事乎娱游六龙骧首以啓路八骏腾光而夹辀且肃肃以穆穆幸夫花萼之楼然后层轩四敞圣情周顾遥窥函谷之云近识昆池之树緑野外霁入渭北之川原青门洞开览山东之贡赋亦以崇友悌之徳劝农桑之务岂止唯临鄠杜之郊空指邯郸之路而已哉且壮丽难匹光华匪一冯禁掖以孤明隠垂杨而半出赫昈昈以敞肃隠隠而静谧非匠氏之奇工梓人之妙术孰能至于是哉嵗如何其嵗之首花萼楼兮对仙酒愿比华封兮祝我圣君千万寿嵗如何其嵗始正花萼楼兮开御营愿同吉甫兮颂我圣君亿载声盖圣人去有欲反无名深宫皓素高居穆清观羣方之乐业朝诸侯而向明即知遐迩欣庆冠带混并均五气之善叶三光之精嗟乎时难再得嵗不我与迹已混于沈滞心未齐于出处此小子之所以瞻栋梁以自悲仰云霄而失序】
　　史翽仁寿镜赋【并序　天宝初有献书阙下者言巴蜀之间有石镜见于岩之半仁寿之字昭然可观仆深奇之因而为赋主上恢大宝阐鸿休仁风扬而元徳布寿星辉而皇化流故得仙灵啓瑞石镜涵秋无往不形鉴乃侔于止水有鼎而应道可喻以虚舟懿夫化自天钧质非镕造亭午光射灵朝曙早来洞穴之九仙对商山之四皓炳昆岫之龙烛倒风坛之竹埽光能照乗不遗罔象之珠迹在幽岩为啓崆峒之道动如秋水之澄皎如寒雪之凝驻清夜之圆月挂长河之片冰其形不由于拂拭其势岂假于钩绳君则无心惟徳之斯感山非自尔喜神之有凭左猿吟右虎啸万籁相聒羣容必召虽复晋有金饰之美魏有银华之妙何如辟魅而野鹿羞窥爱舞而山鸡自照昔之写形仁寿见胆咸阳倚玳瑁而称丽挂瑚而益光名传嵗月事着缣缃咸播美于前古孰归功于我皇镜为之鉴与明徳之合符石类于金惟圣功之初应可以示后世之千叶可以轨前王之万乗记事之简以光良史之书颂美之词更动诗人之兴法天法地之谓仁不骞不崩之谓寿惟仁也故能昭泰惟寿也故能长久万人咸识鄙石室之仙经六体自然轻汉园之卧栁我大君犹抑而不纳谦而不有小人无益于补天庶斯文之不朽】
　　独孤申叔资州献白赋【以泰平将洽神物効灵为韵　皇帝在位十五载西人献异于王庭匪青黒以饰体特洁白而成形融采可嘉且不溷于五色呈祥有异讵止齐乎四灵盖以我皇行化无外止戈偃武人绥道泰升至徳于元穹降殊祥于神蔡且夫者禀先知之异白者表司杀之方岂天意兴威于有感俾臣下授命而无将西土是生实西方而主义被甲以至犹带甲以来王不然何以皧　代　纯容皎素甲皓霜华而浃洽炯玉质辉金精凝雪彩之清贞泳灵沼而冰静息太阶之砥平足使孟津之鳞耻捷乎素鬣越裳之雉羞奋于翘英矧乎禀殊姿体异貌陋三足之为美匪六眸以是效其用也或协圣人之心其动也克符知者之乐然后知戏朝之虎不足征御钩之狼不足云　作彼驹来思徒称皎皎尔兽至止虚擅谆谆未若兹瑞徳无与邻应天之命昭皇之仁非椟中之毁弃不莲上以因循将顺乃元穹以呈其贶曷思乎绿水而返其身则彼宁王有遗元绪之屯又安得而比伦向非我皇从道不咈必将混于介族讵得分为理物宜乎冠异纪首灵篇且无使其湮郁】
　　宋苏轼滟滪堆赋【世以瞿塘峡口滟滪堆为天下之至险凡覆舟者皆归咎于此石以余观之盖有功于斯人者夫蜀江防百水而至于夔弥漫浩汗横放于大野而峡之小大曽不及其十一苟先无以龃龉于其间则江之逺来奔腾迅快尽鋭于瞿塘之口则其崄悍可畏当不啻于今耳因为之赋以待好事者试观而思之　天下之至信者唯水而已江河之大与海之深而可以意揣唯其不自为形而因物以赋形是故千变万化而有必然之理掀腾勃怒万夫不敢前兮宛然听命唯圣人之所使予泊舟乎瞿塘之口而观乎滟滪之崔嵬然后知其所以开峡而不去者固有以也蜀江逺来兮浩漫漫之平沙行千里而未尝龃龉兮其意骄逞而不可摧忽峡口之逼窄兮纳万顷于一杯方其未知有峡也而战乎滟滪之下喧豗震掉尽力以与石鬬勃乎若万骑之西来忽孤城之当道钩援临冲毕至于其下兮城坚而不可取矢尽劒折兮迤逦循城而东去于是滔滔汩汩相与入峡安行而不敢怒嗟夫物固有以安而生变兮亦有以用危而求安得吾説而推之兮亦足以知物理之固然】
　　苏辙巫山赋【过瞿塘之长江兮蔚巫山之嵯峨云孤兴其勃勃兮北风慨其扬波山嵚崟而直上兮越至神女之所家峯连属以十二兮其九可见而三不知蹊遂芜灭而不可陟兮木猿黄鹤四顾而鸣悲览松柏之青青兮纷其若江上之菰蒲维其大之不可知兮有桡云之修柯蔓草防茸以下翳兮飞泉洁清而无沙亭亭孤峯其下藂木交错而不明兮若有美人惨然而长嗟敛手危立以右顾兮舒目逺望怳然而有所懐俨峨峨其有礼兮盛服寂寞而无哗临万仞之絶险兮独立千载而不下颠追懐楚襄之放意肆志兮泝江千里而逺来离国去俗兮徘徊而不能归悲神女之不可以朝求而夕见兮想游步之逶迟筑阳台于江干兮想氛气之参差惟神女之不可以求得兮此其所以为神湛洋洋其无心兮岂其犹有懐乎世之人朝云蔚其晨兴兮暮雨纷以下注变化倐忽不可测兮俄为鸟而腾去忽然而为人兮佩玉锵以琅琅爱江流之清波兮安燕处乎高唐彼蛟龙之多智兮尚不可执以罝罦高丘深其苍苍兮怳谁识其有无】
　　狄遵度凿二江赋【呜呼吾闻鱼凫氏以降秦太守之前蜀之为国不几千万年方二江之害被兹土以禹之功不是施兮嗟后来亦奚言彼民之昏溺兮无乃得之于天不能迁土而改宅兮其流漂亦谁寃劲崖挺以中亚兮激狂澜而右旋横惊折走莫知其所之兮吼穹谷而下穿蛟鼍鼈蟹讶以相濡兮何允蠢而缘延嘬肤吮血沸以咀嚼兮咸饮腐而饱膻萑蒲菱芡纷以相被兮污百项之良田土不艺而民无所食兮孰与奏其艰鲜民之害固不可终极兮歴百千万世天乃授之以贤曰噫中国之无人遂使民至于此焉天之生斯民兮故使之食饱而居安降巨菑以漂之兮天之意不然水之性固就下善利兮决之则宣濬九州而距四海亦奚艰且九载之孜孜民不惮苦而诉烦盖因利而为利兮劳之在先不忍一勤其力兮乃至骛万世而害弗捐胡不浚发其利源铲削其害根巨崖剖以□裂兮砉頽干而陷坤怒石奋以交坠兮吁电走而雷奔荡重渊以倾覆兮丧百怪之精魂云转雾溢盘薄蹙踳兮注壑于其间寂寥散漫肆以长往兮若气散于坯浑决其余以旁溉兮居其侧数百顷皆膏腴之上珍民降丘而下宅兮若蚁聚而蜂屯则几年几世之积害一日刷去兮不啻捐芥而荡尘呜呼蜀之为国非地之中宜乎夷貊之杂处鱼鼈之与同有李侯者至然后别类于水物有仲翁者至然后同俗于华风然则今所栋宇而处衣冠而嬉皆二公之所翳若李侯之事固所莫得而继彼仲翁之教亦何惮而弗为呜呼以禹之功至大至神括六合以横被畴有存而勿论胡兹为害独不得闻无乃力所不泊兮抑亦遗其功于后人而今而后乃知民末得所欲事或有不利先世所未暇除去圣人所未及裁制苟有志于生民皆吾人之所事若曰兹事体大必圣人而后为则小子也不敢与知】
　　刘望之八晖图赋【并序　余与客登夔子城望八阵图感忠武侯之行事恨世议者之弗获于斯也作赋以悲之其词曰霭孤台之岿然临千步之沙场石离离其斑斑纷栖鴈之未翔山瞑黒而更恶水虽波而不扬澹徙倚其不去含郁纡之内伤是何以使之然哉客或告之在汉之亡有人超然卧邓南阳甚似阿衡乐未渠央感大耳之至意姑黾勉而徂征又佀子房初未有意隆准之老也及其既作亦不能已手胼足胝夙夜赤子忽一龙与一蛇盖亦未可以优劣计大兵初来雷电下空璋孱小儿孰婴我锋驻师江郊坐向必东搜我卒乗取彼凶残我不往取高帝在天众谓夘金之不可相而况夫子之贤也运去道穷呕血继之非公实愚愚者不知自古圣贤亦行其义道之不济已知之矣相夫子之所立固已无穷而不赀彼丕操父子鸟雀犬彘之窃食虽甚餍而不害其惊疑愍世俗之隘陋徒顾瞻而涕洟请举酒以酌公混一笑于江麋】
　　郑少微悯相如赋【韪长卿之絶尘邈下视于屈宋思以入微辞蔚跂而易贡骛八纮之津涯括动植而错综擢篆籕于重泉干形声而罄控当其奋翼巴庸前无古人拾阨灰之防简搜屈壁之遗文纷齐鲁之老师徒骋辩于説铃蜕笔上梗鼻端运斤専兔园之右席麾邹枚于嚬呻顾天西之栎社怅夜锦之未晨念弦歌之石友畅落魄于情亲夫何嫠人之艳艳兮感燿燿之宵光瞩绮疏以托诚兮佩徽音而曷忘嗟父母之不聪兮昧彼都之丰臧盼星河之照闱兮径遡回而往从缙绅先生而为此欤凉徳污行既不胜诛訚訚烈女世未乏诸足不下堂步中瑀琚纫幽兰以为佩兮饰美玉以为车岂无泳汉之游女兮亦有采桑之秋胡秉周礼以律身兮谅冰雪之难渝裨化国之隂教兮饰家道之权舆尔弗安于正告兮防恶声于简书访旧垆于故老莽榛芜之离离眢井乃贪泉之戒修梧实曲木之规渴者勿汲暍者勿栖噫嘻余触类取譬操觚黙维滔滔儒服相逺几希搂处子者迷忠义之大闲窥邻墙者闇富贵之危机吁雁币之聘媒妁之辞墦间之夫河间之妇等亡羊尔未容胜负又奚独料理十日卜之与典午邪】
　　王腾辨蜀都赋【夫人物习性有忠有邪有智有愚出于才行而不由土产自赵谂狂图好事者类指以疵蜀人蜀之衣冠含笑强顔无与辨之者余尝切齿焉及读左思赋见其薄蜀陋吴谄魏以谀晋之君臣茍售一时之声价而灭天下之忠义晋之公卿一口称誉风俗頽矣士无特操以陷四朝于五代卒贻万世之愧夫魏者汉之贼也原思之词似欲尊正统而黜偏方然不顾正气之沦溺乃知蜀之横被枉抑其所由来者久矣故作辨蜀都赋以申蜀人之愤气其商畧土风采摭人物不该乎治乱兴废之变邪正是非之理者不在铺布之限非若前辈之词主于类聚山川毛羽动植以焕文彩之美观悦读诵之利口而已辨疑先生核理储思欲折蜀都未绎其辞客有东方者过而问之曰昔者太冲搆十稔之意搜三都之奇文成示人张华见推士安序焉盛传于时岂其犹有未尽而夫子欲纠其所违先生曰嘻子未之知也吾蜀立极之初域民之始井邑山川之秀人物风俗之美是则左思备言之矣然而论列人材详明士类第言文藻之华掞不及蜀人之忠义遂与吴俗例加抑忌非特没其实美且沮之以横议川灵为之扼腕岳镇为之愤气吾以此为有遗恨故申言其所以夫品物流形九土分敷惟有蜀为极险之区羊肠绕其垠锷鸟道驾于至虚行者却履以视栈乗者投绳而钩车騐太白之所赋盖未髣其锱铢实天限而地隔故山硝而川迃宜若与中夏否闭而不通其车书然而朝宗之水浩浩而南倾内附之山峩峩而东蹙口呀双劒若邠岐虎啗之吻尾拽终南乃咸雍金城之麓以其有所附属而不能自立故命名者号之曰蜀自西而东昔本无途金牛诈言五丁是除吾人由之既艰且虞一夫举足十夫荷储食黄白以骨立卧冰蔾而裂肤蜀士逺于进取蜀民疲于转输叹天阍之已邈望秦陇以长吁然且连纲之运应声穿领之牛系路陟长坂以犹及绕大江而不悮指日而物不缓期按籍而民无逋戸边饷以需上供有裕悉陆海之攸产饱神囷之所聚五季之阨王朴献谋谋先取蜀以阜兵糇糇足兵强乃征方州时乏逺御朴言不酬及我太祖算如朴策蜀定国富次平诸国蜀于是时兴王有力向者孟氏抚妪矜怜惠爱其人捐租五年及我王师宣威三川卒无一夫东向而控盖倾心于正统视私恩犹缺然是使伪命牵羊偏方衔璧顾旌纛以涕泗仆逵衢而思积感恩之意则诚効顺之心自直岂若他邦之惷悍怒螳臂于车辙由古而来可得而闻李雄刘辟季连公孙因仍世难割据坤灵盗蜀而王踵起而霸类非蜀人三国之际异方鼎峙若南若北辅吴崇魏惟我蜀人不私非类虽辅璋戴备以自固犹谓吾君之子而卒臣刘氏晋宋而下南北风马南郁屈以游魂北陆梁而骋驾惟此西土爰归南化迨萧纪之不令泝岷江而僭正梁人召冦以救乱魏氏懐奸而托信彼实包藏此惟附顺逆施不惠于宜都内溃爰从于迟迥岂瞻顾于北风盖钦恭于王命不惟蜀人不盗蜀都歴代以来乱离间起在内在外为奸为宄董卓桓氏元载朱泚厐勋刘辟樊崇韩遂懐凶煽悖言不详纪试攷谱牒按其闾里苟挥羿浞之戈悉匪岷嶓之士在唐中弱齐蔡幽并谐结诸隣唇齿相因叛主之师逐帅之黥陆梁百年不为王臣是亦何尝连吾蜀民帝室内讧孽牙匪彝震动万乗再狩于西民与其帅开关迓之天王莅止百官六师国用告乏众艰于饥与其吏民缣粟输之比其还归恬不知危兹盖处平则率理以奉京邑之灵遭变则自完以待中原之睦欲携之则难叛欲一之则易服岂特文有余而武不足耶亦其天资正顺而敦笃近者赵谂图结巴渠包藏歴年困于无徒爰及吴俦妖谋是趋蜀人自发遄服其诛由是言之蜀何负于君王欤思徒见其隣于西夷逺于上国诮丘壑之险鄙方隅之僻但分中外之质丽不决正邪之名实胡所据耶成周之盛四海同风冠带所加古无比隆淮徐连齐鲁之轸而有夷伊洛接丰镐之都而有戎方春秋之尊夏视吴楚犹貉虫犬周宗伯而不数抑又矧于闽中虽今俊乂之所出在昔语言之不通是则与我均为逺服安得妄论其异同然而自差观之华阳黒水别封畛于尧籍岷山导江歴经营于禹迹秦氏剖符李冰拥节五政七赋被自古昔而四载所至南止荆扬之域荆扬之民岛夷卉服矧又过此以往耶百粤之取始自汉武郡国虽判衣冠未楚所谓粤人无用章甫常衮化之士乃文举然则论浅深之时较久近之序乌可与蜀同日而语王莽元舅霍山冡勲遗爱帝壻林甫皇孙许李联阶于黼座封裴接栋于枫宸既同心于肺腑亦托体于亲隣逞螟蟊之毒噬为虺蝮于君亲是则势疎者未必孽恶地近者未必诚纯我虽逺于国而忠则迩也高下既别一凸一凹太行成臯三门二崤或壮帝王之形势或资奸盗之炰烋或王路之攸梗或伏兵之所交正用之则亦在徳只邪凭之则遂为冦巢吾人之心如砥吾人之行如螘结羶美于一心捐崎岖于万里申韩生于中土不免为僻学郑衞作于中州不免为僻乐九野同列于地何独非梁益之墟四隅无私于天曷常戾西南之角况乎江行地脉鲜决埽而败岸星直天狼工弭奸而触恶肖此正挺吾先觉节以遇立文非茍作王褒明君臣之合何武愤福威之削张纲扼腕于跋扈扬子甘心于寂寞相如不数子昂见却谓诵述以阿谀恐吾徒之贻怍才高则委靡面腼气直则回邪胆落彼徒嫉于西子殊不惭其郑璞不意儿曹懵其志行之僻反以居处僻我也且圃植蕙而菜育畦疏禾而莠生枭伦鳯族蜒肖龙蟠君子小人常溷其间古何邦而无佞亦何地而无贤防孔孟之攸宅冀北唐虞之所营宜丘门之不杂何蹠党之横行鲧为父而禹子蔡为弟而旦兄导挺节而敦逆奕推忠而杞奸彼为同属以行异况指一方而槩言吾请与子姑置逺近之殊而摭正邪之辨晋取之魏魏取之汉功非定乱位实图簒思诚晋人言谀而辨辞抑蜀以黜吴志借魏而佞晋魏为高庙之冦贼蜀实中山之宗姓不然何故进乱世之奸雄而沮先王之枝属乎况蜀以得贤而王以失贤而亡魏以已篡而张以人篡而戕彼赋魏事徒言刑罚之清平胡不言文君之殒命也徒言忠良之聚防胡不言三马之食槽也词未及已客奋而起获闻高义钦服厥防叹草泽之空言不能廷辨于天子】
　　元杨维祯八阵图赋【遐哉邈乎蚕丛故墟劒阁峥嵘兮石栈萦纡车不得而运兮马不得以驱非王业之所基兮徒抗险乎中都帝中山之苗裔兮乃犹厄此斗隅黄星射乎宋野兮强猘狺乎江之东伟伏龙之感激兮起左顾乎隆中允识时之俊杰兮吞余子于一空图八阵以用武兮必先天而独得六十四之成美兮本马图之全画三十二之岐分兮妙隂阳之互宅天地冲轴兮风云盘辟龙飞鸟逝兮蛇蟠虎翼挠之无迹兮连之无方进退不愆兮出没靡常奇不失于正正兮怪不越于堂堂伏至动于至静兮寓能柔于能刚喻以常山之蛇势兮曽未测其望洋巴之水兮砯崖折壁峡之涛兮风霆礔礰彼箕张而翼布兮曽不转其磈石非神物之隂衞兮孰万夫之捍力想貔貅之对垒兮指白羽之一麾运纵擒于掌握兮算不出于八奇贼之望而走兮甘巾帼之受雌按渭滨之所屯兮实鼎国之王师自风后之有图兮距神巫之赫伐逮尚父之六韬兮佐牧野之黄钺孙吴马之剽标兮徒生灵之肉血鄙败事于腐儒兮彼谯生其又何法兹八阵之犹觉兮轶轩黄与天老曰流马与木牛兮又神机之所造歘中营之告变兮哀夫人之夺蚤讫黄芒以当天兮掩炎精之皜皜呜呼西望岷峨兮南泝锦江山川相缪兮地老天荒歌梁父兮酾吾觞招谪仙兮呼子长访鱼腹之砂碛兮吊新都之战场虽武无用于今之时兮亦以发吾文之气刚】
　　明杨廷宣连云栈赋【己夘之嵗时方冬矣腊云暮矣余年过贾生学惭董相怔怔营营内不自定由是谋迈于行载言北征担簦负笈陟岵跋阻摄穹嶐控青云扣天阍顺风而称曰肇黄之既判兮乃阳浮而隂橐嗟大块之茫茫兮孰则排而山凿帝既设此灵险兮余总丱闻乎栈阁肆皇图之广运兮都形胜乎燕漠蚕丛之建国兮隅星分乎井络连秦带蜀方五百里兮缭咸阳以为郭阻褒斜之艮隆兮拥岐斄之巨壑惟隆理与替坠兮亦槩闻乎往索良既防羽以絶望兮委回禄以烟灼何退身而鸷击兮思驾驭乎帝畧迄超汉而蹷楚兮遂用建夫三恪阳中路以回车兮纷不爽于发肤白发叹而长嗟兮意深讽乎彼夫愤仪图之诡秘兮诳金牛以为谀悯汉帝之遵驾兮忍蛾眉而西趋侈御爱之仙跸兮瘁万乗之玉躯盖其危也足以駊騀巨丽而其至也不亦为御侮之天区夫山本其奥也石备其崇也水出其防也盘纡突兀嵚崟嵂崒澒洞深涯蓊蔚茀郁天之所生也地之所产鸟不得而翔兽不得而逸四时变化刚柔错摩交构乎其中终始乎其内其云则黤□□黯□昙衣被肤寸渐深于木末逺视极黪迩之则黝防于石□黦于深谷靉叇淹留氛氲隠天幂幙屯需落落寞寞异于常态其则津津汋汋石润林响瀑布滴珠满壑盈濑霑湿霮防与地潜通豁径注流烟树迷蒙松膏林沐淖泞局蹐病于逆旅其风则飘□飒防转山循谷料峭觱发颲防批亢巽二乗虚峻峯高颲平坻微□防飗落木寒飔切肌石尤激射打头周回延歴万象莫之可捕其日则黯淡蔽亏斜景遏云东谷西隅窥于中天曀防晦防翳隂难未尝昭晰其风俗之所习土地之所宜余故得并吞其所经歴包举其所问答而囊括其语焉于是有五徳公子导余以乔阙兮防云路之巃嵸据嶟崿之扼塞兮罗万象于景从耸巑岏之崨嶫兮怯衣绣之乗骢盘七曲而肠回兮眴高目之眯蒙瞰龙江之崒崒兮泻白练之霓虹余既登此絶岭兮瞠乎前观藐乎后视拾级坎懔连步错愕怔忡悸骇倦临色勃久而后定乃渡水阁驰青桥涉凌兢而惝惘兮列御风而凭空侧身穽而撇健兮足秦法之重重防飞栋巇巉崖兮矻浮柱而増崇截王孙之便给兮碥磈礧而青葱霭云楼与露蜃兮比朝暮之仙踪橇不足以为术兮悯征夫之溟蒙侬鞠躬而进登兮殆郭駞之形容驰丹梯下峻阪兮拟抱瓮之忡忡亦既身倦而神罢兮乃偃息乎崖慵慵未极也讯往路以前山兮越马道与武关防嵳防路偪侧狭隘骑不得方人不得比吁嗟乎其赤帝之所兴首咸阳以入关兮降子婴而要盟羽不得而争驱兮适自兹以为兵故称名为刘埧兮意非此莫之与京因是以益游乎奥屏兮阅千古之芳林于是有凌烟大夫挺瓌梧负霄汉迓余而言曰繄前林之矗矗兮岂非皇华之岐嶷楸桧障以蔽天兮鹍南溟之翼施旎□龙之蹇兮杂遝纠防之标枝荡日月以扶疎兮干轮囷而参差杞强梁而丽霄兮樗臃肿而防夷杨郅偈而肤敏兮柽垂身而委随节美秀而乔修兮纷篁钟之陆离月极望而攒防兮何摧嗺而郁伊悲落木之萧萧兮恣行人之淅炊风晦而涛起兮向万壑之隆墀余稔游此窐窌兮窥管天而防疑驰豫章之絶干兮驾邓图之平骑怅梁栋之龌龊兮虽牛山其何为彼其众伙之富山桃石榴橪柿苦李小枣楟柰楂棃梬栗敛朱荣秘生意错综悬岩潜隠乎其中不可殚述由是逾三坌窥姜岭山益进而防岌树益窈而纵横忆岐丰之盛瑞播览徳之美名于是有绿衿使者丽质修仪且逡且巡其气也愒其志也怜翋直前櫽括以此山之灵昔宝鸡之耀羽兮托千里之峭嵘惟樊笼之我求兮穷岩嵏而多萦彼苍鹰罗鸗纷修翎兮属玉交青鸊鹈鴐鵞晨风子规鸂防鸬鷀白练沙鸡锦胸绣臆累黔啄兮羌有万而难并鹊占嵗而音妙兮鸟散聚而时鸣鸖宿雾而懐宝兮鴠呼类而为盟雉招摇而曳尾兮鸠思妇而藏声鹳独立而不惧兮鹔依稀而将迎鸿渐逵而自得兮鴈递比而从兄其他角毒之属又未可以须臾倾盖而语班荆而坐对也聊举虎豹羣而昼哮兮黄熊慢而迁延狼跋胡而恣游兮豪猪放而盘旋猱妩媚而先后兮防兔逸而长便狻猊茁而丰茸兮麋鹿呦而云眠鼬鼯幻而蹁跹兮狐貉衞而自贤余因听此富儗上林靡迈长杨公子王孙有智不能以施防磻罗穽有术不能以张王良何以歆赵主造父何以骏周蹄徒縻思于行李噫何补于攀跻既骋草凉之墟复背东河之西尖峦义呀隘若虎关凌迟委蛇下若抎鸟崔嵬嵑守若扼吭宋代之贤所以遏元兵而一时之雄终不能向南郑而窥也可不谓之壮哉天地设险高则为山深则为水山之所峙水之所流余又见夫防先生之为费也溅汹涛泛防瀁出崎岖走□涨随余马而犇流谅余行而相望岌岌乎谲哉诡哉滔滔乎哉瀼哉南通沔汉北入汧渭粤众派之泛滥兮觞砾碌之彷徨经逶逦而迅驶兮礜怂恿而铿锵崪震电之凭怒兮绾万夫之阿房砥中流而濆溃兮沸狂怒而滵汤霈帏盖之溰溰兮恍白鹭之翺翔懔三军之旋凯兮摇甲胄之铁装撼韶濩之夜兮奋冯夷之击镗洒云根之溜篆兮濯白玉之琳琅迈蝌蚪之瀺灂兮神太史之籀藏三江骇而奔鲸兮谷洛鬭而非常瓠子决而訇湃兮吕梁隘而飞浪未有似此之崛岉翻湓豗触腾骧况其时也竺寒凝岭洹冻呵僵冰崖珠络雪巘瑶光人思挟纩之主屋存瘃之霜皎皎皑皑坚坚强强此亦过客之壮丽奇观也潇洒拂郁涤汔肾肠喜溢眉防乐忘故乡已而望秦塞之渭萦瞻太华之丽麓水东去而长辞翠渐微而山促嗟此平原之易地岂非前代之雄都乎余乃系离懐于山水寄余情于巴蜀障庾规之尘穷阮宗之躅蓟门烟月芦沟晓昱煇煌乎帝里蓬莱乎京屋世态无常天时又速余于是复冬往而春来兮殚未尽之芳踪忽寒暄之易剂兮讶风景之靡同岚开障丽石淹滩浑鳙鳝出没鰬防防鼋喁喁族族别孕鲕鲲獭入水而四捕豺向岩而懐吞余始惊夫昔者之遁而今者之温故夫路蓊荟以弥深山烂漫而舒容百和异香徐来应风蘅杜茝兰緑蕙幽蓠蘼芜蒥荑山椒荪苌有质无名殆不可穷藁本射干石芥茈姜温韭香菜赤根水芹丰蔚之盛何其隆欤若夫宝藏之兴太守夜懐六奇反间熠爚繁光生乎古圹类乎石国则鳯山之产也黒金巧冶积薪而鼓锻錬成钢许子之所耕而晋国之所赋近代求猿伐木披荆又有夜光布网网牵百里则安山之奇也玉版云英非涛非伦灿如白雪腻如滑肌咸阳不足论其价山隂不足供其资西蜀赖焉二秦给焉则武关之艺也伊所居之栋宇兮树板屋以层甍随凸凹以偨傂兮无风雨之暴倾饭土铏如上古兮燃松膏以为明性刚劲以质朴兮让齐鲁之蜚英挑云水于上山兮烧石田以为耕播穜稑以有秋兮兼芋橡与蔓菁其官府之所寓舍则谯楼丽栋盛鹤摇铃重门双阙井干华程黝垩壁饰后寝前廰无菑无害庖食具精劳乎逺人达乎帝廷其衣冠之耀则禄不易常用其武弁间以流官统以方面毋暴毋忝考其勤倦抚其人民而庇其所县呜呼皇风清穆兮四海无虞山川奠安兮草木茂殊我生值此兮何徳之腴余去故乡千里兮独褦襶于兹嵎以高山为知己兮以流水为钟期以乔木为朋友兮以道路为箴规名不见成功不可知手胼足胝化不转移扬雄为之解嘲崔骃为之达辞齐师几此卞玉屡赍惟守道以自全恐辱己而为嗤余故得假息于姒狄之馆沈酣于吏部之酤先生见而防防使者之以长吁大夫腹非于其侧公子反唇而揶揄噫嘻何吾子之倥偬兮劳不惮于仆痡荷一往之足诉庸再来之可乎彼一握以为笑赤焉知吾之为吾匪区区之宦辙抑以览圣世之皇图未敢拟司马之游不亦异博文之徒非闻子言孰策余驽言以足志窃效汉儒乃相与忘形共赋于开山之途】
　　四川通志卷三十九
<史部,地理类,都会郡县之属,四川通志>
　　钦定四库全书
　　四川通志卷四十
　　艺文
　　表
　　蜀汉诸葛亮前出师表【臣亮言先帝创业未半而中道崩殂今天下三分益州疲敝此诚危急存亡之秋也然侍卫之臣不懈于内忠志之士忘身于外者葢追先帝之殊遇欲报之于陛下也诚宜开张圣听以光先帝遗徳恢志士之气不宜妄自菲薄引喻失义以塞忠諌之路也宫中府中俱为一体陟罚臧否不宜异同若有作奸犯科及为忠善者宜付有司论其刑赏以昭陛下平明之治不宜偏私使内外异法也侍中侍郎郭攸之费祎董允等此皆良实志虑忠纯是以先帝简防以遗陛下愚以为宫中之事事无大小悉以咨之然后施行必能裨补阙漏有所广益将军向宠性行淑均晓畅军事试用于昔日先帝称之曰能是以众议举宠以为督愚以为营中之事事无大小悉以咨之必能使行阵和睦优劣得所也亲贤臣逺小人此先汉所以兴隆也亲小人逺贤臣此后汉所以倾頽也先帝在时每与臣论此事未尝不叹息痛恨于桓灵也侍中尚书长史叅军此悉贞亮死节之臣也愿陛下亲之信之则汉室之隆可计日而待也臣本布衣躬耕南阳茍全性命于乱世不求闻逹于诸侯先帝不以臣卑鄙猥自枉屈三顾臣于草庐之中谘臣以当世之事由是感激遂许先帝以驰驱后值倾覆受任于败军之际奉命于危难之间尔来二十有一年矣先帝知臣谨慎故临崩寄臣以大事也受命以来夙夜忧惧恐付托不效以伤先帝之明故五月渡泸深入不毛今南方已定甲兵已足当奬帅三军北定中原庶竭驽钝攘除奸凶兴复汉室还于旧都此臣所以报先帝而忠于陛下之职分也至于斟酌损益进尽忠言则攸之祎允之任也愿陛下托臣以讨贼兴复之效不效则治臣之罪以告先帝之灵若无兴徳之言则责攸之祎允等之咎以彰其慢陛下亦宜自谋以谘诹善道察纳雅言深追先帝遗诏臣不胜受恩感激今当逺离临表涕泣不知所云】
　　后出师表【先帝虑汉贼不两立王业不偏安故托臣以讨贼也以先帝之明量臣之才故知臣伐贼才弱敌强也然不伐贼王业亦亡惟坐而待亡孰与伐之是故托臣而弗疑也臣受命之日寝不安席食不甘味思惟北征宜先入南故五月渡泸深入不毛并日而食臣非不自惜也顾王业不可偏安于蜀都故冐危难以奉先帝之遗意而议者谓为非计今贼适疲于西又务于东兵法乘劳此进趋之时也谨陈其事如左髙帝明并日月谋臣渊深然涉险被创危然后安今陛下未及髙帝谋臣不如良平而欲以长防取胜坐定天下此臣之未解一也刘繇王朗各据州郡论安言计动引圣人羣疑满腹众难塞胸今嵗不战明年不征使孙防坐大遂幷江东此臣之未解二也曹操智计殊絶于人其用兵也髣髴孙吴然困于南阳险于乌巢危于祁连偪于黎阳防败北山殆死潼闗然后伪定一时尔况臣才弱欲以不危而定之此臣之未解三也曹操五攻昌霸不下四越巢湖不成任用李服而李服图之委任夏侯而夏侯败亡先帝每称操为能犹有此失况臣驽下何能必胜此臣之未解四也自臣到汉中中间朞年耳然防赵云杨羣马玉阎芝丁立白夀刘郃邓铜等及曲长屯将七十余人突将无前賨叟青羌散骑武骑一千余人此皆数十年之内纠合四方之精锐非一州之所有若复数年则损三分之二也当何以图敌此臣之未解五也今民穷兵疲而事不可息事不可息则住与行劳费正等而不及蚤图之欲以一州之地与贼持久此臣之未解六也夫难平者事也昔先帝败军于楚当此时曹操拊手谓天下已定然后先帝东连吴越西取巴蜀举兵北征夏侯授首此操之失计而汉事将成也然后吴更违盟闗某败毁秭归磋跌曹丕称帝凡事如是难可逆料臣鞠躬尽瘁死而后已至于成败利钝非臣之明所能逆覩也】
　　晋李密陈情表【臣以险衅夙遭闵凶生孩六月慈父见背行年四嵗舅夺母志祖母刘愍臣孤弱躬亲抚养臣少多疾病九嵗不行零丁孤苦至于成立既无叔伯终鲜兄弟门衰祚薄晚有儿息外无期功强近之亲内无应门五尺之童茕茕孑立形影相吊而刘夙婴疾病常在牀蓐臣侍汤药未尝废离逮奉圣朝沐浴清化前太守臣逵察臣孝亷后刺史臣荣举臣秀才臣以供养无主辞不赴命诏书特下拜臣郎中寻防国恩除臣洗马猥以防贱尝侍东宫非臣陨首所能上报臣具表以闻辞不就职诏书切峻责臣逋慢郡县逼廹催臣上道州司临门急于星火臣欲奉诏奔驰则以刘病日笃欲茍顺私情则告诉不许臣之进退实为狼狈伏惟圣朝以孝治天下凡在故老犹防矜育况臣孤苦尤为特甚且臣少事伪朝歴职郎署本图宦逹不矜名节今臣亡国贱俘至微至陋过防拔擢岂敢盘桓有所希冀但以刘日薄西山气息奄奄人命危浅朝不虑夕臣无祖母无以至今日祖母无臣无以终余年母孙二人更相为命是以区区不能废远臣密今年四十有四祖母刘今年九十有六是臣尽节于陛下之日长报刘之日短也乌乌私情愿乞终养臣之辛苦非独蜀之人士及二州牧伯所见明知皇天后土实所共鉴陛下矜愍愚诚听臣微志庶刘儌幸卒保余年臣生当陨首死当结草臣不胜犬马怖惧之情谨拜表以闻】
　　箴
　　汉扬雄益州牧箴【岩岩岷山古曰梁州华阳西极黒水南流茫茫洪波鲧堙降陆于时八都厥民不□禹导江沱岷嶓啓干逺近底贡磬错砮丹丝麻条畅有粳有稻自京徂甸民攸温饱帝有桀纣湎沈颇僻遏絶苗民灭夏殷绩爰周受命复古之常幽厉堕业破絶为荒秦作无道三方溃叛义兵征暴遂国于汉拓开疆宇恢梁之野列为十二光羡虞夏牧臣司梁是职是图经营盛衰敢告士夫】
</div>
    <div class="pagination">
<a href="四川通志_page204.html">上一页</a><span>...</span><a href="四川通志_page200.html">200</a><a href="四川通志_page201.html">201</a><a href="四川通志_page202.html">202</a><a href="四川通志_page203.html">203</a><a href="四川通志_page204.html">204</a><span class="current-page">205</span><a href="四川通志_page206.html">206</a><a href="四川通志_page207.html">207</a><a href="四川通志_page208.html">208</a><a href="四川通志_page209.html">209</a><a href="四川通志_page210.html">210</a><span>...</span><a href="四川通志_page206.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
