<!DOCTYPE html>
<html>
<head>
    <meta charset="UTF-8">
    <title>台湾通志 - 第 4 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾通志 - 第 4 页/共 17 页</h1>
    <div class="content">　　糯稻，粘稻也。水田多种之，有高足卑足之殊；可酿酒为粢，蒸糕熬饧（「彰化县志」）。
　　糯米，即秫米（「噶玛兰厅志」）。
　　赤壳秫，壳赤、米白，一名占仔秫，一名金包银（「淡水厅志」）。
　　虎皮秫，壳赤有文，米白粒大。
　　竹丝秫，米青色白，故名。
　　生毛秫，榖有毛，俗呼为大武垄秫。
　　鸭母潮秫，性极黏。
　　禾秫，凤山八社种于园，米独大。
　　鹅卵秫，粒短、壳薄、色白、性甚软；诸秫中最佳者。
　　番仔秫，粒甚大，土番摘穟藏之以酿酒（「台湾府志」）。
　　牛索秫，壳微黑，粒穗俱长。
　　芒花秫，与牛索秫略同（「凤山县志」）。
　　乌秫（「噶玛兰厅志」）。
　　白秫，南路最多（「凤山县志」）。
　　——以上稻之属（谨案：台地谷种来自占城，故以占名榖；其作尖者，乃占之转声耳）。
　　附考
　　台县俱种晚稻，诸罗地广及凤山、淡水等社，近水陂田，可种早稻；然必晚稻丰稔，始称大有之年。千仓万箱，不但本郡足食，并可资赡内地。居民止知逐利，肩贩舟载，不尽不休，所以户鲜盖藏（「使槎录」）。
　　稻有粳糯、粳稻，种于水田者，曰早占、曰晚占，色白；种于园者，曰埔占，色赤。糯稻种于水田者，曰赤秫，壳色赤；种于园者曰禾秫，粒大，色白（「赤嵌笔谈」）。
　　榖之产有数种：一曰黏榖，皮厚而坚，可以久贮。一曰埔黏，兼可种于旱园。一曰三杯，皮薄而粒大，不耐久贮。台、诸两邑皆种黏榖；凤邑黏榖埔榖并种；彰化北路，止种三杯。谷种早晚，性各不同；早者六月可收，晚者九月始获。南路下淡水间有三冬，种四月即收者名为双冬，又为他邑之所无也（「台湾志略」）。
　　番黎爱种糯稻，八月可收（同上）。
　　土壤肥沃，不粪；种粪则穗重而仆。移植后听其自生，不事耘锄，惟享坐获，每亩数倍内地。近年台邑地亩，水冲沙压，土脉渐薄，亦间用粪培养。下淡水以南，悉为潮州客庄，治埤蓄泄，灌溉耕耨，颇尽力作（「赤嵌笔谈」）。
　　近岁籴价不贱，居民炊釜颇艰，则以逐利者祗贪越贩，故盖藏鲜焉（「海东札记」）。稻米有粒大如豆者；露重如雨，旱岁遇夜转润；又近海无潦患，秋成纳稼倍内地（「裨海纪游」）。
　　占稻俗名占仔。「湘山野录」：宋真宗以福建地多高仰，闻占城稻耐旱，遣使求其种，使莳之。按宋「会要」：大中祥符五年，遣使福建取占城榖分给江、淮两浙，则种入中国；似更前有赤、白二色：白者皮薄易舂，六、七月始种，十月收，稻之极美者（「诸罗县志」）。
　　言全台则内地赖之，邑地狭而人众，常仰食于南北二路；故榖不及远，其种类之多与内地同（「台湾县志」）。
　　大麦，立冬种、清明收（「台湾县志」）。
　　小麦，有二种：曰怕烧，八、九种，二月成。曰深根，十二月种，三月成（「淡水厅志」）。大者为麰、小者为麦，秋种、冬长、春秀、夏实，具四时中和之气。小者可以磨面，大者亦可作食（「彰化县志」）。
　　荞麦（一作荍麦），实三棱而色微黑。秋花、冬实，粒亚于麦面，俗谓能去冷汗（「诸罗县志」）。婴儿有疾，每用荞麦面少许，滚汤冲服，立瘥。谓能解肌袪热也（「彰化县志」）。
　　番麦，状如黍，实如石榴子，一叶一穟；一穟数百粒（「台湾府志」）。熟则色黄，煨食颇香美，此非麦属，姑名之耳（「诸罗县志」）。
　　——以上麦之属（谨案：「玉篇」麦，有芒之榖。是麦亦榖类也。夏小正：三月祈。「麦实传」云：麦实者，五谷之先见者，故急祈而祀之也。今台地种麦有以二月成者，盖地暖，故较早耳）。
　　附考
　　麦有大麦、小麦；而小麦最佳。南方麦花多开于夜，台则如北地。然食多亦不觉热，麦米夜间开花，居民多不食。荞麦种植亦少，婴儿有疾，每用面少许滚汤冲服，立瘥；谓能解肌袪热。间有为饭者（「赤嵌笔谈」）。
　　南路地热，二麦不宜；北路稍寒，可以种麦。三月告成，与淮北各省麦秋迥异（「台湾纪略」）。
　　南路地热不宜麦；北路种者甚多，三月可收，不待麦秋也。小麦开花，北地以昼、南方以夜。台麦如北地，故其性最良（「海东札记」）。
　　麦昼开花，异粤、闽而同于齐、鲁，故特美。然少种，价数倍于榖。番麦、番人种之，美亦远逊常种（「台湾县志」）。
　　芦黍，俗名薯黍「宁化志」云：芦粟高与黍等，叶如芦，粒差大于黍、色赤，有二种：黏者可和秫作酒；不黏者可作糕煮粥。黔、蜀间名高粱（「诸罗县志」）。
　　黑黍，旧志作薯黍，即秬黍，一名芦黍，西北方名高粱（「凤山县志」）。邵氏曰：秠秬为黍，黍即高粱，一稃二米，势若相背而实相承。去其黑稃，二米即见，他榖所无也（「噶玛兰厅志」）。
　　高粱，俗名芦黍，「本草」名蜀黍；春种夏收，茎高丈许，状似芦荻而内实。穗大如帚，粒大如椒。有红、白二种，稍可作帚；茎可为薪。澎人以供半岁粮（「澎湖厅志」）。
　　鸭蹄黍，穗似鸭蹄，故名。酿酒甚美（「台湾府志」）。俗名黄小米，性与糯米同（「澎湖厅志」）。酿酒能袪风（「彰化县志」）。
　　番黍，穗似鸭蹄黍，摘穗去皮，可作粿品（「凤山县志」）。
　　番芦黍，穗大六、七寸，粒亦大，俗名番黍（「澎湖厅志」）。
　　桶钩黍，与番黍同，低穗屈曲如钩（「凤山县志」）。
　　狗尾黍，穗长如狗尾，即北方小米；俗呼稷仔，番多种食（「淡水厅志」）。
　　稷，有黄、白二种，俗呼为粟（「凤山县志」）。
　　黄粟，稷之别名，当即鸭蹄黍也（同上）。
　　地瓜，俗名蕃薯，蔓生；瘠土、沙地皆可种。有文莱薯、朱薯、黄栀薯、金薯。澎人遍地皆种，获而切片，或鑢成细丝，晒干；谓之薯米。其藤可饲牛羊，可为薪（「澎湖厅志」）。皮有红白二色，结实在根，瘠土沙砾之地皆可种（「凤山县志」）。生熟皆可食，亦可酿酒、作粉；又有文来薯，皮白、肉黄而松，种出文来国（「台湾府志」）。
　　番薯（一名甘薯），切片晒干以代饭充糗，荒年人赖此救饥。或去皮磨之，曝为粉（「诸罗县志」）。番薯另一种，皮白而带黑点，乃地瓜中之最甜者，名文来薯，一名金薯（「噶玛兰厅志」）。
　　朱薯，出吕宋国，被野连山，不待种植，彝人率取食之。茎蔓生如瓜蒌、黄精、山药之属，润泽可煮而食。或磨为粉，亦可酿酒（「淡水厅志」）。又有一种田薯，蔓生，根伏土中，一藤可七、八魁（「彰化县志」）。
　　芝麻（一作脂麻），即胡麻，有黑、白二种（「凤山县志」）。俱可作油。其茎皆方，花白或带紫艳；结壳长寸许，有四棱、六棱者，房小而子少。七棱、八棱者，房大而子多（「彰化县志」）。
　　——以上黍之属（谨案：「韩非外储」说：夫黍者，五谷之长也。然则黍亦榖类。「说文」：黍，禾属而黏者也。以大暑而种，故谓之黍，盖黍暑声相近。故说文谓黍以大暑得名；但说文以黏者为黍，今台地之黍有不黏者。盖惟芦黍有此别种，余皆黏也。地瓜本非黍之属，但台地多以此搀米作粮。芝麻古有所谓胡麻饭者；旧志入五谷类，今仍之）。
　　附考
　　稷之属有细米，黄白二种。萧垄、麻豆诸社有之（「使槎录」）。
　　北路多种黄粟，穟似鸭掌，粒颇细碎（「台湾志略」）。
　　番薯结实于土，生熟皆可啖。有金姓者，自文莱携回种之，故亦名金薯（「台海采风图」）。
　　薯长而色白者，是旧种；圆而黄赤者，得自文莱国（「赤嵌笔谈」）。
　　澎人以地瓜为终岁粮，故入于榖类。何乔远「闽书」云：皮紫味甘，可生熟食，亦可酿酒。自明万历甲午岁荒，巡抚金学曾从外国匄种归，教民种之，后乃繁衍（「澎湖厅志」）。
　　民所最重者五谷，而澎湖稻、麦、黍、稷、菽之不全，仅以高粱、小米、地瓜杂粮为种植之本，养命之源。盖土地既已硗瘠，而风多雨少，又无沾足之润，虽有上农，亦何所施其力也哉（「澎湖纪略」）。
　　黄豆，粒大倍于内地，和白豆可作酱（「淡水厅志」）。
　　白豆，种自港冈出者最佳，下淡水次之（「诸罗县志」）。可为豆腐（「淡水厅志」）。
　　黑豆，粒不甚大，四、五月种，八、九月收，可为豉（「凤山县志」）。
　　绿豆，三、四月种，八、九月收，磨粉最佳（同上）。粒小于内地（「噶玛兰厅志」）。生凉能解毒（「诸罗县志」）。可浸芽（「彰化县志」）。
　　番豆，粒似绿豆而差大，花银红色，土人最为粉餈馅（「凤山县志」）。
　　埔荆豆，木本，实似番豆，用同（同上）。
　　菜豆，荚长，亦名长豆；蔓生下垂，有青、紫二种（「台湾府志」）。一名红公豆，一名裙带豆，青者菜豆、紫者红公豆（「淡水厅志」）。荚长尺余，蔓下生，亦名长豆；即福州所谓豆角也（「澎湖厅志」）。
　　九月白豆（一作米豆），可和米作饭（「凤山县志」）。皮白腰长，九月收，「泉州志」即呼为九月豆（「噶玛兰厅志」）。
　　九月珠，有黑、白二种；五、六月种，九月成（「淡水厅志」）。
　　青仁豆，皮黑肉青（同上）。
　　荷兰豆，色新绿而味香嫩；种出荷兰，土音讹为和兰豆（「噶玛兰厅志」）。
　　观音豆，俗呼赤小豆，一名御豆（「噶玛兰厅志」）。
　　扁豆，一名蛾豆，俗名肉豆，又曰乳豆；有紫、白二色（「凤山县志」）。白者入药能补脾（「诸罗县志」）。
　　虎爪豆，蔓生，一茎四五荚，状如虎爪，故名（「凤山县志」）。
　　刀豆，荚长而扁似刀，故名（同上）。
　　加雪豆（「台湾府志」）。
　　乌鬼豆，荚长色深紫，有半月痕，亦名半月豆（「凤山县志」）。
　　土豆，即落花生，出西国；蔓生，花微黄，花有心丝，谢入地，结实一房可二、三粒。用充果品，或以榨油（「诸罗县志」）。形如荚豆，一荚三、四子，惟宜沙土。「本草」：辛能润肺，香能舒脾。澎人植此尤多，用以榨油；其渣为粇，可藤田；藤可为薪，可饲牛羊，利尤溥焉（北方名长生果，冬月收实（「淡水厅志」）。
　　——以上菽之属（谨案：菽，「说文」作尗。解云：豆也「淮南说林训」高诱注云：菽，豆总名。是统言之为菽；析言之为豆。「夏小正」五月种黍、菽、糜；今台地黑豆种于四、五月，绿豆种于三、四月，米豆种于九月；时各不同。「吕氏春秋审时篇」谓：得时之菽，长茎而短足。则蓻菽者当审其时矣）。
　　附考
　　荷兰豆如豌豆；然角粒脆嫩，清香可餐。其余如黄黑豆、小米、芝麻、绿豆、赤豆之属，悉同内地；而收获较早（「台湾志略」）。
　　田中艺稻之外，间种落花生；俗名土豆。冬月收实，充衢陈列。居人非口嚼槟榔，即啖落花生。章稚将炒熟者用纸包裹，鬻于街头，名落花生包（赤嵌笔谈）。
　　荷兰豆，种出荷兰，可充蔬品。熬食，其色新绿、其味香嫩（「台海采风图」）。
　　裙带豆，子黑，豆荚绿。红公豆，子红、荚紫；原只一种，荚长尺余，可充蔬菜。福州名豆结（同上）。
　　御豆，一名观音豆，熬食蒸豚，味尤松甘（同上）。
　　番豆，花银红色，壳硬粒圆，土人取为粉餈等馅，较绿豆价为廉（同上）。
　　·蔬菜类
　　芥菜，「本草」曰：芥似菘而有毛。有青芥、紫芥、白芥数种（「凤山县志」）。有青、紫数种，可煮食，亦可卤食。又有油芥可榨油（「彰化县志」）。
　　油芥，叶似萝卜，可粪春田（「淡水厅志」）。叶多缺者，性更辣。取其子研末以和食，为芥辣（「诸罗县志」。谨案：「太平御览」引「岭表录异」云：北人将蔓菁子就彼种者，变为芥。是芥本蔓菁变种，蔓菁即芜菁，亦芥属也）。
　　姜，春种夏熟（「台湾府志」）。初生嫩者，其尖微紫，名紫姜；亦名子姜，宿根谓之母姜（「彰化县志」）。种山埒少水处，能盛长（「凤山县志」）。又有番姜，花白瓣绿，熟时色红、中有子，味辣（「淡水厅志」）。更有实圆尖小者，种出咬■〈口留〉吧，晒干可作辣酱，御湿之菜也（「噶玛兰厅志」。谨案：姜「说文」作■〈艹强〉。解云：御湿之菜也。「噶玛兰志」说本此。「史记司马相如传」：茈姜蘘荷。「索隐」引张揖云：茈姜，子姜也。是子姜之名，古已有之。茈音紫，盖亦以紫色得名）。
　　葱，有香葱、麦葱、风葱三种。风葱可疗风疾（「台湾县志」）。一名芤，以有孔也（「诸罗县志」）。佛家谓之荤菜（「彰化县志」）。
　　韭，一名草钟乳；以其温补，故名钟乳也。「说文」：一种而久生，故谓之韭。一岁数割，其根不伤割而复生，不用再种。茎名韭白，根名韭黄，花名韭青（「诸罗县志」）。一名起阳，草性、极煖，割后再生，终岁可四五割。正、二月取者佳，秋后开花可餐，尤佳（「澎湖厅志」。谨案：韭一岁数割，其根不伤。故「曲礼」称韭曰丰本也。「尔雅翼」引谚云：韭者，嬾人菜。亦以其不须岁种也）。
　　薤，似韭，而叶差阔。「尔雅」谓薤为鸿荟（「诸罗县志」）。「本草」谓之菜脂。古礼脂用葱，膏用薤（「凤山县志」）。「本草」薤子为薤之别名，俗云蓼荞。佛家谓荤菜。八月种，头可食，亦可捣虀（「彰化县志」。谨案：薤「说文」作■〈〈〈攴，去又〉冖页，上中下〉〈又上韭下〉〉。「尔雅同嘉佑图经」云：薤有赤、白二种，皆春分莳之，至冬而叶枯。今「彰化县志」谓八月种，与古时异。薤白入药曰帖，庾亮啖薤留白，以薤白可种也）。
　　蒜，有硬茎、软茎二种（「淡水厅志」）。有大、小二种，六、七月种小蒜，八月种大蒜（「凤山县志」）。「尔雅」以小蒜为蒜，大蒜为葫。小蒜一名蒿。「齐民要术」：宜良软地；食之能杀腥膻、虫鱼之毒（「诸罗县志」）。「纪略」：释、道家谓为五荤之一。「说文」：荤，臭菜也。生食增恚，熟食发淫，故绝之。蒜性辛烈，辟邪秽，又能消食。其稍干者，可治蚯症、水积（「澎湖厅志」。谨案：夏小正十有二月，纳卵蒜，此小蒜也。张骞得太宛之蒜，此大蒜也。今台地并有此二种）。
　　蒝荽，茎叶柔而根多须，绥绥然也。时珍云：味辛香，通心脾，达四肢。张骞使西域得大蒜、胡荽，即此（「诸罗县志」）。「湘山集」：即园荽也。或名香菜。「幼幼新书」：即鹅不食草（「澎湖厅志」）。「本草」所谓葫荽是也（「台湾县志」）。佛家以为荤菜（「彰化县志」。谨案：张骞使西域得大蒜、胡荽，语出「博物志」，李时珍本之）。
　　白菜，一名菘，即周彦伦所谓：秋末晚菘也（「淡水厅志」）。其佳者茎扁薄而白，叶青白色。一种茎圆厚，微青；又一种差小，名六月白，端节间即有之（「诸罗县志」）。本出北地，近亦有团束似山东者，叶青碧，叶洁白（「彰化县志」）。兰地以头围者为胜，然味逊于山东。三年必另易其种（「噶玛兰厅志」）。今海外亦多，茎阔而白者为佳（「凤山县志」。谨案：「诸罗志」谓：茎扁薄而白，叶青白色者，此乃白菜之别种；南方谓之黄芽菜，又名黄芽白。北方仍谓之白菜；其实种类各别也）。
　　芹菜，「尔雅」谓之楚葵，一名水英。可作菹，熟食味微香（「凤山县志」）。北路产于冬春之交，嫩而肥美（「诸罗县志」）。水芹生于水中，旱芹生卑地；有赤、白二色。孟倪云：和醋食损齿。李廷飞云：赤芹害人，不可食。李时珍曰：蛇喜食芹，惊蛰后忌食（「彰化县志」。谨案：芹「说文」通作。解云：菜类蒿，「周礼」有菹。「凤山志」谓：可作菹，本此。「广东通志」引谚云：南蓊西芹，菜茹之珍，盖嘉蔬也）。
　　苋菜，「尔雅」：蒉、赤苋，即今红苋是也。「埤雅」：有红、白二色。「易」曰：苋陆，乃马齿苋（「诸罗县志」）。吴允睿云：解热毒，通窍，利大小膓（「澎湖厅志」）。「清异录」以红苋为鳖还丹。俗传不宜与鳖同食，谓鳖见苋而生，本此（「淡水厅志」。谨案：「淮南万毕术」云：青埿杀鳖，得苋复生。是苋不宜与鳖同食，古已有其说矣）。
　　芥蓝（「台湾府志、彰化县志」俱作隔蓝），「通志」：叶如蓝而厚，青碧色，菜之美者。「兴化志」：蜀中万年青极相类；但此一年一种。万年青岁不易，味稍苦耳（「诸罗县志」）。隔蓝一名芥蓝（「彰化县志」）。一名观音菜。又有番芥蓝，人少食者（「淡水厅志」）。芥蓝冬种，番芥蓝叶色蓝，其纹红，根亦红；种久蕃茂，团结成顶，层层包裹，彩色照耀。一名番牡丹，种出咬■〈口留〉吧，其国以为上品（「凤山县志」。谨案：「岭南杂记」云：芥蓝叶如芥而绿，花有铅，不宜多食。谚云：多食马蓝，少食芥蓝。今妇人怀孕者亦忌食之，以其有铅，恐堕胎也。又「舟车闻见录」云：相传六祖出家，后与猎处，以此菜与兽肉锅隔开煮，熟食之。故又名隔蓝。今「台湾彰化志」作隔蓝，蓝本于此。说近于无稽，芥、隔乃声之转耳）。
　　莙薘（「淡水志」作苍薘，苍乃莙之讹），俗呼厚茇菜。唐「西域传：末禄有军达。即此菜也（「噶玛兰厅志」）。「泉郡志」：叶厚而柔，晒之难干；盖载阴气之多者。「本草」谓其补中下气。汁洗衣白如玉，或谓以茎烧灰淋汁（「诸罗县志」）。「闽中记」：能去头风，汁可洗衣（「澎湖厅志」）。又名厚茉莉，有小毒（「淡水厅志」）。
　　菠薐（「台湾、凤山、噶玛兰、淡水」各志俱作颇薐，惟「彰化志」与此同），刘禹锡曰：菠薐本颇陵国之种，西僧将子来者，语讹为菠薐耳。方士隐名为波斯草，俗呼红根菜（「诸罗县志」）。
　　瓮菜，种来自东彝古伦国；以瓮盛之，译不能通，但以瓮名（「台湾府志」）。嵇含「草木状」：叶似落葵而小，干柔如蔓而中空。南人编苇为筏，作小孔浮水上。种水中，如萍。根浮水面，叶茎皆出于苇筏。盖水陆皆可生之菜（「诸罗县志」）。蔓生，茎中虚，其苗以土壅之即活（「澎湖厅志」）。能解野葛毒（「凤山县志」。谨案：「广东通志」云：蕹筏名蓊田，在处皆有，亦名蓊草。虽有解毒之功，然能损目）。
　　同蒿（台湾、凤山、彰化各志同作茼，「噶玛兰」、「淡水志」蒿讹作莴）。时珍云：形气同于蓬蒿，故名。一名蕫蒿。叶似芥艾，花似小菊，性冷微香，多食令人气满（「诸罗县志」）。「学团杂蔬」谓之蕫蒿（「澎湖厅志」）。
　　萝卜，俗名菜头。「尔雅」疏：紫花菘也。一名温菘，一名葖，一名萝菔。昔婆罗门僧东来，见食面者，曰：『太热，奈何！』及见食中有萝菔，曰『赖此解之耳！』（「诸罗县志」）。莱菔即萝卜（「澎湖厅志」）。秋、冬、春三时皆有（「台湾府志」）。有红白（「淡水厅志」）。
</div>
    <div class="pagination">
<a href="台湾通志_page3.html">上一页</a><a href="台湾通志.html">1</a><a href="台湾通志_page2.html">2</a><a href="台湾通志_page3.html">3</a><span class="current-page">4</span><a href="台湾通志_page5.html">5</a><a href="台湾通志_page6.html">6</a><a href="台湾通志_page7.html">7</a><a href="台湾通志_page8.html">8</a><a href="台湾通志_page9.html">9</a><span>...</span><a href="台湾通志_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
