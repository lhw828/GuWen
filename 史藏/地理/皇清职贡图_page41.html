<!DOCTYPE html>
<html>
<head>
    <meta charset="UTF-8">
    <title>皇清职贡图 - 第 41 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清职贡图 - 第 41 页/共 44 页</h1>
    <div class="content"><史部,地理类,外纪之属,皇清职贡图,卷八>
　　木狫与剪髪犵狫同领于平伐等土司其部落沿革并同于平伐诸苗盖以族类而异其称者男以青布纒首女偏髻短衣裙仅覆膝娶妇异寝生子后乃同室孟冬缚草龙插五色纸旗以祀鬼其在都匀清平者风俗服食俱类汉人有读书为诸生者










<史部,地理类,外纪之属,皇清职贡图,卷八>
　　荔波县夷人有狑狪猺獞六种杂居并为一体元时同属南丹安抚司明初改土归流置荔波县隶广西省
　　本朝雍正十年改隶黔省其衣服言语嗜好相同嵗时祀槃瓠杂鱼肉酒饭男女连袂而舞相恱者负之而去遂婚媾焉










<史部,地理类,外纪之属,皇清职贡图,卷八>
　　八番者以元时有程番龙番方番金石番卢番罗番韦番洪番等八长官司故以为名散处于定番州地方其部落沿革与定番州之谷蔺苗同男女衣服类汉人女劳男逸日出而耕暮归而织刳木作臼曰碓塘临炊始取稻舂之以寅午日为市以十月望日为嵗首宴会击长腰鼓为乐与编民一体输赋









<史部,地理类,外纪之属,皇清职贡图,卷八>
　　六额子在大定府属宋时与龙家苗及猓猡同为乌撒部歴代沿革亦同风俗与龙家苗相似其人有黑白二种则又类于猓猡男子首绾尖髻妇人衣至足自归流以来耕田输赋与齐民无异











<史部,地理类,外纪之属,皇清职贡图,卷八>
　　僰人在唐为于矢部元属普安安抚司明置普安州仍以土州同领之
　　本朝康熙四十一年改土归流男女皆披氊衣垢不沐浴以六月二十四日为嵗首朔望日不乞火性淳好佛持诵梵呪凡猓猡犵狫狆家苗言语有不通者常以僰人传之










<史部,地理类,外纪之属,皇清职贡图,卷八>
　　峒人亦西南夷之一种散处下游各属山谷中向未设有土司明时始隶郡县冬采茅花装衣以御寒饮食避盐酱性多忌夫妇出入必偶能织峒锦












<史部,地理类,外纪之属,皇清职贡图,卷八>
　　猺人其种类与楚粤诸猺同雍正二年自粤西迁至归贵定县之平伐土司管辖居无常所多择溪水边男女衣尚青长不过膝嵗时祀槃瓠为祖勤耕种颇知医暇则入山采药有书名榜簿皆圆印篆文其义不可解珍为秘寳











<史部,地理类,外纪之属,皇清职贡图,卷八>
　　广顺贵筑贵定等处东西龙家平伐补笼狆家诸苗以类聚处土人盖亦苗之一类也男子以贸易为生妇人则勤于耕作每种植时田歌互答清越可听嵗首迎山魈以一人戎服假面众吹笙击鼓以导之盖亦古大傩之意其起居服食俱有华风计亩而税同于编户









</div>
    <div class="pagination">
<a href="皇清职贡图_page40.html">上一页</a><span>...</span><a href="皇清职贡图_page36.html">36</a><a href="皇清职贡图_page37.html">37</a><a href="皇清职贡图_page38.html">38</a><a href="皇清职贡图_page39.html">39</a><a href="皇清职贡图_page40.html">40</a><span class="current-page">41</span><a href="皇清职贡图_page42.html">42</a><a href="皇清职贡图_page43.html">43</a><a href="皇清职贡图_page44.html">44</a><a href="皇清职贡图_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
