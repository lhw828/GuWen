<!DOCTYPE html>
<html>
<head>
    <meta charset="UTF-8">
    <title>汀州府志 - 第 132 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汀州府志 - 第 132 页/共 162 页</h1>
    <div class="content">　　赖氏　归化诸生叶坚妻。年二十一而寡，遗孤甫周。氏矢志抚育之。松筠之操，人无间言。
　　陈氏　归化梁有栋妻。年二十六而寡，矢志苦守。子师尹入太学，授邑丞。
　　聂氏　归化杨梦恩妻。年二十二夫死，姑老子幼，艰辛苦守，事育兼尽。
　　梁氏　归化黄仕渊妻。年二十九而渊卒，子京选七岁，矢志守节，抚训有成。
　　曾氏　归化庠生赖坛妻。夫死，子良任、良祚俱幼，曾督教甚严。及卒，诏旌其门。
　　谢氏　归化廪生黄瀛妻。瀛死，谢年二十八，纺绩度生，抚遗孤虚生成立、入庠。
　　朱氏　归化王瑶妻。年二十七夫殁，遗孤三月。氏清节自誓，抚教有成。
　　张氏　归化罗万鹍妻。罗殁，遗腹四月生子，复殇。矢志不渝，贞静自守，孀居二十余年。
　　揭氏　名冕娘，归化温玉全妻。夫卒，冰操自守。子轸，以贡授华亭丞。
　　黄氏　名珦娘，连城黄应礼女。年十四，应礼病笃，百药不痊，珦娘割股以进，遂愈。
　　李氏　名妙金，连城林禄妻。年二十八夫亡，苦节自守，年八十九卒。
　　丁氏　名三娘，连城吴继养妻。养卒，丁年二十三，男士奎二岁，哀痛屡绝，忍死抚孤。士奎旋卒，孤苦五十余年。
　　卢氏　连城谢文中妻。年十八夫死，抚遗腹子成立，事姑以孝闻。
　　吴氏　连城江应魁妻。魁殁，氏年十九，姑老家贫，矢志靡他，遗孕生子耀先，氏茹荼鞠抚，纺织以奉姑。
　　江氏　名辛娘，连城黄霆妻。年二十三夫卒，家贫。氏辛勤纺织，事姑抚嗣。卒年九十三。
　　章氏　连城庠生黄文皋妻。归五载而夫殁，家贫无子，立志苦节。
　　谢氏　连城庠生黄廷瑛妻。年二十二夫死，守节。及姑殁，乡邻止其丧仪。氏曰：“丧具称家有无，丧仪不举，是何礼也？”设灵几，具蔬果，躄踊尽哀。君子以为知礼。
　　童氏　连城庠生江英妻。年十七归江，甫九月夫死，立夫姪湖秀为嗣，娶于林，未几死，遗一女，氏为抚育。其妇林，亦克成厥志，姑媳双节，年各七十余。
　　黄氏　连城庠生余文炳妻。适余二载而夫卒，遗孤又殇。氏甘贫守节，人无间言。
　　李氏　名德娘，连城童纶妻。年二十一夫死，无子，自誓守志，衰年立嗣。寿八十余终。
　　姚氏　连城廪生赖璟妻。璟死，氏年二十，家贫无嗣，矢志苦守，以寿终。
　　黄氏　名沙贵，连城林忠妻。年二十一而寡，姑老，子应春幼。氏勤纺织以供朝夕，孀居五十余年。
　　邱氏　连城林廉妻。年二十余廉殁，家贫子幼，竟完其节，寿九十九终。
　　谢氏　名贵清，连城童植妻。年二十一夫殁，无嗣。氏誓不再适，甘贫苦守，足不逾阃。
　　罗氏　名富贞，连城人，年十八适李静，甫四月而夫亡，立兄子扶阳为嗣，抚若己出。家徒四壁，竭力事姑，以孝闻。
　　沈氏　名癸金，连城李枢妻。枢卒，氏孝事老姑，训诲二子。姑年将百岁，氏亦七十余。
　　吴氏　连城谢文魁妻。年二十三而寡，无子。舅姑为之立嗣。氏敬事舅姑，抚嗣子若己出。后子世选游庠。
　　童氏　名锦嫦，连城沈期亨妻。亨卒，氏年十九，一子匍匐，次在娠，氏泣血贞守，未尝见齿，抚训二子铨、鉁俱成立。
　　黄氏　名闺秀，连城庠生谢举妻。生子汝楫三岁，女甫周，举卒，氏年二十，自誓曰：“立节、存孤，两大事也。”事两继姑以孝闻。
　　罗氏　连城童秉刚妻。夫客死，氏闻讣悲号。榇未归，啮一指曰：“宁子、母饿死，决不忍旅魂无依。”罄鬻奁赀，扶柩归葬。终身茹素，百折不移。
　　沈氏　名新凤，连城童名标妻。夫亡无子，断发绝粒。祖姑百端劝谕，乃奉祖姑同室寝处。祖姑病，吁天求代，迨殁，哀毁骨立。家贫，奉继姑尽孝。遭乱，百折不回。闾里咸钦。
　　林氏　名台姑，上杭梁时序妻。年二十五夫卒，子又殇，抚姪为嗣，及长，娶妇郭氏，生四孙。其嗣又卒。林与郭一志抚育幼孙。
　　周氏　上杭汤宪德妻。嫁十七日而宪德卒，氏矢志守节，终身无玷。
　　郭氏　上杭雷广生妻。年十八于归，阅月夫卒，伯氏将令别适，擗踊大恸曰：“将履谁门乎？”茕居六十二年而卒。
　　张氏　上杭曾崇哲妻。年二十四夫卒，遗孤存政三岁、存用一岁。祖姑郭氏年九十余，姑翁氏年七十，俱以早岁寡。张事育兼尽，年七十六卒。
　　刘氏　上杭朱永宽妻。年二十四夫亡，抚遗腹儿瓒成立。瓒拾遗钗，令返诸其人。岁祲，煮粥以活饥者。
　　丁氏　名定姑，上杭监生黄均妻。均卒，丁年三十，恸绝而复苏。有以改适讽者，丁厉声斥之。日勤纺织，奉姑抚子均。有妹适邱福泰，亦早寡，守节不渝，尝曰：“吾嫂教我也。”昆山叶文庄为作传。
　　罗氏　上杭官子曦妻。年二十七而寡，舅姑先丧，二子继殇，仅一女四岁，家赤贫。夫兄劝罗改适，罗愤懑仆地，良久乃苏。勤纺织自供，年七十就养女家，又九年而卒。
　　黄氏　上杭马宏妻。年十八宏卒，遗腹生子景华，抚字成立，事姑至孝，丧葬尽礼。
　　莫氏　上杭詹洪妻。洪死，莫年二十二，子未周，姑王氏亦寡。氏抱幼孩事老姑，得其欢心。巡抚具奏，建坊旌表。孙弥高登庚午贤书。
　　郭氏　上杭罗逊妻。年二十五逊没，一子四岁，舅姑垂老，氏尽心孝养，以节终。崇祯四年旌表。
　　舒氏　武平危立翔妻。年十八于归，未期而夫殁，即投水以殉。邻妪掖之归，几殆，忽见其祖语之曰：“尔孕，当生男，可无死。”遂苏，果生子昂。立志抚孤。后昂以明经拔俊。
　　钟氏　武平王宗安妻。年十九夫亡，守三岁儿英。英亦娶于钟，五载而夭。二孀司守，冰蘖一致。
　　周氏　武平舒祥妻。年十七夫亡，抚孤，矢志靡他。
　　廖氏　武平廪生王源妻。年二十而寡，母欲夺其志，断发自誓，抚孤成立。
　　廖氏　武平庠生修仁妻。年十九而寡，遗孤在抱。有夺其居者，或谓宜直之官，氏曰：“抚孤以承宗祧，吾愿毕矣。遑计其他。”有司廉得其情，还其宅里焉。
　　邓氏　武平李祯妻，贡生李文母。年十八夫亡，子二岁，杜门鞠子。或讽以再醮，号哭自矢，年七十五卒。
　　林氏　武平李瑀妻。年十九夫殁，遗腹生男，抚字成立。子卒，复抚其孙。姑病，吮疽；及殁，丧葬尽礼。家贫立节，艰苦万状。
　　王氏　武平刘显朝妻。年十九夫亡，父母劝其再醮，啮指矢志，孝事公姑，恩抚藐孤，以节终。
　　李氏　武平林泽妻。夫亡，年十九，欲以身殉，念姑老无依，遗孤尚幼，乃勤纺织，事姑鞠子，慈孝兼尽。
　　李氏　武平钟道真妻。年二十一而寡，有欲夺其志者，氏曰：“夫犹天也，天岂二乎？”奉姑课子，年逾七旬。
　　刘氏　武平钟仁恕妻。年二十夫亡，遗孤襁褓。或讽其再醮，泣曰：“夫无兄弟，翁、姑八十，馀菽水之托，安忍负之。”断髪矢志，始终不渝。
　　刘氏　武平钟岳南妻。年十九夫亡，遗孤未周，抚字成立，孀居七旬，诏旌其门。
　　李氏　武平赖璋妻。年二十夫亡，亲属怜其少，讽之嫁，氏指孤曰：“天不殄夫嗣，吾与共存亡耳。”
　　钟氏　武平赖廷才妻。年十八于归，五月夫亡，断发苦守，誓无二志，遗腹生男，抚之成立。
　　钟氏　武平刘嘉爵妻。年十九夫亡，遗孤襁褓，矢以身殉，姑劝之，遂毁容自守，足不逾阃。年七十余。奉旨旌表。
　　程氏　武平李春育妻。夫早亡，无子，矢志守节，纺织以奉公姑，丧葬尽礼，目不窥外户者终身。
　　舒氏　武平庠生程四达妻。父早丧，母痰疾，日侍不离。及归程，值姑病，往来候药，日夜靡宁。母殁，姑痊，而妇病不起，乡闾共称其孝。
　　林氏　武平陈其谟妻。谟卒，抚一子，娶媳李氏，复夭。李遗腹生子阳寿，林与李抚字成立，后补博士弟子员。人称双节。
　　王氏　武平庠生钟严德妻。年二十六夫亡，视殓毕，欲自缢，姑曰：“女即死矣，如四孤何？”乃矢志贞守，三子皆有声于庠。
　　林氏　武平李汝榛妻。早寡，忍死抚孤子日燝成名，苦守数十年。
　　李氏　永定赖伯英妻，年一百四岁。伯英被寇害，时长子玉以贡入南雍。氏驰书，命缓奔丧，急奏剿贼。玉如其言，仇得报。治家严而有礼，日课子孙勤学，子孙皆登仕籍。氏卒，漳南道旌曰：“百岁慈帏天下少，七旬孝子世间稀。”
　　赖氏　郑氏　永定张门姑媳也。赖夫张召，二十一岁卒，子世弘周岁，族属逼嫁，赖割发自誓。世弘复早卒，媳郑氏与姑荼苦相依。后子僖成进士。
　　吴氏　永定陈昊妻。昊早卒，吴与妾张氏同心守节，事姑以孝闻。
　　简氏　永定赖守正妻。年十八方有娠，而守正卒，生男灏，守节训孤，毁容去饰，虽子姪罕见其面。卒年八十三。
　　郑氏　永定张化妻。年十八，化殁，誓志孀居，事姑尽孝。子一鸿甫周，抚养成立。
　　卢氏　永定赖舟士妻。年二十二而孀。孤麟振，髫年入泮，未几夭。卢同媳郑氏抚遗孙，勤纺织以度日。卒年八十余。
　　郑氏　永定阙宠妻。青年守节，纺织事姑，抚子应祯，以明经授广东揭阳训导。
　　阙氏　永定吴炉妻。归三月而炉卒，遗腹生男，家甚贫，氏勤纺织以事舅姑，孀居七十八岁。
　　朱氏　永定廖继先妻。归数月而继先卒，抚遗腹子遗庆成立，卒年七十五。
　　卢氏　永定王惟仁妻，卢一松女。松为光泽教谕，氏随父任。及笄，松召仁进赘，三月而仁卒。氏奉主回夫家，拜见舅姑，立后，守节。
　　吴氏　永定王子召妻。年十八孀居苦守，纺织养姑，子姪鲜识其面。
　　邱氏　永定廖可化妻。病革，嘱氏坚守。氏诺之，遗腹生男光祖，教育入庠。年八十九卒。
　　卢氏　永定吴茂榛妻。年十八榛殁，断指誓志，足不逾阃。
　　吴氏　永定张振纲妻。纲没无子，立夫姪为嗣，励志苦节。
　　吴氏　永定阙锡爵妻。年少而寡，励志坚贞，以节终。
　　王氏　永定赖乐野妻。野卒家贫，氏抚二子及夫幼弟，日夕纺织供养。子长又殇，复抚其孙。族人称之。
　　郑氏　永定熊应师妻，廪生熊士熹母。苦志守节，课子读书，以耆寿终。
　　熊氏　永定赖锡福妻。福早卒，氏年二十三，无子孀居。视嫂如母，视姪如子，足不越阃，言不苟出。寿八十终。
　　吴氏　永定邱与颜妻。十八孀居，抚育嗣子，孝以承先，勤以善后。享年七十七。
　　邱氏　永定王珍妻。守节事姑，教子腾龙荐举，孙日中恩贡。寿八十七终。
　　温氏　永定简叔赞妻。子周岁，夫从征卒，氏年二十，誓志苦节，勤俭教子。年六十卒。
　　张氏　永定吴尚本妻。青年守节，终身不移。
　　王氏　永定吴尚璘妻。苦志坚守，人无间言。
　　赖氏　永定卢贡妻。年二十三孀居，子幼，零丁孤苦，勤俭抚育，教同严父。后子自任食饩于庠，孙及曾孙七人并列黉序。终年七十三。

〔宋〕贞烈
　　叶氏　宁化赖元仲妻。建炎初，盗起，元仲客游岭表。叶以舅姑年耄不能逃，委命以待。俄而盗至，被执，叶骂贼以身触刀。盗怒断其喉舌，子女皆遇害。

〔元〕贞烈
　　陈氏　名德金，长汀人，晋国公罗良妻。良守漳，战殁。氏投园池中，池水仅三尺，匍匐偃仆而亡。有侍婢，亦从死。漳人哀之，葬诸绿江，号烈妇冢。

〔明〕贞烈
　　俞赦娘　长汀戴和妻。嘉靖间寇变，和阵亡，俞被掠，不受污而死。
　　赖癸娘　长汀吴红保妻。年十九，被寇掠至潞潭，赴河死。
　　伊普姑　宁化谢子良妻。正统间，沙、尤寇乱，被掠于黄竹山林中，欲污之，不从而死。
　　谢氏　名陵娘，宁化诸生邱澍之妇。年十八归邱，丙戌，为贼所掠，欲污之，骂不绝口。贼拔刀刺之，中左胁，未绝，氏解带自缢死。
　　马儒姑　宁化人，州判马允德女。年十五，正德间，寇破宁化，儒姑跃池死。
　　杨氏　宁化邓子举妻。嘉靖间，偕夫妹邓良姑避贼溪南，贼至，相抱投水死。
　　阴氏　宁化乡官罗一鹤继室。年少夫卒，绝粒半月而死。
</div>
    <div class="pagination">
<a href="汀州府志_page131.html">上一页</a><span>...</span><a href="汀州府志_page127.html">127</a><a href="汀州府志_page128.html">128</a><a href="汀州府志_page129.html">129</a><a href="汀州府志_page130.html">130</a><a href="汀州府志_page131.html">131</a><span class="current-page">132</span><a href="汀州府志_page133.html">133</a><a href="汀州府志_page134.html">134</a><a href="汀州府志_page135.html">135</a><a href="汀州府志_page136.html">136</a><a href="汀州府志_page137.html">137</a><span>...</span><a href="汀州府志_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
