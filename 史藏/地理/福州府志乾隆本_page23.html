<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 23 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 23 页/共 388 页</h1>
    <div class="content">　　髻美峰　在建兴里。
　　南峰山　在二十八都，炉峰之南。东曰三德山，亦名三台，有三峰并列，关锁海门。
　　马鞍山　在二十七都，以形似名。
　　鳌鼻山　在二十七都。秀而特出，有峰曰小华峰。互见《碑碣》。
　　云峰山　在县西光临里，下有月石。又有宝溪山，大溪出其右。
　　文笔山　在光临里。一名云台，卓立高千余仞，甲于诸峰。
　　张旗山　在文笔山北。西南为金鸡山，相传山石有声，剖之，见金鸡飞去。
　　覆釜山　在县东南新安里。有三峰，中峰状如覆釜，故名。左曰门中，右曰阳明山。多奇景，曰石门，有巨石双峙，道出其中。曰玉华洞，其中深邃，灿若玉华。曰玉人峰，上有石池，名玉女洗头盆，旁有牡丹石。曰清阴洞，其下平广，可坐数十人，绕以清泉，盛夏如秋。又有石鼓、石鱼、五台、斗牛诸石，皆以形似名。
　　金鳌山　在新安里覆釜山右，峰峦秀拔。西曰矩庾山，相传矩、庾二仙所居。下有春堤、秋浦、雪坞、云潭诸胜。南曰南乾山，有仙人迹、棋盘石。北曰北乾山，上有大石，不着苔藓。下曰西泉山，曰兑峰。右转为五马山，五峰拱向县治，形如奔马。有岭曰东峰岭。
　　大坪山　在县东南安庆里。山顶坦夷若平地。又有玉楼山，有岭曰澄岩岭。
　　荻芦山　在安庆里。详《古迹》。
　　定岐山　在安庆里，古名九龙山。东曰王孙山。
　　云居山　在县北永贵里。山椒有塔，名普光，观日出处。旁有云居堂，堂前大石如壁，有石刻。详《碑碣》。堂西北二百步，石上有仙人迹，长二尺许。北有龟石。山半有石甚巨，状如菡萏，上平下尖，四围有瓣。有指动石附于盘石上，轻摇则动，力撼则否。又有老翁石、龙角石、出米石，皆奇秀。南有狮子岩。小转曰东岱山。明陈国彦《游云居山》诗：“载路山花发异芬，遥观海蜃起秋氛。群鸦树杪栖残照，孤鹜天涯带落云。月到上方僧入定，肴殳分香积酒微醺。绝怜万籁心俱寂，一曲清歌上界闻。”董应举《云居山》诗：“万山东赴海，一壑转藏云。树里石争出，岩头水迸分。闲庭犹积叶，高枕易成曛。何处来清音，潮音天外闻。”
　　斗门山　在县东之江岸。南曰洪塘山，绵亘二里许。
　　荷　山　在县东江北岸，山形如荷叶。又北曰澜墩山。
　　北竿塘山　在县东北大海中。山形峭拔，与南竿塘并峙。中有白沙、镜港、堘村、芹石、塘崎、石尖、孟澳等七澳。洪武初，徙其民于内地。《三山志》：“上下竿塘、大小亭山、桑屿、关岭、蛤沙、北茭镇，俱在县东北海中。”又有东洛山、西洛山、西洋山，皆在北茭外海中。《方舆纪要》：“相近又有拱屿澳。嘉靖三十五年，倭贼犯县，官军击却之，贼夜遁，由拱屿澳出洋。”互见《海防》。
　　海　在县东二十里。详见《海防》。
　　连　江　在县城南，一名鳌江。《名胜志》：“源出罗源县黄土溪、黄柏潭，旧怀安县桃州密溪，三派合流至县前。环抱如带，东流入海。”《县志》：“探讨水源：一出古田秀峰寺，一出古田牛头岭，至杉洋一百二十里，会流于双口渡；一出闽清二十九都雪峰；一出侯官里数百村，至大廷坪皆一百八十里，会流于双口渡。右纳宁德之排楼溪，罗源之罗溪；左纳闽清、侯官、塘下之西峰水，又经西峰，而徐隆溪、大王溪、佳湖、曲水溪之水，总汇于掌濑。掌濑与小沧对溪，故南而五县寨溪口，并侯官之日溪，悉注小沧，而赤口、溪口之水亦入焉。嗣是东北注者，为高岳，为龙潭，为东岸。自西南注者，为芙蓉溪，为贵湖溪，至陈溪而会流焉。陈溪去城七十里。按此，连江受五县之水。旧以为只三溪，误也。
　　岱　江　在东岱山。下衍、蟾步、浦口之流而注于此，为海疆要口云。旧以为即鳌江，亦非也。
　　利安溪　在县南五里。源出文笔诸山，潆洄下流，合浦溆入于江。又南曰雪溪，源出覆釜山下，洞壑深邃，合利安之水入于浦。
　　竹　溪　在县南四里。带赤砂、馆前，流经龙塘以入江。
　　宝　溪　在县西二十里。源出云峰山，上自潘渡、凌岭以下，达罗山仑，萦环民居如宝带。明周正子诗：“云拥潘家渡，飞帆去复回。乍闻樯燕语，复见岸花开。潮满濑声寂，山迷雨势来。使人无病涉，须仗济时才。”
　　芦　溪　在宝溪西二十里。僻在山隈，林峦秀美，泉流其间。又曰牛溪，为横溪、鳌峰、长熙、峬边四水所汇，以东入江。曰周溪，有石关溪口，下为潭，上接朱翁水，合三峡注于牛溪。
　　陈　溪　距城七十里。上受侯官、古田、宁德、罗源并连江界内之水以入江。
　　财　溪　在县东。源出乌岩，亦名百丈岩。漈水不竭，近川居民引为坝，利灌溉。经岱云塘入于江。
　　鲤　溪　出炉峰之北。相传有赤鲤潜其中，神灵能兴云雨。又有木庶溪，自鹿池导源，经益砌浦入于海。
　　附：温　泉
　　温　泉，在光临里。
　　　　罗源县
　　凤　山　在重上里，县治后。山势耸起，两翼舒展如凤。右二百步为群玉山。
　　文殊山　在县东隅。《闽都记》：“山如伏狮。宋邑宰林榷尝梦岩中电光四起，明晨往视，石罅中有文殊像，遂构殿居之，故名。山有章突洞，在群玉峰之西，有石突然，其上平坦，相传章寿炼丹之所，有石刻‘章突洞’三字。”印屿浮其东，在岐阳洋中，方平端正，周围六十余丈。迤北曰尖山，有王家林岭，下有棋盘石。相传仙人奕处。
　　南华洞　在县东一里许。宋林迥隐此，建风月堂，左为天池窝，右为锦绣谷。详《第宅园亭》。又西隅，为上梅岭，下有鲫鱼屿；东隅为下梅岭。又东五里，有三峰矗起，曰三台峰。
　　莲花山　在县西隅。《闽都记》：“中有圣水岩，岩有石洞，洞有井，甘冽可愈疾。又有奇石二，尖秀如笔，方平如砚。邑人岁登览，冠盖相望，俯视城市、景物之胜，在目睫间。”元陈高记：“罗源负山而邑，县治左有莲花山，不甚高大，多清泉怪石。予道经闽邑，省左司郎中葛君、理问王君，要与同游。始上山百步，至圣水寺。中有鉴池，泉自池中出，石龙泠泠喷注。佛殿傍夹室有白玉蟾题诗壁上，书大草字，颇雄伟。出寺，傍石径行二十步，至眠鹤亭。望连山叠若屏幛，市廛居室，历历目中。自亭转行至寺后，有石室，室中有金钟潭。前有方池，池畔为壶春亭。行稍倦，憩亭上，仰望见普陀峰。因上至峰所，大石岿然，下瞰空洞，有观音大士阁。自石壁而上，可三十步，至龙虎岩。高广四五丈许，势如虎蹲龙蟠。泉水出岩罅，涓涓如缕，名曰仙源，鉴池、金钟、方池，其源皆出于此。龙虎之上，有笔砚峰。二石相并，其一立，色白；其一偃，色黑，而上平。笔砚之间有仙迹，路险塞，莫能穷。大抵山水可游者，多在辽远幽僻，又多深窈峻拔。兹山去县治不过一里，无攀跻登陟之疲，而泉石幽雅，赏玩不厌，可谓奇绝。同来者六人，彭城葛良仲温、永嘉陈高子上、灵武王翰用文、沛郡朱希文仲絅、东莱太史元子元安，钟元子初。至正二十六年二月十八日记。”
　　席帽山　在县西隅五里许。峰峦秀拔。
　　罗汉山　在县西隅，罗汉之水出焉。西南曰金钟山、铁幛山，二山相连，一圆如钟，一峙如屏幛。前曰天马山。元王翰《金钟山》诗：“造化为炉迥不群，沉沉深映碧山云。霜风午夜清如水，好使清音远近闻。”明周景辰《天马山》诗：“风鬃雾鬣与云齐，何日来从月窟西。一自茂陵人去后，至今风雨夜闻嘶。”
　　松崎山　在县南拜井里，有仙人石。
　　帘　山　在县东贤一里。山形如帘，前后有石笋、仙人迹、感梦泉、山羊鼻、石虎、文笔峰、通济桥、马鞍山、双石与帘山为十奇。傍诸山曰香炉山、堆禾山、真武山、龟山、蛇山、笔架山、石笏、锦潭甘泉八景。
　　乌岩山　在海滨，下有网门，曰狮子岩，一石突起江头，几二丈；曰匹石岩，突起高数十丈。唐吕岩《题匹石岩》诗：“天风扶我步崔嵬，此日登临第二回。长啸一声川谷应，山灵知是道人来。”
　　仙茅山　在徐公里。两山相连，曰大茅、小茅，相传徐登尝采仙茅于上。有泥鼓、棋盘石、罗喜洞，洞深数丈，中多奇石，环者如垣，敞者如坛，级者如磴，洼者如盆。有泉无源，汲之不竭。其下佳木森翠，曰半岭。
　　洞宫山　在徐公里。去仙茅四里许，发脉于崇安武夷，高三百八十步。下有神姥石，中有童子峰、五马峰。
　　四明山　在县西隅三里，一名毒火。《寰宇记》：“屹然如削，高列四峰中。”有古坛，生钓丝竹。其上有石井，泉甘如蜜，挠之不浑。有石洞，石棋局尚存。又西十里，双箭峰。
　　象　山　在县西南三里。状如伏象，俗名登高山。《旧志》云：“上有晋冢，三砖各印‘元康元年始改晋郡为晋邦’十一字。”又西南有逍遥洞。
　　吕洞岭　在县东南里许。岭有巨石，中一白痕如剑迹，不染苔藓。相传吕仙挂剑于此。
　　天堂山　在罗平里。下为洪福山，有飞来石。山顶一峰突出，有大石平如砥。又有鳌峰，上一石如鼓，宋景祐间自鸣，有丰年之应，后凡鸣辄稔。又为福原山，有龙湫。又海滨有禹步石。其东根盘海曲，与阳梅湾并峙者，曰金炉嶂。
　　逍遥洞　在县西南。越一里有栏盘石，水激之有声。
　　宝胜山　在县东北丰上里。最高大，黄沙溪之水出焉。傍为金粟山，有妙喜洞。又为后山，为太白岩，山巅有巨石，石下有龛。
　　紫霄岩　在临济里，一名石八娘岩。详《古迹》。上有飞来石。
　　道者岩　在丰下里。高十余丈，方广百余丈，石罅有仙人迹。有岭，曰龙兴岭，傍有泶泉，从石罅中出。《尔雅》：“夏有水，冬无水，曰泶泉。”以名焉。后有石鼓。
　　万石山　在县西北。傍诸山，曰曹山，曰梧桐山。又有西洋岭。
　　海　在县东北十五里。又南接连江，至海二十五里。滩澳浅僻，不利登涉。详见《海防》。
　　罗　川　在县城西。源出县西境蒋山，接金钟潭。水流经四明山下，合四明溪。又南流分三派：曰中溪，曰南溪，曰后张溪。流经松崎山达于海。亦曰松崎江。
　　黄沙溪　在县东丰下里。源出宝胜山，经护国、蓝田，至九龙溪，与起步溪合，入于海。
　　九龙溪　水自揆村直抵松崎，一接蓝田，一接起步，会流入海。
　　起步溪　源出天堂山。流接党洋溪、网湾溪、章溪、皇认溪、车溪、朝格溪。至禹步迹，会罗川水。
　　环　溪　在县治南。东会南北二溪，萦回环绕，亦注松崎江。
　　霍口溪　在县西十里。源出古田县境，流入县界，又南入连江县境，注于鳌江。
　　　　永福县
　　摩笄山　在待旦里，距县东北三十里，邑主山也。《闽书》：“原自昭武，越尤溪至永福。支分派出，由东北来，为是山。”《名胜志》：“影落鉴湖，方如首笄，故名。”
　　极乐岩　在元辅里，县东北十里许。形如伏狮，中有四洞，可容数十人。最下洞有石龙二，龙绕洞右，龙颔下滴水，有石盆承之。由岩而下，冈脉连络，行六七里，峙为圆阜，为仙掌山，为县前弧矢山。
　　文殊山　在县北，去城五里而近。又迤而北，为清凉山，为西林山，为三峰山。
　　木岐山　在新丰里。又北为澄潭山，为瑞峰，为中峰。
　　鸡　岩　距县北五十里，一名姬岩。相传仙人炼丹于此，有白鸡飞来守之，故名鸡岩。又闽王审知姬人葬此，亦名姬岩。有二十奇，最著者曰一片瓦，为石室之一。下平如砥，石南小山舀若座，座南小山舀若置畾，曰钓龙畾。瓦之东，隔石壁，复有瓦倚壁，石座隆起，曰天然榻，为石室之二。折而北，两石壁立，视天若一线，窦而为龛，曰龙都峰。有石龙矫首龛北，疑若生成，龙口鼻皆燥，承以石盆，泉满不溢。祷雨者金鼓震响，则瀐泉出龙鼻，承之而去，雨立至。转而西北，曰观音岩，穹石覆地，为石室之三。又北登其上，若敦邱，中戴盘石，曰石鼓。石鼓之北，曰玳瑁峰。俗讹以为“大冒”。峰北之半，有白岩。闽清县界。南曰金鸡罩，五岩相联，有天然石阶七级，下阶数武，有石岩覆地，为雷劈洞。又有七鼠石、仙库、玉狗、安乐泉、仙灶、仙童迹，皆奇胜。宋陈旸《题雷劈洞门》诗：“岩顶风云常不散，洞门日日吐烟霞。济时偏解为霖雨，信是神仙第一家。”明曹学佺《姬岩》诗：“姬岩名自好，出手揽烟鬟。林日到无色，谷风吹未间。高深惟片石，荡漾是诸山。何处非秋意，真堪老客颜。”黄文焕《鸡岩》诗：“天作高峰列五鸡，峰头咫尺与天齐。还丹拔宅人何在，流水闲花路未迷。放眼已穷沧海外，振衣犹蹑白云西。此中只许过笙鹤，无数寒猿不敢啼。”“为问山中真面目，漫将色相较名姬。晴光半拥芙蓉影，远照斜分翠黛眉。片片落霞皆锦绮，层层晓雾下帘帷。人间信有天台路，莫道高唐梦尽非。”董应举《片瓦对月》诗：“山高月色寒，仄影人岩腹。照见古佛心，清光移古木。群山委白云，宿鸟起深谷。徙倚对军持，晨曦何太速。”又《姬岩古松》诗：“杰焉出天际，远望疑虬龙。拏攫绝壁上，垂萝俯危峰。宿雪饱所受，元气厚为钟。枝干太古色，云溜穿其胸。皮肤剥落尽，间出青重重。鸾鹤见之舞，日月相追从。天老时一游，夜半鸣笙镛。虽无媚春姿，而有金石容。幸哉此僻绝，不辱于秦封。”
　　方壶岩　在新丰里，距城北六十里。岩石峭拔，有二石室，流泉澄澈如镜，游鱼红色，腹下四足。又北为安善山，为北山，为报恩山。明陈鸣鹤《方壶岩道中》诗：“方壶道上忽闻钟，犹隔东南四五峰。立马鸟声山色里，一天残雪落孤松。”曹学佺《夏至日到方壶》诗：“为问山中境，空传海上名。阁临云树尽，泉出石岩清。叠嶂分他县，孤僧主化城。未须愁短至，佛日倍常明。”谢肇淛《游方壶》诗：“欲穷幽壑胜，高盖又方壶。山径半无路，野花时载途。树深虚阁隐，地僻老僧孤。到此尘心绝，如游太乙都。云峦围绀殿，岩屋逗苍霞。楼俯千峰笋，泉飞一径斜。灵祠标石笋，古篆蚀苔花。白鹤中宵影，犹疑驾羽车。履险不容足，探幽惬素心。泉鱼时隐见，云洞极高深。古阁重檐朽，残碑宿莽侵。从来人不到，灌木乱猿吟。”
　　方广岩　在待旦里，距城东三十五里。山石类武夷，峭拔千仞。上有石室，可容千人。内构室三重，不假片瓦。山有玉泉洞、瑞松坞、钟磬石、听泉岩、瀑布泉、龙树岩、灵羊谷、龙尾泉、望仙台、清音洞十奇。又有星岩、仙掌、仙树、仙墙、仙芝、石门、石笏、石灶、石臼、石凳、观音影诸胜。岩口有白龙井，泉甘冽，瀹茗号第一泉。宋张世南《方广岩记》：“永福邑东三十五里，曰三岛村。村东北山，曰方广岩。往昔荆榛蒙茸，不可上。给事黄公筑室读书山下。一日，猎师逐兽归，能言其境。给事命仆剪荆属刂险，攀缘而上。抵一石室，下可蔽千人。乡人从往，即其地奉浮屠，故水旱必于此乎祷。后数年，水暴至，漂一巨木，长可丈余，广半之，卧山下者累月，风雨晦冥之夕，往往若有神光，舁置室中。亡何，有异人来请斫为宾头卢尊者像，像成，不受直，去莫知所之。今县官祷雨，必躬往迎致，其应如响。像眉毫修白，骨气龙钟，殆若生动，每至邑中，人士敬叹瞻礼，喜其来而惜其去。好事者至，有命精工模仿以易之，虽毫发无欠，精神莫具，不独主岩者能辨之。自造像后，香火日昌，往来供施相属，室中遂构三层阁，不戴半瓦，虽疾风暴雨不能犯也。室距平地可五里许，其间梁空磴险，山径峭拔，游者有跻攀伛偻之难及。最上，峰回路转，倐忽风景不同。岩洞飞惊，台殿缥缈，使人神观轩豁，忘其罢惫。周遭有十奇，如石门、水帘、瀑布、石磴、石钟磬、观音影之类，皆自然天巧。居最者，有龙尾泉。状如石龙，裂岩而去，尚余不尽，尾修及寻丈，望之作蜿蜒势，尾锋涌泉一滴，冬夏不枯，人敬其水以为佛供。越室而右，有羚羊洞云，其中可容三四席，微径仅可着足，下临无际，人莫敢进。独主岩者，藏贮其中，来往如猱，亦野性便习然也。詹事王公十朋曾游，作十奇律诗五言六十字，见公集内。亡友吴信可亦有纪游诗。岩中乞灵多验，如前司农簿柯公垓，少时乡试回，经从此岩，主岩者先后梦尊者命之曰：可设榻煮茗，来日当有十九岁官人来。及期，公与十余人同游，老行者致茶以梦告，时惟柯公年十九。是岁乡荐，次岁登科。此皆吴信可为世南言。信可讳琦，永福人。”明徐熥《方广岩记》：“方广岩在永福县七都。宋庆历间，邑人黄非熊扌灾又得之。万历丁亥岁，友人林熙吉捐资募众，构天泉阁，供佛其中。壬辰冬十二月初二日，登舟夜泊濑下。初三日，过赤壁、濑壁，瞰溪滨，高数十丈，古树蒙笼其上，下则潭水澄碧，王用文勒‘赤壁’二字于石，故名。日午，抵葛岭，舍舟登陆。三里修竹檀栾，廨院出焉。又里许，鸟道盘旋山腰，而峰势四合，岩为群山所裹。折而东数百武，石壁崚嶒[HT6SS]，有泉如练，从灌莽中泻下，琮琤有声。王用文镌‘飞佩’二字。又里许，用文与辽东薛朝晤诸人来游，镌八分书，五十八字，以纪姓名。又数折，有石屹于道周，石色黝黑，用文镌‘铁壁’二字。径路嶻[HT6，7”SS]山臬，客皆蛇行而上。石穷，有两山夹涧，泉流其下，以木梁阁其上。由此而上，山愈峻。从道上望，石室如屋檐，大树蓊郁，微露朱瓦。钟磬之声闻于下界，即所建天泉阁也。纡回数十步，地稍坦。两巨石相枕其下，嵌空如门径。昔人镌‘石门’并‘天关’四大字。出石门，历石磴数十级，傍有涧，石梁跨之，为洗钵泉。再折而西数武，两石并峙其中，不能方轨。友人林熙吉书‘方广洞天’四大字，傍纪余辈姓名岁月。折而南，石磴百余级，旁石镌‘无量寿佛’字。由石磴缘左而上，为上门，榱桷崩摧，仅存四壁。用文，孙王振并三山高起宗诸人题诗于上，墨迹磨灭，拂拭始得。越此，即天泉阁。自山门至阁，皆在石室之下。石室高六十余丈，广二十四丈，深如之。室垂石乳数十，殊形诡状。其巨者为龙头龙尾，源泉滴沥，岩壁中陷，深广丈余，奉观音大士像，曰观音岩，龙头泉涓涓其前。岩右为禅房石室，西隅水帘悬其巅，随风飘洒，顷刻变幻。风静则寂然无声，潺湲而已。帘垂阁外，十二栏干都为障蔽。远山苍翠，皆于帘隙窥之，此岩中最佳景也。室右有灵羊谷，由香积入，削壁逼仄，惟容一趺，下临不测，行者缘壁而度，跋前疐后，然山僧出没，如履平地，余辈望之，汗出如浆矣。夜宿僧寮。次日，复由岩左而上，才数折，而两崖相隔，横以木梁，名登天桥。有岩曰舍身岩。自此以上，皆为樵径。山形陡绝，俱不成步，附葛攀藤，至一深坳。巨石夷坦，可布几席，而泉弥漫其上，即水帘发源处也。是夜，归宿阁中。初五日，与诸子寻玉泉洞、瑞松坞诸胜，竟不得。独听经石在室下平地中，两石对蹲。初六日，别山僧，循旧路归。游凡十日，得诗若干首。”宋黄非熊《方广岩十咏》、《玉泉洞》：“百尺寒泉氵[KG-*2]敕玉鸣，洞门斜入石廊横。烟霞不改古今色，山水无间朝暮声。窥洞野猿悬树立，惊人呦鹿上岩行。有时写尽琴中趣，风定千林月正明。”《瑞松坞》：“谁种灵松近佛家，根盘深坞斗狞蛇。风吹碧落双龙动，月照黄昏两盖斜。千里雨声喧洞壑，半空清影浸云霞。山僧长日频来赏，只恐春来起爪牙。”《望仙台》：“台前高岳宅神仙，叠石诛茅对碧巅。云雾不分人去路，管弦长动雨来天。彩鸾呼侣归残照，野鹤衔花下紫烟。谁识蟠桃最深处，刘郎风骨已双全。”《龙树岩》：“碧岩孤立啸猿峰，高状藤萝十里松。三面石山横叠嶂，一株松树倒蟠龙。风雷聒地涛声烈，日月摩空翠影重。凭仗高僧好珍重，看他雷雨化灵踪。”《龙尾泉》：“龙头何在尾犹存，定向天中饮汉源。且注灵泉清洞府，未呵甘雨活乾坤。半空飞下珠千颗，平地澄来玉一盆。寂寞云山非我宅，九霄高处是吾门。”《钟磬石》：“一双钟磬本天成，垂在云中左右屏。平地望来分大小，上方敲处震雷霆。名从得后声还异，景欲彰时物自灵。几度夜深催月落，满林妖怪立泉扃。”《听泉岩》：“万濑澄空天地秋，清音不断下悠悠。山前一片月留影，石上几番僧白头。未必素琴方理性。何须芳草始忘忧。堪嗤朝市区区者，祗听笙歌醉则休。”《灵羊窟》：“灵羊别去几何春，尚有悬岩旧窟存。左右莫知归穴路，高低惟见去蹄痕。千寻飞瀑垂峰顶，一洞寒云锁石门，好是月明群籁寂，几声间答树头猿。”《清音洞》：“群山如削水如渑，一洞清音气味凝。风送松声归远壑，日移猿影下垂藤。林僧倚杖看泉脉，野客横琴坐石棱。回首碧岩钟动处，云台犹在最高层。”《瀑布泉》：“万丈岩头瀑布垂，玉泉拖地雪霏霏。听来如讶青天漏，望去还惊白练飞。一洞清音喧碧落，千岩寒色逗斜晖。终归大海成波浪，权借山僧濯布衣。”元林泉生《方广岩》诗：“上方楼阁倚空明，磴路如天鸟亦惊。屋上石岩常欲坠，檐前瀑雨不能晴。龙湫千古风雷气，山殿六时钟磬声。最爱白云飞不上，半山飘泊伴人行。”明林鸿《游方广岩》诗：“玄岩太湖色，恍若人鸿蒙。一迳攀跻尽，诸天杳霭中。云归山殿冷，月出水帘空。静境离言说，泠泠松桂风。”王恭《送陈景明登方广岩》诗：“闽山西来多法园，溪西一道通仙源。灵花贝叶纷相映，道林凿齿皆清言。遥岩二月霜花积，千丈垂萝袅烟碧。水帘风卷半空寒，石室云来万山白。真僧不见宾头卢，片月孤峰色相癯。六时天乐闻钟磬，百尺风潭写画图。仙舟此别饶佳趣，岂学悠悠尚平去。林僧定扫壁间苔，山人况有惊人句。”郑善夫《方广岩从儿戏入灵羊谷》诗：“共有方广志，鸣桡入永阳。山疑子午谷，水是武陵乡。石室罗星汉，风泉积混茫。直寻前代迹，多见昔人狂。龙德存幽侧，神功大晦藏。会须乘白鹿，莫倚过灵羊。采秀青林杳，看云白业长。傥逢蔡道者，为彼出迷方。”陈价夫《方广岩》诗：“春阳动微暄，汀草萋以绿。舍舟遵岑崖，名胜寄幽瞩。条风散余蔼，晓露犹在竹。径转疑路穷，途危诧行肃。缘藤临绝涧，倚石眺平陆。履险亦忘疲，经奇每驻足。遥瞻最高顶，隐隐蔽云木。草阁四五楹，翚飞映川麓。片石覆层巅，穹窿如邃屋。上有百丈泉，霏霏洒琼玉。灵羊出何代，棲止尚有谷。石门竞天巧，两两相排伏。山僧喜客来，炊黍早已熟。作礼对法王，清斋荐葵菽。朝从树杪行，暮即云中宿。欲隐岂须招，所居安事卜。吾将抗箕颖，讵只羡濠濮。寄语同怀人，胡为叹羁束。”徐熥《初到方广岩》诗：“欲觅精庐问化机，苍苍鸟道客游稀。上方叶落暮山冷，半岭日斜残雪飞。古树猿惊樵子过，石门犬吠野僧归。云迷叠嶂不知处，但听磬声来翠微。”徐火勃《看方广岩题名》诗：“二十六年三到此，几回勒石纪经行。旧游一半俱零落，不忍摩岩看姓名。”
　　悬汉岩　在方广岩下。有石室，高十余丈，广五丈余。左连潜颖岩，高广相等，而石滂悬其左肩，右为丸天岩，形如覆钟之半，高二十余丈，泉挂其巅。其左右壁峻峭，高悬半岩间。有石室，阔五六丈，深如之。室中突起石峰，玲珑若普陀岩。岩前百许步，有净瓶石、晒经台、狮子岩，各高十余丈。明陈耀《开三岩记》：“山僧真潮为叔父履吉言罗汉岩之胜，叔父欣然，遂请潮师前导，携余同往。岩在方广之左趾，去廨院不一二里而近。然茅茨蒙茏，人两手掉之，侧身鱼贯而上。至岩，则壁悬天半。有古藤茎如斗，覆于岩巅。其左，则瀑布泉十余丈，若匹练挂壁，袅袅林峦间。右有石室，如普陀岩，上哆下锐，其砥平，有波浪痕，色如铁锈。叔父抚掌大噱，以为奇绝，遂与余议隐居于此。明年，为万历乙巳之二月，余以叔父命，率仆夫十余人，自山下芟夷藂菅，凡若干日，乃达于岩，无蓬葆之秽。于是，遂得圣功泉于山足两石之间，藤覆其上，萦莎氵敕藓，甚深而幽。稍上，石壁崛崎，立于道右，作山门。于其后有深涧，泉极清，雨则激石而斗，作小桥通之。二山如合肘，筑短墙联之。登数十级，作小屋三间以居。山顶上作四小桥以至岩。岩有深坑，下碨磊以塞之，面岩构楼二间。左右岩壁，屹如方城，内宽外狭，筑墙屏其前，瀑布石室，俱藏楼中。其右作复道以度，室外种葡萄数本，延袤满室。室中奉观音大士，几一，榻一，灯一，夜深诵经则众山皆响。室傍有石池，出泉，仅可浴鸦，是为濯颖泉。楼前山半，凿池汇水，为漾月池。池上作小桥，为偃月桥。覆以芭蕉，杂以桃柳。月色盈林，为筛月径。岩既开，叔父以旧名‘罗汉’，无谓，更名‘悬汉’，则石室是也。其左岩，曰潜颖。开悬汉岩之暇，散步岩右二里许，仰见苍树倒悬石际，泉纟丽纟丽[HT6SS]如喷珠，徘徊不能上，心益慕之，归告于叔父。明日，益从佣者数人，从山巅斫茅为道。人从茅上行，时时将坠。自高而下，始见流泉。盖方广水帘，由端从坞而达龙井，由龙井而达此岩。岩如覆钟，剖其半，高可二十丈，水从龙蒂流下，随风飘洒，顷刻变幻。泉之左，巨石若岩，有狙洞，去地十余丈，深广五六尺，洞中突起石峰，其色黧黑，玲珑凸凹甚奇。乃由左壁缘狙径而上，转折循壁横行。将至洞，壁峭甚，不可复进，乃返。明日，命群佣从山下开地至岩。岩前有石屹立，高可十余丈，是名净瓶石。傍又一石壁如削，其顶平坦，是名晒经岩。岩前又一石稍低，外望之如伏狮，是名狮子岩。叔父乃构三层楼于三岩之间，高与岩齐。过溪十余峰，山赞岏如笋，卓立楼前。其下净瓶石，与狮子岩相倚为洞门，侧身而入，深可五六丈，高如之。仰视石缝如一线天，古树樛枝附于石壁如盘虬。是时，洞中群狙先已他徙，乃命工架木凿石作栈道，以达洞。叔父入洞，以为视天犹丸也，因名丸天岩。岩前之楼，曰丸天楼，著书一卷，曰《丸天经》。楼前渡小涧，有石如门，蹑而入，有岩焉，其形伛偻，是为听经岩。折而西下，为曝背岩，其上为谷皋谷[KG-*3]牢谷。谷之上，由涧中深入水漈，高四五丈，为浴凤泉。至此，而人迹益所不到矣。楼之南，巨石轵道傍其下，碧泉迸出，为绿乳泉。木芙蓉丛生石间边，为芙蓉涧。石间中石如截肪，叠成阶级，菖蒲如茵，可坐，而拊水出其傍，泠泠有声，与琴声相应，上下奇石立溪中，有五采，溪水碧而清，是为碧香溪，盖拟之曹溪云。既开丸天岩，日嬉其下。涧口之石，立者仆者，皆柔荑蒙茸，苍藓繁蚀。由涧累石攀藤而上，至山半，涧中三石峥嵘玲珑，水流其中，声如鼓琴。然自此愈险绝，无以为计，第于溪中玩弄潺湲，仰见碧岩葱茜欲滴，岹峣欲坠，意其中必有大奇。乃以木为桥，以竹为梯，缘而登之。易数梯始至，则二山合肘，二石室东西对峙，后又壁立，忽出小有天瀑布，自小有天而下，势若游龙。石室之前，突起怪石，高可数丈。怪石之前，为石坡；坡之前，为石池。古木槎木牙蓊薆，而谷风吹人毛竖，盖幽阴尤过于三岩。而无名，因名以余字，曰希隐，自余始开也。”明徐火勃《游悬汉岩》诗：“古洞高悬汉，丹梯不计层。壅流疏积石，截路斩垂藤。蔽日青崖削，翻空翠瀑崩。野狐寒吸月，山魅夜吹灯。石间户桥阴入，岩扉阁里升。树声秋更急，岚气昼常蒸。乍辟稀游客，新成未住僧。因思开创者，魂魄每来登。”
　　葛　岭　在永安里方广岩下。岭下有赤壁屹立大溪滨。岩石赤色，奇秀可爱。元王翰镌“赤壁”二字于上。
　　大小妃山　在保安里，距城东四十里。相传闽越王葬二妃于此。又东为下资福山。为龙泉山，山有小雄涧，出为小雄溪，有仙岩及雁湖二龙潭。又为仙峰，为龙兴山。明王偁《游小雄涧》诗：“阴岛变残雪，流澌吐溶溶。偶寻一迳微，独与采樵同。两岩湿花雾，众窍吟天风。云根濯苔发，乱筱相冥濛。盘岩折磴道，似觉冥搜穷。石门忽中断，旷望开烟丛。萝雨泽毛发，松括清心胸。了然青洲霞，照影寒潭空。始知人境外，别有仙源通。振舄挥片云，投情依远鸿。元棲极要眇，神游小崆峒。真仙金鹅蕊，一室丹火红。敕授紫囊诀，永期鸾鹤踪。却忆望城市，白日氛埃中。”又《寻仙岩二龙潭值风雨》诗：“昔人洗玉髓，幽洞驱龙耕。丹成辍瑶采，成此秋水泓。飞帘夹两境，洞见云霞生。百鬼不敢啼，雌雄常夜鸣。有时湍濑寒，几曲流琼瑛。清秋坠蟾影，白日闻雷声。偶兹访灵奇，扫石窥清泠。洗心盟鸥鹭，濯发解冠缨。长风动悬萝，飒爽毛骨轻。飞雨洒然至，万壑秋冥冥。归途柽桂影，了了心目醒。到家兴未已，石室披丹经。”
　　越　峰　一名越王山，在元辅里，距县西里许，又曰月峰。旧传闽越王无诸尝游此。其下为双溪，由溪北而西，为栖凤岩，为香林，为瑞应山。
　　高盖山　在高盖里，县西南六十里。道书“第七福地”。上尝有紫云如盖，故名。亦名紫盖山。有水，色如金，又曰金支山。《太平寰宇记》：太守陶夔记曰：“山有石井，深三丈。石盆广二丈，清净如镜。士人徐登在此得仙，与东阳赵日丙[HT]斗仙术，即此处也。”闽王鏻郊天，封为西岳。东西有二石室，东室明净，前有水帘垂空而下。西去洞数十步，有石龟与石棋盘。巨石墙立，道出其中，逶迤百余级至放云峰，始平坦。又历数百级西转，石壁插天，多洞穴，有奇石挺立，曰凤立台。壁罅盘曲，若螺旋者，曰螺旋峰。其上曰水帘洞，所谓西室是也。崖下承以池，曰龙吟池。宋张世南《高盖山记》：“福之永福西山，曰高盖，为天下第七福地。出县郭，陟峻岭，山行五十里而近。最上处有禅刹，曰名山，徐真君上升之地。东西二室，则浙僧归寂之所也。徐本牧儿，饭牛山椒。一日，闻乐声出林杪。缘岩造观，至则有二人奕，拱立良久。遗徐棋子一，叱令归。归即精解手谭，时碎瓦器为子，布地为局。纵游岩上，往往与二人遇，遂得修行烧炼诀。有赵真君，不远千里访之，以所得秘密与之参契。徐喜，酌酒共饮草庐中。时霜月，草木凋空，徐曰：‘主人远访，无以为乐。’以余沥一喷，顷刻花林遍开。今名所居曰花林庄。徐功行成，将入山炼大丹，仙去，埋棋子田中，涌土成墩，植牛杖其傍，旋生枝叶，今老树尚存。尝有耕者发墩，致风雷之变，至今相指为戒。丹成之日，与兄弟姐妹七人饵之，同时上升，故其地有七仙亭、徐、赵二真君有祠。云自仙羽化，莫有一诣其上者。数百年后，有浙僧携小师来主寺，有轻身术，偕至徐君坛，得二石室。乃凿山通道，飞磴自石门中出，始尽发地秘，四方游者于是翕集。其东室明洁，前有水帘，自岩巅垂空而下。山中佳致，可坐而挹。西则日奄霭，稍乏奇观，独去洞数步，有石龟，与石棋枰对立。一日，东室主僧赴邑斋会，小师乘其远出，移师床坐逝，主僧于斋席中即知之，叹云：[HT6，7”SS]巨寸耐小鬼夺我山中佳处”。亦即席坐逝。其徒议舁归，以登涉之劳，乃茶毗囊骨归，塑像西室，虽加丹粉作喜色，每一风雨即脱落如怒，或者犹疑二僧禅寂虽高，而贪嗔一念未能了然者，小师之移东室也，急欲化去，跏趺不尽一脚。数十年前，有高僧数其败教之罪，摺而正之，言其中如败炊饼云。高盖为闽中佳山，虽左僻名胜，往往远从游览，吟题甚富。有一联云：云幄护坛仙世界。水帘遮室佛家风。时人赏之，以为能点出山中眼目云。明陈价夫《高盖至方壶遇雪》诗：“林花历乱鸟无声，万壑千峰雪里行。僧衲借人山罽暖，茶铛烧竹石泉清。携将仆被装云去，折得松枝与鹤盟。此境从来难再遇，肯因僵卧逊袁生。”
　　笋　林　在城西百余里。又西为上观音山，为锦屏山。
　　西兴岩　在英达里。上有瀑布泉。
　　狮子岩　在英达里。峭壁突兀，澄潭上有石穴，深不可测。西为秀峰，为北林山，为寿春山，为乌石山。为莲坑山，一名香盖山，冈峦拱护，状若莲花。
　　宝寿山　在元辅里，距县南五里。又南十里为宝积山，为总持山。为溪中山。两山夹道若溪，奇石无数。
　　灵　峰　距县一十五里。
　　铁券山　在南山下。村名埔埕，唐宗室李氏所居。有铁券藏于家，上署侍郎韩愈押，故以名山。
　　六洞仙山　在县南二十里。极高秀，旧有仙人居之。风雨晦冥时，有仙乐出于岩洞。樵人沿岩至其地，遇二人对奕。明日再造，不复见，遂刻六洞仙像于其上。对面南山有三石室，中室有一石龙，四面云雾如斫、如画。龙口出泉，凿井承之，四时不竭。山上有仙篆十字。[HT6SS]详《碑碣》。
　　陈　山　在县南十一都。山形如龙，有十八摺。下有溪十八湾。
　　斗湖山　与陈山并峙。上有四湖，又名倒湖，湖傍有田。
　　灵鹫山　距县南四十里。又南三十里，为香泉山。
　　大张山　距县南三里。穹窿磅礴，诸山环拱。左有小张山。
　　辜　岭　距县南四十里。
　　白鹤岩　在县口新丰里。《名胜志》：“前有飞瀑，旧传仙人炼丹于此，有白鹤飞来，故名。又五里为曹溪岩，上摩苍穹，下临深涧，微有一径可升。相传张、赵二仙尝经此。仙厨、仙灶俱在。”
　　普门山　在龙津里，距县东南十里。又十里为谢洋山。又二十里为新兴山。为梅岩，高拔峻秀。又十里为白云岩，为陆山，为梅山。又二十里为中和山，有仙篆。又十里为枕烟山，为上生山，为上林山。元吴海《游上林记》：“予旧至章山，闻西六七里许，有上林之胜，北十数里许，有雁湖之奇。欲游之，久而不果。乙卯冬末，予与王侯用文以事至林屿，遂约翌日登雁湖。已而，其主人有故，不得偕往。王侯犹力邀予至上林，侯先往，遣仆夫来迎。由林屿行二里许，至郭家店，川明谷豁，鸡犬数家。时村民方莳麦，儿童狎走来往，野妇缉道上，牛羊牧其前，蔼然墟落之趣。沿壑里许，乃跻石磴，并麓曲折，左为畲田，右为林木，稍进而夷。疏竹数竿，老梅抱石立灌莽，吐十余花，淡然若自娱者。历数折，负崦一二人家，高爽幽寂，门户尽闭，益使人萧然有出尘之想。自是以往，夹径皆修篁，晴日筛光，微风成韵。又入深林，荫郁里许，表曰白马峰，盖佛寺在焉。地势回环，屋宇宏丽，辉耀夺目。而予行亦倦矣，遂憩卧云轩。寺僧焚香茗来供。故翰林林公、潮守王侯诸名人诗具刻在壁，予亦写诗轩中。僧又设酒肴，延客甚勤。乃登寺山，周流盘桓，或藉草根，或坐盘石，长吟舒啸，兴至随饮。望高林斜照，紫翠如染，观僧引泉自别壑酾之，注佛殿下为沼，以植芙蕖。沼中溢出右山之足，转经前山，复入为池。旁引泉入斋厨下，以激机舂，然后遍行蔬园间，以资灌溉，既又复归于池以出，而泉亦劳矣。是夕，宿轩中，附火至夜深乃睡，虽猿吟涧响，足山中之景，而钟鼓磬铎之音，铿訇鞺鞳，不为落莫。寺僧再请登雁湖，黎明，北风大作，寒不可御。雁湖在望，而不能即，信乎，游览亦莫不有数焉。姑记以俟他日。”
　　大樟山　在县东六十里。
　　观猎山　在县东八十里，距大樟二十里。旧传闽王猎处。元末灵武王翰隐此，后死国难，又称官烈山。有兔峰、饮牛潭、铺锦滩、龙塘、喷漈岩诸胜。又十里，为观音山。明高棅《官烈八咏·牛路春耕》：“浅渚蒲叶长，深村杏花吐。东皋春事兴，尽室相随去。谷鸟劝我歌，青山澹吾虑。日暮望柴关，牛涔取归路。”《龟湖晚钓》：“湖上夕水寒，潜鳞避深钓。野老本无营，一竿挂残照。人知白首心，吾爱沧浪调。何必客星高，将贻故人笑。”《兔峰孤月》：“万壑空籁息，一峰明月悬。清光湿寒兔，飞落峥嵘颠。浮世喧已寂，山中人未眠。何当凌绝顶，直接广寒仙。”《鹤岭闲云》：“斜日下西岭，孤云闲碧峰。千林霁疏雨，片影浮青松。樵唱出杳霭，鹤巢入空注蒙。幽人清溪上，吟玩意无穷。”《龙寺寒泉》：“灵泉辟宝地，神物盘玉壶。百丈杳深翠，渊沉明月珠。莹神谢氛垢，霁日归空无。予亦鉴流止，洗心契真如。”王偁《官烈八咏·牛路春耕》：“晨光照墟里，屋下春泉鸣。驱牛出东阡，旦作农事耕。不惜筋力劬，但愿禾黍成。遐哉鹿门意，千古斯能并。”《兔峰孤月》：“灵鹊坠寒羽，清辉澹溶溶。谁将一片秋，纟圭向溪南峰。蔓壁络金镜，阴窗鸣夜桐。幽怀兴未已，杳霭东林钟。”《鸟岩积雪》：“元岩黝无际，中有太古雪。恍若昆仑巅，瀑布挂明月。樵唱断远林，棲乌起寒色。素心复何营，对此长相忆。”《堑石归樵》：“旦出事斤斧，薄暮归青林。涧迷猿鹿引，路滑莓苔侵。白云覆我顶，山风吹我襟。啸歌静炎燠，邈矣烟霞心。”《漳溪晚渡》：“微钟逗前林，林端晚烟发。扁舟去俄顷，云水坐超忽。中流离思霭，天际孤帆没。日久缅同心，相看成楚越。”
　　创　岭　在唐元里，去城东南九十里，一名龙屿。
　　延寿山　在县西南五里。
　　大会岩　在西南八十里。
　　龟　岭　在感应里。又西南为资国山，为北岩。
　　大樟溪　在县东五里。或谓之漳溪，源出德化县，流入境，又东入侯官县界，合大江入于海。
　　双　溪　在县前。双流带绕，源皆发自西北，会于将军滩下，流归东南，曰外巽流，曰内巽流。《方舆纪要》：“有二源：一曰西溪，一曰南溪。”一云出县西南山中者，曰澓又作“洑”。口溪，出县西北十七里瑞峰山者，曰[HT5，7”SS]漈溪，合流为双溪。会流而入于大樟云。宋陈谊《复内巽流外巽流记》：“永于文为二，水邑界乎？山而以水名，良有旨哉！邑背负艮位，而面势直坤。千山环揖，双流带绕。谈者往往谓峰由艮发，水入巽流，为地理之一胜。艮止也；巽顺也。山得所止，水趋乎顺。信乎，其胜乎？亻平来以图验。余左建展旗之秀，浮山火流，如应龙腾空，矫矫骧首，右峙紫盖之高，缭以清流，如蛟螭奋势，且纡且抱。其余涧壑，急趋竞辏，又如鳞介之属，掀舞先后，要之无一不归东南也。维邑治前途隘且卑，通渠易塞，而潦时至，则荡为两流。盖嘉定钟安老始克东障，以应图经之旧，而邑士韩囷复以近废而植表以谂也。予素不晓阴阳家之说，独念水无有不东，人性无有不善，阛阓之下，群目所寄，非顺则逆，民无则焉，复之诚是也。今永士之学，以慈睦为本，勤悫为先，宁[HT6，7”SS]讬聚蚊以讽，而不党权势，宁服南冠以质，而不休雠虏，郎峰之诗切切乎，其不恤纬之忠也；北堂之咏恳恳乎，其行役思父母之孝也。至于操觚弄翰，掇取科茅，白屋而青云者，比比相望，又特其细耳，谓非山川之美有以发之与？维今事业当日盛日远，声名益流于无穷也。他日将于是乎验焉。谓予不信，请视此水。时绍定戊子。”明陈荐夫《游澓川记》：“方内之水，唯吕梁，滟滪最险。滟滪，余所未睹。若吕梁，于今安流耳？以余所闻，闽中则九龙诸滩为著。建溪之水吉黯淡，樵川之燕子崖、城门泷次之。至于永福之澓溪，阒然绝不在耳目，将下邑僻壤历览者稀，故险而不著。余外家溪上，于今盖四往返，欲得详而记之。澓溪源出德化县，始可滥桴筏耳，不可里许。盖一日可舟，两日而至澓口，势始大。舟用樟木，底方而质软。大不类常艘，大都无横梁，不施油灰，而以钉钳其合缝。首有柁，形如大刀，长短五六尺许，名曰招。后有木长丈许，曰柁。操者两人，容可三四十石而止。由澓口底濑下，其滩三百六十有奇，其号最险者数十。澓口而下，历数十濑，为大瓮。将及数里，有声轰然，如泻水瓮中矣。又下为雷濑，如惊霆乍奔，吼震地轴，舟至其处，首一人操招，瞪目视水势为左右，柁者听其趋而相之，水喧不可声传，则左右以臂冲怒涛，劈巍石而过，舟跃丈许，陷于浪洼中，溺而复起者数四，招者危不可立，辄蹲而过之，不一瞬而出于澄潭，潭处则阁招而楫以为常。雷濑而下，曰大毁峒。溪左为巉岩，其右为卵石坂，水搏两岸间，喷沫如雪，旋转氵项洞，相激为三四滩，声如洪钟然。舟过穿浪腹中，浮沉簸荡良久，乃出大毁峒而下，是为菰堰，濑口坂，亘溪水漱石卵中，若烂银沸雪。坂尽，溪折而左，视坂稍深处而舟焉。濑上下高十许丈，盖溯流为艰，下则易矣。越小濑数十处，为蟾蜍濑。濑上有巨石踞立，如蟾蜍状。顷余舟上时，水大不可篙，失手流去。自分必败，忽横硬碎石间，舟尾纵裂，以浅，故无他也，稍脱则陨于囦矣。既度不可脱，令善泅者一人，衔篾缆没水登崖壁上，系缆树腰。续一人扶向缆，乱流而渡，两人始得并力绝叫，挽而脱之，抵缓处，理舟欲上，而心固已折矣。会他舟至，借其力，乃得上。比下时水退，故不甚艰云。其下即鼻前濑，亦云沸前水势比诸滩特大。始余初上，舍舟而陆，登峭壁望之，则洪流旋激，山根震动，头涔足摇，几欲颠坠。一缆而四五人牵之，气乏力绝，趾距石齿，躯僵与地平，乃得尺寸进。缆修十余丈，牵益紧，缩如小指矣。下时，势如大毁峒，而险倍之。去数刻许，而至朱坑口。朱坑口者，余谓险不能一二沸前，然舟人特怯之，云：‘多败人舟。’余始忆来时亦尝困于是，由朱坑口而听逄逄然者曰：大肾土人言，始未凿时，有长石亘溪而过，春夏水盘石上，秋冬直涓涓石坳耳。舟人称病，敛万緍，毁而凿之，石皆血。明年倭奴攻陷莆郡，杀数千人，而形家以为莆府治于此出脉，然予记形家言：龙渡江，不渡界。则其说又未足信也。舟过，率由旁港，载重则迁所有置，溪旁石磐上，以虚舟下，而更载焉。时有从凿港过者，如入沸釜中，抵缺处，上高丈许，舟若堕焉。总之，皆雷轰电瞥，倐忽灭没。其旁崖石上，特多万年松、风兰。余常舣舟取之。行里许，有巨石棋布滩头，疏水为五六道，下注数丈，澎澎作万鼓声。舟蜿蜒射石坎而下若堕，而更跃然者，为鞋钯滩。过滩，可三数食顷至三门，巨石如阜，峙溪中流，为门者三，涛势汹涌十倍，大毁舟，过浪压蓬顶，即前后舟不相觌也。忆舟来时，徇溪南上，舟人牵缆跳矶上，如猿犭穴。矶尽无牵路，则刺舟斜犯中流，马蹀箕簸，漂下百许步，而集于北岸，舟人预捉篙，如持满注的，睨所欲集处，而飞刺之。否即舟圯于石，不瓦裂，即齑粉尔。其继为倒瓮。于是，溪分为二：右分者，悍激湍怒，屈曲数四，环出穹岩后，而会于下流，名曰倒水，舟上下为所必由。左分者，裂石径下，将下处旋转出没如车轮，其高沸天，上吼霄汉，下撼坤维，曰倒瓮，蛟龙鱼鳖入不得出。又近崖，多暗石胶舟，故舟过必咫尺旋流，旁取道入倒水，稍疏于手足，即青雀、黄龙，为泡为沫矣。自澓口而下，此为极险。过此，舟辄相庆出倒水，少选而至七尺重，亦乱石鳞次，若鞋钯，而大招四五转，诘屈滩上，压涛头，堕雪浪中，十余踊始定。定未几，而奔重继至，奔重者，七尺诸流奔而会焉。舟急不能坦流，忽从上脱下，如降阶级。余方兀坐，倐仆席上，有惊涛逸入篷底，衣被尽湿，起立如厉矣。稍进，至六尺重，大势险如七尺。舟人言，溪左悬岸上，有牡丹一本，方春盛开，舟中可望。好事者扪萝葛觅之，竟不可得。自此抵永福县治，尚数十滩，巇险不乏。第一经倒瓮，皆堂坳中杯水耳。县以下为滩数十，最险者八港，乱石阻溪上，狂澜激之，舟涌下不可须臾，余不遑数其七八，然大水时湮，不可卒辨，舟率十九毁。离八港为石堘，水中有石阈，其港若大肾，未凿时，而舟过其坳也，故水涸多败舟。自县而下，此两处称畏途，离此又三二十滩，而之濑下，潮汐可至矣。又澓口水中有石，曰应岐，舟人以为水侯，水湮此石，舟不敢上。下亦滟滪如牛、如象之意也。上水可五日，下水可两日为常。冬日水浅，下滩多石，难卒避，则束榛棘而曳之以缓舟。大抵其滩之最小者可雄樵建，然闻之土人曾过九龙者，言九龙之险，正与澓川敌，但未知于滟滪何如耳。又《澓口溪行》诗：“千盘鸟道接云平，万叠惊涛下太清。向午不曾窥日影，隆冬犹自怯滩声。危峰一半天边落，短棹终朝石上行。莫是巴东三峡里，断肠亦有夜猿鸣。”陈价夫《濑下晚行诗》：“孤村沿曲岸，桑柘起寒烟。树倒空潭影，风吹上濑船。涣灯明远渚，山鸟下平田。向夕菰芦静，微闻雪涧泉。”
　　龙屿十八溪　在县东。源发福清县界，流经县之龙屿，逶迤盘曲，凡十八折，流合大樟。
　　小雄溪　在龙屿下。源出兴化诸山，至龙塘，喷为瀑布三十余丈，泻入塘中。有饮牛潭、铺锦滩，皆在溪口。
　　鲲　潭　在十二都。蛰龙潭，在二十九都，潭上有洲，形如半月，因名半月洲。
　　湖汰潭　在县西十里许。源出闽清，溪流险恶，惟此氵弥漫，潴而为潭，时有龙见。宋县令杨子咸建龙神庙潭前，今废。
　　龙门三滩　在三十二都。宋林羽结茅于此。
　　三十五滩　在县之西。水自德化县界，东流迤至英达里，其滩曰大箭、小箭。至感应里，曰大狶、小狶。至义仁里，则曰罗列洞，曰黄沙冲。其下曰大渭、小渭、石梯、青洲、鼋压、白泉。又其下，曰多母髻，曰奥口，曰椿樯。又驰而东，曰大舶冲、七尺冲，其岩石棱层，浪涛汹涌。而出龙津里者，曰牛核埔，曰空石豆，曰乌濑头。其尤迅急者，曰三门斗瓮。三门者，当滩中流，列三巨石，其势回旋，若石门。然斗瓮者，水冲石窦，势回旋若瓮也。联属其下者，曰鸬鹚，曰苈里。复曲而为三折冲、三湾疑。直而为大剑门、小剑门。率皆浪惊涛骇，鳌吼鲸翻，而达于唐元里之南。然自破钢而降，则溪港豁开。至县之左元辅里，沙湾曰呼斗疑，曰师娘濑。而会于县前之小溪，合而奔注于太原滩。至八港石堘，汹湍激波，十减其九。又下而合汰口之小溪。至保安里，则与江潮相迎，为安流矣。太原滩，旧名汰王滩。详见《古迹》。
　　雁　湖　在二都龙泉山巅。极高而深，中多莲藕，有异鱼。元王翰《雁湖》诗：“雁去湖空野水深，秋风吹客上遥岑。丹枫尽逐孤臣泪，黄菊空邻处士心。雨后诸峰浮夕霭，霜前一叶送寒阴。停车欲问当年事，尺素何由到上林。江海风波浩不收，却来此地驻清游。上方楼阁通三岛，别墅烟霞卜一邱。书断雁归沙塞远，丹成龙去鼎湖秋。悠悠此意凭谁问，陈迹空余万古愁。”
　　鉴　湖　在县治东北。俗名冲湾，清深莫测。
　　龙　窟　在县治东，尝有龙出其间。
</div>
    <div class="pagination">
<a href="福州府志乾隆本_page22.html">上一页</a><span>...</span><a href="福州府志乾隆本_page18.html">18</a><a href="福州府志乾隆本_page19.html">19</a><a href="福州府志乾隆本_page20.html">20</a><a href="福州府志乾隆本_page21.html">21</a><a href="福州府志乾隆本_page22.html">22</a><span class="current-page">23</span><a href="福州府志乾隆本_page24.html">24</a><a href="福州府志乾隆本_page25.html">25</a><a href="福州府志乾隆本_page26.html">26</a><a href="福州府志乾隆本_page27.html">27</a><a href="福州府志乾隆本_page28.html">28</a><span>...</span><a href="福州府志乾隆本_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
