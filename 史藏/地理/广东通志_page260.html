<!DOCTYPE html>
<html>
<head>
    <meta charset="UTF-8">
    <title>广东通志 - 第 260 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 260 页/共 352 页</h1>
    <div class="content">　　陈廷诗晋江人进士万厯间任遂溪寛裕爱民建月城修公署民咸安之崇祯六年士民上其治迹祀名宦
　　黄色中崇阳举人崇祯二年任海康赋性明敏文卷一过目剖决毫无留难清数年之积逋令行若流水闗节不到人拟之包老云
　　喻萃庆四川举人崇祯十七年知遂溪秉性刚决涖事精明立法征粮意在抚字折狱明允覆盆昭雪公庭肃清时称良吏丁亥年与巡按王基固推官费长统同死之【下县佐】
　　刘淮不传籍贯任徐闻县丞自洪武间籍韩佑老等民田改科官田粮额增至二万有奇民病之者百余年正徳末淮涖任署篆两奏激改复民科实徐闻万世之利祀名宦
　　项给不传籍贯嘉靖二十六年任徐闻县丞性慷慨尚气节庶务练达虽出身掾吏而雅尚儒素事长官有礼然未尝少自贬屈向有清军常例一切禁止门役不敢规以私焉
　　郑遂上虞人嘉靖十三年任遂溪典史遇海潮冲决堤岸多圮田畴千顷几沦龙窟遂请于令身任其事冒触风涛督楗木石潮不能为害复辟通衢濬水道捐俸具牛种以佐贫民民咸赖之【下教职】
　　陶文洪武二十年任遂溪教谕时学校草创殚心修理兴废举坠规制改观学有师承与诸生讲明性命之理表正士习为时明师
　　罗玑髙安人成化中任雷州府学教授性亢直议论每依名节文词更复典雅郡守重之一时建造记铭多其手笔
　　刘绍仁英徳人任雷州府学教授坦直敢言励诸生以气节次乃文艺士有寃必伸救严饬家人勿与外事操履之清为儒林式后以忧去诸生勒石志思徐应干仁和人由嵗贡万厯四十年任雷州府学教授端庄儒雅卓有师范初训英徳着有士林正鹄读书正防诸书又彚集雷州志草编摩未就而去韩价博罗人任雷州府学训导七年天性坦平有先辈风策励诸生赒恤贫乏捐俸赎学地为铺六间后来者赖之当路特旌迁贵州都匀教授
　　黄杰同安人初任麻城训导有善教声迁海康教谕三辞署印操若氷霜贫士有餽必力辞之士沐其陶铸者甚多楚粤皆祀名宦
　　徐肻播靖安人任海康教谕性端敏接对诸士词色温如每防课品隲至公尝署徐闻县事寛严得体政无钜细秉理裁决苞苴一无所染士民颂之
　　霍子衡南海举人崇祯庚午署海康教谕器量宏廓才学深沉修学校端风化多士受其甄陶师严道尊以明伦为己任后累官江西袁州府知府有善政解组后杜门不出别详人物忠烈传
　　纪辅闽县人任徐闻县教谕博洽经史志在辟邪崇正所着有郡名辨及雷阳徐阳二集
　　黄延年临桂举人署徐闻教谕性简重取予不茍每防课必身率之供膳悉由己出以文学见称尝修廉郡志寻陞合浦知县
　　右雷州府
　　宋希顔字子渊髙邮人以元官举用洪武二年授琼州知州庚戌改州为府遂擢知府事其治廉平政教兼举迁郡署建学宫百役交集民忘其劳
　　吴徳用沙县人洪武乙丑由通经秀才知琼州为政和易利泽及人
　　吴廷云闽县人知琼州廉能公恕课农讲约化导甚勤考绩为天下清官第二
　　徐鉴字子明宜兴人宣徳间以户部郎中奉敕守琼廉静寡欲孜孜爱民以劝化为首务不事刑法节财用贷逋负教民树艺兴学课士称循吏焉郡多异产中使诛求不已鉴性严不可犯且为上所属任故若韦眷等巨珰渐以敛戢继有黄某者多横索鉴限有司弗与及行部辄遣骑从之俾不得肆初武官利黎人所有多激以啓衅鉴镇以无事皆安堵不为变四年惠政大行寻卒于官
　　蔡浩字叔清龙溪人成化初由御史守琼州性廉明务持大体治民如家惟玩法怙终者不贷时岭南多灾异琼适地震众视为常浩曰地方灾异此守土者不能承宣徳意所致匿勿告罪也竟具以闻诏下颁行十府匿灾者斩之众服其识未几卒于官
　　方向桐城人正徳中以工科给事中知琼州廉介有风裁嵗旱变服徒步数十里祷雨辄应珠池太监韦眷横索民间向禁不与眷亦少戢
　　谢廷瑞长乐人由进士知琼州居数载清约节俭廉公有威黎峝慑服四封安于袵席常疏裁冗官及陈经画峝蛮之策未悉举行琼人有遗憾焉
　　赵昊鄞县人嘉靖间以比部郎知琼州政尚简易民间词讼多罢遣之惟日调兵饷有苞桑之虑清操雅节始终如一僚属望风砥砺无复有贪墨者尝言黎獠可化独侍郎钟芳深以为然
　　张峻吉水人乡荐嘉靖中守琼州赋性严明勤于政事时征叛黎十万之众仰给于琼峻调度有法民不知兵尝刋四礼节要令民间习行建崇文书院以课多士凡可禆助元元砥砺风俗行之如恐不及旧例郡守入计属邑之遗不下千金峻一无所受涖政六载其操愈坚与赵昊俱有清名而才能过之
　　张子庐陵人进士嘉靖中守琼州冲雅清约杜絶馈遗政尚寛厚持大体尤加意文学居琼五载颂声溢于诸郡后歴本省左布政使今祀四贤祠
　　周思久字子征麻城人嘉靖末以进士知南雄府建道书院拔俊才修业其中里甲均徭一禀永年録始兴诸乡杂役悉蠲免之龙南流贼越境扰郡思久以计退之擢盐运同知隆庆元年擢守琼州以母老疏辞不允涖任首重徳行之士适巨寇许瑞百余艘据港中外汹汹思久不动声色徐出示谕之曰若受招抚以讨贼自効上策也次则归耕潮阳保其首领倘观望不决即受擒耳寇遂遁去乃广询琼俗利弊举行乡约旌善儆恶义士节妇亲行吊祭僚属更相濯磨纂集诸书着近民柯则大儒学宗聚生儒于书院躬自讲授置射圃以习射五阅月政治改观士民思见徳化之成一日闻母病即解绶去抵家三日母终孝之感也尚书谭大初都御史海瑞并称其贤周希贤莆阳人隆庆中守琼政尚寛和不为硗刻僚属咸徳之民多被其膏泽颁刻谕琼体要及重修郡乗
　　李多见仙游人万厯中以文选郎中擢守琼州重学校严吏胥民有讼者谕以曲直不事敲扑二十七年黎马屎乱多见申文示众止擒首恶不许妄杀招募义兵亲自督战竟获马屎凯旋后请立水防所设官兵守御以母老乞休道司士民恳留不可束装之日惟数箧图书渡至海安检得沉香焚之今建有燬香亭南人思之不已题生祠额曰忠孝清髙着有周礼纪畧楚游学源小学等书【下郡佐】
　　詹冕鄱阳人正统间同知琼州为政寛猛得宜郡邑称便考满擢工部郎中转广东叅政分守有声吴籛澧川人琼州同知廉公爱民严于驭下躬亲案牍猾吏敛手万厯三十三年地震琼民压死者千百计察城内外居民捐金埋葬震荡之后百役俱兴然调度有方民不苦劳后以左迁去众惜之
　　陈瑶桂林人同知琼州初至适有崖寇之役转输兵食绰有余裕署郡事力惩豪猾害民者因刻辨疑事条审决申语名曰守琼绪録未几致仕士民留之不可得
　　王孟晖诸暨人由秀才知泗州陞巩昌守以疑谤降琼州同知廉能显著政事赫然民至今称之
　　吴俸防稽人琼州通判万厯二十年以督捕兼抚黎至二十九年添设抚黎通判以俸领之俸承马屎剿定之余开示信义招抚黎人黎出听招者数十峝愿输纳者数百顷时建设水防所社学取府学弟子员教黎童习读黎人因此知学署琼山有积案连年不决者即时昭雪禁革浮耗令悬钲署门外有擅增分厘者寘法后以左迁去士民褁粮赴开府恳留时有同官督捕亦同日渡海士民送俸者载道而某无一人可以知贤否矣
　　冯宗鲁桂林人隆庆间由澄迈教陞琼州推官决疑出滞胥得其平操行清白苞苴不染时海寇猖獗鲁挺身招慰阖郡赖以为安【下牧令】
　　李思廸济南人元进士洪武初召为起居注累官山西叅政四年辛亥谪宰琼山廉公谨恪时方草创诸凡规画举皆中度革奸贪毁淫祠祛宿芟繁冗政声大着公余辄歌咏自号海濵子因以名集官至尚书
　　陈槩北平人洪武初由吴川县丞知琼山治民养士政教亚于李思廸九年自坡院迁县学于南郊制度皆其规画
　　董俊河南人洪武二年知昌化时方新附民犹梗化俊有干局明礼法宣威徳劝农桑兴学校民黎乐业士类兴行后陞知睢州
　　崔帖穆北庭人洪武间知临髙纯良好善招黎向化后陞儋守有政声
　　陈永彰庐陵人洪武三十年由学博知琼山廉洁有干局寛和爱民修复濵壅圩岸及梁陈等坡永乐初以忧去民咸思之
　　陈新桂林人进士洪武间知防同居官公勤稍暇召生徒讲授茅屋萧然不以介意时有上官谦者亦广西人继新知县其勤慎埒新秩满父老走留之不得迁知寿州
　　诸葛平阳朔人洪武末知乐防县廉能敏达诸务不劳而办请裁本县丞簿后擢吏部郎中
　　陈敏陆川人监生永乐二年知儋州寛厚得民以忧去士民恳留之服阕复补任九年民安其化迁泗州汪璧明贵溪人进士永乐间知防同廉洁爱民多士乐其造就人以为召父文翁
　　汤衡贑州人永乐间由中府都事出知昌化直而不挠时土官桀鷔深为民害州县不能制衡具以事闻请削其权俾统于州县自是不敢肆侮
　　姚瑾桐庐人监生初知丰城有善政永乐间由钦守移崖寛厚爱民不减丰城任满去交章请留后调交阯行军断事
　　陈瓛龙岩人正统间知昌化慈惠勤俭处事有方尝奏革抚黎土官以苏民患县田沙浮土薄苦于旱干教民筑堤蓄水灌溉民甚便焉
　　林庆字廷珍莆田人景泰初由监生知儋州廉介抗直守法不私政以节用为本兴利除害常如不及后被诬去民思慕之
　　郑琏鄞县人景泰间知万州政尚寛简循行阡陌劳来不倦秩满州民诣阙请留在任一十八载后人颂其政者不衰
　　罗杰南昌人成化癸巳知儋州廉正勤敏兴学校振士风黜淫祠正习俗疏导水利抚循黎人公廨桥梁百废具举儋之风俗文物为之一变居四年以忧去百姓号泣随之
　　徐琦诸暨人成化中知崖州为政敦厚不尚苛刻改建学校治桥路兴水利简民　俊秀者教之读书知礼义民爱戴之不聴去数为恳留在任二十年改知道州后陞福建盐运同知
　　韦裘宜山人成化间先任澄迈训导寻陞知本县政务大体鼎建公署创筑城垣规画井井士民咏之杨防象州人成化间知临髙承屡任苛察之后政尚寛平事至先得其诚伪善恶讼无大故者谕归三思多感其言而止居数年民安讼简后以谤去老幼扶携送之
　　梁俭江西泰和人成化间继杨防知临髙政畧相效民遂信服廉明简肃追呼不扰但揭示而已三年报政渡海溺焉百姓迎丧归县无不易服尽哀如失父母其感人如此临髙设邑以来为令者推防与俭云钟英字子杰阳朔人成化戊子领首荐治二年知儋州公廉简肃兴利除害修学校增田亩民不见吏涖政八年不携妻子卒于官囊槖萧然
　　李恭湖广寜逺人治间知万州廉明公恕讼牒至辄令再思非甚寃且已民多不忍终讼士有俊秀者课试资给之秩满去送者为之堕泪陞温州同知陈筞栁城举人治间知防同政通人和乃营缮县署庙学建平政桥民欢趋之后既去海道王某作诗以惜之
　　陈尧恩吴县举人正徳中知崖州兴学作士开马丹中亭诸沟以疏水利筑长桥留坊等道以通车马时抱龙罗活诸峝为梗出师平之兵民不扰
　　曹梅闽县人正徳间知乐防以廉惠着政平讼简民皆思之
　　萧鲁庐陵人嘉靖初知儋州修社学招生黎附籍在任七载以廉能着声有惠政陞金华府同知洪经兴安人嘉靖初知临髙廉明果断备悉民瘼兴革利病民甚便之觐还径归邑民相率走留至琼迎者数百人
　　韦邦相懐安举人嘉靖中知万州政尚寛和不事敲扑课农礼士祷雨辄应民作遇雨亭以志喜
　　鄢髙字时升南昌举人嘉靖丙戌知定安兴学校均里甲抚流移节缩烦费十裁五六凡可以便民者无不力为之以梗直忤守乃改教迁光泽令
　　彭希顔莆田人嘉靖间知昌化恺悌乐易政平而民爱之捐俸建县治修道涂后卒于官囊槖萧然刘鹤龄桂林人嘉靖间尹琼山政教清静抚循黎庶虽无赫赫可纪之绩而去后无不思之
　　莫汝俊马平人嘉靖间知陵水廉静不扰改建县道修举废坠有遗爱于民
　　徐希朱武义人嘉靖间知定安以寛大得众聴讼惟决是非终任未尝罚锾考常居最时征崖州叛黎调度刍粟无扰于民黎平署崖州事民懐其徳在任十有二年处之若家陞浔州府判
　　廖经崇仁人嘉靖间知文昌勤恤民隠举向来征输供亿冗费悉裁去之修理学宫疏筑水利皆可经久吴邦俊临桂人知琼山居官廉洁粮耗赎锾一切不取台司嘉其清操特疏改国学
　　项邦柱桂林中卫人嘉靖间知感恩教养甚周赈防凶荒必先惸独遭黎人作乱躬冒艰险抚谕归农竟以劳瘁卒士民哀之
　　谢应元沙县人知定安奬诱士类悯恤孤贫黎人王承祖率众归化岛倭围城亲当矢石委署儋州廉平如一嘉隆间恺悌君子罕有俦者郡守周思久雅重之陞建昌府判
　　李绍贤清江人隆庆中知万州居官廉静断狱多所平反遇贫寒一切免赎囹圄空虚海瑞赠言曰为官不入民怨之钱不以民怨之钱养其亲则子和于牧民之堂母和于清江之源瑞不肯许人者其为所称如此临行送者遮道
　　柯应鳯龙溪举人万厯初知防同省刑薄敛节用爱民严而有守立意较然无能挠之者
　　潘楠南京旗手卫人万厯间知儋州廉介自持一切工役俱出俸金往时常例悉为裁革锾金不入私槖卒于官士民哀之
　　郑邦直永昌人万厯中知崖州兴利除害缓征恤刑加意防独作养人才尝捐俸八十金买田以赡学者民祠祝之
　　龚汉臣湖广籍贵阳人万厯间知琼山时邑当采珠征黎后财力耗敝汉臣力为节省每从寛厚未几以艰去士民咸思之
　　曾拱璧莆田举人万厯间知澄迈勤慎廉明始终一致修学宫纂县乗整公廨饬庙宇不费公帑不损民赀在任三年四民歌颂
　　陈节晋江人万厯间知临髙徳性纯良政务寛简词不滥受狱无淹滞奉檄丈田廉谨不茍入觐民泣留不获勒碑纪徳
　　贺沚庐陵人万厯间知文昌专尚徳化不作威棱顾独严驭吏胥厘革诸弊时值嵗饥仿古常平储谷以赈多所全活开玉阳书院亲与诸生讲学课艺数年之间县庭事少陞苏州同知
　　莫卿平乐人知乐防县救荒恤民修学造士卓有政声
　　徐应麟莆田人万厯间知防同县遇水旱竭诚祈祷值嵗凶捐俸济饥后陞永平府判百姓勒碑以志去思
　　吴道亨浮梁人万厯间知陵水政事精明人不敢欺训练乡勇地方赖之
　　朱景和遂昌人万厯丙申知感恩迁复县治筑城池建公署创书院课士其中微景和感恩几不成县朱临桂人由乡举除吴川令崇祯七年陞知崖州仁恕爱民八年大祲不忍催科赋不及额郡二千石及台使者数加诮让上奏记曰降黜是甘不忍令愚民剜肉竭髓也九年允诸生请移学东郊考满当迁以简傲忤中贵劾罢士民泣送百余里
　　瞿罕黄梅之诸生崇祯中言官交章荐于朝十三年征辟授知崖州以兴教育才为己任故事崖黎月供米可三十石罕曰国家嵗给禄糈何为有此具请罢之黎人大悦为之勒石十五年闽人林八等作乱罕宻授计于乐罗民邢广裔袭杀之贼平壬午冬以病告归既出郭单骑而去祖饯者各悲不自胜至今思慕之比于临桂朱云【下州县佐】
　　吕琳鄞县人天顺间判儋州刚果有为兴学校课农桑化刁强除盗贼政迹赫然
　　郑凤邵武人贡士嘉靖间判万州平易谦恭收支不染军民咸徳之
　　陈宗圣莆田吏员为万州吏目爱民好士捐俸恤贫裁革一切　应常例州人为立碑记
　　陆升字彦升灵州人永乐初以举人为临髙丞其政公平勤恕崇重学校寛恤差徭造太平桥往来便之寻以忧去后补乐昌
　　方濬贵池人永乐间任临髙典史公直爱民寛恤差徭有政声后从末秩陞至叅政
　　郭兴儒平南人治间任澄迈主簿为政多惠泽黎乱率民从征以首功蒙钦赏秩满去
　　王耕开州人正徳间任文昌丞雅重儒术刚而能断直而不挠修本县学宫一应公廨
　　陆亲仁兰溪人嘉靖间任文昌主簿自奉俭约御下寛平宠辱不惊和而有介
　　林邦达福清人临髙典史隆庆壬申海寇许万仔率倭寇攻城邑人恟惧邦达厉兵负土填大桥障水灌之贼环而东即并力东守屡战却贼已而贼乗夜登城邦达飞石杀其枭帅守兵应之贼众溃走斩获百余人初邦达督民浚壕人皆迂之卒以壕深贼不能越后复筑月城修学宫入觐祖送如市邑人绘图海瑞序之【下教职】
　　赵谦字防谦余姚人博洽经史时号考古先生洪武壬申由国子典簿谪琼山教谕造就后进一时士类翕然从之守令为筑考古台于学右为谦著述之所尤精六书之学着声音文字通造化经纶图学范厯代谱赞等书
　　郑济闽县人永乐间任儋州学正日与诸生讲论文艺不倦常着四书书经讲説以传于世
　　林璟漳浦举人永乐间任乐防教谕博闻多识训诲有方后陞监察御史
　　黄寜闽县人正统间任儋州学正选戎籍子弟颖异者教养之贫者资膏火夜读人人感奋
　　周坦莆田举人正统间司训定安讲解寒暑不替周诸生贫乏邑人吴汝逊遣诸子从学既而子孟矩孟球孟传相继登科后陞武陵教谕着有经书讲説续古千字文
　　黄濚潮阳人成化间任万州学正请徙学于今治教谕有方先是本学书经无传濚教诸生习诵讲明其义受业登仕籍者数人
　　萧敦江西泰和人成化末任昌化教谕言信行笃善于啓廸捐赀造祭器序正羣贤位次而修饰之士人称美
　　吴元南海人治初任琼州教授行笃学优几歴三考日升堂讲授薰徳造就者甚众比卒生徒聚送海门舟去延伫望之挥泪而返
　　方玘莆田举人治间训澄迈操履端方博学洽闻以书经授弟子外庠亦趋受业寻陞助教南康府判尹尚賔桂林举人嘉靖庚戌任临髙教谕诸生贫乏者捐俸助之日校典籍务以名节相砺寻陞助教陈觉新寜人举人嘉靖间任防同训导徳性温良学术淳正讲习精勤士心悦服
　　林志福寜人隆庆间任琼山教谕制行端方训生徒随事规戒贫者捐俸赈之事上不谄下交不渎擢王府官去
　　萧端升字曰阶潮阳举人先授罗城知县万厯八年左迁新防教谕日与诸生讲学东亭教人首定志向而要于用工之宻论文章事业则曰本乎涵养论求放心则曰无如静坐其为人言端行慤勇于任道接人一以至诚学者称为自麓先生寻授琼州教授有渡海相从者至琼以端士习变民风为己任捐俸制祭器创试草取朱熹家礼及邱濬仪节酌定四礼命曰琼台礼要民俗遵之
　　韩鸣金博罗人万厯间任琼州府学教授博洽经史工于诗文勤课艺精品隲动以礼度癸巳校修郡志陞知宣化县
　　吴良弼增城人万厯间任琼州府训导操履端方三署学印皆却餽不受又署防同县印政平刑简民至今称之
　　梁尚道顺徳举人万厯间任琼山教谕博习羣书工诗文捐俸修学日勤课艺两分考试所得皆名流当事者以东南文衡额其门陞知修仁县着有看竹集出山草
　　吴复清南安人万厯间任万州学正薄声利崇节槩一遵古道文行足为师表
　　陈应礼宣化人万厯间任琼山教谕温和接士尤能持大体署崖篆征收无浮耗及归崖民泣留有何武之思
　　黄鹏茂名人万厯间任昌化教谕模楷端正能以信义服人捐俸置学田贫士徳之
</div>
    <div class="pagination">
<a href="广东通志_page259.html">上一页</a><span>...</span><a href="广东通志_page255.html">255</a><a href="广东通志_page256.html">256</a><a href="广东通志_page257.html">257</a><a href="广东通志_page258.html">258</a><a href="广东通志_page259.html">259</a><span class="current-page">260</span><a href="广东通志_page261.html">261</a><a href="广东通志_page262.html">262</a><a href="广东通志_page263.html">263</a><a href="广东通志_page264.html">264</a><a href="广东通志_page265.html">265</a><span>...</span><a href="广东通志_page261.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
