<!DOCTYPE html>
<html>
<head>
    <meta charset="UTF-8">
    <title>浙江通志 - 第 781 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 781 页/共 787 页</h1>
    <div class="content">　　涌金门外春水多卖鱼船子小于梭三三两两唱歌去惊起鸳鸯飞奈何
　　贞溪初夏四首　　　　　　　【明】邵亨贞
　　雨后深林竹笋肥渡头风急栁花飞柴门不掩緑隂静人在闲窻试苎衣
　　巡檐燕子掠晴丝隔坞茶烟出院迟草色入人不到午风吹暖梦囬时
　　楝花风起漾微波野渡舟横客自过沙上儿童临水立戏将苹叶饲新鵞
　　小巷缫车霜茧熟前村社鼓野人来鹁鸠声在树隂里竹下柴扉昼不开
　　盘山道中　　　　　　　　　【明】林　温
　　盘山岭头春雨多天台鴈荡云相摩鹧鸪啼入竹林去我行不得君奈何
　　杭州歌　　　　　　　　　　【明】张以宁
　　西陵渡口潮水平十十五五放舟行楼中燕子惯见客不怕渡头津鼓声
　　过桐庐　　　　　　　　　　【明】张以宁
　　江边三月草凄凄緑树苍烟望欲迷细雨孤帆春睡起青山两岸画眉啼
　　夏日忆西湖　　　　　　　　【明】于　谦
　　涌金门外桞如烟西子湖头水拍天玉腕罗裙双荡桨鸳鸯飞近采莲船
　　西湖夜宿　　　　　　　　　【明】李　进
　　蹇驴冲雪岸乌纱夜醉西湖卖酒家十六吴姬吹鳯管卷烧烛看梅花
　　葛岭懐古　　　　　　　　　【明】陈　雝
　　山上楼台湖上船平章醉后嬾朝天羽书莫报樊城急新得蛾眉正少年
　　载酒过湖　　　　　　　　　【明】刘　英
　　寒食清明次第来紫苞红梦裹池台东风似与人商畧最好花枝最后开
　　题许上舎家梅花　　　　　　【明】聂大年
　　西湖曽繋木兰桡湖上残云雪未消报道南枝春信早移船更近段家桥
　　桐溪　　　　　　　　　　　【明】李　蕃
　　万年禹凿东连海百折清流曲抱村风浪不惊鱼鸟尽桐花开到邑侯门
　　南湖即事　　　　　　　　　【明】周　瑾
　　湖水空明静不波荡舟人逺夕阳多秋来无限相思意欲采芙蓉奈晚何
　　春日湖上四首　　　　　　　【明】镏　防
　　浴鹄湾头荡桨过雨声昨夜涨湖波落梅天气寒偏峭未许春衣试薄罗
　　歩逐东风踏软沙背人惊鹭去斜斜两株红杏踈篱外知是湖村卖酒家
　　小鬟扶处醉瞢腾落日寒生半臂绫燕子不来春尚浅湖隂留得未消冰
　　樱桃花发向阳枝便觉韶光暗有期明日重来应烂漫双柑斗酒听黄鹂
　　湖上暮归　　　　　　　　　【明】镏　防
　　小防醉踏残花柔緑隂中一迳斜日暮归来问童子春衣当酒在谁家
　　断桥分手二首　　　　　　　【明】史　鉴
　　日暮桥边酒櫂囬更因残唱送余杯人生易老春光暮能为看山几度来
　　近水人家半掩扉两山楼阁尚斜晖断桥无数垂杨桞总被行人折渐稀
　　寄杭州友人　　　　　　　　【明】史　鉴
　　西湖湖上水初生重叠春山接郡城记得扁舟载春酒满身花影听啼莺
　　西湖闻笛　　　　　　　　　【明】范　言
　　月白霜寒客梦醒笛声迥出栁洲亭莫教吹过孤山去风里梅花不耐听
　　月夜下桐江闻孤雁　　　　　【明】王叔承
　　烟月满江渔火寒一声孤雁下芦滩隔天总有家书到水碧山青不耐看
　　镜湖竹枝词二首　　　　　　【明】徐　渭
　　越女红裙娇石榴双双荡桨在中流憨妆又怕旁人笑一柄荷花遮满头
　　杏子红衫一女郎鬰金衣带一苇杭堤长水濶家何在十里荷花分外香
　　题赵文度画西溪梅花　　　　【明】谢三秀
　　欲雪不雪天凄凄南枝北枝开渐齐因访梅花过桥去始知春在西溪西
　　梅溪　　　　　　　　　　　【明】董　份
　　云似鱼鳞压市低竹簰载笋出梅溪逢人闲问昆山路葛岭西头更向西
　　葛隖作二首　　　　　　　　【明】董　份
　　笋鞭横出欲穿篱松子才生鼠不知细雨一林山鬼语白鸥浴起葛公池
　　鸦衔朱柿坠秋坡竹笕疎篱带碧莎野菊满头山下女也能学唱采茶歌
　　西湖有长年小许每以小舠载予往来湖中临行
　　乞画戏题　　　　　　　　【明】李流芳
　　常在西湖烟水边爱呼小艇破湖烟今朝画出西泠路乞与长年作酒钱
　　赠翁鄞县　　　　　　　　　【明】钱希言
　　四明二百八峯盘雾阁云窻緑玉寒不信谢郎为县令三年骑马未曽看
　　防稽竹枝词　　　　　　　　【明】王　翃
　　秋风秋雨正凄凄荷叶荷花香满溪越女荡舟愁日暮歌声尽在若耶西
　　鸳鸯湖　　　　　　　　　　【明】髙承埏
　　两湖秋水抱城斜缥缈楼台带落霞日暮鸳鸯看不见数声风笛起芦花
　　南屏归艇遇雨　　　　　　　【明】谭贞竑
　　望里南宫泼墨山小窻残烛放舟还从容毕竟输渔父藕叶菱花泊浅湾
　　夜泊常山　　　　　　　　　【明】胡甲桂
　　淙淙滩响上舟迟到面山容未即移更喜月明迎短櫂吴吟细听隔船词
　　西湖月夜二首　　　　　　　【明】祝　渊
　　落月鳞鳞水面浮露华浓滴桂丛秋不知何处鸣柔橹惊起一双雪色鸥
　　佛火鱼灯渐寂寥推篷起坐已中宵夜来极浦滩声急知入西陵第几桥
　　西湖　　　　　　　　　　　【明】徐　颖
　　水中树影树中山山自无心水自闲明月两堤人不见小舟独向断桥边
　　国朝
　　西湖泛月　　　　　　　　　　范承谟团团十里尽青山遍挿荷花绕水湾莫怪游人清兴逺扁舟更载月明还
　　西溪探梅　　　　　　　　　　范承谟醉眼朦胧望夕晖素枝斜映玉烟飞髙歌一曲拈花带载得春光午夜归
　　鄮东竹枝词　　　　　　　　　李邺嗣太平海国久无尘雨瑞风祥四序均虎不啮生龙不怒沙何物得浸人
　　出郭先经东鄮桥緑杨树下且逍遥村翁相约来乘兴一字田头看揷苖
　　东湖水满便堪凭髙下田禾尽望登最喜太平好官长官粮不作十分徴
　　小筑曽居邱氏村苍髯三树看拏云春风常约扶藜去扫石先披孝子坟
　　山水东乡足快游石溪佳句一聨抽轻便度岭双肩轿小巧穿桥独橹舟
　　往年香客徧东家万里来瞻小白华七塔寺前先礼拜鸟音已得听频伽
　　小瓮黄虀送草南换来佳味看来馋一缾蠏甲纯黄酱千箸鱼头细海咸
　　扫叶新生行灶烟适逢客至素甆传只云水味它山好试品东乡小白泉
　　象坎人家接栎斜春来白处尽梨花树头裹箬深冬摘一颗真消氷雪查
　　渡口寻春路不迷管弦楼下緑杨丝寻常留客都教住唱得当年栁七词
　　鄮西竹枝词　　　　　　　　　万斯同天井山髙不可攀龙藏五窟絶人寰鹿亭樊榭无多路独有仙人此往还
　　西村资福古招提碧岫为楼岭作梯门外水波千涧落檐前山影万峯齐
　　望春桥上望春波草绿苹香鳬鸭多最是城西好风景共霑
　　帝力听田歌
　　鄞俗由来不尚华布衣麄饭足生涯田家有子皆知学
　　文治东渐及逺遐
　　独喜林村蚕事稠一村妇女防家休织成濶幅生丝绢杼轴咸思
　　贡篚修
　　戏咏醉李　　　　　　　　　　吴　绮歌舞无端失旧恩苏台响屧总消魂多情只有王戎李犹带东牕指甲痕
　　闻张公绶谈武康山水　　　　　王士祯吴兴清逺水晶宫转入前溪路不穷最爱放船人日好野梅脩竹古防风
　　毛大可招饮湖舫同钱宫声倪鲁玉聂晋人
　　尤　侗
　　十里荷花栁七词至今犹放两三枝此中消夏差堪可髙卧孤山月上时
　　送季伟公归钱塘　　　　　　　尤　侗楚尾吴头路几遥蝉鸣堤栁影萧萧君归湖上西泠口已过钱塘八月潮
　　归去南屏自结庐不须长盻越江书青荷碧荇莼丝菜紫蠏红虾篛叶鱼
　　莺脰湖二絶句　　　　　　　　宋　荦垂虹亭畔峭颿开莺脰湖中激箭来我是沧浪濯缨客寄声鸥鸟莫相猜
　　孤舟落日漾波心湖树湖烟四望深空际一声闻欸乃钓徒何处许追寻
</div>
    <div class="pagination">
<a href="浙江通志_page780.html">上一页</a><span>...</span><a href="浙江通志_page776.html">776</a><a href="浙江通志_page777.html">777</a><a href="浙江通志_page778.html">778</a><a href="浙江通志_page779.html">779</a><a href="浙江通志_page780.html">780</a><span class="current-page">781</span><a href="浙江通志_page782.html">782</a><a href="浙江通志_page783.html">783</a><a href="浙江通志_page784.html">784</a><a href="浙江通志_page785.html">785</a><a href="浙江通志_page786.html">786</a><span>...</span><a href="浙江通志_page782.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
