<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 448 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 448 页/共 479 页</h1>
    <div class="content">
　　比苏废县在州西。汉县，属益州郡。后汉属永昌郡，晋初因之。咸和中，分东河阳郡置西河郡，治芘苏县，宋、齐因之。梁末废。

　　○三峰山在州西五里。一名三崇山，壁立万仞，人迹罕至。或以为即古之三危，黑水所经，误也。山后有野蛮，距郡五百里。

　　○澜沧江州东二里。自丽江府南流入州境，复折而西南，入永昌府境。详见大川澜沧江。

　　苏溪在州西北，与浪穹县五井盐课司接界。下流入于澜沧江。

　　诺邓井州西北三十五里，盐井也。置盐课大使于此，所辖又有石门一井。又大井，在州东南三十五里，产盐。所辖又有山井及天耳井。又师井在州西北百三十里，顺荡井在州西北二百五十里，俱有盐课大使，旧属五井提举司。万历末，废提举司，改属州。其井新旧互异，仍与浪穹境内洛马盐课使统为五井云。

　　○云龙甸州东北七十里。甸广衍，宜畜牧，有巡司戍此。

　　十二关长官司府东三百里。本云南县楚场地。元至正间，因僻险始置十二关防送千户所。明初，改为长官司，土司李氏。

　　○归山在司西。峰峦耸峙，为境之望。《志》云：司北百二十里，有赤石崖、大山箐，西三十里为干海子山箐。东六十里曰楚场山箐，南四里即你甸也。

　　一泡江在司南，波流湍急，自归山而东，历司城南，东北流入姚安府界，注于金沙江。

　　附见：

　　大理卫在府治南，洪武十七年建。

　　洱海卫在云南县治西，洪武二十二年建。

　　大罗卫在宾川州治东钟英山下。州境旧为荒原，弘治中，置州及卫，得古碑曰大罗城，因以名卫。杨慎曰：云南诸城西上永昌，经途所届，旁多寇巢，曰金鸡庙、赤石、螳螂龟山、铁索箐。其诸蛮皆以盗掠为雄。弘治中，始州宾川而卫大罗，城迷渡而戍普氵朋，冀以弭盗，竟不克。嘉靖初，巨魁就擒，道路始宁息云。金鸡庙，《志》云：在云南县境。

　　◇鹤庆府东至北胜州二百十里，南至大理府二百五十里，西北至丽江府界七十里，北至丽江府宝山州二百里。自府治至布政司一千一百六十里，至江南江宁府八千二百四十里，至京师一万一千二百四十里。

　　《禹贡》：梁州徼外地。汉属益州郡。东汉分隶永昌郡西北境。唐为越析诏地地名鹤川，又名样共川。南诏徙羊苴咩城，近龙尾、鹤拓即此。天宝中，属于南诏。太和中，置谋统郡。蒙氏劝丰于样共川置。宋时段氏因之。元初，置鹤州，寻改置二千户，仍称谋统属大理万户府。至元十一年，复为鹤州。二十三年，升为鹤庆府，后又改为路。明洪武十五年，复为鹤庆府，旋改为军民府编户十三里。《通考》：鹤庆四十八村，乌蛮、猡猡、西海子等尤为犷犭旱云，领州二。今为鹤庆府。

　　府山川明秀，内固大理，外控番戎，险阻足据，平原可耕，亦要地也。

　　○鹤州城今府治。宋时大理所筑。元置鹤州于此，明初废。洪武十五年，因旧址列栅为守。永乐初，以砖石。嘉靖十九年，复拓旧址，改筑，号曰新城，惟北门月城尚因旧垣。万历二十八年，复修城浚濠。今城周四里有奇，门四。

　　废副州在府境。《一统志》：废木按州，亦在府境。二州皆元置，属鹤庆府，明初省。

　　○覆釜山府西五里，为郡镇山。形如覆釜而最秀，南北诸山皆拱翼之。下有龙潭。又有金灯山，在覆釜下，亦名秀台山，其相抱者曰仰止山。○金凤山，在府西二十五里。又府北三十五里曰逢密山，有三峰入云，山腰有洞颇幽胜，谓之青玄洞。

　　峰顶山城东十七里。峰峦起伏，南接龙珠山，北抵丽江界。下有五泉，可以溉田。○龙珠山，在府南五十里，前耸后平。象眠山，在城东南二十五里，山势逶迤如象眠然。下有石穴，漾共江之水过此穴而流入于金沙江。

　　拱面山在府西北五里。山高百仞，一峰拱向郡治。林峦环映，阴晴异态。又府西南十里为朝霞山，山半有风洞。又西南二十里曰垂珠洞，又西二十里曰金斗陂，下有银泉。

　　方丈山城南百二十里。《志》云：南诏名山凡十七，此其一也。南接点苍，巍峨峻拔，山半有洞曰太极洞。中有池曰金龙潭，深不可测。一名观音山，南去浪穹县仅四十里。又半子山，亦在城南百二十里，产矿山也。山北有涌泉，伏流二里许，始泄为三派，居人赖之。又南五里为豸角山，以形似得名。桃树江出山下，流入南山岩穴中。大成坡府东南七十里。顶有泉，深广仅尺许，不溢不涸，行人资焉，谓之一碗水。又府东南百三十里有炼场岩，下有温泉。岩石层垒，可数千仞。又大孟岩，在府东南百八十里，石壁屹立，其形如城。

　　松桂台在城南六十里。明初傅友德征佛光寨尝屯兵于此。又城北八里有象跪石，相传忽必烈自丽江石门关乘象至此，象跪不前，因名。

　　○漾共江在府治东南，即鹤川也。阔十余丈。源出丽江界，流入境，至象眠山麓。群山环合，水无所泄，潴而为湖。入城东五里之石穴，复出，名为腰江。东与金沙江合流。○落钟河，在城南五里，源出朝霞山之龙湫，截官道而东入于漾共江，昔尝坠钟于此，因名。又长康河亦在府南五里，源出府西黑龙潭，东流注于漾共江。

　　白龙潭府北七里。潭之上，山数十重。最高一峰名金顶，下为白鹭。山势若骞凤，泉源甚远。至白龙祠下，有泉百派，汇而为潭。又西龙潭在府西七里，源出覆釜山，东流溉诸村田，亦名上潭。其东北有龙宝潭，一名下潭，周五百丈，堤曰万年堤。石闸之下有会济池，东分一小闸，为波流山，亦金灯山脉也。《志》曰：府境龙潭凡十五，流入漾共江者十三：曰黑龙，曰青龙，曰白龙，曰西龙，曰龙宝，曰吸钟，曰石朵，曰香米，曰北，曰柳树，曰小柳南，曰赤土和，曰宣化。其流入金沙江者曰龙公，而停蓄极深者曰大龙。

　　诸葛泉在府南百四十里罗陋村。相传武侯驻师之地。泉均二流，甚为民利。○温泉，有二：一在观音驿南二里，一在驿南十里。

　　○宣化关在府东北，有巡司。又观音山驿在府南百二十里，亦有巡司戍守。又南七十里至大理府邓川州之邓川驿。

　　剑川州府西九十里。南至大理府云龙州一百七十里，北至丽江府七十里。

　　古南蛮地。唐时，为义罗鲁城，一名剑川《志》云：唐显庆初，浪穹诏与南诏战不胜，走保剑川，更称浪剑。贞元初，南诏击破之，尽夺剑共诸川地，其酋徙居剑赕西北四百里，号剑羌云。南诏置剑川节度。宋时大理改为义督赕或谓之波州。元初，置义督千户所。至元十一年，改为剑川县，属鹤庆路。明洪武十七年，升为州编户十八里。今因之。州控厄西番，藩屏内地，亦称形胜。

　　○望德城在州南三里，周五百丈，段氏所筑。今为民居，名水寨村。《志》云：州治旧无城，明崇祯末始筑土城云。○罗鲁城，在州南十五里，唐所筑，今为瓦窑村址。罗鲁，西夷云海也。《志》云：州东北六十里有达子城，即蒙古入大理驻师处。一云，在州南百三十里。

　　○金华山州治西一里。自西番界罗均山盘折而来，延亘二十余里。山顶常有紫色如金，故名。西麓为西湖，秋水时，与东湖相连。至冬水落，民始播种。又州治南有金山、银渡两山并峙。一赤如金，一白如银，因名。○剑和山，在州西四里，以卓立如剑而名。又州东十五里有青崖山，山产青石如列翠屏。又州南二十里有夜合山，剑湖绕山麓而出。

　　石宝山州西南二十里。层崖峭壁，上有石坪方数十亩，岩洞泉壑，往往奇胜，南中之名山也。又南一里为中山，岩壁峭立，亦称奇胜。○石罗摩山，在州东北七十里，峰高百余丈，屹立如巨人状，亦名将军山。

　　○剑川湖州南五里。湖广六十里，尾绕罗鲁城。南流为漾濞江，俗呼为海子。每岁办渔课于州。《一统志》：湖在州西北七十里，山顶有泉，广可半亩，流经州东而为此湖。又剑川在州南十五里，即剑湖之尾。曲流三折，形如川字。

　　弥沙浪河在州南百里白水场，与剑湖水汇而南流。○大桥头，河在州东二里，古名合惠尾江，下流入剑川湖。每遇洪潦，辄泛溢害稼。又桃羌河，在州南三十里，东南流入于漾濞江。

　　诸葛池州北四里，相传武侯饮马处。《志》云：州有龙潭凡九：曰老君，曰易堤坪，曰仙女炼，曰隔，曰建和，曰白难陀，俱流入剑湖。曰花丛，曰白龙，曰青龙，俱流入湖尾。弥沙盐井在州西南百五十里弥沙乡。有盐课司大使，辖产盐井二：曰大井、小井。亦设弥沙井巡司。

　　顺州府东一百二十里。东至北胜州界五十里，北至沧浪卫百五十里。

　　古南蛮地。唐时地名牛赕，南诏徙诸浪人居之，与罗落蛮杂处《元志》：顺蛮种本居剑川。唐贞元间，南诏异牟寻破之，徙居铁桥、大婆、小婆、三探览等川，其酋成丰族渐盛，自为一部，徙居牛赕。至十三世孙自瞠犹隶大理。元初内附。至元十五年，改为顺州，属丽江路。又改属北胜府。明初，仍曰顺州，改属鹤庆府土州同时氏，今编户三里。州今省。

　　州山川列峙，亦称险厄。

　　○顺州城今州治。元置州于此，未有城垣。明万历二十八年，筑土城，周三里，环城有池。

　　○公山在州治北七里，危峦耸拔，数峰融结。其并峙者曰漕峰山，一名母山。《志》云：漕峰山在州治北一里。○杨保山，在州东北八里，下有池，中多蒲草，凫鹜之薮也。又乌铺山，在州西南十里，有乌铺桥，跨乌铺山溪涧上。

　　○牛甸湖州东二里，其下流合于河头溪。《志》云：溪在州东二十里，出石岩下，周八十余丈。又有浴海浦，在州东二十余里，水中分界。西畔属顺州鱼课，入剑川州河泊所。东畔属北胜州，广可三十里。

　　◇丽江府东至澜沧卫蒗渠州界一百八十里，西至西番浪沧江二百里，南至鹤庆府界七十里，北至永宁府革甸长官司界三百二十里。自府治至布政司一千二百四十里，至江南江宁府八千三百里，至京师一万一千七百六十里。

　　《禹贡》梁州南徼，为荒服之地。汉为越、益州二郡地。后汉兼属永昌郡或曰：即古白狼地。后汉永平十七年，白狼王唐作诗三章，诵汉功德，即此。隋属州，唐因之。后没于蛮，为越析诏。贞元以后，属于南诏，置丽水节度。宋时，麽些蛮据此，大理不能有。元初击降之《元史》：丽江路自汉至隋唐皆为越郡西徼地，麽蛮、些蛮居此，为越析诏。二部皆乌蛮种也。居铁桥，后归南诏。宋时复据此。宪宗三年，征大理，从金沙济江，麽些负固不服。四年春，平之，置茶罕章管民官。至元八年，改为宣慰司。十三年，改置丽江路军民总管府。二十二年，府罢，更立宣抚司于通安巨津间置。明初洪武十五年，改丽江府。既又改为军民府土知府木姓。《志》云：府治及所属四州，俱未设城垣，领州四。今为丽江府。

　　府南屏大理，北拒吐蕃，为西北之冲要。南诏与吐蕃相持，恒角逐于此。蒙古忽必烈降摩荻一名摩沙，即摩些之讹也，进取大理，即其道也《明史》：万历三十一年，税监杨恭责丽江土官木增退地，听开采，按臣宋兴祖言：丽江木氏世有其地，守石门以绝西域，守铁桥以断吐蕃，不宜自撒藩篱，贻误封疆。不报。

　　通安州附郭，在今府治东偏。古笮国，地名三赕，蛮云样渠头。汉为定笮县地，属越郡。唐改定笮曰昆明，属州，又升为昆明军，此为昆明地。天宝后，为越析麽些诏所据，后并于南诏。宋时仆纟解蛮居之，后复为麽些蛮所据。元初，置三赕管民官。至元十四年，改为通安州。明因之。土州同高姓，编户十三里。

　　○象山府西北五里，形如伏象。山下有泉，曰象泉。又东山，在州东二十里，一名吴烈山。峰峦起伏，环拱郡治。

　　雪山府西北二十余里，即玉龙山也。蒙氏封为北岳。详见名山玉龙。

　　珊碧外笼山府西南二十里。孤峰酉，多产箭竹。又马左墅山，在府南三十五里，土人常牧牦牛其中，一名马左墅他郎场山。

　　○金沙江一名丽江，从巨津州流入界，环府境三面流入宝山州界。详见大川金沙江。

　　清溪在府城东南。其源有二：一出东山，一出雪山。至府东东圆里而合流，绕府城之前，灌溉甚溥。今城东五里有东圆桥，跨青溪之上。○龙潭，在府西南十里，阔数十亩，深不可测。《志》云：府治西有在城驿，明洪武十六年建。
</div>
    <div class="pagination">
<a href="读史方舆纪要_page447.html">上一页</a><span>...</span><a href="读史方舆纪要_page443.html">443</a><a href="读史方舆纪要_page444.html">444</a><a href="读史方舆纪要_page445.html">445</a><a href="读史方舆纪要_page446.html">446</a><a href="读史方舆纪要_page447.html">447</a><span class="current-page">448</span><a href="读史方舆纪要_page449.html">449</a><a href="读史方舆纪要_page450.html">450</a><a href="读史方舆纪要_page451.html">451</a><a href="读史方舆纪要_page452.html">452</a><a href="读史方舆纪要_page453.html">453</a><span>...</span><a href="读史方舆纪要_page449.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
