<!DOCTYPE html>
<html>
<head>
    <meta charset="UTF-8">
    <title>云南通志 - 第 155 页/共 164 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云南通志 - 第 155 页/共 164 页</h1>
    <div class="content">　　朝廷寛一分小民即受一分之赐明畅恺切天下颂之又筹滇南事万里如见经画井然诸条议
　　上莫不拊髀称善悉见施行因滇黔阻化
　　王师荡平公始知亲丧日月而元配周夫人亦相继去世哀毁躃踊泣絶复苏即欲不俟
　　命而奔
　　天子慰留再四勉以墨缞视事辛丑请归筑庐墓侧上谕所司优议
　　防典公父母以及元配一品夫人皆予祭事竣趋还朝改刑部尚书未几复调户部会星变求直言上疏曰星辰有定次今异星忽见则天失其常矣坤道主静今忽地震则地失其常矣六卿有定制今更易太烦则人事失其常矣挽回天地之变首在率循人事之常中外以为名言漕粮例自通仓运入京议者谓于水次支散可省车辆费万计公曰水次支给则受者负载艰势必减值而售米狼戾在外京仓支给虽有粜者颗粒皆在内此昔根本深计不当以小利变法也其谙于大计类如此会有主裁州县存留与变漕粮官运为民运者公固争不得遂以两议上竝如公指无何以失察吏胥报罢
　　上悉公忠
　　诏留寻补公兵部尚书庚戌引年乞休疏再上得请驰驿给俸长安士大夫赋诗祖道以为荣至金陵感疾疏辞俸不允侨卜秦淮之上摄静调养炉香瓯茗坐拥图书闲与二三逸楸枰诗话味道叅禅以怡恬淡当事每有政务难决者辄往就问指画井井无不佩服然公虽退其忠君爱民之心殷殷不置咸望东山再起而公则翛然道履或命笋舆陟牛首雨花栖霞祖堂之胜以舒襟抱因登三茅峰栖心髙寄玉函金轴无不探览得赵文敏手书九天生神章真迹摹勒于石而焉甲寅疾甚手遗疏驰上方
　　俞旨慰问而公薨震悼辍
　　朝赐祭諡曰端简朝野闻公讣莫不挥涕嘅噫云公智画深长不露威采咨决大事无诡随亦无便给徐折衷以理可否适宜闻者悦服所谓古大臣风公无逊焉居恒念与瞻云公逺退食之暇往往涕沾臆居金陵手辑永思录数卷读者悲动
　　今上御极初邀
　　覃恩请以廕廕犹子璋盖公笃行敦修实其天性云读书宦且老不辍于古人嘉言懿行辄亹亹无倦公子瑜官京师手书清慎勤训诫之格言谆诲邮迹相接闻者得其片语共当箴铭今缮部君砥砺官方克振家学人亦以端简公望之公于文艺鉴防独精乙未充读卷官首举史公大成卷胪唱第一丁未会试总裁妙选超越是科得人特盛而彤亦幸在选中以公见知故习公益深公大节伟行在史册千载之亦奚借文以但彤防一日之知又辱为史官纪媺扬休其职也即不文乌能辞若世系与生卒年月及生平言行足为人师者别有述特其功业大端有关民生国计者如此
　　昆阳州李孝子　　　　　【尚书】韩　菼【长洲】自史列孝义以敦本励俗公卿大夫宜由此其选也顾不少概见而闾巷之士或卑冗小官行修于家者多有或湮没而不彰余故及所见闻而覈其不诬者颇论著之若李公盖可述焉公讳澄字仲澜号果峰云南昆阳州人拔贡选知县父兆旂明末庐江训导流冦攻城急分守北门城陥不屈与幼子淳俱死公奔丧匍匐宵昼行忘寝食数经贼中几死得收骨以归讫白州府父死状以闻于朝崇祀乡贤更特祠曰靖忠公每晨诣祠必泣如初丧者终身
　　本朝顺治丁亥滇中乱公奉母洪避山谷箐篁中母疾革嘱曰我不欲终于斯可移置我浄地公负母行数十里至甸头之香云寺而絶时四望无烟哀号复负以行至祖茔去寺四十里矣母故藏棺城北慈照寺复奔寺猝遇贼争欲杀哭告之故贼义之不杀也时兄源防已先死于贼公益恸遂发病呕血公兄弟八人晚惟存兄演事之如严君事必告而服其劳召之必在侧饮食必共兄亦友爱至今州中美其家法公有徳于乡歳戊子州多故山猓乘间入城劫官舍有告幕府民反者遣总兵往兵之公道行忽被执总兵者呵曰乱民耶斩之公色不动力言山猓饥寒跳梁不关平民不惟民不可杀猓亦不可勦抚之便会州守至如公言罪止魁而抚其余一州以完至今徳之私諡之曰孝穆呜呼公之事止此矣无他竒行也然如是亦足矣滇于古百濮近六诏地非三代之敎所加然使家喻户晓率如公岂出邹鲁下哉余又闻公先有尚文者以滇处天末少书籍来江南购万余卷归而公之髙祖雯岩以南京刑部郎守铜仁课第一讫罢官亦购书万余卷自号一蠧居士后训导死于忠而孝穆继以孝母亦其读书之助耶然以余所闻士大夫有拥卷轴至多而子弟一无称焉抑又何也公之子从纲方以举人上春官汲汲乎惟惧其父之不亦可谓孝余既得其事甚审为之俾藏于家以待史之徴孝义者且语从纲子故藏书家其复蠧焉可乎
　　杨刺史　　　　　　　　【知州】陈　淳【冀州】公讳春震字起蟠其先江西临川人也父一山公性沈静多竒计连不得志于有司嘉靖间云南凤氏屡叛吕光洵受命抚滇且勦冦先是凤继祖结连会理姚安诸土司势甚狂逞旧抚敖宗庆进讨不效佥事张泽陥贼中洵募士能佐军者一山公实仗剑从谋多秘密人无知者贼平洵酬之官一山公谢曰吾不为功名来官何为遂飘然去隆庆丁夘客楚雄有李公者竒其状以女妻之即公母太宜人也居无何楚士忌一山公才迁姚之武徳卫庚午刺史公生随移居武定刺史公五歳时端凝敏慧不同恒儿眉心有灸痕如一目光采映发郢客见而异之伺一山公他出负去一山公归散金募士访数年不获万厯癸未一山公逰武昌泊舟荆门入市闲歩遇童子挟笈行两相熟视两相留连两若有不解状近见童子眉心灸痕辄泪下童子叩所以公语之故曰吾父也相持痛哭郢客惧不敢出刺史公泣言明发耿耿未尝置懐日惟私涕絶口不敢言被略事且述郢客敎以诗书及珍爱意甚悉一山公倾囊酬郢客始擕公归滇是时见者闻者莫不髙一山公之不校而服公之明哲保身且不负郢客敎训之义云于时刺史公年十有四矣读书刻苦文自成家十六补郡庠作诸生十三年文行爲多士模楷每试必第一尝习静狮山大士阁风起灯灭俄见童子执灯至灯复燃视之已失所在至今有塑童燃灯之谣二十九以恩拔入太学出陶少广先生门先生雅重公庚子夏促之曰子才髙勿小就归应省试若售五名后吾不敢相天下士矣是科果滇闱第三人辛丑赴铨部试少广劝勿小就如前公曰某非急功名顾父年髙冀一命备禄养娱亲尔试第一例得州缺适一山公患疾家报至皇遽归侍汤药衣不解带者累月次年三月一山公卒祭葬遵家礼不用浮屠人咸服之甲辰十月授湖广彞陵州知州乙巳从都门上任停车郑卫闲防行侦彞民利害王宦名撰者张江陵姻家也官吏部左侍郎休沐家居恃势而横民罹其害者倾家殒命咸切齿而避其锋州守奉命拱手稍拂即中以他事排去之公廉得撰恶款二百余条并其党与姓名衙胥附撰者悉识之廼发檄之任王亲郊迎厚餽遗公辞受一规扵礼首谒宋守欧阳文忠公祠出金亟为修治外一切俱不视惟日偕绅士论文饮酒而已二十余日后民词积数百纸吏莫能测公因读法旋署召诸吏立堂下集讼者环跪听判不终日裁决已尽各心服曰三眼神君也吏胥附王氏者悉屏去数与王抗礼不为下王日侦公私欲巧中之公刚直不染王亦无如公何复欲试公才令人投一词揑事而繁其説审质间又持一册为僧乞募縁引公挥笔听讼如故讼决而文亦成又一尼持白纸跪堂下问不应援笔判曰准还俗免使僧敲月下门也尼果叩头去王闻之亦叹服焉适江中诘得王私盐若干船公决意惩之将盐半贮库半犒捕役草王氏状家人环跪泣谏叱曰为天子命吏敢自防乎且彼翼而食人如畏权避势藏头缩尾是吏而奴也吾岂效之汝勿复言下令曰凡被王宦害者许首告不五日控者数百人公列撰诸不法状申详抚按捕一切恶党羁狱中具揭科道各衙门时抚按皆江陵旧人欲寝其事兵备王某力持不可抚按不获已会疏奏闻直指奉旨勘实诏夺撰官黜撰党举人二名生员五名发戍者七人城旦者十人彞民称快公慨然曰民患既除仇讐莫解明哲保身固如是乎即告骸骨归里署中仅有书五箱公曰此亦彝陵物去时封留之百姓攀卧号泣如失父母旋将所遗书持送至滇数月后撰抑郁死民为谣曰活我彛民死彼王撰好个青天胡止年半至今称道不衰万厯三十四年公抵家土人郑举邱相鲁求通往来公察二人有异志絶之告太守陈典早为备典不能用丁未果陥府城公先已家赴安寜获无恐前太守刘懋武王应期胡其慥皆大有徳于武公倡士民立祠以彰其贤公有弟二人春霖春霁悉庶母金氏出公友爱曲至为霁娶妻辛氏戊申霖卒公悼甚废寝食手为文志之甲寅霁又卒遗一女公抚爱倍己出事庶母金氏关氏极敬谨相继卒祭各如礼戊申后不问外事惟以崇奬后学为己任甲寅秋评诸士文语龚正曰若能受言乎正请命者再公令同长子元祐课艺狮山别业敎之曰为文须苦思刻求一日一悟愈悟愈竒若今日写昨日文字是自暴弃也天不借昨日残霞败云以成今日人可拾他人土羮陈饭以腴己身乎乙夘正登贤书元祐误中副车童子杨玉瓒故人子石振响失依公给衣食收入家塾中训诲瓒响竝入泮食廪饩唘廸多人戊午次子元升生公建书室三楹于居室之侧择乡党子弟俊者敎之器马国正为最后易名干登崇正癸酉榜歴官至四川巡抚以节着人咸称公有陶少广之藻鉴而马中丞有公之风概焉天唘壬戌厌居城市闻有胜地辄命驾徃偶思元谋旧治庄田数颇幽僻兼欲探方山雷应之胜十月抵官庄疾作家人请归笑曰尔惧吾死非正寝乎谓曰吾生平虽无大善喜亦不媿科名好抚幼弟成吾未成之志勉之遂卒崇正间王撰有侄名维章者备兵云南章旧名某即所黜生员之一乃改行力学复应童子试得售或以报复讽章章曰起蟠公未染吾邑一钱吾敢以私仇公乎倘非公则吾止于纨绔耳何由致此置不问寻擢滇方伯土人杨应瑞以田土控揭志构祸也章亦不问且语武司李秦奎曰起蟠公后人何如奎以长元祐副榜次元升诸生对章曰书香有继斯文之幸须青目之奎退而告人曰杨公一无欲而感人若是呜呼孰谓廉吏不可为哉盖公生平公正服人心如此余始奉
　　命刺禄时闻公气节数追叹独恨未详久之公孙泽先以公状来故得悉其颠末焉夫武郡向为夷区自隆庆改土设流迄今甫百二十年而人文渐起几于家弦户诵诸父老莫不感公首倡文学以诗书敎子弟以礼义率乡邦之功嗟乎奕世犹将兴起公之为人盖可思矣寜仅廉吏云乎哉
　　李烈妇传　　　　　　　　【按察】黄士杰【长泰】烈妇名桂姐姓李氏平彞庠生长吉女也年十六适马龙州庠生杨景雄克尽妇职夫妻相敬如賔者八年会夫病且笃氏割股以救竟不起氏哀毁骨立痛翁姑孱老侍养无人躬织絍以奉髙堂虽甘旨不备颇得欢心值姑有疾贫不能购医药复割股以疗辄愈迨后翁殁姑媳防防贫苦益甚室庐不足蔽风雨朝夕饔飱不给闾里咸矜怜之有劝之再醮以养其姑氏峻拒之诸人谋于姑许可氏知不免因将衣裙缝纫乘姑外出扄其门怀夫木主而投缳焉时年二十四嗟夫世之丈夫能从容就义者不可多觏矧巾帼中有此岂不足以表当时风后世哉事闻于官主婚逼嫁者各坐以法州人士钦其节闻于督学使者旌其墓曰烈骨留香余向奉
　　命牧是邦访其事甚悉表懿行以挽頽风阐幽光以励末俗有事兹土者之责也爰传其始末以为化民成俗之一助云
　　赞
　　汉
　　西南夷赞　　　　　　　【太史令】司马迁【龙门】
　　楚之先岂有天禄哉在周为文王师封楚及周之衰地称五千里秦灭诸侯唯楚苗裔尚有滇王汉诛西南夷国多灭矣惟滇复为宠王然南夷之端见蒟酱番禺大夏杖邛竹西夷后揃剽分二方卒为七郡
　　南夷君长赞　　　　　　　【兰台令史】班　固【扶风】
　　楚粤之先歴世有土及周之衰楚地方五千里而勾践亦以粤霸秦灭诸侯唯楚尚有滇王汉诛西南夷独滇复宠及东粤灭国迁众由王居股等犹为莫户侯三方之开皆自好事之臣故西南夷发于唐防司马相如两粤起严助朱买臣朝鲜由渉何遭世富盛动能成功然已勤矣追观太宗镇抚尉陀岂古所谓招携以礼怀逺以徳者哉
　　晋
　　西南蛮赞　　　　　　　【同平章事】刘　昫【归义】
　　五方异气所禀不同维南极海曰蛮与戎恶我则叛好我则通不可不得使其瞻风
　　唐
　　南诏列赞　　　　　　　　　失　名
　　唐之治不能过两汉而地广于三代劳民费财祸所由生晋献公杀嫡贼二公子号为闇君明皇一日杀三庶人昏蔽甚矣呜呼父子不相信而逺治阁罗凤之罪士死十万当时冤之懿宗任相不明藩镇累叛南诏内侮屯戍思乱庞勋乘之倡戈横行虽囚渠歼夷兵连不解唐遂以亡易曰丧牛于易有国者知戒西北之虞而不知患生于无备汉亡于董卓而兵兆于冀州唐亡于黄巢而祸基于桂林易之意深矣
　　西南夷赞　　　　　　　　【别驾】司马贞【河内】
　　西南外徼庄蹻首通汉因大夏乃命唐防劳深靡莫异俗殊风夜郎最大邛莋称雄及置郡县万代推功明
　　毛给谏玉遗像赞　　　　　【修撰谪戍】杨　慎【新都】
　　蚤捷甲科职司谏议性戅而刚色温而厉冠服峩峩威仪棣棣抗疏清时直节劲气奋弗顾身独立不惧仁成一朝名香百禩钟鼎勒勲汗青书事呜呼先生诚有以继忠鲠于往喆而激謇谔于当世
　　颂
　　明
　　平云南颂　　　　　　　　　　王景常
　　圣天子之御大歴服也维清缉熙载武功荡攘群杂混一函宇于是偃武修文与民休息云南弗庭遣使招之遇害洪武十四年秋皇帝若曰天厌元徳土宇瓜分朕奋起淮甸为生民请命鏖战鄱阳江汉以清卷旗东指吴会电埽皇天眷命正位宸极爰整六师北定中原河南山东不战而下元君北跳九鼎南迁秦晋景附蜀关洞开兵不顿刃今云南蕝尔之地喘息相保梁王巴咱尔斡尔密戕虐我信使凭陵我郊保若不及时荡一何以荅上天之眷慰黎民徯来之望哉乃命颍川侯臣傅友徳西平侯臣沐英永昌侯臣蓝玉等将鹰虎贲之士凡三十余万骑万匹声罪致讨七月祃于龙江楼船蔽江旌旗亘天水陆兼进星流电迈既至湖广分为两军大军道牂牁踣夜郎平普定竒军由罗佐关击可渡河奄至曲靖疾若风雨所向辄克土酋蠭屯兽挺莫敢格者未至白石江十余里大雾四塞元司徒逹尔玛拒江自固我师轻骑长驱掩其不备先命千骑从上逰萆山袭其后平旦大兵泅水竞渡逹尔玛麾军布阵未成列我师径前奋击其阵遂乱逹尔玛走陥于淖生擒之俘斩将士若干人云南兵大奔乘胜逐之征南分军击乌撒东川败蛮四万僵尸蔽野遂通大渡河竒军始至西平永昌率大兵趋云南时梁王闻败弃城走晋寜饮鸩卒云南平自出师至是凡百余日得府州若干户若干马牛军实无算承制建官大军镇焉明年分兵下大理下金齿下临安元江凡云南故境皆郡县矣又明年遣闲使降车里降缅降八百咸以壤奠贡洪惟天兵不浃十辰东抵牂牁南着交阯西逾吐蕃北界神州幅万里悉臣悉妾何成功之速哉盖皇帝文武神圣煦为春阳肃为秋霜绥之以仁摩之以义混混乎内之于泰和元气中使其民熙熙以翔皥皥以羣得覩中州文物之懿太平之乐而不知沐圣泽之深也上自汉唐以迄于元羁縻而巳乃今维持巩固与内地等信乎王者之无外也又明年班师振旅定功行赏诸将以下皆进爵有差于乎古之有盛徳大烈必形诸歌颂皇风兴大雅作草茅防臣不敢多让臣景常稽首顿首而为颂曰皇明御天统有万方际天蟠地武功煌煌三辰耀灵海宇聿清叶气嘉生蒸为太平蠢兹蛮方稔藏奸凶恇恇穰穰以防天常乾坤之量海岳是包彼昏而狂诞敢叫呶皇赫斯怒爰整元戎吉日载戒车攻马同于烁王师暨暨桓桓天讨是将震慑百蛮兵无留行势若迅霆日星晦雾江海沸腾鹰扬曲靖俘彼统酋征麾所指再天休战不贪杀杀不却降斥原疏斾以迄用康大憝聿逋筐篚元黄拓禹之迹维周职方表方建官棋布星分仡仡大城以奠其民封豕修蛇以变以化昔也猰防今为驺虞载驷载伐戈鋋不腥南金犀角罔敢弗庭凡此南功将臣佥同维一乃心上毘帝聪大烈之厐超汉轶唐风霆流行天地翕张会朝清明圣化基之万国一统坐而厘之草茅防臣作此颂焉武功告成天子万年
　　本朝
　　平滇颂【有序　　　　　　　检讨】尤　侗【长洲】
　　皇帝御极二十年
　　命大将军贝子章泰绥逺将军总督蔡毓荣等统满汉
　　官兵讨云南逆孽吴世璠
　　诏若曰此穷冦不足膏齐斧兵法攻城为下勿肉薄伤士卒殄及平民其筑长围困之必自毙自二月至于十月城中食尽畔众皆哗我师进克子城世璠蹙自刭伪党开门降迎
　　王师以入百姓前歌后舞壶箪载道或相与埀涕曰不图今日复为
　　王人见太平也幕府上露布至京宣捷午门外羣臣拜手飏言曰于铄哉此非师武臣力繄
　　一人如天之福无疆无休盖自三桂倡乱八载于兹踞滇为窟狡焉唘疆窃我黔阳陥我巴蜀封豕长蛇荐食三楚波及豫章之界蹂躏我城郭疮痍我人民不寜惟是又招八闽勾两粤诱我蟊贼以荡揺我边疆东南蠢动靡有寜宇于是
　　天子赫怒杩牙誓师大发禁旅并良家彍骑连营百万度支转饷半天下舳舻牛马终夜有声钲人伐皷一月三捷大憝稔恶天用勦絶其命贼徒骇溃闽越之人震慴流汗匍匐乞命
　　朝廷下制书赐尚之信死以尺组缚耿精忠致阙下二方底定璠犹不悛收合余烬自窜丛棘孤雏腐鼠保首领之不暇卒取覆亡为万世僇其伏罪亦已晚矣夫以堂堂
　　天朝踊跃用兵歼厥小丑摧枯震落何忧不克然当其始也一夫抗命三孽连衡若火之燎于原不可扑灭以
　　皇上天威率其股肱心膂之臣熊罴彪虎之佐运筹帷幄折冲樽爼一战而举荆襄再战而収衡永西师絶连云之栈跨剑阁捣成都东师破辰龙闗席卷贵竹直抵苴兰城下摩旂防苍之野饮马盘龙之津风驰电埽谷静山空自征伐以来未有驱除若斯之速也且滇虽一隅僭始庄蹻闭嶲昆明不通中国舍并有六诏蚕食滋大郑赵杨号令三嬗终归叚氏迨元始入版图明遂郡县其地然以世祖之雄略颍凉西平之壮谋加以十一总管三宣六慰而伯忽舍利畏造变于前阿资思任构衅于后蛮争触鬬日寻干戈何者夜郎不知汉大声教阻絶嗜杀怙乱其习俗然也况叛臣敎之啸其凶族逆我顔行驱市人于锋镝朝箕暮敛糜烂其室家此邦之人水深火热喁喁然延颈待救若枯旱之望雨今
　　陛下义征不庭提赤子出沸羮之中使登袵席髳人濮人回首面内胥沾闿泽甚盛徳也虽虞帝之格苖民殷宗之克鬼方何以加焉然后振旅而还告
　　庙献俘班朝饮至勳庸铭乎钟鼎名号昭于史册不其夐
　　乎于是
　　天子沛然改容曰予一人敢不荷
　　天之宠承
　　祖宗三后之庆顾自军兴宵旰不遑诸大夫劳苦于内诸将士暴露于外烽燧所至毋乃惊惧子弟忧患长老其他飞茭挽粟疲于奔命者不可胜数朕心悯焉赖
　　社稷之灵以遏乱略罪人斯得庶几息兵革嘉与海内更始其颁爵赏蠲赋役赦殊死以下天下闻之佥谓
　　皇上武功赫赫既如彼文命洋洋又若此博恩广施逺抚长驾车书混一符瑞响臻道侔乎乾坤业隆乎三五虽鸣和鸾奏雅乐封泰山禅梁父夫何恧哉小【臣】侗备官珥笔退而作颂一篇爰扬
　　至尊之光烈用告太师歌以舞万其辞曰
　　皇清受命厯无疆上畅九垓下八荒大共小球皆来王
　　北至肃慎南越裳
　　天子穆穆坐明堂载櫜弓矢秉圭璋蠢尔强藩何跳梁射天逐日肆披猖二竖从之同颠狂彭彭大车拒螳螂吾
　　皇一怒威神张手麾白旄埽欃枪凿门推毂授斧斨砺乃锋刃峙糗粮雷辎星驷唘戎行势同猛虎驱跛羊大首既陨羣犇亡遂挽彭蠡回潇湘蚕丛鸟道辟康庄木金筑归疆场竞牵銕索渡澜沧井蛙遗息走且僵藐如山伏箐篁铜鼓一鸣魂魄丧长鲸就戮短狐戕前徒倒戈争投降君子小人篚壶浆竹王祠下迎三郎六军齐辔临城隍鞭指邛笮挥冉駹牂牁防町遥相望碧鸡昼啼金马骧彩云飘飖昆池旁平填洱海成田桑市廛不改耰耡长僰童唱歌白狼翠毛象齿贡梯航捷书飞羽奏明光
　　天顔有喜夜未央百工来贺舞且飏
　　帝曰嗟咨心如伤贼臣不道犯天纲良民何辜罹池殃居者裹负行羁缰哀我人斯亦孔将刑狱几何念桁杨钱谷几何问仓箱亟放赦令覃恩章
　　后以诰命施四方乃开石室纪太常彤弓卢矢闲佩珰龙旂和铃鞗革鸧朱鹭铙吹登庙廊职方会同统万邦王道荡荡臻平康文武止戈佳兵藏逝将归马华山阳功成治定礼乐彰秩宗黼黻防笙簧龙图龟书出低昻郊逰麒麟苑凤凰黑秬黄兆丰穰青芝赤箭呈嘉祥仰观玉烛俯金汤美哉丕基亘皇唐宜升介丘荅穹苍云云亭亭风雨翔金泥玉检书辉煌探策占之夀永昌
　　皇清受命厯无疆
　　説
　　本朝
　　耤田説　　　　　　　　　【总督】鄂尔泰【满洲】礼之有耤田也明仁也敎孝也以天子之尊而必亲耕则天下之为农者孰不勤于耕此天子之仁爱天下而使之务本也所以明仁也以天子之尊而必亲耕以供粢盛则天下之为子者孰不勤于养亲此天子之孝先天下而使之养亲也所以教孝也月令有之曰孟春之月天子乃以元日祈谷于上帝乃择元辰天子亲载耒耜措之于参保介之御间帅三公九卿诸侯大夫躬耕帝耤天子三推三公五推卿诸侯九推反执爵于太庙三公九卿诸侯大夫皆御命曰劳酒谨按元日上辛也元辰郊后吉日也日以干言辰以支言互文也则是躬耕之典当行于祈谷之后而同在孟春之月也考之周礼天官甸师掌师其属而耕耨王耤以时入之以共齐盛此即天子之耤田而甸师掌之者也然耤田不独天子有之诸侯亦然祭义曰天子为耤千冕而朱纮躬秉耒诸侯为耤百亩冕而青纮躬秉耒以事天地山川先王以为醴酪粢盛于是乎取之敬之至也是故千百亩之数此天子诸侯之视为等级而其躬耕以致敬则一也祭统曰天子亲耕于南郊以共粢盛王后蚕于北郊以共纯服诸侯耕于东郊亦以共粢盛夫人蚕于北郊以共冕服天子诸侯非莫耕也王后夫人非莫蚕也身致其诚信诚信之谓敬敬尽然后可以事神明此祭之道也是故南郊东郊之殊此天子诸侯视为分别而其亲耕以致诚信则一也后世躬耕不行耤田渐废周宣王不耤千亩虢文公谏曰夫民之大事在农上帝之粢盛于是乎出民之蕃庶于是乎生事之共给于是乎在和协辑睦于是乎兴财用繁殖于是乎始敦厐淳固于是乎成观于此语而知耤田之义广矣大矣汉文帝二年诏曰夫农天下之本也其开耤田朕亲率耕以给宗庙粢盛夫文帝汉之贤君也此礼既举后之明主亦犹能踵而行之然唯天子行之畿内天子而下无复有议及者几比于繁缨大辂之不可请近代郡县大者不惟比于古公侯之国而小者亦逺胜于子男之邦则耤田之礼皆所当行乃不唯郡县不唯督抚即天子亦不能歳举此礼即使嵗举此礼而郊畿而外虽公卿大夫鲜有能讲明其义者今
　　圣天子特举躬耕以为天下先自督抚以及郡县州卫所等官凡在守土之司通行耕耤之礼此诚千古未有之旷典也【臣】身为总制两省封疆一身表率况滇黔在万里之逺僻近蛮荒一旦躬逢盛举不独山农野叟实所未闻即缙绅士夫亦无从考覈【臣】不揣肤陋用表彰其义着为耤田先农二説宣示僚属遍告农夫使知我
　　圣天子本此仁孝之至推广诚敬之思而其所以为天下臣民祈天永命以同享夫万邦屡丰之庆者其用意诚深且逺可不共殚其仁孝诚敬之心以奉
　　圣眷而荅天休哉至于耕耤仪注已详于会典位有尊卑礼无二致可彷其意而行之无所容末议也【臣】谨稽首而为之记
　　先农説　　　　　　　　　　　　鄂尔泰耤田之礼宜祀先农夫先农何神也始于何时神位宜如何书坛设何所涓吉何日陈设何器祭享何品乐奏何章既躬亲其事敢不先考正其説试为略言之古圣王之制祭祀也法施于民则祀之是故厉山氏之有天下也其子曰农能殖百谷周弃继之故祀以为稷此祀稷之始也共工氏之霸九州也其子曰后土能平九州故祀以为社此祀社之始也而郊特牲称天子大蜡八先啬一神农也司啬二后稷之官也农三古之田畯有功于民者也邮表畷四邮亭之舍标表田亩田畯居之以督耕者也猫虎五猫食田鼠虎食田豕皆有功于稼者也防六水庸七防隄也以蓄水亦以障水水庸沟也以受水亦以泄水皆农事之备也昆虫八螟蝗之属害稼者也是故蜡之祭有八皆以为农而以先啬为主盖以神农为八神之主此祀农之始也班固食货志又从而申其説曰辟土殖谷曰农炎帝敎民殖谷故号神农氏谓神其农业也又厉山氏有子曰农能殖百谷后世因名耕甿曰农其言农之义甚着而先农之称考之于经未有纪载惟刘向五经要义曰坛于田以祀先农如社卫宏汉仪春始东耕于耤田引诗先农则神农也魏秦静议风伯雨师灵星先农社稷为国六神晋泰始四年耕于东郊以太牢祀先农周隋及唐所称先农皆祭神农于帝社配以后稷即贞观初太宗亲耕东郊仍耤田坛之名埀拱中乃以耤田坛为先农开元十九年祀神农于坛上以后稷配二十三年亲祀神农于东郊配以勾芒遂躬耕尽陇止乾元二年诏去耒耕雕刻天子出通化门释軷而入坛遂祭神农以后稷配冕而朱纮躬九推焉宪宗元和五年诏以来歳正月耤田太常修撰韦公肃言耤田礼废久矣有司无可考乃据礼经叅考开元乾元故事为先农坛于耤田此先农坛之所由来也汉文帝纪二年春正月丁亥开耤田唐礼乐志孟春吉亥享先农此春月亥日祀先农之所由来也【臣】于是本之经佐之史核之国朝会典而为之叅酌其制即如今之于神位也则书曰先农之神盖以神农后稷皆各有専祀而于此则统而书之也然以
　　颁示天下使农夫皆能晓其义则必实指其名而数之曰某某敎农之君某某劝农之官也使农夫皆得津津口颊转相称诵爱慕向往而后其用力益勤则是先农之位宜主神农而配以后稷神农居中后稷居右皆南向田畯以下依八蜡之祀皆东西向比于两庑之祀而位次正矣诸侯亲耕于东郊则督抚以下耤田皆宜在东郊先农坛在耤田之北坛门南向中为先农坛坛髙而方四面有阶祭日奉神位以祀坛之后为神库如宗庙寝室之制以安神位坛之前旁为瘗池以瘗毛血神库之左为神仓储耤田之谷以供粢盛酒醴神库之右为宰牲亭以供亲割坛门外为观耕台台下为耤田坛之旁别置斋室未祭而先斋既祭而燕皆于其地而坛基立矣古之躬耕在孟春元辰后之躬耕在孟春吉亥宗乎古则宜用元辰法乎近则宜用吉亥但孟春之月土虽脉发冻未全解今酌以仲春之吉亥而吉定矣其在祭器则三爵一尊酒盏三十登一铏二簠二笾十豆十篚一俎一毛血盘一炉一烛台二香案一祝板一而祭器备矣其在祭品天子则用太牢今督抚以下唯用少牢余无可减爵实以酒醴登实以太羮铏实以和羮簠实以黍稷簋实以稻粱笾实以枣栗榛菱芡鹿脯白饼黒饼形盐薧鱼豆实以菁菹芹菹笋菹韭菹鹿醢兔醢鱼醢醓醢脾析豚朐篚实以青色量币爼实以羊一豕一而品物齐矣若夫乐奏七章则以丁祭乐舞为之舞佾如其数迎神奏永丰之章奠帛初献奏时丰之章亚献奏咸丰之章终献奏大丰之章彻馔奏屡丰之章送神奏报丰之章望瘗奏庆丰之章七阕既终而乐奏成矣未祭之先自斋宿以至于省牲省具演礼演乐祭之日自迎神以至于初献终献送神望瘗悉如文庙之仪而大礼举矣位次正而心不疑坛基立而地不迁涓吉定而时不忒祭器备而知其不可假易品物齐而知其不贵殊珍乐奏成而无有不和大礼举而孰敢不敬而先农説于是乎毕
　　议
　　明
　　疏通边方河道议　　　　　【巡按】毛凤诏【麻城】
　　窃照云南地方有水路直抵四川马湖府初以遐僻为禹迹所不到遂为土人所据至我国家始设郡县其地同于华夏然贡献之物摃官使之行李军民商贾之物货担负万里筋力已疲而土官土舍因见道路阻絶每怀异志及今国势强盛不行开道将来之悔不敢谓无也本道访据武定府揭帖内开本府有迤东通四川水路自云南海口至安寜罗次富民只旧伱革逹吉普渡河安革法干土色至大江俱本省地方大江至四川东川地方大江边阿纳木姑共一十三站内土色有叠水又有迤西通四川水路自云南陆路至富民武定虚仁环州至金沙江巡检司凡五站本司金沙江水路下至骂剌母白马口灿剌则五曲革直勒则卓剌除鲁圭寜抄答甸沙吉撒麻村亦至土色大江阿纳木姑凡一十四站内则卓沙吉有叠水等情又据金沙江巡检司应袭巡检土舍李朝宣禀帖内开金沙江上至丽江澜沧至姚安府武定府下至东川乌防芒部上江治正徳间马湖府安监生放杉板嘉靖十七年王万安亦放杉板俱系拖梢大板大船经过或十余只或八九只建昌行都司奉钦取大木寜番越嶲盐井建昌等五卫俱在上江打冲河三江口并徳昌千户所地方或劄或散放会川卫在下江科州采斫查审开江船行若问滩水险阻鲁开虎跳滩天生桥十分不为险阻等情又审据本府姜驿驿丞梁松等禀称本驿设在金沙江巡检司之西过江五十里与四川会川卫抵界每见客人来贩木劄成筏自本司江流而昼夜六日即抵马湖随下船或一二十只装载粮食有养猪畜客人跳掷船如履平地离本司江下五十六里有大小虎跳滩系是金沙江至冬春水落之际可以施功开凿等情又据本府掲帖内开据经过建昌客人何松执称建昌卫管下徳昌守御千户所洗迷村伐木下江头一程至白水站一程至会川卫管下甸沙闗一程至梅易千户所三程至武定府和曲州金沙江等情随唤何松亦称马湖建昌等处客人采取大小板枋俱自徳昌下河从金沙江巡检司经过直至马湖叙州令伊画图各到道为照前项河道武定迤东极为捷径且甚便益但访得河内间有蛮尖石两边岩石生合成桥水从石缝流下未委虚的若迤西金沙江则水面洪阔四时横流客商通贩前后不絶中间虽有虎跳二滩然皆沙石易凿此则断然可通而无疑者也先年巡抚都御史黄衷会议开修取金沙江巡检司旷爱招集马湖横江客人俱到布政司举行间以陞迁中止近年巡抚都御史汪文盛亦曽委官踏勘以征南中止事功之会人咸惜之合无批行总司会同布都二司从长议计先将东西二道各委能干文武重职带同属官多给官银督同本处土官土舍俱优其廪给带领木竹石铁等匠厚其口粮衣鞋沿途用银雇倩熟知地利乡导人役随带小船及沿河采买木竹劄为筏乘载通行逐处踏勘直至马湖大江而止中间要见舟楫无碍经行者几处危石可凿者几处几丈尺如有絶险人力所不能施者或作两截盘运沿河陆路可通者几处不通者几处应合开辟者几处几里几十歩及沿河有无人烟稀密堪立驿递铺分哨堡等项各计合用夫力工匠若干钱粮若干悉心料理勘估明白画图帖説幷将用过官银具由造册囘报然后拟议奏请行委三司堂上官亲诣督理开通施行则不独一时一方之利实国家久安长治之计也
　　本朝
　　捐助废员回籍议　　　　　【布政使】陈谋【临桂】议得去任之废员例当依限回籍即病故之家口亦宜扶柩归里此固
　　功令所当遵而亦生人之至愿也只以滇处天末万里迢遥跬歩皆山舟车莫济凡赴任来滇者尚以资斧维艰莫能依限早到况当一官罣误旅邸萧条米珠薪桂度日之如年车殆马烦虽称贷而何补至于本官病故旅榇飘零家口羁留还乡无日尤极宦境之酸辛宜为同官所悱恻者矣伏惟宪台胞与为怀哀矜备至将从前革职及病故者通查催令回籍犹恐穷途莫吿无力还乡饬令查款资俾天涯枯骨得以返故乡免遭暴露即去任废员亦不致逗遛地方有干严例此诚仁义兼尽曲体无遗之盛心也本司道覆查县丞吏目典史驿丞等微员革职解任身故无力回籍者已于康熙五十三年钦奉
　　上谕通行各省设法资助回籍滇省已防各宪于核定公件时每年酌留一千两以为资助防员回籍之费近经本司详明分别革职病故酌量资助量已敷用至于文职州县以上及武职回籍向来无项可动多系现任各员共敦寅好量力资助只以地方逺近不一零星公分终苦愿力不齐到处倡捐兼恐缓急无济除一面通查从前流落不能回籍废员及灵柩不能归里者俟各属覆到逐一叙明縁由另详外所需助费自宜先行议款查司库经费日繁年徴公件久已入不敷出闲款无多终非长策本司道等愚见莫若仍于倡助之中酌定画一之举查滇省司道以下州县以上除不经徴钱粮之防员不计外每年共有养亷银十三万九千余两拟以养廉每百两捐出银一两合之共得银一千三百余两即从雍正十二年为始无论署事兼理应得养廉之数扣存司库俟查明废贠及家口灵柩实在不能回籍者文官知县以上武官守备以上酌量道里逺近家口多寡详请宪示批定数目于此内动给如防宪台格外加恩另核夺统俟报有起程日期始行发给毋使领去花销逗遛请益其文职因贪賍去任及离任未久力能回籍武官籍系本省者不准帮给嗣后永以为例本司于年终将扣存银两及捐助过数目造册送宪查核如有余剩留存下年如此番通察资送之后将来自必渐少公捐之数积有余剩亦可留办不能开销公项之善事在现任之员非其属贠即其寅好每年所出无几较之零星捐助原无加多而聚少可以成多众擎更为易举从此官遂首邱之愿不致流落异乡魂无羁旅之悲均得早还故土去任者无招揺滋事之恶习地方官无失察容留之处分所以崇厚道而广
　　皇仁凛
　　功令而肃官体者均于是乎在宪徳所埀当于苍山洱海共其髙深矣
　　义学规条议　　　　　　　　　陈谋窃惟人材之兴惟资敎育风俗之易端赖诗书葢师道立则善人多士习端则民风厚实积渐之使然而非旦夕之可致也滇居边末汉夷杂处仰沐
　　圣化之涵濡无逺弗届固已声教日隆文明渐啓矣而贫寒子弟犹苦无力延师夷猓乡愚或苦不知向学敎泽未广则士习难以变迁化导未周则民风终于乔野故边省义学视中土为尤急而乡村义学视城市为尤急案查滇省义学荷防宪仁加意作养设法振兴义学之设所在多有而于改土归流之处俱奉
　　题明设立义学或动公件或拨官庄其为化诲边民之计诚足以树之风声而各属之仰体徳意者亦各捐建学舍置买学田只以地方辽濶或止设于城市而未及于乡村公费无多或止行于目前而未经其久逺即其原有公田而或被隐占或被侵收地方官以度支不敷经理为难不无因陋就简之意本司到任以来时承两宪谆谆提命留心敎养曽经通檄行查将现在开设者为某处应行増设者为某处目下修脯作何出产从前公项有无侵占如无公项即将所需之费核定具覆徃返驳查不遗余力经今二载据云南等府属及各提举陆续造册详报前来本司逐加查核如云南府属之昆明等共四十九属册报城乡设立义学共二百八十一所或旧有学田或新经添置或于官庄余谷并叛产公租内拨给均已足敷束修其云南府属之呈贡等十一属所设义学五十二所或称田租不敷或称现在捐给本司窃念义学之设必使费有常经庶几事可埀久因逐加酌核按其所缺之数及买田之费于本司养廉内捐银一千二百五十二两饬令各该属买田収租永供修脯至于设学既多必须详立规模始可永行无谨拟条例四则恭宪夺　一馆师宜慎也成材之学取法宜上经馆之师选择宜严地方官留心采访无论本地举贡生员及外来绅士必须立品端方学有根柢者延之为师至于城乡防馆即于本地附近生员儒士内慎选诚朴自好不与外事者为之地方官不时稽查勤惰竝令敎官按时协查如能克端师范实心训课该州县优其礼貌时加奬励果有成效于年底报明本司量行优奬如虚糜修脯惰于督课者查明另延倘有不安本分于设学之村寨唆讼生事愚防夷民者是不得义学之益反滋汉奸之扰立即另行延请仍将所犯查审详究以示惩戒每歳开馆以正月为期散馆以十二月为期开馆时地方官将某馆延请某人为师于何日开馆之处具报至歳底散馆将某馆生徒若干成材若干幼童若干注明汉人夷人申报查考不得迟开早散有名无实虚糜馆谷　一化诲宜广也成材之士务在敦勉实学习读佳文不可仍踵陋习専工浮靡请将宪台所刋书院条规及斯文精萃分发成材各馆令其师生人等専心传习并令馆师将存心立品居家治事之道随事指防切加劝戒至于防童则课读而外必训以拜跪坐立之礼仪君亲节孝之大义每逢朔望馆师率领各徒以次序立拜谒
　　至圣次拜馆师次令各徒交相拜揖馆师于该地方敬
　　将
　　圣谕广训明白讲解令各学徒环立听讲并许该处耆老
　　民人齐集听讲上年本司详请印发
　　圣谕广训及本司恭绎
　　圣谕均宜按馆补发又本司前歳重刋朱子治家格言四礼四礼翼原为兴行礼教起见均请按馆分发以上分发
　　圣谕及各书均交馆师递相交代毋使遗失　一学徒宜分别递升以示鼔励也在城义学成材为多在乡义学防童为多然亦有防童而尽可造就渐至成材者是不可不递加甄别如防馆义学内有资性聪颖勤于课业可以学文者即升之在城经馆此等逺来就学薪水维艰该地方官量给膏火以示奬励即城中防馆童子能晓经书学为文字者亦即升之成材经馆如经馆中有成材生员文笔可造而人材又复可观者仍许遵奉宪檄量给盘费给文送至省城两宪考取送入书院读书如此层递进取犹是古者由乡而国之意而乡僻生徒各知奋志观光将来扵此中提拔数人转相授
　　士习文风均有裨益至村寨防馆夷猓子弟鲜通官语不识汉字其始必以读书为苦是在地方官加意引诱设法奬励竝令馆师用心开导俾先通汉音渐识汉字并即训以习礼明义不得以夷猓而忽之更不得以夷猓而拒之如有土目头人阻挠不许向学者立即究处　一田租归官经理以杜私隠也从前学田州县竝不管理或敎官经收或馆师自收易致盘踞渐多侵隐今拨给各馆田有一处而分给数馆者有数处而同给一馆者零星分収完欠更难查察嗣后均应归地方官经收分给馆师不许馆师私収不许胥役分肥或租田附近学馆地方官即令老成乡约人等催令租户眼同就近上纳并将纳过数目报明地方官查考如有拖欠立即追比倘秋成尚逺馆师不能枵腹课读地方官量行捐垫取领存案于秋收时还项并将此田地租息另给佃户执照于照内填明田亩坐落坵数租斗数目取具佃户租约如佃户逞刁抗欠追照另行招佃将来新旧官交代一并另造清册交代可也　以上所陈如防宪裁核定通行饬遵则既有一定之经费又有一定之事冝庶不致有名无实有初鲜终从此星罗碁布处处有弦诵之风目染耳濡人人亲诗书之泽行之既久礼义足以化椎鲁习之既深学问即以变气质不特可造之俊士有所淬砺以观成抑且难易之夷风皆可渐摩而胥化
　　圣朝乐育之深仁宪台训型之至敎必且永永无极矣所有原设新设各义学馆师姓名田亩坐落坵叚条粮租息等项相应备造简明清册详请宪台查核其捐银新置之产行令作速置买另册报核至驳查未覆之二十二属俟覆到另详造报如现已设有义学之州县尚有应行添设者亦令随时续设另文报查暂就庵观之学舍亦令陆续建造是否有当相应详请宪台批示施行


</div>
    <div class="pagination">
<a href="云南通志_page154.html">上一页</a><span>...</span><a href="云南通志_page150.html">150</a><a href="云南通志_page151.html">151</a><a href="云南通志_page152.html">152</a><a href="云南通志_page153.html">153</a><a href="云南通志_page154.html">154</a><span class="current-page">155</span><a href="云南通志_page156.html">156</a><a href="云南通志_page157.html">157</a><a href="云南通志_page158.html">158</a><a href="云南通志_page159.html">159</a><a href="云南通志_page160.html">160</a><span>...</span><a href="云南通志_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
