<!DOCTYPE html>
<html>
<head>
    <meta charset="UTF-8">
    <title>元和郡县图志 - 第 28 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县图志 - 第 28 页/共 68 页</h1>
    <div class="content">王莽河，西去县十六里。
相州，邺郡。望。开元户七万八千。乡一百五十一。元和户三万九千。乡二十九。
《禹贡》冀州之域。又为殷盘庚所都，曰殷墟，项羽与章邯盟於洹水南殷墟是也。春秋时属晋。战国时属魏，魏文侯使西门豹守邺是也。秦兼天下，为上党、邯郸二郡之地。汉高帝分置魏郡，理邺。後汉末，冀州理之，韩馥为冀州牧，居邺。其後袁绍、曹操因之。建安十七年，册命操为魏公，居邺。黄初二年，以广平、阳平、魏三郡为“三魏”，长安、谯、许、邺、洛阳为“五都”。石季龙自襄国徙都之，仍改太守为魏尹。慕容隽平冉闵，又自蓟徙都之，仍置司隶校尉。
苻坚平邺，以王猛为冀州牧，镇邺。後魏孝文帝於邺立相州。初，孝文帝幸邺，访立州名，尚书崔光对曰：“昔河甲居相。圣皇天命所相，宜曰相州。”孝文帝从之，盖取内黄东南故殷王河甲居相所筑之城为名也。至东魏孝静帝又都邺城，高齐受禅，仍都於邺，改魏尹为清都尹。周武帝平齐，复改为相州。大象二年，自故邺城移相州於安阳城，即今州理是也。隋大业三年，改相州为魏郡。武德元年，复为相州。後或为总管，或为都督。
州境：东西二百一十四里。南北一百六十九里。
八到：西南至上都一千四百四十里。西南至东都五百八十里。北至慈州六十五里。东北至州一百八十里。东取临县北至邢州二百六十五里。东至魏州二百一十里。西至潞州三百五十里。东南至滑州一百三十里。
贡赋：开元贡：纱，凤翮席，胡粉，知母。赋：绵，绢，丝。
管县十：安阳，邺，成安，内黄，尧城，洹水，临漳，临河，汤阴，林虑。
安阳县，紧。郭下。本七国时魏宁新中邑，秦昭襄王拔之，改名安阳。汉初废，以其地属汤阴县。晋於今理西南三里置安阳县，属魏郡，後魏并入汤阴。隋开皇十年置安阳县，属相州。皇朝因之。
韩陵山，在县东北十五里。东魏丞相高欢破尔朱兆众於此山。
洹水，西南自林虑县界流入。虑，音闾。
邺县，紧。二。南至州四十里。本汉旧县，属魏郡。晋以怀帝讳，改邺为临漳县，石季龙徙都之，复改为邺县。冉闵及慕容隽洎东魏、高齐并都於此，其县名直至隋氏不改，皇朝因之。浊漳水，在县北五里。西门豹为邺令，引漳水以富魏之河内。後史起为邺令，又引漳水溉邺，人歌之曰：“邺有贤令，号为史公，决漳水兮灌邺旁，终古泻卤生稻粱。”今天谷井堰，即其遗址也。
故邺城，县东五十步。本春秋时齐桓公所筑，自汉至高齐，魏郡邺县并理之。
今按魏武帝受封於此，至文帝受禅，呼此为邺都。
西门豹祠，在县西十五里。
魏武帝西陵，在县西三十里。
成安县，上。四。西南至州一百五十里。本汉斥丘县地，属魏郡。土地斥卤，故曰斤丘。其地旧属邺县，高齐文宣帝分邺县置成安县，属清都尹。周平齐，属魏郡。隋开皇三年，改属相州。皇朝因之。
浊漳水，西自滏阳县界流入。
斥丘故城，在县东南三十里。本春秋时乾侯邑，汉以为斥丘县。《左传》曰：“公如晋次於乾侯。”
内黄县，紧。三。西北至州八十里。本汉旧县，属魏郡。河以北为内，南为外，故此有内黄，陈留有外黄。後魏省，隋开皇六年重置内黄县，属相州。武德二年，於黎阳县置黎州，县属焉。贞观十七年废州，县属相州。
荡水，南去县七里。
黄泽，在县西北五里。
故殷城，在县东南十里。殷王河甲居相，因筑此城。
永济渠，本名白渠，隋炀帝导为永济渠，一名御河，北去县二百步。
尧城县上。西至州四十里。本汉内黄县地，晋於此置长乐县，高齐省长乐入临漳县。隋开皇十年，分临漳洹水二县於此重置长乐县，十八年改为尧城，因所理尧城为名也。
洹水，在县北四里。
丹朱墓，在县东一里。
洹水县，上。三。西南至州一百二十里。本汉内黄县地，晋於此置长乐县，属魏郡。後魏省，孝文帝复置长乐县，高齐省入临漳县。周武帝分临漳置洹水县，因洹水流入，即以为名，属魏郡。隋开皇三年割属相州，皇朝因之。
洹水，西自尧城县界流入。
鸬鹚陂，在县西南五里。周回八十里，蒲鱼之利，州境所资。
永济渠，西去县二里。
临漳县，上。西南至州六十里。本汉邺县地，东魏孝静帝分邺县之地，於邺城中置临漳县。周武帝平齐，自邺城移临漳县於今理，属魏郡。隋开皇三年，改属相州。皇朝因之。
东山池，在县西南十五里。东魏相高澄所筑，引万金渠水为池，作游赏处。
鸬鹚陂，在县东南三十里。与洹水县同利。
袁绍墓，在县西北十六里。
临河县，上。二。西北至州一百二十里。本汉黎阳县地，隋开皇六年分置临河县，属卫州。其城本春秋时卫新筑城，十六年改属黎州，大业二年又改属卫州。
武德二年，重置黎州，县属焉。贞观十七年废黎州，以县属相州。
黄河，南去县五里。
汤阴县，上。二。北至州四十里。本七国时魏汤阴邑也，汉以为县，属河内郡，县有荡水，因取名焉。晋属魏郡，後魏省。隋开皇六年重置汤阴县，属相州，十六年改属黎州。武德四年，分安阳置汤源县，属卫州，六年改属相州，贞观元年改为汤阴，从汉旧名。
荡水，西去县三十五里。
牖里，一名里，在县北九里。纣拘西伯之所也。
林虑县，上。一。东至州一百一十里。本汉隆虑县，属河内郡，以隆虑山在北，因以为名。後避殇帝讳，改曰林虑，属朝歌郡。晋属汲郡。後魏太武帝省入邺县，文帝立，复属魏郡。周武帝置林虑郡，隋开皇三年罢郡，县属相州。武德二年又置岩州，五年废，县又属相州。
林虑山，在县西二十里。山多铁，县有铁官。南接太行，北连恒岳。
博州，博平。上。开元户三万七千四百七十。乡七十四。元和户二千四百三十。乡一十五。
《禹贡》兖州之域。春秋时齐之西界聊摄地也。战国时为齐地。秦兼天下，今州即秦东郡地也。在汉为东郡聊城县之地。後魏明元帝於此置平原镇，孝文帝罢镇置平原郡。葛荣之据冀州也，又於今理置冀州，寻废。孝武帝复置平原郡。
隋开皇三年置郡，十六年於今理置博州，大业三年省。隋乱，宇文化及弑逆，自江都举兵至此。窦建德攻陷其城，复自据。武德四年，讨平窦建德，重置博州。
州境：东南一百五十七里。南北一百六十六里。
八到：西南至上都一千七百九十里。西南至东都九百三十里。西南至魏州一百八十里。西北至贝州一百九十里。东北至德州二百六十里。东渡河至郓州一百八十里。东渡河至齐州二百九十里。
贡、赋：开元贡：平纟由十匹。赋：绵，绢。
管县六：聊城，武水，堂邑，清平，博平，高唐。
聊城县，紧。三。郭下。本春秋时聊摄地，晏子对景公曰：“聊摄以东，其为人多矣。”汉以为县，属东郡。晋属平原郡。高齐改属济州。隋开皇三年改属冀州，十六年置博州，县属焉。
黄河，南去县四十三里。
茌平故城，在县东五十三里。在茌山之平地。石勒之贱也，卖在茌平人师欢家为奴。
四口故关，在县东南八十里。隋置。
武水县，上。八。东北至州六十里。本汉阳平县地，属东郡。隋开皇八年，改阳平为清邑县，十六年分清邑置武水县，属莘州，即今博州武水县理是也。在武水沟之南，因名之。大业三年废莘州，改属魏州。贞观元年，改属博州。
黄河，南去县二十二里。
堂邑县，上。二。东至州六十里。本汉清县、发干二县之地，属东郡。隋开皇六年，於此置堂邑县，属屯州，因县西堂邑故城为名。大业二年，改属魏州。
武德四年又属屯州，贞观元年废屯州，改属博州。
乐平故城，本汉清县，在县东三十里。《後赵录》曰：“东海王使征东将军苟击汲桑、石勒，勒与相持战於平原、阳平，为所败，勒奔乐平。”
堂邑故城，在县西北二十七里。高帝五年，陈婴为堂邑侯，婴孙午继封，尚馆陶公主。
清平县，上。二。东南至州八十里。本汉清阳县地，属清河郡。隋开皇六年自今贝州清河县界移贝丘县於今理，属贝州。十六年，改贝丘为清平县，属博州。
大业二年省博州，改属贝州。隋乱废，武德四年重置，属博州。
博平县，上。二。西南至州七十里。本齐之博陵邑也，《史记》曰“齐威王伐晋，至博陵”，是也。汉以为县，属东郡。晋属平原国。隋开皇三年改属屯州，十六年改属博州。
故摄城，在县西南二十里。晏子曰“聊摄以东，其为人多矣”，即此城也。
高唐县，上。二。西南至州一百一十里。本齐邑，《春秋》夙沙卫奔高唐以叛。《史记》齐威王曰：“君臣有分子者，使守高唐，赵人不敢东渔於河。”
汉以为县，属平原郡。後魏属济州，高齐改属平原郡。隋开皇十六年，改属博州。
皇朝因之。长寿二年改为崇武县，神龙二年复旧名。
黄河，在县东四十五里。
华歆墓，在县东二十里。
卫州，汲郡。望。开元户三万六百六十六。乡六十七。元和户二千七百七十七。乡一十九。
《禹贡》冀州之域。後为殷都，在今州东北七十三里卫县北界朝歌故城是也。
今州理，即殷牧野之地，周武王灭殷，分其畿内为三国，《诗国风邶》、《》、《卫》是也。邶封纣子武庚，管叔尹之，卫蔡叔尹之，以监殷人，谓之三监。
武王崩，三监及淮夷叛。成王既伐管叔、蔡叔，以殷封康叔为卫侯，今郡及魏郡之黎阳，河内之野王朝歌，皆卫之分。其後十五叶，懿公为狄所灭，更封於楚丘，今滑州卫南县是也。河内殷墟，更属於晋，後又属齐，战国时属魏。秦属河东郡。
在汉为汲县，属河内郡。魏黄初中置朝歌郡，属冀州。晋武帝改朝歌为汲郡，仍属冀州。後魏孝静帝移汲郡理枋头城，在今卫县界，又於汲县置义州以处归附之人。周武帝改义州为卫州，隋大业三年改为汲郡。武德元年又改为卫州，二年陷窦建德，四年讨平，仍旧名焉。
州境：东西二百三十六里。南北一百四十一里。
八到：西南至上都一千二百五十里。西南至东都三百九十里。东北至相州一百九十里。东渡河至滑州一百一十五里。正西微南及怀州二百六十里。正南渡河至郑州二百三十里。东北至澶州二百五十里。西北逾山至泽州陵川县二百四十里。
贡、赋：开元贡：绢。赋：绵，绢。
管县五：汲，新乡，卫，共城，黎阳。
汲县，紧。郭下。本汉旧县，属河内郡。後魏於此置义州及伍城郡伍城县，周改义州为卫州，伍城县属卫州。隋开皇六年改伍城县为汲县，大业三年改属汲郡。武德元年重置义州，汲县属焉。四年废义州，县属卫州。
黄河，西自新乡县界流入，经县南，去县七里谓之棘津，亦谓之石济津。
《左传》“晋伐曹，曹在卫东。假道于卫，卫人弗许，还自南河济”是也。宋元嘉中，遣宣威将军垣护之以水军守石济，亦是此处也。
比干墓及庙，在县北十里。
太公庙，在县西北二十五里。太公，即河内汲人也。
新乡县，紧。十九。东至州四十八里。本汉获嘉县、汲县二县地，隋开皇六年於两县地古新乐城中置新乡县，属卫州。武德四年属殷州，贞观元年废殷州，县属卫州。
清水，在县北一里。
获嘉故城，在县西南十里。本汉旧县，越相吕嘉反，武帝将幸缑氏，至汲县新中乡，得吕嘉首，以为获嘉县。
卫县，紧。十九。西南至州六十八里。本汉朝歌县，属河内郡。魏黄初中，朝歌县又属朝阳歌郡，晋武帝改为汲郡。隋开皇三年罢郡，县属卫州。大业三年，改朝歌为卫县，属汲郡。皇朝因之。
黑山，在县北五十五里。汉末眭固白绕等起黑山，聚众十馀万，号黑山贼。
苏门山，在县西北十一里。孙登所隐，阮籍、嵇康所造之处。
延津，在县西二十六里。魏曹公遣于禁渡河守延津，即此地也。
枋头故城，在县东一里。建安九年，魏武帝在淇水口下大枋木为堰，遏淇水令入白渠，以开运漕，故号其处为枋头。晋太和四年，桓温北伐，慕容时亢旱，水道不通，乃凿钜野三百馀里，以通舟运。自清水入河，将慕容垂率众八万来拒，温大破之，遂至枋头。军粮竭尽，温焚舟步退，垂以八千骑追温，战败於襄邑，亦谓此也。後苻氏克邺，改枋头为永昌县。《十六国春秋》曰：“晋刘牢之救苻丕，慕容垂率师至枋头以拒之，知晋军盛，乃退。”後魏尝移汲郡理此。
阳河水，出县西北平地，即纣朝涉之胫处。
朝歌故城，在县西二十一里。殷之故都也。
鹿台，在县西。殷纣营之，七年乃成。大三里，高千尺。
共城县，上。二。东南至州六十二里。本周共伯国，厉王无道，流崩於彘，共伯奉王子靖立为宣王，共伯复归於国。汉以为县，属河内郡。晋属汲郡。高齐省。隋开皇四年加“城”字，於此置共城县，属卫州。皇朝因之。
白鹿山，在县西五十四里。
天门，在县西五十里。
淇水，源出县西北沮洳山，至卫县入河，谓之淇水口。
故凡城，在县西二十里。古凡伯国也。
百门陂，在县西北五里。方五百许步，百姓引以溉稻田，此米明白香洁，异於他稻，魏、齐以来，常以荐御。陂南通漳水。
</div>
    <div class="pagination">
<a href="元和郡县图志_page27.html">上一页</a><span>...</span><a href="元和郡县图志_page23.html">23</a><a href="元和郡县图志_page24.html">24</a><a href="元和郡县图志_page25.html">25</a><a href="元和郡县图志_page26.html">26</a><a href="元和郡县图志_page27.html">27</a><span class="current-page">28</span><a href="元和郡县图志_page29.html">29</a><a href="元和郡县图志_page30.html">30</a><a href="元和郡县图志_page31.html">31</a><a href="元和郡县图志_page32.html">32</a><a href="元和郡县图志_page33.html">33</a><span>...</span><a href="元和郡县图志_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
