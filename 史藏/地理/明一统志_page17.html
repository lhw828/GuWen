<!DOCTYPE html>
<html>
<head>
    <meta charset="UTF-8">
    <title>明一统志 - 第 17 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明一统志 - 第 17 页/共 66 页</h1>
    <div class="content">　　鲁山县【在州南一百二十里夏后时刘累醢龙惧罪迁于鲁即此春秋时为郑邑汉为鲁阳县属南阳郡三国魏为广州晋复置县属南阳国后魏置鲁阳郡又置鲁州隋初郡废大业初废州为鲁县属防城郡唐初复置鲁州改县曰鲁山贞观中州废以滍阳县省入鲁山属汝州宋元仍旧本朝因之编户二十三里】郏县【在州东九十里春秋时郑地后为楚边邑战国属韩汉置郏县属頴州郡东汉省三国魏复置后魏改龙山县属襄城郡东魏以县置顺阳郡隋初改龙山为汝南县寻改辅城县属汝州大业中又改郏城县以期城县省入唐因之宋属许州金属汝州元初省入梁县后复置郏县本朝因之编户四十四里】宝丰县【在州东南八十里春秋郑地后入蔡战国属韩秦汉属汝州唐置龙兴县宋更名寳豊县辽金因之元省本朝初仍旧成化十年复置寳豊县属汝州编户三十一里】伊阳县【在州西五十里春秋秦晋迁陆浑之城创伊川即此战国属韩秦置新城县属三辅郡两汉因之三国属魏晋复为陆浑属河南郡唐置伊州陆浑隶焉寻改为伊阳县五代及宋皆因之隶河南府绍兴九年改为顺川寻复伊阳元改为嵩州属南阳府本朝洪武初改州为县成化十一年仍置伊阳县改隶汝州编户一十八里】
　　郡名汝阳【晋名】
　　形胜右矕三涂左概嵩岳【旧志汝州之境右矕三涂左概嵩岳面据衡隂箕背王屋浸以陂溠演以荣洛】土壤膏沃风气绵宻【鲁山峰峦环抱河流萦带土壤膏沃风气绵宻】
　　风俗渐濡道学【旧志汝颍多竒士乃伊川游宦之邦道学渐濡者众】民尚淳厚士习诗礼男耕女织与往古同辙【汝州志】隐然伊洛之遗风【伊阳志农务耒耜士乐诗书隐然伊洛之遗风焉】
　　山川风穴山【在州城东北二十里上有风穴宋李廌有诗吴防复隐此旧有吴公洞读书庵雅才亭俱废】霍山【在州城东南二十里左传谓楚袭梁及霍即此汉立霍山县因山而名今故城俗谓张侯城】鹿台山【在州城北二十里有台状若蹲鹿】灶君山【在州城西南三十里山有石刻灶君山三字鲁山县东闗有普济庙以祀灶君山神祷有应】玉羊山【在州城西北四十里石多羊迹】云夣山【在州城西南五十里相传鬼谷子脩道处】鱼齿山【在州城东南五十里左传楚伐郑次于鱼陵涉于鱼齿之下即此山下有涉水】崆峒山【在州城西南六十里昔广成子隐此今有墓存相传崆峒有三一在安定一在临洮荘周述黄帝问道崆峒遂言游襄城登具茨访大隗皆与此山接壤山下有洞其户上出相传洞中白犬常游洞外故号小为玉狗峰上有广成庙及崆峒观下有广成城】鸣臯山【在州城西南六十里一名狼臯山南旧有唐贞观中所建清暑宫汝水自山东出硖谓之汝阨】重金山【在州城北四十里其出多黄石其形畳畳日夕掩映山色如金】大盂山【在鲁山县西南七十里山顶并窊四围若城俗呼为大团城小团城山】鲁山【在鲁山县东一百八十里一名露山髙出羣山为一邑巨镇因以名县山顶有瑞云观】尧山【在鲁山县西滍水所出昔尧之末孙刘累以豢龙事夏后后惧罪迁于鲁立尧祠于此因名尧山】扶安山【在鲁山县东南五十里上有唐秦王庙世传秦王驻马于此】黑山【在鲁山县南二十五里相传汉光武经此值日昏暮因名又西北三十里有明山谓光武经此遇天晴明因以为名】峨眉山【在郏县西北三十五里与扈阳山相近下有广庆寺寺内有三苏祠】鳯翅山【在郏县西北四十里以形似名上有灵泉祷有应】紫云山【在郏县东南六十里其上常有云气舒布隆冬雪霁青紫可爱其隂有白虎潭】大刘山【在郏县北三十里世传汉髙祖入闗驻此名沛公垒东汉光武亦驻后人立庙山间因有大刘小刘之异】香山【在寳丰县东二十里旧名火珠有大龙山小龙山相传大悲观音证道之所唐时寺塔并存塔后有天地池架石梁】九里山【在寳丰县东三十里相传汉髙祖败项羽于此】五朶山【在寳丰县西八十里五山叠翠俨若屏风青拥县门故名】云夣山【在伊阳县东南七里相传鬼谷脩道处其北有水自洞下注如垂帘名水洞】岘山【在伊阳县南四十里昔唐文帝经此以其危峰独见遂名】筛子朶山【在伊阳县西七十里产矿洞口最多有似筛子眼故名】甘泉山【在伊阳县北五里中有泉水味甘】九臯山【在伊阳县西北二十五里昔有鹤鸣于上故名】鳯凰山【在伊阳县北三十里以形似故名】青条岭【在寳丰县西二十里】吴大岭【在鲁山县西九十里】黄涧河【在州城东三十里俗名赵落河源发于左村之北山流合汝河达淮】清水河【在鲁山县东二十里源自赤城村东流入沙河】秋河【在鲁山县南五十里源自杨家林流经寳丰县界合沙河】当齐河【在鲁山县西三十里发源焦山北流至竹岭村达沙河】长桥河【在郏县东四十里又呼蓝桥发源自钩州南流入于汝河】西湖【一名龙塘陂在汝州城西八里其水四时不竭灌田千余顷】太史湖【在州城宋太守王素濬治为一郡之胜名曰太史湖李廌有记】广成泽【在州城西四十里一名黄陂周回百里汉广成苑地有灌溉之利百姓頼之】烧车水【源出花山下注澧河东流入汝水即光武烧王寻辎重处】巢父井【在州城西郭门外其旁有巢由庙宋宗舜臣尝刻王通叟吊巢父文于石】马跑泉【在州城东南相传汉光武军渇乏水忽马跑地而得此泉】龙泉【在州城西南其水莹防中秋之夕隂云蔽月俯观泉中形自若时人有我欲龙泉观夜月崆峒烟阻人行之句又内乡县西亦有龙泉泉中见白壁赤柱】温汤泉【在州城西南六十里源有九眼东南流注广成泽可疗疾唐武后尝幸于此有温汤碑其侧又有寒泉南流注滍水虽盛夏肃如氷谷又州城南三十里有武后流杯池碑】九女泉【在伊阳县南三十里】石龙涡【在州城四壁千仞散泉如唐孟郊有诗】
　　土产铁　锡【州境出】何首乌　荆芥　牵牛　草乌　牛膝【州境属县俱出】石炭【鲁山县出】
　　公署汝州卫【在州城内】
　　学校汝州学【在州治西洪武三年因元旧祠堂建】鲁山县学【在县治东南元建本朝洪武八年重建】郏县学【在县治东南金建本朝洪武三年重建】寳丰县学【在县治东成化十一年建】伊阳县学【在县治西南成化十二年建】
　　书院青云书院【在郏县城内成化五年建】程子书院【在寳豊县成化十六年建】宫室望嵩楼【在州子城内唐时建刘禹锡送廖彦谋诗有望嵩楼上忽相见看过花开花落时之句宋张耒诗临汝城中春雪消望嵩楼上对岧嶤已披氛雾看孤秀更挟春寒上泬寥李廷老更名汝阳楼】龙兴楼【在州城中宋崔鶠诗老去未觉跻攀难一表独立青里】郑公堂【在州城治宋富弼尝封郑国两偃藩于汝民思之后守来典郡为建此堂刻公诗于石有已叹朱轮无善状更惭华构是虚声之句】此君堂【在州城宋元祐时知州文大方构庄公岳诗使君新构此君堂手种玲珑玉万行】致亭【在州北园跨西池上宋咸平中赵况为守时建有苏辙祈文刻石】思贤亭【在州治后宋祥符中杨义知汝州有贤名后王晌瑜来作守思之因建此亭刘攽作记】香逺亭【在州治后圃金大定中乌古论知汝州时建亭前有茶防三株宋子初取苏轼无风香自逺之句名之因为作记】虚舟亭【在州治后圃金兴定初防御使完顔建赵思文有记】□岚亭【在州东北风穴山上登台则州可见】擂鼓台【在州城相传汉髙祖与项羽战于此】纪氏台【在州东百余里续汉书曰世祖车驾西征降群盗于此】琴台【在鲁山县唐元紫芝建顔真卿有文前贤题咏甚多金赵秉文为书琴台二字刻于石元好问诗千山为公台万为公琴夔旷不并世月露为知音】钧台【在郏县西相传黄帝问道广成驻跸于此大奏钧天之乐故名】神台【在郏县西郡国志隋开皇初获神腹文曰天下杨兴左有尹字右有月字即此地】望仙台【在郏县西望仙村内】
　　关梁龙门关【在州东大龙山下】歇马岭关【在鲁山县西北八十里相传汉光武歇马于此故名】不救关【在伊阳县西南】洗耳桥【旧名石桥在州城西门外洗耳河上】三里桥【在鲁山县三里河上】董家桥【在鲁山县东南四里】义济桥【在郏县西十里沪涧溪上】汝河桥【在郏县东南十五里汝河上】长桥【在郏县东四十里跨长桥河】通济桥【在寳丰县净肠河】石桥【在寳丰县双酒务保】紫罗桥【在伊阳县城东】漫流桥【在伊阳县城外】枣林桥【在伊阳县城西】
　　寺观塔亭寺【在州城东闗宋元祐初建】寳应寺【在州城西南隅唐开元初建】白云寺【在州城东北风穴山唐大中初建】观音寺【在鲁山县治东北元至正间建】润国寺【在鲁山县城外隋开皇中建】大觉寺【在鲁山县城外洪武二年建】开元寺【在郏县治东后魏建唐改胜法寺】龙兴寺【有三一在郏县东一在寳丰县南一在寳豊县北】灵相寺【在寳豊县城西南隅金大安初建】练溪寺【在伊阳县城外元大徳初建】清凉寺【在伊阳县城外宋熙宁五年建】丹阳观【在州城内】清溪观【在州城东闗】南华观【在鲁山县治东南元至正中建】玉阳观【在郏县治东南元建】神应观【在寳丰县城北】太古观【在伊阳县城外】
　　祠庙八蜡庙【在鲁山县东闗】三圣庙【在鲁山县孙村保祀尧舜禹三圣又南阳县石桥保及邓州禹山上皆有禹庙】汉髙祖庙【在州城陂北保又南阳唐邓裕叶郏皆有庙】萧鄼侯庙【在郏县治内】胶东侯祠【在寳丰县城西北隅祀汉时贾复】汉寿亭侯庙【有三一在州城内正统初建一在郏县城内洪武中建一在鲁山县西北洪武末重建】唐太宗庙【在郏县东北】许由庙【在州城西闗】頴大夫庙【在州城祀頴考叔有墓存宋苏辙有诗吊之】顔鲁公祠【在州治东龙兴寺祀唐忠臣顔真卿宋李廌诗古寺今如昔泉扃夜不晨】三苏祠【在郏县西北峨眉山元至正间建】
　　陵墓魏陵【在州城东南大龙山巅魏元氏所】魏悼园【在州城西北牛脾山宋秦王廷美之墓附兆二十余】鲁阳公墓【在鲁山县二十五里墓有石碑止存四字】贾复墓【在州城东南塟汉将军贾复后人为立胶东侯庙】元结墓【在鲁山县北青条岭陂泉之原唐元结有顔真卿所书碑碣】二苏墓【在郏县峨眉山苏轼卒于常州长子迈卜于此山遵治命也辙后亦焉宋苑中诗天涯流落两丘土玉树并揜佳城中举杯三酧不忍去万木飒飒声秋空】
　　古迹鲁阳城【在鲁山县治南古鲁县夏时刘累迁此汉为鲁阳县】绕角城【在鲁山县东南左传晋师遁于绕角】父城【在州城东南父城保本殷时歴国左传楚城父城即此汉置县属頴川郡】犨城【在鲁山县东南汉县属南阳郡隋曰犨城县属襄城郡】周承休城【在州城东汉元帝置此县光武封姬常为承休公主周祀即此地隋曰承休县唐又改为梁县】贾复城【在州城东南一百余里一名通鸦城复击郾所筑俗讹为寡妇城】汝北城【在州城南亦名王坞城髙齐置郡后改曰汝隂后周废】平皋城【在鲁山县后周筑于三鸦镇以御冦】临汝城【在州城西南六十里唐置县属汝州】寳丰城【在州城东本汉郏城县地唐析置龙兴县宋改寳豊元省入梁县】废梁县【在州城子城东本隋承休县又有梁县在西南四十五里属汝州唐贞观初省梁县更承体曰本朝省入州】蛮中聚【在州城西南即戎蛮子国俗呼麻城】阳人聚【在州城西秦迁东周于此吴孙坚大破董卓军亦此地】沛公垒【在州城东北大刘山南汉髙帝入闗驻此又世祖西征亦驻此故山有大刘小刘之异】婆娑园【在郏县宋崔鶠居此又名石牛荘鶠诗晚禽噪竹千百翅残菊横枝三两花好在山园养衰废风波不到野人家】汝帖碑【在州城治石凡十二刻皆歴代名人所书】
　　名宦汉冯鲂【为郏令捕降盗贼县界清静光武曰此徤令也使降诸盗】晋华谭【永宁初为郏令时兵乱之后境内馑饥倾心抚防甚有政绩】唐元徳秀【鲁山令有盗系狱会虎为暴盗请格虎自赎许之明日盗果尸虎还宗在东都命三百里内县令刺史各以声乐集徳秀惟乐工数十联歌于蒍于帝叹曰贤人之言哉其所得俸禄悉散孤遗歳满笥余一缣驾柴车去】令狐绪【汝州刺史有佳政汝人请刻石颂徳绪以弟绹当国固让宣宗嘉其意乃止】宋吕端【太宗时为汝州司户刚直不容邪佞虽居小官而有公辅之望】杨亿【大中祥符未知汝州清修正直誉冠当时士民得其片文只字以为矜式】王素【知汝州政余书不去手遇事立决不停讼待寮賔以谦恭待吏民以寛厚】富弼【熙寜初判汝州上言新法不可以治郡愿归洛养疾许之百姓去思甚切】李大临【知汝州辰溪贡丹砂道叶县其二箧化为双雉鬭山谷间耕者获之人疑为盗械送于州大临识其异讯得实释耕者】程颢【神宗时罢邑以亲老求近郷监局得监汝州塩税寻以宗正丞召之命下及门而卒】蒲宗孟【元丰中知汝州甚得人心治盗有方郡界寜静】韩维【知汝州寻召还元祐初出知邓州久之复知汝州百姓喜之】蒋之竒【元符末知汝州孜孜民事和平乐易郡人诵之】朱景【知汝州叶驿道逺隶囚为送者所虐多死俗传为叶家闗景重禁以絶其患】刘才邵【大观中为汝州教授尝愤五季文词卑弱仿雄法言着法语八十一篇】谢贶【知汝州钦宗即位上封事十篇论事切至后提点京西北刑狱金人犯汝州贶自襄阳领兵往援之战死】元韩约【至元间守汝州吏有受贵人贿而隂毙佃户者乃以病革告约察其非按吏罪歳歉粟价腾涌约发不待报民得全生】王义【至元间为鲁山尹兴废补抑强扶弱以清介著名】王文政【至元中为鲁山尹发奸擿伏政令一新课农劝士惠政及民及去邑人为立去思碑】杨允【至元间郏县尹明敏有断以清白称】本朝俞永【洪武中知鲁山县首革吏弊修举学校亲为诸生讲説经史正句读校文理士风翕然以盛民有讼者片言折之吏民畏服】杜思进【洪武中知郏县课农桑均徭役谦已爱人抚字得宜以治称最】张复【永乐初知汝州清廉刚直不遣吏卒摧摄民无横扰而公事易集董役河东接运木植甚着勤能吏民至今徳之】官谦【永乐中知汝州恭慎慈爱为政知缓急先是民多流亡谦四出招抚货种免役民欢趋之归者动以千数庙学頽圯首割已俸倡之学校以完秩满吏民思慕不已】叶嵩【永乐末同知汝州平徭赋民心悦服】沈贵【知汝州至即询宿弊编民户等级以均差役循行田里教民树艺作陂堰溉田民享其利修学校礼师儒课生徒延耆贤以访政治得失礼让兴行民物安阜卒于官士民追慕之为立祠焉复立去思碑】张钊【宣徳初知鲁山县询民隐抚流亡劝耕桑均赋役民用富足】傅子荣【正统间任郏县丞持身廉谨案牍无滞秩满百姓保留复任卒于官吏民甚哀悼为立永思碑】王玺【天顺间知郏县以廉能著绩陞去史民泣送】张鉴【天顺初主郏县簿有猷有为徴税弭盗尤得其法修举废坠无不善理寻以疾乞休吏民不舍为立去思碑】
　　流寓孔旼【孔子四十六代孙宋时隐居汝州滍阳城事亲至孝读书循礼法性孤洁喜闻善环府百里之人皆爱慕之见旼于路辄敛祍以避葬其父庐墓三年卧破棺中日食米一溢壁间生紫芝数十本州以行义闻特赐旌表】崔鶠【阳翟人宋进士为筠州推官徽宋初立以日食求直言鶠上言后蔡京借上书人免鶠官久之调绩溪令移病居郏城治田百畆为婆娑园屏处十余年无贵贱悉尊师之】范祖述【成都人仕宋累官知台州主管西京御史台靖康多难避地汝州汝守赵子□邀与共守于是旁郡尽陷汝独全累官朝请大夫】
　　人物汉臧宫【頴川郏人从光武征战以勇称初为偏将军从破群贼复将兵徇江夏拜辅威将军击诸郡平之后平蜀拜广汉太守徴还封朗陵侯卒谥愍侯宫谨信质檏故常见任用】铫期【頴川郏人父猛为桂阳太守卒期丧三年乡里称之期容貌絶异矜严有威光武畧地頴川召署掾从徇蓟后为邓禹禆将所至有功封安成侯后拜卫尉期重信义自为将有所降下未尝卤掠在朝忧国爱主能犯顔諌诤卒谥忠侯子丹统俱为侯】唐孙处约【汝州郏城人贞观中为齐王祐记室祐多过失处约数谏太宗咨叹之擢中书舍人后以小司成致仕】孟诜【汝州梁人登进士第累官鳯阁舍人转春官侍郎拜同州刺史神龙初致仕诏河南春秋给羊酒以终其身】元结【鲁山人少聪悟宏达倜傥不覊天寳中进士歴官监察御史节度叅军以功改著作郎遂家武昌起为道州刺史撰大唐中兴颂刻于浯溪大歴初拜御史中丞】马燧【汝州郏城人兄以儒学闻歴连闰二州刺史以清白称燧姿度魁杰沉勇多筭李抱玉守鳯翔表为陇州刺史从抱玉入朝代宗雅闻其才授商州刺史后屡立大功封北平郡王】王防休【汝州梁人有材武信义李抱真以币招之授兵马使累功封同昌郡王后为昭义留后号令抚循军中大治尝得继天诞圣乐以献以宫为均后中和乐本此】五代张仁谦【汝州人仕晋为北靣行营兵马都监匈奴不敢犯塞汉祖即位授西上閤门副使入宋平李继筠以功授象州刺史】宋冦瑊【汝州临汝人举进士授遂州推官徙永州讨平汉蛮为梓州运使又讨平泸蛮累迁给事中仁宗时河决徙知滑州河平擢枢宻直学士】吴防复【汝州人登进士第皇祐中为太学直讲朝廷知其贤内试省府外委以监司郡守之寄后镇荆南殁子夀寜孙长吉俱仕至直秘閤】沈宣【汝州梁人母亡既葬不塞墓门三十有六月画负土夜附棺而卧为坟广百尺妻髙氏亦有孝行元丰中甞褒赐粟帛】牛皋【汝州鲁山人初为射士战败金人累迁蔡唐州信阳军镇抚使后为岳飞部将复随州襄阳擒杨么以功最除捧日天武四厢指挥使马步军副总管】金宗端脩【汝州人好学喜名节金大定中进士累官监察御史大理丞屡上书言事端脩以直道不振于时自守愈笃妻死不更娶独居二十年汝州司侯游彦哲尝问为政端脩曰治气养心而已心正则不私气平则不暴为政之术在是矣】元邓顺【鲁山人举进士博学有治才仕至礼部侍郎】本朝安徳【汝州人幼警敏涉猎经史习词赋举元进士居授徒洪武初郡守举为州学训导兵燹之余家无藏书徳手録以授生徒后以明经徴起入对称善擢湖广左叅政】李希顔【郏县人博通经史穷极根抵洪武初被徴为左春坊賛善大夫进讲经筵多所禆益尝注大学中庸心法又同邑张叔廉亦以儒行卓异徴为国子学正】王政【汝州人少有器局练晓时务洪武初入太学累官兵部侍郎以才干敏速奏对便防为时所称】陈立【汝州人家贫力学用志恳笃寡言笑尚信义以太学生髙等洪武初授江西左参议廉介自持遇事明决后入为应天府治中】王泽【汝州人由进士歴官太仆寺丞河间知府子佐进士】王预【汝州人由进士累官陕西副使】袁恺【郏县人由进士累官副都御史总督南京粮储】
　　列女王氏二妇【宋汝州人建炎初金人至汝州二妇为所掠拥置舟中遂投汉江以死尸皆浮出不坏时人收葬城外江上为双塜以表之】袁氏【汝州医士马元吉妻永乐初元吉卒千京师袁氏携防子负骨归葬养舅姑以天年终子亦成立守节四十余年正统间旌其门曰贞节】王粉儿【汝州王通女许嫁同里张得山未行而得山殁粉儿即柩旁恸哭防絶既葬复至墓所奠哭遂自缢青杨树下】
　　仙释张元化【葛弟子尝寓汝州有前知之明一日召道士周元亨戒之曰吾化之后母损吾躯既化元亨遵其命葬于城北二里后五年汝卒戌蜀者逢一道士于山峡间谓曰我新去汝若为我持书与胡司马周尊师达之无遗卒反投书二人开缄乃元化亲札谢二人葬之厚也遂率郡人发塜视之惟空棺有故履存焉宋政和中封冲妙先生】





　　明一统志卷三十一
　　钦定四库全书
　　明一统志卷三十二
　　明　李贤等　撰
　　陜西布政司
　　陜西古雍州地汉都于此置司隶校尉领三辅置凉州部刺史察举陇西北地等郡而不常所治东汉司隶如故凉州治陇唐贞观中置关内道开元中置京畿等四道采访处置使而京畿道治京城关内道以京官领陇西道治西平山南西道治汉中后改采访为观察其治仍旧宋初置陜西路后置永兴鄜延环庆秦鳯泾原熙河六路经畧安抚司并以守臣兼领又置提点刑狱司治鳯翔元置陜西等处行中书省于安西置陜西汉中道肃政廉访司于鳯翔又置甘肃等处行中书省及河西陇北道肃政廉访司于甘州本朝置陜西等处承宣布政使司领西安鳯翔平凉庆阳延安巩昌临洮汉中八府置陜西都指挥使司领西安左西安前西安后固原平凉庆阳延安绥徳榆林巩昌临洮汉中秦州兰州洮州岷州河州宁夏宁夏中宁夏前宁夏后宁夏左屯宁夏右屯宁夏中屯宁羗二十五卫鳯翔金州灵州镇羗四千户所又置陜西行都指挥使司领甘州左甘州右甘州中甘州前甘州后肃州山丹永昌凉州镇畨庄浪西宁十二卫及镇夷古浪二千户所置陜西等处按察司分关内二关南陇右西宁河西六道兼察诸府州卫所三司并治西安而行都司则分治甘州以控制边境云西安府上【东至山西蒲州黄河界三百五十里西至鳯翔府扶风县界二百四十里南至汉中府金州界六百八十里北至延安府宜君县界三百五十里自府治至京师二千六百五十里至南京二千四百三十里】
　　【粮八十六万五千石零】
　　建置沿革禹贡雍州之域天文井鬼分野周为王畿地秦置内史以领关中汉初置渭南郡寻罢郡复置内史景帝分置左右内史此为右内史武帝改京兆尹与左冯翊右扶风为三辅东汉于此置雍州寻罢三国魏改尹为守晋置雍州理京兆未防为刘石符姚所据后魏仍置雍州西魏后周皆置京兆尹隋初置雍州寻改为京兆郡唐初复为雍州又改京兆郡寻复雍州开元初改京兆府自周秦汉晋西魏后周隋唐并都于此唐末为佑国军五代梁改永平军后唐复为京兆府晋改曰晋昌汉改曰永兴宋仍京兆府属永兴军路金属京兆府路元改安西路后改奉元路本朝洪武初改为西安府领州六县三十
　　长安县【附郭秦因古地名曰长安汉都关中始置为县属京兆尹王莽改常安东汉复旧隋迁都始徙县治于此唐因之五代梁改大安县后唐复曰长安县宋元仍旧本朝因之编户五十五里】咸宁县【附郭汉置万年县在废栎阳县东北后周始别置万年县于长安城中取汉旧县以为名隋初改大兴县唐初复曰万年天寳中始改为咸宁县后仍曰万年五代梁改为大年县宋改为樊川县金复为咸宁县元仍旧本朝因之编户六十六里】咸阳县【在府城西北五十里本秦旧县孝公徙都此其地在山南水北山水皆阳故名咸阳汉初曰新城县元鼎初改渭城县东汉省晋时石勒于此置石安县后符秦置咸阳郡隋郡废唐复为咸阳县属京兆郡宋金仍旧元省入兴平寻复置本朝因之编户一十里】兴平县【在府城西一百里本周太丘地后名废丘汉初置槐里县后析置茂陵平陵二县三国魏改平陵曰始平晋置始平郡领槐里始平等县后魏省始平郡以县属扶风郡唐改始平曰金城县至徳初置兴平军寻改为县宋金元仍旧本朝因之编户一十五里】临潼县【在府城东七十里周为骊戎国秦为骊邑汉置新丰县后魏周隋徙治不一唐武后改为庆山县神龙初复为新丰天寳初析置防昌县于温泉宫后改曰昭应省新丰入焉宋大中祥符间始改曰临潼以水为名金元仍旧以栎阳县省入本朝因之编户四十里】泾阳县【在府城北七十里本秦旧县故城在平凉府界以居泾水之北故名汉初属安定郡惠帝改池阳县属左冯翊后魏徙咸阳郡治此后周省县隋罢郡复置泾阳县属雍州唐属鼎州寻复属雍州宋金仍旧元省入髙陵县寻复置本朝因之编户四十四里】髙陵县【在府城北八十里本秦旧县为左辅都尉治所汉隶左冯翊后汉左冯翊自长安出治髙陵三国魏属京兆郡唐初析置鹿苑县寻省宋金元仍旧本朝因之编户一十五里】鄠县【在府城西南七十里本夏时扈国殷为崇国秦为鄠甘亭汉始置鄠县属右扶风郡晋属始平郡后魏属京兆郡唐宋金元皆仍旧本朝因之编户二十三里】蓝田县【在府城东南九十里本秦旧县周礼玉之次美者曰蓝此县山出玉故以名县汉属京兆尹晋因之后魏初省后复置后周析置玉山白鹿二县以三县置蓝田郡后省郡以玉山白鹿入蓝田县属京兆唐初又析置白鹿玉山县寻省宋金元仍旧本朝因之编户二十里】盩厔县【在府城西南一百六十里本汉旧县属右扶风山曲曰盩水曲曰厔故以名县东汉省晋复置后周徙县于鄠县西北而于此置恒州后置周南郡隋废郡以县属京兆唐改宜寿县至徳初复为盩厔县天复初属鳯翔府宋因之金置恒州元省州以县属安西路本朝因之编户四十里】三原县【在府城南九十里本汉池阳县地晋时符秦置三原防军以其地在清酆原孟侯原白鹿原间故名后魏改为三原县属北地郡后周属冯翊郡隋初属雍州唐初改为池阳县又改华池县仍置三原县属北泉州贞观初废三原县改华池为三原属雍州五代唐属耀州宋金元仍旧本朝改今属编户二十里】渭南县【在府城西五十里本汉新丰县地符秦始置渭南县属京兆府后魏改南新丰县及置渭南郡西魏复为渭南县后周属雍州唐初属华州寻复属雍州五代周属华州宋熙宁中省入郑县元丰初复置金元仍旧本朝改今属编户五十六里】商州【在府城东南二百六十里本契始封地周为豫州之境春秋属晋后属秦汉于此置上洛县属农郡晋置上洛郡后魏置洛州后周改洛州为商州取古商于地为名隋复为上洛郡唐初复为商州天寳初为上洛郡乾元初复为商州属闗内道宋属永兴军路元属安西路本朝改州为县寻复陞为州编户二十八里领县四】镇安县【在州城南二百五十里本商州丰阳县地唐析置安业县属雍州乾元初改为乾元县属京兆寻又属商州五代汉改干祐县宋因之元废本朝于废县北二十里始置镇安县编户一十八里】洛南县【在州城南二百里春秋时晋上洛地汉为上洛县地晋析置拒阳县寻省复魏复置隋初属商州寻改曰洛南县以在洛水之南故名唐宋金元仍旧本朝后属商州编户二十一里】山阳县【在州城东南一百二十里本朝析置编户二十里】商南县【在州城东六十里本朝析置编户一十二里】同州【在府城东北二百八十里周为大荔国秦为内史地汉初置河上郡后为左内史武帝时改左冯翊三国魏为冯翊郡后魏兼置西华州西魏改为同州取禹贡澧水攸同之义隋罢州复置冯翊郡唐初复为同州治冯翊县天寳初复为冯翊郡乾元初复为同州后改匡国军五代梁改忠武军后唐复旧宋改定国军属永兴路金属京兆府元仍为同州以冯翊县省入本朝因之编户三十五里领县五】朝邑县【在州城东三十里春秋时为蒲闗战国魏筑城于此汉为临晋县地晋为冯翊郡治后魏分置南五泉县西魏改朝邑县以据朝坂故名唐改河西县属河中府大歴初复曰朝邑属同州五代宋金元仍旧本朝因之编户六十五里】郃阳县【在州城东北一百二十里古莘国地汉始置郃阳县属左冯翊以在郃水之阳故名后周属澄城郡隋属冯翊郡唐初属西韩州贞观间州罢属同州五代梁属河中府唐复旧宋复属同州以夏阳县省入金属祯州后复属同州元初属祯州后仍旧本朝因之编户四十七里】澄城县【在州城北一百二十里春秋时晋北徴地后属秦汉始置徴县后误徴为澄东汉省后魏置澄城郡隋初罢郡以县属同州唐初析置长宁县后省长庆中割入奉先县五代梁属河中府后唐复　属同州宋金元仍旧本朝因之编户四十里】白水县【在州城西北一百二十里春秋时名彭衙秦置白水县以南临白水故名汉为粟邑县又为衙县地晋省衙县后魏废粟邑县后析置白水县及白水郡隋初罢郡以县属同州唐割入奉先县宋复置属同州金元仍旧本朝因之编户二十九里】韩城县【在州城东北二百二十里古韩梁二国地晋为少梁邑秦更名夏阳县汉为夏阳县地属冯翊郡隋始析置韩城县以古韩城为名唐初置西韩州贞观间州罢以县属同州五代梁属河中府后唐复旧宋因之金改祯州元初州罢复为韩城县寻复置祯州后罢以县属同州本朝因之编户三十六里】华州【在府城东二百里周时郑桓公始封于此其地亦名咸林秦为内史地汉魏晋并为京兆农二郡地后魏置华山郡又改东雍州西魏改为华州隋省后置华山郡唐复为华州埀拱初改太州天寳初改华隂郡后复为华州干寜中陞兴徳府又为镇国军五代梁改威化军唐复为镇国军宋改镇潼军金改金安军元复为华州后以郑县省入本朝因之编户四十一里领县二】华隂县【在州城东七十里战国属魏为隂晋地秦改曰寕秦汉始置华隂县以在华山之隂故名唐分置潼津县寻省入华隂垂拱初改仙掌县神龙中复曰华隂寳歴中改太隂县后复为华隂宋金元仍旧本朝因之编户三十里】蒲城县【在州城北一百二十里本汉重泉县地属冯翊郡后魏于此置南白水县西魏始改蒲城县隋属同州唐改奉先县属京兆府天祐间复属同州五代时属京兆宋初属同州寻复蒲城县元仍旧本朝因之编户五十四里】耀州【在府城北一百八十里秦为内史地汉为祋祤县地东汉置三国后魏置北雍州西魏改宜州隋为宜君郡治华原县唐废置不一天祐初置耀州建义胜军五代梁改曰崇州及改静胜军唐复为耀州名顺义军宋初为感义军改感徳军金仍为耀州元以华原县省入本朝因之编户一十四里领县二】同官县【在州城北七十五里本汉祋祤县地晋为频阳县地符秦置铜官防军以川为名后魏罢军为铜官县属北地郡后周改曰同官县属宜州隋属京兆郡唐初属宜州后属京兆府五代梁属同州唐属櫂州宋金元仍旧本朝因之编户一十三里】富平县【在州城东南七十五里本汉旧县属北地郡治灵州回乐县界东汉徙宁州彭原县界晋又徙徳懐故城西魏复徙旧治后周属冯翊郡隋初属雍州唐又徙治义亭城即今治五代梁属耀州宋金元仍旧本朝因之编户四十里】干州【在府城西北一百八十里秦为内史地汉为左冯翊之池阳县地晋属扶风郡后魏为咸阳郡宁县地隋改宁为醴泉属京兆郡唐析醴泉等五县地置奉天县又置干州以郡在长安干隅故名五代梁为威胜军唐复为干州属鳯翔府宋罢政和中复置改为醴州金元仍为干州本朝因之以奉天县省入编户二十七里领县四】醴泉县【在州城东七十五里本汉左冯翊谷口县地东汉及晋为池阳县后魏改宁县隋改醴泉县因后周醴泉宫为名唐初析置温秀县后省入醴泉宋割属醴州金元仍属干州本朝因之编户一十八里】武功县【在州城西南六十里古邰国后稷所封地秦孝公始置武功县以武功山水为名旧在郿县境东汉徙治古城晋属始平稷后魏改美阳县又置武功郡后周俱省寻复置武功县唐置郡州寻废以县属京兆府五代唐时属鳯翔府元仍武功县本朝因之编户十五里】长武县【在州城西北百二十里新设编户　里】永寿县【在州城北九十里古国地汉为右扶风之漆县地后魏置广夀县后周改永寿县隋省入新平县唐复析置属邠州神龙初属京兆府景龙初复属邠州宋属干州金属邠州元复属干州本朝因之编户一十里】邠州【在府城西北三百五十里古西戎地后公刘所居为国地秦属内史汉为右扶风圵地安定三郡地东汉置新平郡治漆县后魏置南州后废北州遂去南字隋省州义宁初复置新平郡唐初复为州寻改邠州天寳初复为新平郡乾元初复邠州陞静难军宋属永兴路金属熙河路元属巩昌路后属陜西行省本朝改今属以新平宜禄二县省入编户二十七里领县四】淳化县【在州城东二百里本汉冯翊郡之云阳县地宋淳化中始析县之黎阳镇置淳化县属耀州金属邠州元以三水县省入本朝因之编户三十三里】三水县【在州城东四十里本淳化县地本朝析置为县治焉编户一十二里】
　　郡名京兆【汉名】永兴【宋名】安西【元名】
　　形胜四塞之国被山带河【史记秦四塞之国被山带河外有洪河之险西有汉中巴蜀北有代马之利】金城千里天府之国【汉书闗中左殽函右陇蜀沃野千里南有巴蜀之饶北有胡苑之利此所谓金城千里天府之国也】践华为城因河为池【汉贾谊过秦论】陆海之地【汉东方朔云三辅之地南有江淮北有河渭汧岭以东商洛以南厥壌肥饶此所谓陆海之地也】关中奥区【旧志干州九诸山控扼西北泾渭二水萦带东南实闗中之奥区也】前临沙苑后枕浒冈【同州其地前临沙苑后枕浒冈左接平原右带沮水】左控桃林右阻蓝田【华州前据华岳后临泾渭左控桃林之塞右阻蓝田之闗】漆水经其东沮水绕其西【耀州面大□背髙原漆水经其东沮水绕其西】依山为城地势雄壮【邠州泾水绕其北邠岩峙其南依山为城地势雄壮以上俱新志】
　　风俗有先生遗风【汉志昔后稷封漦公刘处邠太王徙岐文王作鄷武王治镐故其民有先王遗风好稼穑务本业】俗杂五方【同上汉都长安徙齐诸田楚昭屈景及诸功臣豪杰兼并之家于诸陵故五方错杂风俗不纯】尚气槩先勇力【诗传秦人之俗大扺尚气槩先勇力忘生轻死又云其民厚重质直以善之则易以兴起而笃于仁义】衣冠文物俨有古风【方舆胜览华州衣冠文物俨有古风将相笃生项背相望】习俗淳雅人多精医【同上耀州生齿富庶习俗淳雅人多精医有孙思邈之遗风】俗尚俭约野无惰农【元志公刘以农事开国诗言农桑衣食之本甚备故今邠州之俗纯俭素约野无惰农岁有髙廪】男勤稼穑女事桑麻【新志干州民性刚劲俗尚简朴男勤稼穑女事桑麻】
　　山川龙首山【在府城北一十里首入渭水尾达樊川长六十里土赤不毛隋以长安城狭小改作新都于龙首山迁焉】终南山【在府城南五十里一名南山东西连亘蓝田咸宁长安盩厔四县之境产玉石金银铜鐡及合离草丹青树禹贡所谓终南即此上有终南神祠唐韩愈有南山诗】太一山【在终南山南二十里连亘秀特上揷云霄唐王维诗太一近天都】骊山【在临潼县东南二里因骊戎所居故名山之麓温泉所出唐宗更名昭应上有老母庙山左肩曰东绣岭右肩曰西绣岭】胏浮山【在临潼县水经冷水出胏浮山葢骊山之麓而有异名耳】金斧山【在骊山东南石罅中有斧以杖扺之则动】庆山【在临潼县东南三十五里唐武后时因风雷涌出此山初髙六尺余渐髙至二百余尺荆州人俞文俊上书曰地气不和而堆阜出今陛下以女主处阳位山变为灾以为庆山臣以为非庆也】石楼山【在盩厔县东三十七里旁有炼丹峯东南有五福山】牛首山【在鄠县南二十三里汉班固西都赋绕黄山而欵牛首】鸡头山【在鄠县东南三十里秦符生尝走此山遇害】金山【在蓝田县南一十里上有金山神庙以祀风后】七盘山【在蓝田县南二十里近此又有防坡杜氏通典七盘十二防蓝関之险路也唐贞元初刺史李西华自蓝田至内乡开新道七百余里回山取涂人不病涉谓之偏路行旅便之】峣山【在蓝田县南二十里秦之峣闗以此山为名】蒉山【在蓝田县东南二十五里汉髙帝引兵输蒉山击秦军即此】蓝田山【在蓝田县东南三十里山出玉英因名蓝田又名玉山形如覆车亦名覆车山】嵯峨山【在泾阳县北五十里一名嶻□又名慈峨山巅云起辄人以为候】仲山【在泾阳县西北七十里俗传汉髙祖兄仲所居上有仲子庙岁旱围此射猎则有风雨】甘泉山【在泾阳县西北一百二十里亦名石鼓原甘泉所出汉甘泉宫在其上又汉书单于烽候以应甘泉即此】尧门山【在三原县西北三十里其山两合如门】象山【在渭南县东南三十七里亦名倒兽符秦时王嘉隠处】髙东山【在商州西南五里以其高于东山故名】熊耳山【在商州西五十里以形似名伊水所出山多防漆及丹青树】岭山【在商州南六十里】良余山【在商州西南九十里乳水所出】商洛山【在商州东南九十里亦名楚山即秦时四皓隐处】讙举山【在商州西北一百二十里洛水发源于此】竹山【在商州东南二百里丹水所出】车轮山【在镇安县南二十五里】太华山【在华隂县南一十里即西岳也以西有少华山故此曰太华白虎通云西方太隂用事万物生华故曰华山是山削成四方髙五千仞有芙蓉明星王女三峰苍龙岭黒龙潭白莲池日月崖及仙掌石月之胜又有洞道书以为总仙洞天山海经华山有蛇名肥□六足四翼见则天下大旱唐杜甫诗西岳棱层耸处尊诸峰罗列似儿孙独孤及仙掌铭有云帝命巨灵经启地脉乃眷斯顾髙掌逺跖】少华山【在华州南东连大华山山海经云少华山其木多荆杞其兽多防牛其阳多防琈鸟多赤鷩宋时此山尝摧自山属渭河被害者众今摧处乱石犹存】尧山【在蒲城县北二十里亦名浮山相传尧洪水时诸山尽没独此山若浮故名】丰山【在蒲城县西北三十里为县之名山一名苏愚】金粟山【在蒲城县东北三十里山有碎石若金粟然】金帜山【在蒲城县西北三十里】白堂山【在蒲城县东北三十五里旧图经秦白起立寨于此因名】不羣山【在白堂山南诸相接唯此独峙故又名孤山】马冡山【在蒲城县西北五十里】扈山【在洛南县西北一百里世传黄帝时有鳯衔图至此山帝拜受之】土门山【在耀州城东南四里中断如门杜甫诗北上惟土门连天走穷谷】磬玉山【在耀州城东五里山出青石唐天寳中取为磬其后郊庙乐遂废泗濵磬唐白居易诗棃园弟子调律吕知有新声不知古古称浮磬出泗濵立辩致死声感人宫悬一听华原石君心遂忘封疆臣果然外冦从燕起武臣不肯封疆死始知乐与时政通岂听铿锵而已矣磬襄入海去不归长安市人为乐师华原磬与泗濵石清浊两声谁得知】鉴山【在耀州城东一十里年丰则山中有光如鉴】三石山【在耀州城北六十八里山脊有三石峯】荆山【在富平县西南一十里禹贡荆岐既旅即此又帝王世纪禹铸鼎于荆山唐李义山诗压河连华势巉巗鸟没云归一望间杨防移闗三百里可能全是为荆山】频山【在富平县东北七十里秦厉公尝于山南立频阳县令故城在焉】万斛山【在富平县东北九十里山有石形如斗斛者以万数】中山【在富平县汉武获寳鼎于汾阳荐之甘泉鼎至中山氤氲有黄气葢焉】鳌背山【在同官县东二十五里其冈峦状若鳌背】大象山【在韩城县西三里】龙门山【在韩城县东北八十里禹贡河至龙门三秦记龙门外悬泉而两傍有山水陆不通鱼鼈莫上故江河大鱼有暴腮龙门之困唐武徳中治中云得臣自龙门引河溉田六千余顷】梁山【在干州城西北五里古公亶父逾梁山至岐下即此】烈山【在永寿县东三里上有烈山神祠】明月山【在永寿县西南八十里夜望之如月明故名】峗山【在永夀县西南九十里其山巍然故名】武将山【在醴泉县西北一十八里一名冯山】九山【在醴泉县西北六十里髙六百余尺】承阳山【在醴泉县西北五十里左右有水合流入甘河三辅黄图所谓浪水】太白山【在武功县南九十里山极髙上恒积雪望之皓然谚云武功太白去天三百山下军行不得鸣鼓角鸣则疾风暴立至上有洞即道书第十一洞天又有太白神祠山半有横云如瀑布则澍雨人常以为候验语曰南山瀑布非朝即暮】武功山【在武功县南一百里北连太白山最为秀杰县以此得名杜甫诗遥瞻太白雪喜近武功天】惇物山【在武功县东南二百里又名垂山即禹贡所谓惇物也】紫微山【在邠州城西南上有宋金屯兵砦】寿山【在邠州境内顶平旧有茂林脩竹之胜】石门山【在淳化县北六十里山有石如门】紫阁峯【在鄠县东南三十里杜甫诗紫阁峯隂入渼陂】落鴈峯【在华山唐李白登之曰此山最髙呼吸之气想通帝座矣恨不携谢朓惊人诗来以问青天耳】钓鱼峯【在渭南县东南一十七里】沉岭【在盩厔县南五十里蜀汉姜维率众出骆谷经沉岭即此亦名姜维岭】横岭【在蓝田县北三十五里自骊山东入蓝田界】秦岭【在蓝田县界唐韩愈所谓云横秦岭家何在即此】温宿岭【在醴泉县北汉时温宿国人居此田牧因名】圣灯崖【在镇安县南一百五十里云葢寺侧相传遇良夜辄见一灯出崖畔俄防作七八既而复合为一】石鼈谷【在府城南六十里谷口大石如鼈咸宁长安两县以此分界】锡谷【在府城东南六十里有路至归安镇合义谷路通汉中府】子午谷【在府城南一百里谷口路通南北故名杜甫诗故人今居子午谷独在隂崖结茅屋即此】坑儒谷【在临潼县西南五里汉卫宏古文竒字序秦既改古文为篆隶患天下不从而召诸生至者皆拜为郎凡七百人又宻令冬月种于骊山刑谷中温处实乃诏博士诸生説之人人各异则皆使往视为伏机诸生方相论难因发机陷之后人号其处曰愍儒郷唐立旌儒庙】髙观谷【在鄠县东南三十里宋程颢诗洞壑积隂成气象鬼神凭暗弄威风喷崖雨露千寻湿落石珠玑万颗红】芒谷【在盩厔县东南芒水所出谷中有汉马融读书石室】云门谷【在澄城县西北七十里】车箱谷【在华隂县西南二十五里深不可测祷者投以石其中若有一鸟飞出即】湘子洞【在蓝田县南四十五里相传唐韩湘尝隐于此】水洞【在华山上】乐游原【在府城南八里汉书宣帝起乐游庙在曲江北亦曰乐游苑其地多玫瑰树苜蓿草唐张説宴乐游诗北阙连云顶南山对掌中】少陵原【在府城西南四十里汉时名鸿固原近有鳯栖神禾二原】细柳原【在昆明池南即汉周亚夫屯兵处】毕原【在咸阳县北周文武成康葬于此原毛诗郑注曰毕终南山之道名】始平原【在兴平县治北亦名北芒岩汉富人袁广汉于此筑园激流注其内构石为山养白鹦鹉紫鸳鸯旄牛青兕后皆徙置上林苑】鳯凰原【在临潼县东北一十里后汉延光初鳯集新丰即此原也唐韦嗣立于原之鹦鹉谷构别庐中宗尝临幸改曰幽栖谷】石安原【在泾阳县西南七里秦符徤登此叹曰美哉斯原因怅然有终焉之志】鹿苑原【在髙陵县西南三十里】白鹿原【在蓝田县西五里周平王时有白鹿游此晋书符雄与桓冲战于白鹿原】凉风原【在蓝田县西南四十五里一作风凉遁甲开山图骊山之西有凉风原亦雍州之福地】商原【在同州城北三十五里水经洛水南经商原】许原【在同州城北五十里沮水之浒】韩原【在韩城县即春秋秦获晋侯以归处】髙门原【在韩城县水经原南有层□秀出云表】蟠龙原【在蒲城县西三十里唐明皇游此见云雾中有黄龙状乃于下得石状似蟠龙因名】三畤原【在武功县西南二十里】五丈原【在武功县西南七十里即汉诸葛亮屯兵处】长乐坡【在府城东北一十里浐水西岸汉长乐宫在其西北】马嵬坡【在兴平县西二十五里唐杨妃葬处坡有马嵬泉乆涸本朝洪武中其旁涌出一泉】鸿门坂【在临潼县东一十七里即汉髙帝会项羽处旧有鸿门亭】长平坂【在泾阳县西南五十里汉武帝上甘泉经此有虫盘而覆地色如生肝头目口鼻皆具问于东方朔对曰此必秦故狱处始皇拘杀无辜愤气所生按地图果然问何以去之曰积忧者得酒而忘以酒洒之遂消】黄河【自龙门而下歴韩城郃阳至朝邑县界稍折而东入蒲州境唐栁宗元晋问谓冲奔太华运肘东指以此】渭河【在府城北五十里出临洮府渭源县鸟鼠山西北谷东流经盩厔兴平咸阳渭南至华隂界入黄河淮南子曰渭水多力宜黍】泾河【发源平凉府界岍头山经邠州醴泉泾阳至髙陵县入渭汉武帝祀甘泉至泾桥有女人浴于泾水乳长七尺帝恠问之侍中张寛对曰天星主祭祀斋戒不防则女人星见】洛河【在洛南县北五里发源冡岭山东流入河南卢氏县界】漆河【源出扶风古漆县西北经同官县至耀州南合沮水】沮河【西北来自延安府宜君县至耀州富平县合漆河至同州朝邑县东南入渭】沣水【出终南山合太平高观谷水东至咸阳县入于渭诗曰丰水东注维禹之绩老子云丰水深十仞而不受尘垢金鐡在中形见于外】潏水【在府城南一十里一名沉水发源南山石壁谷北流注于渭】镐水【在府城西北一十八里上承镐池下流合滮池水】浐水【在府城东一十五里源出蓝田县合金谷水北流入覇水】覇水【在府城东二十里本名滋水秦穆公更名以章覇功源出秦岭合蓝谷倾谷诸水入浐水北注于渭】滮水【在府城西北二十里发源咸阳县之滮池西北合镐水】交水【在府城南三十里一名福水上承樊川西至石碣遂分为二一注沣河一入昆明池】荆谷水【发源秦岭之荆谷西北流合广谷采谷库谷石门谷诸水而为浐水】楩梓谷水【出长安县南山北流合润国渠又西北流至长安县东南三十里入交水】豹林谷水【出长安县南山北流有竹谷水自南来防子午谷水自东来防并入交水】戱水【在临潼县东三十里出骊山鸿谷东北流经戯亭入渭】冷水【出临潼县胏浮山歴隂盘新丰二原间北注于渭】冶谷水【出泾阳县西北冶谷经县嵯峨武康青龙等郷灌溉民田云阳宫记入治谷二十里有百里槐树树北有泉名金泉谷中有毛原监】涝水【出鄠县南山涝谷合渼陂水流至长安县界入潏水山海经劳水多飞鱼其状如鲋鱼食之可以已痔同】甘水【出鄠县南山甘谷与耿谷水俱北注于渭】湋水【在盩厔县东北五里】楚水【出商州楚山有两源下流相合入于丹水】丹水【出商州竹山东流入河南界】郃水【在郃阳县来自西北经县北东入黄河】瀵水【在郃阳县黄河西岸水有三一在临晋一在同州一在郃阳其源潜通】白水【在白水县西三里县以此名】□水【在韩城县治南东南流入黄河】敷水【在华州城东南一十五里源出小敷谷流经华隂县西北合渭河名敷水渠唐开元中姜师度凿以泄水害刺史樊忱复凿之使通渭漕】赤水【在渭南县东二十里以水色名】湭水【在渭南县西源出石楼山北注于渭】频水【在富平县东北七十里即大小石谷二涧水也】武水【在干州城西五里流入武功县界俗名莫谷水】汭水【出陇州汧源县蒲薮东入泾水周职方雍州其川泾汭诗曰汭鞠之即皆谓是也】樊川【在府城南二十里汉赐樊哙食邑于此】御宿川【在府城西南四十里一名华严川】柯枷川【出蓝田县南山合围谷岐孟谷崔谷诸水緫为一川西北流入咸宁县界】芝川【在韩城县南二十三里东流入黄河】铜官川【在同官县北五十里合雄同川水南流入耀州界】围川【自扶风县流至武功县南合武亭川水入渭】焦濩泽【在泾阳县北亦名瓠口葢古之焦濩薮也】望仙泽【在盩厔县东南三十里】永安渠【在府城南引交水西北流潏水自南入焉】龙首渠【引浐水入府城隋初穿渠因得龙首故名】利俗渠【在华州西南二十三里唐时开引乔谷水以溉田】白公渠【在泾阳县西北汉白公引泾水溉田有大白中白南白三渠下流入髙陵县界当时民得其利歌曰田于何所池阳谷口郑国在前白公在后举锸成云决渠为雨泾水一石其泥数斗且溉且粪长我禾黍衣食京师亿万之口】郑国渠【在富平县南二十里即韩水工郑国説秦所穿渠也汉左内史儿寛又于此渠上流开六小渠以辅助定水令以广溉田名六辅渠】龙门堰【与石水常平二堰俱在富平县】六合堰【在武功县西魏时置斗门以节水】万寿涡【在下邽废县南四十里世传此涡起云雾则有牛马猪羊变形出游还入其涡村坊往往见之今涸】太白湫【在太白山顶相传湫有神龙歳旱祷雨多应】万寿湫【在故三水县北二十里唐大歴间因风雷而成】御井【长安志善和坊有井水味甘美唐时以供内防】浪井【在兴平县耿祠乡唐贞元中涌出有疾者饮之辄愈】丹阳井【在鄠县东三十里俗传元马丹阳取此水炼药故名】金井【在盩厔县南三十里俗传唐太宗尝饮其水】鸣犊泉【在府城南六十里之鸣犊镇相传因犊跑鸣得泉故名】温泉【在骊山麓秦始皇于此砌石起宇汉武加脩饰唐时建温泉官】郑泉【在泾阳县西北七十里昔郑子真居其旁因名】胡公泉【在鄠县西七里旁有虞思胡公庙】咽瓠泉【在蓝田县西北一十五里世传唐李筌遇骊山老母授隂符经既毕令筌携瓠汲泉水已而失老母所在因名】石门汤泉【在蓝田县西南四十里唐时尝大雪此地落即融有异僧云必温泉也掘之果然】九龙泉【在同州城东南一十五里泉有九穴防于一池俗又名鹅鸭池】苦泉【在朝邑县西北四十五里其水咸苦羊饮之肥美】镐泉【在华隂县东二十九里其水或涌或止俗传以为河眼】姜泉【在渭南县城内唐陆贽诗绕街流夹砌树隂隂】醴泉【在醴泉县东南三十里唐贞观中泉涌出味如醴县名因此魏徽有铭欧阳询书】良沟泉【在武功县北一十五里永乐初涌出引以溉田邑民頼之】吕公泉【在永寿县县无井逺汲于涧宋知县吕大防行近境得二泉欲而入县地势髙下众疑无成理大防用考工水地置臬之法以凖之不旬日果疏为渠民頼之号吕公泉】金泉【在淳化县东南三十里世传目昬者洗之可明】牛首池【在咸阳县渭水南史记秦上林苑旁有牛首池】兰池【在咸阳秦始皇引渭水为长池筑为蓬莱山刻石为鲸鱼亦曰兰池陂】鱼池【在始皇陵东北五里初造陵取土其地污深水积成池谓之鱼池】太液池【在汉建章宫北以象海刻石为鲸鱼池边多雕菰紫萚其间鳬鴈充满及鸊鹈防防之属动辄成群】曲江池【在府城东南一十里汉武帝所凿其水曲折似嘉陵江因名唐开元中疏凿为胜境都人游赏盛于中和节江边菰蒲葱翠栁隂四合每燕臣僚防于山亭池备防舟唯宰相三使北省官翰林学士登焉】昆明池【在汉上林苑武帝欲伐昆明穿此池以习水战中有豫章防刻石为鲸鱼每至雷雨常鸣吼髯尾皆动旁有二石人象牵牛织女立于河东西养鱼以给诸陵祭祀杜甫诗昆明池水汉时功武帝旌旗在眼中织女机丝虚夜月石鲸鳞甲动秋风】西陂池【在汉上林苑中又有东陂池郎池縻池鹤池牛首池皆在上林苑间有存者】影娥池【在建章宫汉武帝所凿以翫月使宫娥乘舟以弄月影故名】百子池【汉宫中常以七月七日临百子池以防缕相覊为怜爱】凝碧池【在唐禁苑中王维诗万户伤心生野烟百官何日再朝天秋槐叶落空宫里凝碧池头奏管按维为给事中为安禄山所得禄山大宴凝碧池维闻悲甚赋诗悼痛后贼平或以诗闻维得减论下迁太子中允】四海池【在唐西内一在毬塲亭之东一在咸池殿之东一在望云亭之西一在望云亭之北】龙首池【在唐东内苑】隆庆池【在府城东唐武后时民家井溢浸成大池数十顷号隆庆池丞相王子列第于其北望气者言尝欝欝有帝王气中宗神龙五年幸池宴侍臣以厌之】蓬莱池【在唐苑中宪宗畋苑中尝至此池】鱼藻池【在唐禁苑中穆宗尝发神策军浚此池】皇子陂【在府城西南二十五里周七里十道志秦葬皇子起冡陂北原上因名隋文帝改永安陂】渼陂【在鄠县西陂鱼甚美唐寳歴初尝禁采捕水则任百姓溉田及碾硙之用】金氏陂【在渭南县废下邽城东南二十里汉昭帝以金日防有功赐此陂唐武徳初引白渠灌之以置监屯】通灵陂【在朝邑县北四里唐开元中刺史姜师度引洛堰河以溉田百余顷】狼乳沟【在邠州南二里世传即后稷弃而狼乳之处】
　　土产金　银　铜　鐡【俱终南山出】玉英【蓝田县出】石青【洛南县出有洞】竹【咸宁蓝田鄠县盩厔渭南皆有】旱藕【终南山出服之可延年】甘遂【咸阳县干州俱出】双皂荚【骊山出】泽泻【盩厔县北水中出】麝香　枳殻【商州出】天南星【镇安县出】鬼草【牛首山出赤茎其叶如葵其秀如禾服之使人不忧】千枝栢【产商州南山其栢一本千枝】漆【华州南山出】细辛　万年松【俱华隂县出】蠒耳羊【同州沙苑出其羊耳小味甚美】紫草【郃阳县出】矾红【澄城县出】茯苓【华州出】白蒺藜【同州出】
　　藩封秦王府【在西安府治东本朝洪武九年建】永寿王府【在秦府西南二里】保安王府【在秦府西半里】兴平王府　永兴王府　隆徳王府【俱在秦府西南二里】宜川王府【在秦府西南三里】临潼王府【在秦府东北二里】郃阳王府【在秦府东南二里】汧阳王府【在秦府西北半里】
　　公署西安左卫　西安前卫　西安后卫【俱在府治东南本朝洪武初建】西安右防卫【在府治东洪武中为秦府置】直隶潼关卫【在潼闗城中洪武三年建】
　　学校西安府学【在府治东南二里唐宋以来旧址本朝洪武初重脩】商州学【在州治西洪武十四年建】同州学【在州治西洪武三年因旧址建】华州学【在州治东元皇庆中建本朝洪武二年重修】耀州学【在州治北洪武二年建】干州学【在州治东南洪武四年建永乐七年因旧重修】邠州学【旧在州东门外宋庆厯间建本朝洪武六年徙州治西】长安县学【旧在府城西门外洪武三年移置今县治西】咸宁县学【旧在县治北洪武二十二年移于县西】咸阳县学【旧在县西南洪武四年迁近渭水后又迁今县西】兴平县学【在县治西洪武四年建后重脩】临潼县学【在县治后】泾阳县学【在县治西俱洪武二年建】髙陵县学【旧在髙陵故城宋建后移今县治北本朝洪武六年重脩】鄠县学【旧在县南门外洪武七年移于县治西】蓝田县学【在县治西洪武十一年建】盩厔县学【在县治东洪武四年因元旧址建】三原县学【旧在县治西北洪武中建后移建于县北】渭南县学【在县治东洪武二年建后重修】镇安县学【在镇安县景防六年建】洛南县学【旧在县治东洪武三年移建于县西门外】山阳县学【在县治南本朝建】商南县学【在县治东本朝建】朝邑县学【在县治东】郃阳县学【在县治南俱洪武三年建】澄城县学【在县治西洪武六年建】白水县学【在县治东元至元中建本朝洪武中重脩】韩城县学【在县治东洪武四年因兀旧址重脩】华隂县学【旧在县治东南洪武二年移建于县治东】蒲城县学【在县治东宋建本朝洪武二年重脩】同官县学【在县治东南洪武八年因宋旧址建】富平县学【在县治东初在旧县洪武三年移建于此】醴泉县学【在县治东初在旧县宋皇祐中建本朝洪武四年移建于此】武功县学【旧在县治东宋建本朝洪武二年重建后移建于旧学之东】永寿县学【在县治西北元延祐中建本朝洪武中重脩】淳化县学【旧在县西南洪武二十六年移建于县治南】三水县学【在县治南本朝建】潼关卫学【在卫治东正统四年建】
　　书院鲁斋书院【在咸宁县治东北元延祐中奉元路臣为故儒臣许衡建】学古书院【在三原县治西北元延祐中因旧址重建萧有记】
　　宫室丰宫【在鄠县东五里周文王作邑于丰时所居】萯阳宫【在鄠县西南三十里秦惠文王建汉时犹存宣帝尝幸之】长信宫【在咸阳县境渭水南史记始皇初居有长信宫祈年宫】兰池宫【在咸阳县东二十五里秦始皇尝与武士微行逢盗于此】阿房宫【在咸阳县东二十五里秦始皇建于渭南上林苑中唐杜牧有赋】梁山宫【在永寿县南八十里秦始皇建宫城皆文石亦名织锦城又始皇游梁山宫见丞相李斯车骑众即此】望夷宫【在泾阳县东南八十里秦建临泾水以望北夷】未央宫【在府城西北一十四里汉髙帝建内有东阙北阙前殿武库遗址尚存】长乐宫【在府城西北一十八里汉髙帝建内有东朝及宣徳通光髙明长秋等殿】建章宫【在府城西北二十里汉武帝建度髙未央千门万户辇道相属】长杨宫【在盩厔县南三十三里本秦离宫汉因之杨雄有赋】五柞宫【在盩厔县东南三十八里汉武帝建以宫有五柞树故名】甘泉宫【在泾阳县甘泉山本秦林光宫汉武増广之又名云阳宫内有竹宫寿宫迎风馆鳷鹊观】长春宫【在朝邑县治西北后周建隋文帝増广之】仙林宫【在兴平县西一十八里隋建】望春宫【在府城东一十里浐水两岸隋文帝建炀帝改曰长乐宫】龙跃宫【在髙陵县西一十四里唐髙祖旧宅初名奉义后改曰龙跃】翠微宫【在府城南八十里终南山上唐髙祖建名太和宫太宗改曰翠微内有含风等殿】大明宫【在府治东北五里唐东内也贞观中建初名永安后改曰蓬莱又改曰大明贾至等有早朝大明宫诗】庆善宫【在武功县南一十八里临渭水唐武徳初髙祖以旧第置宫太宗生于此后尝临幸宴群臣赋诗】华清宫【在骊山下唐太宗建以温汤所在初名温泉宫宗改曰华清治汤为池环山列宫室每歳临幸内有飞霜九龙长生明珠等殿久废今汤存焉唐崔鲁诗草遮囬豋絶鸣銮云树深深碧殿寒明月自来还自去更无人倚玉阑干】兴庆宫【在府治东南五里唐南内也宗建内有文泰南薰大同等殿】大夏殿【在咸阳县境秦始皇建有十铜人列于殿前】宣室殿【在汉未央宫齐则居之文帝受厘宣室召贾谊问鬼神即此处】猗兰殿【在汉未央宫景帝王美人七月七日生武帝于此】白虎殿【在汉未央宫杜钦尝对策于此】金华殿【在汉未央宫成帝初张禹尝入説论语尚书于此】玉堂殿【在汉未央宫雄传歴金门上玉堂即此】承明殿【在汉未央宫鸿嘉初有雉集承明殿】麟趾殿【在府城中后汉明帝尝集公卿有文学者八十人于此刋校经史】太极殿【唐西内正殿也髙祖因隋大兴殿改今名乃朔望视朝之所后有两仪殿则常日听政之处近又有甘露神龙万春千秋等殿】显徳殿【在唐东宫太宗即位于此近有丽正光大崇仁等殿及崇文馆左右春坊宗尝讲武于此】宣政殿【在唐大明宫内殿次北有紫宸蓬莱含元麟徳等殿殿前东西廊有日华月华二门日华门东有文馆】金銮殿【在宣政殿北宗于此召见李白论当世事奏颂一篇帝赐食亲为调羮诏供奉翰林】延英殿【在唐宣政殿次东乃宰相启事之所相对有思政殿宪宗朝李绛盛夏对延英殿汗浃衣绛欲趋出帝曰欲与卿讲天下事方甚乐也奈何欲去】井干楼【在府城西北汉建章宫南髙五十丈武帝建张衡赋井干叠而百层即此】勤政务本楼【在府治东南唐兴庆宫西南隅唐宗建每歳千秋节酺饮于楼前】花蕚相辉楼【在勤政楼西宗与宁薛诸王笃友爱常登此楼召诸王同榻饮宴】瑶光楼【在唐华清宫津阳门东宫外】迎翠楼【在商洛旧县治唐时建】石渠阁【在府城西北汉未央宫北萧何造以蔵入闗时所得秦图书宣帝亦藏秘书于此其下陇石为渠以水故名】麒麟阁【在汉未央宫萧何造以藏秘书宣帝图功臣霍光等十一人于此】天禄阁【在未央宫汉刘向校书处】凌烟阁【在唐西内太极殿东太宗图画功臣二十四人于上】朝元阁【在骊山上唐建遗址尚存杜常诗朝元阁上西风急都入长杨作声】重明阁【在临潼县唐华清宫髙瞰渭川下有莲池】清风阁【在鄠县南栁塘傍有紫阳泉元时紫阳先生杨奂于此教授】谘议堂【在府城西北后秦姚兴尝临此堂听防狱讼】新食堂【在盩厔县西唐栁宗元有记】空翠堂【在渼陂堤上取杜甫渼陂行丝管啁啾空翠来之句】吏隐堂【在淳化县防后宋建杜陵石彦政撰碑】思政堂【在干州公署宋知州郑彦文建并为记】望春亭【在浐水傍隋文帝建】曲江亭【在曲江池西南唐时宴进士处】宜春亭【在华清宫门外唐建】沉香亭【在唐兴庆宫宗建开元中尝移种木芍药四本于亭前李白诗名花倾国两相欢长得君王带笑看解释东风无限恨沉香亭北倚阑干】含春亭【唐宣宗召翰林学士令狐绹夜对含春亭烛尽以金莲炬送归院】南溪池亭【在同州城东南一十五里九龙庙前溪之南唐刺史王建御史中丞蔡曙作记】游春亭【在华州城西南五里西溪上即杜甫诗所谓郑县亭子涧之濵也】长乐亭【在长乐坂宋陈尧咨守京兆时作毎有迎饯必至斯亭尝作歌刻石亭中】造书台【在长安县西南二十里三防寺中相传仓颉造书处唐岑参诗野寺荒台晚寒天古木悲空阶有鸟迹犹似造书时】灵台【在鄠县东周文王作邑于丰时所筑以观氛祲察灾祥诗所谓经始灵台是也】渐台【在汉未央宫宫中有仓池池中有渐台又建章宫北太液池中亦有渐台髙二十余丈】鸿台【在汉长乐宫中汉书惠帝四年台灾】栢梁台【在汉未央宫北阙内武帝元鼎初起以香栢为之帝尝召群臣能为七言者乃得上坐太初元年台灾】神明台【在汉建章宫武帝所立髙五十丈上有九室又置铜柱仙人掌奉盘以承云表之露】通天台【在汉甘泉宫其地本黄帝以来祭天圆丘处汉武帝于此筑台以其髙上通于天故名】通灵台【钩弋夫人卒既香闻十余里武帝疑其非常人乃起通灵台于甘泉尝有一青鸟集其上】读书台【在盩厔县东北二十七里汉儒马融读书处】集灵台【在华清宫长生殿侧近又有按歌舞马二台皆唐宗置】望仙台【在唐宫城内东观奏记台　髙一百尺势侵天汉入云表】望辉台【在耀州东鉴山年丰则有光如鉴故登此台以望之】茧馆【汉上林苑中有茧馆葢养蚕茧之所】射熊馆【在长杨宫内汉武帝尝击射熊罴于此】青门【在旧长安城东门外西汉名青城门即秦东陵侯邵平种处】棘门【在旧咸阳县东北十八里汉将军徐厉尝次此】
　　关梁潼关【在华隂县东四十里歴代皆为要地本朝于闗内置军卫防守】子午关【在子午谷中汉平帝时置闗】蓝田关【在蓝田县东南九十八里本秦峣闗沛公引兵绕峣闗逾蒉山击秦军即此后周改青闗隋唐以来名蓝田关】武关【在商州东一百八十里本朝建巡检司】骆谷关【在盩厔县西南一百二十里南通汉中汉将姜维出骆谷围长安即此】穆陵关【在永寿县南四里宋建】蒲津关【在朝邑县东黄河岸闗下有鐡牛渡唐时横縆连舰以渡黄河后常縆断舰破开元中铸铁牛八以缆浮梁今牛西岸三东岸四其一沉于河】中渭桥【在府城西北隅二十五里本名横桥架渭水上秦始皇作离宫于渭南北渭水贯都以象天汉横桥南渡以法牵牛】东渭桥【在府城东北五十里汉髙祖造以通栎阳之道】西渭桥【在旧长安城西汉武帝造跨渭水以通茂陵以其对便门故亦名便桥唐时名咸阳桥】覇桥【在府城东覇水上汉时送行者多至此折栁赠别王莽时桥灾隋更造元脩以石唐开元遗事云迎新送故至此黯然故又呼为销魂桥】驻马桥【在华隂县治西华山之秀过者皆于此揽辔伫望因名】潼津桥【在潼闗城中因水出潼谷中为名】湭桥【在渭南县西门外湭水上】龙桥【在三原县北门外下有龙潭】澽水桥【在韩城县南澽水上】千金桥【在邠州西门外】罂浮渡【在朝邑县东北六十里汉韩信以木罂从夏阳渡军虏魏王豹即此处】
　　寺观开元寺【在府城内唐建今为丛林又华州亦有开元寺】法华寺【有二一在府治东南一在蓝田县东】荐福寺【在府城南本隋炀帝潜藩唐建为寺自神龙后翻译佛经并藏于此其东有放生池相传即汉洪泽陂也】慈恩寺【在府城南曲江之侧唐髙宗为文徳皇后建】永庆寺【在府城南六十里本唐太和宫元和中始改为寺】安众寺【在府城内本宋冦凖花圃后建为寺中有莱公祠】金塔寺【在同州治东隋建】山寿寺【在耀州治西唐建】隆兴寺【在邠州治西元建】兴国寺【在干州治西北洪武中建】草堂寺【在鄠县东南二十里】善胜寺【在盩厔县治西】光国寺【在郃阳县治西】庆善寺【在韩城县治东南】寿峰寺【在淳化县治北】云集寺【在永寿县东北五十里】金龙寺【在朝邑县治西北】兴教寺【在白水县治北】报本寺【在武功县治北以上诸寺俱唐时建】保宁寺【有二一在兴平县治北宋建一在渭南县治东本朝洪武中建】崇寿寺【在蒲城县治东宋建】灵感寺【在富平县治西金建】惠果寺【在泾阳县治西北】观音寺【在三原县西北二十里俱元建】精进寺【在澄城县东门外元建】石佛寺【在咸阳县治北洪武初建】吉祥寺【在临潼县治东】重兴寺【在同官县治北】保安寺【在醴泉县治北以上三寺俱洪武中建】清源寺【在蓝田县辋谷本唐王维山居施为寺】迎祥观【在府治西唐景龙中建】都观【在府城内崇业坊唐刘禹锡自朗州还戯赠看花诸君子诗紫陌红尘拂面来无人不道看花回都观里桃千树尽是刘郎去后栽即此】佑观【在髙陵县北景泰初建】清和观【在同州治西】玉峰观【在邠州南门外二观俱元建】紫清观【在白水县治北】静明观【在耀州东】龙祥观【在蒲城县治西俱洪武中建】望仙观【在华隂县中有集灵宫望仙台皆汉武帝置乆废】云台观【在华隂县南山下唐建有孟郊留题】泰宁观【在渭南县东南洪武中建】灵应观【在朝邑县治西南宋建】鸿禧观【在武功县治北宋建】北极观【在泾阳县治西北】灵泉观【在同官县治北俱金建】太清观【有二一在郃阳县治北金建一在盩厔县治西本朝洪武中建】崇寿观【在澄城县北金建】清泉观【在蓝田县北四十里】龙阳观【在三原县治北俱元建】志道观【在鄠县东三十里洪武中建】
　　祠庙五帝庙【在旧长安东北汉文帝始郊见雍五畤因新垣平言乃作渭阳五帝庙】西岳庙【在华隂县东五里庙有唐宗所制华山碑本朝载在祀典事详东岳庙】禹庙【在韩城县东北八十里祀夏禹王郃阳及鄠县俱有庙】后稷庙【在武功县西南二十里后稷周始祖受封于郃故邑人祀之】契庙【在商洛旧县契商始祖受封于此故邑人祀之】成汤庙【在兴平县西北二十里汤祠乡祀商王成汤】周庙【在鄠县东镐京古城内大雅绵诗云作庙翼翼即此】周文王庙【在咸阳县西北一十五里武王成王康王俱有庙相近今庙废碑存】汉原庙【汉惠帝以东朝长乐宫数跸烦民乃筑复道武库南因叔孙通諌遂壊之诏立原庙于渭北】汉髙帝庙【在长安故城西门外惠帝文帝景帝武帝宣帝旧各有庙附见诸陵】汉庙【在府西北长安古城内光武徙都洛阳乃于长安合聚十庙于髙庙命太常卿一人掌马】唐庙【在长安城内】唐髙祖庙【在三原县东北二十八里太宗宣宗宪宗各有庙附见诸陵】伊尹祠【在郃阳县东四十里尹商相】老子祠【在盩厔县东南三十里近有塜及説经台系牛栢其北又有尹喜祠】萧何祠【在咸阳县西三十里何汉丞相】韩信祠【在兴平县东南一十五里信汉将】司马迁祠【在同州迁汉太史令】李靖祠【在鄠县南三十里靖唐名将】杜如晦祠【在长安古城启夏门内如晦唐贤相】魏徴祠【在澄城县南门外徴唐直臣】郭子仪祠【在华州治东泾阳县亦有祠子仪唐功臣】顔真卿祠【在同州真卿唐忠臣尝为此州刺史】窦女祠【在干州城北四十里窦村祀窦氏二烈女】冦准祠【在渭南县北五十里准宋名相】范仲淹祠【在邠州治东仲淹宋贤相】李彦仙祠【在商州彦仙宋建炎中知陜州守城拒金人再逾年大小二□战城陷投河死诏立祠号忠烈】七贤祠【在府学祀宋张载吕大忠大防大钧大临范育苏昞皆有绘象】开平忠武王庙【在长安县治西王本朝常遇春也以开陜功朝廷勅有司立庙歳时致祭】
　　陵墓华胥氏陵【在蓝田县西三十里华胥氏上古国君也】尊卢氏塜【在蓝田县山之西尊卢氏庖犠氏之后】帝喾陵【在郃阳县东四十里葬帝喾髙辛氏】周文王陵武王陵　成王陵　康王陵【四陵俱在咸阳县北十五里本朝载于祀典】穆王陵【在府城西南二十五里张恭村】幽王陵【在临潼县东北二十五里】秦始皇陵【在骊山下】汉万年陵【在临潼县东北七十五里其陵东葬太上皇西葬昭灵后】髙祖长陵【在咸阳县东三十五里徙闗东万家于此置陵邑吕后陵在其东又有戚夫人及赵王如意墓在栎阳故城】惠帝安陵【近长陵旧有安陵故城及庙张敖塜在其东】文帝覇陵【在府城东三十五里因山为坟有庙即顾成庙旧址其母薄太后陵亦近焉】景帝阳陵【在髙陵县西南三十里东有王后陵其废太子临江王墓在蓝田县葬时有数万燕衘土置塜上世名燕子塜】武帝茂陵【在兴平县东北一十七里旧有庙陵西北有李夫人墓又卫后园在千人聚】昭帝平陵【在咸阳县东北一十三里其母赵太后云陵在甘泉山】宣帝杜陵【在府城东南一十五里乐游原有庙许后陵亦在焉髙文武宣四陵本朝载祀典】元帝渭陵【在咸阳县东北一十二里陵西百步有元后陵】成帝延陵【在咸阳县西北一十五里初帝起延陵已成言者以不便更造昌陵不果复徙于此】哀帝义陵【在咸阳县西八里汉诸陵置邑者七惟长陵茂陵万余户余各五千户渭延义三陵不复置邑】平帝康陵【在咸阳县西二十五里】西魏武帝陵　文帝陵【俱在富平县东三十里】后周武帝成陵【在富平县北一十五里旧有庙】隋文帝泰陵【在武功县西南二十里三畤原】唐永康陵【在三原县西北一十八里葬髙祖大父景皇帝】髙祖献陵【在三原县东一十八里有庙陪葬诸王十六公王一功臣六】太宗昭陵【在醴泉县九峻山有庙存焉陪葬诸王七公主二十一妃嫔八诸臣墓见后】髙宗干陵【在干州西北五里梁山与武后合葬陪葬太子三诸王三公主一】中宗定陵【在富平县西北一十五里龙泉山陪葬太子一公主五】睿宗桥陵【在蒲城县丰山陪葬太子三公主三】让帝惠陵【在蒲城县北一十五里让帝宗兄宁王宪也薨尊为帝陪葬诸王三公主三】宗泰陵【在蒲城县金粟山其武皇后陵在咸宁县东四十里】肃宗建陵【在干州五将山陪葬功臣郭子仪】代宗元陵【在富平县西北二十五里檀山】徳宗崇陵【在泾阳县嵯峨山】顺宗丰陵【在富平县东北三十三里金瓮山】宪宗景陵【在蒲城县金帜山陪葬后妃三髙祖太宗宪宗三陵本朝载祀典】穆宗光陵【在蒲城县尧山陪葬后二】敬宗荘陵【在三原县西北五里陪葬悼懐太子】文宗章陵【在富平县西北二十里天乳山陪葬杨贤妃】武宗端陵【在三原县东一十里陪葬王贤妃其母韦太后陵在咸宁县东】宣宗贞陵【在泾阳县仲山】懿宗简陵【在富平县西北四十里紫金山其母晁太后陵与韦太后陵近】僖宗靖陵【在干州城东北一十里其母王太后陵与晁太后陵近】秦愍王墓　隐王墓　懐王墓　僖王墓【俱在府城南三十里鸿固原】永兴懿简王墓　恭宪王墓　保安懐僖王墓　悼顺王墓【俱在府城南三十里髙望处】永寿懐简王墓【在鸿固原】兴平恭靖王墓　宜川荘靖王墓【俱在府城南三十里鳯栖原以上各王俱本朝宗室】仓颉墓【在白水县东八十里】姜嫄墓【在邠州城东北一十里有庙姜嫄虞后稷之母】公刘墓【在邠州城东六十里有庙公刘后稷九世孙也】王季墓【在鄠县西渼陂村王季周文王父也】周公旦墓【在咸阳县北一十五里周武王弟也】太公望墓【在咸阳县东北二十五里望虽受封齐留为太师】郑桓公墓【在华州城西三里桓公名友周宣王庶弟】杜伯墓【在长安下杜城东南杜预云周成王防唐迁之于杜为杜伯】秦荘襄王墓【在旧长安通化门东二里浴名尖塜荘襄王始皇父】樗里子墓【在汉长安城内樗里子秦惠王异母弟且死曰葬我必渭南章台东后百年当有天子官夹我墓及汉兴长乐宫在其东未央宫在其西】王翦墓【在富平县北三十七里翦秦将】萧何墓　曹叅墓【俱在咸阳县北三十五里何叅皆汉相】张良墓【在咸阳县东北三十六里良汉留侯】韩信墓【在长安旧城东三十里信汉淮隂侯】樊哙墓【在樊川哙汉舞阳侯】陈平墓【在鄠县南一十里平汉户牖侯】周勃墓【在咸阳县东北四十里勃汉綘侯】夏侯婴墓【在府城东临覇水婴汉滕公尝乘马至此马踣地悲鸣掘之得石椁后葬焉俗名马塜】娄敬墓【在鄠县北五里娄村敬汉臣赐姓刘封建信侯】四皓墓【在商州西四里四皓汉东园公等四人墓前有祠宋王禹偁作记】陆贾墓【在干州城东北一十里西原贾汉太中大夫】冯唐墓【在咸阳县东北八里唐汉车骑都尉】董仲舒墓【在府城南六里仲舒汉醇儒武帝幸芙蓉园常至此下马俗因呼为下马陵】公孙墓【在兴平县东北一十八里汉相封平津侯】东方朔墓【在华州城西南三十里朔汉太中大夫】卫青墓【在兴平县东北一十五里青汉大军封长平侯】霍去病墓【近茂陵起塜象祈连山去病汉骠骑大将军冠军侯】霍光墓【在咸阳县茂陵平陵间光汉大将军博陵侯】金日防墓【在废下邽城东南日防汉侍中封秺侯】司马迁墓【在韩城县南二十里芝川镇迁汉太史令】苏武墓【在武功县北一十里武汉典属国】张安世墓【在府城南八里安世汉大司马】萧望之墓【在府城东五里望之汉贤傅】丙吉墓【在府城南二十里吉汉贤相】第五伦墓【在泾阳县西五十里伦汉大司空】班超墓【在华隂县西二十五里超汉定逺侯】马融墓【在兴平县西南三十里融汉儒】杨震墓【在华隂县东二十五里震汉太尉卒时有大鸟集丧前悲鸣葬毕始飞去】邓艾墓【在蒲城县东北七十里艾魏大尉】王猛墓【在华隂县西三十里猛符秦相】牛墓【在邠州城西五十里隋吏部尚书】昭陵陪葬诸臣墓【在九峻山房龄杜如晦魏徴马周岑文本崔敦礼李勣李靖温彦博萧瑀髙士廉长孙无忌许敬宗凡十三人皆以宰相陪葬唐俭姜晦李大亮虞世南杜正伦姚思廉禇亮薛收马载段伦张后孔志亮闗立本房仁裕窦廷兰卢贞松裴艺李珎等凡五十三人俱以丞郎三吕陪阿史那忠尉迟敬徳秦叔寳周防仁等凡六十四人俱以功臣大将军陪】顔师古墓【在府城南二十里师古唐秘书监】僧一行墓【在临潼县铜人原有葬塔一行唐僧精于歴法】李光弼墓【在富平县北三十里光弼唐名将】浑瑊墓【在临潼县西南一十五里瑊唐名将】李晟墓【在髙陵县南一十里晟唐功臣】向敏中墓【在渭南县东北一十五里敏中唐中书令】令狐楚墓【在耀州城西北五里其子绹墓亦在焉楚唐中书侍郎】魏謩墓【在蒲城县南一十里謩唐相】雷徳骧墓【在郃阳县北三十里徳骧宋赠太师其子有隣有终墓亦在焉】冦准墓【在渭南县北五十里准宋相】杨奂墓【在干州城东南一十里其父振墓亦在焉奂元隐居讲道淑人】郝天挺墓【在三原县北二十里有祠天挺元中书左丞】
　　古迹斄城【在武功县西南二十里即后稷受封邰国古有斄亭久废】古公城【在邠州今古公乡即其地】周城【在武功县西北周太王避狄去邠居岐邑于岐山之下即此】莘城【在郃阳县南二十里本莘国禹之后姒姓周武王母太姒莘国女也】镐京城【在咸阳县西南周武王自丰居镐即此】古郑城【在华州城北即郑桓公封邑秦为县后周移于西南九里隋又移于华州城内】骊戎城【在临潼县东二十五里古骊戎国也】大荔戎城【在朝邑县东】北徴城【在澄城县西南二十二里秦伐晋取北徴即此汉为徴县晋省】覊马城【在郃阳县左传秦伐晋取覊马】彭衙城【在白水县东北六十里秦晋交战之地】王官城【在澄城县西北秦县名左传穆公伐晋取王官即此】新城【在澄城县左传晋伐秦围邧新城】古韩城【在韩城县南一十八里左传秦晋战于韩原即此】少梁城【在韩城县南二十二里史记秦取魏少梁即此】渭城【在长安县奉孝公所居之城也】咸阳故城【城有三秦城在今县东三十里隋城在县东北二十里唐城在渭水北杜邮馆西】钟官城【在鄠县东北二十五里相传乃秦始皇收天下兵器销为钟簴处】平舒城【在华隂县西南秦始皇使者从闗东来夜过平舒道有人持璧遮使者曰为我遗镐池君即此】栎阳城【在临潼县北五十里本秦县汉髙帝初都此帝既葬太上皇于万年陵遂分栎阳置万年县治栎阳城中故又名万年城今废为镇】长安故城【在府城西北二十里本秦离宫汉髙帝自栎阳徙都于此惠帝城长安周围六十五里南为南斗形北为北斗形】新丰城【在临潼县东一十五里汉髙帝因太上皇思故丰里乃置此县徙丰人实之故曰新丰并移枌榆旧杜街衢栋宇一如丰里旧制虽鸡犬混放亦知其家焉】覇陵城【在府城东二十五里本秦穆公筑汉文帝葬其地因置覇陵县】槐里城【在兴平县东南一十里即犬丘城汉髙帝置县晋为始平郡治其西城名小槐里】茂陵城【在兴平县东北汉武帝析槐里置茂陵县县东有文学武学二城相传为章邯所筑】云陵城【在淳化县北二十里汉武帝筑】休屠王城【在渭南县南一十里旧传休屠王部落降汉者居此】夏阳城【在郃阳县东四十里汉县唐废内有周文王妃太姒墓】左冯翊城【在髙陵县西南二里汉左冯翊尝治此】右扶风城【在永夀县东南四十里】栒邑城【在废三水县东二十五里即汉栒邑也】广武城【在富平县南一十五里旧隶蝢阳县今并入本县】三曲城【在同州界地志三业城即此】髙阳城【在朝邑县西南三十里亦名懐徳城】故州城【在邠州城南】甘泉城【在渭南县东北九十里俗传赫连勃勃所筑者】永安城【在三原县北一十五里后魏以北雍州治此后为永安镇】土门城【在富平县东北六十里后魏置县唐姜原县治此元省入富平】南城【在永寿县魏时筑据山甚险絶】折墌城【在宜禄废县北五里唐初秦主薛仁杲居折墌城太宗围之即此】马嵬城【在富平县西北二十三里前代有马嵬者筑此城故名】沙苑城【在朝邑县南七十里唐置监养陇右诸牧牛羊以供祭祀燕防及尚食所用】奉先城【在郃阳县本唐蒲城县开元中改奉先县】奉天罗城【在干州唐徳宗从桑道茂之言广奉天城及朱泚乱果幸焉】祋祤废县【在耀州治东北汉县遗址尚存】云阳废县【在泾阳县西北七十里汉昭帝置唐废】池阳废县【在三原县东北二十里汉县遗址尚存】粟邑废县【在白水县西北二十八里汉县后魏废】好畤废县【在干州城东七里本汉县后周省】谷口废县【在醴泉县东北四十里汉县沟洫志田于何所池阳谷口即此】美阳废县【在武功县西七里汉县属右扶风】沈阳废县【在华州城东北一十五里本汉县旧在渭水北后汉安帝初移于此】三水废县【在淳化县西一百三十里西汉末三水人卢芳据此吴汉击之不克即此县也元并入淳化县】莲勺废县【在渭南县北七十里晋置县隋省】宜禄废县【在邠州城西九十里后魏置县宋元因之今省县北五里又有后魏废浅水县】新平废县【在邠州西本汉漆县后魏置白水县隋改新平宋元因之今省】宜寿废县【在盩厔县治西唐天寳初尝改盩厔曰宜寿后复旧】社坛【周大社也在鄠县东镐京故城内大雅绵诗乃立冡土即此也】畦畤【在栎阳废县东北三十里秦献公时栎阳金自以得金瑞故作畦畤以祀白帝】宻畤【在渭南县西南三里秦宣公作以祀青帝】好畤【在干州东自古以雍州为神明之奥故立畤以郊上帝诸神祠皆聚焉】圜丘【在昆明池南左右有百神灵星等坛汉初合祭南郊成帝始置圜丘方丘分南北郊又唐圜丘在唐长安明徳门外东南二里髙十余丈俗名拜郊坛遗址尚存】枌榆社【在临潼县东北一十五里汉髙祖初起丰祷枌榆社后置新丰县亦立此社焉】灵囿【在鄠县东三十里囿中有沼曰灵沼诗所谓王在灵囿麀鹿攸伏王在灵沼于牣鱼跃是也】上林苑【在府城内本秦苑汉武开广之周数百里】博望苑【在府城北五里汉武帝为戾太子筑使通賔客】西郊苑【在府城西汉书西郊苑缭以周垣四百余里离宫别馆三百余所】芙蓉苑【在曲江池之西南即秦宜春苑地唐立此苑又城东郭外有芙蓉园唐太宗尝以赐魏王泰】沙苑【在同州城南一十二里一名沙阜其地宜畜収唐于此置监】竹园【在盩厔县东周回百里汉为鄠杜竹材故有司竹都尉隋唐皆置司竹监以掌之】梨园【有二一在云阳废县汉武帝置一在京兆府迎化门外唐文宗尝命太常卿王涯取开元雅乐按之既成献之于此】杏园【在曲江池西长三十里唐进士锡宴于此】逍遥公园【唐韦嗣立诏拜逍遥公有别业在东山曲嗣立尝燕集群公张説为作东山记】履迹坪【在邠州南门外世传为姜嫄履巨人迹处】刳首坑【在郃阳县左传晋败秦师于令狐至于刳首即此地】千人聚【在府治东南金城坊汉宣帝葬卫思后于此以倡优杂伎千人乐其园因名】灰塠【在渭南县西南五里世传秦始皇焚书处】轵道【在府城东一十三里即沛公入闗秦王子婴降处】杜邮【在咸阳县东五里秦白起自刎处今其地名孝里亭】曲邮【在临潼县南二里汉髙帝征黥布时张良送至此】槐市【汉元始间太学中列槐数百行诸生朔望防市各持其土物及经书买卖议论】栁市【汉时长安街阁各有豪侠万章在城西栁市时号城西万子夏子夏章字也】狠石【在秦始皇陵东南二里状如甚大初始皇已葬逺采此石将致之骊山至此不复动元时刘斌脩覇桥斵而用之】星石【在兴平县东北晋穆帝时有星陨县西南污泽化为石色黄白形如瓮髙五尺】鴈塔【在慈恩寺中唐时进士题名于上】韦曲【在樊川唐韦安石别业有林泉花竹之胜】杜曲【在府城南下杜本杜岐公别墅杜牧又増之名樊水园与韦曲相埒故当时语云城南韦杜去天尺五】辋川别业【在蓝田县西南辋谷唐王维置别业于此其游止有孟城坳华子冈茱萸沜辛夷坞木兰柴等二十景与裴廸闲暇各赋以诗云】陈希夷庵【在华隂县南一十里庵前有睡洞遗像在焉】歴代石刻【在府学有晋王羲之笔阵图隋智永真草千文唐所刻石经明皇八分书孝经张旭草书千文僧懐素草圣母帖及宋脩庙记等碑宋向拱镇长安尝督匠摹打得石本三千余民以为害往往镵凿其字后韩缜脩覇桥督工急民磨碑石以供之长安石刻经此二厄存者遂鲜】六骏石刻【在醴泉县昭陵六骏曰青骓曰什伐赤曰特勒骠曰飒露紫曰拳毛曰白蹄乌皆唐太宗平窦建徳王世充宋金刚刘黒闼薛仁杲及东都时所乘者像各有賛】甘亭【在鄠县即书所谓启与有扈战于甘之野是也】戯亭【在新丰县及幽王举烽燧徴诸侯以悦褒姒处】金堡【在富平县东南三十里秦献公时栎阳金后因名堡按其地古栎阳县界也】穆公砦【在浦城县东北三十里晋穆八七兵处近有秦白起寨】章台街【在旧长安城内汉京兆尹张敞罢朝防走马章台街即此】华阳街【在旧长安城内刘屈牦妻枭首于华阳街】洗头盆【在华山上杜甫诗安得仙人九节杖拄倒玉女洗头盆】净土树【在鄠县南八里俗传西域鸠摩罗什憇此覆其屦土中生兹树三月开如桃花八月结实状如小栗殻中皆黄土】













　　明一统志卷三十二
<史部,地理类,总志之属,明一统志>
　　钦定四库全书
　　明一统志卷三十三
　　明　李贤等　撰
　　西安府下
　　名宦汉儿寛【左内史劝课农桑缓刑理讼卑体下士吏民天信爱之】隽不疑【京兆尹吏民服其威信】郑【右扶风能着治迹有教条法度京师称之】赵广汉【京辅都尉守京兆尹善为钩距以得事情发奸摘伏如神京师称之】黄覇【武帝时补左冯翊卒吏领郡钱谷计簿书正以亷称后自颍川太守徴拜京兆尹】张敞【甘泉仓长后为京兆尹自赵广汉后更数尹皆不称惟敞能继其迹】韩延寿【左冯翊属民有昆弟讼田者延寿因闭阁思过由是郡中转相敇励恩信周遍二十四县】王尊【槐里令兼行美阳县事有能名成帝时南山群盗为害以尊为京辅都尉行京兆尹事旬日间盗肃清陞守京兆尹】王章【京兆尹素刚直敢言防日食奏王鳯蔽主之过】王骏【京兆尹先尹赵广汉张敞王尊王章及骏皆有能名故京师称前有赵张后有三王】何武【京兆尹守法尽公进善退恶】翟方进【京兆尹搏击豪强京师畏之】薛宣【左冯翊尝奏濒阳令薛恭粟邑令尹赏换县而两县皆治宣为政多仁恕爱利赏罚明用法平所居有条教可纪】何并【长安令善于治剧道不拾遗】陈【京兆尹三辅豪彊之族多侵枉小民厉威严悉平其怨屈者郡内大悦】段颎【为宪陵园丞阳陵令所在能政】延笃【由左冯翊尹京兆政用寛仁忧恤民黎与前尹边鳯并有能称三辅语曰前有赵张三王后有边延二君】赵温【京兆丞有大志叹曰大大夫当雄飞安能雌伏遂弃官去】王□【重泉令力行徳政鸾集县庭】三国郑浑【魏初为京兆尹浑以百姓新集为制移居之法勤稼穑明禁令由是明安于农盗贼止息】陈泰【魏雍州刺史与郭槐谋御蜀姜维有功】顔斐【魏京兆太守治身清白时称为良二千石】晋司马望【都督雍州军事在任八年威化明肃闗中頼之】范晷【雍州刺史时百姓困敝晷倾心化劝以农桑所部頼之】杜轸【池阳令治为雍州诸邑最百姓为立生祠】王猛【仕符秦为京兆尹教化大行路不拾遗】南北朝李爕【西魏京兆尹吏民爱敬歌之曰恩如春威如虎爱如母训如父】乐运【周万年县丞抑挫豪右号称强直武帝嘉之事有不便于时者令巨细奏闻】隋房恭懿【新丰令政为三辅之最】髙世衡【栎阳令风教大洽狱无系囚】唐苏味道【咸阳尉吏部侍郎裴行俭才之防征突厥引管书记作文揽笔而具当时盛传】裴琰之【同州司户叅军裁决积案名动一州号霹雳手】崔日知【京兆尹有政绩从弟日用亦检校雍州刺史】李峤【长安县尉时畿尉名文章者骆賔王刘光业峤最少与等夷】李嗣真【调露中为始平令风化大行】姜师度【同州刺史引洛灌朝邑河西二县闗河以灌通灵陂池又收弃地二千顷为上田置十余屯所就必为后世利】宋璟【京兆尹徳望重于一时】李商隐【下邽主簿刺史姚班説其能器之】徐坚【万年主簿莅政以寛厚称】强循【雍州司士参军华原无泉人畜多渇死循教人引渠水以浸田一方利之号强公渠】源乾曜【宗时京兆尹治尚寛简人安之居三年政如始至】鲜于仲通【宗时尹京兆有风力弟叔明亦尝为京兆尹百姓有前尹赫赫后尹熙熙之歌】姚崇【同州刺史宗讲武新丰召崇咨治道崇陈十事帝纳之翌日拜相】张嘉真【州刺史公正明白吏民懐之】崔隐甫【华州刺史吏民畏爱庭无滞讼】刘晏【华州刺史后尹京兆总大体不苛寛猛相济吏民安其政】房琯【邠州刺史始吏攘民居相淆讙琯至一切革之人以便安政声流闻】魏少防【京兆尹善任人縁饬防检有足称者】吴凑【徳宗时尹京兆勤俭孜孜庶事咸举】顾少连【尹京兆政尚寛简不为灼灼名】萧复【同州刺史歳歉擅发观察使所储粟贷民被劾复曰茍利于民何责之辞】袁滋【华州刺史清简慈惠民向爱之其后杨于陵代滋为刺史吏民遮留滋于陵谕曰吾不敢易前政既而果得民心】王疑【商州刺史州有治赋羡银疑无所取惟市马以供驿用】叚秀实【邠州都虞候行营节度郭晞纵士卒为暴秀实列卒取十七人断首注槊上植市门外又就让晞邠州由是无祸】裴向【同州判官后为栎阳渭南令奏课第一】陆贽【郑县尉罢归再调渭南尉説黜陟使以五术八计三科四经六徳五要徳宗召为监察御史】薛珏【干陵台令歳中以清白闻课第一改昭应令人请立石纪徳】崔纵【蓝田令徳化大行县人立碑颂徳后迁京兆尹】冯伉【醴泉令县多豪猾数犯法伉着谕豪书十四篇劝之使互相督教】李鄘【京兆尹彊直无私畿辅安静其子拭亦尝为京兆尹有能名】王播【京兆尹盗贼不能隐皆出境避焉】李绛【宰相出为华州刺史防遣五坊使帝戒曰至华宜自戢綘大臣有奏即行法矣】崔戎【华州刺史有徳政及徙任民拥留不得行】孔戣【华州刺史时明州岁贡海物水陆逓运劳费戣奏罢之弟戢为京兆尹】崔斯立【蓝田丞韩愈为作防壁记】韩愈【京兆尹六军不敢犯法私相谓曰是尚欲烧佛骨何可犯也】李频【武功令畿民多借神策军吏不敢绳以法频至有神策士犯法者即械送狱由是豪彊屏息县大治方嵗饥发官廪庸民浚废六门堰溉田谷以大稔】刘仁师【宝疆初髙陵令筑堰更水道以溉民田渠成民徳之名其渠曰刘公堰曰彭城】罗珦【京兆尹请减平籴半以常赋充之人頼其利】薛元赏【京兆尹捕治禁屯军怙势者民頼以安弟元亦尝尹京兆精于吏事】韦澳【京兆尹为人公直既视事豪贵敛手】刘潼【京兆尹时山南有剧贼潼挺身往谕之贼尽降】王璠【京兆尹当时政条隳斁璠修举之甚有名】宋曹玮【知永兴军及邠州御军有方畧治民以寛惠】王禹偁【商州团练副使种蔬自给有亷名】栁开【淳化中知邠州时再调民辇送趣环庆民皆荡析产业转运复督役民号诉开上书运使罢之】张齐贤【知永兴军时阁门祗候赵賛以幸提点関中刍粮所为多豪横齐贤论列其罪抵于法后又判邠州留心边事】钱若水【同州推官能雪寃狱逺近称之】陈省华【知栎阳县县之郑白渠为隣邑强族所据省华尽去壅遏水利均及民皆頼之】王嗣宗【知耀同二州徙永兴军上疏徙兼并之家后又知邠州州东有灵应公庙傍有狐穴妖巫挟之为祸福嗣宗至毁其庙熏其穴得狐尽杀之滛祀遂息】向敏中【咸平末知永兴军时真宗幸澶渊宻诏便宜行事敏中得诏不泄边境以安】李士衡【鄠县主簿田重进守京兆命士衡鞠死囚五人活者四人重进即其家谓曰子有隂施此门当髙大之】陈尧佐【明道中知同州徙永兴军有善政初太后遣宦者起浮图京兆城中前守姜遵尽毁古碑碣充砖甓用尧佐奏唐贤臣墓石其子孙深刻大书欲传之千载乃一旦与瓦砾等诚可惜也其未毁者愿敇州县完防之】陈尧咨【知永兴军长安地斥卤无甘泉尧咨疏龙首渠注城中民利之】韩晋卿【知同州政尚循良奏课第一】张纶【知干州兴利除害有循吏之称】范雍【知永兴军嵗饥疫振恤有方筑城浚池葛懐敏之乱邠岐间皆恐惟永兴帖然】马元方【知万年县诸将讨李继迁闗辅转饷逾瀚海多失亡独元方所部全十九】郑戬【知永兴军充陜西经畧安抚招讨使多所建明赵元昊谓其下曰我已称臣朝廷何为复使此公防戎其见钦畏如此】赵师民【知耀州民有犯鐡禁者师民曰夺其利而取之是罔民也一切不问】叶清臣【知永兴军浚三白渠溉田输六千顷文章政事卓称一时】司马池【知耀同二州所至以仁存心以勤治政】厐籍【知同州就除陜西都转运使建言频歳灾异天久不凡乘舆所费宫中所用宜务加裁抑乃修徳弭灾之道也】李迪【知永兴军城中多无頼子弟喜犯法迪奏取其甚者部送阙下境内肃然】杜衍【知干州有治行后再知永兴军时方用兵民若调发吏因縁为奸衍区处有方比他州费省】晏殊【知永兴军奉飬清俭政务简便】赵邻防【知盩厔咸阳二县为治清而不烦民安之每览牒诉必喻以曲直诉者多心伏引去后又知泾阳县】韩【陜西安抚使刘平与贼战败被执时宰入他诬收系平子弟辨其寃后以侍中判永兴军甚有政绩】吴遵路【知永兴军为政简易不立声威被病犹决事不辍及卒仁宗闻而悼之】文彦愽【仁宗时知永兴军后复以侍中判军事尊徳乐善如恐不及其子及甫亦尝知同州】范仲淹【知耀邠二州皆有善政及赵元昊叛又自越州改知永兴军时称其胸中有十万甲兵子纯礼亦知永兴军为政一如其父】毕仲游【知耀州是歳大旱仲游先民之未饥揭喻境内曰郡振施与平籴若干万石实虚张其数富室知有备亦相劝发廪凡民就食者十七万九千口无一人去其乡】明镐【知同州元昊冦边起为陜西都转运使镐尝阅同州厢军得材武者三百人教以强弩号清边军最骁悍】赵尚寛【知同州勤于为政治有异等之效】陈希亮【知鄠县老吏曽腆侮法以希亮年少易之希亮视事首得其罪腆叩首出血愿自新希亮戒而舍之卒为善吏】程颢【鄠县主簿民有争蔵钱者令不能决颢一言决之其人遂服南山僧寺有石佛歳传其首放光颢戒曰俟后现当取佛首就观之其光乃止府境水害仓卒兴役诸邑多狼狈独颢所部无不安便人不劳而事集】吴中复【知永兴军时行青苗法使者至将先下州县中复曰敛散自有期今先事扰之何也拒不听】吕公绰【知永兴军待寮属谦恭遇吏民仁厚弟公孺亦继为知军有政绩】刘敞【知永兴军大姓范伟为奸利冐同姓户籍五十年持府县短长数犯法敞穷治其事伟伏罪长安民喜之】种世衡【知武功县又佥书同州判官防事人服其威信子谔亦知华州孙师中知邠州威惠兼用军畏民悦】司马旦【郑县主簿有妇蔺讼夺人田者十年不决旦取案一阅情伪立见寃者以直吏捕蝗因縁搔民旦言蝗民之仇宜听自捕输之官后着为令】司马光【知永兴军时宣抚司下令分义勇戌边选竒兵调民造干糒悉修城池光极言公私困敝而京兆内郡缮治非急于是一路得免】朱光庭【万年主薄有学行数摄邑事人以明镜称】吴时【知郑县转运檄华州餫米五万输长安郑独当三万时贻书言古者用师则赢粮以养兵无事则移兵以就食诚移兵于华则运费可省使者从其言】郑骧【京兆府路提举常平时陕右大稔骧奏以所部本息乘时广籴得米六千万斛髙宗初知同州金人来攻城陷赴井死】唐重【知京兆府兼经略制置金人来攻城陷血战而死副緫管杨宗闵运使桑景询判官曽谓提刑郭忠孝主管机宜王尚提举马军程迪俱战死之】金厐迪【初为华州防御使军变被执入山已而贼众悔曰公为政素善岂宜刼辱遂纵之还天眷初又知京兆府】张彀【同州判官时徴雕鴈羽箭十万价翔踊彀执不可身任其咎尚书省竟如所请】王浩【泾阳县令亷白为闗辅第一】艾元老【厯澄城淳化两县令寛而能断严而不苛】李革【韩城令同州知州事纳富商赂以歳课军湏配属县革独不听提刑司荐其能】李献甫【长安令行台所在供费甚繁献甫处之常若有余民赖以安】徒单镒【知京兆府事充宣抚使陕西元帅府并受节度镒厉兵抚民尽心于职】元田雄【緫管京兆等路事时闗中苦兵革郡县萧然雄披荆棘立官府开陈祸福招徕未降者又教民力田京兆大治】商挺【从杨惟中宣抚闗中为郎中佐惟中进贤良黜贪暴出淹滞定规程务农薄税通其有无民乃安后又为宣抚副使】廉希宪【京兆宣抚使日从名儒访治道讲求民瘼抑强扶弱深得民心】马亨【陜西行省郎中时兴元畜粮五万石欲转饷大安军推亨任之亨以兵官丁产均其役不阅月而事集无劳民伤财之叹】赵炳【世祖以闗中重地风俗强悍授炳京兆路总管吏卒暴横扰民者绳以法自是豪猾敛戢秦民以安】曹伯啓【西台御史改都事闗陜自许衡倡道学教多士伯啓请建祠立学以表其绩朝议是之】田滋【陜西行省叅政时境内不雨者三年滋祷于西岳即雨复开仓给以麦种民大悦】郝天挺【陜西行御史台中丞风纪大振其子佑亦尝为陜西行省叅政以廉直著名】石端甫【陜西廉访司副使忠慎廉介卓有能名】孙明道【盩厔尹方贼冦扰攘之后鸡犬不闻蒿莱相接明道至则皇皇焉求其遗民绥之以徳由是流离者悉皆复业百废具兴寻擢本路治中】冦靖【自干州倅为鄠县尹勤于抚字去任民懐其徳立去思碑】杜思敬【安西路总管又佥陜西行省事有政绩】冦卞【耀州判官又歴髙陵醴泉两县尹俱有政声】王义【咸宁尹循良恺悌民懐其徳重脩公宇不日而成上下莫不羡之】赵世延【大徳中为安西路总管安西省台所治号称防府前政壅滞者三千牍世延不三月剖决殆尽民饥不俟请先发廪以赈所活者众】张养浩【天厯中闗中大旱民相食特拜陜西行台中丞道经华山祷雨岳祠泣拜不能行天即雨二日由是禾黍自生到官止宿公署夜祷于天昼出振饥终日无少怠】荆茂元【蓝田尹民有兄弟争水硙者茂元以礼化之】张崇【髙陵尹廉以持已仁以爱下去任邑人慕之为立遗爱碑】王思诚【陜西行台侍御史时红巾　贼陷商州思诚请兵以破之】朱春【三原尹本朝天兵克奉元春谓其妻曰吾当以死报国妻曰卿尽忠妾岂不能尽节俱投崖死焉】本朝严【洪武初知武功县革烦以简爱民以诚民懐其徳去任虽久而不忘焉】耿炳文【洪武初以长兴侯镇守陜西修筑泾阳县洪渠堰又浚堰渠十万三千余丈民皆利焉】许防【洪武中知鄠县公勤慈惠修建廨宇兴举学校措画得宜民至今称之】金原亮【洪武中知兴平县宅心正直莅政公勤满去虽日久民犹称颂之】翟益【洪武中任华隂县丞亷声大振寻陞按察司佥事持法公平】王成【洪武中任临潼县主簿在任九年公平无私民多称颂去后不防】张斌【洪武二十七年知咸阳县勤政爱民不事酷刻上下咸称誉之】杨谨行【洪武中知同州公勤于政爱民如子惟恐伤之民怀其徳而不防】李郁【洪武中知郃阳县抚民有方持身亷干后以绩最陞户部主事】俞思义【洪武未知泾阳县亷勤和缓政简事理有古循吏风】伏伯安【洪武末知永寿县守己无汚抚民有道寻以课最陞工部侍郎】阎暠【洪武末知长安县莅政公平吏民咸服不敢欺至今人思慕之不衰】王皜【永乐四年任白水县学教谕精通性理愽贯经史勤于施教而善诗文有古人风学者慕焉】刘逊【永乐八年知盩厔县公平仁恕律已爱民后去任民留之不忍释去】郭敦【永乐中为陜西布政司叅政端重有威僚属敬畏后陞户部尚书】邝埜【永乐中陜西按察司副使廉谨自持刑清弊革振扬风纪大得时誉】师逵【永乐中为陜西按察使徳量宏逺务持大体后陞吏部尚书】宋礼【永乐中为陜西右布政使立法严正吏民畏惮凛然不可犯后迁工部尚书】刘同【永乐中知邠州农政大举赋税无亏吏畏其威民懐其惠声誉赫然后鲜有继之者】孙浩【永乐中知咸宁县存心端正为政公平吏悦民怀政声着闻寻擢知辰州府】陈琰【永乐中陜西布政司叅政初秦府有羊三千散养民间每歳徴羔千余以故不胜其扰琰至即上疏言秦府有军校有牧地宜自养供用以苏民之力朝廷从之】张麟【永乐中为陜西都司都指挥同知持己廉能骁勇过人寻陞都指挥使镇守宁夏军威大振】王士嘉【宣徳中陜西布政司叅政在任廉正有为吏民仰慕清誉大振召为礼部侍郎】陈卣【宣徳中陜西按察司佥事在任端谨详雅一毫不茍下人爱敬之寻迁大理寺少卿】金濓【宣徳中陜西按察司副使刚果不挠寻陞副都御史镇守边陲才能著称召为刑部尚书】陈镒【正统中以都御史镇守陜西寛厚清慎不事苛察作兴学校听理狱讼每及代还军民老稚遮留不忍其去】邓棨【正统中陜西按察使在任持大体廉勤端慎理狱平恕行事安静一方仰赖寻迁副都御史】耿九畴【以副都御史镇守陜西持已端方政令简肃凡处置边务抚安军民悉有条理宿尽革官吏畏服八郡翕然大治】项忠【天顺中陜西按察使赈饥民活以万计寻迁右副都御史抚其地奏开泉渠三十余里又濬泾阳郑白渠溉田七万余顷讨固原之叛大小三百余战竞殱之大着劳绩】王朝逺【天顺间陜西副使防虏冦边督餽饷有功及兵后民艰于食奏减公私租余粟数万石及弛茶盐之禁地方赖以全活后以佥都御史镇守甘肃覈兵壮修墩堡择廉吏平物价夷情服边境晏然】蓝章【成化间以佥都御史抚陜西讨平汉中蜀保儿之乱汉人立祠祀之】李文祥【由进士任咸宁县丞以不附万安故有是命】熊绣【治间巡按陜西劾布政使于藩贪滥继知鳯翔府大旱祷于岐山湏防甘霔后以都御史来抚巡政绩视前尤显著】杨一清【陜西提学副使所防士多魁天下累迁副都御史督理陜西茶马茶利大兴马亦蕃盛改巡抚筑平虏江右二城以援固原进总制三边平寘鐇之叛功尤显著】喻茂坚【正徳中巡按陜西劾总兵之不法者竟枭示三镇奏复督台出疑狱缉巨奸墨吏多望风觧去时有真御史之称后复任布政使值敌冦花马池督台以军务属茂坚乃为选将调兵分布井井不可犯敌遂遁去朝廷嘉之赐白金文绮】
　　流寓伊尹【孟子曰伊尹耕于有莘之野而乐尧舜之道焉有莘即同州郃阳县成汤三使人以币聘之遂相汤伐夏救民以天下为己任当时称为元圣孟子以为圣之任者也】石奋【赵人有姊能鼔瑟汉髙祖召为美人以奋为中防徙其家长安中戚里积功劳孝文时官至太中大夫恭谨无与为比孝景即位以为九卿四子皆以驯行孝谨官至二千石故世号奋为万石君】四皓【东园公绮里季夏黄公甪里先生避秦不仕隐居商洛山中汉髙帝欲易太子张良画计以书币请至为太子客湏眉皓白衣冠甚伟帝恠问之各言姓名帝惊曰吾求公避迯我何自从吾儿游乎四人言其故帝曰烦公幸卒调防太子竟不易太子者四人之力也】陆贾【楚人有口辩从髙祖定天下使南越拜尉佗为王称臣奉汉约髙祖大悦拜贾为太中大夫时称説诗书著书十二篇以好畤地善因家焉有五男出嚢中千金分之令为产吕后王诸吕陈平患之用贾计与周勃相结遂诛诸吕立文帝】朱建【楚人廉直有辩初为黥布相布欲反建止之不听汉髙帝赐建平原君因家长安行不茍合义不取容辟阳侯行不正避之不见及惠帝欲诛辟阳侯建以计脱之】冯奉世【上党人徙杜陵补长安长失官乃学春秋读兵法宣帝时持节送大宛诸国客与其副严昌击莎车王威振西域得名马而还元帝朝赐爵闗内侯奉世子九人而四子通四经】萧望之【兰陵人徙杜陵好学治齐诗乂从夏侯胜学地节中京师雨雹上疏陈灾异之意宣帝时累迁至諌大夫后为左冯翊京师称之迁至太子太傅】郑子真【褒中人家于谷口躬耕岩石之下名震京师成帝时王鳯以礼聘之不屈】王猛【北海人少好学倜傥有大志隐居华隂闻桓温入闗披褐诣之扪虱谈当世务旁若无人温异之署为军谋祭酒后事秦符坚为相于是国富兵强秦国大治】冦讃【上谷人因难徙冯翊少以清防知名仕后魏为河南太守迁南雍州刺史在州十七年甚收公私之誉后进爵河南公】啖助【赵州人后徙闗中淹贯经书唐天寳未调临海尉善为春秋考三家短长号集传复摄其所条为例统助卒其门人陆淳赵匡与其子异裒录助所为损益而纂防之号纂例】种放【洛阳人沉黙好学七岁能属文与母俱隐终南山豹林谷结草庐以讲习为业从学者甚众宋淳化中屡加礼聘輙辞去所着有防书苦卷】吴□【河内人宋相吕夷简之后金未其父佑徙家闗中□从许衡学衡为国子祭酒举□为伴读元仁宗时累官翰林侍读学士卒谥文穆子杲果槙皆显仕孙鲁济宁路总管】
　　人物上古仓颉【黄帝时人四目为史官观鸟迹而制字造书契以代结绳之政百官以治万民以察至秦灭其籍而文不传】周壤驷赤【秦人孔门弟子长于诗书唐封北徴伯宋加封上邽侯】秦祖【秦人孔门弟子笃于守道唐封少梁伯宋加封鄄城侯】秦王翦【颎阳人将兵六十万虏楚王负刍以其地置楚郡用兵与白起齐名】汉魏尚【兴平人文帝时为云中守匈奴畏之不敢近塞】田蚡【长陵人好儒术武帝时为太尉与丞相窦婴推毂赵绾等所言皆听后封武安侯】苏武【杜陵人父建以功封平陵侯武天汉初以中郎将使匈奴被留囓雪咽旃仗节牧羝居十九年得还拜典属国宣帝立赐爵关内侯图形麒麟阁】田千秋【长陵人为高庙寝郎防卫太子为江充所譛败久之千秋上急变讼太子寃武帝大感召见而恱之拜为大鸿胪数月遂代刘屈牦为丞相封富民侯昭帝时年老得乘小车入宫因号曰车千秋】赵禹【漦人武帝时以刀笔吏积劳迁为御史至中大夫与张汤论定律令禹为人防倨为吏以来舍无食客公卿相造请终不行报谢务在絶请托孤立行意后为少府九卿以夀卒】张安世【杜陵人父汤官至御史大夫安世以父任为郎武帝奇其才擢尚书令迁光禄大夫昭帝即位封富平侯宣帝时以定防功拜大司马自汉以来安世子孙七叶侍中诸曹散骑者千余人】翟公【下邽人为廷尉賔客填门及罢门外可设雀罗后复用賔客欲徃翟公大署其门曰一死一生乃知交情一贫一富乃知交态一贵一贱交情乃见】杨敞【华阴人庄重谨畏昭帝时屡迁至御史大夫霍光张安世谋废昌邑王议定报敞敞惊惧不知所言乆之始许诺宣帝即位月余卒子恽以才能显好交英俊诸儒封平通侯】魏相【平陵人少学易为郡史举贤良以对防高第为茂陵令迁杨州刺史宣帝朝拜相与丙吉同心辅政封高平侯卒諡曰宪图形麒麟阁】尹翁归【杜陵人文武兼备宣帝时拜东海太守以高第入守右扶风防平向政治为三辅最三子皆为郡守少子□歴位九卿闳孺亦至广陵相有治名】韦成【平陵人父贤本邹人宣帝朝拜相封扶阳侯成初以父任为郎与五经诸儒杂论于石渠阁元帝朝拜相封侯故国其父子俱以明经至相孙彪孝行纯至好学洽闻官至司徒】冯野王【杜陵人父奉世为左将军本潞人徙居杜陵兄谭举孝防为郎早世野王通诗歴长安当阳夏阳令迁陇西太守以治行高入为左冯翊京师称其威信迁鸿矑卿弟逡通易举茂才为美阳令迁清河都尉尝言河隄方畧立通春秋歴五郡太守所居有迹参通尚书为黄门郎绥和中封宜乡侯】张山拊【平陵人师小夏侯建为博士论石渠官至少府授同县李寻郑寛中山阳张无故信都秦恭陈留假仓由是小夏侯有郑张秦假李氏之学】郑寛中【平陵人有隽才师张山拊传小夏侯之学成帝时赐爵关内侯疾卒谷永上疏曰郑寛中有顔子之美质包商偃之文学俨然总五经之论立师傅之显位卒然早终宜加礼赐之令諡上吊赠甚厚】朱愽【杜陵人初为县功曹性防俭歴栎阳云阳平陵长安四县令累迁冀并二州刺史行部决遣如神后为左冯翊官至大司空代孔光为丞相封阳乡侯】朱云【平陵人少通轻侠年四十变节从师受易论语能传其业好倜傥大节与五鹿充宗论易连柱五鹿君诸儒语曰五鹿岳岳朱云折其角成帝时为槐里令上书愿借上方劔斩佞臣张禹上怒欲斩之御史将云去云攀折殿槛上命舍之】谷永【长安人博通经书元帝时为太常丞数上疏言得失累迁光禄大夫终大司农】王嘉【平陵人初以明经射防甲科为郎坐事免鸿嘉中举敦朴直言召对政事得失累迁至御史大夫前后屡上封事哀帝时拜相封新甫侯】蒋诩【杜陵人尝于舍前竹下开三径惟故人求仲羊仲从之游哀帝时为兖州刺史以亷直著名王莽居摄以病免官归乡里卧不出户】萧育【杜陵人望之之子以父任为太子庶子后为茂陵令歴司校尉右扶风诛捕鄠县贼哀帝时以南郡江中多盗拜南郡太守育至郡盗静以病去官复起为光禄大夫执金吾以寿终育少与陈咸朱博友善故长安语曰萧朱结绶言其相荐达也】陈遵【杜陵人哀帝末以功封奋威侯性好客每防饮取客车辖投井中虽有急不得去善书与人尺牍皆藏以为荣】云敞【平陵人师事同县吴章王莽子宇与章谋夜以血涂莽门若鬼神之戒事发莽杀宇章坐腰斩初章为当世名儒弟子千余人皆禁锢门人尽更名他师敞时为大司徒掾自劾吴章弟子收章尸葬之京师称焉王舜荐为中郎谏大夫】王丹【下邽人哀平时仕州郡王莽时连征不至家累千金隐居养志好施周急每歳农时常载酒殽诣田间以劳勤者而诲励其惰者十余年间其化大洽风俗以笃邑致殷富】窦融【平陵人广国七世孙更始拜为钜鹿太守融以东方尚扰求为张掖属国都尉抚辑雄杰遂据河西光武即位决策归汉授凉州牧后从征隗嚣以功封安丰侯及入朝拜大司空从子固亦好览书传喜兵法袭父友爵封显亲侯】耿弇【茂陵人上谷太守况之子好学肄骑射更始初谒光武于卢奴光武指曰是我北道主人也弇归说父发突骑助讨王郎又从击铜马等贼以功封好畤侯】耿国【弇弟为五官中郎将时单于欵塞朝议欲不许国独言宜如孝宣故事帝从之自是中国无事者二十七年官至大司马】万修【茂陵人更始时为信都令与太守任光都尉李忠迎光武拜为偏将军从平河北以功封槐里侯】马援【茂陵人援三兄况余负皆仕为二千石援尝辞兄况就边郡田牧况曰汝大器当晚成建武初为隗嚣奉书诣洛阳见光武后遂归汉拜陇西太守伏波将军讨平交阯及武陵蛮从弟少游四子廖防光客卿族孙棱官至广陵太守】申屠刚【茂陵人王莽时避地河西建武中征拜侍御史质性方直常慕史防汲黯之为人光武尝欲出游刚谏不听乃以头轫乘舆轮帝遂为止后为大中大夫】郭伋【茂陵人少有志行光武召拜雍州牧歴渔阳頴川太守后调并州牧过京师上言选补众职当简天下贤俊帝纳之后为大中大夫】孔奋【茂陵人少受学刘歆王莽末避兵河西为窦融守姑臧与妻子甘澹泊而奉母极厚光武时单车就征吏民馈遗悉不受后迁武都太守郡中称为清平】张纯【安世孙父放为成帝侍中纯袭爵土光武时更封武始侯尝将突骑安集荆扬纯在朝歴世明习故事朝廷礼仪多所正定后为大司空子奋好学节俭所得俸皆分瞻宗亲后为司空】班彪【安陵人祖说越骑校尉父雅广平太守彪沉重好古初事窦融劝融归汉光武初举茂材拜徐令所着赋论奏事凡九篇】宋【长安人威容德器羣臣莫及光武时为大司空尝止繁声戒淫色尤以清行着闻封宣平侯】景丹【栎阳人更始时为上谷长史与冦恂等将兵归光武拜偏将军与吴汉从讨王郎以功拜骠骑大将军封栎阳侯明帝时图形云台】挚恂【京兆人博通经籍以儒术教授隐于南山不应征聘名重关西马融从之游学恂以女妻之】第五伦【长陵人峭直无私京兆尹阎兴召为主簿署督钱掾领长安市市无阿枉百姓恱服每读光武诏书叹曰此圣主也一见决矣章帝时擢为司空曽孙种以司徒掾奉使称职封高宻侯】杜笃【杜陵人居美阳延年曽孙吴汉卒光武召诸儒诔之笃时在狱中为诔辞最髙帝美之赐帛免刑仕至郡文学章帝时从马防击西战殁所着赋诔七言女诫之类凡十八篇】王隆【云阳人避难河西为窦融左护军建武中为新汲令所着有诗赋铭书】杜林【扶风茂陵人父邺凉州刺史林博洽多闻时称通儒光武召为侍御史尝议郊祀礼累官至大司空子乔为丹水长】宣秉【云阳人少修高节王莽征不至光武初拜御史中丞秉性俭约所得俸禄輙散亲族后拜大司徒子彪仕为郎】张湛【平陵人矜严好礼动止有则在乡党详言正色人以为仪表光武时拜光禄勲数谏诤后为太子太传】耿恭【国弟慷慨多大畧明帝时以戊已校尉攻匈奴引兵据疏勒城拜井得水以功拜骑都尉东汉以来耿氏子孙踵歴显仕者数十百人】耿秉【国子博通书记能说司马兵法明帝时拜谒者仆射与窦固等击车师征匈奴以功封美阳侯弟防少有气节从窦宪征匈奴斩其名王以下甚众出塞五千里而还封粟邑侯】亷范【杜陵人父遭乱客死于蜀范时年十五徃迎父柩船破俱溺以救得免明帝时范举茂才迁云中太守匈奴不敢犯后徙蜀郡民歌其政初范与庆鸿为刎颈交时人称曰前有管鲍后有庆亷】窦宪【融曾孙建初中以后兄稍迁侍中后因杀都乡侯畅惧诛请击匈奴赎罪拜车骑将军出塞大破匈奴勒功燕然山而还封冠军侯族子章好学冇文章为东观校书郎】班固【彪长子九歳能文及长博贯载籍明帝时典校秘书续成父所着西汉书及作两都赋与颂记凡若干篇】班超【固弟少有大志家贫佣书养母尝投笔叹曰大丈夫当立功异域以取封侯安能久事笔砚间乎明章两朝出征西域安集五十余国封定逺侯子勇有父风章帝时为军司马】冯衍【杜陵人野王孙幼有奇才大志不戚戚于贱贫尝作显志赋以自励仕为曲阳令建武中因日食上书陈八事肃宗甚重其文子豹事后母孝谨举孝亷拜尚书郎累迁武威太守征为尚书】傅毅【茂陵人博学能文以明帝求贤不笃士多隐处尝作七激以为讽章帝以为兰台令史拜郎中与班固贾逵共典校书文雅显于朝廷毅早卒着诗赋诔颂连珠凡二十八篇】鲁恭【平陵人世吏二千石父为武陵太守卒时恭及弟丕尚幼昼夜号踊稍长居太学讲诵章帝时与讲白虎观出宰中牟政有三异后为大司徒弟丕通五经举贤良累官陈留郡守后拜侍中】杨政【京兆人少从范升受梁丘易善说经书教授常数百人京师语曰说经铿铿杨子行子行政字也章帝时官至左中郎将】秦彭【茂陵人六世祖袭与羣从五人同时为二千石三辅号万石秦氏彭建初时为山阳太守以礼训人后徙頴川有鳯凰麒麟嘉禾甘露之瑞肃宗巡行輙赏赐焉】何敞【平陵人六世祖比于武帝时廷尉正敞性公正章帝时累官汝南太守徴拜五官中郎将】马融【茂陵人美辞貌有俊才受学挚恂博通经籍永初间拜校书郎以忤邓氏滞东观十年不得调后为河间王廐长史召拜郎中桓帝时为南郡太守融才高博洽为世通儒教养诸生常有千数所著述甚富】李育【漆人少习公羊春秋为班固所重章帝时为议郎后拜博士诏与诸儒讲论白虎观为时通儒累迁至侍中】乐恢【长陵人好学精诵性亷直窦宪北征数上书谏和帝时为尚书仆射后称疾归宪风州郡迫胁饮药死弟子衰绖挽者数百人】苏章【平陵人建八世孙祖纯南阳太守章举贤良方正对防为议郎数陈得失顺帝时为冀州刺史不私故人州境望风畏肃】宋登【长安人父由为太尉登少传欧阳尚书教授数千人为汝阴令政明如神入为尚书仆射顺帝时拜侍中数上封事抑退权臣出守頴川道不拾遗及卒汝阴以配社祠】苏不韦【平陵人父谦为金城太守既罢私至洛阳为司李暠诘掠死以报宿怨不韦叹曰伍子胥独何人也遂变姓名募劔客邀暠不克因杀其妾并及小儿又驰至魏郡掘其父冢断头以祭父坟暠愤伤发病呕血死】贾逵【平陵人父徽受左氏春秋兼习国语周官尚书毛诗逵悉传其业尤倜傥有大节明帝时拜为侍中至和帝时内备帷幄兼领秘书甚见信用所着绖传义诂及论难百余万言学者宗之称为通儒】杨震【华阴人八世祖喜髙帝时赤泉侯震明经博览诸儒语曰关西夫子杨伯起年五十始仕歴郡守安帝时拜太尉居官清白以四知却所馈金或劝殖产业震曰使后称清白吏子孙不亦可乎】第五访【伦族孙少孤贫佣耕以养兄嫂有暇则以学文仕为新都令政平化行顺帝时为张掖太守开仓赈饥不俟上报帝玺书嘉之】杨秉【震子桓帝时以侍中尚书拜太尉每朝廷得失尽忠规諌多见纳用尝歴豫荆徐兖四州刺史所至以纯白称子赐累官至太尉司空】刘寛【华阴人司徒﨑之子性度寛仁桓帝时守南阳吏人有过蒲鞭示辱嘉平中拜太尉后封逮乡侯】赵歧【长陵人少明经有才艺尝与兄袭得罪中常侍唐衡避祸北海唐死乃出征拜议郎尝着孟子章句及三辅决录后居荆州卒先自为夀藏】韩康【霸陵人家世着姓康卖药后隐霸陵山中连徴不起桓帝备纁安车聘康康辞自乘柴车至道中遁去】窦武【平陵人少以经行著称延嘉中以掖庭亲拜侍中迁越骑校尉封槐里侯灵帝立拜大将军谋诛中常侍曹节等不克遇害】梁鸿【平陵人受业太学家贫尚节里有女孟光者择对不嫁问之曰欲节操如梁鸿者鸿遂娶之与俱入霸陵山中业耕织后适吴赁舂光每馈食举案齐眉】杨彪【秉孙献帝时拜太尉李催郭汜之乱尽节卫主魏文帝立欲拜为太尉彪固辞乃赐几杖待以賔礼子修好学有俊才为曹操主簿操忌其才因事害之】三国马超【茂陵人辅汉昭烈以功封定西将军迁左将军卒諡曰威】苏则【武功人少以学行闻辟举不就后为酒泉太守闻魏代汉发服悲哭魏初左迁东平相】杜畿【杜陵人少孤继母苦之以孝闻年二十为郡功曹决遣繋狱魏武以为河东守治为天下最后封丰乐侯子恕大和中为散骑黄门侍郎专心向公侍中辛毗等器重之】张既【髙陵人举茂才除新丰令治为三辅第一魏初以为京兆尹后为雍州刺史安定太守在郡十余年政惠着闻后封西乡侯】晋杜预【畿孙博学时号杜武库武帝时为河南尹荆州都督羊祜举预自代拜征南将军以平吴功封冨阳侯尝作春秋左传集解子锡累官太子舍人亮直屡谏诤太子患之置针于锡坐氊中以刺之】挚虞【长安人父模魏太仆少卿虞才学通博著述不倦武帝时歴秘书监卫尉卿撰文帝志四卷族姓昭穆十卷】王育【京兆人少孤贫为人牧羊每过小学必歔欷流涕时折蒲学书同郡许子章闻而嘉之给衣食使与其子同学遂博通经史后为武阳令为政清约迁并州督护破虏将军】南北朝吉翰【冯翊人叅宋武帝中军事清谨勤正为武帝所知赏累迁徐州刺史监豫州梁郡诸军事】吉士瞻【莲勺人少有大志不事产业年逾四十始事梁武帝以功歴巴东相建平太守后为梁秦二州刺史加都督入为太子古卫率又为西阳武昌太守在郡清约家无私积】康绚【蓝田人祖穆姚秦河南尹宋时率郷族三千家至襄阳绚倜傥有志性寛和少喜惧仕梁为竟陵太守累迁司州刺史领安陆太守】冦隽【冯翊人讃之孙幼有识量好学强记性又亷恕仕魏累官司马出为梁州刺史立庠序劝耕桑敦礼让风俗顿革后为东魏洛州刺史卒年八十二】吉翂【冯翊人梁天监初父为吴兴原乡令为吏所诬当大辟翂年十五挝登闻鼓乞代父命武帝疑其受教于人敕廷尉脇诱取实翂对终不屈挠乃宥其父后丹阳尹王志欲举充纯孝翂曰父辱子死斯道固然若当此举是因父买名也拒之而止】韦叡【杜陵人事继母以孝闻仕梁累迁豫州刺史领歴阳太守叡昼接賔客夜叅军书每临阵常执竹如意以麾号名将】马枢【茂陵人六歳能诵孝经论语及长博极经史尤善周易老子义梁邵陵王刺南徐州素闻其名引为学士侯景之乱乃隐茅山有终焉之志陈文帝徴为度支尚书辞不应命】韦放【叡子长身伟貌性笃实轻财好施仕梁至北徐州刺史弟正为防陵太守棱光禄卿黯累官至轻车将军】杨播【华阴人仕魏爵华阴伯子侃袭爵播弟椿官司徒津为司空家世纯厚并敦义让昆季相事有如父子津子愔仕北齐拜尚书令尤有名】侯植【北地三水人少倜傥仕魏为义州刺史从孝武西迁破沙苑平江陵以功累进大都督封汧源县公】苏绰【西魏武功人博物多通为宇文泰行台郎中仆射周惠达称其有王佐才泰推心任之拜大行台左丞叅典机宻官至度支尚书】韦佑【京兆人质直寡言父殁事母以孝闻西魏时为东洛州刺史与东魏战流矢中颈从口中出久之乃苏后为骠骑大将军进爵为公】韦孝寛【杜陵人沉敏和正渉猎经史西魏时为浙阳郡守有政术转晋州刺史移镇玉壁齐神武引众来攻悉其智力孝寛咸拒破之后上防平齐进位大司空上柱国】王罴【京兆霸城人质直木彊处物平当初仕魏为殿中将军稍迁雍州别驾后仕周为大都督镇华州以功进爵扶风郡公】隋韦鼎【杜陵人兄载仕梁以平侯景功为散骑常侍鼎明阴阳善相见隋文帝曰公当大贵贵则天下一家及隋代周平陈帝召见鼎拜仪同三司】韦洸【孝寛从子刚毅有器干便骑射尝从孝寛击破突厥拜江陵总管以平陈功累拜广州总管弟艺累官上开府世冲为民部尚书】韦师【杜陵人少有至性居忧尽礼及长畧渉经史工骑射仕后周为賔曹叅军隋初拜吏部侍郎爵井陉侯】杨伯丑【冯翊人好读易隐于华山文帝召与语竟无所荅赐衣服舍之而去其论易辞义皆异先儒之防而思理妙出于独得非常人所及】窦荣定【平陵人深沉有器局文帝初拜右武侯大将军辛赠陈国公】刘方【京兆人性刚决有胆气初仕后周以战功拜上仪同后事隋文帝进爵为公仁夀中为交州道行军总管讨平俚人污其宫室刻石纪功而还】韦世康【杜陵人沉敏有器度开皇中拜吏部尚书多所进拔朝廷称为亷平】史万歳【杜陵人善骑射好读兵书隋平陈万歳为行军总管逾岭越海攻破溪洞还拜左领军将军】杨素【华阴人少有大志为御史大夫数进取陈之防及伐陈为行军元师江南平与高颎专掌朝政累加上柱国封越国公】杨武通【华阴人性果烈善驰射以讨西南夷功封白水郡公后羗为边患朝廷以其威名歴岷兰二州总管以镇之】苏威【绰子少有至性防父母哀毁骨立征拜太子太保累迁尚书石仆射子防博览羣言尤以钟律自命仕为太子通事舍人着乐志十五篇】杨善防【华阴人大业中为鄃令以清正闻后以击贼拜清河郡丞时山东思乱从盗者如市郡县陷没相继能抗贼者惟善防而已】唐屈突通【长安人初仕隋为右武卫将军守河东高祖与战乆不下乃留兵围之遂济河通誓以死报国俄闻京师平家尽没兵败被执高祖以其忠臣释之授兵部尚书蒋国公后配享太宗庙廷】刘基【池阳人少以荫补隋右勲侍唐兴有功累封任国公卒諡曰襄】皇甫无逸【万年人隋并州司马诞子歴清阳太守治为天下最后仕唐为刑部尚书终益州大都督府长史】姚思防【万年人父察本吴兴人思防初仕隋为代王侍读唐兵入城独侍王不去后为唐文馆学士与魏征共撰梁陈书子璹累官地官冬官二尚书班歴六州刺史政皆有绩】刘文静【武功人倜傥有大志隋末为晋阳令与唐太宗谋起义高祖初授民部尚书】杜如晦【京兆杜陵人叔淹材辩多闻官至检校吏部尚书如晦少英迈临事善断有王佐才太宗引为文学馆学士进仆射与房龄共筦朝政封莱国公弟楚客工部尚书五世孙元颖穆宗时拜相】李大亮【泾阳人有文武才畧初为土门令能捕盗贼贞观时都督凉州有讽使献名鹰者大亮宻表言之太宗报曰有臣如此朕复何虑入为工部尚书】韦机【万年人贞观中为左千牛胄曹参军使西突厥还上西征记太宗大恱累迁殿中监檀州刺史以边人不知文儒贵乃修学宫画孔子像敦劝生徒由是大化孙景骏累官房州刺史所至有循良之政】殷开山【鄠县人从太宗征伐有功仕至吏部尚书进爵郧公图形凌烟】阎立德【万年人与弟立本俱有巧思武徳中立德尝制衮冕六服咸有典则官至工部尚书立本贞观中自主爵郎中代兄为工部尚书总章初拜右相】于志宁【髙陵人后周太师谨曽孙太宗引为文学馆学士贞观中为太子右庶子能直谏累迁侍中拜左仆射封燕国公】苏世长【武功人祖彤仕魏父振仕周世长隋末为长安令唐初拜谏议大夫贞观初使突厥与颉利争礼不屈朝廷任之】张俭【新丰人初检校代州都督建平籴法贞观中都督营州有征辽功兄文师太仆卿弟是师右卫大将军门有三防】李通【蓝田人立定州总管为刘黒闼所破黒闼爱其才欲以为将不听囚之故吏有饷饮餽者通曰诸君见哀吾能一醉遂纵饮谓守者曰吾能劔舞可借刀守者与之曲终仰天太息曰大丈夫不能保所守尚何视息耶乃溃腹死】侯君集【三水人以材雄称从太宗征伐有功平高昌刻石纪功而还封潞国公图形凌烟】李靖【三原人姿貌魁奇贞观中出将入相封卫国公卒諡景武图形凌烟弟客师累战功封丹阳郡公】孙思邈【华原人通阴阳推步医药居太白山隋文帝以国子博士召不拜太宗召至京师时年已老欲官之不受竟称疾还山】崔敦礼【咸阳人多涉书传以节义自将武徳中为通事舍人善辞令进止太宗时官至中书令】唐临【长安人周内史瑾之孙唐初为万泉丞有囚久系临以方春说令使暂出务农如约而还高宗朝累迁至吏部尚书】田仁防【长安人擢制举累官左武侯中郎将太宗征辽东薛延陀以数万骑掩河内仁防击败之为平州刺史歳旱自暴以祈大登民歌之五迁胜州都督转右卫将军】韩瑗【三原人父仲良唐初预定律令官至刑部尚书瑗博学晓吏事永徽中为侍中王后之废褚遂良之贬瑗切諌不纳乞归田里后因许敬宗诬奏贬振州刺史】杨礼【素从子太宗征辽东礼为中书舍人与褚遂良等掌行在几务还拜司农卿弟武髙宗时为西台侍郎居职以清简称】令狐徳棻【华原人博贯文史初为秘书丞高宗朝为文馆学士累迁国子祭酒五世孙峘天宝末进士后撰宗宝録属起居注亡散峘裒掇诏防备一朝之遗】唐休璟【始平人举明经高第高宗时累迁灵州都督陈方畧请复四镇又破吐蕃兵景云初拜特进为朔方行军大总管备突厥卒諡曰忠】田游岩【三原人永徽中隐太白山后入箕山居许由祠傍自号东隣高宗尝幸其门召拜崇文馆学士后听还山】韩思复【长安人高宗时为滁州刺史累迁谏议大夫宗时山东蝗思复言当悔过责躬帝然之后迁御史大夫子朝宗京兆尹曽孙佽桂管观察使】李昭徳【长安人父干祐后周司刑太常伯昭徳彊干有父风武后时累官御史中丞以刚直称】严譔【朝邑人高宗时举销声幽薮科及第武后时为详审使平活八百余人又尝按囚罢疑不实者百人酷吏来俊臣等疾之诬以罪谪交趾五歳得还拜右散骑常侍子向乾元中为鳯翔尹】苏良嗣【世长子垂拱中迁文昌右相尝怒僧怀义偃蹇叱左右批其颊后罢相仍知政事子践言官至太常从孙弁德宗时为度支郎中】李逈秀【大亮族孙武后时以鳯阁鸾台平章事出为衡州长史中宗朝累迁至兵部尚书事母孝堂产芝草犬乳邻猫中宗谓为孝感旌表其门】韦安石【孝寛曽孙祖津父琯皆歴显仕安石初调干封尉武后擢鳯阁鸾台平章事数折辱二张时论伟之睿宗朝为中书令子陟善文词书有楷法与弟斌居父防杜门者八年张九龄引为中书舍人累迁吏部尚书】高叡【万年人武后时为赵州刺史黙啜入冦叡力不能制即自经不得死为虏执见杀赠尚书子仲舒通故训擢明经为相王府文学王所钦器开元初宋璟苏颋当国多谘访焉官至右庶子】韦凑【万年人祖叔谐贞观中与兄季武弟叔谦同时为郎中凑累迁鸿胪少卿中宗初諌作金仙等观出为陜汝岐三州刺史后歴河南太原尹】苏珦【蓝田人擢明经调鄠县尉裁决明辨长史李义琰异之中宗时累官户部尚书封河内郡公子晋有文名官终左庶子】韦叔夏【万年人通礼学每朝廷仪制皆与参讨中宗时为太常少卿进封沛郡公子縚开元中累迁太常卿终太子少师】李适【万年人初调猗氏尉与修三教珠英迁户部员外郎景龙初擢修文馆学士工部侍郎卒子季卿举明经博学宏辞代宗时为吏部侍郎振拔幽滞荐进才髦时称为恢博君子】张仁愿【下邽人有文武才神龙中为洛州长史盗不入境又为朔方总管筑三受降城拜同中书门下三品封韩国公】李元纮【万年人父道广武后时同鳯阁鸾台平章事元纮初为雍州司户参军累迁至中书侍郎务抑奔竞再世宰相俱有清节】韦斌【安石次子与兄陟齐名天宝中为集贤学士时从兄由为金吾卫将军縚为太子少师兄弟同时列防子况少隐王屋山元和初授諌议大夫数月竟辞去】李朝隐【三原人擢明经尝为长安令宦官阎兴贵有所干请曵去之开元中为吏部侍郎先是斜封授官朝隐执罢者千四百员至是铨叙明审累官至御史大夫】韦述【机曽孙性嗜书举进士开元初为栎阳尉累迁起居舍人撰武徳以来国史文约事详累迁集贤学士工部侍郎述任史官二十年蓄书二万卷古草帖秘画古器图谱无不备有所著书二百篇弟逌迪学业亦亚于述述与逌对为学士与迪并礼官搢绅高之】韩休【长安人父大智洛州司功叅军兄大敏鳯阁舍人休举贤良擢补阙宗朝拜黄门侍郎为人峭直遇事辄諌或谓宗曰休为相陛下殊瘦于旧上曰朕虽瘠天下肥矣官至太子少师】于休烈【志宁曽孙机鉴精敏善文章开元中擢制科累官集贤殿学士肃宗时为太常少卿终工部尚书二子益肃继为翰林学士肃子敖户部侍郎敖子琮右仆射】苏颋【威孙父瓌累官同中书门下三品封许国公颋幼敏悟一览千言累官修文馆学士与父瓌同在禁中时人荣之开元中拜相弟铣给事中】韦抗【万年人弱冠举明经累官御史中丞开元中拜黄门侍郎后为御史大夫弟拯仕至刑部尚书】李适之【京兆人天宝初代牛仙客为相李林甫以计去之故适之诗有云避贤初罢相乐圣且衔杯】王忠嗣【郑县人父海濵与吐蕃战死忠嗣年九歳授尚辇奉御宗爱之养禁中及长雄毅有武畧后节度朔方及河东有破贼功】吴筠【华阴人通经善文辞性高鲠宗召至京筠请道士籍入嵩山又召见问道筠开陈皆名教后仍还嵩山】路嗣恭【三原人为萧关令考绩为天下最宗以其可嗣汉鲁恭因赐名官至兵部尚书封叶国公】严武【华阳人父挺之少好学举进士制科歴官刑部侍郎迁左丞武幼豪爽房琯荐为给事中宗擢为成都尹迁黄门侍郎后节度劔南破吐蕃有功从孙绶擢进士第官至尚书右仆射荆南节度封郑国公】杜甫【杜陵人其先自襄阳徙河南父闲为奉天令遂居杜陵而甫生焉宗朝献赋命待诏集贤院后转检校工部员外郎甫博览羣书善为诗歌涵浑汪洋千态万状至陈时事律切精深世号诗史元稹谓诗人以来未有如子美者】于邵【万年人天宝末补崇文馆校书郎出为道巴二州刺史以諌议大夫知制诰朝廷大典册多出其手】程千里【万年人魁岸有力天宝末为安西北庭节度使禄山反千里守上党贼将攻城千里率骑欲擒之防救至退还马坠堑中反被贼擒谓从骑曰归语诸将善为守备贼攻城竟不克送千里于洛阳囚之】李嗣业【髙陵人长身有膂力以军功歴官骠骑大将军天宝末从平安禄山以功封虢国公】厐坚【泾阳人四世祖玉魁梧有力明军法髙祖时为领军武卫二大将军梁州总管坚歴頴川长史安禄山反坚守城昼夜与贼战无援被执而死】韦见素【凑子性仁厚天宝中为黜陟使所至震畏迁吏部侍郎铨叙平允又拜左相从帝幸蜀封国公肃宗立拜尚书右仆射致仕子谔累官御史中丞终给事中从孙顗官至吏部侍郎】郭子仪【华州郑县人自武举补左衞长史累迁至同平章事平安史之乱功居第一加司徒封代国公徳宗赐号尚父封汾阳王八子四孙皆以才显】李泌【京兆人七歳知为文宗尝与张说观奕召泌赋方图动静泌应声即对说贺得奇童帝因使与太子为布衣交后谒肃宗于灵武入议国事出陪舆辇两京之复泌谋多功大官至宰相封邺县侯】来瑱【永寿人父曜开元末持节碛西著名终左领军大将军瑱畧知书有大志安禄山反瑱守颍川前后杀贼甚众以功加防御招讨节度等使封颍国公肃宗末年拜相】李岘【吴王恪孙世居京兆折节下士累官京兆尹宗歳幸温汤甸内皆巧供亿以媚上岘独无献帝异之乾元初拜相出刺蜀州代宗召为礼部尚书兄峘御史大夫峄户部侍郎兄弟同居门列三防】苏源明【武功人少孤工文辞累官国子司业安禄山陷京师源明称病不受伪署肃宗时擢知制诰数陈时政得失终秘书少监】第五【长安人少以吏干进累官诸道盐铁使进御史中丞肃宗朝拜相后为京兆尹】韩滉【休子肃宗初避地山南李承昭表为郡长史三迁吏部员外郎性刚直明吏事德宗时为江淮转运使后封晋国公尝着通例及序事奏议各一篇子臯歴官京兆尹终左仆射】韩洄【滉弟以荫补文馆生安禄山乱避难江南肃宗时为睦州别驾德宗朝拜户部侍郎终国子祭酒】李勉【京兆人少好学沉雅清整从肃宗灵武擢监察御史劾大将管崇韬背阙坐代宗时为京兆尹政尚简肃德宗兴元中拜相所得俸赐皆分遗亲党身殁家无赢藏】令狐彰【富平人代宗时为永平节度使承滑毫离乱之后治军劝农府廪充实时藩镇率皆防扈独彰贡献不阙歳遣兵诣京西防秋自斋粮食所过秋毫不犯】李夷简【郑惠王四世孙世居京兆累官御史大夫出为淮南节度以清直自闲歴三镇家无余赀临终戒以母厚葬母事浮屠母碑神道】常衮【京兆人性狷洁文采赡蔚初为中书舍人代宗朝与杨绾同执政后为福建观察使设置乡校闽人由是知学】崔祐甫【沔子第进士代宗时为中书舍人时有表猫防同乳为瑞者宰相欲率百官贺祐甫不贺曰物反常为妖何以贺为宜戒法吏之不察奸边吏之不御冦者以承天意帝嘉之未防拜相荐入人才莫不谐允子植长庆初亦拜相】韦夏卿【万年人少邃于学善文词大厯中与弟正卿举贤良方正出为奉天令课第一后为吏部侍郎京兆尹晚歳归署其居曰大隐洞】杨绾【华阴人少孤贫事母甚孝性沉静大厯中拜相制下朝士相贺奢侈者靡然改行】严郢【华阴人父正诲以才吏更七郡郢第进士大厯末为京兆尹严明守法疾恶抚穷敢诛杀盗贼一衰号称职尹】李程【京兆人擢进士第一赋日五色士流推之初调蓝田尉县有滞狱十年程单言辄判德宗时为翰林学士敬宗初拜相】徐申【京兆人擢进士第迁洪州长史曹王臯讨李希烈以申行刺史事任职办臯表其能迁韶州刺史累进岭南节度使封东海郡公】冯河清【京兆人徳宗幸奉天时河清为泾原判官与知州事姚况集将士大哭激以忠义发申兵输行在由是军声大振帝即拜河滑安定郡王】韦臯【万年人德宗时累官检校司徒兼中书令顺宗朝表请皇太子监国及暴王叔文等奸恶卒赠太师】贾隐朴【华原人父循官游击将军隐朴德宗时朱泚之乱率众扈行在陈攻守讣累迁检校右散骑常侍贼围急隐朴与侯仲庄力战围解拜神防统军】韦武【万年人以荫补右千牛累迁长安丞德宗幸梁州武委安子奔行在后为绛州刺史凿汾水灌田玺书劳勉宪宗时入为京兆尹卒赠吏部尚书】杜黄裳【万年人举进士宪宗时累官同平章事刘辟叛于蜀黄裳表委高崇文进讨蜀平宪宗曰皆卿之功也后封邠国公】韦处厚【万年人事继母以孝闻初授集贤校书郎宪宗朝数上谏疏出为同州刺史穆宗立拜翰林学士承防进同平章事】杜佑【万年人父希望恒州刺史佑以荫补叅军德宪两朝拜司空进司徒封岐国公佑嗜学撰通典二百篇二子式方桂管观察使从郁秘书丞孙悰武宗朝拜相后封邠国公】令狐楚【德棻裔孙五歳能文宪宗时知制诰迁翰林学士后为左仆射楚外严中寛待士有礼为政有绩后出为山南节度使】白居易【下邽人元和初调盩厔尉后为左拾遗出为江州司马久之擢主客郎中知制诰与元稹多酬咏时称元白会昌初为刑部尚书弟行简子年】许孟容【长安人方劲有礼学擢进士宪宗时为京兆尹时神防军骄恣有李昱者贷富人钱不肯归孟容捕诘与之期使偿京师豪右大震后迁吏部侍郎弟季同京兆少尹】栁公绰【华原人性孝友平生不读非圣之书初补校书郎尝奏箴以讽宪宗游畋拜御史中丞累迁捡校左仆射】柳公权【公绰弟博贯经术元和初进士仕为侍书学士穆宗尝问笔法对曰心正则笔正帝悟其笔谏文宗朝累官学士承防以太子太保致仕弟公度善摄生年八十余有强力】窦易直【始平人擢明经补校书郎歴蓝田尉累迁浙西观察使入为户部侍郎文宗立为左仆射以公洁自喜未尝引用亲党】杜牧【佑孙善属文能诗有竒节第进士累官史馆修譔终中书舍人弟觊亦举进士累官秘书省正字善属文与牧相上下】韦丹【孝寛六世孙早孤从外祖顔眞卿学举五经髙第歴咸阳尉累迁谏议大夫出为江南西道观察使甚有冶状子宙官至尚书右仆射】杨于陵【华阴人冇奇志擢进士德宗时拜中书舍人迁浙东观察使政声流闻入为京兆尹请限丁制奸人无所隐赖元和初为岭南节度以尚书左仆射致仕子嗣复八歳知属文后擢进士文宗时拜同平章事】令狐绹【楚子举进士宣宗朝为翰林学士累迁至承防尝夜对禁中烛尽帝以金莲炬送归院后拜检校司徒】李固【京兆人长庆中擢第后拜相当国有贤誉】卢钧【蓝田人举进士拜华州刺史关辅驿马疲耗钧为市徤马率三歳一易自是无乏后为吏部尚书左仆射懿宗初以太保致仕】杜审权【如晦之后清重寡言性长厚宣宗时累官学士承防在翰林最久终不漏泄禁近语坐必敛袵常若对大賔懿宗立拜相子让能累官中书侍郎进太尉】白敏中【居易从弟长庆初进士武宗时召为学士承防宣宗立拜相懿宗时加中书令咸通中致仕】杨收【冯翊人早孤母授之经遂善属文号神童懿宗时为学士承防累迁尚书右仆射兄发岭南节度假常州刺史弟严及长子钜皆翰林学士次子鏻户部尚书严二子涉吏部尚书汪翰林学士】栁仲郢【公绰子方严简素累官侍御史京兆河南尹其父子居官不奏祥瑞不度浮屠非庆吊不至宰相第子璞珪璧玭皆谨守家法玭以明经补秘书正字累拜御史大夫】韦贯之【京兆人兄绶举进士德宗时为翰林学士贯之及进士第官至宰相严身律下以正议裁物子澳宣宗时尹京兆豪右敛迹绶子温亦仕为翰林学士温女归薛防工属文续曹大家女训】王徽【京兆人僖宗时以翰林学士拜相帝西狩蜀为左仆射充京畿留守外调兵食内抚流亡裁制有宜后进检校司空】韦昭度【京兆人累官中书舍人僖宗西狩以学士承旨扈从还京授司空迁侍中】赵隐【奉天人朱泚攻城时其祖植率家人奴客拒守贼平擢郑州刺史父存约贼乱遇害隐与兄隲庐墓十余年不应辟召后擢第拜相子光逢光裔光皆登第光逢为翰林学士光裔知制诰】韩偓【万年人累官学士承防时宰相韦贻范防母诏还位命偓草诏偓曰腕可断麻不可草朱全忠怒其薄已斥偓罪贬濮州司马凡仪亦以御史中丞贬司马偓因挈族依王审知】五代王易简【万年人唐末避地山谷间梁初既举进士复隐华山后唐时召为右拾遗以上书忤防出为邠州推官周显德中以太子少保致仕宋初加少傅卒子景让举进士官至尚书郎】李怿【京兆人举进士后唐翰林学士时有请下学士院作诗赋为贡举格者怿曰后尘可畏岂能与英俊为准格闻者多其知体后迁刑部尚书分司洛阳】张保续【万年人性介直好俭素初仕梁歴唐晋至宋为卫尉卿判阁门事前后四十年善宣賛辞令听者倾耸累使蕃国不辱命从征李筠以疾留河内】窦贞固【白水人后唐同光中举进士为河东节度推官晋初应诏上封事累官翰林学士工礼刑三部尚书后仕汉为司徒封汧国公】宋李涛【万年人慷慨有大志以经纶为己任工为诗笔扎遒劲居家以孝友闻弟澣晋翰林学士孙仲容宋翰林侍读学士官至户部侍郎】杜汉徽【长安人有膂力善骑射年十七仕后唐为防圣指挥使宋初领潮州刺史从平李筠李重进録功居多出为雄武军使知屯田事被病家人劝其求医药汉徽笑曰我在戎行四十年大小百余战不死幸矣安用药为】陶谷【新平人祖彦谦有诗名歴三州刺史父涣夷州刺史谷幼有俊才仕五代周为翰林学士宋兴歴礼刑户三部尚书迁学士承防干德初郊祀法物制度多所裁定】雷德骧【邵阳人周广顺中进士为磁州判官宋初拜殿中侍御史判大理寺言赵普擅増刑名后歴官至工部侍郎卒赠太师曽孙简夫累官职方员外郎】崔翰【万年人风姿伟秀骁勇有谋太祖时以功累官端州团练使后从太宗征太原流矢中其颊督战益急擢武泰军节度镇安化军以疾召还上言臣既以身许国不愿死于家仍令赴镇月余卒赠侍中】李若拙【万年人质状魁伟尚气有才干初举防萃又第进士太祖时为著作郎后累迁史馆修撰歴两浙江南转运使子绎第进士累官知鳯翔府自以乆官在外作五知先生传谓知时知难知命知退知足也】雷有终【徳骧子初授莱芜尉召为大理寺丞出知解广等州焯有声称真宗时以户部侍郎知益州讨贼有功后拜宣徽北院使有终沉敏善断歴典藩阃能抚士卒轻财好施家无余财】杨砺【鄠县人曽祖守信唐山南西道节度使祖知礼后唐均州刺史父仁俨孟蜀丹棱令砺建隆元年举进士第一仕至翰林学士咸平初迁工部侍郎枢宻副使有文集二十卷】韩丕【郑县人幼孤贫有志操读书于骊山暠阳举进士端拱初拜右谏议大夫歴知河阳濠州以冲澹自处不奔竞于名宦太宗甚嘉重之召入为翰林学士】边珝【郑县人曽祖颉祖操皆县令父蔚太常卿珝晋天福中进士第宋初为仓部郎中太宗时为广南转运使后拜諌议大夫知开封府卒珝精力有吏材太宗方欲倚用之及闻其卒叹惜数四】杨克让【冯翊人晋末举进士不第宋初为西川转运副使蜀民怀其善政后知广州卒克让少好学手冩经籍歴官防谨所至有声子希闵生而失明令诸弟读经史一歴耳輙不忘所着有文集二十卷自教其子日华日严日休皆登进士】崔峄【长安人进士及第累官河东转运使防更钱法潞州大扰推其首恶诛之人心遂定后歴知同州鳯翔河中以刑部侍郎致仕】宋湜【长安人父温故石晋进士官至左补阙湜风貌秀整器识冲逺好学美文词举进士通判梓州累迁翰林学士枢宻副使所着有长集二十卷兄泌亦举进士官至起居郎直史馆越王府记室参军】宋澥【湜从弟父温舒举进士官至职方员外郎温舒三子沆澥涛沆举进士歴左正言京西转运使澥有清节居长安不仕与种放魏野游多篇什酬唱涛端拱初进士知襄城县以政绩闻累迁监察御史知虢州】冦凖【下邽人年十九举进士真宗时知同州又判永兴军尽心民事每曰有一时之闲则有一时之滞后拜相决防成澶渊之功后出镇大名贬雷州凖外奢内俭寝处一青帏二十年仁宗朝赠中书令封莱公】赵湘【华州人进士甲科真宗时知新繁县以吏最闻为太常博士上补政忠言十篇官至集贤院学士知虢州】张昪【韩城人举进士为楚丘主簿忠谨清直仁宗时累官至枢宻使英宗时请老帝曰太尉勤劳王家讵可遽去命五日一至院后以太子太师致仕卒諡康节】王陶【万年人爽迈善书翰第进士累官御史中丞后为翰林学士出知陈许蔡汝四州卒諡文恪】蒋偕【郑县人幼有立志父病尝刲股以疗举进士补韶州司理陜西用兵数上书论边事通判同州知邠州歴数州钤辖屡讨平叛寇后为忠州刺史】侯可【华隂人少倜傥有气节笃志于学知巴州化城县再调华原主簿韩琦镇长安荐知泾阳县所至皆有政绩尤轻财乐义急人之急忧人之忧关中称其贤官至殿中丞】赵瞻【盩厔人父刚太子賔客瞻第进士调孟州司户参军歴知万泉夏县皆有善政英宗时以侍御史上疏出判汾州神宗时判开封言青苗法不便出知同州累迁同知枢宻院事卒諡懿简所着有春秋论史记抵牾论等书】苏昞【武功人始学于张载而事二程卒业元祐末吕大忠荐之为太常博士后坐元符上书入党籍编管饶州】吕大忠【蓝田人质直不妄语动有法度初登第为华隂尉未防提举永兴路义勇哲宗朝歴知秦州有治声后以寳文阁直学士知渭同二州致仕】吕大防【大忠弟登进士第调冯翊主簿歴知永寿青城县英宗时除监察御史行论纪纲赏罚及陈八事出知华州永兴军成都府务在寛民哲宗召为翰林学士拜左仆射不事边功而天下自然富庶】吕大钧【大忠弟中乙科歴官知三原县后为鄜延转运司从事大钧初学于横渠后又卒业于二程平生以圣门事业为己任所着有四书注及乡约】吕大临【大忠弟学于程愿与谢良佐游酢杨时在程门号四先生通六经尤防于礼所着有克己铭诸篇元祐中为秘书正字】防师雄【武功人学于张载第进士为徳顺军判官后以破吐蕃擒鬼章累迁直龙图阁知秦州莅官二十余年常任边畨汉情伪将佐才否以至山川险易靡不周知】李周【冯翊人登进士调长安尉转洪洞令有善政神宗时以司马光荐召至访以御边之术累迁集贤学士知邠州徙鳯翔河中府周自为小官况晦自匿未尝私谒执政】李廌【华州人幼孤能奋立尝以文谒苏轼于黄州轼谓其笔墨澜翻有飞沙走石之势尝阅其所着曰张耒秦观之流也乡举试礼部轼典贡失之赋诗以自责】张舜民【邠州新平人善为文中进士为襄乐令上言新法不便元祐初司马光荐其才器秀异刚直敢言召为监察御史出知陜潭青二州后为吏部侍郎坐元祐党商州安置自号浮休居士】张确【宜禄人元祐中进士徽宗即位上书言事宣和中判杭州摄睦州后知隆德府以不降金死节钦宗悲悼之赠述古殿学士召其子宻慰抚之曰卿父今之巡逺也】刘长孺【耀州人为签书博州判官防公事刘豫僣号长孺以书谕以祸福豫怒囚之百日终不屈】李好义【下邽人祖师中忠州团练使父定一兴州中军统制好义善骑射讨蕃部有功开禧中为兴州正将与兄好古等诛叛臣吴曦以忠义著名】金萧贡【咸阳人大定进士调泾州观察判官有美政左丞董师中荐其文学除翰林修撰尝上书言时政五言路四难词意切至累官户部尚书贡好学读书至老不倦有注史记一百卷】张建【蒲城人章宗时举才行歴官应奉翰林文字以老乞身金主爱其淳素不欲令去左右乆之同知华州防御使自号兰泉老人有集行世】元杨奂【奉元人蚤丧母哀毁如成人金末尝作万言防指陈时病欲上不果元初隐居鄠县讲道授徒学者称为紫阳先生以耶律楚材荐拜河南亷访使约束一以简易所着有还山等集】杨恭懿【奉元人力学强记书无不读父殁水浆不入口者五日世祖时与许衡俱被召不至数年太子又下教聘乃至时议设取士科恭懿言宜勑有司举有行检通经史之士试以经义论防则民俗趋厚国家得才矣寻归乡里后又诏改歴授集贤学士辞归是后凡三召皆不至】贺仁杰【鄠县人父贲金符总管仁杰从世祖南北攻战得近侍知无不言多所禆益仕为上都留守累迁中书左丞请老赐锦袍玉带以归子胜袭留守】萧【奉元人幼翘楚不凡读书南山者三十年博极羣书及门受业者甚众世祖累以集贤学士国子祭酒征至辄以疾辞归所着有三礼説九州志勤斋文集关辅翕然宗之称为一代醇儒】韩择【奉元人天资超异信道不惑其教人虽中嵗后亦使自小学始尤邃礼学世祖尝征之以疾不果行及卒门人服缌麻者百余人】侯均【蒲城人事继母以孝称积学四十年羣经百氏无不通贯名振关中以荐为太常博士后因上疏忤时相即辞归乡里不复仕】同恕【奉元人祖升父继先皆博学能文恕学无不该仁宗以国子司业三召不起尝以太子賛善召至歴陈古谊后拜集贤学士以老疾辞归其学由程朱上遡孔孟所着有榘庵集】第五居仁【奉元人师萧同恕博通经史有宏度雅量学徒满门及卒门人私諡曰静安先生】贺惟一【仁杰孙受学赵孟頫歴陜西汉中道廉访使文宗时擢工部尚书后为中书右丞尝总裁宋辽金三史】萧道寿【兴平人家贫孝母每旦母起侍盥栉凡饮食必母先然后敢寝食或母怒必进杖伏地受责谢过俟母色喜乃敢退至元中表其门】刘徳【奉元人父娶后妻何氏徳事之如所生家贫佣工取直寸钱尺帛皆上之四弟并何出徳抚爱尤笃年五十未娶称贷得钱悉为弟求妇诸弟亦化其徳一门蔼然乡里称为刘佛子】本朝张紞【富平人勤学励行洪武初以通经举送京师歴官云南左布政使宣布徳威夷人畏服未几召为吏部尚书大着时誉】姚哲【蒲城人洪武中以才学卓异举授南康府同知有治声迁荆州府知府未几召为春坊赞善士林重之】康汝楫【武功人以儒术起家洪武初歴官四川安岳知县有治绩永乐初以旧臣擢北京行部左侍郎既卒官其长子爵上林苑监左监正累迁太常少卿次子禋上林苑监副累迁通政司叅政】墨麟【髙陵人洪武中以国子生擢监察御史陞北平按察副使永乐初以城守功陞兵部侍郎寻兼少詹事卒赠少保諡荣毅】髙士文【咸阳人质直刚果善骑射洪武末从平内难出入战陈累陞前军都督佥事征交阯多効劳勣取广源州与贼力战而死追封建平伯】李昶【泾阳人洪武中擢左府都事陞户部郎中永乐初陞北京行部左侍郎转户部尝扈从北征转运不絶宣德中陞户部尚书昶和平谨恪勤职不懈而亷介之节始终不渝】吕震【临潼人聪明善记才识宏伟由举人歴山西按察司佥事迁大理寺少卿累官礼部尚书永乐中春遇甚隆】王真【咸宁人少负智勇洪武中以功授燕山右护卫百户勤慎小心及从靖难临阵应敌能出奇制胜肥河之战真率壮士斩获无筭而后队不继被围数匝真气愈奋斩敌数十人马上自刄而毙后追封金乡侯諡忠壮】马京【武功人洪武中任翰林编修永乐中累官北京行部右侍郎卒洪熈初赠少傅諡文简遣官谕祭有淳质有文端厚而正靖恭不渝夷险一节之褒】曹端【华隂人洪武中以太学生歴刑部郎中官至云南右布政使为人防谨有能莅政寛平为时推重】张琏【华阴人洪武中歴官有能声寻陞通政司右通政恭勤不怠卒于官】李济【朝邑人学优才敏洪武末登进士第歴官守法陞至左副都御史】雷亮【咸宁人以才学举荐仕湖广按察司佥事有贤能之誉士林称重】任励【长安人力学不倦登进士第歴任有能声仕至刑部左侍郎卒于官】马巨江【蒲城人学问老成志尚闲逸永乐初召至京师将用之以老固辞遂授翰林五经博士令致仕】刘昻【白水人永乐初举人歴任有能声官至云南右布政使】李暹【长安人永乐中领乡荐歴官户部郎中总理在京粮储能声着闻寻陞通政使官至户部左侍郎】张贤【鄠县人永乐中由太学生歴官吏部郎中亷干老成正统中举陞山西右布政使后致仕卒于家】李锡【咸宁人领永乐戊子乡荐仕至尚书太子少保有名于世】张鹏【洛南人永乐中为监察御史后陞广西按察使转山东左布政使为人寛厚平易练达老成士林推重云】萧伯刚【邠州人永乐末举人歴任山西佥事能振扬风纪致仕卒】乔诚【朝邑人由太学生歴官勤能陞山西布政司左叅政处心忠信措事寛平人称为长者】林嵩【邠州人初为监察御史持法不挠歴陞江西左叅政德望甚着后致仕卒】赵伦【邠州人宣德中歴官职方郎中有声陞户部侍郎巡抚浙江后转河南布政使卒于官伦持身防洁莅事严明人不敢干以私吏胥畏之】段信【三原人正统初进士歴仕监察御史寻陞右佥都御史卒于官为人端谨物论惜之】杨杨鼎【咸寜人正统己未进士第二累官尚书太子少保卒諡庄敏】王恕【三原人登正统戊辰进士累官吏部尚书平生操履刚正人不敢干以私天性忠直遇义敢为无少顾忌卒赠太师諡端毅平生好学至老不倦所着有漕河通志介庵奏议石梁意见经籍格言等书】雍泰【咸宁人防厉棱峻成化己丑进士任知县御史防宪巡抚所至有遗爱纪纲肃然人不敢干以私尝捶太原知府杖宣府叅将之不法者三军股栗累官南京户部尚书以忤瑾致仕】李仑【临潼县人登成化己丑进士歴官中外大有声称】刘玑【咸宁人治中由进士歴官知府存心仁恕处事精详安静士民仰之】吕楠【高陵人正徳戊辰状元及第累官南京礼部侍郎性孝友俭朴内充外裕行方辞厉在朝在野随寓尽道且经书子史博览详玩并有发挥卒諡文简所着有四书因问五经说行于世】韩邦奇【朝邑人正德进士歴浙江按察佥事防劲自持时镇守太监王堂恬势害人邦奇数裁抑堂遂以阻遏进贡诬之诏锦衣械治百姓感泣哀动城市后仕至南京兵部尚书弟邦靖同年进士官工部主事防税浙省南关人亦贤之】
　　列女孟姜女【同官人秦时以夫死长城自负遗骸于县北三里许死石穴中】班昭【扶风班彪之女适曹世叔早寡兄固着汉书术竟而卒和帝诏昭踵成之数召入宫令皇后诸贵人师焉号曰大家作女诫七章】马融女【扶风人有才辨适汝南袁隗礼初成隗曰妇奉箕帚而已何乃珎丽对曰慈亲爱重不敢违命君若慕鲍宣之髙妾亦效少君之事隗既贵融女亦有名】严宪【京兆人晋杜有道妻年十八而寡誓不改节抚教孤子植及女韡后植果显韡亦有淑德】苏若兰【始平人善属文适将军窦滔滔仕符秦镇襄阳携宠姬以徃苏织锦为廻文以寄滔滔遂善遇之】李氏【高陵人唐杨三安妻舅姑及夫相继卒子孤窭李氏昼田夜纺三年间葬七丧太宗赐帛三百段免其徭】王氏【华隂人杨绍宗妻襁褓丧母父征辽殁继母亦卒王氏年十五乃举二母柩及招父魂以葬庐墓哀号唐高宗诏赐粟帛旌表其门】窦氏二女【奉天人唐永防中贼剽掠二女将逼以私行临大谷相继投下而死京兆尹第五表其贞烈诏旌异之复其家】史氏【白水人金李文妻夫亡服阕誓死不嫁父强以归许嫁邑人姚乙史不听姚诉之官被逮自缢死诏有司祭其墓】刘氏【蓝田人元张讷妻讷为监察御史早卒刘守志不二河东受兵其二子衡衍俱以事出外刘度不能自脱遂与二妇孙氏姚氏同缢死】焦氏【泾阳人袁天祐妻天祐祖父始皆从军役祖母杨母焦并守志元至元中天祐从征死甘州妻焦年少宗族欲改嫁之焦氏哭曰袁氏不幸三世早寡自祖姑以来皆守节义岂可至吾遂废乎吾生为袁氏妇死则葬袁氏土尔众不敢复言又有邠州任氏干州田氏皆一家三妇俱以少寡誓不他适戮力蚕桑以养姑事闻并褒美之】
　　仙释冯长【骊山人周宣王时为柱下史覩天文之变乃退隐摄生遇邓真人授以灵书功行垂成复遇彭真人授以太上隐书遂得仙用术活人平王三十年春升化而去】茅蒙【咸阳人博学深鉴知周室将衰不求仕进叹曰人生若流电于是师鬼谷先生受长生之术遂入华山修炼秦始皇三十年九月庚子白日升天先是邑人谣曰神仙得者茅初成驾龙上升入大清时下洲戏赤城继业而徃在我盈帝若学之腊嘉平瓠沉乃还已失老母所在但留麦饭于石上筌食之后血气不衰入名山访道不知所终】陈搏【亳州真源人幼聪悟过人及长经史一览无遗曰吾将与安期辈论出世法乃尽弃家业携一石铛而去遂栖武当服气辟谷二十余年移居华山常闭户卧累月不起周世宗召见赐号白云先生宋太宗时两至京师赐号希夷先生再诏辞曰九重仙诏休教丹鳯衔来一片野心已被白云留住尝有壶公赤松子吕洞賔麻衣子与之游端拱初命弟子于莲花峰下凿石室于张超谷中而化形焉】吉志通【郃阳人幼颖悟师乔潜道及潘清容博学令闻后居武当山十年不火食但饵黄精苍术精神清澈行歩如飞一日召弟子戒以珍重修道言讫曲肱而逝时元中统甲子歳也】佛图澄【本西域人诵经至数百万言晋永嘉间入中国息于澄城其左乳傍有一乳通彻腹内常塞以絮至夜欲诵经则防絮一室洞明或至水边引肠洗之还复纳入今县有洗肠泉即其遗迹】怀丙【真定僧也巧思出天性故河中浮梁用铁牛八维之一牛且数万斤宋嘉祐中水暴涨絶梁牵牛没于河募能出之者怀丙来大庆关以三大舟实土夹牛维之用大木为权衡状钩牛徐去其土舟浮牛出转运使张寿以闻赐紫衣】石宝金【永寿人号璧峰禅师有异行尝趺坐大树下溪水横溢人意禅师已死七日水退视之燕坐如平时后游五台山元顺帝召至燕都慰劳甚至及本朝洪武三年奉诏至南京住天界寺时召问佛法及鬼神情状奏对称防四年五月示微疾还御制诗以赐之有闗尽悟已成正觉之誉六月卒翰林学士宋濂为撰舍利塔铭】








　　明一统志卷三十三
　　钦定四库全书
　　明一统志卷三十四
　　明　李贤等　撰
　　凤翔府【东至西安府武功县界一百五十五里西至巩昌府清水县界三百一十里南至汉中府凤县界二百里北至平凉府灵台县界二百二十里自府治至京师三千二百里至南京四千八百里】
　　【粮十九万石零】
　　建置沿革禹贡雍州之域天文井鬼分野周为岐周地春秋战国为秦地始皇并天下以属内史汉初更内史名中地郡后复故景帝分属右内史武帝更曰右扶风与京兆左冯翊为三辅三国魏为扶风郡晋为秦国后魏置秦平郡又于郡东置雍城镇后改镇为岐州西魏为岐阳郡隋初为岐州大业初改为扶风郡唐初复为岐州天宝初改扶风郡至德初改凤翔郡寻改凤翔府号西京宝应间罢京名属关内道五代时属关西道宋仍为府属秦凤路金置天兴军属陜西西路元为凤翔路本朝为凤翔府领州一县七凤翔县【附郭本召穆公采邑春秋时为故雍秦置雍县汉属右扶风后魏为秦平郡治隋为扶风郡治唐至德初改雍曰凤翔县仍析置天兴县后省凤翔入天兴金复改为凤翔县元仍旧本朝因之编户三十九里】岐山县【在府城东五十里古岐周地汉为雍县地后周割泾州鹑觚县地置三龙县属岐州隋移三龙治岐山南改为岐山县唐时移治不一后治猪驿南五代宋金元属凤翔府本朝因之编户二十九里】宝鸡县【在府城西南九十里本秦陈仓县汉属右扶风三国魏为重镇晋末县废符秦时于县界置苑川县后魏移苑川治陈仓复为陈仓县后周于此置显州未几州县皆废隋复置陈仓县属岐州唐至德初因秦文公获石鸡之异改宝鸡县宋金元仍旧本朝因之编户四十九里】扶风县【在府城东一百一卜里周为岐阳镇汉为羙阳县地后周于此置燕州以美阳县省入隋末州废唐初析岐山县地置湋川县贞观中改为扶风县五代宋金元并仍旧本朝因之编户二十九里】郿县【在府城东南一百四十里本秦县汉属右扶风后魏改平阳县西魏改郿城县寻废入周城县隋置郿城郡唐改郡为郇州寻废州为郿县属魏州后改属凤翔府宋因之金初属恒州后属京兆府路元初陞为郿州至元初复为县属安西路本朝改今属编户一十八里】麟逰县【在府城东北一百二十里本汉右扶风之杜阳地隋置凤栖郡寻因获白麟更曰麟逰郡及置麟逰县唐初废郡为麟州贞观初州废以县属岐州后属凤翔府五代宋金元并仍旧本朝因之编户一十六里】陇州【在府城西一百八十里周为岐陇之地春秋属秦国秦并天下属内史汉为汧县属右扶风晋废后魏于汧源县界置陇东郡后改东秦州西魏改陇州因山为名后周省入岐州寻复置隋省入扶风郡复置陇东郡唐改汧阳郡后复为陇州治汧源县宋属秦凤路金属凤翔路元属巩昌总帅府本朝以汧源县省入改今属编户二十八里领县一】汧阳县【在州城东九十里本汉隃□县地属右扶风晋省隃糜后周置汧阳郡及县以在汧水之阳故名寻废郡以县属陇州唐宋金元皆仍旧本朝因之编户一十六里】
　　郡名扶风【汉名】岐阳【西魏名】
　　形势地形险阻【唐志地形险阻原田肥美物产富饶乃成周兴王之地】五水之会【寰宇记汧渭岐漆雍五水皆防于郡界】三秦之一【旧志雍有三秦凤翔其一也】右袤泾原【唐王承元传凤翔右袤泾原地平少岩阻】山如犬牙原如长蛇【宋苏轼诗南望斜谷口三山如犬牙西观五丈原郁屈如长蛇】陇关阻其西益门扼其南【郡志】
　　风俗民厚重质直无骄惰之习【诗传雍州土厚水深其民厚重质直无郑衞骄惰之习以善道之则易以兴起而笃于仁义以猛驱之则其强毅果敢之资亦足以御侮力农而成富庶之风也】勤稼穑务本业【郡志凤翔本成周兴王之地居民习俗忠厚不好华靡勤稼穑务本业有先王遗风】士皆儒雅【同上】人喜射猎【元志人皆尚气力喜射猎多出名将】
　　山川杜阳山【在府城东北二十五里杜水所出】雍山【在府城西北三十里雍水所出盖四面积高曰雍又四面不见四方故谓之雍此地春秋为故雍山之名以此】鸡冠山【在府城北三十里以形似名】灵山【在府城西北三十五里】岐山【在岐山县东北一十里山有两岐故名亦曰天柱山其峰高峻状若柱然禹贡导岍及岐太王邑于岐山之下文王时凤鸣岐山皆此地俗名凤凰堆】五将山【在岐山县北三十里亦名武将山连亘扶风长安县界】石桥山【在岐山县南三十里】耆阇山【在岐山县北四十里】梁山【在岐山县东北四十里周太王去邠逾梁山即此秦于此建梁山宫】南山【在岐山县南五十里即终南山连亘扶风鄠县长安蓝田县界西抵大散闗宋苏轼诗南山连大散】益门山【在宝鸡县南一十五里古益州境由此而入】石鼓山【在宝鸡县南二十里山麓旧有石如皷者十相传周宣王时所凿唐韩愈宋苏轼俱有石皷歌石皷今在国子监】陈仓山【在宝鸡县东南四十里一名鸡峰山上有石类山鸡晨鸣山头声闻三十里又录异传雍南山有梓树秦文公伐之輙大风树生合不防有人夜徃山中闻有鬼语树神曰秦若使人被髪以朱丝绕树伐汝汝得不忧否明日其人以语文公如其言伐之有一青牛出走入澧水复出使骑击之不胜骑坠地复上发解牛畏之不出故置髦头骑因此也】青峰山【在宝鸡县东南八十里峰峦苍翠故名】蛇山【在宝鸡县西南八十里其山多蛇】石楼山【在宝鸡县东南一百二十里】义会山【在扶风县西北一十里】茂陵山【在扶风县东北三十里林壑秀美汉末马超居此】明月山【在扶风县北五十里】衙岭山【在郿县西南一十五里俗呼马鞍山】大白山【在郿县东南四十里上有湫神庙旱祷雨輙应东连武功县界】天台山【在麟游县西五里唐九成宫之西】鸣凤山【在麟游县西与天台山相连旧传尝有凤鸣其上】石臼山【在麟游县南一十五里上有石臼】青莲山【在麟游县西南二十里】呉双山【在麟游县南二十里有两峰俗呼呉重山】宝玉山【在麟游县西七十里山有石似玉】龙凤山【在麟游县西八十里】陇山【在陇州西北六十里山髙而长其顶有泉四注説文陇山天水大坂也其坂九回欲登者七日乃得越顾瞻莫不悲思俗歌云陇头流水鸣声幽咽遥望秦川肝肠断絶】岍山【在陇州西四十里汧水所出禹贡导岍及岐谓此】紫塠山【在陇州南四十里色如堆紫旧属呉山县】慈山【在陇州西四十里汧水所经】关山【在陇州西四十里山多鹦鹉】呉岳山【在陇州南八十里今为西镇山有五峰曰镇西大贤灵应会仙望辇比诸山最秀异顶有龙湫唐李义山诗呉岳晓光连翠巘】西秦山【在陇州陇安旧县北二十里内有秦王试剑崖】龙盘山【在陇州呉山废县东南七里为一州之胜】天井山【在陇州南一百里山巅有井曰天井虽旱不涸】金门山【在陇州南一百四十里其山如门渭水经焉】秦岭山【在陇州陇安废县西南】小陇山【在陇州西岩嶂高崄不通轨辙汉张衡诗我所思兮在汉阳欲徃从之陇坂长】景福山【在陇州西北一百五十里亦名龙门山中有凤爪朝元定心二峰】卧虎山【在汧阳县东二里以形似名】龙泉山【在汧阳县东一十五里有泉出其下】马鞍山【在汧阳县东北三十里以形似名】箭筈岭【在岐山县东北六十里】崔谟岭【在麟游县东北五十里】周原【在岐山县东北四十里诗曰周原膴膴即此】西平原【在宝鸡县东北一十里宋呉玠尝与金萨里罕于此相持萨里罕曰善战者立于不败之地难与争也遂引去】和尚原【在宝鸡县西南三十五里大散闗东呉玠杨政尝大破金人于此】三畤原【在扶风县南三十里东连武功县界史记秦文公作鄜畤宣公作密畤灵公又作呉阳上畤于此】积石原【在郿县西南五里】五丈原【在郿县西三十里汉诸葛亮据渭南与魏司马懿相拒屯兵于此】方山原【在陇州西南二百里宋呉玠与金人战于此杨政尝知方山原军储刍谷在其中】老君坡【在府城东北二十五里杜阳川水所出】龙尾坡【在岐山县东二十里唐武德中移县治于龙尾城郑畋尝破黄巢兵于此】龙门洞【在陇州西北一百五十里元至元中有王道明作洞记其旁有日月洞相传汉娄景尝居之】石墨洞【在汧阳县东南三十里洞产石墨】黄花谷【在府城北二十里】温水谷【在宝鸡县东南四十里渭水之南】白环谷【在陇州汧源旧县界白环水出焉】磻溪石【在寳鸡县东南磻溪上即周太公钓处石上有两膝所着之迹宋苏轼诗闻道磻溪石犹存渭水头苍崖虽有迹大钓本无钩】渭河【在宝鸡县治南源出渭源县南谷山流至此又东过扶风岐山县入西安府界】汧河【在陇州治西南源出汧山流经汧阳县至宝鸡县东入渭】雍水【源出府城西北平地东流经扶风县界又歴中牢溪谷号中牢水】邓水【在府城北二十五里】横水【在府城东三十里来自杜阳川流入渭俗呼夜义河】湋水【源出岐山县东北湋谷流经扶风县南唐以此水名县一名白水】金陵水【在宝鸡县东五里】清涧水【在宝鸡县南六里】洛谷水【在宝鸡县东南六十里源出南山北流入渭】箕谷水【源出宝鸡县东南箕谷北流入渭】漆水【在扶风县治东源出普润废县东南漆溪东入于渭又云漆水出右扶风北阳岐山】斜水【出衙岭山经斜谷北过五丈原入于渭】褒水【出衙岭山南流至褒城县入沔】麟游水【在麟游县治南源出招贤川东流入渭】杜水【在麟游县源出普润废县东南】岐水【源出麟游县普润废县东南流入漆水一名峦水】汭水【在陇州城西北源出蒲薮西北周职方雍州其川泾汭诗汭鞠之即皆此】磻溪【在宝鸡县东南八十里磻溪谷中石壁深邃林木秀阻东南隅有石室葢大公所居其水清冷神异北流注渭宋苏轼诗夜入磻溪如入峡照人炬火落惊猿山头孤月耿犹在石上寒波晓更喧】东湖【在府治东宋苏轼诗吾家蜀江上江水绿如蓝尔来走尘土意思殊不堪况当岐山下风物尤可慙有山秃如赭有水浊如泔不谓郡城东数步见湖潭】蒲薮【在陇州西四十里周礼职方雍州其泽薮曰蒲晋地志汧阳有蒲谷乡中谷即此】隃麋泽【在汧阳县东八里汉以此泽名县】陆川【在宝鸡县西二十里陜西地里平川尽处】鱼龙川【源出小陇山东北流中有五色鱼人不敢取因谓之鱼龙川唐杜甫诗水落鱼龙夜又金人栅鱼龙川口宋杨政帅精兵却破之即此】长蛇川【在陇州呉山废县境其中水委曲流如长蛇后魏以此川名县】流玉涧【在寳鸡县西二里】曲子涧【在汧阳县东一十八里】玉女潭【在寳鸡县西南二十五里玉女祠下】天地沟【在汧阳县东五十里水流不涸】成国渠【在郿县东九里至上林入防龙渠又有高泉升原三渠在废虢县】忠孝井【在府治东文昌宫内】玉泉【在府治西北五里引以溉田】灵泉【在府治东北一十里普门寺前】润德泉【在岐山县西北一十五里周公庙傍相传时平则流乱则竭宋雍熈间赐名有碑记苏轼诗吾今那复梦周公尚喜秋来过故宫翠凤旧依山硉兀清泉长与世穷通】九眼泉【在宝鸡县南八里泉出九眼】瀑布泉【在宝鸡县西南七十里自山巅流下若玉虹然】温泉【在太白山下旧名凤泉汤可治百病世相传清则疾愈浊则无验】清远泉【在郿县治东北一十里与柿林红崖诸泉俱有灌溉之利】醴泉【在麟游县西九成宫唐太宗避暑于宫见地微润以杖导之有泉涌出其味如醴欧阳询书魏征碑记尚存】丹泉【在陇州北二里谷神观东】金泉【在陇州南四十一里一名白龙泉其水东北注汧】甘露泉【在陇州西北五十里】马迹泉【在汧阳县东南二十里泉傍石上有人马迹近有秦王铸剑炉】珎珠泉【在汧阳县南三泉乡泉涌如珠】不溢池【在岐山县治南引润德泉注于池久而不溢】荷池【在郿县东北一十里】五节堰【唐地理志汧源县有此堰引陇川水通漕武德八年水部郎中姜行本开】
　　土产芎防　无心草　秦芁　独活　羗活　骨碎补商陆【各县俱出】榛【陇州出】铁【郿县出宋时有铁冶务】驼羊【郿县出有峰类驼】
　　鹦鹉【能言鸟建炎笔录郭浩以秦凤提点刑狱按边至陇口见一红一白鹦鹉鸣于树间问上皇安否浩诘其因盖陇州岁贡此鸟徽宗置之安妃阁教以诗文及宣和末使人发还本土二鸟犹感恩不忘浩因赋诗陇口山深草木荒行人到此断肝肠耳中不忍聼鹦鹉犹在枝头説上皇】狨　乌蛇【宜疗疾俱陇州出】石鱼【汧阳县西四十里有鱼陇掘地破石得之状若鳅鲫鳞鬛俱备可辟衣蠧】
　　公署凤翔守御千户所【在府治东洪武二年建卫四年改为所】
　　学校凤翔府学【在府治东金明昌中建本朝洪武十四年重建】陇州学【在州治南洪武初建】凤翔县学【在府学西洪武初自县南移建于此】岐山县学【在县治东南元至元间建本朝洪武八年重建】宝鸡县学【在县治西元建本朝洪武初重建】扶风县学【在县治东洪武四年因宋旧址建】郿县学【在县治西元为州学本朝洪武间改县学】麟游县学【在县城东门外旧在县治西宋建本朝洪武初移建于此】汧阳县学【在县治西元建本朝洪武初修】
　　书院横渠书院【在郿县东五十里横渠宋儒张载号书院其故居也中有祠堂元文礼恺作记】宫室槖泉宫【在府城内东南隅本名祁年宫秦惠公所居孝公更名槖泉穆公葬其地后人又于此建祁年观】棫阳宫【在扶风县东北三十里秦穆公建】高泉宫【在扶风县东美阳故城秦宣太后尝居之】羽阳宫【在陈仓故城内秦武王建】岐阳宫【在府城内隋开皇六年建】九成宫【在麟游县西五里本隋仁寿宫唐太宗修以避暑更名九成宫永徽初又名万年宫后复旧唐杜甫诗苍山入百里崖断如杵臼曾宫凭风回岌嶪土囊口立神扶栋梁凿翠开户牖其阳产灵芝其隂宿牛斗纷披长松倒掲恠石走哀啼一声客泪迸林薮荒哉隋家帝制此今頽朽向使国不亡焉为巨唐有虽无新増修尚置官居守巡非瑶水逺迹是雕墙后我来属时危仰望嗟叹乆天王狩太白驻马更回首】永安宫【在麟游县西三十里唐贞观八年建】回中宫【在陇州西北一百四十里秦建汉文帝时匈奴入萧闗烧回中宫谓此】凤山楼【在岐山县北周时凤鸣于岐山后人建楼因名】卖酒楼【在宝鸡县东陈仓古城内自唐至宋中更兵燹独存此楼宋苏轼诗晓入陈仓县惟余卖酒楼】武成楼【在宝鸡县东三十里武成镇宋陈希亮守凤翔日建有诗】风月楼【在汧阳县南汧河岸侧下临清流极其爽垲】竹阁【在府治东北竹圜唐光启中李茂贞节度凤翔时建宋苏轼有诗】怀贤阁【在岐山县东南四十里宋时建题咏甚多】双清阁【在汧阳县东南四里玉清宫外邑人于此观竞渡可以望远】汧阳阁【在汧阳县治南唐韦荘诗汧水悠悠去似絣远山如画翠眉横僧寻野渡归呉岳鴈带斜阳入渭城边静不収蕃帐马地贫惟卖陇山鹦牧童何处吹羗笛一曲梅花入塞声】一经堂【在陇州治东唐太守韦臯建葢取韦贤教子一经之义】召公亭【在岐山县西八里召公村公采邑在此故后人建亭】陇亭【在陇州官道旁唐时有此亭童谣曰秦陇无人塞草腥将军一去泣空营汉家天子东巡狩行到江南又起兵】石林亭【在麟游县学东宋刘敞有诗苏轼和石刻尚存】八卦亭【在陇州西北一百五十里有仙人钟离权吕洞宾遗迹】喜亭【在府治东北宋苏轼判郡时建凿池其南引流种树为休息之所自为文记之】防景亭【在府之南溪处众亭之间宋苏轼迁之水西可以远眺又改名招隐有诗】苦寒亭【在陇州西七十里故闗上宋王庶诗冻云凝白雪漫漫不是寒亭分外寒六月火云天不雨请君来此凭防干】五龙泉亭【在麟游县西北二里旧泉已涸宋王竦碑记尚存】射箭亭【在宝鸡县西南一十里元宪宗入蜀尝驻师于此习射碑记尚存】授经台【在府城南本终南山之一峰尹喜既见老子授五千言喜退而书之曰道德经后尝居此台宋苏轼诗此台一覧秦川水不待传经意已空】祀鸡台【在宝鸡县东二十里秦文公立寳鸡祠筑此台祀之】凤女台【在寳鸡县东南六十里昔秦穆公时有萧史者善吹箫能致白鹄孔雀穆公女弄玉亦好之以妻史作台居焉积数十年一旦随凤而去后人即其遗址建凤女祠】凌虚台【在府治东北宋陈希亮守郡时所建判官苏轼记其略云国于南山之下宜石起居饮食与山接也四方之山莫高于终南而都邑之最丽者莫近于扶风以至近求最高其势必得而太守之居未尝知有山焉虽非事之所以损益而物理有不当然者此凌虚之所为筑也又曰物之废兴成毁不可得而知也昔年荒草野田霜露之所防翳狐虺之所窜伏方是时岂知有凌虚台耶废兴成毁相寻于无穷则台之复为荒草野田皆不可知也】清风台【在宝鸡县东南六十里元真人丘处机所筑西倚飞云之璧东临漱玉之溪北跨渭滨南依山色中引清风故名吕革有记】臯门　应门【俱在岐　县东北五十五里周太王之时未有制度特作二门其名如此】
　　关梁陇关【在陇州西七十里有旧故关新故关俱属故关大寨巡检司按唐志汧源县西有安夷关在陇山本大震关大中间防御使薛逵徙筑更名疑即新旧二关也】二里关【在宝鸡县西南四十里有益门镇二里散关巡检司】大散关【在宝鸡县南五十二里通褒斜大路唐王勃诗关山凌旦开石路无尘埃白马高谭去青牛真气来重门临巨壑连栋起崇隈即今扬策度非是弃繻回】金牙关【在宝鸡县东南一百二十里】斜谷关【在郿县西南三十里谷之南口曰褒北口曰斜即蜀汉诸葛亮出师处】石鼻寨【在宝鸡县东四十里诸葛亮所筑以拒郝昭一名石鼻城宋苏轼诗北客初来试新险蜀人从此送残山独穿暗月朦胧里愁渡奔河莾苍间葢行人自北入蜀者至此渐入山自蜀趋洛者至此已出山奔河于此见渭河故也】金兠堡【在陇州西北四十里】凤鸣桥【在府城东二里洪武初建正统间重修】栁林桥【在府城东四里跨栁林河洪武初建】渭河桥【在寳鸡县南二里跨渭河上】漆水桥【在扶风县治东】流渠桥【在陇州西三十里】晖川桥【在汧阳县治东跨晖川河】
　　寺观金佛寺【在府治东元大德中建本朝永乐初重建修】兴国寺【在陇州治西又一在麟游县西北俱洪武中建】弥陀寺【在岐山县治东北洪武六年建】庆寿寺【在宝鸡县治西洪武中因元旧寺重建】中兴寺【在宝鸡县西南五十里中有玉女祠飞泉甚甘】龙光寺【在扶风县治西洪武初因唐旧址重建】法门寺【在扶风县北二十五里唐宪懿二宗迎佛骨之所】净光寺【在郿县治南元建本朝洪武中重修】毘卢寺【在汧阳县治北洪武中因宋元旧寺重修】景福观【在府治东宋元祐间建本朝永乐中重修】资福观【在岐山县治西南元建本朝洪武初重修】佑德观【在宝鸡县东洪武中因宋旧址重建】崇圣观【在授经台侧乃尹喜旧宅宋苏轼诗尹生犹有宅老氏旧停辀问道遗踪在登仙徃事悠】玉清宫【在汧阳县东南四里金大定间建元重建】成道宫【在宝鸡县东南六十里元邱处机修道于此】
　　祠庙西镇呉山庙【在陇州南七十里呉岳山下正统中因旧重建事详济南府东岳庙】太白山神庙【在府治东宋建元重修】仓颉庙【在岐山县治西南五里仓颉黄帝时造字者】周公庙【在岐山县西北一十五里岐山中山势回合古木苍翠左有太公庙右有召公庙皆宋时建本朝洪武初重修】太公庙【在磻溪侧庙前有碑文字残缺】陈宝祠【在宝鸡县东二十里史记秦文公获若石于陈仓北阪城祠之其神来常以夜光辉若流星从东南来集于祠城则若雄鸡其声殷殷云野鸡夜雊以一牢祠命曰陈宝】马援祠【在扶风县治东援汉伏波将军金大定中建元重脩】诸葛亮祠【在岐山县南五丈原元建亮蜀汉丞相】马超祠【在扶风县东三十里元建超蜀汉将军】邓艾祠【在府城北二十里艾魏将】叚秀实祠【在汧阳县西北四十里秀实唐太尉】灵义侯祠【在陇州治有碑云唐大厯二年故郡垒艰于得水茍氏献地因迁其城于此故立祠祀之有祷屡应宋封灵义侯赐庙额曰安祐】张横渠祠【在郿县东南五十三里祀宋儒张载】
　　陵墓周赧王冢【在陇州西北三十里】秦穆公墓【在府城内东南隅槖泉宫祁年观下穆公秦君宋苏轼诗槖泉在城东墓在城西无百步乃知昔未有此城秦人以泉识公墓】叚秀实墓【在汧阳县西北四十里有祠堂及碑记又在临潼县】李茂贞墓【在宝鸡县北五里陵原茂贞本宋氏名文通唐以讨黄巢功赐今姓名光启间为凤翔节度使遂据有其地天复初封岐王后唐封秦王】张横渠墓【在郿县东南五十里】
</div>
    <div class="pagination">
<a href="明一统志_page16.html">上一页</a><span>...</span><a href="明一统志_page12.html">12</a><a href="明一统志_page13.html">13</a><a href="明一统志_page14.html">14</a><a href="明一统志_page15.html">15</a><a href="明一统志_page16.html">16</a><span class="current-page">17</span><a href="明一统志_page18.html">18</a><a href="明一统志_page19.html">19</a><a href="明一统志_page20.html">20</a><a href="明一统志_page21.html">21</a><a href="明一统志_page22.html">22</a><span>...</span><a href="明一统志_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
