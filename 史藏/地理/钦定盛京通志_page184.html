<!DOCTYPE html>
<html>
 <head>
  <meta charset="utf-8"/>
  <title>
   钦定盛京通志 - 第 184 页/共 330 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   钦定盛京通志 - 第 184 页/共 330 页
  </h1>
  <div class="content">
   钦定盛京通志卷六十
　　歴朝人物【三】
　　金
　　果布昭祖族人昭祖耀武于青岭白山还至古哩甸昭祖得疾寝于村舎洞无门扉乃以车轮当门为蔽果布卧轮下为捍御已而贼至刃交加于轮辐间果布洞腹见膏恐昭祖知之乃燃薪取膏以为炙昭祖既觉遂中夜启行【国语果布寛免也原作掴保古哩解见黒龙江山川卷原作姑里今俱译改】
　　叶赫系出景祖居舎音水完顔部为其郡贝勒率所部来归金之为国自此益大与罕都常在世祖左右居则与谋议出则莅行阵明昌中赠特进諡忠济与罕都配享世祖庙庭【叶赫国语解见吉林山川卷原作冶诃舎音即延解见吉林山川卷原作神隠国语贝勒管理众人之称原作勃堇罕都稻也原作欢都今俱译改】
　　阿里干景祖第八子健防善战太祖举兵伐辽首赞大功在行间屡有战绩收国元年太祖即位阿里干以耕具九为献曰愿陛下无忘稼穑艰难上敬受之为人聪敏辩给凡一闻见终身不忘始未有文字祖宗族属时事并能黙记与色格同修本朝谱牒见素未相识人问其祖父名即能道其部族世次人或遗忘辄一一辨析言之上称其强记人不可及天辅三年寝疾宗翰日往问之尽得祖宗旧俗法度太宗幸其家视疾询以国事对曰马者甲兵之用今天地未宁而国俗多以良马殉葬请禁止从之奏讫卒上哭之恸曰临终不乱念及国家事真贤臣也熙宗时追封隋国王大定间配享太祖庙庭諡刚宪【阿里干原作阿离合懑国语色格貂鼠也原作斜葛今俱译改】
　　希卜苏昭祖之孙乌肯彻次子健捷能左右射太祖伐辽珠赫店之役惟希卜苏之策与太祖合卒破十万之师收国元年为爱满贝勒太祖每伐辽辄命希卜苏与太宗居守倚任与萨拉噶比大定三年封金源郡王配享太祖庙庭諡忠毅【希卜苏国语解见奉天山川卷原作习不失亦作辞不失蒙古乌肯彻柔弱也原作乌骨出珠赫解见选举卷原作出河国语爱满部落也贝勒解见前注原作阿买勃极烈蒙古语萨拉噶树枝也原作撒改今俱译改】
　　完顔杲一名舎音世祖第五子太祖母弟收国元年为温贝勒天辅元年以兵一万攻防州下金山县诸部人皆来降五年为乌赫哩贝勒都统内外诸军取中京实北京也六年辽耶律聂哷自立于燕京移书请和杲复书责之遣使请太祖临军定燕京还次鸳鸯泺杲从还京师太宗即位杲为按班贝勒治国政天会三年伐宋杲领都元帅居京师卒封辽越国王配享太祖庙庭諡智烈【舎音解见前注原作斜也亦作斜野温贝勒国语温化也贝勒解见前注原作吴勃极烈乌赫哩总也原作忽都聂哷单弱也原作揑里按班大也原作谙班今俱译改】
　　栋摩世祖第十一子髙永昌据东京栋摩破之于首山太祖攻辽上京栋摩先登克其外城遂降之都统完顔杲兵至中京栋摩自城西沿土河以进遂克其城宗翰等攻西京为四轮革车髙出于堞栋摩与麾下乘车先登遂取西京又克南京杀伪都统张敦固伐宋为都统节制诸军克汴京下河间屡有摧败天会六年卒年四十熙宗时追封吴国王配享太祖庙庭諡庄襄【栋摩语解见名宦传原作闲黎今译改】萨拉噶景祖长孙世祖之侄敦厚多智长于用人家居纯俭好穑稼穆宗初袭位命萨拉噶为国相太祖即位行国相如故自萨拉噶为相能驭服诸部讼狱皆得其情伐辽之计决于都古噜讷赞成大业实自萨防噶始之天会十五年追封燕国王大定三年赠金源郡王配享太祖庙庭諡忠毅【萨拉噶解见前注原作撇改防古语都古噜讷盈满也原作迪吉乃今俱译改】
　　斡鲁萨拉噶弟收国二年诏统诸军伐髙永昌大破之永昌遁其下遂执以献于是辽之南路系籍女直及东京州县尽降辽主在阴山青冡之间斡鲁为西南路都统往袭之奏捷曰赖陛下威灵屡败敌兵辽主无归势必来降皇统五年追封郑国王天徳二年配享太祖庙庭
　　普嘉努又名昱景祖孙郑国公赫绅子太祖自草泺追辽帝普嘉努为前锋昼夜兼行追及于实纳图辽帝遁去兵遂溃所杀甚众乌库部反讨平之天会间为司空封豫国公天徳初配享太祖庙庭【普嘉努原作蒲家奴国语赫绅纲也原作劾孙实纳图防古语实纳土也图有也原作石辇铎乌库八旗姓原作乌虎今俱译改】
　　宗防康宗长子始生风骨非常世宗以国器目之九嵗能射逸免年十一射中奔鹿材武蹻捷挽强射逺可二百步既长孝敬谦谨人爱敬之尝逐免达赉亦从后射之已发矢大呼曰矢及矣宗雄反顾手接其矢就射免中之从太祖伐辽辽帝以七十万众至宗防独言不畏率众直前大败之于呼岱巴冈既取泰州宗防包其土来奏曰其土如此可种植也由是徙万余家屯田泰州从大军克西京遇疾卒太祖恸曰此子谋畧过人临阵勇决少见其比赐赙葬甚厚大定二年追封楚王諡威敏配享太祖庙庭【防古语达赉海也原作挞懒呼岱巴国语呼岱市也巴地方也原作护步答今俱译改】
　　锡图美扎兰路完顔部人世为其部长系出于始祖弟后勇敢善战质直孝友强记辩捷临事果断招谕诸部使附于世祖世祖嘉之后以太祖击髙丽及伐辽功尤多正隆二年封金源郡王【防占语锡图美项戴也原作石图们国语扎兰世代也原作耶懒今俱译改】
　　乌色世祖子年幼即能集事康宗二年威泰治苏伯水部乌色斡鲁佐之定诸部而还久之髙丽杀行人阿古双寛而筑九城于海兰乌色将内外兵守之髙丽兵数万来拒乌色分兵为十队更出迭入遂大破之乌色母病召还以斡鲁代之未几乌色复至再破髙丽军进围其城髙丽请和归前后亡命及所侵故地退九城之戍遂与之和皇统五年追封卫国王【国语乌色子粒也原作干赛防古语威泰冇记性之谓原作干带国语苏伯筋也原作苏濵阿占双寛国语阿古兄长也双寛海东青也原作阿防胜昆海兰解见建置沿革卷原作曷懒今俱译改】
　　完顔忠本名都古噜讷锡图美弟太祖器重之后将举兵伐辽就谋之都古噜讷曰以王公英武士众乐为用辽帝荒于畋猎政令无常易取也后代其兄为扎兰路逹贝勒熙宗即位累加同中书门下平章事天徳二年配享太祖庙庭大定二年追封金源郡王【都古噜讷解见前注原作迪古乃扎兰路逹贝勒扎兰见前逹国语为首之称贝勒见前原作耶懒路都勃厪今俱译改】
　　宗翰本名尼玛哈萨拉噶长子年十七军中服其勇及议伐辽与太祖意合太祖败辽师于境上萨拉噶使宗翰来贺捷宗翰与阿里干等劝进太祖意乃决用其防取中京宗翰闻辽主在山西犹事畋猎即以精兵六千袭辽主辽主遁去抚定西路州县部族遂从取燕京太祖以宗翰为都统太宗即位宋人来请割诸郡太宗欲许之宗翰持勿割请伐宋以宗翰为左副元帅降定诸县克太原执宋经畧使张孝纯等自太原趋汴与宗望会兵克汴州以宋二主北还赐铁劵定议立熙宗熙宗即位拜太保尚书令领三省事封晋国王大定间改赠秦王諡桓忠配享太祖庙庭【尼玛哈解见选举卷原作粘没喝今译改】
　　宗干本名斡布太祖庶长子太宗即位为固伦左贝勒辅政始议礼制度正官名定服色兴庠序设选举治厯明时皆宗干啓之熙宗即位拜太傅进太师封梁宋国王赐防杖上殿入朝不拜监修国史又赐辇舆上殿制诏不名疾亟上及后同往视后亲与馈食既薨辍朝七日大臣死辍朝自宗干始世宗时追諡忠烈明昌四年配享太祖庙庭【唐古特语干布嵗也原作干本固伦左贝勒国语固伦国也贝勒见前原作国伦左勃极烈今俱译改】宗望本名斡喇布太祖第二子太祖自将袭辽宗望为前锋燕京平为副都统袭辽主俘其族属辽主率兵决战又击败之获其子赵王及传国玺讨张觉觉遁平南京奏请伐宋自燕山路进破郭药师兵于白河降之取燕山府州县悉平天会四年八月取天威军克真定遂趋汴分遣诸将破宋援兵克汴州宋少帝诣军前降师还卒追封魏王天徳二年加辽燕国王配享太宗庙庭大定三年改封宋王諡桓肃【国诏干喇布令其捞之也原作干鲁补亦作干离不今译改】宗弼本名乌楚又名乌珠太祖第四子从宗望伐宋以三千骑薄汴州宋上皇出奔败郑宗孟兵数万遂克青州取临朐诏再伐宋攻破濮州大名河北平宋主自扬州奔江南宗弼进兵自和州渡江降江宁取广徳军路追袭宋主于越州宋主入海遂克明州秀州平江镇江自镇江泝流西上宋韩世忠袭之将至黄天荡宗弼因老鹳河故道开三十里通秦淮一日夜而成乃至江宁将渡江而北又与伊喇古战世忠军以火箭射之歼其舟军北还定陜西为右副元帅封沈阳入朝进拜都元帅诛逹赉再平河南克庐州渡淮与宋画淮水为界皇统三年为太师大定中諡忠烈配享太宗庙庭世宗尝曰宗翰之后惟宗弼一人而已【乌楚原作斡啜乌珠原作兀术即干啜之误解见吉林山川卷伊喇古八旗姓原作移剌古今俱译改】
　　萨里干亦名杲安帝六代孙雄伟有才畧从平陜西所降城堡最多睿宗留兵屯冲要使萨里干总之请收剑外十三州连破吴玠军尽下诸砦天会十四年为元帅右监军宋兵九万会于泾州萨里干以轻骑败之取泾州寻为右副元帅皇统三年封应国公海陵时以久握兵权忌之以为行台左丞相兼左副元帅阳尊以殊礼使托卜嘉图之令史约索希防诬以谋反子宗安被掠不服而死杀萨里干于汴大定三年追封金源郡王諡庄襄配享太宗庙庭【萨里干原作撒离喝托卜嘉解见人物卷二原作挞不野国语约索仪也原作遥设今俱译改】
　　尼楚赫宗室子与锡固纳使辽还具以辽政事人情告首赞太祖伐辽辽将耶律鄂尔多率兵二十万战于达噜噶城尼楚赫与罗索率众捣其中坚九陷阵大败辽军从都统杲克中京辽主西奔尼楚赫以兵絶其后遂见获后又屡败宋师克太原取汴城天防十年为燕京留守迁中书令封蜀王卒赠金源郡王配享太宗庙庭諡武襄【国语尼楚赫珍珠也原作银术可防古语锡固纳审问也原作习古乃鄂尔多国语解见奉天府山川卷原作讹里朶逹噜噶头目也原作达鲁古罗索解见选举卷原作娄室今俱译改】
　　璸都一名昂景祖弟伯赫之孙也年十七从太祖平燕有功天会二年南京叛军帅栋摩遣璸都讨平之天眷元年宋兵十万攻东平璸都多张旗帜于林间自将精兵于阵前敌疑有伏不敢动相持数日而退璸都袭之至清口宋兵泛舟逆水而去时霖雨不止璸都附水屯营夜将半忽促众北行下令曰鼓声絶而敢后者斩遂拔营去二十里是夜宋人刼营无所得诸将问故璸都曰沿流下者走也泝流上者诱我必追也今大雨泥淖彼舟行安我陆行劳士卒饥乏弓矢败弱又居下流袭我必矣众皆称善在东平七年迁东北路招讨使改崇义军节度使天徳初授上京路世袭明安封沈国公大定中进封汉国公卒年六十四上辍朝悼惜赐赙甚厚璸都在海陵时纵饮沉酣及世宗即位颇自爱性行敦睦尤善施予贫困者必厚给之君子以为达【防古语璸都图也原作奔睹国语伯赫墨也原作孛黒今俱译改】阿里布叶赫子多智畧勇于战未冠从军平河南功为最皇统时授归徳军节度使累迁仪同三司世袭明安歴官有惠爱得民心及卒人皆惜之【国语阿里布呈递也原作阿鲁补今译改】
　　宗贤本名阿噜太祖伐辽从攻宁江州临潢府有功太宗监国甚见亲信迁归徳军节度使政尚寛简境内大治秩满士民诣阙请留及改武定军百姓扶老携幼泣送数十里改永定军士民持盆水与镜前拜言曰使君廉明清直类此天徳初授世袭穆昆驰驿召之雄州父老相率张青绳悬明镜于公署老幼阗门三日乃得去封定国公进广平郡王改崇义军节度使大定初宗贤率诸宗室见世宗于辽阳封景国公为博索路兵马都总管致仕【阿噜解见山川卷原作阿鲁穆昆解见名宦卷原作谋克博索解见名宦卷原作婆速今译改】托克速宗室子尝领偏师破云中诸山防盗又讨平应州贼抚安其民而还及随宗翰伐宋战于文水破宋兵三十万贝勒乌尔古攻石州屡败托克速谓乌尔古曰敌皆步兵吾不可以骑战乌尔古曰闻贼挟妖术画马以系其足疾甚奔马步战岂可及之托克速笑曰岂有是耶乃令诸军去马战敌遂大败天眷三年为元帅左监军卒正隆二年赠应国公【国语托克速乡村也原作突合速贝勒见前乌尔古见人物二卷原作孛堇乌谷令俱译改】
　　实实锡图美子太祖攻宁江州实实摧锋力战从克中京败夏将李良辅兵与罗索获辽帝于伊都谷宗翰伐宋以懐孟控制险要使实实统十二明安军镇抚之殄平冦盗招集流亡四境以安卒赠特进諡威敏【国语实实榛子也原作习失伊都都班次也原作余睹今俱译改】思敬实实弟纯直有才干从其兄攻太原复从完顔和尼下洛阳围汴皆有功大定九年拜枢密使上疏论五事其一女直人可依汉人以文理选试其二契丹人可分女直明安其三盐泺官可罢去其四与明安同勾当副千户官亦可罢其五亲王府官属以文资官拟注敎以女直语言文字世宗纳之时欲修熙宗实録上谓思敬曰卿尝为侍从必能记其事迹对曰熙宗时内外皆得人风雨时年谷丰盗贼息百姓安此其大概也何必余事上大悦葢世宗喜立事故其微谏如此卒时世宗亲临丧哭曰旧臣亡矣【蒙古语和尼羊也原作活女今译改】
　　宗尹阿里干子世袭穆昆性行醇厚大定中拜平章政事封代国公兼太子太傅时民间钱币不通世宗以问宗尹对曰钱者有限之物积于上者滞于下所以不通昔海陵军兴为一切之赋有菜园房税养马等钱百姓苦之今天下无事府库充积悉宜罢去世宗纳之于是养马等钱始罢北方虽饥军食不足议者谓秋成近不必更劳挽输宗尹曰国家平时积粟所以备凶嵗也必待秋成则惫者众矣如防戍何世宗从之
　　宗宁系出景祖性勤厚有志撡大定二年为会宁府路押军万户擢归徳军节度使时方旱蝗宗宁督民捕治得死蝗一斗给粟如之数日蝗絶移镇临潢累迁兵部尚书授隆州和屯明安徙镇利涉军入拜平章政事宗宁居家俭约如寒素临事明敏其镇临潢隣国有警宗宁闻知乏粮即出仓粟令以牛易之敌知得粟即遁去时边人苦无牛宗宁复令民以粟易牛而仓粟倍于旧其经画如此明昌二年卒【国语和屯城也原作和今译改】
　　宗宪本名鄂拉萨拉噶子年十六选入学兼通契丹汉字未冠从兄宗翰伐宋汴京破人争趋府库取财物宗宪独载图书以归时朝廷议制度礼乐往往因仍辽旧宗宪以为当逺引前古因时制宜成一代之法何乃近取辽人制度哉希尹由是器重之累官尚书左丞摄门下侍郎皇统五年将肆赦议覃恩止及女直人宗宪奏曰莫非王臣庆幸可有间耶遂改其文使均被焉天徳初为中京留守进封钜鹿郡王世宗即位召为太子太傅拜平章政事时有司言诸路明安穆昆怙其世袭多扰民请同流官以三十月为考宪乃上议曰昔太祖抚定天下誓封功臣袭明安穆昆今若改为迁调非太祖约臣谓但当明核善恶有不职者于弟侄中更择贤者代之上从其议进拜右丞相大定六年卒上辍朝悼痛久之遣官祭奠赐赙甚厚【鄂拉防古语解见黑龙江山川卷原作阿懒今译改】
　　宗叙本名徳夀栋摩子竒伟有志畧好谈兵累官宁昌军节度使世宗时伐辽伐宋歴有战绩尝奏陈黄河利害及南边事宜俱合上意大定二十一年奉诏巡边半途病甚遗表朝政得失及边防利害使其子上书卒年四十六上伤悼辍朝曰宗叙勤劳国家他人不能及也赐赙甚厚明昌五年配享世宗庙廷
　　宗浩字师孟昭祖四世孙世宗朝初命充符寳只候歴同知陜州防御使事察亷能第一等累拜叅知政事章宗即位出为北京留守北方有警命宗浩佩金虎符驻泰州便宜从事北部多乞内属拜枢密使封营国公畧进左丞相会伐宋命兼都元帅往督进讨宋遣张岩以书乞和宗浩以词防未顺却之岩复遣方信孺赍书至宗浩囚之以闻仍遣之使归复书扵岩宋竟改叔为伯増嵗币备犒军银函韩侂胄苏师旦首以献而乞盟焉宗浩遂卒于汴讣闻上震悼辍朝勅随行官属率军士送至葬所仍持绘像至都亲临祭奠諡通敏
　　完顔襄昭祖五世孙幼有志节善骑射多勇畧大定初从讨契丹七战皆捷贼所驻地多草乘风纵火襄亦纵火立空地以竢卒大败之事平论功第一及伐宋为先锋间道克清流关师还率璸路节度使移海兰路兵马都总管襄智勇兼备有经世才屡在外任治有异效既进尚书左丞朝廷褒赏亷吏犹诏天下列其名以示奨励世宗不豫以右丞相受顾命明昌中代尔佳清臣御北边降其部长勒勲九峯石壁捷闻封常山郡王契丹徳夀托色等防信州叛众号数十万逺近震骇廷臣议罢郊祀襄独曰大礼不可轻废臣乞于祀前灭贼既而贼破果如所料进封南阳郡王初讨契丹自龙虎卫上将军以下许承制授之襄以为赏罚之柄非人臣所宜与不敢奉诏北部再叛拜襄平章政事屯北京民方艰食乃减价出粜或以兵食方急为言襄曰乌有民足而兵不足者民大悦服及用兵抚并施北陲遂定拜左丞相襄在政府前后二十年明练故事简重能断待属吏尽礼用人各得所长为当世名将相卒諡武昭大安间配享章宗庙庭【托色解见人物卷二原作陁锁今译改】
　　完顔衷世祖曽孙大定中授代州宣鋭军都指挥使嵗旱州委祷雨于五台灵潭步至其地雨随下人为刻石纪之衷孝弟贞谨深悉本朝婚礼皇族婚嫁每令衷相之治复有能称其在宁海蠡州平赋役无扰民民为立石颂遗爱焉大安初追赠辅国上将军
　　完顔琮一名承庆显宗子也仪观丰伟机警清辩性寛厚好学世宗选进士之有名行者纳塔谋嘉敎之及长轻财好施无愠色善吟咏不喜闻人过骑射绘塑之艺皆造精妙章宗时封郓王卒諡庄惠
　　完顔瓌一名和勒端琮之弟性忠厚寡言内行修饬工诗精骑射书艺章宗即位称其性忠孝尝令在左右封瀛王卒諡文敬【和勒端解见名宦卷原作桓笃今译改】完顔齐本名苏赫穆宗曽孙大定中累迁刑部员外郎世宗谕曰本朝未尝有内族为六部郎官者以卿歴职亷能故授之出为磁州刺史治以寛简未尝留狱明昌三年始议置诸王傅颇难其选乃以齐傅兖王王府家奴无敢犯者六年移利涉军节度使留守上京齐明法识治体所至有声内族中与丞相承晖并称云【国语苏赫斧也原作扫合今译改】
　　宗道上京司属司人系出景祖通周易孟子善骑射章宗时除西北路招讨使故事诸部驾马八百余疋宗道辞不受诸部悦服边鄙顺治寻除陜西路统军使以镇静得军民心特迁三阶兼知京兆府事时夏旱俾长安令取太白湫水步迎于逺郊及城而雨是嵗大稔人以为积诚所感承安中知河中府有惠政民立石像于层观以时祀之泰和四年卒赠龙虎卫上将军






　　钦定盛京通志卷六十
　　钦定四库全书
　　钦定盛京通志卷六十一
　　歴朝人物【四】
　　金【金源部属诸人】












　　钦定四库全书
　　钦定盛京通志卷六十一
　　厯朝人物【四】
　　金【金源部属诸人】
　　罕都完顔部人事四君出入四十年征伐之际遇敌则先战广廷大议多用其谋世祖尝曰吾有罕都则何事不成肃宗时委任冠于近僚穆宗嗣位凡图辽事皆専委之康宗以为父叔旧人先加敬礼多所补益天会十五年赠代国公明昌五年赠开府仪同三司谥忠敏配享世祖庙庭【罕都解见人物卷二原作欢都今译改】
　　锡黙阿里穆宗时从硕硕欢与高丽战一日之间三破重敌辽人数万攻贝勒和索哩城阿里率百余人救之令军士裂衣多为旗帜出山谷间辽兵望见遁去阿里自结发从军大小数十战每战皆防尤习舟楫江淮用兵无役不从人以水星目之为德哷勒部节度使天德初致仕加特进封王阿里性忠直多智畧兄弟相友爱家故饶足以已明安及财物尽与其弟弟不肯受逃避岁余阿里终与之卒谥智敏【锡黙八旗姓国语阿里承当也原作斜卯阿里硕硕欢攅凑也原作石适欢和索哩耳秽也原作忽沙里德哷勒解见人物卷二原作迭里今俱译改】
　　罗索完顔部人太祖克宁江州罗索进兵咸州克之太祖趋达噜噶城辽耶律鄂尔多以二十余万众来拒罗索与尼楚赫纵兵冲其中坚凡九防阵皆力战而出及取黄龙府命罗索为万户守之夏人救辽至天德济水为阵罗索使人报斡鲁随分军为二迭出迭入进退转战三十里过宜水斡鲁军亦至合击败之后破朔州复袭辽主于伊都谷获之赐铁劵取西京又屡败宋师天会八年卒赠金源郡王配享太宗庙庭谥庄义【罗索国语解见选举卷原作娄室鄂尔多解见奉天府山川卷原作讹里朶伊都解见人物卷三原作余睹今俱译改】托卜嘉辽阳人家世仕辽收国二年为东京奚民穆昆兼同知东京留守事取中西两京吴王栋摩军辽军二十万来战吴王使托卜嘉守营托卜嘉坚请战或谓之曰战危事独苦请何也托卜嘉曰大夫不得一决胜负尚何为茍临战不防虽死犹生也吴王闻而壮之乃遣出战遂有功天会四年从击宋兵克河间栋摩怒其不降纵军大掠托卜嘉谏止之已掠者官为赎还除河间尹累迁扬州都统经畧淮海高邮之间以功拜右丞相天德四年请老为东京留守贞元三年拜太傅领三省事累封汉国王卒赠太师谥杰忠【托卜嘉解见人物卷三原作塔不也今译改】
　　完顔希尹本名古绅罕都子从太祖征伐屡有功金人初无文字太祖命希尹撰本国字希尹因契丹字制度依仿汉人楷字合本国语制金国字天辅三年字书成太祖大悦命颁行之后熙宗亦制金国字与希尹所制俱行希尹所撰为金国大字熙宗所撰为小字宗翰袭辽主于五院司希尹为前驱所将才八骑与辽兵战一日三败之辽主遁去西京遂降及大举伐宋以功赐铁劵熙宗时为相封陈国王以防死后知其无罪封邢国公天徳三年追封豫王大定中諡贞宪【国语古绅三十数也原作谷神今译改】
　　伊喇鄂尔多系出辽五院司天会三年伐宋军中遇战辄先登以功补尚书省令史皇统二年同知昭德军节度使以亷陞孟州防御使正隆间转同知北京留守会游古河阑子山等明安契丹谋乱方发兵讨之别遣鄂尔多押军南下至松山县为贼党讲格所执且欲推为盟主要以契约鄂尔多怒曰我岂从汝反宁杀我契约不可得也贼知不可屈乃困辱之以计脱还改北京路转运使再迁利涉军节度使先是有农人避贼入保郡城以钱寄隣家贼平索之隣人讳不与诉于县以无契騐却之乃诉于州鄂尔多阳怒械系之捕其隣人闗以三木诘之曰汝隣已坐刦杀人指汝同盗隣人惧自陈其欺钱之隙乃责归所隐钱而释之郡人骇服【鄂尔多国语解见前注原作干里朶讲格原作江哥今俱译改】
　　伊喇成其先辽横帐人沉勇有谋天防问达兰为行军明安战于楚泗之间以所部先登功最嗣率师从宗弼伐宋攻濠州每战辄先登多所摧破宗弼再取河南成以功除威州刺史用亷擢知延安尹大定二年以亷在优等改河中尹迁北京留守封任国公【国语达兰堤岸也原作挞懒今译改】
　　阿勒锦彦忠哈斯罕人性孝友好学通吏事天会七年为会寜少尹进同知防宁府事入为吏礼部侍郎海陵凡有所疑常使裁决彦忠据法以对间有不合则召让之彦忠执奏如前终无阿屈大定四年为刑部尚书诏规措北边艰食户口及秦州临潢接境度宜安置堡戍七驻兵万三千刍粮之用就经画之还朝未及入对卒赠荣禄太夫命有司致祭【国语阿勒锦名誉也原作阿勒根哈斯罕国语解见关邮卷原作曷连馆今俱译改】乌雅富鲁海兰路人膂力超絶能挽强射至二百七十步外与兄呼沙呼俱以勇健栋摩帐下攻黄龙府力战有功从宗弼自淮西渡江取江宁循海道隳明州而归天眷二年授镇国上将军皇统六年授世袭穆昆延安尹赐尚衣封豳国公致仕大定二年至中都上谒除东京留守时年七十三世宗召见谓之曰卿宿将乆练兵事年虽老精神不衰因命到官旬月一视事进阶开府仪同三司嗣卒【乌雅八旗姓富鲁解见城池进举卷原作乌延蒲鲁国语呼沙呼枭也原作鹘沙虎今俱译改】
　　尔佳沃哩布额图珲河人智勇过人初罗索帐下救乌楞古于威州败辽兵于雅勒呼城及拔广宁攻临潢取中京累破辽军睿宗伐宋富平之役沃哩布先登赏以金器名马累官布塔布部族节度使致仕封芮国公沃哩布虽老勇健不少衰大定初剧贼啸聚出特布关率乡里年少逆击之贼党遂溃卒时年一百有五岁【沃里布国语解见名宦卷原作吾里补国语额图珲强壮也原作暗土浑乌楞古脐也原作斡鲁古雅勒呼肉槽也原作押鲁虎布塔布使渔猎也原作孛特本特布裴载也原作特鄙今俱译改】
　　温特赫富拉塔隆州人魁梧美髯有谋畧以智勇闻太祖定燕至居庸复有贼冦拉门华道富拉塔整队先登贼识其旗帜望风奔溃皇统元年从宗弼伐宋屡破敌众大定三年授泰宁军节度使卒十九年以功廕其子为武功将军【温特赫八旗姓国语富拉塔烂眼边也原作温迪罕蒲里特拉门解见奉天府山川卷华院也原作腊门华今俱译改】耶律恕字忠厚辽横帐秦王之族也谨愿喜读书长于谋畧从宗翰伐宋恕前锋取和尚原特为睿宗所知萨里千辟署陜西叅政委以军务迁尚书左司郎中海陵为平章政事谓恕曰君亦有党乎恕正色曰穷则独善其身达则兼善天下不以其道得之非恕之志也何党之有及为叅知政事以疾求解为兴中尹封广平郡王
　　布萨欢塔扶余路人身长七尺勇健善骑射天眷二年欢塔领十六骑败宋军七百余以功迁利涉军节度使改咸平尹世宗即位以为广宁尹与图克坦克宁败斡罕于长泺改临潢尹贼平改海兰路兵马都总管致仕世宗思其功复召拜利涉军节度使卒欢塔厯一十七官未尝为佐贰性沈厚有识虽未尝学问明于听断故所至有治声云【布萨八旗姓国语欢塔荒山也原作仆散浑坦扶余地名原作蒲与斡罕国语解见名宦卷原作窝斡今俱译改】
　　延扎们都隆州巴尔嘉山人长身美髯天眷初叛将定国军节度使李世辅邀完顔杲至私署以献甲为名遂以兵刦杲去们都突出以告完顔达兰同率兵追及首出与战杲由是得脱以功迁明威将军齐国初废诸路反覆不一授们都牌劄令徃抚定们都多张甲兵从者安之违者讨之帖然无复叛者大定初从平秦陇以功授庆阳尹兼本路兵马都总管卒于官们都性忠厚谨慤安置营壁尤能慎宻有敌忽来虽矢石至前号令士卒如平时由是人益安附而功易成焉【延扎八旗姓蒙古语们都问安也原作顔盏门都国语巴尔嘉收也原作帕里千今俱译改】
　　乌雅普霞努率賔路锡馨河人身长有力多智畧天眷时袭父明安穆昆天德初授陈州防御使贞元元年授昌武军节度使以善抚绥再任海陵南征为神策都总管破济州号令士卒无害居民民感其惠为立祠以祭【鸟雅普霞努原作鸟延蒲辖奴国语锡馨房檐也原作星显今俱译改】
　　乌库哩萨哈海兰路人睿宗为右副元帅时闻萨哈勇畧选充章京从伐宋先登破敌大定六年授洺州防御使世宗谓曰卿昔事睿宗积劳宣力今典名邦所以报也歴临潢尹所至躬行俭约政先寛简边庭宁谧人民获安召为签书枢宻事卒【乌库哩八旗姓萨哈国语解见吉林山川卷原作乌古论三合章京解见奉天府山川卷原作扎也今俱译改】
　　图克坦喀齐喀上京速苏海水人貎魁伟多膂力一经闻见终身不忘皇统二年为陇州防御使屡败宋兵迁延安尹时关陜以西百姓罹兵革多失业喀齐喀守之以静民多安集大定二年为陜西路统军使转右都监宋人防临洮巩秦等一十六郡喀齐喀尽复之九年入为平章政事奏陈睿宗收复陜西数事上嘉纳之藏诸秘府封定国公明年卒赐赙甚优泰和元年配享世宗庙庭【图克坦八旗姓索伦语喀齐喀小犬也原作徒单合喜今俱译改】
　　芬彻上京宻齐显河人徙屯天德初为元帅府章京使于四方称职按事能得其实皇统间除同知开逺军节度斥堠严整边境无事厯博索路兵马都总管西北路招讨使芬彻性亷洁忠直临事能断凡被任使无不称云【芬彻原作蒲查国语宻齐显浅也原作梅坚博索语解见名宦卷原作婆速今俱已译改】
　　布萨忠义上京博罗科河人喜谈兵有雄畧年十六领本穆昆兵从宗翰定陜西复从宗弼攻取夀庐等州皇统四年除博州防御一夕隂晦囚徒谋为反狱将吏皆惶惧忠义但使守吏挝鼓鸣角囚徒以为天且晓不敢出及考满郡民诣阙请留诏从之世宗即位拜尚书右丞契丹伊喇斡罕僭号讨平之以功封沂国公大定五年和议定世宗劳之曰宋国请和偃兵息民皆卿力也拜左丞相兼都元帅明年卒上亲临辍朝奠祭諡武庄忠义一生动必由礼义谦以接下敬礼儒士与人极和易善御将士能得其死力及为宰辅知无不言二十一年世宗思其功勒碑墓道泰和元年配享世宗庙庭【国语博罗科净洁也原作拔卢古今译改】
　　乌雅扎拉普霞努子也率賔路锡馨河人后改海兰路勇果无敌正隆六年伐宋诸明安穆昆皆行州县无备契丹里防韩州围信州逺近震骇扎拉道出咸平遂率本部亟还信州与战败之已而贼复整兵攻城扎拉下巨木压之杀贼甚众乃解去扎拉左右持铁简重数十斤人号为铁简万户追里于韩州东八里许以铁简挥击无不僵仆贼大败遂走东京咸平隆州民复帖然世宗即位扎拉率兵数败斡罕斡罕募人刺之伪护卫阿卜萨身长有力奋大刀自后斫扎拉扎拉以简背击阿卜萨折其右臂与赫舍哩志宁军合击贼大败之斡罕平以为宿直将军迁兴中尹博索路总管高丽惮其威名凡以事至博索者望见而跪之扎拉贞慤寡言居平极和易及临战奋勇见者无不辟易二十五年为兴平军节度使卒于官【扎拉国语解见关邮卷原作查刺普霞努原作蒲辖奴锡馨语解见前注原作星显国语爪里关厢也原作括里阿卜萨解见名宦卷原作阿不沙今俱译改】
　　赫舍哩志宁上京和坦明安人沈毅有大畧海陵时契丹萨巴反诏志宁与白彦敬讨之方至北京而海陵伐宋已渡淮闻世宗有异志乃隂结防宁尹完顔富色里利涉军节度使通吉义将攻之而世宗已即位遣使来招彦敬志宁杀其使者九人力屈乃降世宗以为忠于所事授志宁临海军节度使击干罕有功遂以志宁代右副元帅完顔黙音斡罕既擒余党皆平入朝为右副元帅宋人防宿州志宁力战走其将李世辅遂复取之并取旴眙濠庐和滁等州和议亦由是成大定九年拜右丞相十一年代宗叙北征还遣使迎劳赐弓矢及玉吐鹘封广平郡王明年有疾中使防问日三四軰赐金丹诏曰此药未尝以赐人也使者至已卒世宗亲临其丧哭之哀动左右葬事祠堂皆从官给諡武定明昌中配享世宗庙庭【防古语和坦城也原作胡塔萨巴解见人物巻原作撒八国语富色里鲭鱼也原作蒲赉通吉八旗姓原作独吉黙音队伍也原作谋行今俱译改】
　　赫舍哩良弼本名洛索辉发川人先是天防中选女直学生送京师希尹一见许为国器年十四为北京教授学徒常二百人时人为之语曰前有古绅后有洛索天德中拜尚书右丞海陵伐宋良弼諌不听诏良弼与将军图克坦贞抚定上京辽右世宗即位斡罕败于陷泉入奚中诏良弼往北京招抚奚契丹封宋国公拜左丞相兼修国史良弼为相既久练达朝政上所询访尽诚开奏荐举人材常若不及号为贤相明昌中配享世宗庙庭【辉发原作曰怕今译改】
　　伊喇道其先伊苏部人后徙咸平为人寛厚有大志以笃孝着通女直契丹汉字海陵伐宋为都督府长史海陵死师还无纪律掠淮南百姓苦之有男女二百余人愿与道为奴道擕至淮俟诸军济乃悉遣还嗣为户部郎安抚山东招谕盗贼事平还京师迁翰林直学士世宗曰道清亷有斡济宜翰林文雅之职寻歴官西北路招讨使到官诸部依故事皆献駞马道并却之进尚书右丞乞致仕世宗曰卿孝于亲忠于朕通习法令政事虽逾六十心力未衰未可退也后改咸平尹封莘国公上曰咸平卿故郷地凉事少老者所宜又传谕曰咸平自斡罕乱后民业未复听卿归里所以安辑一境也明年辛是岁上幸上京道过咸平遣使致祭【伊苏与伊逊同解见人物卷二原作乃室今译改】
　　富珠哩阿老罕隆州伯勒格山人贞元二年布萨忠义讨平斡罕阿老罕招集散亡复业者数万人累迁至侍御史上尝以阿老罕问赫舍哩良弼对曰有干材持心忠正出言不阿后为西南路招讨使有司督本路明安人户所贷官粟阿老罕乞俟丰年从之改陜西路统军使所至称治政绩显著召拜叅知政事【富珠哩八旗姓蒙古语阿老罕英秀也原作孛术鲁阿鲁罕国语伯勒革米粒也原作琶离葛今俱译改】
　　富察鼎夀上京和硕河人钦怀皇后父也鼎夀世聨贵戚不以富贵骄人为外戚之冠而赋性沉厚有明鉴长于吏事厯蠡州刺史濬州防御使皆有惠政百姓刻石纪之改河间尹号令必行豪右屏迹郡内大治卒于官【和硕国语解见关邮巻原作遏连今译改】
　　富察世杰哈斯罕鄂都河人徙辽阳多力善射海陵时为防卫知世杰勇力隂使有所诛锄许以赏世杰曰臣誓不以非道害物虽死不敢奉诏海陵爱其勇亦不之罪调兵徃海兰路籍数独少海陵诘之对曰海兰地接高丽今若多籍其丁即有缓急何以为备海陵喜曰他人用心不汝及也世杰从伐宋擐甲佩刀腰箭百只持抢跃马徃来军中敌人以为神将从讨平契丹有功累迁亳州防御使卒世杰少贫疏财尚气毎败敌众必戒杀掠平居非忠孝不言亲贤乐善甚获当世之誉【哈斯罕语解见前注防古语鄂都鸟翅翎也原作遏速馆斡笃今译改】
　　实古纳亦名仲罗索第三子通女直契丹汉字斡鲁爱其才遇事辄问之应对如响天德初摄其兄和尼济州万户部内称治累迁西南路招讨使政尚忠信决狱公平藩部不敢冦边召为左副都防检宿卫严谨无事有规矩后来者守其法莫能易也世宗尝曰实古纳入直朕寝益安后终北京留守【实古纳原作石古乃和尼原作活女解见人物巻三今俱译改】
　　完顔守道本名实讷埒以祖古绅功擢应奉翰林文字厯献祁濵蓟四州刺史世宗幸中都过蓟父老遮道请留再任歴左谏议大夫世宗録扈从将士之劳欲行赏赉而帑藏空竭议贷民财守道曰人罹虐政方喜更生而征敛遽出如羣望何宁出宫中所有母取于民遂从其言右副元帅黙音将兵讨贼不即击守道力言于朝诏遣布萨忠义赫舍哩志宁徃代之东方以平累迁尚书左丞尝从猎近郊有虎伤猎夫帝欲亲射之叩马极諌乃止位至尚书左丞相乞致仕世宗曰以卿先朝勲臣之后特委重任自秉政以来効竭忠勤今引年求退未得者成人可以代卿者以是难从耳大定二十六年复恳求致仕上亲赐巵酒明昌四年卒谥简靖【蒙古语实讷埒新年也原作习尼列今译改】
　　完顔守贞古绅之孙贞元二年袭穆昆世宗爱其刚直累迁同知西京留守事治有善状明昌初拜叅知政事章宗新立颇鋭于治尝问汉宣综核名实之道守贞诵枢机周宻品式详备以对问行之何如贞曰在陛下励精无倦耳守贞每论政事持正不阿以夏旱引咎罢知东平府路铎上书论守贞贤可复用遂召入为平章政事守贞读书通法律明习国朝故事金有国七十年礼乐刑政多因辽宋旧制章宗即位更定修正为一代法其仪式条约多守贞裁订故明昌之世号称清明又喜推毂善类朝廷正人多所荐引凡有大议及顾问皆傅经以对天下推重之出知济南府卒谥曰肃唐古德温上京刷河人善射皇统间从宗弼南征突战有功累迁定逺大将军临海军节度使大定初封道国公四年为劝农使出为西京留守赐犀弓玉带寻召入为太子太傅【唐古德温原作唐括德温刷河国语刷林也原作率河今俱译改】
　　尔佳清臣瑚尔哈路罕都人也姿状雄伟善骑射袭明安大定元年以功授昭武大将军从赫舍哩志宁平斡罕余党迁镇国上将军明昌二年封芮国公三年从志宁复取宿州四年迁右丞相时有以八阵图献者上以问宰臣清臣对曰本朝行兵惟用竒正二军临敌制变以正为竒以竒为正故无徃不克古兵书皆定法难以应变也识者以为名言【瑚尔哈防古语解见吉林山川巻原作胡里改罕都元作桓笃今俱译改】尔佳扎拉隆州实霞库河人状貎魁梧善女直契丹书大定二年从伐宋下德顺州以功授殿前右卫将军有疾丞相赫舍哩良弼视之曰此人国器也他人有疾吾未尝徃也九年出为东北路招讨使兼徳昌军节度使到官治有勤绩边境以安断狱公平道不拾遗迁临潢尹兼本路兵马都总管蕃部畏服改西路招讨使卒扎拉性忠实内明敏每论大事超越伦軰太师完顔朂尝曰扎拉不学而知方之古人如此才鲜矣【扎拉语解见前注原作查剌图语实霞库门枢也原作失撒尚今俱译改】
　　沃哷忠本名宋浦葢州人习女直契丹字厯兵部枢宻院尚书省令史转大理寺知法迁右三部司正练达边事尝奉使北归致马四千余匹诏褒之大定中为监察御史章宗时累官武宁军节度使性敦慤通法律以直自守不交权贵时誉归之【沃哷八旗姓原作斡勒今译改】
　　钮祜禄额特埒葢州明安人大定七年授吏部主事迁河南路统军使宗叙言宋人欲起兵衅求入见世宗遣额特埒诘之无状还报称防迁刑部尚书叅知政事世宗尝曰择材最难如额特埒所举者颇称朕意委提控代州阜通监进尚书右丞兼枢宻副使为上京留守还朝拜平章政事封芮国公卒諡成肃性温厚蕴借在相位十余年甚见宠遇【钮祜禄八旗姓防古语额特埒享受也原作粘割斡特剌今译改】
　　乌库哩元忠本名额哩页其先上京特卜库人世宗在潜邸以长女妻之大定十八年拜右丞相上欲甓上京城元忠谏止驾东幸乆之未还元忠奏曰銮舆驻此已阅歳仓储日少市贾日腾禁卫暨诸局署多逃者有司捕寘诸法恐伤陛下仁爱世宗嘉纳之出为北京留守后左丞张汝弼奏事世宗恶其阿顺尝谓左右曰卿等每事依违不肯进言如乌库哩元忠为相刚直敢言义不顾身诚可尚也【防古语额哩页花斑也原作讹里也国语特卜库胎胞也原作独拔古今俱译改】图克坦镒上京路明安人幼頴悟絶伦通女直契丹字及汉字该习经史大定九年诏策女直进士问以求贤为治之道镒居首除中都路教授迁国子监助教累迁翰林待制兼右司员外郎献光武中兴赋世宗大悦曰不设此科安得此人章宗即位拜叅知政事进平章政事封济国公所奏多切时弊一日章宗问汉高帝光武优劣镒曰光武再造汉业在位三十年无沉湎冐色之事高祖惑戚姬卒至于乱由是言之光武优章宗黙然镒葢以元妃李氏擅宠过甚故微諌也大安初封濮国公充辽东安抚副使三年改上京留守防河堡之败中都戒严镒急选兵二万入卫朝廷嘉之征拜尚书右丞相及呼沙呼难作镒伤足在告呼沙呼诣鉴问疾镒劝之迎立宣宗至宁贞祐之际转败为功惟镒是赖宣宗即位进拜左丞相封广平郡王卒諡明敏方正学问该贯尝言文章虽巧拙不同要以仁义道徳为本乃着学之急道之要二篇有道集六卷
　　尔佳衡原名阿尔布色咸平人大定十三年创设女直进士衡举第四人补东平府教授明昌二年拜叅知政事四年诏谕之曰卿忠实公方审其事则执而不回见其非则去而能果度其事势有若权衡可赐名衡胥持国言区种法衡曰若茍有利古已行之且用功多而所种少恐致荒废土田无益劳民也承安二年出为上京留守规画北边修完封界四年就拜平章政事封英国公諡贞献【阿尔布色防古语阿尔花纹也里作阿里不山今译改】
　　费摩亨字仲通其先世居辽海天辅间徙居临潢大定间亨充奉职世宗谓曰闻尔业进士其勿忘为学也二十八年擢第上嘉之升为奉御亨性谨宻出入宫禁数谠论忠言多所禆益未尝显示于人一日上问以上古为治之道亨奏陛下欲兴唐虞之治要在进贤退不肖信赏罚薄征敛而已章宗即位擢监察御史内侍梁道喇骄横亨劾奏之先是大名府豪猾纵肆亨同知府事宣明约东境内肃然承安中迁中都西京等路按察使时世袭家豪夺民田亨检其实悉还正之泰和五年改安武军节度使岁大雪民多冻馁捐俸赈恤又劝僚属大姓其济之转河东北路按察使卒赠嘉议大夫【费摩原作裴满蒙古语道喇下也原作道儿今俱译改】
　　尼玛哈鉴隆州人大定中第进士调隆安教授擢近侍局直长世宗器其材改太子侍丞迁应奉翰林文字世宗尝谓宰臣曰鉴尝近侍朕知其正直干治及为东宫侍丞保防太孙礼节言动犹有国俗纯厚旧风朕甚嘉之明昌五年拜叅知政事卒諡文肃【尼玛哈解见选举巻原作尼厐古今译改】
　　富察哲鲁字文叔东京路干尔达毕喇明安人为人重厚寡言笑大定中第进士累迁北京临潢按察副使改顺义军节度使西京人李安兄弟争财府县不能决哲鲁不问防释奠孔子庙乃引安兄弟与诸生列坐防酒陈説古之友悌数事安兄弟感悟誓不复争禁游食简兵卫盗息狱空大定二年知庆阳夏人犯边哲鲁击走之至宁元年知平凉府夏人复来攻哲鲁招溃卒为御守计乃退贞祐二年改东京留守致仕及卒取奏稿尽焚之【哲鲁语解见选举巻原作郑留国语干尔辽乎泗水也毕喇见吉林山川巻原作干底必剌今俱译改】完顔安国字正臣其先占籍上京世有战功安国沉雅有谋尤善骑射明昌元年大石部有乞修岁贡者诏安国徃使时北凖布迫近塞垣隣部邀安国俱行讨安国以未奉诏为辞或以危言怵之安国曰大丈夫岂以生死易节暴骨边庭不犹愈于病死牖下乎众壮其言而止六年尔佳清臣出兵以安国为先锋都统适临潢泰州属部叛安国先讨定之以功迁东路招讨使承安元年大盐泺之战安国功最既而右丞相襄总大军遣安国追敌佥言粮道难继安国曰人得一羊可食十余日请驱羊以袭之遂追薄敌降其部长进封道国公安国在军旅十五年号令严明善伺敌人虚实周知山川险易战必身先士卒故所向辄克诸部入贡安国每戒谕之闻者皆震悚悦服【国语凖布捉撕也原作阻防今译改】
　　温特赫达字子达葢州安春明安人性敦厚寡言笑初举进士廷试搜阅官易达藐小谓之曰汝欲求作官耶达曰取人以才学不以年貎众皆异之明昌五年中第迁监察御史转太常少卿摄侍御史上疏言辽东兴王之地当専守以系一方之心又言宰相系天下轻重不宜权摄时宰相高琪高汝砺恶其言俄充陜州行枢宻院叅议官仕终户部尚书【温特赫原作温迪罕今译改】
　　完顔闾山葢州明安人明昌进士累官沁南军节度使入为工部尚书兴定中诏陜西行省伐宋闾山防议诸军破宋兵于吴寨谷改知平凉府又屡有军功召为吏部尚书时选戸部官率举桑孔之术应诏闾山曰民劳极矣复用此辈将何以堪识者韪之
　　布萨揆本名临喜武庄公忠义子以战功迁西北路副招讨陞西南路招讨复出御边时边政久弛揆防徼筑垒营栅相望烽堠相应边人得安耕牧章宗手诏褒谕累拜平章政事封济国公泰和六年宋人来侵揆为右副元帅遣将御之敌悉遁出境复诏揆总大军南伐江表震恐次下蔡遇疾卒上遣使迎丧葬祭皆官给諡武肃揆体刚内和与物无忤临民有恵政为将时军门镇静赏罚必行所至因粮于敌无馈运之劳未尝轻士卒而与之同甘苦人亦乐为用南征北伐为一代名将完顔伯嘉字辅之北京路额尔衮毕喇明安人明昌二年进士兴定初官御史中丞宣宗忧旱伯嘉奏曰日者君象旱者人君自用亢极之应且爕和隂阳宰相之职不宜归罪有司嗣行尚书省元师府于河中廷议欲弃河东徙民以实陜西伯嘉切谏乃止伯嘉纯直不能与时低昂尝曰生为男子当益国泽民其他不可学也元光二年权防知政事行尚书省于河中率陜西精鋭与平阳公共复河东寻卒【国语额尔衮一纪之纪也原作讹鲁古毕喇原作单剌今俱译改】防古纲本名和罗噶咸平府明安人承安五年进士累官知东平府事拜右副元帅权防知政事尚书省兴定二年诏以纲忠贞为国保完城邑进官二阶赐金带重币时益都张林据险为乱纲遣右监军王庭玉讨擒之后改兼靖难军节度使行省邳州纲御下严信赏罚必当卒为经略使禄格所害【和啰噶见建置沿革巻原作胡里纲禄格原作六哥今俱译改】
　　耶律辨材尚书履之子楚材之兄家义州天资倜傥躯干雄伟以志节自负为中京兵马副都指挥使宣宗问军政利弊辨材言将相多非真才遂忤权贵出为许州兵马钤辖【按耶律履己载本志文学耶律楚材见元人物】完顔纲字正甫初为奉御明昌中诏与曹佛哩计事佛哩每谓属羌青伊克愿内属及纲部署陜西召佛哩子布希传箭羌中青伊克籍其境土人民诣纲内属遂以青伊克为叠州副都总管纲以功迁拱卫直都指挥使泰和六年宋吴曦叛附于金七年宋安丙杀曦遂防散关纲遣兵潜自昆谷西山养马涧入四面攻之复取散关八年与宋和纲罢兵还京师至宁元年呼沙呼入中都迁卫绍玉于卫邸并杀纲贞祐四年纲子安和权复州刺史上书讼父寃畧曰先臣纲在章宗时招怀西羌青伊克等十八部族取宋五州吴曦以全蜀归朝呼沙呼无故见杀夺其官爵诏以纲本良将追复尚书左丞【国语佛哩击也原作佛留布希旗姓原作普贤青伊克防古语青诚也伊克大也原作青宜可今俱译改】
　　完顔弼本名达希布葢州明安人积功加平南荡江将军贞祐初驿召弼赴中都时弼为云内州防御云内已被兵弼善马槊与数骑突出由太原出泽潞防有诏除定武军节度使防为元帅左都监驻真定弼请明赏罚招勇敢结堡塞严防御及劝迁都南京阻长淮拒大河扼潼闗以自固宣宗将迁汴弼兼河北西路都总管三年改知山东西路宣抚副使招抚刘二祖余党孙邦佐张汝楫其后邦佐屡立战功元光末累官山东西路兵马都总管充宣差招抚使元兵围东平弼百计应战乆之乃解围去赐诏奬励弼寻卒弼生平喜读书闲暇引儒士雅歌投壶以为常所辟士皆立方面功治东平爱民省费军民帖然有古良将风【国语达希布令复也原作达吉不今译改】
　　布萨安贞揆之子贞祐二年为山东路统军安抚使时杨安既攻刼州县潜号改元天顺防登莱沂宻等州欲取益都安贞连破之又破刘二祖郝定等遂平山东及伐宋屡有功尝曰三世为将道家所忌自忠义揆至安贞为将三世后果为执政所忌诬杀之
  </div>
  <div class="pagination">
   <a href="钦定盛京通志_page183.html">
    上一页
   </a>
   <span>
    ...
   </span>
   <a href="钦定盛京通志_page179.html">
    179
   </a>
   <a href="钦定盛京通志_page180.html">
    180
   </a>
   <a href="钦定盛京通志_page181.html">
    181
   </a>
   <a href="钦定盛京通志_page182.html">
    182
   </a>
   <a href="钦定盛京通志_page183.html">
    183
   </a>
   <span class="current-page">
    184
   </span>
   <a href="钦定盛京通志_page185.html">
    185
   </a>
   <a href="钦定盛京通志_page186.html">
    186
   </a>
   <a href="钦定盛京通志_page187.html">
    187
   </a>
   <a href="钦定盛京通志_page188.html">
    188
   </a>
   <a href="钦定盛京通志_page189.html">
    189
   </a>
   <span>
    ...
   </span>
   <a href="钦定盛京通志_page185.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
