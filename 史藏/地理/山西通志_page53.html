<!DOCTYPE html>
<html>
<head>
    <meta charset="UTF-8">
    <title>山西通志 - 第 53 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 53 页/共 700 页</h1>
    <div class="content">　　圆海子在贡院后一名文瀛湖
　　太原县
　　龙山在县西八里逓高五里有瓦窰峰高四十丈有花岩塔高逾瓦窰南连悬罋山西连方山北至黑沙岭北齐以山名县上有唐相国裴休退隐遗址北有童子寺南道中有白鱼泉一名天龙山　汉志龙山在晋阳县西北晋水所出东入汾　五朝志晋阳有龙山山　元和志悬瓮山一名龙山在晋阳县西南十二里晋水初泉出处　温大雅创业起居注十三年岁在丁亥正月丙子夜晋阳宫西北有光夜明自地属天若大烧火飞焰炎赫正当城西龙山上直指西南极望竟天俄而山当童子寺左右有紫气如虹横絶火中城上守更人咸见之又卫嵩歌曰西北天火照龙山　周经留题天龙洞诗云影低遮黄石洞泉声清绕白龙祠隋朝寺纪开皇岁齐主宫存避暑基诗注阁东皆有洞阁左有白龙神庙庙上有泉阁下有高齐避暑宫遗址
　　悬罋山在县西十里高七十丈山下出晋水东至晋祠北连龙山山腹有巨石象罋因名宋仁宗时地震巨石摧壊无复罋形矣　山海经有悬罋之山其上多玉其下多铜其兽多闾麋晋水出焉东南注汾郭璞曰在晋阳　水经晋水出晋阳县西悬罋山　水经注晋书地道记及十三州志竝言晋水出龙山一名结绌山在县西北非也山海经曰悬罋之山晋水出焉今在县之西南　地形志晋阳有悬罋山一名龙山晋水所出东入汾有晋王祠梗阳城　刘紫岩集王晋溪太宰卜筑于晋祠水邉甚为佳胜乃自绥德谪所以书来乞诗自谓儿軰近为我营一佚老之所池舘之间賸植花竹稻畦蒲沚烟汀雪瀬弥漫极目颇得秀润闲雅之趣搢绅多为咏题在通家不宜独阙乃叠韵以四律复之　齐神武徴范阳祖鸿勲至并州作晋祠记好事者翫其文　齐神武与诸人同诣晋祠皆屈膝尽礼常山太守薛孝通独捧手不拜顾而言曰此乃诸侯之国去吾何远恭而非礼将为神笑拜者慙焉　魏正光中华阴杨愔遵彦随父司空津之并州性既恬黙又好山水遂入晋阳西悬罋山读书　齐大鸿胪王晞尝诣晋祠赋诗曰日落应归去鱼鸟见留连忽有相王使召晞不时至明日丞相西阁祭酒卢思道谓晞曰昨被召已来颇得不以鱼鸟致怪晞缓笑曰昨晩陶然不以酒浆被责軰亦是流连之一物岂直在鱼鸟而已　李峤攀龙台碑母尝祈晋祠于水濵得文石一枚大如鷰卵上有紫文成日月两字异而吞之　元好问诗石磴云松着色屏岸花汀草展江亭青瑶叠甃通悬罋白玉双龙掣迅霆　赵可自白云歴石瓮至明仙诗白云下明仙巗路萦九折僧居未离人西崦颇孤絶万株倚空青双壁似天阙　相传悬瓮山移半里而奉圣寺不动
　　崖山在县东酉阳杂爼太原县东有崖山大旱土人烧此山以求雨俗传崖山神娶河伯女故河伯见之必降雨救之今山上多生水草
　　方山在县南三十里高百三十丈东连龙山南至黑龙凹三里西至石亭山七里北至风峪山十里下有泉又有白龙池
　　马房峪在晋祠镇南门外山有普照寺五代桑魏公维翰尝留祠堂云
　　卧虎山在县西南七里榆次县罕山之南高三十丈有竒形似卧虎龙山悬罋山环障于外南至明仙口西至明仙峪北连龙山山北有井相传宋太祖凿卧虎山血出成河故桥名赤桥即古豫让桥也
　　明仙峪在虎山西龙山南川谷清幽乃龙山之半也柳子峪在县西南十五里入天龙寺道产炭祝志作槐子谷内有插旗石臼深三尺
　　□石山在县西南十五里高七十三丈东至清杨河三里南至黄芦峪五里西连天龙南山北至尖山半里山有寺下有泉一
　　黄芦峪在县西南十八里【产炭】
　　尖山在县西南二十里高九十八丈合□石山盘踞四里东至清扬河三里南至□石山半里西连天龙南山北至鸦儿沟半里下有泉一山出炭
　　阎家峪在县西南二十里产炭
　　苇谷山在县西南三十里高七十丈东至山麓十五里南至清源界石呌村三里西至武家崖五里上有仙岩禅寺青龙白龙二池山北有齐神武避暑宫
　　南山在县西南三十里高百丈有竒东连尖山□石山南至南峪山二十里西至石亭山七里北至黑龙凹二里山半有泉一
　　杏坪在县西南西山中
　　吴家谷在县西南
　　风洞在县西三里风峪口甎甃洞一穴方五丈有司以三月祀否则多风穴中三柱四壁镌华严经
　　太山在县西五里高九十丈最高为东坪峰西坪峰东至山麓二里西北连防山北至瓠子沟一里上有龙泉一
　　风峪在县西五里五龙纒青崇岩胥在内【产炭】
　　响洞在县西风峪口内太山寺北二里山中人迹罕到方五尺有竒高下如之人吐语则訇然有声明正统间邑御史王鉴读书于此少倦辄闻人呼名疑为山灵云
　　风谷山县西十里高七十八丈盘踞二十里有竒东至龙王堂西连乱山最高峰名马回尖石壁有穴相传神至则穴有声去则否山岩石□文洞中有北齐天保时刻佛经石柱一百二十六朱彛尊诗峪藏千佛经遗迹乆未壊
　　象山在县西十五里
　　赵家山在县西山西
　　成家谷在县西山西
　　石室山在县西北七里地道记太原郡山中有石室方丈四尺壁有古人莫之识
　　防山在西北十里高一百四十丈有竒盘踞三十里南连太山最高名山砦山下有甘泉一汉刘聪攻刘琨不克掠晋阳之民逾防山西遁即此上有周将杨忠碑下有刘薛王避暑砦　苏禹珪重修山开化庄严阁记峪通马首地管羊肠　高若岐记繇沙沟北转见石山从面起水自山上飞扑而下山形如楼台歴数重至水源经东北悬而上西得磐石倐见石塔坪耸峙于南斗折蛇行二里许有最高峰谓即砦比至复为数峰所压更跨一壑折西北始于羣峰间露巑岏而防起者而后为防山之砦七八折扺其前陟巅寛平有石莲池注底石及基地砌形刘继元避暑宫之遗趾也西山马回尖漫天岭而外胥拱于砦上此山与悬瓮方山鼎立而所见尤远
　　开化峪在县西北十里居民业砂器
　　野峪在县西北二十里【产炭】
　　井谷在县西北二十五里
　　婴山在县西北三十里高百七十丈盘踞十六里即今五龙纒是也有妙尖峰东至站字崖二里西至阳曲县界十五北连青崇岩三里　隋图经婴山为并州之主　欧阳詹登龙兴寺阁诗千条水入黄河去万防山从紫塞来
　　九院峪在县西北三十五里【产炭】
　　青崇岩在县西北三十五里高八十丈有包寨峰高五十丈东至大瓦沟三里南连婴山西至阳曲界十三里又北至老龙凹五里有泉接孙八峰
　　胡谷在县西北四十里
　　虎峪在县西北四十里【产炭】
　　小井谷在县西北
　　大井谷在县西北小井谷南
　　冶谷在县西少北大井谷南
　　银牛山在县北酉阳杂爼汉建武二十一年有人骑白牛蹊人田田父诃诘之乃曰吾北海使将看登封遂乗牛上山田父寻至山上唯牛迹遗粪皆为银也明年封禅
　　黑驼山在县东北四十里高六丈分上下二山东至榆次县界五里北至阳曲界七里中有泉一上有补防寺　旧志二山对峙如驼峰而色黑故名
　　玉崖头在天龙山北
　　介岭　欧阳詹登龙兴寺阁野望诗短垣齐介岭片白指汾流　水经注晋阳城南旧有介子推祠地形志同【按北汉郭无为隠太原抱腹山刘钧求智谋者段常荐无为以谏议大夫召之今太原无抱腹山当即介岭袭锦山抱腹岩之名尔】
　　朝阳洞二泉上二十丈有竒又上建吕仙阁
　　汾水在县东十里繇阳曲城西南流入县界南屯等村繇西南马村流入清源县界县境凢七十八里水经东南过晋阳县东晋水从县东南流注之　水经注太原郡治晋阳城秦昭防王三年立尚书所谓既修太原者也春秋说题辞曰高平曰太原原端也平而有度广延曰大卤太原也释名曰地不生物曰卤尚书大传曰东原底平大而高平者谓之太原郡取称焉魏土地记曰城东有汾水南流水东有晋使持节都督并州诸军事镇北将军太原成王之碑水上旧有梁清洴殒于梁下豫让死于津侧亦襄子解衣之所在也汾水西经晋阳城南旧有介子推祠前有碑庙宇倾頺惟单碑独存矣今文字剥落无可寻也　权德舆北平郡王马燧行状公初旋师以晋阳大卤用武之地北蕃东夏且有外虞而都地之东平坦受敌乃股引汾晋二川涨为平湖能顺地泐以导水势守陴者岁减其役濵河者日厚其生而又广堤濬池密树如织金汤自固板榦不勤　北堰中堰南堰相传宋太祖引汾水灌晋阳县城今有遗迹　五代史引汾晋二水以灌之水自城门入而积草自城中漂出塞之及班师继元决城下水注之台骀泽朱长孺曰智伯谓汾水可浸平阳宋取北汉亦壅汾水灌太原是汾水为河东害甚大禹治之自不容缓岂独以帝都所在哉
　　晋水在县西南十里源出悬罋山下二泉北曰善利南曰难老疏为二池南曰大池流经奉圣寺前名流杯池北曰八角池分为三河其北派流经北神桥入安仁贤辅古城金胜等村为北河即智伯遏水以灌城者名智伯渠至唐贞观中长史李勣架汾水东引令民汲饮后名晋渠今废其中派入大池流经南神桥晋源都东庄为中河又一派为陆堡河流入大寺等村其南派流入索村等地为南河胥总滙于清水河入汾其北渠旧引入县城今渠存而水不行　水经晋水出晋阳县西悬罋山又东过其县南又东入于汾水　王琼崇福田庄诗塍间有地皆流水寺外无山不绕城　水经注县故唐国也周成王以唐灭封唐叔于唐县有晋水后改名为晋故子夏叙诗称此晋也而谓之唐俭而用礼有尧之遗风也昔智伯遏晋水灌晋阳其川上源后人踵其遗迹蓄以为沼沼西际山枕水有唐叔虞祠水侧有凉堂结飞梁于水上左右杂树交荫希见曦景至有良朋密友羇游宦子莫不寻梁契集用相娱慰于晋川之中最为胜处汾水分为二流北渎即智氏故渠也昔在战国襄
　　子保晋阳智氏防山以水灌之城不没者三版与韩魏望叹于此故智氏用亡其渎乘高东北注入晋阳城以周溉灌汉末赤眉之难郡掾刘茂负太守孙福于城门西下空穴中其夜奔盂即是处也东南出城流注于汾水也其南渎于石塘之下伏流经旧谿东南出迳晋阳城南城在晋水之阳曰晋阳矣经书晋荀吴帅师败狄于大卤杜预曰大卤晋阳县也为晋之旧都春秋定公十三年赵鞅以晋阳叛后乃为赵矣其水又东南流入于汾【括地志同】智伯围晋阳决晋水灌之城不浸者三版城中巢居而处悬釡而炊襄子期韩康子魏桓子夜杀守堤吏而决水灌智伯军救水而乱大败　朱彞尊记自智伯决此水以灌晋阳而宋太祖太宗率用其法定北汉葢汾水势与太原平而晋水高出汾水之上决汾之水不足以防城惟合二水而后城可灌也　五朝志太原有晋阳宫晋水　宋太平兴国中曹翰从征太原攻西北筑土山瞰城中军中乏水城西十余里谷中有娘子庙翰往祷之穿渠得水人马以给　宋寕八年七月太原府草泽史守一修晋祠水利　乔宇晋祠记泉自悬瓮山而出结二穴以泄穴广二尺许因甃石池之溢泛为溪北折而东弥漫盈决渠穿浍引条经井络用溉田畴方四十里　相传晋祠圣母姓柳氏金胜村人姑姓严汲水甚艰道遇白衣乘马者欲水饮马柳不恡与之乘马者授之以鞭令置瓮底曰抽鞭则水自生柳归母家其姑误抽鞭水遂奔流不可止急呼柳至坐于瓮上水乃安流今圣母座即瓮也　元高昌偰玉立晋溪诗访古晋溪水绕集汾水桥
　　涧河在县东十五里源出榆次县赤坑村流入县境南畔南墨窰等村至小店镇入汾境凢十里有竒
　　洞涡水在县东南三十里繇榆次县永康镇西流入县北格等村入汾县境凡十里有竒　水经洞涡水又西到晋阳县南西入于汾出晋水下口者也　水经注刘琨之为并州也刘聪引兵邀撃之合战于洞涡即是水也　梁氏叔琮自太行入取泽潞出石会营于洞涡乆之粮尽乃旋　宋李继勲征太原与北汉战于洞涡河大破之
　　莲池在县南五里萧赞营晋水滙此民多植莲
　　台骀泽在县南十里广二十里晋水下流之所滙也一名晋泽中产蒲鱼后汾水沫之胥为民田其侧有昌寜公庙即台骀神也　齐神武田于晋泽太常李元忠马倒良乆乃苏神武亲自抚视
　　御井在县西南十里近晋祠相传宋太祖饮马于此蟾酥池在县西南五里贤辅乡元时采办后涸
　　滴沥泉在县西南十里王索村古晋祠下【太原古志在王里村三十里】
　　白龙池在县西南三十里天龙寺深可丈许旱浚之则雨
　　桃坪沟在县西南西山中
　　沙河水在县西七里风峪中经晋阳故城南隍东流入汾
　　九龙井在县北三里金皇统八年碑人有疾饮之即愈洗目即明
　　烈女井在县北十里元武氏婴殉此
　　白鱼泉在县西北十五里龙山明仙寺北谷泉出白鱼因名
　　龙泉在县西北开化山南谷中有八角池泉繇石罅出榆次县
　　罕山在县北五十里阳曲县界太行连络而下层峦千里山独伟特巅有云则雨乃榆次之镇山也东为冀家山东南为大方山中为中林山和合寺寺迤西南为小方山卧虎山又起为龙王头山馒头山迤西为草堆山南有龙池一名旱山地形志中都有榆次城寿阳城平谭城原过祠旱山　王系罕山浮图疏晋国多山而盘纡岪郁中都为大中都之势南平北险自北而南百余里中冈陵起伏而苍翠拔出罕山为大
　　悬泉谷在县东南三十里牛坑村有牛坑水
　　榆城坂在县东南三十里壁立数十仞上有土寨下有悬窰
　　麓台山在县东南三十五里高数十仞巅平衍故曰台一名鹿蹄山上建智伯祠麓台山有二榆次其一也广舆记祁县接榆次界地形志榆次有鹿台山祠
　　神林岭在县东南三十五里阴寒积雪与寳峰山对峙寳峰山在县东南四十里马栏村蜿蜒伟特山之阳溪谷可玩下有龙池水最清澈
　　盘肠岭在县东南五十里山势危峻盘曲如肠
　　木岭在县东南六十里有木水
　　鹰山在县东南八十里峰耸似鹰小涂水出焉
　　小峪在县北三十里有小峪口渠
　　乌金山在县北四十里罕山西南中有龙池夏不涸冬不氷相传文殊大士饮狮于此居民祷雨多应
　　蒜谷在县北四十里有蒜谷水流入涧河
　　卧虎山在罕山南积石巉岩状若虎伏
　　冀家山在县东北四十里其势绵延环向为罕山左翼大方山在冀家山西卧虎山北高数十仞四角嶐起中林山在大方山南卧虎山西草堆山东羣山中茂栢成林上建和合寺
　　上方山在大方山西
　　草堆山在小方山西形袤而势积起似草成堆
　　馒头山在草堆山南麓平广而巅尖削
　　芹谷在县东北五十里有芹谷水
　　杀熊岭距县十里宋制置使种师中败于此
　　孙家山相传明治十年山南移二十里云
　　洞涡水源出乐平县西四十里陡泉岭至平定州合浮化水西流至寿阳县界土人名冷泉河合黒水经榆次东十五里合流村合大涂水又西五里合源涡水又西南流至太原县北移村王名都注于汾水经注洞涡水又西蒲水南出蒲谷北流注于洞涡又西与原过水合　水经西过榆次县南　水经注榆次县故涂水乡晋大夫智徐吾之邑也春秋昭公八年晋侯筑虒祁之宫有石言晋之魏榆服防曰魏晋也榆州里名也汉书曰榆次十三州志以为涂阳县矣王莽之太原亭也县南侧水有凿台韩魏杀智伯瑶于其下其水又西南流经武观城西北卢谌征艰赋曰迳武舘之故郛问厥堕之逺近洞涡水又西南为淳湖谓之洞涡津泽而涂水注之魏地形志同过水出木岭一出沾岭一出大廉山一出原过祠下五水合道故曰同过西南入汾
　　源涡水在县东八里源涡村其泉涌出隆寒不氷泉侧草木经冬常荣又名为温泉上有龙祠唐贞观二年县令孙湛引以溉田南经半里许防洞涡入汾　水经注洞涡又西与原过水合迳北便水流也水西阜上有原过祠盖懐道协灵受书天使忧结宿情传芳后日栋宇虽防攒木犹茂故层毖水取名焉其水南流注于洞涡水也　一曰南流入涂盖涂水至合流村与洞涡合可并称也
　　社仓井在社仓西水甘瀹茗甚美
　　寒泉在县东十里井谷村龙祠前土泉一穴甘冽不涸不溢清澄见底西注洞涡
　　西墕沟水在县东南十五里
　　杜堡沟水在县东南二十里清流峻坂
　　牛坑水源出县东南三十里牛坑村悬泉谷西流入洞涡田
　　华豹沟水在县东南四十里许沟北崖北倚深隈南临巨壑
　　神井在县东南五十里高平村北味甘冽里人以水盈缩卜岁丰歉
　　木水源出东南六十里木岭下乃辽州旧平城县界也西流二十里经八缚岭下又名八水西流入洞涡
　　周家井在县东南水甘冽
　　小涂水发源东南八十里鹰山下西流入大涂水大涂水发源东南百二十里八防岭西北流至斛城铺合小涂水又西北至仁吾铺西流经沟口铺中庄铺石圪塔南蔺交至南北合流村合洞涡水又西经八逹村源涡村合源涡水又西为万春渠又西过八家崖分支为王村渠小东关渠橙槽渠杨村渠又分支为永康渠又分支为张庆渠又分支为演武渠又分支为懐仁渠又分支为王郝渠虽洞涡大涂合流而榆次诸渠以涂水为主水经注涂水出阳邑东北大嵰山涂谷西南迳萝磬亭南与蒋谷水合水出县东南蒋谿水自蒋溪西北流西迳箕城北春秋僖公三十三年晋人败狄于箕杜预释地曰城在阳邑南水北即阳邑县故城也竹书纪年蒋溪又西合涂水乱流西北入洞涡泽
　　长寜水魏地形志榆次有长寜水西北合同过　水经注迤西又与原过水合
　　八缚水源出八缚岭下西流至倾城西防木水金水河在县西南三十里源出太谷县西流经县东阳镇入徐沟县界
　　马家厓井在县西北隅水甘
　　涧河水在县北十五里源出寿阳李家山西南流经鸣谦驿城防蒜谷赤坑白龙诸水分支为使赵渠聂村渠杨盘渠流经太原县境入于汾　明志发源北二十里罕山西南流县东北五十里有芹谷水西流合此水【明一统志亦名赤坑水】
　　清水河在县北二十里鸣谦驿源出孟家井黄煤窰下西南流入涧河
　　蒜谷水源出县北四十里蒜谷西流入涧河
　　苏河水发源县北四十里高壁沟西流入涧河
　　黄龙港在县东北半里汉唐时故道也邑霖潦滙此疏为港
　　白龙河源出县东北二十五里白龙沟西流入涧河小五台山在城东北三十里山上有二泉泉有一神主之祷雨者各投瓶取而合騐以卜雨数　张飬庐山寺记榆石艮方越城二十余里小五台庐山寺北砺罕山南带涂河东望海波西眺龙门林峦泉石号胜游地
　　大佛沟在县东北四十里栢林头壑回冈抱
</div>
    <div class="pagination">
<a href="山西通志_page52.html">上一页</a><span>...</span><a href="山西通志_page48.html">48</a><a href="山西通志_page49.html">49</a><a href="山西通志_page50.html">50</a><a href="山西通志_page51.html">51</a><a href="山西通志_page52.html">52</a><span class="current-page">53</span><a href="山西通志_page54.html">54</a><a href="山西通志_page55.html">55</a><a href="山西通志_page56.html">56</a><a href="山西通志_page57.html">57</a><a href="山西通志_page58.html">58</a><span>...</span><a href="山西通志_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
