<!DOCTYPE html>
<html>
<head>
    <meta charset="UTF-8">
    <title>嘉定镇江志 - 第 51 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉定镇江志 - 第 51 页/共 124 页</h1>
    <div class="content">　　　　　吴左思墓
在县北一十八里先贤传云思字公行云阳人材量雄伟孝行纯笃累迁会稽余杭长沙三郡守
　　　　　晋吏部东阳太守袁宏墓
在县西一十五里
　　　　　周祗墓
在县北七里建康实录祗为国子博士宋武帝遣刘敬宣伐蜀祗以书谏帝不从敬宣果无功而还
　　　　　宋司空录尚书徐羡之墓
在县西南二十里羡之东海郡人
　　　　　梁中书舍人给事中王国侍郎袁兴祖墓
在县东一十三里兴祖字道生舍所居宅为法中平等寺勒碑纪实散骑侍郎巴陵太守潘阐之墓在县东二十五里阐之字文昌广识多能为琅邪巴陵二郡太守
　　　　　唐戴叔伦墓
在县南三里翰林学士右补阙梁肃撰神道碑
　　　　　姚长官坟
宋屯田郎姚辟之族弟姚存族侄纯孟皆尝知某县时显者称长官二人葬金坛乡人称之至今曰姚长官坟
　　　　　知岳州陈孝威墓
在上元乡之西张庄
　　　　　中书侍郎谥忠穆张悫墓
在上元乡望张之原
　　　　　宗正丞苏嘉墓
在上元乡去茅山十里郡人蔡雍志
　　　　　徽猷阁待制曾统墓
在方山之原
统之孙吏部尚书曾暎亦葬此山
　　　　　直宝文阁知建康府张镇墓
在县西方山
　　　　　右文殿修撰知桂州张君冑墓
在上元乡之西张庄
　　　　　大理少卿谭知柔墓
在县西强塘之原
　　　　　右司知常州庄必强墓
在县东五里横堰
　　　　　参知政事谥文简张纲墓
在希墟
　　　　　知枢密院事谥敏肃汤鹏举墓
在小墟
　　　　　大理卿吴交如墓
在上元乡三培之原
　　　　　奉直大夫知吉州王万枢墓
在上元乡白水塘之原
　　　　　云茅居士刘蒙庆墓
在方山之麓
　　　　　稻田提举堵闰墓
在唐安乡南戴庄
嘉定镇江志卷十二
　宫室 【宫室○(钞本作公廨)　案严氏元照云多景楼之类非公廨也此题亦系误列当删其说是也然删公廨而易以楼台则亦未为尽善盖下文之子目有楼有台有亭有堂楼台二字不足以包之也卷八僧寺类甘露寺条下云多景楼记附宫室类楼观 (钞本宫室作地理今特改正盖寺观居宅皆非地理之子目不应楼观独为地理之子目也)此楼观为子目而其上更有总目之证 (楼与观非一类而云附楼观者亦犹库与务非一类而卷十六织罗务叙云详见库务皆联言之以足句耳此卷有楼无观盖本有而今佚矣)况祠庙既为宫室之子目则楼观亭台之类亦当为宫室之子目更可知矣】 
　　楼
　　　丹徒县
　　　　多景楼
在甘露寺天下之殊景也始因焚荡再建蠹斋周孚称楼非旧址唯东面可眺三隅暗甚诗云往时百仞山丹阳丽朝日江天富佳致收揽不遗一匆匆熙丰事电往那可诘故基谁为徙胜概从此失如窥一面网反堕三凌室幽怀郁尘雾老眼暗髹漆干道庚寅守臣待制陈天麟乃重徙建为记曰多景楼不知其所始与所以名寺兴于唐繇李卫公以后登北固题咏者皆不及多景则楼当建于本朝无疑独不知其岁月初为楼者谁也今楼中石刻有米公元章诗且云禅师有建楼意故书禅师不载何名当元章时尚未楼而东坡先生熙宁甲寅岁自杭过润与孙巨源王正仲会于此赋江天斜照传于乐府不知与元章赋诗时岁月相去几何岂有之而中废耶或云熙宁中主僧应天为之是皆不可知也考丹阳类集寺凡楼观四曰雨华清晖凝虚多景其一也劫火之余踪迹难辨近岁有言于太守方公滋者指优婆塞之居为旧址公因以其所名之启窗东乡仅得圌汝焦石数山长江一曲则景固未尝多也谓此为是是又未可知也下临峭壁岸稍稍坏难于立屋主僧化昭危之乃相地于寝堂之西为屋五楹牓以元章旧迹登者以为尽得江山之胜葢东瞰海门西望浮玉江流萦带海潮腾迅而惟扬城堞浮图陈于几席之外断山零落出没于烟云杳霭之闲至天清日明一目万里神州赤县未归舆地使人慨然有恢复意则是楼也安知其非故处不然亦足以实其名矣京口气象雄伟殆甲东南北固濒江而山耸峙斗绝在京口为最胜而今之建楼之地又为北固胜处昭蜀人也胸中不录录故于是举为宜其后秘撰耿秉重修吴琚诗云几年殊草创今日见天成牓曰天下第一江山
　　　　北固楼
或名为亭舆地志北固山有亭屋五闲蔡谟以置军实刘牢之败为其子敬宣所焚梁武帝改固为顾有登北顾楼诗则其名久矣干道己丑守臣待制陈天麟建有记至嘉定甲戌待制史弥坚命郡吏搜访得之碑裂为三而失其一然其后尚可读也记曰北固京口 【阙九字】 上至梁楼坏为亭武帝登望 【阙七字】 百余年所谓亭者邈不知何许 【阙五字】 于图经耆旧云甘露即其地其然 【阙五字】 载别岭入江高数十丈三面临水号曰北固予观京口诸山起伏缭绕出入城府率如蔓斿缀今甘露最近江屹立西乡而山南北皆 【阙一字】 田葢昔江道也与南史所云合矣予于连沧观之西为亭面之而复其旧名则甘露之为北固其亦安之而不辞矣夫六朝之所以名山葢自固尔其君臣厌厌若九泉下人宁复有远略兹地控楚负吴襟山带江登高北望使人有焚龙庭空漠北之志神州陆沈殆五十年岂无忠义之士奋然自拔为朝廷快宿愤报不共戴天之雠而乃甘心恃江为固虖则予是亭之复不特为登览也旧亭在郡圃后绍熙壬子殿撰赵彦逾徙亭于山西向规制狭小至嘉泰壬戌阁学黄由增广之 【阁学黄由增广之○ 【钞本此下有方舆胜览一段】 　案　四库全书提要云方舆胜览宋祝穆撰书成于理宗嘉熙己亥据此则宁宗嘉定年间其书尚未成作嘉定志者断不得见而引之此必咸淳志之文也今移入附录之内 【卷十六司马李元纮注引方舆胜览今亦移入附录】 】 
　　　　喜雨楼
在嘉定桥东嘉定甲戌守臣待制史弥坚鼎建有记
　　　丹阳县(缺)
　　　金坛县(缺)
　　台
　　　丹徒县(缺) 
　　　
 丹阳县(缺) 
　　　金坛县
 武功台
在金坛县宇西池中有石记后为县尉郑儒毁去惟龟趺存焉 【详见金坛县治】 
　　亭
　　　丹徒县
 济川亭
在潮闸之南守臣待制史弥坚建并书旧有安流亭圯陋弗葺嘉定甲戌渠浚闸成撤而新之凡十楹为重客候潮匽薄之所
　　　　皇华亭
在丹阳馆南后通潮渠守臣显学张子颜建
　　　　需亭
在府治西九里江津之上汉未刘备自诣京口见孙权求荆州权遥表汉以备为荆州牧权自饯备于江上观望久之谓备曰孤与公扫清逋秽迎帝定都事宁之日愿与公乘舟游沧海耳备对曰此亦备之志也以泝江发棹处考之正当此地旧亭绝小干道己丑守臣陈天麟重建
　　　　送舟亭
旧名南新亭在丹阳馆南
　　　　晚山亭
在连沧观下
　　　丹阳县
 神亭
舆地志云在延陵县西三十里即吴长沙王策遇太史慈处也吴志孙策渡江转鬬所向皆破进击刘繇于曲阿繇同郡太史慈侦视轻重时独与一骑卒遇策于神亭策从骑十三皆坚旧将韩当宋谦黄葢辈也慈便前鬬正与策对策刺慈马而手得慈项上手戟慈亦得策兜鍪会两家兵骑并各来赴寻解散繇与策战兵败走丹徒策入曲阿劳赐将士后于泾县获慈策捉其手曰宁识神亭时耶若卿尔时得我云何慈曰未可量也策大笑曰今日之事与卿共之
　　　金坛县(缺)
　　堂
　　　丹徒县
　　　　妓堂
在城东南唐李德裕题北固山诗云班剑出妓堂注郡城东南有谢公妓堂遗迹 【有谢公妓堂遗迹○(钞本此下有郡官厅以下十一条)　案自郡官厅至司户厅八条中三言续编张氏鉴云此志所称续编当即至顺志所称咸淳志也今按元志卷二城池门两引嘉定续编张氏云所引皆赵善湘事益信续成于善湘时也其说最确此处司户厅条下云嘉定癸未守臣龙图大卿赵善湘增建与彼处正同则亦为嘉定续志无疑张氏知元志所引为嘉定续志而又谓此志所引为咸淳志盖偶未检耳若司法厅以下三条未注续编而就中都会厅一条注云景定间都仓朱通重建景定在嘉定以后则必咸淳志也今分别移入附录之内】 
　　　丹阳县(缺)
　　　金坛县(缺)
　公廨 【公廨○(钞本无此二字) 案此卷之首误列公廨二字严氏元照谓当移至妓堂之前其说似矣然妓堂在郡城东南乃谢公遗迹仍是宫室非公廨也今移至治所类之前盖治所仓库以下皆公廨之子目也】 
叙(缺)
　　治所 【治所○(钞本无此二字)　案元志卷十三有治所类所载之总领所及丹徒县治与此处之小子目相同其叙内引祥符图经云云与此处之叙亦同然则此卷必当有治所二字之子目矣】 
祥符图经载官舍除州治外凡十二处通判在州衙西偏推官在州衙南门外西偏州院司理院并在州衙南门外兵马监押在州衙西南监清酒同监清酒监茶税同监税监织罗务并州衙西门外监堰在州西南二里回车院在西北一里葢是时郡寮之数止如此其后寖多始时别乘一员今增为两员其下又有签判矣始时都监一员今增为五员而其上又有钤辖矣始时推官一员监当官共七员今推官分为节察二员而监当则有监仓监库监酒监税监闸及排岸巡铺作院等官矣兵官监当员众无定居不能尽述
　　　郡治 【郡治○ (钞本无此二字)　案下文之监务厅非县令之署而统于丹徒县治则此处之总领所虽非镇江府署亦当统于郡治可知卷七李卫公祠条末云淳熙中建阁贮公之文注云见郡治盖其阁本在府署今府署条已脱去无从追补而郡治为此处之小子目则固不可不补也】 
 总领所
在府治西南月观之下
　　　　供军堂
隆兴二年总领洪适建
　　　　花信亭
洪适建
　　　　得江楼
洪适建记曰江出岷山行万里至于朱方受浙引淮益大以肆冲激洄折过海门而东之潮生洲灭不见垠隒骇涛静练瞬息异状金焦二山屹然中立形势雄绝于是为最昔人谓长江当百万之师而曰天隔南北得其险也至于转漕得之则陈陈行舳费减流马浮家者得之则布颿千里朝发夕届行商得之则（禾困）载奇货什一可逐骚人得之则可以导词源助子墨渔者得而网罟耕者得而溉灌算计见効随其所得江固自若也予官寺占铁瓮之西登墉以望巨浸横前境与心远有地数亩窊(阙)高下吏卒散处犹蜂房然会羽书不驰官事少闲徙茅茨去芜秽立屋其颠以得江扁之右为供军之堂左为花信之亭堂言职亭言景也当沈迷钱谷之问神耗思滞揽镜自叹非复故吾伺隙一至如起宿疴如逃醉乡长川遥岑寄我清啸阴晴朝莫无时不胜岂直吞八九云梦而已顾瞻裵回以今监古考战争之陈迹愤侵陵之近事饮马之役春秋所必报予再书下考视荫怀归天开风竞中流击楫后之人将于此而观之
　　　　仁亭
干道元年总领曹逮建
　　　　爱山堂
</div>
    <div class="pagination">
<a href="嘉定镇江志_page50.html">上一页</a><span>...</span><a href="嘉定镇江志_page46.html">46</a><a href="嘉定镇江志_page47.html">47</a><a href="嘉定镇江志_page48.html">48</a><a href="嘉定镇江志_page49.html">49</a><a href="嘉定镇江志_page50.html">50</a><span class="current-page">51</span><a href="嘉定镇江志_page52.html">52</a><a href="嘉定镇江志_page53.html">53</a><a href="嘉定镇江志_page54.html">54</a><a href="嘉定镇江志_page55.html">55</a><a href="嘉定镇江志_page56.html">56</a><span>...</span><a href="嘉定镇江志_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
