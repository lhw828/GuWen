<!DOCTYPE html>
<html>
<head>
    <meta charset="UTF-8">
    <title>浙江通志 - 第 546 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 546 页/共 787 页</h1>
    <div class="content">　　姚应鳯【杭州府志字继元仁和人以疡医显一叟患胀满诸医多云膈症应鳯曰此肺痈耳取一大盂水向病者顶上倾之病者陡惊亟举刀直刺心泻脓血数椀而愈人问之曰人心下垂水泼而惊惊则心系提吾刀可入也一人身患痛左臂似有系之者应鳯曰君食内中鼠毒左臂生鼠悬刀拟之有鼠坠地而逸官太医院院判】
　　谢彬【仁和县志字文侯上虞东村人随父游学至杭遂家焉少年从莆田曾波臣游授写眞法凝眸熟视得其意态所在濡毫次眉目如生精彩殊胜彬身不满五尺臞然而清目如漆兼善畵山水及作渔家图清超絶尘逈与时别人多珍之子廷璋能得其传同时诸升善畵竹横斜曲直无一不可人意而雪竹尤佳遂称独步】
　　王佑贤【旧浙江通志字圣翼钱塘人糼孤力学尤精方书济人利物所得輙周贫乏巡按牟云龙荐辟不就悬壶自逸庭有古梅最爱之当事强移植官舍不活还而复荣人号返魂香树后梅遭火焚而佑贤亦卒子遵逊辑有古梅轩烬余集】
　　沈好问【钱塘志钞字裕生号启明钱塘人世业小儿医至好问益精尤善治痘症】
　　张文启【杭州府志字开之仁和人游于张遂辰潘楫之门尽得其传于古医书无所不读与同志设惠民药局创育婴堂天医院又请于当道建靖浪亭渡江者得免风波之阨】
　　徐琅【旧浙江通志字子山临安人精于象纬六壬诸书居常戴麻布冠踽踽行市中夜则露坐山顶以占候躔次】
　　吴嗣昌【旧浙江通志字懋先仁和人世业医总督赵廷臣遘危疾嗣昌独排众论投以氷水立愈后瞽居河渚着伤寒正宗医学慧业等书行世】
　　章谷【杭州府志字言在十余岁从塾师学师出有友访之羣儿忘其姓氏师怒谷即以笔畵其颧额须眉栩栩然也师笑曰某也叩之果然及长善八分书其烘染尤工絶有至性母遘奇疾割股疗之】
　　范騋【池北偶谈字文园善相人谓武进周清原吴江徐釚皆当不由科甲入翰林己未皆授检讨其言良验范海宁人骧字文白之弟也】
　　闵自成【旧浙江通志字思楼丰宁坊人性孝友幼失所恃父丧明出入扶掖举步不离精内外科求治者日不暇给遇贫乏輙不受値且诊视必先往曰倘后彼恐其惭愠必殆矣丐者盈门一一应之不厌远近翕然称长者】
　　任二琦【杭州府志号瑞庵姓韩氏宋忠献公后裔扈跸而南家于杭先世受医术于任遂从其姓数传至二琦技益精凡医婴儿投剂卽効遇贫者则袖金钱与之并贵药不吝早失母事后母张惟谨子允谦懋谦皆世其业】
　　马更生【旧浙江通志字瑞云钱塘人少学医于妇翁周某学成而未敢试周好奕有贵人疾革延周方奕令更生往一剂而愈自是名即大起尝过旧府见一人暴死曰此可活启其齿灌以药立苏或望色听声于数年前预决人死期皆奇中】
　　嘉兴府
　　五代
　　陆晃【五代名畵补遗嘉禾人性疏逸好交尚气每沉于酒亦善丹雘多畵村野人物凡酒兴情逸遇笔挥洒出于临时畧不预构南唐李璟尝闻晃名欲召之侍者谓晃好纵酒歌舞无臣子之礼璟由是疎远之书畵谱晃善人物多畵道像星辰神仙等而又喜为数称者如三仙四畅五老六逸七贤与山阴防仙五王避暑之是也】
　　宋
　　唐希雅【宣和畵谱嘉兴人妙于畵竹作翎毛亦工始学李后主金错刀书有一笔三过之法虽若甚瘦而风神有余晚年变而为畵故颤掣三过处书法存焉】
　　沈珪【春渚纪闻嘉禾人初因贩缯往来黄山有教之为墨者以意用胶一出便有声称后又出意取古松煤杂用脂漆滓烧之得烟极精黒名为漆烟每云韦仲将法止用五两之胶至李氏渡江始用对胶而秘不传为可恨一日与张处厚于居彦实家造墨而出灰池失早墨皆断裂彦实以所用墨料精佳惜不忍弃遂蒸浸以出故胶再以新胶和之墨成其坚如玉石因悟对胶法每视烟料而煎胶胶成和煤无一滴多寡也故其墨铭云沈珪对胶十年如石一如漆此最佳者也墨庄漫录近世墨工多名手自潘谷陈赡张谷名振一时之后又有嘉禾沈珪金华潘衡之徒制作精致皆不媿旧人】
　　李甲【万厯嘉兴府志字景元工畵作翎毛生动有奇趣东坡尝题其畵曰郭恕先之后一人】鲁之茂【峡州志号雪村海盐人善畵梅竹宁宗朝仕为郎】
　　吴先生【夷坚志居崇德市中善易筮日惟一课鹑衣篛笠扃一屋于邸逼隣圎溷上穿下漏惟一竹箦为牀下积败瓶故甓虫鼠遄走戛戛然风雪阴雨则终日闭户得钱米衣肉共寘一窟中时为人窃去不问也无锡戴士先母病挛不能行七八年矣百计求愈不得士先过崇德百钱访之吴为揲卦卦成曰当得有道之士治之姑苏杲道人不为势利所诱君纯孝往求必得如志然其人无定居当以百日为期日厯一巷寻覔庶可见士先喜持书抵苏行求不倦仅五旬果逢杲道人投以书欣然至无锡为戴母诊视数日即能移步母防金钗谢之笑曰且寄夫人处他时要用当取之但馆我于外足矣馆之岁余忽言曰我且死幸鬻所寄钗以办棺窆明日果死戴氏奉其教及将窆中已空矣葢异人也】
　　周尧敏【嘉兴府志字禹卿号学山畵竹宗文湖州能臻其玅】
　　王鼎【畵髓元诠字德新海盐人好写竹学丁子卿深悟笔意子泰之号竹趣亦能父学】元
　　张成　杨茂【尊生八笺嘉兴府西塘杨滙有张成杨茂剔红最得名但硃薄而不坚者多輙耕录嘉兴斜塘杨滙髹工鎗金鎗银法凡器用什物先用黒漆为地以针刻畵或山水树石或花竹翎毛或亭台屋宇或人物故事一一完整然后用新罗漆若鎗金则调雌黄若鎗银则调铅粉日晒后角挑挑嵌所刻缝罅以金箔或银箔依银匠所用纸糊笼罩置金银箔在内遂旋细切取铺已施漆上新绵揩拭牢实但着漆者自然黏住其余金银都在绵上于熨斗中烧灰锅内镕锻浑不走失】
　　东谷子【徐一夔推命解嘉兴有东谷子者居春波门用五星度迟留伏逆法推人生年月日时所値贵贱祸福毫分缕析无有不验】
　　严子成【万厯嘉兴府志字伯玉其父秋蟾自河南卖药秀州遂家焉子成益精父术赵文敏遘疾已殆子成诊治翼日乃瘳文敏绘孙思邈图以遗之】
　　薛如鉴【檇李诗系嘉兴永安乡人挟相术游江湖一时名士多与交往杨廉夫高季迪皆有诗赠之子月鉴孙鉴心白云秋蟾皆能世其术】
　　彭君实【格古要论嘉兴人戗金山水人物亭观花木鸟兽种种臻妙】
　　盛懋【嘉兴府图记字子昭魏塘人父洪甫善畵懋世其家学而尤过之善山水人物花鸟始学陈仲美精致有余特过于巧时以吴仲圭墨竹岳彦高草书章文茂笔及懋山氷称武塘四絶】
　　朱华玉【辍耕录嘉兴魏塘人浙西银工精于艺者池北偶谈宋荔裳观察藏有元人所造银槎最奇古腹有文曰至正壬寅吴门朱华玉甫制华玉号碧山万厯嘉兴府志碧山所制酒器极精妙如虾杯蠏杯之不施药焊注酒自能流走至今人珍之朱彜尊鸳鸯湖棹歌注碧山元时银工也所制银槎凿张骞于上以宝嵌之】
　　明
　　梅玉【贝琼赠星学梅生序居殳山精五行之术其告人吉凶祸福咸可征焉实贤而隐于卜筮者】吴道【正德嘉善县志精于医术洪武初仕太医院御医每疗人疾无不愈者愈则各令种竹一竿寻至钜万人称其地曰竹所】
　　韩履祥【海盐文献志号采芝海盐人读书能诗工畵洪武间受知高皇擢太医院御医成祖尤加眷注公卿大夫莫不与交精于切脉虽无疾壮夫能隔岁断其死期殆通神也四世孙本字克诚能承其业】
　　张德刚【万厯嘉兴府志嘉兴县西塘人父成善髹漆剔红器永乐中日本琉球购得之以献于朝成祖闻而召之时已没德刚能继其父随召至京靣试称旨即授营缮所副赐宅复其家时有包亮亦与德刚争巧宣德时亦召为营缮所副】
　　吴瓘【书畵谱字莹之嘉兴人多藏法书名畵能作窠石墨梅学杨补之颇有逸趣瑚网瓘畵寒雀爪喙生动不下钱玉潭】
　　滕道轩【沈懋孝赠滕医士序岁辛卯夏予女弟忽患寒热一日沉瞑所迎医或曰伤寒曰痰火或又曰气中又曰疟也汗泻杂投病益进七日几絶亟走郡中迎道轩至至之夕瞑然木强已三日矣众以为必不复生道轩按脉察形曰此症乃风入太阳痰迷心窍病名曰痓灵枢论之详矣其症尚当角弓反张其初必于产中受风邪入血脉数年始发先必曽微见顚眴之状问其家乃知自产来月事闭痼者七年今岁三月忽自仆已而遽醒众始信其言之确越宿反张之症见此时舌强齿噤药不下咽则以牛黄硃砂等丸天麻南星菖阳等饮微从鼻孔进初亦拒不可入乃连日夕煮药呷下之仅涓滴渗漉耳治三日目始瞬七日口始微开手足始蠕动旬日升始能微出声知疴痒药液可受于是内外姻交莫不惊喜走告谓道轩能起死一郡传以为神】
　　董仲敬【治嘉兴府志善观天文谙推步之法以术鸣任钦天监挈壶正】
　　贺岳【海盐文献志字汝瞻少业儒因母病求医医无良乃束儒书尽购医书诵之遂师澉川韩克诚得脉法师武林胡翠岩得鍼法又西走吴得王维雍亲炙王道等方东走越得曹靖之延之以归日与讲求始知医无常师明理是师师无常术圆神为术若东垣之药内伤仲景之药外感河间之药热丹溪之药痰会而通之得其要畧于是择古今医药之既效者附以己见曰明医防要犹以为未备也又博讨而类摘之如制剂则有药性药鉴视疾则有脉法治法释以先贤之总论征以成效之医案凡男女婴儿内外针灸纎悉毕备曰医经大旨二书人争传诵之用輙得效】
　　陈以诚【两浙名贤录嘉兴人善诗畵尤精于医永乐间应荐隶太医院累从中使郑和往西洋诸国擢院判归】
　　严乐善【旧浙江通志嘉兴人业医有名永乐癸巳理药星湖市南有一男子造其室出金饰一器跪而进之因附耳语未竟乐善掷金大诟且胁之曰我今不发汝隐汝若更求他医杀汝同气我必讼汝于官逾年男子感悟来谢是夜灯花光彩倍常发莲花一朶有人形菩萨坐莲花中长二寸许隣里竞观达旦始灭吴太史为灯花记乐善能运气凝神及子午按摩法年七十五卒殓后五日隣人有遇于西湖者】
　　胡日章【海盐县图经澉所人少学禄命术遇异人海上授之诀因益精每作絶句诗判人一生事无不验与人言必依于孝友忠信有后母者尤谆切戒勉之葢有道而隐于术者年九十余卒其判虞氏女命云只愁水涸春归早香冷帘栊淡月黄后适董湄两月而湄死以节终判沈氏命云年年空佩宜男草不见金盆浴鳯雏竟无子杭州一人问命判云自是豪华多乐事元宵灯下蹴秋千果于明年元夕止妻观灯不从相殴缢死嘉兴一人生二子戏水边同日溺死其妻痛切亦自缢夫检所批命帖有一双紫燕入池塘红粉佳人绕畵梁之句如是者甚多】
　　唐宗祚【海盐县图经左所人善传神景泰间与日者胡日章随都指挥脱纲征金华贼纲战没总帅孙问日章曽算脱公命否曰命书在公箧中又以传神属宗祚曰已为脱公写之矣孙取箧视命书尅期一无所爽悬写像于堂俨然如生孙泣而祭之二人名因以大振】
　　陆道光【天启平湖县志字明旸父金精岐黄术济人立效道光精幼科一儿食果多病胀气急众医罔效道光独取桂麝瑞香三味为丸一服即愈众医问之曰独不闻果得麝则落木得桂则枯瑞香为百花妬乎一儿染奇疾四肢坚不可屈道光曰此非药石能疗另有术焉举伞覆之安息香绕牀四围皆设炉焚沉檀众咸以为笑儿即平复香少间疾又发随屑沉香服之而瘳弟道充字宾旸晚亦精医有陆氏金镜录行世】
　　陈景初【海盐县图经善绘事与钱塘戴文进同时笔法亦之苍老可爱孙鳯尤善李伯时白描】许敬【嘉兴县志字孟寅感化乡人曽祖廷芝祖文达父景芳皆以医名江南治口齿者许为之最敬能世其业有声宣德间院使蒋主善荐入内院英宗患喉风更数医勿效势増剧召敬进綘雪噙之遂愈拜太医院御医赐勅奬谕】
　　吴爱蕉【紫桃轩杂缀嘉善布衣正间人畵法吴仲圭笔意】
　　朱端【万厯嘉兴府志字克正海盐卫后所人写山水可方辋川海盐县图经端于正德间以善畵直仁智殿授指挥俸赐一樵图书遂号一樵畵宗马远山石水口效吕纪时有曽和者乍浦所人亦以善畵直仁智殿笔法甚高】
　　谈时雍【续见闻杂记嘉兴人号继岩世婴儿医术一时晨兴远近抱婴儿至者不下三五十人视毕无不与药酬以药金大约十受二三焉】
　　姚能【海盐县图经字懋良号静山善谈论好吟诗精于医理着伤寒家秘心法小儿正防药性辨疑诸书】
　　胡奫【正德嘉善县志初名浚字元海陶庄人徙居魏塘卖卜于市言多奇中游金陵寓神乐观提姚一山偶失金杯酷责其徒胡占得剥之颐曰金在土中未亡也汝第从居西南隅掘下五寸则得矣如其言果得杯永乐八年一山荐之于上至京卜无不验赐今名授钦天监漏刻博士上新作殿命之卜布算讫跪曰某月某日午时当燬上怒囚之以待至期倩狱卒占视返报曰午过矣无火胡服毒午时正二刻殿果焚上急召胡死矣甚惜之赐驰驿归葬子四人旻昊昱昂皆弃占筮而学畵曽孙昺遂以畵名】
　　宋旭【檇李诗繋字初旸家石门号石门山人隆万间布衣以丹青擅名于时层峦疉嶂邃壑幽林独造神逸海内竞购之年七十有八苕上诸名流招致绘白雀寺壁一时妙絶图绘宝鉴续纂旭山头树木古拙巨幅大障颇有气势】
　　范摹【畵法年纪字行式嘉兴人工山水人物畵史防要摹涉猎经史善歌诗多艺能凡金石欵识篆刻书畵之皆能着其时代辨其眞畵山水人物笔力潇洒意趣幽远】
　　殳珪【两浙名贤录字廷肃魏塘人精于医治疾有奇验一妇姙及八月卧不语众医敛手珪曰此内经所谓胎瘖也十月当不药自愈又有男子请诊珪曰此疾不致死然脉无生理过三日当投剂期内忽溺死】
　　希遁【旧浙江通志嘉兴僧深于养生之术有所疗治择用日辰不必药饵尝遇海州司马韦敷见敷镊白须曰贫道为公择日更之越五六日请镊其半及生色若黧凡三镊之髩不复变意其术出于遁甲故自称希遁云】
　　郁光始【嘉善县志字涵春嘉善人善医不计利治病必先贫而后富先贱而后贵病家困苦者冬施絮衣夏施蚊帐小儿险症赖以全活者甚众子国瑛能传其业】
　　朱俸【万厯嘉兴府志字廉夫嘉兴人工字学考订偏旁讹谬得六书旨精篆籀古文及汉唐隶法每仿管夫人书七十二篆金刚经人珍重之】
　　陆朝【海盐县图经盐之世医也其先有名麒者景泰间卫军征沙冦以医术疗从行将士有功授医官子孙遂世其业朝尤深于内经本草切脉洞见病源决死生不爽然朝治病不欲迟于见功每至女子及痨瘵不即起者輙推引严汉汉用药以和缓取效名亚于朝至今称美良医者必曰陆绍泉严陵坡葢两人别号也】
　　王立本【治嘉兴府志魏塘鎭人工畵山水人物师盛懋临摹逼眞子继宗能世其业】朱儒【嘉禾征献录字宗鲁号东山其先吴江人以赘于秀水陈氏家焉年未弱贫不自存有浮屠杨时升者教以医术颇精其业后游京师朱恭时为太医院判引为族属复精究其业久之授太医院医士迁吏目供事圣济殿适大疫多所全活人有贫病者或以白金投剂中戒其家人曰必令自发病者得金喜因遂愈隐德甚多寻迁太医院判一年迁院使神庙有疾召诊奏言肝气未平胃脉微滞是以痰壅晕宜寛平以养气安静以益精上是之疾愈赐宴医院旧浙江通志以子国祚贵赠太子太保大学士】
　　赵麟素【旧嘉兴府志海盐人工畵正德间直仁智殿甚见重于时带锦衣卫副千戸俸】鲁得之【书畵谱字孔孙李太仆日华入室弟子工写竹兼工欧顔书法】
　　沈雪坡　林伯英【嘉兴府图记皆魏塘人雪坡善写梅竹伯英工畵花鸟俱师楼观】张纪【海盐县图经字文正工畵士女衣褶倭鬌与唐伯虎相上下而靣厐肉色浅染三停用积粉法三停谓额鼻颏此古法也今畵家不知矣】
　　石涵玉【秀水县志字启秦行术盐官治痘症奇效西郊沈氏子方见痘延视辞曰此终不能有功他医疗之过其门闻张乐则以痘愈酬医也固邀入席呼子出揖以媿之涵玉曰明年今日不免于痢众不悦已而果然一女患痘白色红靣如洒脂涵玉曰内溃不治症也取纸礟一令其父燃耳畔如雷大惊靣部痘尽起数剂痘患少愈众奇之问焉曰内溃通心窍为主惊则心窍开痘不内伏何足异子楷尤精先业】
　　徐泽【旧浙江通志字春门春波里人所居当阛阓与老衲逸民相往来为诗元白畵出入子久仲主间书法从吴兴入门而尤爱张伯雨时称三绝晚登峨嵋絶顶得山水之助归而益工自号竹浪老人】
　　陈玑【海盐县图经字天器初受业陈景初后游钱塘故家多戴进名迹由此入悟所绘山石云树各成一家其写照则面部钩染坐法衣纹皆后来所不及后有汤子英者传其术往来苕中亦有名】
　　张涟【嘉兴县志字南垣少学畵得山水趣因以其意筑圃垒石有黄大痴梅道人笔意一时名称借甚董其昌陈继儒亟称之若李工部之横云虞观察之预园王奉常之乐郊钱宗伯之拂水园吴吏部之竹亭徐司马之汉槎楼皆其所作】
　　高腾【旧浙江通志字九霄西塘人少识音律因父刚善琴通其谱后游江湖愈知妙旨斵琴练郡邑皆礼遇焉】
　　沈子彻【桐乡县志居青鎭善磁壶文具与宜兴时大彬同名至今士夫家有藏其手制者价値甚贵】
　　国朝
　　毛鳯翔【嘉兴县志字贞所善按脉识病源立起危症尤精于伤寒年二十即知名年九十九卒八十年中活人无算】
　　徐眞木【嘉兴府志字士白书法宗钟王工篆籕每书一幅人争购之】
　　曾鲸【桐乡县志字波臣其先闽人后居青鎭善丹青写照妙入化工】
　　张鸣岐【池北偶谈嘉兴人善制铜为炉知名海内】
　　黄元吉【嘉兴县志锡工也所造茶具种种精巧其色与银无辨海内咸珍异之】
　　湖州府
　　三国吴
　　曹不兴【西吴里语乌程人尚书故实谢赫云江左畵人曹不兴运五十尺绢畵一像心敏手疾须臾立成头面手足胸臆肩背无失尺度此其难也惟不兴能之厯代名畵记孙权使畵屏风误落笔素因就成蝇状权疑其眞以手弹之时称吴有八絶张勃吴录云八絶者菰城郑妪善相刘敦善星象吴范善候风气赵达善算严武善棋宋寿善占梦皇象善书曹不兴善畵是八絶也广博物志不兴常于溪中见赤龙夭矫波间因写以献孙皓皓赏激珍藏之南宋文帝时累月旱暵取不兴所畵龙置水傍应时得雨】
　　晋
　　戴洋【晋书艺术传字国流吴兴长城人年十二病死五日而苏説死时天使其为酒藏吏授符箓既而遣归逢一老父谓之曰汝后当得道为贵人所识及长遂善风角好道术妙解占候卜数扬州刺史尝问吉凶于洋荅曰荧惑入南斗八月有暴水九月当有客军西南来如期果大水而石氷作乱氷既据扬州洋谓人曰视贼云气四月当破果如其言王导病召洋问之洋曰君侯本命在申金为土使之主而于申上石头立冶火光照天此为金火相铄水火相煎以故受害耳导即移居东府病遂差司马飏为乌程令将赴职洋曰君宜深愼下吏飏后果坐吏免官洋又谓曰卿虽免官十一月当作郡加将军至期为太山太守鎭武将军飏卖宅将行洋止之曰君不得至当还不可无宅飏果为徐龛所逼不得之郡年八十余卒所占验者不可胜纪】
　　姚信【旧浙江通志武康人精天文易数之学仕至太常卿造昕天文】
　　南北朝
　　姚僧垣【北史艺术传字法卫吴兴武康人父菩提梁高平令婴疾弥年乃留心医药僧垣年二十四即传家业仕梁为太医正元帝平侯景召僧垣赴荆州帝有心胸病诸医皆请用平药僧垣曰脉洪实宜用大黄进汤讫果下宿食因愈魏军克荆州僧垣随至长安金州刺史伊娄穆以疾还京请僧垣省疾乃云自腰至脐似有三缚两脚缓纵不复自持僧垣即为处汤三剂穆服之悉除乐平公窦集暴感风疾精神瞀乱无所觉知医先视者皆云已不可救僧垣后至曰困矣终当不死为合汤散所患即瘳隋开皇三年卒年八十五僧垣医术高妙前后效验不可胜纪声誉既盛远闻边服至于诸蕃外域咸请托之乃参校征效者为集验方十二卷行世】
　　唐
　　朱审【厯代名畵记吴兴人工畵山水深沉瓌壮险黑磊落湍濑激人平远极目唐朝名畵录审得山水之妙自江湖至京师壁障卷轴家藏戸珍又唐安寺讲堂西壁最其得意其峻极之状重深之妙潭色若澄石文似裂岳耸笔下云起楮端咫尺之地溪谷幽邃松篁交加云雨暗淡虽出前贤之胸臆实为后代之楷模也】
　　宋
　　牧羊子【癸辛杂识湖州卜者识章文庄于未遇时及仕再筮皆不许其得禄果连丁艰既而曰今可仕矣且不在外遂由掌故以致两地又常语医者李重父曰君当饭于省中乡人传以为笑后文庄贵常招之诊脉留与共饭于省阁因举旧语一笑】
　　景岁【吴越备史吴兴人能言休咎以纸大书台字以贻裴充庭不旬日果贬台州刺史】王克明【叶适王克明墓志字彦昭家乌鎭生乏乳以粥饵活遂得脾胃疾长益甚医以为不可治克明因自读难经素问用意处药夙病尽瘳始以其术行游江淮常数千百里赴人之急卿大夫皆自屈与游其鍼灸尤精有难知者必沉思得其要然后与药则无不验矣魏安行妻风痿十年不起牀克明施鍼而步履复初庐守王安道中风噤不语旬日他医莫知所为克明曰此非汤剂之所及也令炽炭烧地洒药舆安道其上药气薰蒸须臾而苏累官翰林医痊赐金紫】
　　杨振【墨史字声伯长兴人蓄古墨最富多精品故所制不下赵彦先】
　　冯生【清容居士集咸淳间湖州笔工冯生制笔得截法圆不至软媚劲不至峭直一笔可作万字】钱选【格古要论字舜举号玉潭霅川人理宗景定间乡贡进士善畵人物山水花竹翎毛师赵昌青绿山水师赵千里尤善折枝其得意者自赋诗题其上许白云集选嗜酒酒不醉不能畵然絶醉不可畵矣惟将醉时心手调和是其畵趣畵成亦不暇计较往往为好事者持去今人有图记精明又旁附谬诗猥札者葢本非亲作也石塘文稿舜举畵高者至与古人无辨常借人白鹰图夜临摹装潢翌日以临本归之主人弗觉也湖之人经舜举指授皆以能畵称瑚网舜举多写人物花鸟故所图山水当世罕传容台集舜举山水师赵令穰人物师李伯时皆称具体】
　　俞澂【竹字子清吴兴人作竹石得文苏二公笔意清润可爱】
　　元
　　唐棣【玉山草堂雅集字子华吴兴人由茂才为吴江令精绘事尝畵嘉熙殿壁为上所知六研斋笔记子华学畵于赵松雪得其笔润森郁之趣】
　　张文枢【两浙名贤录字石隐德清人畵山水师巨然笔墨简远咫尺有千里之趣时乌程胡钦亮徐士元归安孟玉涧莫廷旸俱以畵名一时】
　　冯应科【西吴枝乘吴兴人毛颖之技甲天下至与子昂舜举并名】
　　明
　　陆继翁　王古用【防古要论笔最得名皆湖州人】
　　沈渊鉴【治湖州府志乌程人少失明遇异人授范围数推卜有奇验】
　　施文用【戒庵漫笔吴兴笔工治时造笔进御有细刻小标记云笔匠施阿牛孝宗见而鄙其名内传以小名对勅易名曰施文用】
　　小贺【张鳯翼小贺传名恩字子霑姓陆氏其父乌鎭酒家也燕良工贺四者偶之乌鎭客酒家左巨室王氏因多购檀梨乌木象齿犀角诸材留贺四作巵盂罂缶诸器恩时时过王氏观贺四作归以小材效作示贺四贺四奇之欲乞为弟子而父母勿许居无何崇德叶氏驰一力邀贺四贺四意非酒家儿俱往不可乃以情恳陆翁媪必欲得儿俱往且许罄其艺授之恩亦欣然请行乃遣之俱至叶氏凡工作□者觚者圜而觚觚而圜者非恩莫与成而恩得心应手出入规矩中巧每越贺四上葢青出于蓝矣贺四死恩丧之如所生贺媪顾自有子恩亦时时防其缓急又时时以所得金馈陆翁媪葢一身而仰事者两家焉殆孝义人也】
　　关思【书畵谱字何思号虚白乌程人善畵骨法笔韵入二李三王之微万厯间与宋旭齐名畵髓元诠虚白远摹荆浩关仝董北苑梅道人王叔明近仿沈石田等笔法颇能乱眞复探吐故纳新之秘篆刻诗字举臻妙境图绘宝鉴关思一名九思字仲通】
　　凌汉章【碧里杂存湖州人成化间鍼术神灵擅名吴浙两浙名贤录汉章为人慷慨负义气见人之病如痛在身有迎者虽昏夜风雨无不疾赴砭石所投诸患脱然每晨启门舆疾求治者日数十百人贫者未尝受直故身死之日家无余资至今以鍼灸行者皆称汉章弟子然术多不逮矣】
　　周济【万厯湖州府志归安人精于医业疗病无不奇中治伤寒尤验雅好文墨驰誉浙中】臧湘友【池北偶谈长兴人少逢异人授以一卷书中有剑术臧得其传海盐陆辛斋云尝见其剑合乃以雷击木雕成有铁丸二即雌雄剑也】
　　国朝
　　张道岸【今世説字悬渡湖州人性嗜酒少进輙醉醉即喜畵兰勃勃有生气陆子黄尝得所畵悬之素壁忽发香满室中因额其处曰兰堂】
</div>
    <div class="pagination">
<a href="浙江通志_page545.html">上一页</a><span>...</span><a href="浙江通志_page541.html">541</a><a href="浙江通志_page542.html">542</a><a href="浙江通志_page543.html">543</a><a href="浙江通志_page544.html">544</a><a href="浙江通志_page545.html">545</a><span class="current-page">546</span><a href="浙江通志_page547.html">547</a><a href="浙江通志_page548.html">548</a><a href="浙江通志_page549.html">549</a><a href="浙江通志_page550.html">550</a><a href="浙江通志_page551.html">551</a><span>...</span><a href="浙江通志_page547.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
