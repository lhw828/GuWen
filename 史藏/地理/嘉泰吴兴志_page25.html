<!DOCTYPE html>
<html>
<head>
    <meta charset="UTF-8">
    <title>嘉泰吴兴志 - 第 25 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰吴兴志 - 第 25 页/共 35 页</h1>
    <div class="content">宋周英　端拱中为乌程令见瑞相院碑
徐禹旻　名见续图经旧编
王怀德　名见续图经旧编
李团　旧编云本朝庆历四年县令李从始立题名记自咸平元年李团以前皆追书之继李从之后者相续而录以至于今
徐宗孟　滕从　张鉴　薛耀卿　尚森　苏耆　张化基　滕乔　杨文友　阎见贤　方仲弓　赵宗古　关鲁　王陆　陆广　王稷　李咸　詹庠　李从 【庆历四年立县令题名】 　朱思道　史言　石元之　闾丘立　吴咸　陈洙　梁端　李茂直　钱顗　周演　陈察　林愈　虞策　朱甽　孙云　施迈　胡彻　江翊　王玠　郭忠卿　俞伟　周定民　姚滂　林成　赵泽民　李仲愈　郭仪　姚沇　王居仁　钱令问　林玘　单莘　董时敏　王棠　向汲　霍文炳　邓植　赵善良　朱振　林思茂　陈深　李逴　陈宏　王兴慈　邵大宁　夏翇　王元圭　陶之真　潘渊明　詹仪之　范彬　俞友　俞端礼　萧德藻　王涓　庄璋　赵善兴　徐峻　陈序　张适　赵彦卫　叶薿　唐叔翰　鲁幵　金之坚　潘霆　魏震
　　归安县
县创于太平兴国七年时即有令至元丰丙寅岁县主簿吴同卿始搜故籍得淳化二年以来二十六人书于壁县令蔡瑗为之序后十年绍圣丙子岁令杨郊始刻之石自后相续书刻以至于今备列如后
刘骧　李朴　卢干　严儒　滕高　韩某　李余庆　李迪　刘拱　丁日新
戴颙　天圣四年七月以太常博士知县事临民未其月治具大举先是邑人以物产久虚而茶赋不除土敝无出齐民愈困公乃藉数之赢少第户之丰乏审地置而均其课由是乡亭绝追捕之苦县有崇礼万岁二乡人多泽居罕务力穑资橘山之盐以昌禁公喻以理法民遂革业务农私室渐实圜扉荐空戊辰岁召还而二乡之民立祠于射村永兴寺乡贡进士张先记石刻在寺
孙元　张唯　沈兼　杨仲元　刘仁化　唐讽　杨济　元居中　谢仲　林震　李杲　崔表臣　诸程　李钧　丁（里去里改堇）　虞肇　郑惇惠　杜庆长　柯述　刘偁　邢端　王华老　蔡（王咢）　毛直友　梁铎　杨郊　李元　刘藩　胡知柔　何谅直　齐定国　张兴中　李景亮　刘蒙　林岂　钱耕
俞俟　字居易郡之人也尚之孙宣和中浙右经方寇之扰州县多阙守令俟知真定获鹿县辟为归安县县在郡邦人多难之乃预定规模处之以公宋（面力）请括诸路隐匿田县独不与盐法屡变私贩者罪甚重县独宽之葛胜仲知州事待俟甚厚或至县治与之谈后仕至敷文阁学士所至有治声人称为吏师
潘骞　叶梦龄　窦深　蒋循祖　张柟　鲁譓　莫近　王法臣　俞垓　马迥 【重建宅堂并双桂堂】 　宋松年　朱搏　赵善□　郭遂良　霍文郁　侯克国　王综　蔡瑀　王駜　卢溶　俞希尹 【子应符】 　魏兴祖　王宁　施广国　林思聪　黄荦　林一鸣　周庭藻　冯必大　俞应符　郑昭先
　　长兴县
长兴县自晋初置令之后以名见于史传诸书者晋有陈达齐有何敬叔范岫庾沙弥陈有谢夷吾唐有钳耳知命朱自勉权逢吉潘虔绍兴八年县令张琮始裒聚宋朝太平兴国中钱氏纳土以后县令姓名刻石寘于厅事今并录之
晋陈达　南史陈纪晋太尉准之孙达为长城令悦其山水遂家焉尝谓所亲曰此地山水清丽当有王者兴二百年后我子孙必锺斯运
齐何敬叔　南史传何敬叔为长城令有能名在县清廉不受礼遗夏节至忽榜门受饷数日得米三千余斛他物称是悉以代贫民输租
范岫　南史传范岫仕梁官至祠郎尚书为齐长城令时有梓木小箱至数十年经贵遂不改易
庾沙弥　南史孝义传庾沙弥至孝卒于长城令
陈谢夷吾　旧编陈始兴王发谢安墓安裔孙长城令夷吾徙葬于三鸦山
唐钳耳知命　唐志
朱自勉　见颜真卿放生池碑
权逢吉　旧图经西湖久废元和中刺史范传正命县令权逢吉去塘中白及决堰以复古迹
潘虔　旧图经西湖咸道中县令潘虔重修
宋尹克勤　郭同节　王和白　李贽　魏拱　乔文郁　张谏　潘浚　欧阳徒　鞠仲义　王翌　马宜　王枢　袁旦　魏嗣宗　俞良儒　张合　朱扆　宋穆　唐嗣　刘举　冯彭　柳察
林概　旧编宝元中为令时邑人犹未知学概为辟庠序置生员身自诲饬讲论经籍日出视事日升诣学抵夜而归寒暑不倦由是邑之登科者接踵后其子希守吴兴邑之更隐堂序宾亭皆有长篇刻之石
裴大亮　阎革　任凯　赵元仪　许遵　郝承　方谨德　侯宾国　张朴　汪涛　萧汝器　叶棐恭　吴涛　刘仲章　刘（上赦去赤改矛下心）　陈知源　陈之才　郭刚　丘述　吴（桓去木）　董若　陈知恕　黄颉　顾长民　张彦辅　谢伯宜　林露　林髦　张瑱　许宸卿　黄素　宋昌　蔡圭　吴升
陈吉老　旧编宣和中为令方寇之变人情汹汹县东有窃发者千余人公以死誓吏民整卒伍攻之手诛锄千余人县获安堵
徐文虎　李正邦　毛钦悦　王勋　葛彦成　张琮　常因　黄伟　赵子卓　刘授之　蔡圻　陈（口十）　计顗　吕僧护　曾惔　方释之　刘邦光　张维　颜度　郑熊　林大中　赵彦光　赵师复　吴竞　钱师悦　陈扩　慕容綎　李枢　陈钧　向士斐　黄由已　董与几
　　武康县
武康县初名永安置自汉之初平令长之说旧矣自吴以至六朝旧编谓可书者五人晋贺循宋朱龄石齐傅琰梁何远陈殷不佞宋书又有庾肃之唐颜真卿放生池碑有李汉张士若吴兴统记有庆澄大慈寺钟铭有韩章又有宋朝张亶渊应庙碑有唐刘汭余英志又增陈沈峻一人今参考诸史记傅琰在宋殷不佞沈峻在梁庾肃之在晋又晋有袁猷孔欣之梁有伏挺乐藏唐有独孤及诸人皆有行事故并旧编所载及其事迹列之于后若夫题名始立于绍兴初之锺燮断自祥符六年王素以后至今联续以书其政绩有着见者并附之下云题名衢州判官陆彦昭为序
晋贺循　晋书贺循字彦先举茂才除武康令俗多厚葬及有拘忌停丧不葬者循皆禁之政教盛行邻城宗之久不进序顾荣陆机陆云表荐之曰武康令贺循德量邃茂才鉴清远服膺道素风操凝峻历试三城刑政肃穆才望资品可尚书久之召为太子舍人
袁猷　晋书袁环传弟猷字申甫少与环齐名俱渡江环为丹阳猷为武康兄弟列宰名邑论者美之
庾肃之　南史沈道虔武康人居县北石山下孙恩乱后饥荒县令庾肃之迎出县南废头里为立宅临溪山水之玩时还石山精庐
孔欣之　南史沈道虔居武康乡里少年相率受学道虔常无食立学武康令孔欣之厚相资给受学者咸得有成
宋朱龄石　南史朱龄石宋武帝克京城以为建武参军迁武康令县人姚系祖专为劫掠郡县不能讨龄石至县伪与之厚召为参军系祖出应召龄石斩之掩其家悉杀其兄弟由是一郡得清
傅琰　南史传傅琰字季圭仕宋为武康令县人称之傅圣赐爵新亭侯时称傅氏有治县谱子孙相传不以示人
梁何远　南史何远字义方为武康令厉廉节除淫祀正身率职人甚称之太守王彬行部诸县皆盛供帐以待至武康独设糗水而巳彬去远送至境进斗酒只鹅而别彬戏曰卿礼有过陆汭将不为古人所笑乎武帝闻其能擢为宣城太守自县为近畿大郡近代未有也
乐藏　南史沈显传梁天监四年北大举南侵乐藏为武康令以顗从役到建业扬州别驾陆任以书与吴兴太守柳恽责其不能甄善别贤恽惭即表停之顗有至行而藏俾从役藏之惭宜甚于恽姑志之以为为令者之戒
伏挺　南史伏挺天监中为武康令
沈峻　南史梁时为中书通事舍人出为武康令卒官
殷不佞　字季卿梁承圣初为武康令时兵荒饥馑百姓流移不佞循抚招集襁负者以千数
唐庆澄　统记广德元年袁晁贼倾陷浙右县人朱泚沈皓举亡命之徒以应之县郭民居悉为灰烬二年寇平左兵曹参军庆澄兼武康德清二县令于瓦砾荆棘之场创置室宇即前溪北古址筑城开堑伐本开径入虎豹之穴织蓬编箬为栋宇之覆仍散文牒召逋亡者还业未满岁色复其旧期年繁庶过半皆澄力也
李汉　见颜真卿放生池碑
张士若　同上
独孤及　余英志唐独孤及为武康宰尝作亭于山因名其山曰独孤有遗址存见独孤山下
刘汭　统记元和七年邑境旱县令刘汭以响潭灵异率僚属祈祷应时灵霈见响潭下
韩章　大慈寺神钟记县令韩章撰钟大历五年僧神晤铸详见神钟下
宋王素　孙允迪　陈高　王圭　何湜　王巩　王易简　张仲回　赵樵　陈杲　张熙　萧传　尹迪　畲孝恭　朱东之　罗本之　李恭敏　王震 【始见尽心堂】 　宋恭礼　刘杰　谢景山　吴子襄　骆复　冷源　　梅泽　陶兑　李景元　李（仃去丁改甫）　韩宗尧　卓厚　张祖良
毛滂　旧编云毛滂字泽民元符二年为武康令慈爱惠下政平讼简时旁邑多歉惟武康丰穰公余多暇寻访山水发诸文章苏公轼尝以文章典丽可备著述科荐之及见余英志邑之亭馆多所刱建游览篇咏并在东集堂
乐倚　马弼　李怌　陈惟仲　齐敦复　许观光　毕冲　朱容　范镕　赵子巽　庄必强　庄（王寿）
锺燮　余英志云建炎兵火县堂悉为煨烬绍兴二年锺燮为令始复营建重门之内有敕书楼厅事之东有室曰公主明于西园池上建清心堂即毛令渔矶鹤巢之地也
朱（艼去丁改巳）　陈泰初　汤穆　范晋　李衡　刘坦　曾悌　郭知微　薛居实　曹绛　汤骏　张端友　许畯　赵思旦　王纬　蔡霖　张棠　韩亚卿　何挺
程九万　余英志云下车未几首访儒士凡所施设动可观仰邑有顽民与奸胥为囊橐盗占县治地以罔巿利乃籍其奸赃绳之以法县以肃清秩满攀饯追送闾巷为空在邑所作诗章百余篇号松桂林集又和毛东塘题咏邑人编为毛程倡和录
辛世德　魏中复　丁大声　魏刚中　赵崇规　冯多祉　徐逢
　　德清县
德清县置自唐天宝以来题名不立见于柳文者柳察躬见于放生池碑者范铭见于诗咏者有喻凫而巳本朝庆历壬午岁县令刘景始刻石自太平兴国三年吴越纳土后至康定元年次具姓名龛诸壁校书郎浚为记后相续不绝今悉载于后
唐庆澄　吴兴志广德元年袁晁贼倾陷浙右本县人朱泚沈皓举亡命之众应之二年刺史独孤问俗使将军辛敬顺于金鹅山筑城守其寇路泚皓杀洞中贼党以降之七月左卫兵曹参军庆澄兼武康德清二县令安集之
范铦　乞御书放生池碑颜真卿撰德清令范铦
柳察躬　按柳宗元先侍御神道表父察躬湖州德清令世德孝廉又曰天宝遇乱奉德清君夫人隐王屋山察躬为令时当天宝年闲也
喻凫　建州刺史李频送喻凫赴德清令诗棹返霅溪去仍参旧史君州传多古迹县记有谁文水栅横船闭湖田立木分但如诗思苦为政即超群
宋刘楚金　刘廷敏　孙谅　王琰　刘世昌　张维　王衮　杜惟明　刘洞　马周　王符　苏昂　符居简　杨知保　王子昂　孙汝弼　陈范　虞初昌　窦允　潘约礼　刘景　江观　刘觐　苟师颜　蒋翔　黄长裕　郭真卿　韦肃　文劝　梁昉　陈之方　徐良佐　曹庠　孙载　陈羔　闻人完　杨规　李枢　魏兴宗　鲍朝懋　侯绶　方扬远　毛国宾　叶华　梁仲衍　楼居明
王彀　山东人政和二年为令是时括责茶租甚严德清山闲茶最盛使尽翦伐民初虽不信委曲劝谕以为茶可复种茶租一定则为子孙之害至今德清茶租最轻金鹅山下藕有旨责贡取以为献而不缄封至京色味俱变遂不复再取其爱民类如此
赵嵎　字景东清献公犹子宣和元年为令庚子冬清溪盗起破郡邑人骇散嵎独留县发仓廪招集贫民团聚保甲贼自嘉禾犯境嵎邀击之擒其将二人获凶徒二百余人器械千数级数百县赖以全邑人立生祠于干元寺
李登　俞佚　赵子缜　向子廉　赵子瑗　黎诏　杨锬　沈造　刘嘉成　沈彬　王铸　高公绪　陈桴　徐岘　赵以□　俞汝翼　范直大　叶荣　管锐　向子俨　赵不比　孙易简　叶沆　章耀　胡澄　赵希迪　沈　杨思济　李稠　王铣　朱钦则　舒烈　陈雱　陈庶　吕鐩　单端士　黄之仁
　　安吉县
安吉县自汉中平以来其令长见于史传者绝无而仅有考之统记有计豪姚翊宋书有萧鸾唐以来考之碑记大历中放生池石刻有杨宥曹友谌本朝碑刻天圣中有中大夫行国子博士上护军尹熙古又有狄遵礼胡穆刘望胡浚明当有可录者散落不得而书自唐迈以后至于今得二十人具列于后
吴姚翊　安吉令
晋计豪　安吉令
宋萧鸾　字景栖宋泰豫元年为安吉令有严能之名即齐明帝也
梁徐文整　故鄣令
周弘政　梁安吉令
施纮　梁故鄣令
唐杨宥　颜真卿放生池碑安吉令杨宥
曹友谌　曹友谌见上
宋尹熙吉　狄遵礼　胡穆　刘望　胡浚明　唐迈　强黻　王抑　吕靖　韩冑　赵伯耆　范晋　张庭筠　徐良能　吕正已　韩磊　李时泽　安鼎　曾崇　钱宥之　赵师行　赵楙　黄敷忠　褚意　韦翌　赵师恩　陈自修　吴益　莫若冲　张杰　赵彦沧　叶松　赵不污
吴兴志卷十六
宋谈钥撰
　着姓
姓之有望生于绪姓族之蕃而别其地也古者因生赐姓胙土命氏汉邓氏应氏有氏族篇纂叙世系至晋贾弼撰姓氏簿始附之州郡宋王俭广其书东南之族具焉吴兴郡着姓之说率根源于是历数百千年时有升降阀有盛衰若不可一概定然考之太平寰宇记李宗谔图经王曾图志及续图经等书述地理而参诸学者皆言姚沈丘钮长城曰钱胥今故叙四姓着于乡之繇而长城之钱附焉至他姓之有显赫者则有古今史编及姓氏诸书在
　　姚姓
出自虞帝生于姚墟因以为姓春秋时郑大夫姚句耳姚般其后也汉有青州刺史恢尚书左仆射皓吴有太常卿信晋有九江太守渠墓皆在郡境有碑碣存姚姓其来也远居吴兴亦久矣姓氏书谓王莽封田丰奉舜祀丰子避莽乱过江居吴郡改姓为妫五世孙敷复改其姓姚始居吴兴武康未必然也敷生信即吴太常卿着昕天论者信子宁浦太守陶陶子太傅奋奋六世孙僧坦隋开府仪同三司生二子察最察隋太子内史舍人生思廉最隋蜀王友生思聪自晋至梁尤多显人藏为散骑常侍宣业为吴兴郡公武韫璇寿钦定祥六人皆至给事中他可概见宣业之四世孙崇相明皇崇传云陕州人陕州之族出于武康思廉之孙（王寿）相武后思廉传云父察自吴兴迁京兆遂为万年人京兆之族亦出于武康独最与思聪墓在武康石城山今之居吴兴者皆秘书少监思聪后也 【旧图经载汉九江太守姚渠墓在乌桯县南六十里吴秦州刺史志墓在州南十四里统记载后汉青州刺史恢尚书左仆射皓吴太常卿信墓并在武康县西南三里石城山碑碣并存后周开府仪同三司僧坦陈吏部尚书察隋蜀王司马最唐秘书少监思聪墓亦在焉统记又载信子陶吴宁浦太守陶子奋太傅晋之藏至散骑常侍武韫与梁之璇寿文祥钦凡六人皆至给事中吴之参宪翊晋之向选梁之康遏通绪茂皆为县令并武康人按姓氏书姚出于虞帝生于姚墟因以为姓春秋时郑大夫姚句耳姚般其后也初陈公满封于陈裔孙共仲奔齐为陈氏又为田氏齐亡居鲁至王莽封田氏为代睦侯以奉舜祀丰子恢避莽乱过江居吴郡改姓为妫五世孙敷复改姓姚居吴兴武康敷生信吴选曹尚书八世孙僧坦隋开府仪同三司北隆公二子察最察隋太子内史舍人袭公最蜀王友察生思廉唐修文馆学士生（忪去公改登）生懤相武后最生思聪至八世孙衮太仆主簿陕郡姚氏亦出自武康梁征东将军吴兴郡公宣业生安仁安仁生祥祥生懿懿生元之元素元之名崇相明皇生彝忌弈元素生弇冯算孙九人曾孙二十人四世孙七人五世孙五人世所谓武功姚者南史姚察传吴兴武康人吴太常卿信九世孙父僧坦子思廉唐书姚思廉传察之子陈亡察自吴兴迁京兆遂为京兆万年人孙（王寿）姚崇传峡州峡石人子懿】 
　　沈姓
台骀之后或曰聃季食采于沈姬姓后也春秋有沈子国即汝南平舆沈亭是也沈灭其后子孙因国为氏秦末有沈逞召为丞相不就逞之曾孙保汉封为竹邑侯竹邑侯之十世孙戎后汉初说降剧贼尹良光武封为海昏侯不就避地徙会稽乌程之余不乡遂家焉死葬于金鹅山戎生尚书令酆酆生河闲相景仲高景生荆州刺史彦演之庆之昙庆怀文其后也仲高七世孙延晋颍川太守始居县之博陆里余乌村田子林子与约其后也统记又载沈氏先贤传诸书云沈戎子孙见史传者一百五十八人三十八人有正传一百二十人附传宋梁陈闲皇后三人尚主者五人唐有君亮相武后彦之裔孙曰传师而睿真太后亦曰吴兴人至今人物视三姓为盛云 【南史沈约字休文吴兴武康人自叙曰沈台骀之后沈子国汝南平舆沈亭是也春秋时列于盟会鲁昭公四年晋使蔡灭沈其后因国为氏秦末有沈逞征丞相不就汉初逞曾孙保封竹邑侯保子遵迁九江之寿春官至齐王太傅封敷德侯遵生骠骑将军达达生尚书令干干生南阳太守弘弘生河内太守勋勋生御史中丞奋奋生将作大匠恪恪生尚书关内侯谦谦生济阴太守靖靖生戎光武封为海昏侯不受徙居乌程之余不乡戎生三子酆零陵太守仲高安平相景河闲相演之庆之昙庆怀文其后也仲高子鸾鸾子直直子瑜仪仪子曼吴定阳侯曼子矫立武校尉晋长沙太守矫子陵晋元年命参军事陵子延颍川太守始居县之博陆里余乌村延子贺南中郎参军贺子警警子穆夫穆夫子田子龙骧将军林子建威将军宋封汉寿县伯子璞嗣淮南太守璞子约梁尚书令约子旋趋旋司徒右长史趋黄门旋子寔众陈民部尚书姓氏录沈出自姬姓周文王之第十子聃李食菜于沈汝南平舆沈亭是也春秋成八年为晋所灭沈子逞奔楚遂为沈氏曾孙诸梁号叶公曾孙郢召为丞相不就生平封竹邑侯平生遂遂生倧左庶长竹邑侯生遵徙寿春遵生干干生承承生助助生奋奋生恪恪生谦谦生静静生戎后汉光禄勋以九江从事说降剧贼尹良光武封为海昏侯辞不就因避地徙居会稽之乌程县余不乡遂家焉戎四子酆懿齐恭酆四子许仲高景景生彦彦裔孙君亮相武后统记载后汉述善侯戎墓在金鹅山尚书令酆荆州刺史彦河闲相景墓并在焉晋吏部尚书嘉太子詹事回墓在凤皇山宋齐梁陈诸友墓并在武康县又载沈氏先贤传后汉太山太守霸丹阳太守裕又云沈戎子孙见史传者一百五十人三十八人有正传一百二十人附传宋陈至唐四皇后宋朝宣太后陈文帝皇后后主皇后及唐睿真太后陈朝尚主者五人君理尚会稽长公主遵礼尚安康公主缮尚义兴公主修智尚湘安公主规尚智平公主按沈约自叙其家世与班固扬雄自叙之体同宜其视姓氏诸书泛述者必精确而谓楚使蔡灭沈在鲁昭公四年今左传载昭四年楚子沈子会于申又同伐吴明年又同伐吴则沈之灭安得在四年也以其显著者差龋如此则其它亦未必皆可信姓氏录谓沈之灭在成八年其失又远矣又世系载在诸书者多不同今悉存之】 
　　丘姓
系出齐太公封于营丘二十八代孙公子高遂氏其后弱为邾国大夫明为鲁国左史汉平帝时有名俊者持节安辑江淮属王莽篡位遂留江左居吴兴乌程后汉大司马腾交州太守聪阳羡令昭吴晋陵太守杰宋尚书右丞泉之新安太守道护建安太守道成梁黄门侍郎迟杂见于王俭姓系元和姓纂诸书者不一而腾杰迟泉之道护墓又俱在郡境信其为俊后也南史载冠先奉使不屈死于胡虏杰居丧尽孝感梦授药灵鞠以文章显仲孚以政事闻系绪虽不详可以为着姓矣唐元和中有葬麻谷者左散骑常侍为与撰墓碑碑今存焉 【乌程县麻谷有吴兴丘氏碑元和四年制左散骑常侍丘为撰云太公封营丘二十八代孙公子高遂氏其后弱为邾国大夫明为鲁国左史为之作必有所据则左丘明盖姓丘而官为左史也元和姓纂曰齐太公封于营丘子孙以地为姓世居扶风左氏传有邾大夫丘弱汉平帝时有丘俊持节安抚江淮属王莽篡位遂留江左居吴兴乌程唐贞观初有将军丘师利又丘为苏州嘉兴人事在艺文志旧图经乌程县有后汉大司马丘腾墓在县西十八里吴晋陵太守杰墓宋尚书右丞泉之墓在西北十里南郡太守道护墓在南十八里梁黄门侍郎迟墓在县南十六里统记载后汉交趾太守聪阳羡令昭晋新安太守条阳侯道护建安太守道成又载王俭姓系有汉丘腾晋散骑常侍询驸马都尉敬祠部郎中裕给事中夷宋书有吴郡太守泉之及齐季彬并乌程人南史冠先杰见孝义传灵鞠迟见文学传冠先有子曰惟灵鞠之父秘书监系父护军长史道真子迟从仲孚皆乌程人】 
　　钮姓
不详得姓之繇汉有关内侯馥而冲充皆以牧守袭爵其为姓旧矣又有名绰者东汉荆兖青三州刺史衡九真太守详富春侯淑吴尚书令临水侯玚晋察孝廉袭临水之封户允东迁侯淑及宋御史中丞滔墓皆在郡境淑侯封临水殁葬乌程信为吴兴人玚允嗣侯滔墓同境必其后也馥冲衡绰名见吴兴记王俭姓系录为淑之先亦无疑矣吴景帝有钮后陈武宣章后本亦钮姓父景明追封广德侯族兄治中散大夫以二后五侯之族其为着姓宜矣 【吴兴统记载王俭姓系云钮馥字符芳汉封关内侯冲字符度弘农太守关内侯食二千石兖后汉梁州牧袭关内侯绰字君宏荆兖青三州刺史衡字符平九真太守详字子明富春侯食千户淑字仕叔吴尚书令临水县侯食一千五百户场字彦真晋察孝廉后封临水侯又食一千五百户允字符嗣中散大夫新昌太守东迁侯食千户南史陈武宣章皇后本姓钮父景明为章氏所养景明梁散骑常侍后赠特进金紫光禄大夫追封庆德县侯后亲族无在朝者惟本族兄洽官至中散大夫姓氏书止载吴兴钮消云东晋人以及宋开封钮氏大理寺丞约旧图经曰吴中书令钮淑墓在乌程县西十里宋御史中丞滔墓在乌程县东十四里统记载吴兴吴景帝钮皇后父葬卞山因开青塘又颜真卿石柱记云吴景帝钮皇后葬卞山】 
　　钱姓
出于大彭彭祖其后也以钱为氏彭祖四十三代孙汉谏议大夫钱林始居县之梓山林孙敞敞孙咸咸曾孙让让七代孙弥弥十三代孙纂墓皆在县石柱题志存焉姓氏录云让避王莽乱徙居乌程者非也晋宋及陈世有王侯牧守甚众衣冠之盛如此而陈昭皇后亦为钱氏宜为长城着姓 【姓氏录钱出自颛帝曾孙陆终生彭祖彭祖之孙季为周钱府上士因官命氏焉战国有隐士丹秦御史产居下邳西京杂记有会稽人勃汉哀平闲有襄为广陵太守避王莽乱徙居乌程生晟又东晋青州刺史端历阳太守凤裔孙乐之宋太史令居长城故望出吴兴宋吴越钱氏本杭州临安人统记后汉富春公钱让墓在长兴县西五里字德高吴郡乌程人后为散骑常侍累迁徐兖二州刺史封富春侯食邑五千户赠富春公谥曰哀吴庐江太守盛墓在县北五里振盛将军晟墓在县西五里晋龙骧将军端墓在县西四里大将军广墓在县西二里又有太子太傅迪始兴王师穆东迁县侯宠冠军将军端步兵校尉岳伏波将军详陈定远将军开国侯肃衣阳侯玄智临海太守迁隋锺离守季卿开府仪同三司谨承安侯道职唐侍御史政旧编云钱氏系出大彭籛铿所封所谓彭祖也其后以彭为氏铿四十三代孙汉谏议大夫钱林始来长城之梓山子孙因居焉长城陵墓陈昭皇后钱氏陵曰嘉陵彭祖四十五代孙钱敞四十七代孙咸五十代孙让五十七代孙弥六十三代孙墓及昌端广墓皆在长城详见长城县陵墓下】 
右长兴着姓太平寰宇记李宗谔图经王曾九域图志皆曰长兴着姓二曰钱曰胥胥姓考之古今史传图志系谱在吴兴者无一人焉岂传写笔误乎
　贤贵事实上
　　陈朝帝冑 
陈高祖武皇帝讳霸先吴兴长城下箬里人姓陈氏汉太丘长实之后也六世孙达永嘉南迁为长城令悦其山水遂家焉尝谓所亲曰此地山川秀丽当有王者兴焉二百年后我子孙必锺斯运达生康为丞相掾咸和中土断故为长城人康生盱眙太守英英生尚书郎公弼公弼生步兵校尉鼎鼎生散骑常侍高高生怀安令咏咏生安成太守猛猛生太常卿道巨道巨生皇考文缵帝少俶傥有大志长于谋略意气雄杰不事生产及长涉猎史籍好读兵书明纬侯孤虚遯甲之术多武艺明达果断为当时推服身长七尺五寸日角龙颜垂手过膝尝游义兴馆于许氏梦天开数丈有四人朱衣捧日而至纳之帝口及觉腹内犹热帝心独喜帝尝独坐堂室有神光之异梁新喻侯萧映为广州刺史常以为中兵参军寻转为高安太守以交州李贲僭称天子映遣帝平之梁武嘉焉即除直阁将军太清二年侯景反乃率众赴援遂受梁禅即位后改梁太清二年为永定元年国号陈在位二年崩年五十七帝雄武多英略性甚仁爱及居阿衡性崇宽简雅尚俭素常膳不过数品私飨曲宴皆瓦器（虫奉）盘肴核庶羞裁令充足不为虚费初平侯景及立景帝子女玉帛皆班将士其充闱房者衣不重采饰无金翠声乐不列于前践祚之后弥厉恭俭故能隆功茂德光于江左
世祖文皇帝讳蒨始兴昭烈王之长子也少沈敏有识量美容仪留意经史武帝甚爱之常称吾家英秀梁太清初帝梦两日斗一大一小大者光灭坠地色正黄其大如斗帝三分取一怀之武帝崩即位改元天嘉在位七年崩帝起自布衣知百姓疾苦国家资用务从俭约妙识真伪下不容奸一夜内刺闺取外事分判者前后相续每鸡人伺漏传签于殿中者令投签于阶石上鎗然有声云吾虽得眠亦令惊觉其自强如此
废帝讳伯宗文帝嫡长子也文帝崩即位改元光文帝柔弱无人君之器在位三年废
高宗孝宣皇帝讳顼始兴昭烈皇第二子也生有赤色满室少宽容多智略及长美容仪身长八尺二寸垂手过膝有勇力善骑射废帝废即位改元太建在位十四年崩帝之在田本有恢弘之度及居尊位实允天人之应于时国步初弭疮痍未复淮南之地并入于齐帝志复旧境意反侵地强弱之形理则悬绝犯斯不韪适足为禽及周兵灭齐乘胜而举略地还至江际自此惧矣后主讳叔宝宣帝嫡长子也宣帝崩即位改元至德在位七年降隋 【以上陈朝五主共三十三年】 
衡阳献王昌字敬业武帝第六子也昌容貌伟丽神情秀朗雅性聪辨明习政事读书一览便诵明于义理剖析如流
南阳忠壮王休光武帝母弟也子昙朗孙方庆袭封
始兴昭烈王道谈武帝兄也仕梁为东宫直阁将军侯景之乱援台中流矢卒生文帝及宣帝
鄱阳王伯山字静之文帝第三子也伟容仪举止娴雅喜愠不形于色性宽厚又于诸王最长后主深敬重之每朝廷有冠婚飨宴恒为使主及遭所主忧居丧以孝闻后主谓群臣曰鄱阳王至性可嘉
</div>
    <div class="pagination">
<a href="嘉泰吴兴志_page24.html">上一页</a><span>...</span><a href="嘉泰吴兴志_page20.html">20</a><a href="嘉泰吴兴志_page21.html">21</a><a href="嘉泰吴兴志_page22.html">22</a><a href="嘉泰吴兴志_page23.html">23</a><a href="嘉泰吴兴志_page24.html">24</a><span class="current-page">25</span><a href="嘉泰吴兴志_page26.html">26</a><a href="嘉泰吴兴志_page27.html">27</a><a href="嘉泰吴兴志_page28.html">28</a><a href="嘉泰吴兴志_page29.html">29</a><a href="嘉泰吴兴志_page30.html">30</a><span>...</span><a href="嘉泰吴兴志_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
