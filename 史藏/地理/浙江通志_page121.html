<!DOCTYPE html>
<html>
<head>
    <meta charset="UTF-8">
    <title>浙江通志 - 第 121 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 121 页/共 787 页</h1>
    <div class="content">　　怀贺亭　宝庆会稽续志在鉴湖一曲史丞相建曲水亭　吕祖谦入越録天章寺葢王羲之之兰亭由右军书堂百余步至曲水亭云是羲之鹅池墨池曲水蜿蜒若蚓必非流觞之旧岁久失其处耳
　　犬亭　万厯会稽县志在犬亭山越王畜犬猎白鹿以献吴故曰犬山为犬亭
　　阳春亭　越絶书山阴故水道出东郭从郡阳春亭去县五十里
　　王子敬山亭　嘉泰会稽志在云门唐永淳二年春王勃修禊于此【王勃修禊云门献之山亭序观夫天下四海以宇宙为城池人生百年用林泉为窟宅虽朝野殊致出处异途莫不拥冠葢于烟霞披薜萝于山水况乎山阴旧地王逸少之池亭永兴新郊许元度之风月琴堂寥落犹停隠遁之賔酿渚荒凉尚有适逢之客仙舟荡漾若海山之槎来羽葢防差似辽东之鹤起或昻昻骋骥或泛泛飞鳬俱安名利之塲各得逍遥之地而上属无为之化下栖元邈之风永淳二年暮春三月修禊事于献之山亭也迟迟风景出没媚于郊原片片仙云远近生于林薄杂花将发非止桃溪迟鸟乱飞有余鸎谷王孙春草处处皆青仲统芳园家家并翠于是携防酒列芳筵先祓禊于长洲却申文而促席良谈吐玉长江与斜溪争流清歌绕梁白云将红尘并落他郷易感每凄恨于兹辰羁客何情更欢娱于此日加以今之视昔已非昔日之欢后之视今岂复今时之会人之情也能不感乎宜题姓氏以倾懐抱使夫会稽竹箭则推我于东南昆阜琳琅亦归予于西北】
　　溪山竒丽亭　绍兴府志在府城东五云桥跨溪好泉亭　舆地纪胜在会稽雍熙寺陆少师佃所题窆石亭　万厯会稽县志在禹庙之左
　　思古亭　嘉泰会稽志会稽山永兴公祠之侧有茗隖淘沙径思古亭遗址【万厯会稽县志在南镇祠侧】
　　越山亭　刘基有越山亭晓望诗
　　分翠亭　涵虚亭　治绍兴府志在萧山县萧然山上靖康元年令曾喜作
　　望云亭　心逺亭　适意亭　万厯萧山县志并宋乾道间邑人徐性建
　　取石亭　万厯萧山县志梁会稽丞江革在官不纳赠遗及还所乘舟轻易荡乃取西陵岸石实之后人构亭于江岸因名
　　一钱亭　两浙盐法志钱清镇有刘太守祠祀汉刘宠临江有一钱亭
　　丽句亭　名胜志唐诗人秦系所居在萧山县之秦君里【戴叔伦题秦隐君丽句亭诗北人归欲尽独自住萧山闭戸不曾出诗名满世间】
　　会景亭　治绍兴府志在萧山县广慈院后有范希文叶道卿元厚之沈存中题咏
　　临川亭　嘉泰会稽志在萧山县
　　吴越两山亭　名胜志萧山北干山其巅曰玉顶峯有吴越两山亭治绍兴府志宋景徳四年令杜守一建题曰知稼亭元令尹性修之改今名万厯萧山县志今为四望台【贝琼吴越两山亭记萧山尹侯本中筑亭于北干山巅题曰吴越两山亭葢岸江之山凡属于吴者飞舞阑楯之外岸海之山凡属于越者环绕窗户之间攅峯叠嶂或起而伏不可具状攷之纪载越之始封北至御儿则钱塘亦越也吴胜越而取之然吴卒为越禽越卒为楚禽皆不能有其地今侯之登此亭也岂将览两山以寓怀古之思而已耶其亦观山之不迁也思固其守思崇其业思漙其泽于民其庶几乎萨天锡吴越两山亭诗干山孤亭据磐石老我凭高兴无极长松防天凝黛色空翠满山如雨滴长江中断海门辟两岸逺峰排剑防或蟠卧龙形或鼓丹鳯翼仙乘缥缈东海东徐福楼船竟何益采药人已陈鞭玉土有赤四海混一车书同形胜何湏限南北吁嗟霸业今谁在吴山越山长不改】
　　芝亭　治绍兴府志诸暨芝山坊唐令郭宻之作龟山亭　绍兴府志在诸暨县放生湖郭宻之建浣溪亭　于越新编在诸暨县浣溪【黄溍浣溪亭诗巧笑回头异态生明珠论斗比犹轻山围故堞青萝色水涌寒滩白苎声十万甲兵宁畏敌寻常花草特倾城归来便作兴亾鉴乞与陶朱一舸行】
　　芝泉亭　诸暨县志在孝感山唐张万和庐墓之所句无亭　万厯绍兴府志国语曰句践之地南至句无今诸暨有句无亭
　　钓隠亭　名胜志在余姚县秘图山麓以严征君名【嘉靖余姚县志当翠窦秀野两亭之中北可望客星山】
　　雩咏亭　于越新编在余姚秘图湖北元越帅刘仁本建【刘仁本雩咏亭序至正庚子仁本治师余姚乃相龙泉之左麓州署之后山得神禹秘图之处水出岩罅潴为方沼疏为流泉卉木丛茂行列紫薇间以竹篁彷佛乎兰亭景状因作雩咏亭以表之合瓯越之士得四十二人同修褉事因曰续兰亭会云于越新编即翠窦亭故址】
　　喷珠亭　于越新编余姚查湖有喷珠池宋元嘉中李信构亭其间遗址尚存
　　更好亭　于越新编在余姚龙泉寺后宋高宗常登此望风物曰更好云
　　橘亭　苏伯衡橘亭对越士陆孟文家于姚江之上歴山之下治圃莳橘构亭
　　龙泉亭　唤仙亭　嘉靖余姚县志在龙泉山龙泉寺后自山麓至絶顶背山面水为一邑佳处
　　千岩胜槩亭　万厯上虞县志宋令袁君儒于县圃垝垣上建亭
　　照心亭　万厯上虞县志在尉廨射圃尉方申伯建观风亭　万厯上虞县志在县治西临河淳祐中令魏珉建今为水馆亭
　　仇亭　水经注上虞江有仇亭在县东北一十里【万厯上虞县志今北乡有柯山沟疑即仇亭遗址】
　　适越亭　万厯上虞县志在昼锦门外宋宝祐中令赵时征建
　　双桧亭　宝庆会稽续志在上虞曹娥庙【会稽县志其上双桧甚古】
　　虚亭　治绍兴府志在上虞县宋杜思恭建一览亭　万厯上虞县志在长者山之椒元张兴创以眺四山之胜
　　杨亭　万厯绍兴府志吴黄门杨哀明居嵊县训里开渎作埭埭之西作亭亭埭皆以杨名
　　戴溪亭　嘉泰会稽志在嵊县剡溪晋王子猷居山阴夜雪初霁忽忆戴逵时在剡便乘小舟诣之造门不前而退今人称为戴溪邑令姜仲开建戴溪亭后改兴尽今复其故【王铚题戴溪亭诗碧玉仙壶表里清我来闲伴白云行四山迤青围野一水蜿蜒緑绕城试问春来观秀色何如雨后听寒声昔人已寓烟霞外落日空含万古情】
　　啸猿亭　治嵊县志在东白山褚伯玉建
　　天香亭　王十朋天香亭记汝南周君汝能尧夫得爽垲于剡山之阳挟双溪之胜有岩桂苍然成林而亭乎其中真剡中絶景也
　　星峯亭　嵊县志在星子峰上每逢重九邦人多登眺其上宋建
　　宴休亭　治绍兴府志在新昌治元令完顔从忠建
　　放鹤亭　舆地纪胜在新昌县沃州山【沃州山西北有支遁岭即支遁放鹤处】
　　爱山亭　绍兴府志在新昌盂塘山宋尚书黄度娱亲之所自为记
　　濯缨亭　成化新昌县志石城山有夹溪塘循塘而行有白鹇坞濯缨亭未详所建【新昌县志朱文公建】
　　牧坡草亭　万厯新昌县志在珠浦元吕不用建飞翼楼　太平寰宇记按越城记六楼八门幷四水门共十二门楼飞翼最高【沈立越州图序飞翼楼高十五丈范蠡所筑以压强吴也飞翼一作龙翼舆地纪胜今望海亭是其故址世号鼓吹楼唐庚登越王楼诗左绵城北长安道马足翩翩人自老越王高楼藏道边道上行人迷不到楼前西日堕江红一见如逢隣舍翁向来何处识面目应在杜陵诗句中】
　　新楼　于越新编在使宅南白居易有和元微之新楼北园偶集诗【李绅新楼诗戎容罢引旌旗卷朱戸褰开雉堞高山耸翠微连郡阁地临沧海接灵鳌坐疑许宅驱鸡犬笑樊妻化羽毛惆怅桂枝零落促莫思方朔种仙桃】
　　北楼　李绅有北楼樱桃花诗
　　望云楼　晏公要在州东怪山上即句践游台披云楼　宝庆会稽续志府廨有披云望云二楼俱唐时建【齐唐披云楼诗元和文物盛羣贤曾借蓬莱住列仙畵入帘栊烟外寺鉴摇台榭水中天】
　　满桂楼　杜鹃楼　宝庆会稽续志在府廨俱唐建其迹已不可攷【李绅满桂楼诗并序架楼城西南临眺于外尽见湖山别开外扉通杜鹃楼不启重扄清夜可以闲宴因以满桂为名也为怜湖水通宵望不学樊川却月楼惟待素规澄满镜莫看纤魄挂如钩卷帘方影侵红烛绕竹斜晖透碧流萧瑟晩风闻木落此时何异洞庭秋又杜鹃楼诗并序七年冬所造自西轩延架城隅楼前植杜鹃因以为名杜鹃如火千房拆丹槛低看晚景中繁艳向人啼宿露落英飘砌怨春风早梅昔待佳人折好月谁将老子同惟有此花随越鸟一声啼处满山红】
　　和防楼　西溪丛语绍兴临街酒楼翟公逊为郡作西楼　万厯绍兴府志旧记云在山阴县西【孙逖题山阴县西楼诗都邑西楼芳树间逶迤霁色绕江山山月夜从公署出江云晚对讼庭还谁知春色朝朝好二月飞花满江草一见湖边杨柳风遥忆青青洛阳道】
　　望秦楼　见赵抃和程给事会稽八咏
　　修竹楼　于越新编在会稽宋王英孙监簿所构对秦望山【林徳旸修竹楼诗秦望诸峯入几看仙居缥缈五云端天高地逈三千界月白风清十二阑碧海气侵珠佩湿明河影落玉箫寒超然身在鸿蒙上何必蓬莱跨紫鸾】
　　高迁楼　太平寰宇记萧山县有高迁楼呉志云孙防入都都人迎防于高迁
　　听潮楼　客越志在萧山县
　　望烟楼　诸暨县志在四十一都宋黄振每日登楼望村中有未举炊者往送之粮乡人徳之因名
　　舜江楼　嘉靖余姚县志在县署谯门之南
　　瑞云楼　余姚县志在龙泉山北王文成所生之处舣云楼　绍兴府志在嵊县东曦门外下俯清流前对叠嶂宋嘉定八年令史安之建
　　花光水色楼　嵊县志在金庭香炉峰之麓
　　舣雪楼　治绍兴府志在嵊县北明心寺东麓宋翰林学士高文虎建
　　张氏藏书楼　绍兴府志在嵊县西清化乡元处士张钥建【黄溍题张氏藏书楼诗木杪出飞楼仙山在上头可能无客至少为借书留芸草春仍长虹光夜不收何如试乘兴一棹剡中舟】
　　来青楼　于越新编在新昌县东宋防军吕嵘建【绍兴府志元末刘伯温吕不用读书于此】
　　蓬莱阁　名胜志在州治设防之后吴越钱王所建旧记云蓬莱山正偶会稽【宝庆会稽续志蓬莱阁在设防后卧龙山下章楶作蓬莱阁诗序云不知谁氏创始按阁乃吴越钱镠所建楶偶不知尔淳熈元年其八世孙端礼重修乃特揭于梁间云定乱安国功臣镇东镇海两军节度使检校太师侍中兼中书令食邑一万戸实封六百戸越王镠建其名以蓬莱者葢因元微之诗而始得名也自元祐戊辰章楶修之又八十七年钱端礼再修又四十八年汪纲复修元稹以州宅夸于乐天诗州城回绕拂云堆镜水稽山满眼来四面常时对屏障一家终日在楼台星河似向檐前落鼓角惊从地底回我是玉皇香案吏谪居犹得住蓬莱张景修州宅蓬莱阁诗万叠湖山烟水濵朱门畵防间松筠登临不踏红尘路燕景长居紫府春昼静欲骖风外驾夜寒疑是月中身我惭白首方怀绂犹得蓬莱作主人】
　　秦望阁　宝庆会稽续志府廨常衙防之上为秦望阁不知作于何时赵抃尝有诗熈宁前已有之矣
　　清凉阁　宝庆会稽续志在府廨棣蕚堂下守洪迈重修改为招山阁【治绍兴府志阁后廊庑名云近廊宋守赵彦倓建】
　　延桂阁　于越新编在府署清思堂侧宋守赵彦倓建
　　竞秀阁　王十朋有州宅竞秀阁诗
　　曲水阁　治绍兴府志在府廨【王十朋曲水阁诗王谢兰亭久寂寥茂林修竹自萧条蒋侯近代风流守曲水流觞意亦高注太守蒋堂建今为飞葢堂】
　　稽山阁　舆地纪胜在府治卧龙山东隅【宝庆会稽续志有程大昌赋刻于梁间】
　　镇东阁　名胜志在府治左即旧子城之镇东门【万厯绍兴府志宋元以来名镇东阁】
　　临书阁　嘉泰会稽志会稽县云门寺有永禅师临书阁人来乞书戸限为穿用铁裹之号铁门限
　　松风阁　戴表元松风阁记山阴王徳玉居州城之东隅因台池之秀林丘之胜横俯之以为阁而名之以松风
　　高风阁　嘉泰会稽志在余姚县廨令李祺寿建后吴兴施宿知县事重新之据秘图山之麓前对南山为一邑佳处阁下为严公堂钓隠亭严光墓在其北也
　　秘图阁　嘉靖余姚县志在秘图山麓下瞰秘湖已乃改为翠窦亭
　　中天阁　绍兴府志在余姚龙泉山王阳明聚讲处四山阁　剡録县治公防相直有四山阁
　　齐云阁　剡录在西白山南齐褚伯玉建
　　凝香阁　治绍兴府志在新昌县治元令完顔从忠建
　　传心阁　成化新昌县志在石溪义塾张南轩为铭朱文公防
　　议善阁　嘉泰会稽志在新昌县石待旦于万卷堂傍又置议善阁占山水之胜
　　越王台　万厯绍兴府志旧在种山东北今在卧龙山之西嘉定十五年汪纲因小茆亭基址为之为一郡登览之胜曾耆年篆三大字刻于石【名胜志萧山西陵亦有越王台李曰诗西陵拱越防是也窦巩南游感兴诗来游欲问前朝事惟见江流去不回日暮东风春草緑鹧鸪飞上越王台】
　　望月台　宝庆会稽续志府廨旧有望月台汪纲建【王十朋望月台诗明珠遥吐卧龙头渐觉清光万里浮人望使君如望月要须如镜莫如钩】
　　虞舜巡狩台　述异记会稽山有虞舜巡狩台望乌台　拾遗记越王入吴有丹乌夹王而飞故其霸也起望乌台以表瑞【绍兴府志今温泉乡镜湖旁山有望湖台旧址】
　　陶朱公钓台　十道志在会稽县南
　　降仙台　会稽三赋注皇览云宛委山上有巨石如台号曰降仙台苗龙仙人于此上升
　　呼鹰台　于越新编在会稽石姥山相传有异人登巗呼鹰即下
　　拜郊台　诸暨县志吴越武肃王建在大部义安二乡界
　　灵女台　嘉泰会稽志在诸暨县东北【治绍兴府志在仙姑庙侧】
　　倚杖台　会仙台　诸暨县志在五泄山
　　王之钓台　万厯绍兴府志在上虞兰芎山上虞江有三石头之钓于此
　　任公子钓台　嘉泰会稽志新昌县南岩世传任公子钓鱼之所一云在稽山门外【齐顗题南岩南岩寺本沧海任公钓台也今岩侧尚有任公钓车石棺蜕骨存焉】
　　吹笙台　治绍兴府志在嵊县治宋建
　　孔愉宅　水经注侯山孤立长湖中晋车骑将军孔敬康少时栖迹此山【嘉泰会稽志孔愉封余不亭侯为会稽三年营山阴湖南侯山下数亩地为宅山初无名以愉来居故名侯山今为小隠山园】
　　许询宅　舆地纪胜旧宅在山阴今为能仁寺新宅在永兴太平寰宇纪会稽县许君里在清风坊晋征士许询之故宅【嘉泰会稽志询父旼从元帝过江迁会稽内史因居焉询隠居不仕东晋咸和六年舍山阴永兴二宅为寺穆帝时名山阴旧宅曰祗园今为能仁寺永兴新宅曰崇化县西南四十里有慈云寺县西九十里有重兴院皆询尝所居也郡国志云会稽山南有许君宅又许君里在会稽县清风坊按皇甫冉诗云昔闻元度宅门对会稽峯者谓山阴宅也王勃山亭序云永兴新郊许元度之风月者谓永兴宅也】
　　王羲之别业　嘉泰会稽志在山阴县东北六里旧传戒珠寺是也旧经云羲之别业有养鵞池洗砚池题扇桥存焉【绍兴府志在山阴者为右军别业其宅则在嵊县朱熹游戒珠寺悼右军故宅诗因山盛啓浮屠舍遗像仍留内史祠笔塜近应为塔塜墨池今已化莲池书楼观在人随远兰渚亭存世几移数纸黄庭谁不重退之犹笑博鵞时】
　　江彪宅　太平寰宇记山阴郭北有江桥晋江彪居此【嘉泰会稽志江揔传云揔于会稽龙华寺制修心赋云晋防军将军彪昔莅此邦卜居山阴都阳里寺域则宅之旧基左江右湖面山背壑东西连跨南北纡萦寝处风云凭栖水月按晋书江彪传永和中尝为防军将军出补会稽内史当即彪也按江桥因彪而名今郡人乃以为江文通故居】
　　施肩吾宅　治绍兴府志在山阴【陈尧佐过施肩吾故宅诗幽居正想飡霞客夜久月寒珠露滴千年独鹤雨三声飞下岩前一株柏】
　　严维宅　嘉泰会稽志严长史维宅唐大厯中郑槩裴冕等聨句赋诗与长史凡六人长史句云落木秦山近衡门镜水通以诗攷之可想见其处矣【山阴县志在县北长史村又云在鉴湖皇甫冉秋夜宿严维宅诗昔闻元度宅门对会稽峯君住东湖下清风继旧踪秋深临水月夜半隔山钟世故多离别良宵讵可逢】
　　秦系宅　于越新编秦隠君系所居在会稽若耶溪上【秦系将移耶溪旧居留赠严维诗鸡犬鱼舟里长謡任兴行那邀落日醉已被逺山迎书笈将非重荷衣着甚轻谢安无个事忽起为苍生】
　　朱山人别业　万厯绍兴府志在山阴县南【刘长卿送朱山人归山阴别业诗越州初罢战江上送归桡南渡无来客西陵自落潮空城故柳旧业废春苗闾里相逢夕莺花其寂寥】
　　唐翊宅　治绍兴府志在府城新河坊翊宣和中鸿胪少卿
　　陆游宅　山阴县志宋宝谟阁待制陆游所居在三山地名西村游自着居室记【于越新编三山在府城西九里鉴湖中与徐瓶鼎峙陆游所居陆游懐镜湖故庐诗临水依山偶占家数间茆屋半欹斜云边腰斧入秦望雨外舞簑归若耶从宦只思乗下泽对人常悔读南华病来更怯还乡梦频鬻帘泉试露芽谨按剑南诗集有以风月名小轩诗有渔隠堂独坐诗有北园杂咏诗有新筑龟堂诗有新葺东轩诗有小葺东园诗有晨起至参倚斋示子聿诗有南堂夜兴诗有老学庵北作假山诗冇鲁墟诗自注先太傅旧宅有道室诗自注予道室以还婴名之是皆宅中名也特拈出之】
　　全后宅　名胜志会稽迎恩门外宋理宗母全后家也理宗童时育于母宅【万厯绍兴府志山阴浴龙宫在迎恩门外虹桥理宗童时与弟与芮浴于河余天锡梦龙负舟即此地】
　　郑宅　水经注寒溪之北有郑公泉汉太尉郑宿居潭侧【太平寰宇记郑所居在会稽县若耶溪东】
　　陈嚣宅　嘉泰会稽志汉太中大夫陈嚣宅在礼逊坊去会稽县东二里初嚣与纪伯为隣伯窃嚣藩地自益嚣益徙地与之伯惭惧归所侵地其中乃为大路鸿嘉二年太守周君刻石旌表号曰义里长檐路
　　钟离意宅　嘉泰会稽志府城东会稽地有钟离桥汉钟离意仕至尚书仆射此其所居
　　王献之宅　嘉泰会稽志在会稽县南三十里晋义熙三年有五色祥云见安帝诏建云门寺
　　何充宅　嘉泰防稽志在会稽县东南七十里充尝为会稽内史居此今福庆寺乃其旧宅
</div>
    <div class="pagination">
<a href="浙江通志_page120.html">上一页</a><span>...</span><a href="浙江通志_page116.html">116</a><a href="浙江通志_page117.html">117</a><a href="浙江通志_page118.html">118</a><a href="浙江通志_page119.html">119</a><a href="浙江通志_page120.html">120</a><span class="current-page">121</span><a href="浙江通志_page122.html">122</a><a href="浙江通志_page123.html">123</a><a href="浙江通志_page124.html">124</a><a href="浙江通志_page125.html">125</a><a href="浙江通志_page126.html">126</a><span>...</span><a href="浙江通志_page122.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
