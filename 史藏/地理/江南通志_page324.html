<!DOCTYPE html>
<html>
<head>
    <meta charset="UTF-8">
    <title>江南通志 - 第 324 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 324 页/共 731 页</h1>
    <div class="content">　　黄琏山西人正徳七年泰兴主簿流贼经县劫掠琏率民兵与战生擒贼党李南乗胜追奔被创死【泰兴县志】
　　裴绍宗字伯修渭南人正徳十三年令海门裁抑浮费奏蠲坍粮后官给事中以谏死【南畿志】
　　张承恩字君赐易州人正徳间知通州不避彊御有献沙涨田于戚畹者承恩曰若彼得地吾民失业逃矣出榜谕之其人慑而止【通州志】
　　黎尧勲四川人嘉靖中知如臯县豪室悍灶兼并为患尧勲特请均田辨肥硗以定税分上中下三则迄今便之【如臯县志】
　　稽鑘徳清人嘉靖中知如臯县甫至罢私奉金二千有竒释坐盗诬者十八人与戍将约毋犯民俄卒杀渔者鑘执而诘之卒伏辜【如臯县志】
　　包柽芳嘉兴人隆庆三年以督学左迁通州运判初至海潮大作溺死人畜无算柽芳行勘以旧隄主省费各灶户多在堤外今当迂十五六里费虽多然有益于民堤成民为立祠呼其堤曰包公堤【通州志】
　　李衷纯字元白秀水人万厯末知如臯县濒海徙啮不时或有浮涨成洲豪家辄据为业洲民争之不得则以其田献于勳弁每秋获戈船旗鼓势猖甚纯单车谕解之有大盗数百倚洲恣劫纯捕馘其渠余丑尽散造战舰募兵巡逻江上以宁【如臯县志】
　　国朝陈棐光州人顺治二年知泰兴县邑中伏莽与援将相抗棐守御策应尽协机宜寇盗屏息丈田畆均赋役平狱讼缮学宫以最擢御史【旧通志】
　　陈秉彝字大伦奉天人顺治五年知如臯县留心利弊兴革得宜九年淫雨江水泛民多流亡秉彜倡募设赈三月全活甚众邑人许吏部直明季殉难秉彜擢谏垣为特疏请防【旧通志】















　　江南通志卷一百十五
<史部,地理类,都会郡县之属,江南通志>
　　钦定四库全书
　　江南通志卷一百十六
　　职官志
　　名宦【五　安徽寜三府】
　　安庆府
　　汉朱邑字仲卿舒人少时为舒桐乡啬夫亷平不苛以爱利为行未尝笞辱人存问耆老孤寡遇之有恩所部吏民爱敬焉【汉书循吏传】
　　三国孟宗为呉雷池监作鲊寄母母还之曰汝为鱼官作鲊寄我非避嫌也【呉书】
　　晋陶侃字士行鄱阳人少孤贫庐江太守张防召为督邮领枞阳令有能名迁郡主簿会州从事之郡欲有所按侃闭门部勒郡吏谓茍相逼不以礼吾能御之从事即退【晋书本传】
　　唐独孤及字至之洛阳人天寳末为舒州刺史嵗旱邻郡多逋亡而舒独安以课赐金紫【唐书本传】
　　麴信陵呉县人贞元中为舒州望江令爱民如子嵗旱斋戒为文痛自引咎以铁板丹书祷于神雨骤至及受代民遮道不得去后卒于官将舆榇归邑民号哭留葬治所【南畿志】
　　张万福元城人尝摄舒州刺史督捕淮南盗贼穷破株党【唐书本传】
　　胡珦字润博宗城人贞元中刺舒州嵗大熟麦一茎数穗闾里歌舞之考功以闻【韩愈胡良公神道碑】
　　韩震元和八年令桐城自开元中徙治山城地多獳虎毒虺震焚薙草木其害遂除民始获安【安庆府志】郑谷荥阳人守舒州水旱小沴防祷辄应齐楚飞蝗为灾将及舒谷夙兴告于神蝗旋退复为雷雹麋烂百姓歌曰禾稼美如云实由郑使君【安庆府志】
　　宋冯瓒字礼臣歴城人尝知舒州境内多产菰蒲鱼鼈防御使司超尽征其入瓒以为攘夺民利奏请蠲之【宋史本传】
　　游酢字定夫建阳人歴知舒州待僚吏有恩使人乐自尽而无敢慢民戴若父母去久愈见思云【宋史道学传】
　　李炳肥乡人以殿中侍御史出知舒州建隆初征金陵沿淮供亿惟舒无匮【宋史本传】
　　刘沆字冲之吉州人天圣八年通判舒州有大狱歴嵗不决沆数日剖之人服其能【宋史本传】
　　李孝基字伯始幽州人尝知舒州簿书繁委判决如流舒吏受赂鬻狱孝基亷得其实即抵吏罪【安庆府志】
　　李师中字诚之楚丘人神宗时知舒州师中为治不尚威罚务以信服人至明而恕去之日民拥道遮泣马不能行【宋史本传】
　　黄庭坚字鲁直分宁人徽宗朝知舒州以徳化民不事棰楚爱山谷寺林泉之胜筑精舍于傍自号山谷道人【安庆府志】
　　孙知防高宗时通判舒州淮贼刘忠薄舒知微缮甲兵厉士卒登陴固守城陷不屈贼怒脔而食之【南畿志】
　　萧服字照甫庐陵人调望江令治以敎化为本访王祥卧氷池孟宗泣笋台皆为筑亭刻唐贤令麴信陵文于石俾民知趋向【宋史沈畸传】
　　黄干字直卿闽县人宁宗时知安庆府沿邉多警民情震恐乃请城安庆不俟报即日兴工城分十二料先自筑一料计工费若干然后委官吏役民兵五千人人役九十日而计人户产钱起丁夫通役二万夫人十日而罢日五鼔坐堂濠砦官受命毕乃治府事理民讼接賔客阅士卒会僚佐究边防利病次则巡城视役晩入书院讲论经史是嵗大旱干登郡阁望濳山再拜雨即至后二年北军破黄州淮东西皆震独安庆按堵无恐既而霖潦月余巨浸暴至城屹然无虞舒人徳之曰不残于寇不蹈于水生我者黄父也【宋史道学传】
　　夏椅安庆通判元兵压境制置使范文虎以城降椅义不肯屈仰药而卒衣襟中有遗笔云职当其剧运逢其否负吾君亲方寸乱矣命无所逃当死而死五十六年归其天理【南畿志】
　　元陈宁宋徳祐初元师下饶州宁匿山中巴延素闻宁贤下令不得宁即屠其地宁流涕曰奈何以我故而残乡里遂出见巴延送入京授泌州知州迁安庆同知行府事妪育噢咻皖人戴为慈母【安庆府志】余阙字廷心庐州人至正十三年起阙副使佥都元帅府事分兵守安庆时南北音问隔絶兵食俱乏抵官十日而寇至拒却之乃集有司与诸将议屯田战守计环境筑堡砦选精甲外扞而耕稼于中属县灊山八社土壤沃饶悉以为屯明年春夏大饥人相食乃捐俸为粥活者甚众民失业者数万咸安集之又明年秋大旱为文祈潜山神三日雨盗据石荡湖平之令民取湖鱼而输鱼租十五年夏大雨江涨屯田禾半没城下水涌有物吼声如雷阙祠以少牢水辄缩秋稼登得粮三万斛阙度军力有余乃浚隍增陴外环以大防深堑三重南引江水注之环植木为栅城上四面起飞楼表里完固陞都元帅广西猫军五万从元帅阿尔斯兰沿江下抵庐州阙移文诏还军猫有暴于境者收杀之凛凛不敢犯时羣盗环布四外阙居其中左提右挈屹为江淮一保障论功拜江淮行省叅知政事仍守安庆通道于江右商旅四集池州赵普胜帅众攻城连战三日败去乂至相拒二旬退懐宁县逹噜噶齐伯嘉努战死十七年普胜同青军两道来攻拒战月余败走秋拜淮南行省左丞安庆倚小孤山为藩蔽命义兵元帅胡巴延统水军戌焉十月沔阳陈友谅自上游直捣小孤山巴延战四日夜不胜追至山口镇明日癸亥薄城下阙遣兵扼于观音桥俄饶州祝寇攻西门阙斩却之乙巳贼乗东门红旗登城阙简死士力击贼复败去戊申贼并军攻东西二门又却之贼恚甚乃树栅起飞楼庚戌复来攻金鼓声震地阙分诸将各以兵扞贼昼夜不得息癸卯贼益生兵攻东门丙午普胜军东门友谅军西门祝寇军南门四面蚁集外无一甲之援西门势尤急阙身当之徒步提戈为士卒先士卒号哭止之挥戈愈力仍分麾下将督三门之兵自以孤军血战斩首无算而阙亦被十余创日中城陷城中火起阙知不可为自刭堕清水塘中妻伊伯氏及子徳生女安安皆赴井死【元史本传】按阙女名安安史作福童误福童其甥也亦殉节今依贾良传改正
　　韩建字公懋辽西人至正中以宗正郎中知安庆颍六盗起所在守令多弃城走建治城隍计军实示民必守与贼大小百余战皆败之盗大忿乃悉众来城南郛久隳为民居聫舰以为捍蔽盗纵火舟焚舰诸守将皆溃民走视建建方部署寮吏如平日民乃无恐且战且扑盗转西郛却之东郛又却之相火所经撤民屋材夜为栅盗无所利乃引去时余阙来戍郡道闻城陷矣比至乃完问故父老皆曰韩公完我及安庆为陈友谅所陷建方卧病骂不屈求死甚急贼怒杀之舁尸去南门外江边【安庆府志】余阙同时死者建一家被害城中民相率登城楼自捐其梯曰宁俱死此誓不从贼焚死者以千计其知名者万户李宗可纪守仁陈彬金承宗元帅府都事特穆尔布哈万户府经歴段桂芳千户和实布哈新李廷玉葛延龄丘许元琰奏差乌徳美百户黄寅孙安庆推官黄图噜岱经歴杨桓知事余中懐宁尹陈巨济凡十八人【元史余阙传】
　　明谭啓宗字敬先明初知安庆府寇至啓宗帅残民固守陈友谅死太祖悯江夏屡困战鬬不忍加兵命啓宗徃谕之啓宗宣明威徳言论慷慨闻者感动厚其礼遇复命还安庆【安庆府志】
　　周济洛阳人知安庆府故事民役以三等九则准之济易以什伯之法民以为便郡中婚葬从奢下令约之嵗时宴会甚张者罚如令风俗一变【安庆府志】钟蕃字廷芳崇徳人知安庆府严而当于法有侵官储者夜投火燬籍蕃有所疑故祷神而曰神告我收讯之其人引服闻者皆惊【安庆府志】
　　胡俨字若思南昌人知桐城县心存抚字政尚寛平蠲逋赈乏除虎驱蝗表祀循良歴有惠绩【郑晓名臣记】
　　袁庆祥字徳徴雩县人成化间知潜山少有气节尝诣阙上书系狱杖防死及来潜兴学劝农平赋息讼不朞年政绩卓然【潜山县志】
　　姚岳长兴人治间知宿松爱民礼士然不少假借异县民有负租课者族大而骄岳请于台使者捕坐如律故事邑令北觐多括民财为资岳独秋毫无扰民有道献者悉却之【宿松县志】
　　张文锦字闇夫辽阳人正徳中知安庆府宸濠来攻出府库金悬城上向守偹杨鋭曰师行号令出于君而信赏系于我鋭喜曰戎可以即矣时文锦力疾坐城上以镇众心城赖以完【南畿志】
　　杨鋭南京羽林指挥守备安庆知宸濠必反尝作大江自岷峨至海图实于彭蠡处致意又于安庆城内设井治钩距火药埋地中及宸濠围城众戴板掘城号呼震天鋭用布一方裼以纸束火药防于戴木上一时火发尽弃去冦夜成桥接城欲上鋭伪实大铳以石金鼓迎之寇望奔防即遣人由水穴出烧之相守二十余日知寇已懈乃使泅者入水次闻舟中鼾声即剠杀斩防发舟于江中岸头放火铳城上喊声相接命指挥崔文纵杀之寇失错而返论功拜都督佥事【南畿志】
　　王诰霸州人正徳中知懐宁到官裁旬日宸濠来攻诰独守北城昼夜与贼战贼数败却以功迁知兰州【安庆府志】
　　胡缵宗字世甫泰安人由南吏部郎中擢守安庆筑龙坝开呉塘乌石堰以漑田修文庙祭器建射圃进诸生行乡射礼暇即讲学郡斋人文蔚起【安庆府志】
　　呉之才字室白新昌人令懐宁政尚惇大不苛索细过嵗苦蝗之才谕民捕之计石给钱米明年水灾复请蠲租赈给【安庆府志】
　　石简字亷伯临海人知安庆府均赋役定为图籍【安庆府志】
　　王宗徐字鹅泉江西人守安庆敝衣蔬食端洁峭直以忤当路去官精形家者言于东郭外建浮图七级以砥江流皖用是日盛【安庆府志】
　　董进第字子庸元城人嘉靖中令太湖一疏一鲑不妄取于民游潜山樵子歌曰山水之清犹有飞尘县官之清不染一尘【太湖县志】
　　罗汝芳字惟徳南城人嘉靖中知太湖务以徳化民辟讲堂与诸生明圣学公事亦多决于其中吏民有过谆谆训诫刑虽设而不用时单骑寻胜樵竖不知其为官也乃自作歌曰我马饮清泉清泉照我马童子不知官纷纷来马下【太湖县志】
　　陈于阶两人同姓名俱知桐城一为遵化人嘉靖末行一条编法吏不扰民当事善之请檄天下以为式桐濵江有洲沃衍数十里于阶曰此可障而耕筑堤成田嵗获谷数万石民名之曰陈家洲一曲周人万厯初四郊清晏而于阶修城民颇骇之及流寇猖獗桐独以城坚得全【桐城县志】
　　蹇达巴县人万厯乙亥授安庆府丞摄篆望江请城望江七阅月告竣明年复董役城桐城后流寇残破郡县二城独完【安庆府志】
　　张绪字无意汉川人桐城敎谕少与张居正同举赴选部居正趣使召之绪曰未见天子岂敢先谒相公由是不得官京师绪讲学民环聴者亦蒸蒸焉会大讣铨部将黜之皖守曾汝檀曰此天下第一流宁罢檀毋黜绪乃得留既出不使绪知绪闻亦不报谢【桐城县志】
　　常自裕鄢陵人天啓初授安庆府推官二王之国道经皖先声拆毁河漘民居开缆径又取縴夫数千民间骚动自裕抗议止之【安庆府志】
　　王治心忻州人崇祯庚辰授安庆同知不假人嚬笑居官灌园植蔬以自给所职江防屯粮至即覈虚伍剔隠佃豪强惮之后乞致仕巡抚黄配元曰吾将表君为诸郡标准何得遽及菟丘巡抚史可法亦疏言如王治心者不通长安一字然终不得调乙酉左兵破安庆治心具衣冠坐防事厉声骂曰尔客兵何故作逆尔皖兵何故助逆我清官王治心也恨不能尽殱尔辈遂遇害【安庆府志】
　　来集之萧山人崇正壬午安庆推官时困兵荒罹法者众集之讯狱详慎小眚悉宥之癸未秋左兵万艘泊江掠妇女无算集之抗义赎还民得完聚【安庆府志】
　　杨尔铭筠连人崇祯七年知桐城年甫弱冠流寇围城亲率士民格鬬得退寇氛益张登陴击柝缮垒请援者七年城赖以完寻擢御史【桐城县志】
　　张利民侯官人崇祯间知桐城县时张献忠百计攻城凡四十余昼夜利民死守防总兵黄得功来援围乃觧城内安插孙罗两营兵三千祸不减贼利民委曲交欢兵民以安【桐城县志】
　　黄配元江西人崇祯七年知望江县八年调懐宁周城建敌台浚旧濠又于濠外筑牛马墙具礟石守御在县六年贼不敢逼【望江县志】
　　潘可大江宁人崇祯八年授安庆营守备寻晋游击丁丑寇大掠野可大与安池兵备道史可法四面堵截以功加叅将总兵程龙进勦可大副之遇贼于酆家店贼数万骑来攻龙可大祗三千人结营守且战营破可大自刭龙自焚史可法招魂而哭之为立祠城东【安庆府志】
　　张寳山四川人初总戎麾下史可法命率健丁八十人戍桐城贼势甚炽寳山身先士卒皆一当百授桐标营叅将战辄防辛巳贼革里眼叛寳山御之战死于鲁硔山【桐城县志】
　　戚国泰字宁宇义乌人起行伍崇祯十三年操江郑二阳命国泰驻大雷练乡勇籍皆市人国泰申纪律数年遂成劲旅陞叅将贼入境城西北角圮国泰夜密筑疑城障之贼至城已完恃以防固国泰凡守望江七年御贼御左兵皆以血战卒保孤邑【望江县志】
　　朱应嘉沈丘人崇祯十四年知潜山时张献忠踞桐遣帅破潜应嘉与典史沈所安抱印潜居太平寺贼寻踪至执归桐索贿以赎应嘉厉声曰死即死耳我身膺民社不能扫清豺虎肯以贿免乎骂不絶口与所安俱遇害【潜山县志】
　　施元绪浙江人崇祯十五年授宿松丞时邑新破于贼加以蝗疫绪奉檄征漕叹曰民食草皮再加敲扑民尽矣吾宁以一人代千万人之死晨起具衣冠端坐自缢事闻得邀蠲免民皆泣【宿松县志】赵继春崇祯间任太湖守备县筑城方半流贼突至继春逆战于洪家岭孤军无援力竭死之【太湖县志】金应元防稽人崇祯间知太湖贼寇潜山应元议请兵不果越数日贼长驱入境应元自誓必死贼执之加刃于颈胁令跪应元曰聚六州铁铸跪字不成贼怒杀之事闻赠太仆少卿廕一子【太湖县志】袁懋龄字大年丰城人崇祯间令望江兵荒洊至行赈恤力守孤城邻县皆破邑独全【望江县志】
　　丘壮猷六安人崇祯壬午以叅将移镇太湖张献忠营于天堂山壮猷夜遣兵袭之多所斩馘既而部卒通贼濳引入城壮猷血战死【太湖县志】
　　国朝贾壮字止庵襄城人顺治丙戌进士知懐宁县兵燹未久壮招集流亡惠通工商或单骑巡行田间谘民疾苦时滇闽楚粤用兵懐为八省孔道供亿繁剧壮储偫有素即羽檄纷驰莫不咄嗟立办复建　文庙辑邑志百废具举以课最擢户部主事歴官佥宪【旧通志】
　　郑遹元密云人顺治己丑进士知潜山县兵燹后一意抚绥修举废坠操江都御史李日芃檄取邑志歴百二十年未修遹元排纂详覈上之与镇将梁大用协筑土城自此守御有备民乐安堵【旧通志】黄熙缵字敬庵晋江人顺治甲午举人授安庆府推官署郡篆防海氛告警安庆以上游孤峙人情汹汹熙缵誓众登陴悉力捍御有持伪檄至者立缚置狱中已而大兵防勦熙缵率各营水师追击之以功擢刑科给事中世袭三等阿达哈哈番【旧通志】
　　常大忠字二河交城人顺治壬辰进士知潜山邑亩籍无稽大忠单骑从数力荷糇粮履亩清丈赋役以均建立书院捐赀置学田于邑治建库楼各乡立眺台以备守望又折古礼及律书着明冠婚防祭之制以示民皆遵行之【旧通志】
　　赵世贞字兴公开原人由贡授沛令有贤声陞安庆知府清慎爱民均地丁省徭役捕蝗祷雨皆有实政在郡十年民安讼息卒于官萧然无以殓民肖像祀之【旧通志】
　　迟大魁奉天人顺治间为宿松县丞值江西金声桓乱邑与九江接壌逆党突至有劝之偕逃者大魁义不茍免骂贼而死
　　张洪极杏山人顺治八年知桐城县防嵗旱徒跣走四十里祷于屋脊山逾年复旱亦如之桐当孔道时大兵徃来洪极拮据措办不扰民间嵗余去官士民惜之
　　卢肇冶乌程人顺治中知宿松县邑当凋瘵之余悉心抚字闾里安恬流亡复业时比之和风瑞日孙继文奉天人顺治中知宿松县素娴勇略大兵至皖策应调度悉协机宜防士不惊乡民安堵张茁字文霞嘉善人顺治十三年知安庆府污莱初垦辟者苦额赋不支茁力请上官题请三年后起科濒江芦洲多坍缷茁单骑亲丈酌腴瘠均广狭洲民咸得苏息
　　王民皥字孟迁临川人顺治十五年知宿松县劝民节用务本垦荒田千顷有竒奉檄丈亩为画图以进造册编审户丁厘剔诡寄防部使者文洲民皥徒行露宿供亿悉出俸钱又力请豁明季新增之课邀
　　恩得免
　　鄥汝楫江夏人顺治乙未进士十五年知桐城县夙有威名豪强为之敛迹前令叶桂祖革除里役汝楫踵行愈力又均鱼课本折解费延塾师于四门城楼资之馆餐俾敎民间子弟
　　徽州府
　　三国贺齐字公苖山隂人仕孙权为中郎将击丹阳黟歙破之权遂割为新都郡以齐为太守【呉志本传】
　　南北朝宋羊欣太山人新安太守在郡四年简惠著称【宋书本传】
　　齐萧颍胄字云长南兰陵人为新安太守吏民怀之【齐书萧赤斧传】
　　梁伏暅字元曜安丘人梁新安太守民赋不登者辄以太守田米助之郡多麻苎家人无以为绳民为立祠【梁书本传】
　　任昉字彦升乐安人梁天监六年为新安太守不事边幅每曳杖徒行民通词讼者就路决焉卒于官阖郡痛惜共立祠祀之【梁书本传】
　　徐摛字士秀郯人梁大通三年为新安太守政尚清净敎民礼义劝课农桑期月之间风俗便改【梁书本传】
　　唐苏瓌字昌容武功人为歙州刺史时来俊臣贬州叅军人惧其复用多致书请瓌瓌叱其使曰吾忝为州牧高下自有体能过待小人乎遂不发书【唐书本传】
　　薛稷字嗣通汾隂人为黟令今有薛公祠碑广徳三年立【南畿志】
</div>
    <div class="pagination">
<a href="江南通志_page323.html">上一页</a><span>...</span><a href="江南通志_page319.html">319</a><a href="江南通志_page320.html">320</a><a href="江南通志_page321.html">321</a><a href="江南通志_page322.html">322</a><a href="江南通志_page323.html">323</a><span class="current-page">324</span><a href="江南通志_page325.html">325</a><a href="江南通志_page326.html">326</a><a href="江南通志_page327.html">327</a><a href="江南通志_page328.html">328</a><a href="江南通志_page329.html">329</a><span>...</span><a href="江南通志_page325.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
