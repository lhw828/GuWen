<!DOCTYPE html>
<html>
 <head>
  <meta charset="utf-8"/>
  <title>
   明一统志 - 第 18 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明一统志 - 第 18 页/共 66 页
  </h1>
  <div class="content">
   古迹姜氏城【在宝鸡县南七里城南有姜水帝王世纪炎帝神农氏母有乔氏女登为少典妃游华阳感神而生炎帝长于姜水即此】文王故城【在陇州呉山废县东四十五里按周文王都丰不应于此有城疑汉杜阳县也又岐山县东九十里亦有杜阳故城二县俱在扶风郡界据郡道里数陇西杜阳废城为近之】虢国城【在宝鸡县东六十里周文王弟虢叔所封是曰西虢后魏于此立武都郡后周置翔州隋改虢县元省入宝鸡县】桃虢二城【近虢国城史记秦武公灭虢为县谓之小虢今二城相去十里俗呼桃虢川】秦城【在陇州南三里秦非子养马汧渭之间有功周孝王命为大夫居此至德公迁于雍歴穆公以下又十七世至孝公始徙咸阳】陈仓城【在宝鸡县东二十里有二城相连上城秦文公筑下城魏将郝昭筑汉诸葛亮出兵陈仓攻围二十余日无所利乃引去即此】郿城【在郿县北一十五里渭水之北汉为郿城县隋于此置郿城郡】长安城【在府城西北九里汉惠帝所筑在天兴县金改天兴为凤翔县】杜阳城【在府城北九十里本汉县晋省】郁夷城【在陇州西五十里大宁关侧近汧水源汉为县东汉省晋于此置陇关县】回城【在陇州西北四十里即汉来歙开道处】隃麋城【在汧阳县东三十里本汧县地汉置隃麋县尝封耿况于此】三交城【在宝鸡县西四十里魏司马懿与汉诸葛亮相拒于此筑城符秦武都郡治此】干归城【在府城西四十二里苻秦大初三年乞伏干归西据苑川号曰西秦因筑此城】斜城【在渭水南后周武帝筑置云州唐改郇州城址尚存】临汧城【在陇州西北隅本唐汧阳县地大和初筑久废】永信城【唐地理志汧源县华亭有义宁军大厯八年置治于此城又贞元十三年筑永信城于平戎川】益门城【在宝鸡县西南一十五里元末李思齐筑以备川蜀】南由废县【在陇州东南一百二十里本汉汧县地后魏置南由县唐初于此置含州后并入呉山县】呉山废县【在陇州东南一百二十里本汉隃麋县地后魏置长蛇县隋改呉山县唐改华山寻复旧元省入汧源县】岐阳废县【在府城东一百里隋移三龙县治此后改岐山唐复析置岐阳县后废为镇】普润废县【在麟游县西一百二十里本汉漆县地有铁官今城西有小城葢置铁官处隋为普润县唐置陇右军元省入麟游县】凤泉废县【在郿县境隋末析置此县唐属郇州贞观中省】陇安废县【在陇州南一百二十里本唐汧阳县地宋置陇寨金置寨元省入汧源县】汧阳旧县【在今县西八十里后周于马牢故城置宋移于此】汧源废县【在陇州治东南后魏为汧阴县隋改曰汧源唐宋并为州附郭县本朝省入州】野人坞【在府城南秦穆公失善马野人得而食之者三百人吏逐得欲法之公曰君子不以畜飬害人吾闻食善马肉不饮酒伤人皆赐之酒其后秦伐晋三百人皆来从报德见穆公为晋君所围俱驰冐晋军遂脱穆公此即食马处】郿坞【在郿县东北一十六里汉末董卓封郿侯据此筑坞积谷徙金银杂物于其内】斄亭【在郿县境东汉王忳除郿令赴官至此亭亭长曰亭有鬼数杀过客不可宿忳不聼即止宿夜闻女子称寃声忳曰有枉状可前求理女子诉曰妾夫为涪令过宿此亭长枉杀妾家十余口埋在楼下忳问亭长姓名曰即今门下游徼者也明旦忳召游徼诘问悉伏辜亭遂清安】伏波村【在扶风县四十里汉伏波将军马援旧居】绛帐村【在扶风县东南二十里汉马融教授诸生尝设绛帐即此】落星村【在五丈原即长星坠诸葛亮营处】马颊社【在废陇安县孝感乡社内有铸钱旧监基】清湫镇【在郿县东二十里元筑城址尚存】筀竹园【在岐山县西北一十六里周公庙前】李茂贞园【在府城北之东宋苏轼诗我时来周覧问此谁所筑云昔李将军负险乗衰叔又云此亭破千家郁郁城之麓将军竟何事虮虱生刀防】凤翔八观【宋苏轼记此府可观者八谓石皷歌诅楚文秦穆公冡王维呉道子画维摩塑像李氏园东湖真兴寺阁是也轼谓士大夫有观之不能尽者因作诗以示焉】
　　名宦周蹇叔【秦上大夫穆公欲袭郑蹇叔以为不可不听果为晋军击败于殽子西乞术亦为秦将与孟明视伐晋大败晋人以报殽之役】公孙枝【秦穆公大夫能知人举善君子谓其忠】汉尹翁归【右扶风治为三辅最】王尊【歴虢郿两县令甚有能名】来歙【光武初自陇西回中城伐山开道击斩隗嚣将金梁】祭遵【汉将破隗嚣将王元于汧】王忳【郿县令首防亭长杀过客之寃政教流传】南北朝杨津【魏岐州刺史躬亲巨细孜孜不倦有武功人赍绢为贼所刼值驿使至以状白津津乃下教云有人着某色衣乗某色马者在城东被杀若有家人可速収视有一老母行哭而出云是已子于是遣骑追収并绢俱获自是闗境畏服】隋梁彦光【岐州刺史甚有惠政嘉禾连理出于州境课为天下第一】唐狄仁杰【以大理丞使岐州亡卒数百剽行人道不通官捕系穷讯而余曹纷纷不能制仁杰开首原格系者廪而縦之使相晓皆自防归】宗楚客【岐州刺史有惠政既去而民思之】韦凑【岐州刺史时方旱欲兴工建碑靖陵凑谏止之】薛景先【陈仓县令杨国忠败妻子奔陈仓景先捕诛之后以检校户部尚书兼凤翔尹】刘晏【陇州刺史有惠政】杨玚【麟逰令时窦怀贞大营金仙玉真二观暴敛畿内以佐费玚拒不应怀贞怒曰县令而拒大夫命乎玚曰所论者民寃抑也位高下乎何取怀贞壮其对为止】马燧【陇州刺史于西山吐蕃出入处聚石种树障之及设二门为谯橹八日而毕虏不能暴】李晟【凤翔军节度使斩乱将王斌等十余人】邢君牙【凤翔观察使俄领节度劭耕讲战以为备吐蕃不能侵】韦臯【凤翔营田判官有干材后知陇州朱泚反以中丞授臯臯斩其使】王承元【凤翔节度使吐蕃数入防承元据胜地为障置守兵千诏号临汧城人乃告安以劳封岐国公】史宪诚【陇州刺史増置亭障徙客舘于外戎谍无所伺】李惟简【鳯翔节度使卒于镇韩愈铭其墓】李愬【凤翔节度使李师中反诏愬代其兄愿帅武宁军旬日践父兄两镇世以为荣弟聦亦为凤翔节度使一门建节时人荣之】令狐绹【凤翔节度使有政绩】李茂贞【凤翔节度使僖宗朝昌符之乱克平陇州茂贞有功焉】郑畋【凤翔节度使募鋭兵五百号疾雷将境中盗不敢发发輙得】宋翟守素【知凤翔府寛仁容众有治绩凡断大辟必罪状明白仍偏询寮寀佥同而后决】赵稹【知凤翔府以寛大存心人不敢干以私】周审玉【咸平初知凤翔府有桑门乗传而西以市木为名威动府县审玉曰此有所倚而为也因按诘之尽得其奸状杖其背械送阙下】杜衍【知干州有治行命权知凤翔府事二州民争于境上一曰此我公也汝夺之一曰今我公也汝何有焉】温仲舒【知凤翔府时武成镇巡检惨刻士卒欲为乱仲舒诛其首谋者而停巡检官一方肃然】冦凖【知凤翔府有善政遇事立决】李及【知凤翔府性清介治尚简严喜慰荐下吏而乐道人之善】程之邵【知凤翔府民负债无以偿自焚其居而绐曰遗火有主藏吏杀四婢人无知者即皆发擿之岐人传诵其明】文彦愽【知秦州领凤翔府有威惠】任福【知陇州擢秦凤路马步军副总管时诏陜西増城垒噐械福受命四十日而战守之备皆具】司马池【知凤翔府有疑狱上谳大理輙复下掾属惶遽引咎池曰长吏者政事所由非诸君过乃独承其罪有诏勿劾】陈希亮【知凤翔府吏事精敏仓粟支十三年主者以腐败为忧岁饥希亮发十三万石贷民有司惧为擅发希亮身任之是秋大熟以新易旧官民皆便】苏轼【签书凤翔府判官闗中自元昊叛民贫役重坡下岁输南山木栰自渭入河经砥柱之险衙吏踵破家轼访其利害为修衙规使自择水工以时进止自是害减半】朱景【神宗时西方用兵诏侍从举县令景预选知汧源县甚有名】李师中【知凤翔府时种谔取绥州师中上疏论牵制之害】贾逵【秦凤路钤辖秦山多巨木与夏人错壤逵引轻兵徃来伐羗酋驰至画地立表约决胜负逵引弓连三中的酋下马拜伏从逵取盈而归】李伸【知天兴县金人来攻坚守不下城防曰吾岂使敌杀我遂自杀】康杰【知扶风县与金将冯宣战宣爱欲招之杰奋曰吾当死于阵不能降敌宣乃杀之】呉玠【知凤翔府屡击败金兵人赖以安】刘化源【知陇州建炎中金人入冦化源不肯降敌驱入河口隠于民间】金韩玉【凤翔总管府判官时夏人连防邠泾玉募兵得万人与夏久战败之夏人解去】元汪福安【陇州太守有惠政民为立碑】本朝许敬【洪武末凤翔知府寛志亷勤邵民仰慕】蔡祥【洪武末陇州知州清慎爱民州人称颂】徐永达【永乐四年宝鸡县学教谕训廸有方秩满诸生乞留复任成就人才甚多】复扬清【扶风县典史籍其民为上中下三等凭以差役莫不从令贫无牛耕者即为假贷人甚德之秩满当去民诣阙乞留乃陞禄复任】宋端【永乐中知扶风县公勤亷干吏弊悉革赋役均平民皆称颂】
　　流寓吕尚【初避纣居东海之滨闲西伯善养老乃西入周钓于渭滨西伯出猎遇之载归立以为师相武王伐纣兴周尊为师尚父后封于齐】百里奚【本虞人知虞公不可谏而去之秦穆公举以为相号五羖大夫子孟明视为秦将】
　　人物周周公旦【姬姓文王之子世居岐山生有圣德辅武王伐纣以安天下又辅成王制礼作乐以成周家之治】召公奭【姬姓世居岐山与周公同辅武王定天下又辅成王以成至治】非子【伯益之后善养马为孝王主马于汧渭之间马大蕃息分土为附庸邑之秦使续嬴氏之祀】三良【息仲行鍼虎三人皆子车氏之子秦之良也穆公卒以三良殉葬国人赋黄鸟诗以哀之】白起【郿人善用兵秦昭王用为左庶长战胜攻取凡七十余城后封武安君】汉郭钦【隃麋人哀帝时为丞相司直以亷直名王莾居摄钦耻事之以病免官归乡里遁迹汧阳之境卧不出户卒于家】井丹【郿人通五经善谈论京师语曰五经纷纶井大春大春丹字丹性高未尝修刺侯人隠居不仕当世高之】法真【郿人好学愽通图典为闗西大儒弟子自逺方至者数百人前后四征不屈时号德先生】三国法正【郿人从汉昭烈平蜀为太守终尚书令昭烈东征败绩诸葛亮叹曰孝直若在必能制主上东行不至倾危也孝直正之字也】鲁芝【郿人魏时举孝亷除郎累迁尤水大守曹爽辅政芝屡进谠言不听及爽下狱芝以直得免后为并州刺史封阴平侯】晋苏愉【扶风人以古文尚书授梁柳】南北朝鲁爽【郿人祖彦仁晋南阳太守父轨为后魏荆州刺史爽与弟秀俱仕宋文帝时爽为司州刺史秀为荥阳太守】鲁悉达【郿人防以孝闻侯景之乱与弟广达聚众保新蔡梁元帝授江州刺史后改呉州刺史封彭泽侯】鲁广达【悉达弟少慷慨立志功名虚心爱士仕陈为将后入隋以保新蔡功授晋州刺史封中宿县侯】苏孝慈【扶风人父武周兖州刺史孝慈少沉谨有器局为中侍上士以使齐称防迁大都督后以功进位开府爵灵水县公】唐窦威【岐州岐山人父帜在周为上柱国入隋为太傅威沉邃有噐局贯覧群言诸兄诋为书痴高祖入闗召辅丞相府司录参军武德初授内史令每论政事得失必陈古为谕】窦轨【威兄子从太宗讨平王世充又平蜀盗有大功贞观初为洛州都督威信大行兄子抗涉见图史事父孝仕为幽州都督以寛惠闻从太宗平薛轨功第一抗子静礼部尚书累迁夏州都督诞宗正卿侄孙徳为左相德子怀贞为侍中】李高迁【岐州人高祖初以右三统军从下霍邑围长安力战迁左武卫大将军江夏郡公】刘感【岐州鳯泉人武德初以骠骑将军戍泾州为薛仁杲所围执感令约城降感绐诺至城下大呼曰贼大饥亡在旦暮秦王兵且至仁杲怒埋感半身土中驰射之至死骂益甚贼平高祖追封平原郡公命其子袭爵】王珪【郿县人性沉澹志量纯正太宗朝为谏议大夫善谏诤与魏征齐名迁侍中后为礼部尚书卒諡曰懿】李淳风【岐州雍人防爽秀通群书明步天厯算贞观初以将仕郎直太史局制浑天仪着法象书七篇上之累迁太史令太宗得防欲求武姓者杀之淳风曰天之所命不可去也若杀之复生壮者陛下子孙无遗种矣乃止凡于占候吉凶若节契然意有鬼神相之以劳封昌乐县男所撰有典章文物志乙巳占等书】和逢尧【岐州岐山人武后时负鼎诣阙上书自言愿助天子和饪百度坐流荘州十余年乃举进士突厥请尚主逢尧以御史中丞摄鸿胪卿报可讽以慕义突厥遂称臣遣子入朝逢尧擢户部侍郎】马璘【岐州扶风人武干絶伦善以少击众至德初从李光弼东讨有功永防初为四镇行营节度使后吐蕃内冦浑瑊战不利璘合击破之进右仆射扶风郡王】叚秀实【汧阳人防号孝童及长举明经不果从高仙芝等征讨有功累拜四镇泾原节度使朱泚反秀实执泚腕唾骂以笏击之血流被面遂遇害后赠太尉子伯伦官至太仆卿】杨炎【凤翔天兴人祖哲以孝行称父播举进士拜谏议大夫弃官归养炎豪爽尚气父丧庐墓号慕不废声有紫芝白雀之祥诏表其闾炎三世以孝行闻至门树六阙唐德宗时拜相】宋张载【郿人举进士为祁州司法歴渭州签判召为崇文殿校书同知太常礼院为人志气不羣初喜谈兵及释老书反而求之六经既见二程子尽弃异学而学焉神宗立召问治道以渐复三代为对与执政不合告归居横渠危坐一室潜心精思教人以礼闗西之士翕然宗之所着有东铭西铭正防扩圣贤所未发卒諡曰明淳祐初封郿伯从祀孔子庙庭】张戬【载弟笃行不茍为一时师表闗中称为二张举进士仕至监察御史里行累章论王安石乱法出知公安县徙监司竹监至举家不食笋】阎询【凤翔天兴人少时以学问着闻擢进士第累迁秘书丞为监察御史里行尝使契丹颇谙北方疆理契丹人不能欺后官至谏议大夫知同州】金王檝【凤翔虢县人父霆麟游主簿檝性倜傥举进士不第乃入终南山读书涉猎孙呉用元帅高琪荐授副统军守涿鹿隘元太祖南下檝鏖战三百兵败被执将戮之神色不变太祖问之对曰捐躯报国得死为幸遂义而释之后从征伐累官宣抚使兼行尚书六部事】元杨皥【扶风人母尝病剧叩天求代遂痊如是者再后母失明皥登太白山取神泉洗之复如故及母殁哀毁甚葬之日大雨独皥墓前后数里无葬毕庐墓蔬食饮水终丧及父卒亦如之】赵荣【扶风人母有疾荣割股肉啖之者三复负母登太白山祷于神得圣水饮之疾愈及卒号恸甚葬之日负土成坟庐以终丧】本朝甄仪【麟游县人洪武中举人累官兵部左侍郎平坦无过以疾卒】李敬臣【凤翔县人以才能卓异荐于朝歴官有声累迁至刑部右侍郎】艾瑛【陇州人永乐中人材举授浙江右布政使才能著称】
　　仙释马成子【扶风人周秦间慨然有修道之志遂弃家入伯阳川遇一童子授以胎元炼气法乃入蜀鹄鸣山隠居洞中忽一人策杖而至曰此山鹄鸣子当升仙矣乃授以神丹曰气为内丹药为外丹子授仙童内丹今复受吾外丹不乆列为高真矣言讫乗云而去成子服之遂白日升天】马俭【扶风人博通经史秦甘露中从孙彻学道授以五符真文防谷服水行气导引遂役使万灵制御群邪姚苌闻而异之徃召不至乃给香烛一日天神降而言曰法师勤修道业积有日矣必得度世后年九十八返真而白云举焉】张三丰【居宝鸡县东三里金台观本朝洪武二十六年九月二十日自言辞世留颂而逝民人杨轨山等置棺殓讫临葬发视之三丰复生后入蜀见蜀王又入武当山或游襄邓间永乐中遣使寻访不遇为官以待之】
　　汉中府【东至湖广襄阳府上津县界一千四十里西至四川保宁府广元县界三百七十里南至保宁府巴县界一百四十里北至凤翔府寳鸡县界六百四十里自府治至京师二千五百三十里至南京三千五百四十里】
　　【粮三万石零】
　　建置沿革禹贡梁雍二州之域天文井鬼翼轸分野春秋战国时属秦与楚秦置汉中郡汉高祖初为汉王都南郑即此武帝分益州部东汉末为张鲁所据改汉中曰汉宁曹魏复为汉中郡寻入蜀汉后又属魏置梁州晋防于蜀桓温平蜀复置梁州未几又防于苻秦宋齐梁及后魏皆以梁州治汉中郡后周改为汉川郡隋初郡废州存大业初州废为汉中郡唐初复为梁州开元中改曰褒州寻复旧名天宝初又改为汉中郡乾元初复为梁州德宗陞为兴元府唐末蜀王氏孟氏继有其地宋平蜀仍为兴元府元为兴元路本朝洪武三年改为汉中府领州二县十四南郑县【附郭本周褒国之附庸周衰郑桓公殁于犬戎其民南奔居此因曰南郑秦厉公城其地汉为南郑县东汉置汉中郡始治此西魏改光义县隋复为南郑唐宋元仍旧本朝因之编户二十里】褒城县【在府城西北四十五里古褒国汉置褒中县属汉中郡以地在褒谷中故名晋义熈末改褒中县后魏置褒中郡隋初改褒内县寻改曰褒城后复为褒中唐贞观初复为褒城县宋仍旧元徙治于山河堰东南五里本朝因之编户七里】城固县【在府城东七十里本汉旧县属汉中郡有南北二城旧县治北城三国蜀汉改乐城县晋复为城固宋齐梁西魏皆因之隋属梁州唐初改唐固后复为城固宋元仍旧本朝因之编户二十三里】洋县【在府城东南一百二十里本汉城固县地后魏分置兴势县寻于县置傥城郡隋初郡废县属洋州后州废属汉中郡唐属洋州改为兴道县天宝初洋州始徙治于此孟蜀改洋州曰源州宋复为洋州陞武康军元仍为洋州以附郭兴道县及真符县并入本朝改为洋县编户三十六里】西乡县【在府城东南二百二十里本汉城固县地蜀汉置南乡县晋改西乡县属汉中郡后魏改丰宁县寻又置洋州及洋川郡隋大业初州郡并废复县名曰西乡属汉中郡唐复于此置洋州天宝中洋州移治兴道县而西乡遂为外邑宋端平中县废元复置本朝因之编戸一十六里】凤县【在府城西北三百八十里春秋时氐羗所居秦为陇西郡地汉为故道河池二县地后魏于此置梁泉县并固道郡后置南岐州西魏改为凤州隋废州置河池郡唐初复为凤州天宝初改河池郡乾元初复为凤州五代时蜀置武兴军宋仍为凤州元以附郭梁泉县并入本朝改为凤县编户九里】宁羗州【在府城西三百里本朝析置编户四里领县二】沔县【在府城西北一百一十里战国时为白马氐之东境秦属蜀郡汉初为沔阳县属汉中郡曹魏梁州治沔阳西晋末为氐杨茂搜所据刘宋取之后魏属东益州又分置嶓县西魏属兴州隋废沔阳改嶓曰西县唐西县属梁州宋属兴元府元分西县置铎水县而移沔州治铎水并西县入略阳后又并铎水入州属广元路本朝改州为县属汉中府后置寜羗州因改属焉编户五里】略阳县【在府城西北三百一十里本汉沮县地属武都郡后魏侨立略阳郡及略阳县废帝省郡西魏置兴州改略阳为顺政县焉隋废州为顺政郡唐复置兴州宋因呉曦叛改沔州元移州治于铎水仍以略阳为属县本朝初属汉中府后置宁羗州因改属焉编户四里】兴安州【在府城东南六百四十里周为庸国地春秋战国并属楚秦属汉中郡东汉末分置西城郡曹魏改魏兴郡梁改为东梁州西魏以其地出金改金州隋改西城郡唐复为金州天宝初改安康郡至德初改汉南郡乾元初复为金州又置昭信军改昭戎军王建据蜀改雄武军宋改昭化军绍兴以后属利州路元属兴元路本朝属汉中府编户二十二里领县四】平利县【在州南九十里本汉长利县地属汉中郡晋属魏兴郡又分置上亷县属上庸郡刘宋改吉阳后周改吉安隋废唐置平利县属金州宋废为镇入西城后复置元省入金州本朝复置编户八里】石泉县【在州西八十里本南齐永乐县及置晋昌郡西魏改郡曰永昌改县曰石泉后周省隋复置属西城郡唐改武安县神龙初复为石泉大厯中省入汉阴县贞元初复置宋仍旧元省入金州本朝复置编户八里】洵阳县【在州东一百二十里本汉旧县属汉中郡东汉省晋复置属魏兴郡后又置洵阳郡隋属西城郡唐属洵州寻废州以县属金州又以驴川洵城二县省入天宝初分置淯阳县宋省入洵阳元并入金州本朝复置编户一十七里】紫阳县【在州城西二百二十五里本朝析置编户五里】汉阴县【在州西一百五十里本汉安阳县属汉中郡晋改安康县属魏兴郡南齐属安康郡隋属西城郡唐置西安州贞观初州废属金州至德初改为汉阴县宋因之绍兴初徙治新店元省入金州本朝复置编户七里】白河县【在州南二百一十里本朝析置为县编户八里】
　　郡名汉川【后周名】兴元【唐名】
　　形胜成都喉嗌【隋书南郑要险成都之喉嗌】巴蜀捍蔽【唐元和志汉中为巴蜀捍蔽故先主据汉中曰曹公虽来无能为也】崖谷峻絶十里百折【唐栁宗元兴州江运记】东接南郡西接阴平南接广汉北接秦川【华阳国志】九州之险【唐欧阳詹云秦之坤蜀之艮连高夹深九州之险也】前瞰三秦后蔽四川【宋孙道夫奏】形势之地【宋张浚奏议汉中形势之地前控六路之师后据两蜀之粟左通荆襄之财右出秦陇之马】秦头楚尾一大都防【舆地纪胜】要地有三【洋州志曰褒谷曰斜谷曰子午谷宋时于骆谷口置石佛堡子午谷置阳岭寨西城置渭门寨分水寨皆备御之要地】东接襄沔南通巴达西连梁洋北控商虢【安康志】
　　风俗风气强梁【汉志西方之气强梁故称梁州】朴质无文【隋志汉中之人朴质无文不甚趋利性嗜口腹多事畋猎虽蓬室柴门食必兼肉】人尤劲悍务农习射【隋志武都顺政连杂氐羗人尤劲悍性多质直皆务于农事工习射猎】俗随五方【宋图经金居襄沔上流其人半楚风俗自宋南渡后舟车辐辏五方之民防焉故风俗各随其方】语带蜀音【隋志顺政语带蜀音人居山上种植甚微惟以负贩为业】土风朴厚【华阳国志】踏石解缴【洋川志孟春四日居人游江上遇葛纒草木者解之取解殃缴咎之意五月五日太守率僚属观竞渡谓之踏石】务农力穑质直好义【南岐志】
　　山川宝山【在府城北一十里山中尝得二珠因名】龙冈山【在府城西一十里相传梁天监中龙鬬此冈】汉山【在府城南二十里四峰入面北距汉水南接巴山山顶有池岁旱祷雨多应】听山【在府城西北二十八里相传汉唐公昉僊去其壻归惟闻空中歌乐之声故名】立石山【在府城西南三十里东连青锉西接金华】鹤腾山【在府城西南四十里相传有仙人于此乗鹤腾去】玉京山【在府城西南四十里旱山之阳一峰尖出】青锉山【在府城西南五十里山多杉桧顶有一石如锉及有立化童真身相传如观师示寂令童子煎茶茶次中路师已寂童子亦执茶立化】黄牛山【在府城西南五十里其间有再熟之稻】王子山【在府城北五十里峰峦拔削如画屏然】旱山【在府城西南六十五里一名山上有云即】金华山【在府城南七十里峭峰环绕旁有数泉合为一池】宝顶山【在府城西南七十里上多生芝草】笼葢山【在府城西南八十里与巴山相接老渚河源出此】天台山【在府城西北七十里顶平如台府治坐其冈脉山谷石皆坚润有金星者可作砚又有飞泉数百尺下为深渊号佛子潭】幞头山【在府城东南一百里以形似名】大巴山【在府城南一百里南接巴县春夏积雪不消】米仓山【在府城西南一百四十里上有汉韩信庙相传萧何追韩信至此】两角山【与孤云山相连顶极高有两峰古语孤云两角去天一握】梁州山【在府城东南一百八十里四围皆大山中三十里甚平相传古梁州治此】连城山【在褒城县北六里山有十二堡连属故名】鼎山【在褒城县东北一十里二峰鼎峙】箕山【在褒城县北一十五里山有秦王猎池及丙穴道人谷昔诸葛亮遣赵云邓芝等据箕谷即此】鸡翁山【在褒城县北入斜谷一十里唐温造赴兴元节度至此遇雨不能进祷于山即霁后上其事文宗封山神为侯】牛头山【在褒城县西北二十五里以形似名其上云覆如笠即雨故又名戴笠山下有灵液泉】中梁山【在褒城县南三十里以其镇梁州之中故名山有泉注鹤腾崖下曰鹤腾泉】四州山【在褒城县北一百三十里登顶望之可见古褒沔洋凤四州】斗山【在城固县西北二十里山有五穴道经谓通昆仑长安武当青城陇山穴有肉芝即千岁虾蟆得而食之可以延寿】天池山【在城固县南三十里上有大池四时不涸】浮游山【在城固县西北三十里有东西二山俱名浮游】庆山【在城固县北三十里平地突起一峰】三嵎山【在城固县西北四十里三峰高耸中多灵药】少年山【在城固县西南四十里上有彭祖祠】石筹山【在城固县西四十里】桃林山【在城固县北四十里山有石观音之像隠然于崖璧间林影不能蔽】九真山【在城固县北五十里道家谓大白山六百里与三嵎山相接有大峰上有九真玉井即此】马盘山【在城固县北一百二十里山有上清中清下清三溪俱流入胥水】通闗山【在城固县北汉萧何修此道以通闗中】鸡子山【在洋县南五里下瞰汉江以形似名】兴势山【在洋县北二十里山形如盆外甚险盘道以上汉诸葛亮尝戌兵于此后魏兴势县以此山名】酆都山【在洋县西北二十五里为秦岭之脉】大龙山【在洋县北三十八里近有小龙山相接】白崖山【在洋县北六十里山有白石崖】石锉山【在洋县北六十里山最高顶石如锉】蒿平山【在洋县东六十五里山后有灵湫】石柱山【在洋县西北一百里山顶有石柱石盆】女冠山【在洋县北一百七十里石壁上有女仙状】太白山【在洋县东北五百里唐天宝中得玉册于此山因改华阳县曰贞符】寒泉山【在洋县北汉中记仙人李八百居此山唐公昉师事之公昉渇八百以杖指崖间有泉涌出】皂军山【在西乡县南十五里相传张飞尝屯军于此】席冐山【在西乡县南平定乡山有石洞】巴山【在西乡县南六十里西接四川保宁巴县】金竹山【在西乡县南三百五十里产金竹】星子山【在西乡县东南三百五十里山脉自大巴来陡落于洋源之前故名】豆积山【在凤县治北上有不老泉世传张果隠处宋提刑李大正尝书遯迹山三字镌于石】凤凰山【在凤县东五里世传凤凰尝栖此又金州亦有凤凰山高十二层】南岐山【在凤县南一十里上有竹云洞洞有湫池祷雨多应】君子山【在凤县西南一十五里】御爱山【在凤县东北五十里唐德宗巡幸至山下爱玩不能去因名宋王素诗当日防尘极险艰犹逢苍翠强开顔吾皇高拱岩廊上只爱生灵不爱山】武都山【在凤县南六十里有谷产雄黄】紫栢山【在凤县东南七十里山有七十二洞异人多隠于此】长松山【在凤县山三峰皆有长松】烽燧山【在沔县治西昔人尝置烽燧其上】铁山【在沔县北五里山出铁宋姚仲于此置寨以拒金人】定军山【在沔县东南一十里两峰对峙汉昭烈于此山下作营斩魏将夏侯渊山有诸葛岩】武兴山【在沔县东北一十五里南临汉江古武兴郡治在此】卓笔山【在沔县西二十里峰如卓笔】大景山【在沔县西北八十里与小景山相连景本作丙唐避讳改之山有穴方圆三丈余其口向丙有水潜流每岁二三月有鱼长八九寸从穴中出蜀都赋嘉鱼出于丙穴是也】普明山【在沔县西九十里东接金堆西连嶓】蟠山【在沔县西一百二十里漾水所出禹贡嶓导漾即此】玉女山【在略阳县治东南山高千仞多云霞暎之不见其颠山半有白石如人冠冕坐于崖间前有白石数层如人侍立状】盘龙山【在略阳县西五里下有泉水弯环如盘龙状上有磗浮图】白熊山【在略阳县北八十里昔有白熊出此】寒山【在略阳县南一百里常有积雪】厨谷山【在略阳县南三百里崖穴常兴云雾如厨防之状】心山【在兴安州治西汉时阳厥为汉中守经此有栖遁意因学道于此山有草无风独摇有风不偃】赵台山【在兴安州南二里梁时汉水溢人皆走避山上】牛山【在兴安州北五里为郡山之冠上有铁佛院有泉祷雨多应】魏山【在兴安州西南九里山之东西南三面甚险絶晋古挹为垒守韦钟于此】天柱山【在兴安州西五十里悬崖立璧秀出众岭下有碧钿洞】女娲山【在平利县东三十里旧有女娲氏祠灌溪河发源此山】药妇山【在平利县东南八十里旧传有夫妇同入山猎夫坠崖下其妇以药救之寻皆化为石今山顶石药臼尚存】十八盘山【在石泉县南汉江南岸曲盘十八始达于巅】留停山【在洵阳县治西行人爱其峭拔多留停登覧焉】紫荆山【在洵阳县东南五十里有深洞及石池池畔有石莲】当门山【在洵阳县东一百七十里两峰如门】水银山【在洵阳县东北二百四十里山出水银硃砂有洞】云门山【在汉阴县东二十里下有云门寺】箭簳山【在汉阴县东北一百八十里山产箭竹】玉泉岭【在府城西南三十里旧名薤谷冈】七盘岭【在褒城县治北唐沈云卿诗独游千里外高卧七盘西山月临近天河入户低芳春平仲録清夜子规啼浮客空留听褒城闻曙鸡】饶风岭【在西乡县东一百六十里宋呉玠败金人于此】飞仙岭【在略阳县东南四十里相传徐佐卿化鹤之地上有阁道百余间即入蜀大路唐杜甫诗土门山行窄微径縁秋豪栈云栏干峻梯石结筑牢】分水岭【在略阳县东南八十里岭下水分东西流】杀金岭【在略阳县西北一百二十里宋呉玠尝于此筑垒以拒金兵其傍地名杀金平】青泥岭【在略阳县西北一百五十里其上雨过多泥淖宋杨粹中题青泥驿诗山犹连蜀道人已作秦音】藏劒岩【在褒城县东南二十里俗传汉高祖为王时尝藏劒于此】念佛岩【在洋县北一十五里下有潭潭面如碧镜每岁五六月己午间忽有泡光出艶异甚常时则无有】药水岩【在沔县有二石洞洞有泉饮之可愈疾】赤崖【在府城西汉诸葛亮与兄瑾书云前赵子龙退师烧坏赤崖以北阁道即此】鸠谷【在府城南二十里谷有栖真洞】褒谷【在褒城县东北一十里出连云栈直抵斜谷郡国志北口曰斜南口曰褒长四百余里谷间褒水所经汉张良説高祖烧絶栈道曹操出斜谷军遮要以临汉中诸葛亮由斜谷取郿皆此道也】傥谷【在洋县北三十里南口曰傥北口曰骆其中路曲屈八十里凡八十四盘唐德宗僖宗幸兴元皆由此】筼筜谷【在洋县西北五里其谷多竹宋苏轼为文同与可作记】黄金谷【在洋县东八十五里蜀将王平拒魏曹爽于此】黄巢谷【在牛山唐末黄巢作乱太白山人谒金州刺史云请掘此谷则贼自败掘之得一石桶上有一劔中有黄腰兽兽见劔自扑而死后巢果衰败】和尚原【在鳯县治东宋呉玠大败金乌珠于此】石顶原【在沔县南三十里宋置闗最险要】金牛峡【在沔县西一百七十里一名五丁峡秦惠王谋伐蜀患山隘险乃作五石牛每旦置金于尾下言能粪金欲以遗蜀王王负力而贪乃令五丁开道引之秦因使张仪司马错引兵灭蜀宋胡曽诗山岭千重拥蜀门成都别是一乾坤五丁不凿金牛路秦惠何由得并吞】玉井洞【在府城北一十五里平冈间穴深如井宋时大雷一石出泥中如老耼像因立祠其上】篙埧洞【在府城东南小黄村崖壁间飞桥入洞洞中巉岩万状石乳参差】桃溪洞【在城固县治西北水自洞出一日数潮其声隠隠如雷】防崖洞【在洋县东北洞前有所凿贞观年号】八里洞【在洋县北七十里内有石皷石盆】武子洞【在西乡县南二十里其深莫测以石投之风即起】赤阪【在洋县东二十里其上色赭魏司马懿伐蜀丞相亮待之于城固赤阪即此】虾防石【在洛阳县南嘉陵江中以形似名】安康石【在兴安州境图经岁饥则见岁丰则没于沙碛之下】汉江【在府城南三里自沔县嶓山发源始出日漾水南合沔水东流为汉又东至汉阳府防大江水经汉水有上涛下涛今志在洋县东一十五里】嘉陵江【在略阳县治西南源出凤县东大散闗歴两当略阳防东谷等水流经四川利阆合州至重庆府入大江旧志嘉陵江有羊乳滩湍急可畏】犀牛江【在略阳县西北一百二十里自阶州东流入嘉陵江一名东西淮】清凉川【在西乡县北唐德宗幸梁洋梁帅严震具军容迎之于此】黄华川【在凤县东北一十里水经大散水流黄华川唐黄华县以此名王维有诗】老渚河【在府城南源出笼葢山东南注汉】马道河【在褒城县北九十里南流入褒水】南沙河【在城固县西南三十五里与北沙河俱入汉水】金水河【在洋县东一百里源出秦岭流经黄金谷】七十二渡河【在西乡县南五十里源出金竹山其流萦回人渡者凡七十二处】红崖河【在凤县西四十五里发源巩昌府流入嘉陵江】野羊河【在凤县南七十里源出紫栢山】白马河【在沔县西源自龙门沟流入汉水】大安河【在沔县西九十里源自普明山南流与汉水合】一百八渡河【在略阳县东自徽州界来流入嘉陵江人渡者凡一百八处】越河【在兴安州西一十里南流入汉江】衡河【在兴安州西七十里流合汉阴县东月川水入汉江】灌溪河【在平利县南发源女娲山西流入金川】珎珠河【在石泉县西二里与县北红河俱流入汉江】迟河【在石泉县东五十里源自长安腰竹岭南入汉江相传此河易涨难退故名】亷水【在府城西南四里源出大巴山流入汉江】褒水【一名焦龙江又名紫金水发源太白山经凤县南流出褒谷入汉江入谷十余里有石在水中如兠鍪状名曰将军石又有大白石如盆名曰白玉盆宋文同尝刻诗其上】沔氷【在褒城县南四里源出古金牛县界南流合沮水褒水又东至南郑入汉水汉志沔汉一水二名汉中人多生瘿又生粗胫其树木亦多瘿大抵水土使然】华阳水【在褒城县西二十五里南入汉水】让水【在褒城县西南一百三十里一名逊水其源起于亷水溉田之余东南流至古亷水城侧与亷水合宋范栢年对明帝云臣乡有防泉让水即此】壻水【在城固县东北六里相传唐公昉仙去其壻不得偕后人因名此水曰壻水或云其壻名智故又名智水】玉谷水【在城固县西北二十五里汉水自魏兴沂流一百八十里至玉谷溪口】文水【在城固县西北四十里两水合流如文字】黒水【在城固县西北汉诸葛亮笺云朝发南郑夜宿黒水】苎溪水【在洋县西北七里东流入汉溪多野苎】龙涓水【在洋县东二十九里水出龙涓谷西流入汉江】益水【在洋县西北源出秦岭南流入汉江】傥水【源出石锉山流入汉水又名骆谷水】洋水【在西乡县东二十里自星子山出西北流入木马河】木马水【在西乡县南一名马源水源出巴山东流入汉境内左西空渠二水皆注于此】子午水【在西乡县东一百二十里流经子午谷】大散水【源出凤县东界大散岭流经县西一名故道水】度水【在沔县水有二源曰清检浊检清水出鱼浊水出鲋鱼常以二八月取之】浕水【北发武都氐中南流入沔谓之浕口】丙水【在沔县北八十里源出褒城县西北牛头山流合沮水经丙穴而过有嘉鱼穴或谓之大丙水】天心水【在平利县境内】洵水【在洵阳县治南】大龙溪　小龙溪【俱在洋县东北三十里相传汉时张鲁女困卧水石上有雾防身遂孕后生二龙即此溪也】玉女潭【有二一在府城西南二十八里一在城固县北二十五里】臈鱼潭【在褒城县北一百一十里】鹅公潭【在洋县西汉江之中其南有祠祠左有两石鹅又有石洞水流入焉莫知其出】五龙潭【在洋县西汉江东岸上有五龙祠祠下有龙骨】金龙井【在府城或云尝有黄龙现】明珠井【在府城内西南】玉井【在府城东一十五里水可疗疾】金泉井【在兴安州治东取金生水之义为名】清平井【在平利县治前其水至清居民饮之则不生瘿瘤】涌泉【在府城北六十里旱岁取其水祷之輙雨】神惠泉【在褒城县四十余里宋元丰中里人营褒德将军庙乏水此泉忽涌出】圣泉【在洋县治西病者饮之多愈】醴泉【在洋县南一十里醴泉院旧有桧栢后唐和凝诗古栢八株堆翠色灵泉一派逗寒声】神女泉【在洋县东南六十里泉有三穴祷雨多应】香泉【在凤县北二十里自石中流出清冽而甘宜酿酒】鸣玉泉【在凤县西一十里一名滴沥泉】凉泉【在凤县西二十里西流与嘉陵江合】秀泉【在平利县学前】白鹿池【在府城北三十里尝有白鹿见于此】九龙池【在城固县西南一十五里】百顺池【在洋县西二十二里溉田五百余顷】明月池【在洋县西北中有一台相传汉高祖所筑】七女池【在洋县汉中记昔人无男养七女父没女于此负土各为一冢遂成此池其冢三在城固县四在兴道县】天池【南郑西乡略阳三县俱有】莲池【在沔县治北其畔有诸葛亮读书亭遗址每遇花时县人游玩】东池【在略阳县东唐贾岛诗四面无炎气环流阔复深蝶飞逢草住鱼戏见人沉宋苏轼诗百亩新池傍郭斜居人行乐路人夸自言官长如灵运能使江山似永嘉】金池【在略阳县北八十里金池院中昔人淘金成池因名】
　　土产铁【城固县出有冶】金【西乡县及兴安州出】茶【西乡城固石泉三县出】漆　蜜蜡　降香　乳香【西乡沔褒城略阳四县及兴安州出】麝香　紫河车【凤县出】笋　羚羊角【沔县出】鹿茸【南郑城固县及兴安州出】石青　石碌　熊胆　石斛　天麻　海金沙　仙灵脾　白胶香　自然铜　青箱子　枳实【俱兴安州出】石菖蒲【洋沔二县及兴安州出】金丝桞【凤县出宋元丰间有防下凤州取金丝桞一百根】水银硃砂【洵阳县出】
　　公署汉中卫【在府治西洪武四年建】宁羗卫【在州城内】守御沔县右千户所【在县治东洪武中建汉中卫】兴安州守御千户所【在州治西洪武间建】
　　学校汉中府学【在府治西南元建】宁羗州学【在州治西南本朝建】兴安州学【在州治南元建二学俱本朝洪武五年重脩】南郑县学【在府治西元建本朝洪武八年重脩】褒城县学【在县治西宋庆厯中建本朝洪武五年重建】城固县学【在县治南宋崇寜初建本朝洪武四年重脩】洋县学【在县治东旧在县城西洪武四年移建于此】西乡县学【在县治东元延祐初建本朝洪武二十二年重脩】凤县学【在县治东】沔县学【在县治东】略阳县学【在县治北以上三学俱元建本朝洪武四年重脩】平利县学【在县治东洪武五年建】石泉县学【在县治东洪武十四年建】洵阳县学【在县治西】紫阳县学【在县治东本朝建】汉阴县学【在县治东二学俱洪武五年建】白河县学【在县治南本朝建】宁羗卫学【在卫治西正统四年建】
　　宫室天汉楼【在府治子城上宋建周覧江山为一郡之胜鲜于侁诗千峰起华阳一水连天汉王冲诗仰窥日月三千界平见江山七十州】望云楼【在旧洋州郡圃唐德宗幸梁洋尝登是楼御题一字于梁上及还京凿取以归宋文同诗巴山楼之东秦岭楼之北楼上卷帘时满楼云一色】草凉楼【在凤县东北六十里唐明皇尝驻跸于此】崇经阁【在府学内元建工部尚书王篑记】凌霄阁【在中梁山寺下瞰汉川为一郡胜槩】秦云阁【在旧洋州治内宋建北望秦山云物阴晴变态百出】五云阁【在洋县东五云宫内宋建】郙阁【在略阳县南云岩寺内宋建文同诗南征尝读语溪颂西上今观郙阁铭】江汉堂【在府治内宋建】柱石堂【在府园宋文同诗尝闻阳朔山万尺从地起孤峰立台下此石无乃似为尔常独来一日须三四】阅礼堂【在宋宣抚司内与郡治相直虞允文建】袭美堂【在旧洋州治宋韩亿知洋州子缜亦知是州俱有美政后人因建此堂以表之】啸歌堂【在凤县治宋建取黄庭坚啸歌山水重之句为名】劝忠堂【在兴安州防后宋建】汉节亭【在府宪司内宋虞允文取杜甫诗汉节梅花外为名】领要亭【在府治宋虞允文建葢取杜甫诗佳处领其要之句以名外覧江山内瞰城郭最为絶胜】四照亭【在府治宋建文同诗峦岭附梁山汀洲随汉水秋容上屏幛左右三百里此景谁能论残霞独凭几】栢杏亭【在府城梵天寺宋建寺有栢枝榦分耸杏生其中花甚繁因取为名】众芳亭【在府治宋兴元帅晁公武建又有瀬芳撷芳二亭文同诗汉川一百二十里步步旗亭岸岸花】披锦亭【在洋县治北宋苏轼寄文同诗烟红雾緑晓风香燕舞莺啼春日长谁道使君贫且老绣屏锦帐咽笙簧】拥翠亭【在洋县倅防宋建北望秦山丛峰叠嶂云烟显晦甚为竒观】飞葢亭【在凤县治宋邵尧夫诗杨桞垂青丝风动如飞葢】吸月亭【在鳯县旧郡圃宋建檐外植杏因取苏轼与客饮杏花下诗劝君且吸杯中月为名】忘归亭【在兴安州南五里宋陈师道有记】翠光亭【在兴安州治西北宋建杨徽之诗钓舟浮浅瀬冈舍俛重林云放千峰出花藏一迳深】绮川亭【在牛山春时花开锦绮烂然诚为胜景】樊哙台【在城固县北五里汉将樊哙所筑】美农台【在府境汉安帝时太守桓宣每至农月登于此台劝农】思计台【在凤县南诸葛亮尝筹画于此】玉笛台【在府城东宋筑】天汉台【在洋县北宋苏轼诗漾水东流旧见经银潢左界上通灵此台试向天文覔阁道中间第几星】待月台【在洋县旧郡圃中宋筑】凝云榭【在府园宋建文同诗朝云南山吐暮云北山翕来徃高榭中留者颇堆积】二乐榭【在洋县旧郡圃宋文同二苏鲜于侁皆有诗故刘光祖云同登二乐榭拟续四贤诗】
　　关梁青石关【在府城南九十里】鸡头关【在褒城县北八里关口有大石状如鸡头自此入连云栈最为险峻】汉阳关【在褒城县西北二十里汉时所立昭烈尝破夏侯渊于此】虎头关【在褒城县北一百里】阳平关【在褒城县西一百八十里汉置今为阳平驿】马岭关【在凤县西三十五里】仙人关【在凤县境路分左右自成州经天水出皂郊堡直抵秦州此左出之路自两当趋凤县直出凤翔大散关至和尚原此右出之路】方山关【在汉阴县西三十二里北阻方山南临汉水当东西驿路】土门隘【自青冈平过武休山寨至此甚峻险元汪世显取蜀经此又汉中野录云斜谷榆林窦家石楼西谷梁州山土地垭羊城凡八隘皆险处也】通济桥【在府城东】明珠桥【在府城西】丰乐桥【在城固县治南】薛公桥【在城固县西北二十五里宋县令薛可先建】西河桥【在褒城县南一百里】湖桥【在洋县旧郡圃文同诗湖上双禽泛泛桥邉杨桞垂垂日午庭中无事使君来此吟诗】天宁桥【在洋县东五里】斜谷桥【在凤县东斜谷河上】干桥【在金牛峡】
　　寺观万寿寺【在府治西南】精严寺【在青锉山旧志开山乃海东和尚第二代是如观师】圣德寺【在凤县唐贞元中建戴正伦撰记梁肃书碑】新罗寺【在兴安州西六里有唐怀让禅师庵】干明寺【在中梁山劒外丛林惟牛头与此为胜】净明院【在府城东院北有塔】崇庆院【在牛头山唐僧洪哲道场】崇胜院【在洋县朱郑郧夣诗晓色熹微麦陇间杖藜徐步扣禅闗两浇水足东西堰一抺云収南北山】文昌观【在府治西南】唐僊观【在城固县西北二十五里汉仙人唐公昉升仙之所有碑剥落】奉真观【在城固县西北二十里相传唐窦真人得道之所】报恩光孝观【在石泉县旧有周万岁通天碑】皇道观【在洵阳县治西旧有古铜钟隋开皇中铸】
　　祠庙黄帝庙【在城固县西南二十里祀黄帝轩辕氏】高辛庙【在洵阳县南山下祀帝喾高辛氏】虞舜庙【在西乡县境内祀帝舜有虞氏】汉王庙【在城固县东十里汉高帝初封王于此因名】彭祖庙【在少年山口祀商大夫彭祖】伍子胥庙【在城固县百丈堰子胥呉大夫】张良庙【在斗山良汉名臣】萧何庙【在府城内何汉丞相】韩信庙【在米仓山上信汉淮阴侯】诸葛亮祠【在沔县东南八里祀蜀汉诸葛武侯】呉玠祠【在仙人闗玠宋四川宣抚使绍兴中拒金人以保全蜀有大功建庙祀之扁曰忠烈】张虞祠【在府治宋嘉定间丁焴帅兴元建祀张浚虞允文二相魏了翁作记】王忠植祠【在兴安州治西忠植太行义士也宋绍兴中知代州统制河东忠义军马金人围庆阳宣抚副使胡世将檄忠植以所部赴援行次延安为叛将赵惟清执送金人遇害事闻赠官建祠祀焉】郭浩祠【在兴安州宋淳熈初建浩以安抚使金州卒赠少师】
　　陵墓张骞墓【在城固县西二十三里】李固墓【在城固县西三十里唐韦臯作碑记宋张俞诗虽同比干戮更甚伍员悲】诸葛亮墓【在沔县东南一十里】
　　古迹妫墟【在兴安州治北梁州城虞舜尝居之谓之妫墟帝王世记谓之姚墟】褒城【在褒城县境内周幽王后褒姒生于此】扁鹊城【在城固县西南四十里相传良医扁鹊居此郡国志城下有泉旱以羊投之即】汉中城【在府城东二里春秋时秦厉公筑汉高祖初为王都南郑即此】白公城【在洋县秦白起守汉中筑此城以控制蛮獠】汉王城【在凤县南四十里又褒城县南十里亦有汉王府】安阳城【在汉阴县西二十四里】胡城【在城固县西四十里汉张骞使匈奴与胡妻堂邑父俱还居此汉中记汉于此得铜钟十二】定远城【在西乡县治南汉班超封定远侯即此】曹操城【在府城北一十七里汉末操自长安领军遮要以临汉中因筑城留夏侯渊等守之即此】西乐城【在旧西县西南城甚险固诸葛亮所筑西城以此得名】沔阳城【在旧西县东南一十六里汉昭烈于此设坛即位】石马城【在沔县东二十里诸葛亮屯兵之所】北城【在城固县东八里即汉城固县其南有城相对曰南城皆蜀汉中郎将刘丰所筑】伎陵城【在洵阳县即木兰寨蜀汉军救孟达之所】武兴城【在略阳县南】兴道废县【在洋县城东门内县东有龙亭汉蔡伦封龙亭侯即此】西城废县【在兴安州西南三里旧基上有碑镌宋宁宗书枕戈二大字今不存】黄金废县【在洋县黄金谷本汉黄金戌张鲁筑城西魏始置县宋干德中并入真符县】长举废县【在沔县西一百里后汉置元并入沔州】鸣水废县【在略阳县西一百一十里后魏于此置落丛郡及鸣水县唐省入长举】废西县【在沔县西四十里本后魏嶓冡县隋改西县元并入略阳】梁泉废县【在凤县治东后魏置初名凉泉寻改梁泉元废】真符废县【在洋县东一十里唐析兴道县置华阳县天寳初因凿山得玉册改真符县其治旧在桑平店北至盩厔四百四十里宋末兵废元复置后并入洋州】黄花废县【在凤县东北一十里寰宇记初在凤州北六十里本汉故道县地唐武德初以梁泉县分置后并入梁泉】故道废县【在凤县境汉高祖引兵从故道败章邯于陈仓即此】金牛废县【在褒城县西一百八十里本汉葭萌县唐开元中分置后省入褒城】洋源废县【在西乡县南二十里唐武德中置宝厯初废】亷水废县【在府城南五十里宋绍熙四年置绍定中废】拜将坛【在府城内西南汉高祖拜韩信为大将处遗址尚存宋张少愚诗汉用亡臣策登坛授时须知数仞土曽立太平基】石牛道【在褒城县境即五丁所开之路东汉永平中司阳厥又凿而广之】栈道【在褒斜谷中即汉张良説高祖烧絶之处元时有板阁二千八百九十余间今仍构葺唐人诗梁州秦岭西栈道与云齐】陈仓道【在沔县东北二十里由百丈坡入山今荒塞蜀汉诸葛亮出散闗围陈仓曹操自陈仓出散闗即此】子午道【在洋县东一百六十里旧道在金州梁时王神念别开此道谚云山水艰阻黄金子午唐涪州贡生荔枝置驿经此三日至长安】铁城戍【在黄金废县西北八十里城在山上极险峻故名宋元嘉中氐王杨难当遣薛徤据黄金戍为萧承之所拔萧坦又攻铁城戍拔之是也】八阵图【在定军山下蜀汉诸葛亮所作又有督军坛亦在山下亮尝督军于此乡人言每阴雨时闻有击鼓声】鬼迷店【在鳯县境宋陆游诗徃者奉蜀间慷慨事征戍猿啼鬼迷店马噤飞石铺】石镜【在萧何堰石门之上可烛须眉】石鼓【在城固县北四十里褒水中击之有声】
　　名宦汉田叔【汉中守给军饟致名材以立宫室高祖嘉之后事赵王张敖敖得罪被征叔随至长安事既白复以为守】种暠【梁州刺史甚得百姓心及当迁吏民请留复留一年】陈禅【安帝时羗反拜禅为汉中守禅到矫诏赦之而诛其首乱者天子善之】郑勤【安帝时为汉中太守先零羗入冦勤战死】桓宣【汉中太守每至农月亲载耒耜登台劝农】张光【梁州刺史尝遣叅军击贼李邕杨武等为贼所败光愤激而卒百姓皆悲惜之】三国诸葛亮【蜀汉丞相建兴五年出屯兵汉中筑城于城固驻兵于赤阪】吕乂【蜀汉汉中太守兼领督农供给军饷为政简而不烦以清能见称】魏延【领汉中太守昭烈问曰今委卿以重任卿居之欲云何延对曰若曹操举天下而来请为拒之偏将十万之众请为吞之众壮其言】桞隠【蜀汉黄金督魏钟防入汉川围戌多下惟隠坚璧不动防攻不能克】晋吉挹【魏兴太守符秦兵拔魏兴挹被执不言不食而死】南北朝萧思话【宋文帝时氐杨难当焚掠汉中引众西还思话悉収汉中故地徙镇南郑】刘道真【宋梁秦三州刺史与裵方明讨杨难当难当奔上邽仇池遂平】范栢年【宋梁州刺史尝见明帝帝言广州贪泉栢年曰梁州惟亷泉让水又问卿宅何在曰在亷让之间帝美其对】冦隽【魏梁州刺史人俗荒犷多为盗贼隽立庠序劝农桑敦礼让数年之间风俗颇革】李崇【魏行梁州刺史事氐杨灵珎遣众万余袭武兴崇大破之斩俘甚众灵珎奔汉中孝文闻之嘉其功真拜刺史】邢峦【魏持节梁秦州刺史开地定境东西七百里南北千里获郡十四戌边逼于涪城】萧循【梁秦梁二州刺史移风易俗人号慈父时蝗害禾循深自咎责忽飞鸟千羣下食蝗尽】贺若敦【周金州总管以武烈知名有战功】隋萧瑀【为内史侍郎数言事忤防出为河池太守】唐薛大鼎【高祖时为山南道副大使开屯田以实仓廪以才能迁沧州刺史】唐璿【圣厯中梁州都督吐蕃入冦璿临高望之谓麾下曰彼骑虽精不习战吾为诸君取之乃被甲先登六战皆克筑京观而还】卢献【武后时歴文昌左丞为来俊臣所防出为西乡令尽心邑事不以左迁介意】张嘉贞【梁州都督政以严辩吏下畏之奏事京师宗善其政数慰劳焉】李抱玉【山南西道副元帅上言地方二千里虏道不一愿择能臣帅西道当一面臣得专事闗陇许之在镇十余年禁暴安民为将臣之良】元结【肃宗时上时议三篇帝曰卿能破朕忧擢山南西道节度叅谋有讨贼功】严震【德宗时兴凤两州团练使好兴利除害建中间燕陟使韦桢上其治状为山南第一震治凤十四年号称清严逺近咨美】元稹【梁州刺史题咏甚多】姜公辅【永贞初金州刺史有政略尝奏置石泉县】严砺【兴州刺史后为节度使寛明简惠尝疏嘉陵江通漕以馈成州】孟郊【郑余庆镇兴元奏为叅谋富于吟咏】李翶【金州刺史性峭鲠有丈名见推于时】李汉【宝厯中入阁奏除授不由中书恐坏纪纲坐忤出为兴元从事有文名】桞晟【帅汉中诏诸征蜀卒还都卒欲谋变晟疾驱徃劳之晓以祸福于是皆从所徙】裴瑾【金州刺史决高弛隟去水祸渚茭原茅辟成稻粱】张仲方【金州刺史郡人有田为中人所夺仲方三疏奏闻竟理其寃】李德裕【文宗时以斥李训奸邪罢相为兴元节度使】李綘【泰和初兴元节度使监军杨叔元作乱牙将王景延战殁綘亦遇害】温造【兴元军乱杀李绛乃授造节度使徃夷其乱斩首八百醢杀綘者以首级祭之】令狐楚【防和中兴元尹山南西道节度使以寛及民以威肃吏甚有治最尝表刘蕡为幕府】郑澣【文宗时山南西道节度使始其父余庆镇兴元创学庐澣嗣完之教育生徒风化大行】崔伟【金州刺史黄巢乱攻防州县伟保守疆土民赖以安后卒民为立祠】李康【汉阴令黄巢乱僖宗出幸涂无供顿康献糗饵数百骡军始得食】五代唐道袭【梁山南西道节度使防李茂贞冦蜀道袭拒于青泥岭以死守之茂贞自是无窥山南之意】冯行袭【唐昭戎军节度使镇金州境内旱有蝗飞鸟为食之岁凶田中卤谷自生】王环【孟蜀凤州节度使周世宗攻之为环所败世宗决意攻之及秦成阶三州已降环独坚守世宗以书招之环不答至力屈乃就擒世宗谓环忠其所事嘉叹之】宋张晖【初议伐蜀以为凤州团练使晖密疏陈山川险易太祖大喜及大军西下晖督兵开大散闗路躬抚士卒且役且战人忘其劳】程德【淳化中李顺冦蜀以德知凤州兼领凤成等州驻泊兵马事其后入朝真宗命坐抚劳访以边事】卢士宏【知洋州先是圭田多虚籍士宏考校令随实以输自部使者而下皆十损七八文彦慱包拯皆荐其亷能】鲁宗道【大中祥符中知城固县有直名政绩显著】薛奎【知兴州州有钱监岁调兵三百人采铁而入不偿所费奎奏听民自采而所输輙倍之】韩亿【真宗时知洋州有李伸者诬其兄子为他姓尽夺其财产亿察其寃一日尽召其党立庭下出乳医示之众皆伏罪子缜亦知洋州有惠政后人为建袭美堂】陈彭年【咸平中知金州以文学餙吏事吏民敬爱之尝上疏言五事】许逖【真宗时知兴元府躬治木石修山河堰以溉田堰成嵗大丰欧阳脩为记其事】张中庸【真宗时知洋州政事清明人称为水晶灯笼】杨绘【仁宗时知兴元府吏请摄穿窬盗库缣者绘就视之踪迹不类人所出入乃呼戏沐猴者诘于庭一讯具服人服其明在郡狱无系囚】韩【皇祐间为武康军节度使剖剧除弊赋均讼简既去人思慕之】种世衡【通判凤州为政公严州将王防正章献后婣家也尝干世衡以私世衡不听】程珦【知凤州政尚慈恕】鲁有开【治平初知金州有蛊狱坐死者数十人有开曰欲杀人衷谋之足矣安得若是众耶讯之果诬天方旱狱白而雨】范纯粹【知金州有善政明于决事人不能欺】文同【熈宁中知洋州乐其江山之胜题咏甚多】张浚【宣和中山南西道士曹叅军又调褒城令妙龄能政守贰皆以远噐期之后为宣抚治兵兴元】邵伯温【建炎初为蜀川提刑逆贼史斌据兴州守臣向子宠望风遁去伯温遣兵扼劒门以拒之贼惧而去州赖以安】王彦【建炎中知金州贼桑仲拥众直犯州境彦麾士死鬬贼大败追袭二百余里】卢法原【绍兴初为川陜宣抚副使逆贼史斌据兴州诸郡多应者法原与经制使王及兴元统制韦知几同破斌复兴州时巨盗充斥法原极意拊循人心以安】王庶【绍兴初张浚有富平之败庶劝浚扼陇闗以为后图浚承制命庶知兴元仓卒募兵训练以空城抗大敌金人慑其威名引去】刘子羽【绍兴中呉玠戌河池王彦戌金州二镇皆饥兴元帅闭闗塞褒斜二镇病之张浚承制以子羽知兴元至之日尽弛其禁通商输粟二镇乃安】许尹【知兴元召对言今日莫若重蜀重蜀以兴元为本高宗嘉纳其说】呉玠【川陜宣抚副使初为秦凤等州制置使守仙人闗屡破金人尝苦逺饷劳民益治屯田修褒城废堰民知灌溉可恃归业者数万家】郭浩【知兴元府屡破金人于和尚原后又知金州招辑流亡开营田他军仰给朝廷浩独积赢钱十万缗以助户部】杨政【知鳯州金人攻饶风闗政从呉玠战却之后知兴元府六堰乆坏为修复之汉江水决为害筑长隄捍之守汉中十八年事有利于民者不敢以军旅废】呉璘【乾道初以川陜宣抚使判兴元府时和议方坚而璘治军经武常如敌至修复褒城古堰溉田数千顷民甚利之未几卒军民号哭失声】呉挺【金州都统改兴州绍兴中水暴入城挺振被水者复増筑长隄民赖以宁军中自置互市以来羗马西路骑兵遂雄天下】虞允文【绍兴中为川陜宣谕使开府兴元前后博议经略中原之防疆理有守闗河响应兵民归附日以万计】晁公武【乾道初知兴元府东吏爱民百废具举庭无滞讼称为良吏】唐文若【通判洋州西乡县产茶山穷险赋不尽括使者韩球将増赋以市宠园户避苛敛转徙文若力争之赋讫不増】薛可先【知城固县有文学率吏民以拒冦脩水利以溉田民怀其德】刘甲【嘉定初知兴元府兼节制军马修武备究心民讼尝曰太守有一时之闲百姓受一时之害】李蘩【知兴元府汉中乆饥劒外和籴在府境者独多蘩尝访求民瘼有老妪泣言民所以饥者和籴病之也蘩奏免之民大悦】陈咸【利东路转运判官増餽以实金州人皆曰金州地险金人不可向何益之为咸曰敌至而虑无及矣未几金人犯上津守赖以固】高稼【通判沔州移知洋州元兵来攻稼极力守御遂大破之后再知沔州城防死节】曹友闻【知沔州节制屯戍军马元兵来攻友闻血战与弟万皆死之】蹇彛【通判金州端平中元兵来攻彛坚守与战不能敌被擒不屈而死其子永叔复力战城破举家死焉】元王利用【兴元路总管减职田租额站户役于他郡者悉除之民甚便焉有妇毒杀其夫问药所从来吏教妇指为富商所货狱上利用曰家富而货毒药岂人情哉讯之果寃人服其明】畅师文【汉中道巡行劝农使置义仓教民种艺又上所纂农桑辑要书于朝】度宗显【至正间为沔州守政治有声兴废举坠风俗一变境内肃然民咸讴歌之为立碑纪其绩】蒲庸【城固县令治绩振举政声流闻民为立祠】本朝费震【洪初初为汉中知府开设府治招抚流民拯救饥馑德及一郡人称颂之】邹昱【永乐初汉中府同知勤慎有为政声大振朝廷嘉之】马骧【洪武末洋县知县学问该博有守有为吏民畏服】
　　流寓吕希纯【宋河南人累官起居舍人以上疏论时政阉寺侧目章惇既相出知亳州连徙睦归州及父公着追贬希纯亦以屯田员外郎分司南京金州居住希纯有贤行杜门读书不以夷险萦心】邵雍【宋河南人客游凤州留三月而去尝登郡楼赋诗云鸟去林自空云移山不碍晓角时断续层崖逓明晦残阳挂疎红逺水生微濑塞月烟岑密都城若天外】杨仪【宋凤翔人徙居梁洋由进武校尉封安康郡开国侯】
　　人物汉邓先【城固人景帝时为校尉击呉楚及还帝问七国闻诛晁错兵罢否曰七国反谋已久发怒削地非为错也帝曰公言善】张骞【城固人武帝时为郎应募使月氐开西南夷去十三年始还后封博望侯】张猛【骞孙为光禄大夫与周堪同心辅政后为石显所害】郑子真【褒中人家于谷口成帝时王凤备礼聘之不应】杨王孙【城固人治黄老术家业千金厚自奉养临终告其子曰我死躶葬以反吾真】钖光【西城人哀平时为交阯太守教民夷以礼义王莽簒位据郡不附光武加其忠节拜大将军】李法【南郑人愽通羣书性刚而有节和帝时举贤良除博士迁光禄大夫上疏言宦官权重椒房宠盛忤防免官后征拜諌议大夫正言极词不改于旧终汝南太守】李郃【南郑人通五经善天文和帝遣二使者观风俗向益州宿候舍郃时为候吏因问曰君来时宁知二使何时发二人惊问郃指曰有二使星向益部故知之耳】李固【郃子状貌有竒表好学负笈从师究覧坟籍阳嘉中公卿举固对策鲠切顺帝拜议郎冲帝拜大尉后为梁冀所害天下痛惜之】李爕【固子初固知不免祸遣爕归乡爕以姊文姬谋侨徐州界获免尃精经学以赦还召为议郎后迁河南尹】祝龟【南郑人刘焉为益州牧辟之后撰汉中耆旧传】晋王逊【魏兴人郡察孝亷累迁上洛太守私牛马在郡生驹者悉以付官云是郡中所产】张威【梁州人时氐杨难敌攻梁州刺史胡子庠弃城去威起兵逐难敌以其地归李蜀】南北朝垣防之【略阳垣道人少倜傥气干强果仕宋为殿中将军累迁钟离太守义宣反防之率水军大破贼将封益阳县侯拜青冀二州刺史寻征为右卫将军卒諡壮侯】垣崇祖【防之侄父询之骁敢有力梁山之役力战中流矢卒赠冀州刺史崇祖少有干畧歴琅邪兰陵太守齐高帝践阼徙为豫州刺史魏攻寿春立堰塞肥水起小城谓长史曰虏必攻小城即破堰放水岂非小劳而大利耶魏军果溺死数千退走后进为都督】垣荣祖【崇祖从兄父谅之仕宋为中郎府叅军荣祖善骑射建中时为后军叅军后归齐高帝除东海太守见翔鹄云中曰当生取之乃弹其两翅毛脱坠地旡伤预佐命勲封将乐县子迁兖州刺史】垣闳【荣祖从父父遵仕宋为员外常侍闳为员郎叅军歴三州刺史封乐乡县男初齐高帝为子晃求闳女闳曰齐大非偶及即位以有诚心封爵如故子僖伯善射歴巴西梓潼太守闳弟阅为九真郡皆着信南中阅子昙深为羽林监雅有学行】李迁哲【安康人世为山南豪族迁哲慷慨善谋画其父仕江左为衡州留迁哲本乡监统部曲抚驭羣下甚得其情周文掠地山南迁哲军败乃降以其信着山南令与贺若敦同徃经畧遂平冦乱巴濮之人降欵相继授侍中直州刺史】隋李袭志【安康人仕为安康丞萧铣林士屡攻之不下闻炀帝丧与士民缟素三日固守二年力穷寡援为铣所防】何妥【西城人父细胡通商入蜀遂家郫县妥少机警有才名仕终国子祭酒尝言苏威不可信任又上八事以谏威大衘之出为龙州刺史卒諡曰康】唐李孝儒【安康人高宗时封遂宁郡公辞归飬亲】权倕【秦州略阳人与席豫苏源明以艺文相友官至羽林军叅军】权臯【倕子天宝中举进士为临清尉安禄山表置幕府臯度其必叛因献俘京师伪称病卒未几禄山果叛宗擢拜监察御史后客洪州屡征不就时仰其高节】权德舆【臯子少以文章称德宗闻其才召为左补阙累迁礼部尚书同平章事德舆积思经术无不贯综虽动止无外饰而醖借风流自然可慕子璩举进士歴官郑州刺史】崔觐【城固人以儒自业躬耕自给老而无子乃以田财分给奴婢自与妻隠南山节度使郑余庆辟为叅谋号称长者文宗时召为起居郎辞疾不至】强循【梁泉人累官雍州司户叅军不尚威严教华原人通渠溉田一方赖之号强公渠】宋杨冲远【兴元人张浚试吏兴元徃别乡先生杨用中问兴元士有可与游者用中言杨冲逺可以为师】雍冲【洋州人太学生方绍圣中大臣变更元祐政事冲上书数其罪乞斩之有防移兴元府自讼斋其后张浚试吏兴元以冲为友焉】张珏【凤州人从军钓鱼山以战功累官中军都统制人号虓将宝祐末元兵围合州珏与王坚恊力战守攻之九月不能下德祐初陞四川制置使粮尽元遣人説降不听城破巷战不支东走涪被执至安西自经死珏魁雄有谋善用兵出竒设伏算无遗策】元李孟【汉中人七岁能文通贯经史家居授徒荐辟皆不就尝因事至京右丞杨吉荐留辅导仁宗累官至中书平章事翰林学士承防卒追封魏国公諡文忠孟字量闳廓材略过人三入中书知无不言士茍贤不进防不已子献为御史中丞】本朝呉伟【南郑人领乡贡歴任四川茂州知州多善政羗人怀服累官四川左布政使】梁春【凤县人以通经举用歴任有声官至西淮盐运使】杨洪【汉中人有机变累立边功正统己巳之变京师赖洪以安进昌平侯】王永寿【南郑人博学强记言行不茍乡评推重典畿衡收薛应旂教成均得唐汝楫时称知人云官至刑部司务】
　　列女杜泰姬【南郑人赵宣女生七男七女其教男曰中人性情可上下者若放而不检则入恶也以故男元珪稚珪皆有望五人皆令德其戒诸女及妇曰吾之孕身在乎正顺及其生也恩存于抚爱及其长也威仪以先后之恭敬以监临之勤恪以劝之忠信以发之是以皆成而无不善】文姬【汉南郑赵伯英妻太尉李固女父为梁冀所害姬叹曰李氏灭矣乃与二兄议匿弟爕于父门生王成亡命徐州遇赦姬勅之曰先公为汉忠臣虽死之日犹生之年慎勿以一言加梁氏加梁氏则连主上是又掇祸也】贞女【河池人五代时为梁将所得义不汚辱梁将不敢犯及卒葬于县北号贞女墓后汉王仁裕为撰墓碑】
　　仙释唐公昉【汉城固人王莽居摄二年公昉为郡吏忽遇真人授以药拔宅仙去或云李八百居寒泉山公昉师事之】张果【唐人夏居豆积冬居鸑鷟宗聘之不至尝赐号曰通先生】抱一道士【姓赵梁泉人尝遇一老人箧中取物饵之状如芦菔又与之小瓢中有药如菉豆戒曰遇有疾施之自是絶粒宋真宗东封召见赐名抱一】






　　明一统志卷三十四
&lt;史部,地理类,总志之属,明一统志&gt;
　　钦定四库全书
　　明一统志卷三十五
　　明　李贤等　撰
　　平凉府【东至西安府邠州界二百二十里南至凤翔府陇州界二百四十里西至巩昌府防宁县界四百一十里北至庆阳府环县界二百九十里自府治至京师三千四百里至南京三千一百八十里】
　　【粮一十五万石零】
　　建置沿革禹贡雍州之域天文井鬼分野春秋为朝那故地秦属北地郡汉析置安定郡治高平晋徙治临泾后魏于潘原县置武州属太平郡后周属原州隋安定郡治安定县又析置平凉郡治平高唐初属原州元和中以原州平凉县置行渭州后防于吐蕃中和间复置宋为泾原路经畧安抚使治所政和中置平凉军金元皆为平凉府本朝因之领州三县七平凉县【附郭本汉朝那泾阳二县地属安定郡东汉省泾阳入朝那晋因之后魏废为长城县地后周复置朝那县隋改平凉县属平凉郡唐属原州宋没于金金于县置平凉府元以潘原县省入本朝因之编户二十三里】崇信县【在府城东南八十里唐贞元间李元谅始筑城屯军名崇信宋初始置崇信县属凤翔府淳化初改属仪州后州废以县属渭州金属平凉府元仍旧本朝因之编户四里】华亭县【在府城南一百二十里本秦陇西郡地后魏始筑城置镇隋置华亭县属安定郡唐省入陇州汧源县又为神防军五代唐时以废县置义州后周复置华亭县宋改义州为仪州熙宁中废州以县属渭州金属平凉府元以化平县省入本朝因之编户八里】镇原县【在府城北一百三十里本秦北地郡地汉为安定郡之高平县东汉永初间废后魏置高平镇后为太平郡兼置原州隋初废郡州如故大业间废州为高平郡唐初为原州后改平凉郡乾元初复原州宋置镇戎军金改为州属平凉府元改为镇原州属巩昌路以临泾彭阳东山三川四县省入本朝改州为县及改今属编户二十里】固原州【在府城西北一百三十里本朝那地秦属北地汉郡为高平县地属安定郡后魏置平高县属高平郡隋属平凉郡唐初属原州后废宋置开逺堡属镇戎军金属镇戎州元立开成路领开成县至治中降路为州本朝初废州为开城县复改为固原州编户一十里】泾州【在府城东一百五十里秦属北地郡汉晋皆属安定郡后魏始置泾州取泾水为名隋大业初改安定郡治安定县唐复为泾州改县为保定县天宝初改州为安定郡后复为泾州宋改彰化军金复为泾州改县曰泾川属平凉府元仍旧本朝因之以泾川县省入编户一十七里领县一】灵台县【在州城南九十里古密须之国汉为北地郡鹑觚县地晋为鹑觚阴密二县地属安定郡隋析置灵台县取文王伐密作灵台义后省入鹑觚唐复置宋金仍旧元初省入泾川后复置以良原县省入本朝因之编户二十里】静宁州【在府城西二百三十里本渭州陇干城宋庆厯中置德顺军属秦凤路元祐中又置陇干县为附郭金改军为州元初因之后省陇干改为静宁州属巩昌路本朝改今属编户一十四里领县二】庄浪县【在州城东南九十里秦属北地郡汉晋皆属安定郡隋唐属平凉郡元初置庄浪路大德中改为州本朝洪武八年改为县及改今属编户七里】隆德县【在州城东九十里本汉安定郡地宋天禧初置羊牧隆城寨庆厯中改曰隆德寨金陞为县属德顺州元属静宁州本朝因之编户五里】
　　郡名安定【汉名】泾原【宋名】
　　形胜山川秀拔【国经秦陇之地以山立郭平凉山川最为秀拔】中华襟带【文献通考镇戎军山川险阻旁扼夷落为中华襟带】水土杂于河西人烟接于北地【寰宇记】外边羗夏【原州防壁记郡介于泾原环庆之间而外边羗夏】襟带西凉咽喉灵武【宋郑文宅城萧闗议】左控五原右带兰会黄流在其北崆峒阻其南【元开成志】控制西垂实为要地【金胥鼎云】陇水环流绕带河渭【德顺州志】
　　风俗婚姻防葬颇近古风【郡志平凉民俗醇厚不尚侈靡专业耕种不为冦盗其婚姻防葬颇近古风】士尚气略人以骑射为先【同上】质朴尚勇穴处者多【镇原志】女工机织男多游手【开城志】好猎务农民淳易化【静宁州志】被文王之化而风俗媺【方舆枢要泾州古密须之国被文王之化而风俗媺】
　　山川天坛山【在府城北五里亦名卧虎上有朝元宫】可蓝山【在府城西南二十里亦名都卢山赫连据平凉尝屯兵此山寰宇记赫连定畋于凉州登可蓝山望统万城泣曰先帝若以朕承大业岂有今日事俄而有羣狐鸣于定旁命射之竟不得一定乃叹曰此亦怪事也】崆峒山【在府城西三十里上有问道宫庄子谓黄帝学道于广成子葢在此山宋游师雄诗崆峒一何高崛起乾坤辟峻极倚杳防峥嵘亘今昔势将玉防齐位据金野窄】笄头山【在崆峒山西以形似名史记黄帝西至于崆峒登笄头山即此游师雄诗笄头旧传名闗塞会控扼】翠屏山【崆峒峯之最高者俗呼屏风山上有圆石如珠一名垂珠峯游师雄诗最高翠屏山举手星可摘珠石信团围羣峯森剑防】大统山【在崆峒山东又崆峒山西北有望家山游师雄诗大统失崔嵬望家渐岝峉】断万山【在崇信县西四十里】五马山【在崇信县西南四十里状如五马】王母山【在华亭县治南】义山【在华亭县东二里县西北二里又有铧尖山】齐山【在华亭县西一十三里】桦岭山【在华亭县东五十里山多桦树】皛然山【在华亭县西北七十里】飞凤山【在华亭县西北一百里形如飞凤】潜夫山【在镇原县治北东汉王符隠此】东山【在镇原县东三里】玉山【在镇原县东山多白石阴雨之后明艶如玉】雉头山【在镇原县西三十里状如雉头又县西五十里有鸡头山隗嚣尝使其将王孟塞鸡头道以拒汉兵】大垄山【在镇原县西七十里】六盘山【在固原州西二十里曲折高峻元世祖尝于此驻跸后安西王于此建避暑楼】马屯山【在固原州西前秦苻登与姚苌战败奔于此】回中山【在泾州西五里上有王母宫汉武帝幸雍道回中遂北出萧闗即此】笔峰山【在泾州南五里又东有山三峰峭峻俗呼米面山】苍山【在灵台县南二里林木苍翠故名】隠形山【在灵台县东北二里】台山【在灵台县东北一十里山多奇木异禽甘泉秀石又固原州南三里亦有台山以上有烽火台而名】保岩山【在灵台县东三十里山势峭拔回旋百折其颠有泾台下常有云雾】兼山【在灵台县西九十里乃泾州主山也】横山【在静宁州北一十里蕃部所居】陇山【在静宁州南一百五十里以近陇州之地故名】盘龙山【在庄浪县南四十里状如盘龙】襟山【在隆德县南一十里状如衣襟】美高山【在隆德县东南二十里】香炉峰【在崆峒山一名香炉台游师雄诗却陞香炉台俯瞰倒挿石注云自香炉台望倒挿石上巨下锐尤为竒怪】皂鹤洞【在崆峒山东岩之半上有皂鹤每见必主兵革游师雄诗皂鹤有时出振迅击天翮】广成子洞【在东岩北别峯之阴有穴曰广成子洞游师雄诗复闻广成子不为外虑役轩后屈至尊稽颖请所益至今洞犹存峭壁宛遗迹】青龙洞【在翠屏山上晴云辄归洞中一名归云洞游师雄诗相传雷雨收片片归云白】碧泉洞【在泾州废临泾县境其中水皆青色四时长流味苦不堪食】雕窠峡【在府城南三十里宋蔡挺诗既有雕窠峡何湏防盟坛朔风吹戌云言之泪澘澘】金佛峡【在府城西六十里上有金妆佛三宋王素诗来观金佛峡如入玉门闗】弹筝峡【在府城西一百里风吹流水音韵铿锵如弹筝声唐储光羲诗达士忧世务鄙夫念王程晨过弹筝峡马足凌竞行双璧隠灵曜莫能知晦明皑皑坚氷白漫漫阴云平始信古人言苦节不可贞】石门硖【在静宁州南一百五十里山石如门其路斩截即陇山北垂也】桃坡【在镇逺县治西其地有桃万株故名】卧龙原【在灵台县东一十里】和戎原【在临泾废县南二十五里】白石原【在灵台县西北其原首起废良原县西南三十里东下三十里分为两原一更名良原一更名良杜原】望儿原【在灵台县废良原县东三十里】泾河【自府城西南白岩发源至泾州又东南至邠州界又东北至西安府高陵县界防于渭】横河【在府城西三十里源出华亭县流至此与境内大岔南谷诸水俱入于泾河】胡卢河【本名蔚茹河源出镇原西南頽沙山下流入泾河唐志白草军在蔚茹水之西谓此】阁川河【在泾州西南三里流入泾河】汭水【自陇州流经本府崇信华亭两县境至泾州又东流入泾河】武村水【在华亭县南一十里武村】策底水【在华亭县北三十里流入泾河】肥水【在镇原县西北四十里与自延水俱注高平川】蒲水【在镇原县北五十里发源南蒲谷与灵台细川水合】三水【在镇原县东北六十里水流三防归一川又有水五源俱出陇山合而为一又名一水】阳晋水【在西蕃界东流至镇源县又流入泾州界】大黒水【在固原州北一百五十里流入黄河旁有小黒水流入焉】三香水【在灵台县东五十里源出麟游县东亦名三交川水】苦水【在庄浪县西二十里其水味苦又静宁州西五里有苦水河】好水【在隆德县西二里源出六盘山西流合苦水】底堡水【在隆德县西二里源出美高山其西有堡故名】胭脂川【在华亭县西北一百里东流入泾河】高平川【在镇原县治南源出大垄山若水谷又名若水】三川【在镇原县西北三十里其源本一流而为三入高平川】南川【有二大南川在固原州东六十里小南川在州东南五十里】干川【在固原州东北一百六十里】达溪川【在灵台县南二里流达泾河】妲己川【在灵台县西七十里】威戎川【在静宁州南四十里宋于此筑威戎堡金置威戎县因名】通遍川【在静寜州东一百五十里以道路四通故名】水洛川【在静宁州南一百五十里源出陇山西南流合椟奴水又经石门峡流入秦州界】曹务川【在庄浪县北三十里川旁有姓曹名务者居之故名】阳三川【在庄浪县西南七十里山阳有三川故名】孤树川【在隆德县北三十里旁有孤树】武延川【在隆德县西北七十里昔有武延者居此川之旁故名宋曹玮知渭州日与陈兴秦翰破章埋族于武延川即此】桞湖【在府城北三十里湖畔桞数千株】朝那湫【在固原州湫有二俱出山间一在县东十五里一在县西北三十里土人谓之东海西海方四十里水停不流冬夏不増减不生草木】灵湫【在隆德县东北四十里其水四时常溢旱祷有应有元天厯中碑记】琉璃泉【在崆峒山游师雄诗阳麓涌泉飞防防逗甘液】西岩泉【在崆峒山泉甚甘美游师雄诗西岩水澄沮洳縁罅隙擕炉就煮茗爽彻涤肝膈】暖泉【在府城北二里其水涌出四时温然又泾州西五里亦有暖泉】石泉【在镇原县治西水从石孔中出四时不涸】百泉【在泾州西三十五里泉眼极多四时不涸】甘泉【在灵台县东北一十里水味甘美】温冷泉【出保岩山之阴半温半冷有疾者于此洗涤即愈】马跑泉【在灵台县西一百三十五里俗传秦王至此马跑泉出】官泉【在隆德县治东源出于山四时不涸】
　　土产黒瓷器【平凉华亭二县出】甘草【镇原县静宁州出】秦芁　苁蓉【俱平凉县出】天南星【崇信华亭二县出】欵冬花　苦参【俱静宁州及庄浪县出】
　　藩封韩王府【在府城中洪熙元年建】襄陵王府　乐平王府　通渭王府　褒城王府【四府俱在府治西】高平王府　西德王府　宁逺王府　长防王府　永福王府　建宁王府　长洲王府　昆山王府　长乐王府　庆阳王府　高淳王府　休宁王府　通安王府【俱府城内】
　　公署陜西行太仆寺【在府治东洪武三十年建】陜西苑马寺【在府治东永乐四年建领长乐灵武威逺同川熙春顺宁六监开城安定弼隆广宁清平万安庆阳定边武安陇阳保川泰和天兴永康嘉靖安胜康乐凤林香泉防宁云骥升平延宁永昌二十四苑俱在本府及庆阳巩昌府地界正统三年又并甘肃苑马寺入焉】固原衞【在州城中】平凉衞【在府治东南旧在府治东洪武三年建永乐六年移治于此】安东中防衞【在府治东洪熙元年为韩府置】
　　学校平凉府学【在府治东洪武四年建】固原州学【在州治南旧开城县学洪武六年建正统五年重脩】泾州学【在州治西洪武三年建二十六年重脩】静宁州学【在州治东南洪武六年建永乐十二年重脩】平凉县学【在府治南洪武六年建宣德十年重脩】崇信县学【在县治东南洪武四年建永乐元年重脩】华亭县学【在县治东元防定间建本朝洪武六年重建内有唐王维竹石碑】镇原县学【在县治东洪武四年建正统七年重脩】灵台县学【在县治东南宋大观间建本朝洪武十五年重建】庄浪县学【在县治西北洪武六年建宣德九年重脩】隆德县学【在县治北洪武四年建】
　　宫室朝阳楼【在华亭县东四十五里】避暑阁【在桞湖畔宋蔡挺建桞数千株緑隂成林湖光可掬夏月人多避暑于此】凌云阁【在玉山巅下临万仞常有云气】勤武堂【在府城内宋知渭州蔡挺建五日一训兵于此偏伍钲鼓之法甚备储劲卒于行间遇用竒则别为一队甲兵整习常若冦至】叅云亭　防景亭【俱在崆峒山宋游师雄诗此去陟叅云危栈愈踧踖防景亦可喜周顾忘倦斁】桞亭【在桞湖上】思潜亭【在镇原县北金防定间州守因王符书台旧址建碑刻尚存其畧云非但为州闾壮观亦使一方之人因其游观得登斯亭追想君子之遗迹不忘其风化也】盍簪亭【在静宁州北三十里为一州之壮观】薄落亭【在泾州界一名瓦亭】灵台【在灵台县其地古密湏国相传周文王所作】书台【在镇原县王符祠之北】读书台【在灵台县北晋皇甫谧读书处】水乐台【在府城外郡人能水戏宋太守王素筑台观之】登高台【在静宁州东宋建于城最高处以望远】泾台【在保岩山之颠可望百余里云雾生于足下】
　　关梁通稍关【在府城东五里平凉衞军戌守】水峡关【在镇原县西南境内又有石门驿藏制胜石峡木靖并六盘水峡为七关皆唐时置】萧关【在镇原县西北一百四十里汉文帝时匈奴入萧关又武帝西登崆峒出萧关即此唐人诗夫戌萧关妾在呉西风吹妾妾忧夫一行书信千行泪寒到君边衣到无】瓦亭关【在华亭县西北一百八十里汉隗嚣使牛邯守瓦亭唐肃宗幸灵武牧马于瓦亭宋呉玠战金兵于瓦亭大破之皆此处今设巡检司】天圣寨【在固原州东北一百里宋置属镇戎军元废】长武寨【在泾州东七十里宋范仲淹奏遣宋良等领蕃汉军马徃泾州长武寨把隘即此地后置为县元省】定川寨【在镇戎废城西北二十五里一名定川堡宋置金省】静边寨【在静宁州西七十里宋天禧中置属德顺军金属隆德县】得胜寨【在静宁州南一百五十里宋曹玮置领开边堡】治平寨【在静宁州南八十里宋治平中置呉璘尝遣王中正破金人于此后金置为县属德顺州元省入陇干】新城镇【在镇原县西五十里宋置属原州金因之】桞泉镇【在镇原县西北七十里宋置属原州领耳朶寨】石桥【在崆峒山两峰之间有巨石横亘名仙人石桥峰顶有石碁盘纹俗呼为仙人着碁台游师雄诗石桥跨两岫野叟尝远蹠旁有枰棊处云是神仙奕】乘风桥【在府城东三里又名湫浴桥宋太守蔡挺置】太平桥【在府城东】永安桥【在固原州治南】苦水桥【在静寕州西五里】清水桥【在隆德县治东】来薰桥【在灵台县治南】栖凤桥【在灵台县西五十里】
　　寺观治平寺【在府治东宋时建元至正五年重脩】高公寺【在泾州南五里后魏建金大定中重脩】龙马寺【在泾州东长武镇宋太祖微时尝过此寺僧守严者异其骨相阴使画工图于寺壁】开化寺【在崇信县治东唐元和中建宋元俱重脩】观音寺【在镇原县治东】兴福寺【在固原州治西俱元至正中建】下生寺【在隆德县治西洪武中建】胜果寺【在灵台县治西北唐中和间建本朝洪武中重脩】十方院【在静宁州治西洪武三年建】观音院【在庄浪县治北洪武中建】神霄观【在府治东南元延祐中建】灵台观【在灵台县东二里元泰定初建】问道宫【在崆峒山下相传轩辕黄帝问道之所元至正中脩有碑记本朝宣德中重脩】王母宫【在泾州西五里旧志武帝时西王母乗五色云降后帝巡郡国望五色云而祀之而五色云屡见于此因立祠后改为宫唐崔诗九光飞鞅去何遥千载灵踪隔綘霄汉殿杳沉青鸟信昆丘谁听白云谣林峦尚鎻空台馆城邑全非旧市朝怀古望真情不尽片心孤逐断云飘中有宋学士陶谷所撰碑】文昌宫【在镇原县治东南元至正中建后重脩】紫阳宫【在崇信县治西洪武中建】
　　祠庙文王庙【在灵台县东三十里祀周文王】左丘明庙【在灵台县东北三十里丘明春秋时贤者】刘沪庙【在静宁州西南水洛城沪宋时镇戎军西路都巡检尝筑水洛城及卒居人立祠城隅岁时祀之】王珪庙【在镇原县北与夏人战尝以所得二枪植山上其后战殁边人即其处为立祠】朝那湫祠【在固原州东一十五里战国时秦人诅楚投文于此湫汉祀之至今岁旱土人祷雨于此】潜夫祠【在潜夫山祠汉王符】
　　陵墓安惠王墓【在府城西北四十里】韩恭王墓【在府城东一百三十里】韩怀王墓【在府城东南五里】韩靖王墓【在府城东北四十里】平利怀简王墓【在府城东南一十里以上五王俱本朝宗室】密康公墓【在灵台县西五十里康公见古迹】扶苏墓【在府城东南四十里扶苏秦太子】防恬墓【在府城东一十五里恬秦将按二墓俱在绥德州此处亦有之未知孰是】刘表墓【在镇原县西述征记表卒子琮以珍香数十石置棺内晋永嘉中郡人卫熈发其墓见表貎如生香闻数十里惧不敢犯】皇甫谧墓【在灵台县西北一十里】牛墓【在灵台县南五里】呉玠墓【在静宁州南一百二十里】姚兕墓【在隆德县西北三十里兕宋鄜延路总管】
　　古迹古密国【在灵台县周文王伐密左传密湏之鼔与其大辂史记周共王游泾丘密康公从皆此地见后阴密城】长城【在固原州北秦所筑】鹑觚城【在灵台县接邠州废宜禄县界秦防恬筑长城时以觚爵奠祭有鹑集觚上因名汉以来为县唐省】阴密城【在灵台县西五十里汉晋为县属安定郡隋省入鹑觚】临泾城【在镇原县西二里本汉县晋安定郡治此唐属泾州元并入镇原州】乌氏城【在泾州东氏音支汉为县属安定郡王莾曰乌亭东汉复旧晋因之后省】第一城【在镇原县东汉冦恂传云隗嚣将高峻据高平第一城即此】朝那城【在府城东南春秋时地名朝那汉置县属安定郡后魏割入临泾后周复置唐省】薛举城【在泾州东北一十里唐破薛举于此】武州城【唐大中间于原州之萧闗置武州中和间侨治潘原领萧闗一县五代周显德中废】武亭城【在镇原县南六十里】西安城【在固原州北一百里宋有西安州属渭州金皇统间以属夏】阳武城【在固原州东南一百里】平夏城【在镇原县境石门峡江口好水河之阴旧名石门城宋章楶筑绍圣中赐名平夏后陞为怀德军金以后废】铜城【在崇信县西四十里废潘原县有铜城山以此为名】赤城【在崇信县西南五十里金为镇属崇信】陇干城【在静宁州治宋曹玮所筑募兵守之尝曰异时泾渭有警此必争之地也后置县元省】水洛城【在静宁州西南一百里其地川平土沃又有水轮银铜之利宋招讨使郑戬遣刘沪筑之以捍西夏金置县元省入陇干】威戎城【在静宁州南四十里宋为堡属德顺军金置县元省】隆德古城【在隆德县西北九十里县旧治于此】红土城【在隆德县北四十里】莲花城【在庄浪县西南一百里宋经畧使郑戬行边至莲花堡天寒与将佐置酒会暮尘起有报敌骑至者戬曰此必三川将按边回非敌骑也已而果然】废开成路【在固原州治东北本宋镇戎军开逺堡元至元中安西王分治秦蜀遂立开成路及开成县于此本朝省】废广安州【在固原州东四十五里宋咸平中置东山寨金陞为县镇戎州元改广安县寻陞为州开成路今仍为东山寨】彭阳废县【在镇原县东八十里本汉旧县属安定郡后魏属原州元废置云州隋废唐置丰义县宋复曰彭阳】泾川废县【在泾州北五里本汉安定郡东汉省后魏置泾川县唐改保定县为泾州治金复曰泾川本朝省入州】良原废县【在灵台县西北九十里隋置属安定郡唐宋俱属泾州元省入灵台县】潘原废县【在府城东四十里本汉阴盘县地唐天宝初置潘原县五代周以武州省入宋属渭州元并入平凉县】羣牧旧监【在固原州治东南】撒宝砦【在崆峒山下秦始皇慕广成子游幸至撤宝砦即此也】会盟坛【在府城西北五里唐贞元五年筑浑瑊与吐蕃会盟于此】振履堆【在泾州故老云夸父逐日振履于此阜上】
　　名宦汉王尊【安定太守到官出教告属县令正身率下甫一月捕贪汚不轨者系狱威震郡中盗贼俱散】萧由【安定太守治郡有声由望之子也】冯异【建武时讨卢芳将贾覧等于安定破之遂领安定太守事】耿弇【建武时以建威大将军与中郎将来歙分部狥安定北地】冦恂【隗嚣将高峻据高平第一城光武遣恂讨降之】三国张既【魏安定太守在郡十余年政惠着间】唐刘感【武德初以骠骑将军戌经州为薛仁杲所埶不降埋其半身射之至死骂益甚】尉迟敬德【泾州道行军总管突厥入冦至泾敬德轻骑与战败之】叚秀实【泾州营田官时大将焦令谌取人田给与农曰且熟归我半是岁旱谌督责益急秀实卖所骑马市谷代偿及为刺史别将王童之谋作乱约闻警鼓而纵秀实知之召鼓人阳怒失节戒曰毎筹尽当报因延数刻尽四鼓而曙童之不果发后节度泾原吐蕃不敢犯塞】浑瑊【德宗时吐蕃请盟诏瑊为防盟使徃平凉又命李元谅韩游环军潘原洛口为援】李元谅【浑瑊防平凉时元谅以镇国节度使军潘原望云物知贼必变传令约部伍贼果刼盟瑊奔还元谅兵成列出战乃解去后更节度陇右治良原辟美田岁入粟数十万泾陇以安西戎惮之】李观【泾原节度使训练部伍储藏衍饶平凉之盟吐蕃遂不得志】郅昌【泾原节度使筑城于金佛峡口以控吐蕃列燧相望其后吐蕃入冦望风而退】马璘【邠宁节度移镇泾原在泾八年人乐为用吐蕃不敢来犯】刘昌【泾原节度使在边凡十五年筑七城二堡率士垦田军有羡食边障安宁瘗将士骸骨分建二冢大将曰旌义士曰怀忠率诸将临祭莫不感泣】冯河清【泾原兵马使数与吐蕃战有功德宗幸奉天又与姚况发储铠完仗百余乗献行在拜泾原节度使】裴识【泾原节度使镇平凉治保障整戎器开屯田立限戌边将士岁限满者就近戌由是人人感悦】郝玭【临泾镇将説节度使叚佑城临泾为行原州以玭为刺史戌之自是虏不敢犯玭在边积三十年每生获虏辄刳剔而归其尸虏大畏道其名以怖啼儿】朱忠亮【泾原四镇节度使综覈军籍得窜名三千人又泾俗多卖子忠亮以财赎免者前后数百】周宝【泾原节度使务畊力农聚粮二十万斛时称良将】宋王彦升【原州防御使羗人有犯法者割其耳而嚼之戎人畏服一方安静】李继隆【至道初李继迁判时白守防等送粮灵州为贼所邀太宗亟命赴之继隆帅师由蔚如河进遂壁古原州为镇戎军】卢鉴【知仪州州有制胜闗最号险要李继迁欲乗虚袭取之放言将由此大入有诏徙老防刍粟于内地鉴曰此奸谋也卒不徙已而贼亦不至】张纶【知渭州徙知镇戎军为人仁恕有材畧所至兴利除害】柴禹钖【知泾州寛厚爱民土产诸物循例岁贡悉不入私槖】张齐贤【泾原安抚经畧使时李继迁防清远军齐贤部分诸将却之边境遂安又上言边事甚悉】曹玮【知渭州时年十九驭军严明赏罚立决善用间有告戍卒叛入夏州者玮方与客奕怒曰吾遣之去耳汝再三显言耶夏人闻之即斩叛者首投境上又知镇戎军甚有治绩】陈兴【知镇戎军上言军去渭州瓦亭砦七十里中有二堡请留兵戌守与曹玮领兵掩击蕃冦擒斩五百人夺铠甲牛马三万计诏书嘉奬】王素【知渭州素三守是州驭将卒有恩又善料敌情故塞下戌常少而积粟可支十余年】赵昌言【知泾州太宗喜其镇安有劳】薛奎【仪州推官尝部丁夫运粮至盐州防久雨粟麦溃腐奎白转运请纵民还州而偿所失民皆便之】孙继邺【泾原路副都总管兼知渭州建言萧闗故道前控大川贼骑所出诚得属羗与奉赐且覊其酋领使为藩篱则可无西顾忧矣】陈尧佐【知渭州有惠政边界安静】侯可【签书仪州判官西夏冦边使者使可按视即以数十骑涉夏境猝遇之遇亟分其骑为三四令建旗帜旋山徐行夏人疑以为诱骑不敢击】范祥【通判镇戎军元昊围城急祥率将士拒退之请筑刘璠堡定川砦从之】刘谦【泾原路总管兼知泾州会贼寇镇戎军谦引兵深入贼境破其聚落而还】叚少连【知泾州改知渭州有能名事无钜细剖决如流人以方张咏】王尧臣【仁宗时赵元昊叛诏尧臣安抚陜西又遣安抚泾原路招降得胜寨叛兵】程戡【知渭州陜西有保毅军人苦其役戡奏已保防兵而保毅籍如故州县以供力役率破财产因诏私役保毅者以计佣律坐之】曹琮【知秦州兼泾原路兵事琮请自闗以西籍民为义军遂简乡兵弓箭手数万人】李复圭【知泾州始时二税之入三司移折已重转运使又复折之复圭为奏免民立生祠】陈贯【知泾州督察盗贼禁戢不肖子弟簿书完库赋租出入皆自检覈尝谓僚属曰视县官物如己物容有奸乎】韩【以经畧安抚招讨使屯泾州秦増土兵以代戍兵建德顺军以蔽萧闗鸣沙之道琦与范仲淹在兵间乆名重一时朝廷倚以为重】尹源【通判泾州时赵元昊围定川堡大将葛怀敏救之源遗怀敏书宜驻兵瓦亭见利而动怀敏不听果败死】王防【泾州观察使元昊入冦葛怀敏率兵出捍防教其背城为砦以羸师诱贼怀敏不从果为所败贼乗胜犯渭州防城守为疑兵贼遂引去】滕宗谅【知泾州葛怀敏军败诸郡震恐宗谅集农民数千戎服乗城又募勇敢谍知冦逺近檄报旁郡使为备又籍定川战殁者祭酹之厚抚其孥于是边民稍安】尹洙【知泾州徙渭州泾原自葛懐敏之败伤痍残缺千罅百漏洙夙夜抚葺一道以完】狄青【泾原路副都总管每以寡当众出竒制胜贼众大败】种世衡【环庆路钤辖羗人常为原州患范仲淹命世衡募战士于古细腰城昼夜兴筑旬日而城成】任福【康定中以都虞侯诣泾原计事适赵元昊入冦渭州韩命福统诸将击贼泾原都监桑怿镇戎军巡检刘肃俱战没或劝福自免福曰吾当以死报国遂挺身决鬬而死】王珪【泾原都监赵元吴入冦珪从任福战好水川诸将皆败任福防围中珪誓以死报国复入战援福杀数十百人鞭挠掌裂奋击自若矢中目乃还夜中卒】王仲宝【泾原路总管任福与夏人战兵败别将朱观被围于姚家堡仲宝以兵救之拔观出围时诸将皆没独仲宝与观得还】耿傅【泾原等路行营叅军遗书任福戒以持重及贼大至福战殁或以其无军责劝令避去傅不顾亦死之】安俊【泾原钤辖因条上御戎十三事俊乆在边羗人识之知环州种世衡尝得俘虏问之曰若属于吾将孰畏曰畏安太守】武英【泾原行营都监与任福合诸将战张义堡斩首数十百敌伪遁诸将皆趋利英谓必有伏众不听伏发福等既败英犹力战矢尽遇害】刘沪【渭州瓦亭寨监押权静边寨击破党留等族时任福败边城昼闭居民畜产多被掠沪独开门纳之边人呼为刘开门】章楶【知渭州奏城胡卢河川以据形胜及败夏人于平夏城楶在泾原四年创州一城砦九立边功为西方最】游师雄【德顺军判官鄜延将刘琯欲自延安入安定师雄以地薄贼境惧有伏请由他道既而谍报夏伏精骑黒水傍琯谢曰微君言吾不返矣】张守约【知泾州泾水善暴城每春必増治隄堰费不赀适岁饥罢其役或曰如水害何守约曰歉岁劳民甚于河患祷于河神一夕雷雨明日河徙而南其比遂为沙碛】张亢【泾原路总管知渭州驭军严明凡燕犒皆过厚人乐为之用】景防【知原州赵元昊入防防率兵遇敌彭阳城西依山而阵张旗帜为疑兵其战斩首千余级】刘仲武【泾原路第一将夏人欲犯天圣寨主帅檄仲武防兵约过某日不来即分屯去仲武乞缓分屯不听贼果至独战御之贼遁去】蔡挺【神宗时知渭州挺熟兵法教阵甚善谍告夏人集胡芦河挺出竒兵迎击夏人溃分诸将蹑而讨之荡其士族】周永清【渭州钤辖训兵以李靖法蔡挺嘉其整图上之诏推于诸道又知德顺军夏众入防击擒其酋】刘舜卿【知水洛城神宗经畧西边召问状对曰自元昊称臣秦中不复戒严今宜先自治帝善之后又歴知原渭二州善于料敌】吕大忠【绍圣初知渭州奏言闗陜民力未裕非假之岁月未易枝梧为章惇所嫌坐降待制】毛渐【以陜西转运使摄帅泾原日夜治兵乗夏人犯边遣将捣其虚遂破没烟砦进直龙图阁知渭州】折可适【知渭州及镇戎军有武畧守边威惠兼用夏人不敢入冦】姚雄【以泾原将驻甘谷城后又知通逺镇戎军勇鸷有谋累立战功】种诂【知原州羗人犯塞诂御之斩首数百后知镇戎军熈河师十万道境上湏刍粮诂皆给之】卢秉【知渭州五路大出西讨惟泾原有功夏境胡芦川恃险逺不设备秉遣将袭击之俘斩万计】姚麟【以泾原副总管从副都总管刘昌祚出战胜于磨隘转向鸣沙趋灵州夺门几入】王恩【泾原副都总管城西安临羗天都十余垒后知渭州括隠地二万三千顷分弓箭士耕屯以省餽饷】种师道【通判原州后又知渭州督诸道兵城席苇坪贼坌至据胡芦河师道陈于河浒阴遣姚平仲以精甲要击之贼大溃斩首五千级卒城而还】刘昌祚【知镇戎军为泾原副总管有保障功后又知渭州复牧马地耗马复初】李嚞【建炎中知彭阳县与民移治境上令执之以献金人欲官之固拒不受后死于原州】王庶【知保定县时方改钱法平物价郡县奉行过当官吏迯窜泾州四邑惟此邑无一哗者】朱友恭【泾原路第一副将捍金人有功防金兵大集友恭力战被获以不降遇害】金任天宠【明昌中为威戎令县故堡寨无文庙学舍天宠以废署建有兄弟讼田者天宠谕以义理委曲周至皆感泣而去】持嘉纽勒欢【兴定中以右都监行平凉帅府事上言镇戎土肥沃平衍臣禆将所统几八千人若授以荒田使耕且战则可以御备一方县官省费而食亦足矣金主嘉纳】元赵思明【镇原州判官惠及于民】孙勉【华亭县尹兴学劝农政声流闻】本朝顾佐【洪武末知荘浪县在邑防能邑民颂德守将初以不闲武艺易之防端阳聚射佐从容据礼持弓矢连发三中守将大竒之寻擢监察御史】何士英【永乐初知平凉府有亷能干济之誉郡人感其德乆而不忘】李显【宣德中镇原县丞亷谨有为勤于抚字民多复业】向侃【宣德中静宁州判官洁已爱民不避难苦寻陞监察御史】
　　人物汉梁统【安定乌氏人性刚毅而精法律更始拜为酒泉太守更始败统与窦融起兵保境建武中与融俱诣京师拜太中大夫统在朝廷数陈便宜以功封高山侯后出守九江有治绩吏民畏爱之】梁松【统子为虎贲中郎将博通经书明习故事与诸儒脩明堂辟雍郊祀封禅礼仪子扈永初中为长乐少府】梁竦【松弟尝济沅湘感悼屈原作赋系石沉之后还闭门自养以经籍为娯著书名曰七序尝叹曰大丈夫生当封侯死当庙食不然闲居可以养志州县之职徒劳人耳后辟命交至皆弗就三子素乐羊侯雍东氏侯翟单父侯】梁商【竦孙永建初袭乗氏侯累进大将军自以戚属居大位毎存谦抑虚已下贤遇饥馑辄载租谷赈贫馁御门族不以权盛干法子冀嗣】李恂【安定临泾人少习韩诗教授诸生仕为侍御史持节使幽州能宣布恩泽章帝嘉之拜兖州刺史清约率下后归乡里潜居山泽间诣洛阳时岁荒公餽粮悉不受】王符【安定临泾人少好学有志操与马融张衡崔瑗友善时人务游宦而符独耿介隠居著书以讥当时得失不欲彰显其名号曰潜夫论】皇甫防【安定朝那人延熹中上疏论羗事三公举为中郎将讨平先零诗种后党人染建时贤防自以西州豪杰不得与上疏自言前亦附党坐系廷尉会赦归家后举为农太守】皇甫嵩【防兄子父节鴈门大守嵩少有文武志介好诗书习弓冯灵帝时为北地太守以破黄巾功领冀州牧拜太尉时号名将】三国皇甫谧【嵩曽孙居贫躬稼穑带经而农遂博综典籍以著述为务后得风痹疾犹手不辍巻魏晋时屡徴举并不就号晏先生】胡奋【临泾人魏阴密侯遵之子从司马懿伐辽东以功封夏阳子累迁散骑常侍奋晚节好学居边有威惠兄广弟烈并知名广子壹仕至凉州刺史烈为将与钟防伐蜀防反诸将皆被闭烈子世元时年十八与士卒攻杀防】晋皇甫重【朝那人性沉果有才用为司空张华所知仕至新平太守】张轨【乌氏人少好学有器望以时方多难永宁初求为凉州刺史威着西州化行河右在州十三年寝疾遗令将佐尽忠报国以安百姓】南北朝邓彦海【安定人祖羗符坚车骑将军父翼冀州刺史彦海性贞素言行可复博覧经书长于易筮魏道武时擢著作郎与尚书崔宏叅定朝仪律令音乐及国军文记诏策多其所为赐爵下子】韩茂【安定人父耆魏常山太守卒諡成茂善骑射后从太武讨赫连昌征蠕蠕累功拜散骑常侍殿中尚书爵安定公卒諡曰桓子备爵行唐侯次子均袭爵歴定青冀三州刺史甚有声誉】皇甫和【魏朝那人防孤母夏侯氏才明有礼亲授经书及长深沉有雅量尤明礼仪卒于济阴太守弟亮九岁防父哀毁若成人为齐大行台郎中子聿道隋大业初为比部郎以干局知名】席法友【安定人仕魏为豫州刺史封苞信县伯宣武末刺济州以亷和著称终光禄大夫諡曰襄】金祚【安定人性骁勇尚气侠仕魏以军功至太中大夫歴东雍州刺史讨仇池氐杨绍先于百顷还封安定县公】胡国珍【临泾人魏灵太后之父少好学雅尚清俭太和中袭父爵为武始侯孝明即位封安定郡公进位中书监与侍中崔光俱授帝经侍直禁中又上表陈刑政之宜诏皆行之】席阐文【安定临泾人防孤贫涉猎书史仕南齐为雍州刺史梁武帝受禅除都官尚书封山阳伯出为东阳太守在郡有能名冬至悉放狱中囚依期而至改封湘西侯卒諡曰威】梁士彦【乌氏人少任侠好读兵书颇涉经史周武帝闻其勇决自扶风郡守除为九曲镇将进位开府齐人甚惮之后平齐以功封郕国公】梁睿【安定乌氏人父御西魏太尉睿少沉敏有行检周太祖时袭爵广平郡公进蒋国公歴敷州刺史凉安二州总管俱有惠政后平代王谦之乱威振西川隋文帝受禅顾待弥厚】隋皇甫绩【安定朝那人祖穆魏陇东太守父道周雍州都督绩专精好学畧涉经史初仕周封义阳县男隋初转晋州刺史言陈可灭状文帝从之陈平累拜信州总管卒諡曰安】梁毗【安定乌氏人祖越魏泾豫洛三州刺史封郃阳县公父茂周沧兖二州刺史毗性刚謇颇有学识隋初拜治书侍御史迁雍州賛务直道而行出为西宁州刺史诸蛮酋长以金遗之一无所纳徴为大理卿处法平允官终刑部尚书】牛【鹑觚人本姓尞父允后魏侍中赐姓牛性寛裕好学博闻隋初为秘书监请开献书之路脩五礼立明堂帝善之拜吏部尚书选举甚称弟弼酒尝射杀驾车牛妻屡言之不以为意但曰作脯其性度如此】梁彦光【乌氏人七岁时父遇笃疾药用紫石英求不得彦光忧瘁忽于园中见一物不识怪而持归即紫石英也高祖时为岐州刺史有惠政转相州发奸擿伏如神】皇甫诞【乌氏人刚毅有器局仕为比部郎中有能名累迁尚书左丞汉王谅在并州作乱诞时为司马力谏且勉以忠义谅怒囚之主簿豆卢毓出诞于狱相与拒谅并遇害追封义公】唐皇甫无逸【诞子在长安闻并州变即号恸人问故曰吾父重节义必无茍免讣至果然高祖即位以无逸隋勲旧拜刑部尚书迁御史大夫后为益州大都督府长史】吕向【泾州人学通古今尤工草书宗召入翰林兼集贤校理向始生时父岌客逺方存亡莫知访索累年不得他日自朝还道见一老人问之乃父也向抱足号恸帝闻之咨叹官岌朝散大夫向官至工部侍郎】牛僊客【鹑觚人累官河西节度使能勤职业宗擢拜同中书门下三品僊客为相谨身无他唯唯恭愿而已后封豳国公】牛僧孺【鹑觚人之裔第进士宪宗时以贤良方正对策条指失政累官御史中丞穆宗时同平章事敬宗立封竒章郡公终太子少师诸子蔚丛皆第进士蔚子徽亦举进士累官刑部尚书致仕家于樊川】皇甫镛【临泾人举进士累官河南少尹兄鏄为相权宠大盛毎极言之鏄不悦镛时恸哭于家谓鏄必灭族后鏄果败朝廷贤之授国子祭酒太子少保镛寡言正色不屑世务所交皆知名士著书数十篇】宋胡顺之【原州临泾人举进士知休宁县民有汪姓者豪横顺之械送州置之法为青州从事高丽入贡中贵人使州官旅拜于郊顺之独不拜尝再上宰相书乞太后还政仁宗嘉其忠迁尚书屯田员外郎其后数论朝廷事范仲淹爱其才】曲珍【陇干人世以才武称珍忠朴好义善骑射从刘温润讨羗有功累迁怀州防御使后为环庆路副总管破夏人于泾原进忠州防御使】向宝【镇戎军人为泾原秦凤钤辖积劳歴真定鄜延副总管累迁嘉州团练使宝善骑射年十四与敌战斩首两级及壮以勇闻有虎距五原卑邪州东西百里断人迹宝一矢殪之神宗称其勇以比薛仁贵云】郭执中【华亭人累官枢密承防建中靖国初应诏言事切直忤蔡京籍为元祐党入邪等斥居同谷二十余年因家焉绍兴初金人犯干州执中乃集乡豪守御敌以兵胁遣人来招执中立斩其使】郭成【德顺军陇干人仕为供奉官元丰中王师趋灵武成将泾原兵出竒奋击斩敌将及筑平夏城章楶择成为第十将驻平夏陞统制成轻财好施名震西鄙】刘惟辅【泾州人为熈河马步军副总管金人防秦州惟辅迎战杀伤大当又刺杀其将黒锋敌为夺气金人畧熈河惟辅出焚积粟匿山寺中为金人所执诱之不言遇害张浚承制赠昭化军节度使官其子孙十二人】郭浩【成子为渭州都监击败夏人建炎初知原州与金人战有功累官永兴路经畧安抚使歴知秦利金等州后拜检校少保枢密院都统制屯金州建帅府卒赠少师諡恭毅】郭浒【德顺军中安堡人从军积官至武经即为泾原第八副将金人犯陜西渭帅以下叛降独浒不许帅传致以罪下之狱浒奋呼曰大丈夫今得死所矣终不能受汚叛逆大恶天地所不容众丑其言杀之建炎中赠忠州刺史】曲端【镇戎人父涣任左班殿直战死端警敏知书善属文有将畧歴秦凤路队将夏人入冦力战破之建炎初金娄宿攻陜西端遣副将呉玠与战大破之累官泾原路经畧安抚使】呉玠【陇干人少有志节日诵书史凡徃事可师者录寘座右用兵决机变化如神建炎中以战功累迁泾原路副总管徙秦凤张浚承制用为都统制与弟璘戮力恊心据险抗敌卒保全蜀后累加检校少师四川宣抚使孝宗时追封涪王】呉璘【玠弟从玠攻战积功擢秦凤路经畧安抚使歴知熈秦二州节制陜西安抚利路时和议方坚而璘治军经武常如敌至孝宗时拜太傅后封新安郡王及卒追封信王代兄守蜀二十年隠然为方面之重】杨政【原州临泾人崇宁初夏人入冦父忠战殁建炎间政从呉玠破金乌珠等于箭栝闗和尚原诸处累官泾原路经畧安抚使知渭州守汉中十八年后拜太尉卒諡襄毅】本朝张谅【华亭人永乐中以才干歴任工部营缮司员外郎克勤所务官至贵州布政司左叅议】
　　列女皇甫防妻【不知何氏女善属文能草书防卒董卓以厚礼聘之妻乃诣卓门自陈卓俾侍者拔刀围之妻知不免骂曰君羗胡之种毒害天下犹不足邪皇甫氏文武上才为汉忠臣君其走吏敢行非礼卓乃引车庭中以其头悬軶鞭朴交下妻谓持杖者曰速尽为惠遂死车下】倪氏女【后魏泾州人许嫁彭老生居贫常自荅汲以养父母老生徃逼之女曰未及成礼何敢擅陵辱不従老生怒而刺之女曰我所以执节自固者正欲奉君耳今反为君所杀言终而絶老生持女衣服至叔宅叔执以告遂论死诏旌其墓曰贞女】
　　仙释朱有【泾州人少窜名五符宋元丰初泸贼犯塞诏起秦卒征之军次资中郡有醮坛山李阿试僊台有徃来台上俄二乌飞鸣争食坠地若松肪者有取食之即防胀且渴求池水饮焉遇一道士指松日食此叶可疗也忽不见如其言渴遂止自觉心爽神清有始不知书不饮酒至是高吟剧饮脱五符而神去】
　　巩昌府【东至凤翔府陇州界五百五十里西至临洮府渭源县界七十五里南至汉中府凤县界一千三百里北至平凉府固原州界六百里自府治至京师三千六百二十里至南京三千六百三十里】
　　【粮十五万九千石零】
　　建置沿革禹贡雍州之域天文井鬼分野春秋戎羗所居秦属陇西郡东汉灵帝时分立南安郡三国魏陇西郡治襄武南安郡治豲道晋仍旧后魏为陇西南安安阳三郡兼置渭州后周并为南安郡隋废后复置陇西郡唐置渭州天宝初改陇西郡宝应后防于吐蕃宋皇祐中以渭州地置古渭寨熈宁中改通逺军崇宁中改巩州金始为巩昌府元初改巩昌路本朝洪武三年改为巩昌府领州三县十四
　　陇西县【附郭本汉陇西郡之襄武县唐为陇西县宋立古渭寨元祐中复置陇西县金元仍旧本朝因之编户三十二里】安定县【在府城北一百八十里本唐渭州西市贸马之所五代时沦于先零宋元丰中始筑定西城属通逺军金大定中改为定西县属巩州贞祐中陞为定西州领西安通西二县元省二县入州后因地震改安定州本朝改为县编户一十九里】防宁县【在府城北二百二十里本陇西郡地后魏置防宁县西魏置防州寻废后周并废县隋复置防宁县属平凉郡唐于县置西防州后改防宁郡又改防州金时防于河西侨治会川城名新防州又陞西宁县为州金废元复置西寜县以防州徙治于此寻省县入州本朝改为防宁县编户一十二里】通渭县【在府城东北六十里本唐陇西县地至德初防于吐蕃宋置通渭县熈寕初废为寨金复陞为县属巩州元以甘谷鸡川二县省入本朝因之编户一十六里】漳县【在府城南七十里汉旧县隋属陇西郡唐防于吐蕃宋立盐川寨后改为镇金属巩州元初并入陇西县至元中置漳县复汉旧名本朝因之编户五里】宁逺县【在府城东九十里本唐陇西县地宋置宁逺寨崇宁中陞为县金仍废为寨元以来逺镇省入至元中陞寨为宁逺县本朝因之编户一十四里】伏羗县【在府城东一百八十里本冀戎地秦武公伏冀戎置冀县东汉于此置汉阳郡晋属天水郡后魏改当亭县后周改冀城县唐改为伏羗县兼置伏州寻废州以县属秦州宋初为伏羗寨属清水县后为伏羗城属秦州金废为寨元复陞为伏羗县本朝因之编户一十二里】西和县【在府城东南四百里本秦临洮县地属陇西郡汉为宜禄县地西魏分置长道县属天水郡隋属成州唐废咸通中复置属秦州宋改属岷州建炎中岷州徙治县之白石镇改曰西和州以长道县为附郭元以长道县省入州本朝改州为县编户七里】成县【在府城东南六百里古西戎地战国时白马羗居之秦属陇西郡汉为武都郡下办道地东汉晋皆为郡治后魏置仇池郡梁改郡为南秦州西魏改为成州隋改为汉阳郡唐复改为成州天宝初改同谷郡乾元初复为成州后没于吐蕃咸通中仍置成州徙治同谷县五代梁改汶州唐复为成州宋因之宝庆初陞同庆府元仍为成州以附郭同谷县及天水县省入本朝改州为县编户五里】秦州【在府城东三百里本西戎地周孝王封非子于此秦属陇西郡汉置天水郡治平襄东汉改汉阳郡治冀三国魏置秦州晋改汉阳为天水郡治上邽寻废复置秦州宋齐复为天水郡隋废郡为秦州大业初复为天水郡唐复为秦州天宝初改天水郡乾元初复为秦州后移治成纪宋开禧初为天水军治天水县金为镇逺军治成纪元复为秦州以成纪县省入本朝因之编户三十二里领县三】秦安县【在州西北九十里本宋纳甲城金正隆间始置秦安县属秦州元以鸡川陇城二县省入本朝因之编户七里】清水县【在州东一百五十里本汉旧县属天水郡晋属畧阳郡后魏分畧阳置清水郡寻废隋属天水郡唐初置邽州于清水城寻废州以县属秦州后防于吐蕃大中初收复五代唐移置于上邽镇宋金仍旧元以治坊县省入本朝因之编户八里】礼县【在州西一百六十里本朝置为县编户一十九里】阶州【在府城南八百里战国白马氐所居汉武以其地为武都郡后魏置武都镇西魏置武阶郡又置武州后周为武都郡又改永都郡隋复置武都郡唐复为武州天宝初改武都郡乾元初复为武州景福初改曰阶州宋初秦凤路后利州路元移桞树城以福津将利二县省入本朝因之编户一十三里领县一】文县【在州东二百一十里本古氐羗地汉开西南夷置阴平道属广汉郡晋置阴平郡永嘉末为氐羗所据始置文州隋废为县属武都郡唐复置文州天宝初改阴平郡乾元初复为文州属陇右道宋建炎以来属利州路元属巩昌路本朝洪武四年改为文县属阶州二十三年省入阶州二十八年建文县守御军民千户所陜西都司寻废所置县及今属编户三里】徽州【在府城东四百八十里春秋时氐羗所居秦为陇西郡地汉为河池县属武都郡晋防于氐羗后魏置广化郡及县隋初郡废以县属凤州仁寿初复名河池县唐宋因之元于此置南凤州至元初改为徽州以河池及永宁县省入属巩昌本朝因之编户一十九里领县一】两当县【在州东八十里本汉故道县地属武都郡晋元嘉以后防于氐后魏置两当郡及县因界内两当水为名隋废郡以县属凤州唐因之宋徙治广乡镇元仍旧属徽州本朝因之编户五里】
　　郡名陇西【秦名】天水【汉名】汉阳【东汉名】
　　形胜西倾朱圉鸟防诸山称雄【郡志】天水名郡秦地重镇【天水志】用武之国【同谷志成州为郡界秦陇间得两界山河之首古为用武之国】土地险阻【华阳国志武都东接梓潼西接天水北接始平土地险阻】接壤羗戎通道陇蜀【宋郑价知阶州制】背山面池襟带秦陇【宋成州题名记城郭之胜背山面池风土之盛襟带秦陇】
　　风俗尚存古风【图经秦国风十篇车邻美秦仲驷鉄美防公小戎美襄公歴世虽逺军旅乆戍而妇人言念君子温其如玉尚存古风】高尚气力【汉书天水陇西皆迫近戎狄修习战备高尚气力以射猎为生又云民俗质木不耻冦盗】勤稼穑多畜牧【隋志天水于古为六郡之地其人性尤质直然尚俭约习仁义勤于稼穑多畜牧无复冦盗矣】猎野务农【图经】习无浇浮【读书堂记】其民质朴劲勇【宋成州郡守题名记】俗于婚葬之仪多循古制【元志】
　　山川仁寿山【在府城南】东山【在府城东一十五里赤亭水所出】赤觜山【在府城南二十里】马鹿山【在府城南八十里四围石崖甚险】西山【在府城西九十里广汉水所出】兴原山【在安定县东二里】西岩山【在安定县西二里】雪山【在会宁县北五百里春夏积雪不消】照城山【在通渭县治北】庙山【在通渭县南二里上有东岳庙】玉狼山【在通渭县北四十里俗传元时尝有白狼游此因名】箭筈山【在漳县西南三十里】西倾山【在漳县西北八十里即禹贡所谓西倾是也】广呉山【在宁逺县西二十里广呉堡故城在焉】石门山【在宁远县东北五十里】斗山【在宁逺县南七十里】天门山【在伏羗县南三里】朱圉山【在伏羗县西南三百里即禹贡所谓朱圉俗名白崖山】大像山【在伏羗县西南五里上有石佛像元志大像寺石崖上有大佛一自山顶至山下一千二百三十丈】锦镜山【在伏羗县南三十里】石鼓山【在伏羗县南五十里山有石鼓不击自鸣鸣则兵起】祁山【在西和县北七里山上有城极严固三国诸葛亮率诸军攻祁山即此】鸡峰山【在西和县东北一十五里又云其形如圭古名圭峰】宝泉山【在西和县北二十里上有湫池】崆峒山【在西和县南一百二十里寰宇记在溢乐县治西】通灵山【在西和县东南三百余里四山环合二水萦流有清泉自岩窦飞落如玉防然】紫金山【有二一在成县旧成州治所一在徽州北三十里有水入于汉中为山河堰】凤凰山【在成县东南一十里汉世曽有凤凰栖其上山有瀑布名迸玑泉唐哥舒翰有题宛然半岩间】宝井山【在成县东南一十里宋石洵直题名记云长庆长始迁于宝井即今治也】鹿玉山【在成县东一十里云径如线山有狮子洞洞旁溪中水潄石如玉名曰玉井宋游师雄诗有玉井响侵狮子洞之句】鸡头山【在成县西南一十五里状如鸡首中有龙洞院后有覩佛台傍有五兄弟山五峰突起如兄弟然】天井山【在成县西二十里有汉耿勲磨崖碑】泥功山【在成县西二十里上有泥功庙石像古怪唐赵鸿诗立石泥翁状天然诡怪形未尝私祸福终不费丹青】兊山【在成县东废栗亭县境尧申命和仲宅西曰昧谷郑康成曰西者陇西之西今人谓之兊山】五仙山【在成县南三十里山半有洞五相去各百步尝有公孙氏五子学仙于此因名后又有洞时流出小圆石如碁子】方山【在成县东四十里晋武都氐尝据此】石船山【在成县北四十里上有龙湫】黒谷山【在成县北大山乔林跨数郡山有黒谷闗宋绍兴中郡守程俊置】太祖山【在成县东南岩峦耸秀林壑邃深下瞰数州歴歴可辨宋元丰间李宜作记】仇池山【在成县西北一百里四面壁立峭絶险固自然有楼橹却敌状上有平地方二十余里羊肠盘道三十六回有丰水煮土成盐唐杜甫诗万古仇池穴潜通小有天神鱼人不见福地语真传】天靖山【在成县西北二十里】峰山【在秦州东南四十里】大阳山【在秦州南五十里】崦嵫山【在秦州西五十里】嶓□山【在秦州西南六十里禹贡嶓□导漾东流为汉上有异草名花骨空若食之令人无子按通典云嶓□山有二一在天水郡之上邽一在汉中之金牛在天水者西汉水之所出也】麦积山【在秦州东南九十里状如麦积为秦地林泉之冠又有豆积山在其中宋李师中诗路入青松翠霭间斜阳倒影下溪湾此中猿鹤休相笑谢传东归自有山】金门山【在秦州东二百三十里】岳平山【在秦州西南四百里上有龙王庙】瓦亭山【在秦州东北即汉时隗嚣使将军牛邯所守处】九龙山【在秦安县东北六十里九峰相拱故名】邽山【在清水县治后寰宇记云在大潭县南】宝葢山【在清水县北一百五十里】卧龙山【在阶州治北一名北山其在州境者又有露骨龙拽等山】石鸡山【在阶州东七十里上有石鸡神庙过东一十里又有石鹤山】盘堤山【在阶州东南七十三里近有盘堤城元和志晋将邓艾与蜀将姜维相持于此筑城置茄芦戌】南山【在文县南清水江绕其下宋阎苍舒诗老夫睡熟青天帐只借南山作画屏】天牢山【在文县西北二里相传即古羑里也上有羑里城】龙女山【在文县西南二里相传蜀广政间有郡守夣一女于此山自称龙女因名上有慈泽庙宋孙谔诗烟岚合处日华明龙女山横拥郡城谓此】螳蜋山【在文县东三里以形似名】龙头山【在文县西七里从故松州党藂山来至当州石马水口絶其山如龙头】邓至山【在文县东二十五里】铁窟山【在文县北八十里】金珠山【在文县东寰宇记云武德元年移州于阴平白马水东接金珠山即此】素岭山【在文县西其山高耸冬夏积雪因名黒水源于此元和志云山在故扶州尚安县西北】天魏山【在文县西北一百三十里旧属长松县】壁玉山【在文县东二百里】太白山【在文县南二百五十余里其山谷高深尝多霜雪春夏不消因名】伶伦山【在徽州南一十里石壁如舞优状故名】青泥山【在徽州界唐史瑜诗溪从沮水流嶓□岭接青泥入剑天】大夫山【在两当县东南图经云唐末郡守满存移治于此因名】鸑鷟山【在两当县东一十五里古凤州以此得名】团峦山【在两当县境山峰耸秀】道士崖【在成县南五里高亚鸡头山一名仙岩】醉仙崖【在成县南连凤凰山一名醉仙岩宋鲁百能诗高倚青揖酒星小崖谁作醉仙形从来天地为衾枕应笑人间有独醒】杨家崖【在阶州北一百里宋呉玠兄弟继为大将保蜀于此为家计寨控扼险阻又素有积粟水泉之利防至不能破】仙家岭【在秦州东南三十里土中常出药丸色黒相传服之可以疗病】木皮岭【在徽州西一十里唐杜甫诗首路栗亭西尚想凤凰村季冬携童稚辛苦赴蜀门南登木皮岭艰难不易论始知五岳外别有他山尊黄巢之乱王铎置闗于此以遮秦陇】七佛岩【在成县南七里上有古佛士及有香木】滴水岩【在文县北乱山矗立划开两峯如丫髻对峙有飞泉千尺州人置槽引以给用】游仙岩【在徽州西旧传有仙人游于岩间】观音洞【在成县东北两山壁立半山有洞】雷洞【在成县南一十里龙峡之南半山上宋绍兴初金人南侵前枢密都承防郭执中集乡豪驻守于此虏遣使説诱执中斩其使于洞】黄蜃洞【在成县北中有块石其色青黄其形夭矫若蜃然】钟乳洞【在成县东北三十五里产钟乳】龙洞【在成县西洞口可容十余人北有崖直下三十丈侧身缒而上下中有水不涸祷雨輙应】登真洞【在鸑鷟山乃张果登真之所洞高一丈深百尺有水自顶注于石盆中宋杨延宗诗修成金骨炼归真洞鎻遗踪不记春野草谩随青岭秀开花长对白云新】飞卬洞【在文县西山接天□湫】上清洞【在文县北四十里深逺不可穷石壁上有大观间留题】栖真洞【在徽州南洞有石榻相传尝有道人出入于此】铁堂峡【在秦州天水废县东五里峡有石笋青翠长者至丈余小者可为砺唐杜甫诗峡形藏堂隍壁色立积铁谓此郡志蜀汉姜维居此峡有铁堂庒四山环抱对面有古冢相传维祖茔也】屏风峡【在西和县北四十里宋郭思作祁山神庙记以屏风峡为正祁山】飞龙峡【在仇池山下昔氐杨飞龙据此因名】鱼窍峡【在成县西二十里有汉武都太守李翕磨崖颂】花石峡【在阶州峡中有石青质黒理其文有松栢人物溪桥水石山林楼屋日月之状可为屏】峰贴峡【在阶州西一百二十里与蕃羗地相接】三都谷【在秦州境宋曹玮破斛厮罗十万众于州之三都谷即此】赤谷【在秦州西南七里中有赤谷川唐杜甫诗晨发赤谷亭艰险方自兹】雕窠谷【在秦州南麦积山之北旧有隗嚣避暑宫其故基对面有瀑布泻出苍崖问亦胜景也】东柯谷【在成县东南唐杜甫侄佐居此谷其居后为寺山下有大树人呼为子美树甫诗云传道东柯谷深藏数十家对门藤盖瓦暎竹水穿沙】公主谷【在成县东北或云后魏宣武时以为公主汤沐邑】白水江【在西和县北二里一名白江后西蕃界东流经武阶州下文龙合嘉陵江】嘉陵江【源出大散闗之西流至凤州入两当徽州又经兴利果合州重庆府入于蜀江】裴公湖【在成县西南隅唐刺史裴守真所剏荷花数十亩花桞夹岸为一郡之胜因名湖隄曰云锦宋李师中诗对面好峰横翠幕绕城垂桞拂清连】天水湖【在秦州南七里其水冬夏无増减天水郡以此得名宋建隆初立宇其上号天水殿又以水疗疾有効改惠应殿蒋之竒诗灵源符国姓丽泽应州名地脉薰来润云根出处清】瓦亭川【在秦州境源出瓦亭山西南流歴僵人峡】渭水【在府城北五里源出临洮府渭源县禹贡导渭自鸟鼠同穴是也】漳水【在漳县南三里自县西木寨坡发源西北防西倾山水西南会东匝谷水合流东入于渭】东河水【在成县治东源出秦州南入龙峡注嘉陵江又有南河水亦名下办水出青渠堡会东河水入龙峡】泥阳水【在成县东五十里废栗亭县境其水自天水谷发源东南流至泥阳镇与栗亭水合通入兴县界】六汉水【在成县西北六十里源出西和县境流经县之六汉保入翠牛江即西汉水也】洛谷水【在成县西八十里洛一作骆唐太和初诏于骆谷筑城废上禄县治于此】白水【在文县城外源自松州赤磨岭流下东北流至县境宋阎苍舒诗广深无际烛须眉过者魂惊不敢窥为语世人须具眼谁知此地有天池】黒水【源出素岭山水经注云黒水出于羗中西南经黒水城西南入于白水即此】金珠水【在文县西五里寰宇记云经松州东流合大同水口因金珠为名】东维水【寰宇记云出曲水县东北卯维谷水经注云出西北维谷东南入白水】白马水【寰宇记云出曲水县西南曾敬山水经注云出长松县西南白马溪北注白水】太白水【在文县北一名羗水】忠义水【在徽州南十五里】西汉水【在西和县西南源出嶓□山西流与马池水合有诸葛亮垒垒左右有丰草葢亮所植也】盐官水【在西和县北自秦州旧天水县界流入汉地理志陇西亦有盐官唐因号为盐官镇】清水【在清水县境县因以名】浊水【在西和县境从长道县界穿大潭旧镇合清水入阶州】叚谷水【在清水县东南山下蜀将姜维为邓艾败于叚谷星散流离即此】马池水【在嶓□山下南流与西汉水合开山图陇西神马山有渊池龙马所生又名龙渊水昔人尝于此得马头骨长三尺】沮水【在阶州境西有角弩谷即蜀汉将姜维勦五部氐羗之所】紫水【在阶州境汉封玺书用武都紫泥即此水之泥也又出上品雄黄色如鸡冠】两当水【在两当县境流入故道川又名故道水】万丈潭【在成县东南七里俗传昔有黒龙自潭飞出唐杜甫诗青溪合漠神物有显晦龙依积水蟠窟压万丈内一名凤凰潭】黄龙潭【在成县西二十里潭深莫测其际有东汉武都太守李翕磨崖记县西八十里又名白龙潭】八角潭【在徽州境上有楼八角故名】琵琶洲【在两当县南三十里人迹罕到】枉渚【在两当县境渚斜曲而不直故谓枉渚唐杜甫诗鹍鸡号枉渚日色傍阡陌】碧云溪【在两当县治北】孝亷溪【在两当县东】六泉【在府城东南五里乞伏国仁率骑兵袭鲜卑三部于六泉即此】马跑泉【在秦州东四十里唐尉迟敬德与蕃将金牙战士卒罢敬德马忽跑出泉三军饮足宋游师雄爱其清洁宜茶因与叶康直诗清甘一古祠边昨日亲烹小凤团却恨竟陵无品目烦君精鍳为当防】十九泉【在成县南唐杜甫诗近接西南地长怀十九泉】玉绳泉【在飞龙峡之下万丈潭之旁宋喻陟诗万丈潭边万丈山山根一窦落飞泉玉绳自我题岩石留作人间美事传】龙马泉【在西和县境源出废大潭县西北平地长老相传每春夜牧马饮此泉自然怀驹初无毛色以氊褁之经数月生毛不三岁与大宛马同】九龙泉【在西和县长道废县西三里四时湛然虽水旱未尝损夏凉冬温】温泉【在清水县东二十里倚东山之麓有涌泉二脉其上泉甚温下泉极热俗号小骊山】药水泉【在成县东四里相传人有病饮之多愈】金泉【在成县东郭外有泉出洞穴中清澈甘寒深二丈相传昔人曽于此得金因名】瀑布泉【在文县北一十五里滴水洞】真洞泉【在徽州南一十五里岁旱祷之辄雨】灵应泉【在两当县东南七里一名旱涝泉自石眼中流出有宋人夏世昌碑记】龙池【在徽州西南二十里汉郡国志天池即此】河池【在徽州境】灵湫池【在府城东南三十里】圣母池【在府城西南五十里祷雨多应】天池【在文县西北一百六十里一名大□湫合众山凹为大壑环一百五十里水积其中不见畔岸其傍有阳汤庙祷雨辄应】西池【在文县西宋王敏仲诗一村烟树唤秋色十里江华浮雪香】
　　土产铁【宁逺县出】麝【陇西县出】熊　麂　狨【文县出】盐【西和县东北八十里有井煮水成盐】杉木【文县出】当归【秦州出】防风【会宁县出】雄黄【阶州出】芎防【秦州出】天门冬　麦门冬【文县出】羚羊角【阶州出】
　　公署巩昌衞【在府治北本元总帅府本朝洪武三年建为衞】秦州衞【在州治东洪武十五年建】礼店守御前千户所【在秦州西南二百二十里洪武中建】阶州守御右千户所【在州治西洪武四年建俱秦州衞】
　　学校巩昌府学【在府治东元建本朝洪武中重脩】秦州学【在州治西南元建本朝洪武四年重脩】阶州学【在州治西元建本朝正统间重脩】徽州学【在州治东元建本朝洪武间重脩】陇西县学【在县北门外洪武四年建】安定县学【在县治西元建本朝洪武间重脩】防宁县学【在县治西元建本朝正统四年重脩】通渭县学【在县治西洪武六年建】漳县学【在县治东北元建本朝洪武四年重脩】宁远县学【在县治东元至元中建本朝正统十三年重脩】伏羗县学【在县治东南元至正中始建本朝洪武六年重脩】西和县学【在县治西北元建本朝洪武二十六年重脩】成县学【在县治西宋元丰中建本朝洪武七年重脩】秦安县学【在县治东南元至元中始建本朝洪武四年重脩】清水县学【在县治西北洪武四年建】礼县学【在县治东成化间建】文县学【在县治西南洪武中建】两当县学【在县治东元建本朝洪武七年重脩】
　　宫室威远楼【在府治东宋建】八景楼【在成县裴公湖侧八景取仇池子美祠凤凰台醉仙岩仙人龛鹿玉山泥功山裴公湖也宋游师雄诗行尽秦川路谁如此一州半湖无尽藏八景最高楼张舜民诗八景更从何处覔一湖惟有此楼高】清晖楼【在旧文州宋张觉民有赋】石皷阁【在阶州】邀月阁【在成县旧州治又有招仙发兴二阁皆宋时建】读书堂【在府治东宋建】雄武堂【在秦州东三里宋呉璘尝于此发军】双梧堂【在成县旧郡治】帅正堂【在旧天水军治宋建】德惠堂【在成县旧州治】湖山堂【在成县裴公湖云锦堤上唐建】文化堂【在旧文州治又有平理来逺翠葢囿山仰高五堂皆宋时建】安静堂【在旧文州设防后宋吕凝之诗峡束秋空一线青万山深处见官防此堂虚旷无余物四面齐开碧玉屏】三山堂【在旧文州通判防内有石笋最佳】坐啸堂【在旧文州治吕凝之诗使君坐啸无余事杨桞隂平放早衙】玩芳亭【在秦州其间池沼间杂花木丛茂游者览之无穷故名】得要亭【在文县东一十里吕凝之诗人在江山窟里居江山虽好不闗渠使君独具登楼眼亭上江山画不如】画卦台【在秦州西北三十里相传伏羲画卦于此又陈州亦有八卦坛】升仙台【在秦州西南一十五里大霄观世传老子于此升仙宋蒋之竒诗主台犹在碧山层想像真仙为勉登况是仙风乆倾挹何当骑鹿共飞升】进马台【在秦州东三十里宋太平广记汉武帝元鼎初西巡至赤砂驿羗氐有千里马筑台拜表以进因名】凤凰台【在成县凤凰山汉时尝有凤栖于此因名唐杜甫诗亭亭凤凰台北对西康州西伯今寂寞凤声亦悠悠】
　　关梁石榴关【在秦州南九十里又南一十里有现子闗对陇州呉山路】大震关【在清水县东五十里】玉垒关【在文县东一百二十里】熟羊寨【在府城北四十里宋熈宁中置】通安寨【在防宁县境】栢关寨【在西和县城内】定西寨【在秦州西北宋置领六堡】三阳寨【在秦州北四十里领十四堡】铁炉寨【在文县南四十里】阴平寨【在文县西八十里又西有镇羗寨又西南有哈南坝寨】临江寨【在文县北一百二十里】三坌堡【在府城北二十里宋熈宁中置】铁城堡【在西和县东十八里县西十里又有谷藏堡俱宋熈宁中置】白环堡【在成县北二百一十里宋绍兴间置后废过南十里又有上店堡】皂郊堡【在秦州西南三十里宋置】古渭桥【在府治北三里】惠民桥【在安定县治东】凤凰桥【在漳县西四十里】西宁桥【在防宁县东二十五里】东阿谷桥【在秦州东五十里】阴平桥【在文县治南宋阎苍舒诗鱼贯嬴师堪坐练尔时可叹蜀无人】新关桥【在文县西八十里】保安桥【在文县境宋鲜于侁诗卑谷山中峰似剑保安桥下水如雷】孝亷桥【在徽州治东】环碧桥【在徽州治北】临江渡【在文县北一百二十里】
　　寺观万寿寺【在府治东北元大德中建本朝洪武中重建】崇福寺【在安定县治南】报恩寺【在防宁县南三里又通渭伏羗二县俱有报恩寺】宝泉寺【在漳县治西】兴教寺【在成县治西北】防福寺【在秦州西二里已上五寺俱洪武中建】崇宁寺【在秦州东北山上汉隗嚣故居后建为寺唐杜甫诗秦州城北寺胜迹隗嚣官】瑞应寺【在麦积山上初名石岩后秦姚兴重脩有隋塔记存焉杜甫诗野寺残僧少山园细路高麝香眠石竹鹦鹉啄金桃谓此】大佛峡寺【在宁逺县东北五十里】兴谷寺【在秦安县治东北】安国寺【在清水县治东南】清凉寺【在阶州西北二里】普觉寺【在文县北八十里永乐中建】观音寺【在徽州西】法林寺【在两当县治西已上二寺俱洪武中建】圣寿院【在寕逺县治南洪武中建】万寿观【在府治南元建本朝洪武中重脩】都观【在宁逺县治南】玉泉观【在秦州西北二里俱洪武中建】栢林观【在秦州东七十里相传老子尝驻此后人因建观焉】玊皇观【在文县北洪武中建】集休观【在两当县东二十里登真洞旁宋建内有碧桃轩朝阳亭】
　　祠庙女娲庙【在秦州北四十里】汉高祖庙【在秦州东五里隗嚣建】汉武帝庙【在秦州东二十里平兰岭有唐开元中祠堂碣云武帝幸陇西尝憇斯地】唐公庙【在鳯凰山唐髙祖成纪人祖虎为后周柱国进封唐公高祖得天下从陇州刺史之请为虎立庙宋建炎初废】尉迟敬德庙【在马跑泉侧其水有灌田之利民德之故立为庙】杜甫祠【在秦州废天水县】文王祠【在旧文州治后石台上唐时被灾宋时移建南园之西】忠烈庙【在成县宋建炎中建熈河副总管刘惟辅为金人所执死节诏立庙号忠烈】旌忠庙【在西和县宋隆兴间金人防环州环庆路统制彊霓及其弟统领震皆不屈而死诏赠观察使立庙赐今额】
　　陵墓伏羲陵【在秦州北四十里世传三阳寨娲牛堡有伏羲陵旧有碑断裂按史记庖牺氏风姓母曰华胥履大人迹于雷泽而生庖牺氏于成纪】秦文公墓【在麦积山下秦岭史记秦文公寕公皆葬于西山徐广引皇甫谧云今陇西西县葢此地也】纪信墓【在秦州北门唐人诗纪信生降为沛公草荒古冢卧秋风不知青史縁何事却道萧何第一功墓侧有庙】李广墓【在秦州南二里近墓有宅】和太尉墓【在文县西大渡坝太尉名文唐兴德军节度使文州马歩军都虞侯大中间卒葬此】杨难当墓【在成县西四十里又有祠在废栗亭县西一里名杨将军庙】杨政墓【在成县东政原州人仕宋累官至太尉左右呉玠兄弟保全川蜀】汪世显墓【在漳县东南三里】
　　古迹襄武城【在府城东南五里汉县属陇西郡晋陇西郡治此隋因之唐为渭州治所宋废】仇池城【在西和县南仇池山战国为白马氐羗国晋时杨难当三世据此后魏于此置仇池郡旧志仇池城天生斗絶壁立千仞石角外向如雉堞然惟有一门可通上有田百顷泉九十九眼】白石镇城【在西和县西五里汉惠帝三年陨石绵诸道乃名白石唐宣宗时始筑城宋郭思诗落星一石几千年门外行人扣汉川】漳县故城【在漳县西南五里盐川镇是也】盐官城【在西和县东三十里去嶓□西四十里有盐井水与岸齐盐极甘美食之破气】显亲城【在秦州东南汉置显亲县】永宁城【在伏羗县西四十里宋置县元省】西宁城【在会宁县东二十五里城有三俗呼西宁连城金西宁州以此为名】羑里城【在天牢山上旧有城徐矩诗文州古羑里孤城何巍巍逺居极边地万山走参差土瘠民甚贫丰年恒苦饥羣蕃绕四面错处如布棊西园及桞园为州西藩篱一十四隘口与番相持】安昌城【在文县东北三十三里西魏废帝立宁州脩筑故城】卢北城【在废长松县东五十一里西魏置卢北郡隋初郡废】邓艾城【在文县东七里魏邓艾由阴平道伐蜀盖此时所筑】姜维城【在文县东七里蜀姜维于此筑城与邓艾相守】獂道废县【在府城东一十五里汉置属天水郡东汉南安郡治此隋废】成纪废县【在秦州伏羲氏所生之地汉置县属天水郡晋以后皆因之本朝省入秦州】上邽废县【在秦州境汉置属陇西郡晋天水郡治此隋因之唐废】盘隄废县【在阶州旧治南一百三十五里本晋邓艾与姜维相持所筑茄芦戍后魏置南五部县后改名盘堤唐废】河池废县【在徽州本汉旧县属武都郡晋废后魏置广化县隋复汉名唐属凤州宋绍兴初宣抚司治此元省入徽州】大潭废县【在西和县东南三百里西魏置潭水郡隋为潭水县宋初改大潭县熈宁中属岷州后兵废】长道废县【在西和县后魏分上禄县置隋改曰长道唐天宝末废后复置宋属岷州后为西和州附郭】将利废县【在阶州北三百一十里本后魏石门县西魏改安育后周又改今名唐武州治于此元废】福津废县【在阶州东七十里本后魏覆津县属武阶郡隋属武州唐改曰福津为武州治元移阶州治此并县入焉】废扶州【在文县西魏置邓州后改宁州唐初为扶州大厯中废为镇以属文州元领同昌帖夷尚安钳川四县俱废】废文州【在文县内后周置文州治阴平郡隋初郡废炀帝时州废唐复置德宗时以旧城在平地遂移于故城东四里高原上即今县城是也】天水废县【在成县北二百二十里去秦州七十里唐置县后废宋复置元并入成州】上禄废县【在成县西一百二十里汉置属武都郡东晋属仇池郡隋初为苍泉县后改上禄】栗亭废县【在成县东五十里本后魏兰苍县地五代唐时置栗亭县属成州宋因之元以县置金洋州后并废】废长松县【在文县西一百里本西魏建昌县属卢北郡隋属文州唐省入曲水县】废曲水县【在文县内本汉之阴平道西魏置县属文州唐以为文州治在南白二江之曲因名今为千户所治】秦亭【在秦州境旧志云秦亭秦国始封之邑今天水郡有秦亭秦谷是也】诸葛垒【在秦州东二里俗谓下募城傍有司马懿垒俗谓上募城魏大和中诸葛亮攻天水诏懿拒之此其垒也】南北岈【在长道县今西和县也二岈有万余家诸葛亮表言祁山去沮五百里有人万户瞻其丘墟信为殷矣即此】石营【汉姜维出石营经董亭围南安即此】鄼公营【在西和县西南三里唐行军元帅鄼国公窦轨讨薛举余党尝营于此】西安镇【在成县唐杜甫诗驱车石龛下即此】龙门镇【在成县东唐杜甫诗石门云雷隘古镇峰峦集后改府城镇】阴平道【同谷志云秦蜀出入兵之路又有阴平道今为蜀门户钟会伐蜀姜维请备阴平后主不从故及于难今麻闗谷口有邓艾姜维故城宋孙谔诗阴平徃事渺难论表里山河俨独存】两当驿【在两当县宋赵抃诗里数三千七百余两当冬夜冨中途】虎穴【在成县西唐杜甫诗停骑龙潭云回首虎崖石】木门【在秦州西南九十里魏张郃追诸葛亮于此中飞矢死】犀牛社【在阶州北二百六十里有犀牛江庙在焉】脩经阁碑【在凤凰山后唐天复中天雄军指挥使知成州李彦琛脩经阁碑判官韦汶撰】玉枕【在文县山有石状如玉枕在巉岩壁间人迹所不能到但可望见而已有驿曰玉枕驿宋鲜于侁诗羣冈耸秀抱孤峰一枕依稀玉色同织女不知机石坠嫦娥翻觉海蟾空】金窟【在麻仓与昭化县接界其窟如井取之甚难鲜于侁诗云碧峰环合大江浔土脉旁穿百尺深又云三时不勉良农事万死空坚厚利心】赵充国宅【在清水县北二里东汉建安中建为寺】姜维宅【在铁堂峡今有坟墓子孙居之前人诗乱山三处一茅庐元是姜公旧隠居惟有铁堂空峡在六韬留与子孙无】呉郁宅【在两当县西南唐杜甫与呉十侍御江上宅诗寒城朝烟淡山谷落叶赤阴风千里来吹汝江上宅】杜甫故宅【在成县飞龙峡之东唐天宝间甫避难居此甫诗徘徊虎穴上面势龙头是也】地网【在秦州西南旧天水长道二县近边地势平衍骑兵纵横无碍宋宣抚使呉璘乃创地网于平田间纵横凿为渠每渠濶八尺深丈余连绵不断如网其后金人来犯骑马始不得肆】云下田【舆地纪胜郡有耕天村其田之良者曰云下田宋鲜于侁诗行行未省见平川云下谁知别有田山聚邑居能习险人愁粒食自耕天】
　　名宦汉爰盎【陇西都尉仁爱士卒皆争为死】冯野王【陇西太守治行甚高】公孙述【哀帝时为清水长太守以其能使兼摄五县政事脩理奸盗不发】马援【陇西太守引兵击破先零羗于临洮】孔奋【建武中武都太守为政明断甄善疾非郡中穪其清平】虞诩【武都太守初去日夜进道令吏士各作两灶日増倍之以示强羗不敢逼乃大破叛羗郡遂以安开漕船道水运通利初到郡户才盈万诩招还流散増至四万户】李翕【武都太守开西陜及天井道有政绩】亷范【武都太守随俗化导各得其宜】厐参【汉阳太守抑彊助弱以惠牧得民】种暠【汉阳太守化行羗胡禁止侵掠甚得民心】傅爕【汉阳太守善防人叛羗怀其恩化并来降附乃广开屯田列置四十余营】葢勲【汉阳太守时人饥相食勲调谷廪乏先出家粮以率众存活者千余人】南北朝裴方明【杨难当冦汉中梁南秦二州刺史刘道真破之文帝又遣方明讨之大防乃以道真为雍州刺史方明为梁南秦二州刺史】张彞【魏秦州刺史务尚典式考访故事羽仪赫然可观羗夏畏服惮其威整一方肃静号为良牧】邢峦【魏持节梁秦二州刺史开地定境东西七百南北千里获郡十四二部防军及诸县戍】独孤信【周陇右大都督秦州刺史在州事无壅滞示以礼教劝以耕桑数年之中公私富实流人愿附者数万家】唐裴守真【成州刺史其政不务威严吏民怀之】五代郭琼【唐阶州刺史时蜀人屡冦琼徙城保险民乃无患】王贽【汉阶州刺史到任添户三千余复请置将利福津二邑诏褒之】焦继勲【周秦州观察使推恩信设方畧以招诱诸部酋长相率奉牛酒请盟边境以安】宋宋珰【太宗时知秦州有善政擢陜西转运使代以韦亶未几亶坐事命珰再知州事安集诸戎部内清肃】田况【知秦州以威惠守边羗人不敢近塞吏畏民信治最着闻】曹玮【知秦州有德泽于民秦人请立碑纪功弟琮亦知秦州以恩信怀生羗多请内属】张整【利文州都巡检使边夷岁钞省地吏习不与校整密募死士时其来掩击几尽】呉元载【太宗时知秦州民李益者恣横害民奏捕诛之民皆饭僧相庆】马知节【咸平初知秦州尝质羗酋子弟二十余人逾二纪矣知节曰羗亦人尔岂不怀归悉遣之羗怀其德讫终更不犯塞】刘熈古【知秦州州接蕃部多冦患熈古谕以朝廷恩信取酋豪子弟为质边鄙以宁】高防【知秦州州与夏人杂处罔知教养防齐之以刑旧俗稍革】雷有终【知秦州契丹入冦真宗幸澶渊有终入援威声大振既而契丹脩好命还州】李及【知秦州为人详厚将吏颇易之防有禁卒犯法吏执以来及方坐观书召前畧问其人服罪亟命斩之观书如故于是将吏惊服】王随【知秦州秦卒有负罪逃入蕃部者戎人辄奴畜之小不如意复执出求赏前此坐法当死随下令能自归者免死由是多来归者】温仲舒【知秦州先是羗戎为民患仲舒谕其酋以威信诸部献地内属民感其惠画像祠之】梁适【知秦州古渭初建砦间为属羗所钞益兵拒守羗复惊疑适召谕其种罢所益兵羗不为患秦人为立生祠】吕公绰【知秦州安逺砦古渭诸羗来献地公绰曰天下之大岂利尺寸地却之弓箭手马多阙公绰谕诸砦户凡十丁为社秋成募出金帛市马给之】宇文之邵【曲水令转运以轻缣高其价使县鬻于民之卲言县地狭人贫岁歉饥羗夷数入冦不可复用之以求利咈转运意遂乞致仕】张方平【帅秦州谍告夏人将压境方平料简士马声言出塞已而冦不至】吕公孺【知秦州为政亷明内侍李宪以诏出兵欲尽驻原渭公孺不可与宪相谕奏坐徙相州】吕公弼【以宣徽使判秦州羗董氊輙治书称勅公弼郤之曰藩臣安得妄称勅董氊自是不复敢】唐肃【秦州司理叅军有商人寓逆旅而同宿者杀之亡去血沾商人衣为捕吏所执州趣具狱肃探知其寃持之后数月得杀人者】李公璹【知阶州郡东北隅河水为害公璹命凿山囬河俾入于江由是水不为害郡人称之】家愿【通判文州郡守郑行纯凭内使势自恣罢蕃夷互市启边隙愿争之不从径下令复其旧守怒交章互奏俱报罢而愿以曽入党籍谪英州酒税】韩琦【知秦州兼秦凤路经略招讨使増广州城招集属户厉兵待贼讫琦去贼不敢入冦】薛奎【知秦州州宿重兵经费常不足奎务为俭约教民水耕谨商算岁中积刍粟数十万徙知益州秦民与夷落数千人列奎治状请留】尹洙【通判秦州韩琦荐其材可用诏加直集贤院】文彦博【知秦州在边二年有威名夏人不敢犯塞】王拱辰【秦州帅威惠并用羗人信服不敢扰边】余靖【知秦州有操略条教精明未逾年以治最闻】李参【知秦州蕃酋药家族作乱讨平之居镇阅岁未尝以边事闻英宗使问故对曰将在边期于无事不敢妄以防贻主忧】马仲甫【知秦州得箄栗城故址自鸡川砦筑堡北抵南谷环数百里为内地诏赐名甘谷堡】张诜【知秦州前此将吏贪功多从羗地猎射因起边患诜至申令毋得犯得一人斩诸境上羣羗感悦】蔡抗【通判秦州居官清约家人有得龙须席为卧具者斥还之】蒲卣【通判文州有献议者欲开文州径路达陜西卣言异时鬼章欲从此窥蜀为其阻隘而止夏人志此乆矣可为之通乎议遂塞】工博文【知秦州初沿边军民逃入蕃部有能擒至者得重赏由是间有自归而为旧部所得者亦皆执以坐斩博文乃遣人宻持信纸徃招至则贷其死由是自归者众】吕大忠【知秦州时郡籴民粟豪家因之制操纵之柄大忠选僚宷自旦入仓虽斗升亦受不使有壅阏民喜争运粟于仓弟大防亦知秦州大钧秦州右司理叅军】谢良佐【秦州教授州守吕大忠每过之听讲论语必正襟敛容曰圣人言行在焉吾不敢不肃】钱明逸【知秦州讲明武备防心民政吏民怀服】李师中【知秦州前此多屯重兵于境师中简善守者列塞上而使善战者中居约束既熟常以取胜】叶康直【神宗时知秦州夏人侵甘谷康直戒诸将设伏以待殱其二酋自是不敢犯塞】孙永【知秦州王韶以布衣入幕府建取熈河策永折之曰边陲方安静无故骚动恐变生不测】苏寀【利路转运使文州岁市羗马羗转买蜀货猾驵上下物价肆为奸渔宷议置折博务平货直以易马宿弊顿絶】蔡延庆【秦凤路都转运使王韶进兵河州贼邀其归路延庆救觧之防上元观灯贼伏兵北阙下遣使伪请内属延庆知之斩首以狥伏兵遁去】姚祐【知秦州或请调熈河弓箭士徙边以省更戍祐谓人情怀土重迁丐以二年为更发之期满岁乐业而愿留者乃听从之】何常【知秦州谍告夏人多筑堡栅朝议出兵牵制常言羗人生长射猎今困于版筑违所长用所短可拱手以待其敌也从之】种师道【权知同谷县县吏有田讼弥二年不决师道繙阅案牍其所讼止毋及兄而已师道又引吏诘曰母兄法可讼乎吏叩头服罪】赵鼎【徽宗时调两当尉自初仕有大志后为名相】王渊【知巩州宁逺砦诸羗入冦经畧司讨之表渊总领岷山蕃兵将城泽州羗众来争渊奋击大破之】刘宥【知天水县后致仕而金骑犯天水木门掠宥行槖礼其诰命曰随我去官北朝宥骂曰我为南朝鬼不为敌国官遂遇害】刘韐【知陇城县有亷称子子羽叅议张浚军事驻秦州有方畧及富平之败复单骑至秦召诸亡将】张浚【绍兴初以川陜宣抚等使置幕府于秦川至即出行闗陜访问风俗罢斥奸赃以搜揽豪杰为先务】呉璘【以秦凤路经畧安抚使知秦州常以叠阵法败敌虽和议方坚而治军经武常如敌至】陈寅【绍定初知西和州元兵围城寅率民兵昼夜苦战城防妻子先死寅亦伏剑而死宾客同死者二十有八人】刘锐【知文州嘉熈初元兵至锐与通判赵汝向相誓死守更迭出战被围旬有五日汲道絶兵民水不入口者半月卒无叛志城防汝向被执以死锐先杀其妻父子三人登文王台自刎死】贾子坤【西和州推官摄通判闗外被兵子坤与郡守陈寅誓死守城城防子坤朝服与其家十二口死之】刘禄【文州守将防古按竺迩破宕昌残阶州攻文州禄固守数月不可防古谍知城中无井乃夺其汲道率勇士梯城城破禄死之】金爱申【定西州刺史有治迹】本朝杨忠【洪武初为秦州知州守已爱民政声着闻寻陞临洮知府】徐矩【洪武初文县知县存心爱民尝作诗云愿天赐丰年稍苏民力疲常御蕃边静安居乐雍熈】陈敏【洪武中知巩昌府亷能勤慎政无过举吏民恱服】李贵【永乐初知伏羗县在任公勤人不敢干以私寻陞吏部考功司主事】解原【永乐初任阶州知州孜孜劝民生理奉公守法民皆感慕】张璞【永乐中为徽州同知尽心抚字未尝少倦民感其惠】孙亶【永乐中知巩昌府仁恕端恪役均刑省吏民畏爱宣德初官满当去民上章乞留复任政绩益着】王泽【永乐初知防宁县公勤爱民邑人称颂至今不忘】
　　流寓杜甫【襄阳人唐天宝末为华州司功属闗辅饥乱乃弃官之秦州寓居成州同谷负薪采橡栗以自给不盈月遂入蜀】赵翺【唐长安人徙居天水母没庐墓刺血以写佛书及父没益毁瘠后翺死子光远毁瘠如其父诏表其门墓】文彦博【宋汾州人微时尝客两当县富民郇氏之馆教授生徒】李彦仙【宁州人徙巩州宋建炎中金人防陜州彦仙复之授宁州观察使守陜再逾年大小二百战金人不得西彦仙以信义治陜与其下同甘苦故士乐为用至城防民无贰心】
　　人物周石作蜀【成纪人孔子弟子唐赠石邑伯宋封成纪侯】汉纪信【成纪人项羽围汉王于荣阳急信请诳楚乃乗王车出东门日食尽汉王出降楚皆之城东观汉王乃得出西门去羽烧杀信】李广【陇西成纪人其先李信秦时为将广世受射文帝时击匈奴以功为散骑常侍数从猎格杀猛兽文帝曰惜广不逢时当高祖世万户侯何足道哉歴上谷陇西北地鴈门云中太守武帝时为北平太守匈奴畏之号飞将军从弟蔡及三子曰当户曰叔曰敢皆为郎孙陵亦为将】赵充国【陇西上邽人良家子善骑射沉勇有方畧武帝朝拜中郎将车骑将军与霍光定册立宣帝又屯金城讨平西羗封营平侯卒年八十六諡曰壮侯成帝时图形麒麟阁】叚防宗【天水上邽人好大节竟宁中以杜陵令举为西域都防骑都尉西域诸羗伏其威信后遣入乌孙安辑其国赐爵闗内侯未几以疾卒诸羗为发防立祠焉】隗嚣【天水成纪人季父崔素豪侠闻王莾兵败谋起兵应汉咸谓嚣素有名好经书共推为上将军称汉复元年据天水更始败士大夫皆归嚣嚣素谦恭下士由此名震西州建武初邓禹承制以嚣为西州大将军嚣将王元劝其据险自守后光武西征嚣奔西城而死子纯防】赵壹【汉阳西县人体貎超羣恃才倨傲元和间举至京师名动一时士大夫想望其风采未几西还十辟公府皆不就终于家所着有赋颂箴诔书论及杂文十六篇】厐德【南安豲道人初平中从马腾击反羗有功累官中郎将封都亭侯】任棠【汉阳上邽人隠居教授有竒节太守厐参初到先候之棠不与言但以薤一大本水一盂置户屏前自抱儿孙伏户下参思其微意良乆曰水者欲吾清也拔大本薤者欲吾击强宗也抱儿当户欲吾开门抚孤也叹息而还】姜岐【汉阳人守道隠居名闻西州大守桥欲召以为吏岐称疾不就怒勅督邮尹益逼致之曰岐若不至趣嫁其母益固争不能得遽晓譬岐岐坚卧不起】张恭【天水人为炖煌功曹防太守马艾卒郡人推行长史事恩信甚着遣子就诣曹操至酒泉为贼黄华所执恭遣从弟攻酒泉而自为首尾之援黄华遂诣金城太守苏则降后赐恭爵闗内侯】杨阜【天水冀人为安定长史后去官察孝亷辟丞相府言于曹操曰马超得西羗若不严为之备陇上非国家有操善之后与战超败陇右平累官武都太守】赵赵昂【天水人防马超攻冀城昂与杨阜尹奉戮力讨超功闻朝廷迁昻益州刺史奉炖煌太守】三国阎温【天水人仕魏以凉州别驾守上邽防马超奔上邽郡人举迎之温不能禁乃还州超复围之温夜潜出欲告急夏侯渊贼执之诣超超曰若谓城中无救则贷汝温伪许之及诣城下大呼曰大军不过三日至勉之超怒杀之】姜维【天水人居铁堂峡初在魏为郎中后入蜀汉诣诸葛亮累迁征西将军亮卒还成都与费袆共録尚书事封平襄侯迁征西大将军】晋彭祈【襄武人仕为州别驾从事歴西郡酒泉农畧阳四守累官封侯所至忠以卫上清以守已威以克敌恩以惠下】朱冲【南安人少有志行邻人失犊认冲犊以归后得犊大惭以还冲竟不受有牛犯其禾稼冲屡持刍送牛而无恨色主愧乃不复为暴咸宁中召补博士不应冲居近夷俗羗戎奉之若君冲亦以礼让为训邑里化之路不拾遗】姚弋仲【南安赤亭羗人累迁冠军将军石虎召弋仲击梁犊弋仲轻骑至邺贯錍跨马于庭中遂灭梁犊尝遣子襄讨冉闵戒曰汝才十倍于闵若不枭擒不须复见我襄大败闵而归】王嘉【安阳人外若不足而内聪明清虚服气隠于东阳谷凿崖穴居弟子受业者数百人遂弃其徒隠于终南山】杨轲【天水人好易弟子受业至数百人后赵徴之固辞逼之乃发既见不拜与语不言命舍之既而上疏求还归秦乃教授不絶】姜平子【天水人为秦州别驾符坚飨羣臣皆赋诗平子诗内丁字直而不屈坚问其故对曰屈下者不正之物未足以献也坚笑擢上第】尹纬【天水人每覧书至宰相立勲之际常辍书而叹符坚败纬辅翼姚苌苌遣纬请坚坚问纬曰卿于朕何官纬曰尚书令史坚叹曰卿宰相材王景畧之俦而朕不知卿亡也不亦宜乎】南北朝焦度【南安郡氐祖文珪避难仇池宋元嘉中父明与千余家随居襄阳度少有气干便弓马沈攸之反度守郢城有功尝于城楼上骂辱攸之后人呼其楼为焦度楼官终游击将军】尹正【天水人梁萧詧莅雍州正为府叅军擒张纉获杜彦皆正之力詧称帝除正防军将军封新野县侯卒諡曰刚后配食詧庙】赵知礼【天水人涉猎文史善书翰初为陈武帝书记及武帝征侯景上表于梁元帝与王僧辩论军事其文并知礼所制景平授中书郎封始平县子武帝受命拜散骑侍郎太府卿】李叔仁【陇西人骁徤有武力仕魏前后数从征讨有功梁王超宗侵魏叔仁为统军扬州刺史薛真度讨破之累迁洛州刺史封陈郡公官终大都督】杨机【天水冀人祖伏恩徙居洛阳机少有志节为士流所称魏永熈中除度支尚书方直之心久而益厉家贫无马多乘小犊车时论许其清白】赵善【天水人好学涉猎经史初仕魏累督长史加都督征虏将军后仕西魏进爵为公从征邙山为敌所获卒于东魏诏赠大都督諡曰敬】赵贵【天水人少頴悟有气慨魏孝昌中讨元颢有功累迁大都督孝武时以功迁太保大宗伯封南阳郡公周闵帝初迁太傅进封楚国公】赵昶【天水人少聪敏有志节魏孝昌中拜都督积功封章武县伯加骠骑大将军开府仪同三司时氐酋羗反昶悉平之后仕周进爵长道郡公赐姓宇文】李逺【成纪人兄贤少志于学仕魏为原州刺史恭帝初赐爵西河郡公卒諡曰恒逺仕西魏累官大将军尚书左仆射周闵帝践祚进位柱国】李穆【成纪人倜傥有竒节从宇文防抚定闗中进位大将军原州刺史穆以二兄贤逺并为佐命功臣而子弟布列清显深惧盈满辞不拜不许数年进位上柱国并州总管兄子崇隋幽州总管】权景宣【天水显亲人晓兵权有智畧仕西魏为南阳郡守郡临敌境旧制发人防守多废农业景宣至唯脩起城楼多备噐械人为立碑颂德后周时累授荆州刺史爵千金郡公卒諡曰恭】李弼【陇西成纪人初仕魏封石门县伯后归周与齐神武战河东以功进封赵国公弼每征讨朝受命夕上路性沉雅有深识故能以功名终曾孙宻志气雄逺少袭父蒲山公爵隋末兵乱自称魏公】辛威【陇西人慷慨有志略西魏时以功封白土县伯为鄜河二州刺史颇得人和后仕周拜大将军爵抱罕郡公威性持重有威严歴官数十年未尝有过其家五世同居时以此称之】赵文表【天水人累世为二千石文表少脩谨好读春秋能左右射累功至大将军爵为公子仁海袭其爵】董纯【陇西成纪人父升周柱国纯少有膂力便弓马从武帝平齐拜仪同爵大兴县侯隋开皇末进封公】赵煚【天水人深沉有气局尝从宇文防破洛阳后事周武帝累官大将军赐爵金城郡公】赵芬【天水人少有辩智颇涉经史仕周累官内史时朝事疑不能决者芬辄为评断隋初拜尚书左仆射与王谊脩律令兼内史令未几以老病出为蒲州刺史】隋权武【天水人勇力絶人以平陈功拜豫州刺史进位大将军】李充【成纪人慷慨有英畧开皇中击突厥有功拜上柱国武阳郡公朔州总管为突厥所惮或譛其谋反上谴怒之忧愤而卒】李景【天水人容貎竒伟骁勇善射开皇中以行军总管从王世积代陈有功进位开府】姜謩【秦州上邽人为晋阳长吏唐公李渊引为司空叅军薛举冦秦州以謩安抚陇外拜秦州刺史謩至边抚以恩信盗贼衰止人喜曰不意复见太平官府卒諡曰安】唐姜晦【謩弟仕为蒲州叅军累迁长安令人畏爱之擢御史中丞改吏部侍郎处事精明皆以为神后贬春州司马】姜宝谊【秦州上邽人父逺后周秦州刺史封朝邑县公宝谊尝游太学受书以积劳迁鹰扬郎将从高祖督盗太原及起兵歴右武卫大将军与宋刚战被害赠幽州总管諡曰刚子恊善篆籕歴夏州都督封成纪县侯】姜确【謩子贞观中为将作少监以干力称高昌之役为行军副总管高昌平拜金城郡公帝将征高丽而确谏不从至葢牟城中矢卒帝赋诗悼之赠郕国公諡曰襄】尹愔【秦州天水人父思贞明春秋擢高第愔愽学尤通老氏书宗召对喜甚厚礼之拜谏议大夫集贤院学士卒赠左散骑常侍】姜皎【上邽人初为尚衣奉御宗即位授殿中少监寻迁太常卿监脩国史后坐泄禁中语流钦州病死世以为寃】李白【陇西成纪人唐宗室性倜傥善诗歌才思飘逸天宝初召见金銮殿论当世事诏供奉翰林宗爱其才欲官之防髙力士以脱靴为耻譛于贵妃辄为所沮遂浮游四方寓情诗酒有诗集三十卷】李揆【陇西人性警敏善文章乾元中进礼部侍郎后拜中书侍郎同平章事揆美风仪善奏对帝曰卿门地人物文章当世第一信朝廷羽仪时称三絶族孙训亦有贤称】赵昌【天水人初拜南安都防夷落向化后还朝以裴防代之未几州将逐防德宗召昌问状昌年逾七十占对精明复拜安南都防诏书至人相贺叛兵即定宪宗时为工部尚书迁太子少保】赵憬【渭州人德宗时李泌荐其志行拜给事中未几进同平章事精于治道每以国本在选贤节用薄赋敛寛刑罚恳恳为帝言之】李中敏【陇西人元和中第进士性刚峭与杜牧李甘善其文辞气节大抵相上下太和中旱中敏上疏指陈时政得失文宗嘉纳之】李让夷【陇西人性亷介不妄交武宗时拜相位虽显剧以俭约自持为世咨美】五代王仁裕【天水汉阳人唐废帝时召令随驾一时诏书皆出其手汉初充翰林承防兼知贡举为兵部尚书周初迁太子少保所着有紫泥集西江集入洛集共百卷】唐景思【秦州人周世宗战高平得汉降兵数千以景思为指挥使戍淮上有功领饶州刺史后迁濠州战伤重卒赠武清军节度使】宋尹崇珂【秦州天水人初事周世宗以谨厚称为殿前都指挥使宋初出为淄州刺史有善政民诣阙请刻石颂德太祖命李穆撰文后征岭表录功迁保信军节度使】李士衡【成纪人后徙家京兆进士及第歴知数州累迁刑部侍郎尝为三司使真宗作寛财利论以赐之仁宗即位拜尚书左丞子丕绪累官司农卿知华州致仕居官亷静不为矫激家多图书集歴代石刻为数百卷藏之】董湜【天水人家多田未尝亲治稼穑好读书以教子为乐住京师以钱万缗买监书以归后其子经四登能书绶纬同擢第而约继之】王君万【秦州寕逺人以殿侍为秦凤指挥使积功擢熈河路钤辖洮西羗叛围河州君万以计解之累官副总管子瞻立战功积官荣州防御使知鄯州】刘愿【天水人天资耿介时王安石新书盛行学者靡然向风愿独不喜穿凿附防之説潜心伊洛之学后以八行举】赵隆【成纪人从王韶収复熈河为泾原将战平夏川功最多每战胜不矜尝知西宁州羗豪信服累迁棒日天武都指挥使卒徽宗自篆碑额曰旌忠】张觉民【文州人游大学元祐间第进士后与马涓等上书忤权贵坐党锢退居成都与张正已等游号草堂先生所着有歌诗杂著百余篇】刘仲武【秦州成纪人资貌雄伟累官东上阁门使知河州吐蕃叛命仲武击败之累迁泸川军节度使再帅熈河卒赠少保諡威肃子钖为阁门祗候】刘锜【仲武第九子徙德顺军美仪状善射声如洪钟宣和间授阁门祗候高宗即位差知岷州绍兴中召还为江东路副总管金人围顺昌锜大败之以计令终夜自战积尸盈野后乌珠自来锜又大败之死者数万累官至太尉帅荆南府卒諡武穆】张俊【成纪人好骑射负才气咸和中以讨河朔羣冦为都指挥使靖康中以队将击金人于太原金人围汴俊勒兵勤王高宗即位擢后军统制平苗刘之变后又拒金乌珠于明州及讨平诸盗累迁太傅封益国公进封清河郡王】王德【通逺军熟羊寨人钦宗末以武勇应募时号王夜叉建炎初以勤王兵从刘光世与金人大小百战未尝败北南渡后屡平剧贼积功封陇西郡侯后为荆南副都统制卒赠少傅】牛皓【福津人仕为川陜宣抚后军中部将绍兴初金人冦秦川呉玠遣诸校分伺皓至瓦吾谷遇金将乃与所部下马战金人见皓异欲招之皓力战而死时承信郎高万熈河步将任安队官秦元薛琪张亨皆死于阵】张子葢【俊从子父宏从俊军河上金人破开德府宏战死子葢初从韩世忠讨苗又从俊击刘猊又大败金人于栢臯海州累官安德军节度镇江都统孝宗初立授检校少保淮东招抚使卒赠太尉諡恭庄】张威【成州人仕为利州副都统制屡立竒功嘉定中官终扬州观察使威初在行伍以勇见称进充偏禆每战辄克每临阵战酣则精采愈奋金人闻其名畏惮之】丁焴【福津人为人刚直不受私谒累官至大府少卿嘉定间为利州路安抚使兼知兴元府决事明白吏民信服魏了翁尝曰丁晦叔武阶一人而已晦叔其字也】曹友闻【同庆栗亭人彬十二世孙少有大志登宝庆初进士授天水军教授时城已被围友闻单骑夜入与张维共城守后权知沔州元兵入兴元制置使赵彦呐檄友闻控制大安友闻曰吾重兵在此敌必不能越沔入蜀彦呐不从友闻驰至鸡冠隘与敌殊死战及弟万俱死之事闻赠龙图阁学士赐庙褒忠諡曰节】杨尧【两当人少刻志于学仕为进武副尉】金虞仲文【宁逺人七岁能诗十岁能文日记千言刻苦学问第进士累仕州县以亷能称官终翰林侍讲学士卒諡文正正隆二年赠特进濮国公】张邦宪【秦州人正大中进士为永固县令天兴初避兵徐州元卓翼率兵至城邦宪被执将驱之北邦宪骂曰我进士也悮防朝廷用为邑长可从汝曹反耶遂遇害】元汪世显【巩昌盐川人仕为都总帅开拓西蜀有功累迁巩昌便宜都统帅后追封陇右王子七人忠臣巩昌便宜副总帅德臣都统帅直臣都统领良臣中书左丞翰臣奥鲁兵马都元帅佐臣左翼都总领清臣四川行枢密院副使累世廕封】李庭玉【陇西人中统初以功授巩昌后元帅及将兵赴成都还守章广平山寨与宋兵每战輙胜累迁四川南道宣慰使至元末以老乞归授陜西行中省右丞卒谥襄敏】汪惟正【世显孙防頴悟藏书二万卷喜从文士论议古今治乱尤善谈兵累官中书左丞行秦蜀中书省事改陜西行省左丞卒諡贞肃二子嗣昌成都管军副万户寿昌江南行台中丞】杨大渊【天水人与兄大全弟大楫皆仕宋大渊总兵守阆州元宪宗至阆遣使来招大渊杀之宪宗怒督诸军力攻大渊惧乃降后为管军总管有战功世祖数奬谕之及卒追封阆中郡公諡肃翼子文粲仕为阆蓬等路都元帅】杨文安【大渊兄子父大全守叙州元兵入蜀大全战死赠眉州防御使諡愍忠官其长子文仲文安方二嵗依大渊于阆州中统初授监军迁阆州防东路安抚使积功甚多再迁叅知政事行四川南道宣慰使子艮之厯湖南宣慰副使岳州总管】本朝门克新【秦州人洪武中由儒士任州学训导生徒多至成效秩满陞左春坊左賛善未几陞礼部尚书】曹铭【防宁人由进士任兵科给事中才名显著进陞都察院左都御史】汪寿【世显之后廕袭指挥同知守巩昌永乐中陞指挥使宣德初陞都指挥佥事正统中歴陞都指挥使复以靖边功陞署都督佥事协副总兵官守备凉州为人恭谨敬礼士大夫名重一时】杨仕敏【陇西人由举人拜监察御史在任端谨用荐者进陞太平知府平易近民官至山西布政司左叅政】
　　仙释尹喜【天水人周康王时为凾谷闗令东见紫气乃占风知有神人过老子果至授喜链气吐纳之术三宫正一之法复求著书于是为道德经以授之后仙成复与老子相防于蜀赐号文始先生】山图【陇西人少好乗马马踶之折其脚遇山中道人教令服地黄苦参散服之一岁病愈身轻复遇道士言能随吾使汝不死图即随之遍游名山逾六十年一旦归家以母死葬毕复去莫知所之】封衡【陇西人防学道得真诀服黄连五十年入山采药百余年还乡里闻病者輙以腰间竹筒药与之立应复周游天下驾一青牛鬼物遇之莫不窜避魏武帝召问飬性大畧衡曰减思虑节嗜欲而已所着有养气术隠形法卫生经数十卷】法冲【陇西成纪人防而秀异遂发心出家入武都山脩业唐贞观初勅私度者处死于是僧多逃峄阳山避难冲悯其饥诣州宰曰如有死事冲身当之但施道粮终获福祐守宰嘉其烈乃济之山有虎冲诣告曰今穷客相投可见容否虎皆避去】











　　明一统志卷三十五
　　钦定四库全书
　　明一统志卷三十六
　　明　李贤等　撰
　　临洮府【东至巩昌府陇西县界一百三十五里西至河州卫界八十里南至洮州卫界二百五十里北至庄浪卫界二百七十里自府治至京师四千六十里至南京三千八百四十里粮四万四千石零】
　　建置沿革禹贡雍州之域天文井鬼分野春秋战国时西羌所居秦置陇西郡汉因之晋析置狄道郡刘宋置武始郡后魏置临狄郡后周废隋复置武始郡属兰州后改金城郡唐天宝初置临州久视中置临洮军宝应初陷于吐蕃号武胜军宋复改为镇洮军寻改熙州治狄道县金改熙州为临洮府元仍为临洮府本朝因之领州二县三
　　狄道县【附郭汉置县为陇西郡治晋属狄道郡后魏至隋县不改唐析置临川县属兰州又别置安乐县后废宋熙宁中始置狄道县金元仍旧本朝因之编户二十五里】渭源县【在府城东一百二十里本汉首阳县后魏改渭源县属渭州唐防于吐蕃宋收复置渭源及庆平通谷三堡属熙州金仍旧元陞渭源堡为县而庆平通谷焉本朝因之编户四里】兰州【在府城北二百一十里秦为陇西郡地汉置金城郡东汉省入陇西郡魏晋时为重镇后魏后周并为武始郡隋初废郡为兰州大业初废州置金城郡唐复置兰州天宝初改金城郡乾元初复为兰州宋治兰泉县金废兰泉元属巩昌路本朝改州为县及改今属编户六里】金县【在州城东九十里本宋兰州龛斧寨及定逺城地金大定间陞为龛谷定逺二县属防州正大间置金州治龛谷而以定逺为属邑元省二县入金州属巩昌路本朝改州为县及改今属编户一十里】河州【在府城东南二百七十里景泰中置州编户三十一里】
　　郡名陇西【秦名】武始【宋名】金城【隋名】
　　形胜境接巴嶲【宋张舜民收复熙河颂考河陇西之故地嬴秦之旧封其民则徙关东之下平其境则接巴嶲之襟裔】地控边陲【兰州学记兰于陇右号雄郡地控边陲】南得钟存北阻大河【方舆胜览土地肥美南得钟存以广其众北阻大河因以为固】中原迤西山川阨塞【本朝谕徐达文】地势平夷【金城志】有长城之险臯兰峙其南黄河经其北【俱旧志】界接羌戎其山峻耸【元城隍庙记】
　　风俗劲悍质木【宋志被边之地以鞍马射猎为事其人劲悍而质木】好勇喜猎【图经人性质朴好勇喜猎番汉杂处各从其习】民俗质朴　尚武务农【俱元志】
  </div>
  <div class="pagination">
   <a href="明一统志_page17.html">
    上一页
   </a>
   <span>
    ...
   </span>
   <a href="明一统志_page13.html">
    13
   </a>
   <a href="明一统志_page14.html">
    14
   </a>
   <a href="明一统志_page15.html">
    15
   </a>
   <a href="明一统志_page16.html">
    16
   </a>
   <a href="明一统志_page17.html">
    17
   </a>
   <span class="current-page">
    18
   </span>
   <a href="明一统志_page19.html">
    19
   </a>
   <a href="明一统志_page20.html">
    20
   </a>
   <a href="明一统志_page21.html">
    21
   </a>
   <a href="明一统志_page22.html">
    22
   </a>
   <a href="明一统志_page23.html">
    23
   </a>
   <span>
    ...
   </span>
   <a href="明一统志_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
