<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 526 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 526 页/共 700 页
  </h1>
  <div class="content">
   至宁元年正月河东陜西饥赈之【金史】七月河东旱遣工部尚书髙道拉祈雨岳渎至是雨足时斗米至万二千者【五行志】
　　旧志又载崇宁三年曲沃旱　考金史无崇宁年号岂以崇庆至宁讹而为一耶
　　宣宗贞祐二年冬黄河自陜州界至衞州八栁树清十余日纎鳞皆见【五行志】
　　兴定元年八月戊申木星昼见于昴六十有七日乃伏三年五月壬子太白昼见于参【金史】
　　旧志又载贞祐二年绛县吴村民席宪地内麦一茎而穗有四五岐至六七岐者二亩余绘图以奏一时题咏甚多县令周泽有记绛县志又称崇宁三年事
　　元
　　太祖十七年八月平阳有星昼见【元史】
　　世祖中统元年五月泽州饥【元五行志】八月癸亥泽州潞州旱民饥勅赈之二年秋七月庚辰西京陨霜杀稼十一月庚午太隂犯昴三年五月甲申西京陨霜平阳雨雹四年夏四月武州陨霜杀稼【元史】七月兴松云三州雨雹害稼【五行志】
　　至元元年夏四月壬子太原平阳大旱民饥分遣西僧祈雨【五行志作二月】十一月丁酉太原路临州进嘉禾二茎【元史】四年五月乙未应州大水十月辛未太原进嘉禾二本异亩同颖六年七月壬戌西京大雨雹【五行志作大同县】九月戊戌丰州云内东胜旱免其租税【元史】十二月丰州及浑源县大水【五行志】七年九月西京饥勅诸王阿济格所部就食太原八年二月西京饥赈之【元史】四月广灵县旱【五行志】六月辽州和顺解州闻喜县虸蚄生平阳蝗十二年太原路旱十三年平阳路旱十五年春正月癸巳西京饥发粟一万石赈之仍谕阿哈玛特广积贮以备阙乏十七年忻州蝗八月平阳旱十一月太原路坚州进嘉禾六茎十八年平阳路松山县旱【元史　按元地理志平阳路无此县岂或志失之耶】十九年秋八月大同路蝗【两镇三闗志】二十年六月太原等路沁河水涌溢壊民田【五行志】二十二年五月戊戌平阳旱二十三年秋七月壬申平阳饥民就食隣郡所在发仓赈之二十四年西京风雹害稼太原霖雨害稼屋壊压死者众平阳春旱二麦枯死秋种不入土【元史】二十五年阳曲县雨雹十二月太原路河溢害稼二十六年夏平阳大同大雨雹绛州大旱【五行志】十一月己巳桓州饥二十七年春二月己夘兴州饥【元史】七月大同平阳太原陨霜杀禾八月沁水溢【五行志】九月壬寅河东山西道饥十一月兴松二州陨霜杀禾二十八年三月平阳太原等路饥民流移就食有饥而死者五月辛亥太原饥免本年田租甲寅桓州饥赈之八月乙丑朔平阳地震壊民庐舍万八百二十六区压死百五十人二十九年二月壬申泽州献嘉禾【元史】
　　又旧志载至元元年六月云中陨霜二十八年八月大同赤气蔽天二十三年夏宁乡大旱二十七年泽州蝗二十九年宁乡饥又载二十八年懐仁县河岸事乃至正二十八年也
　　成宗元贞元年七月太原平阳等路旱二年四月平阳之绛州饥赈之五月河中府猗氏县雨雹太原平晋水六月大同太原雹【五行志作太原交河离石夀阳等县雨雹】七月平阳蝗【五行志作八月】太原雹蝗十二月太原旱【元史】
　　大徳元年六月太原风雹【五行志作太原崞州雨雹害稼】平阳旱【五行志作曲沃县】三年八月大同雨雹五年大宁水六年六月大同路饥以粮赈之【元史】八月大同太原陨霜杀禾【五行志】七年二月太原大同饥减直粜粮以赈之五月太原饥八月辛卯夜地震平阳太原尤甚村堡移徙地裂成渠人民压死不可胜计遣使分道赈济仍免大原平阳本年差税【元史】平阳赵城县范宣义郇堡徙十余里【五行志】时郇保山移所过居民庐舎皆摧压倾圮将近孝子李忠家忽分为二行五十余步复合忠家独完【元孝友】太原徐沟祁县及汾州平遥介休西河孝义等县地震成渠泉涌黒沙汾州北城陷长一里东城陷七十余步【五行志】八年正月平阳地震不止已修民屋复壊五月蔚州之灵仙太原之阳曲大同之白登大风雨雹害稼人有死者八月太原之交城阳曲管州岚州大同之懐仁雨雹陨霜杀禾【元史】九年二月大同平地县玛勒徳济家牛生麒麟而死【五行志】四月己酉大同路地震有声如雷壊官民庐舎五千余间压死二千余人懐仁县地裂二所涌水尽黒漂出松柏朽木遣使赈之【五行志作地裂二所其一广十八步深十五丈其一广六十六步深一丈】五月癸亥以地震改平阳路为晋宁太原路为冀宁六月桓州雨雹【元史】晋宁冀宁大同等郡大雨雹害稼嘉禾生应州山隂县十一月壬子大同地震十二月丙子又震【五行志】十年闰正月晋宁冀宁地震不止二月大同路暴风大雪壊民庐舍明日雨沙隂霾马牛多毙人亦有死者七月大同之浑源陨霜杀禾十一年七月晋宁路水八月冀宁路地震文水平遥祁霍邑水【元史　五行志作文水县汾水溢】
　　大徳七年九月髙平火【旧志】
　　武宗至大元年五月晋宁等处蝗八月戊子大宁雨雹己酉大同陨霜杀禾九月丙寅蒲县地震十月癸巳蒲县陵县地震二年六月崞州雨雹七月河中解绛等州蝗十二月壬戌阳曲县地震有声如雷三年十二月戊申冀宁路地震四年六月大同路宣宁县民家产犊而死颇类麒麟车载以献左右曰古所谓瑞物也帝曰五谷丰熟百姓安业乃为瑞也【五行志云牛生一犊其质有鳞无毛其色青黄类若麟者以其鞹上之】七月太原霖雨伤稼【五行志云河东祁县】大同宣宁县雨雹积五寸苗稼尽陨【元史】
　　仁宗皇庆二年二月庚辰冀宁路饥三月晋宁大同大宁饥五月冀宁路饥【元史】七月平定州雨雹八月大同懐仁县雨雹嘉禾生浑源州一茎四穗【五行志】
　　延祐元年六月白登县雨雹损稼伤人畜【元史】七月冀寜陨霜杀稼【五行志】八月丁未冀宁路地震壊官民庐舍二年正月戊辰晋宁等处民饥给钞赈之【元史】五月大同郡雷雹害稼【五行志】三年九月己未冀宁等郡地震四年正月壬戌冀宁地震秋七月辛夘冀宁路地震【元史】解州盐池水【五行志】五年九月大同路金城县大雨雹六年六月庚戌大同县雨雹大如鸡卵七年二月大同丰胜诸驿饥赈之五月命僧祷雨大同云内丰胜诸郡县饥大同雨雹大者如鸡卵发粟万三千石贷之【元史】八月汾州平遥县水大同路雷风雨雹【五行志】
　　延祐六年解池瑞盐结秀运司表贺【河东盐法志】
　　英宗至治元年三月己丑大同路麒麟生【元史】大同路大风走沙土壅没麦田一百余顷六月大同路旱【五行志】丁卯大同雨雹三年五月大同路雁门屯田旱损麦【元史】冀宁大旱【五行志】七月冀宁兴和大同三路属县陨霜秋忻州定襄县陨霜杀禾【元史】
　　泰定帝泰定元年三月冀宁石州离石宁乡县旱饥赈米两月【同上】五月阳曲县雨雹伤稼【五行志】六月晋宁饥大同浑源河水溢漂民庐舍【元史】临汾县旱八月大同白登县雨雹【五行志】三年六月大同属县大水秋七月大同浑源河溢九月汾州平遥汾水溢【元史】四年六月潞霍二州旱七月冀宁定襄县大同武应二州雨雹害稼【五行志】八月晋宁路旱十一月辛卯冀宁路阳曲县地震十二月庚子绛州太平县赵氏妇一产三子【元史】
　　致和元年二月癸亥解州盐池黒龙堰壊三月晋宁路及冀宁路平定州饥赈粜米三万石【元史】五月大同饥冀宁路属县雨雹【五行志】
　　泰定三年秋荥河蝗四年秋荥河旱【旧志】
　　文宗天厯二年二月大同路告饥赈粜粮万三千石七月阳曲县雨雹大者如鸡卵八月己酉冀宁之忻州兵后荐饥赈钞万锭癸丑晋宁路饥十二月甲午冀宁路旱饥赈粮二千九百石【元史】
　　至顺元年七月大同冀宁自夏至于是月不雨晋宁蝗【五行志云兴州东胜州及榆次县旱解州蝗】闰七月辛卯大同晋宁诸路属县陨霜杀稼【五行志云大同山隂晋宁潞城隰州等县】二年四月壬戌潞州潞城县大雨水溢河中府蝗晋宁冀宁大同诸路属县皆旱不能种告饥【五行志云霍隰石三州旱】六月晋宁路属县蝗秋七月冀宁属县雨雹伤稼【五行志云十二月清源雨雹】三年六月汾州大水乙丑晋宁桑灾八月浑源云内二州陨霜杀禾冀宁路之阳曲河曲二县旱【同上】至顺四年解池预期呈秀有勅赐御香瑞盐碑勒石于庙【河东盐法志】
　　顺帝至元三年六月沁河浑河水溢五年春正月冀宁路交城等县饥赈米七千石桓州饥赈钞二千锭【同上】至正元年九月己丑冀宁路嘉禾生异亩同颖【五行志云大原县】二年春正月大同饥人相食二月大同路浑源州饥以钞六万锭米一万石赈之三月辛巳冀宁路饥赈粜米三万石夏四月辛丑冀宁路平晋县地震声鸣如雷裂地尺余民居皆倾六月汾水大溢八月冀宁路饥赈粜米万五千石【元史　五行志云大同郡及冀宁平晋榆次徐沟县汾州孝义县忻州皆大旱自春至秋人有相食者保徳州大饥】三年忻州大饥三月至四月风霾昼晦【五行志】八月甲午朔晋宁路临汾县献嘉禾一茎有八穗者【元史】六年五月辛卯绛州雨雹大者二尺余【五行志】七年夏四月河东大旱民多饥死遣使赈之【元史】五月河东地坼泉涌崩城陷屋伤人民【五行志】十二月晋宁饥【元史】十年五月汾州平遥县雨雹七月平遥县汾水溢徐沟地震十二月庚子孝义县雷雨【五行志】十一年夏四月壬午冀宁路属县多地震半月乃止【五行志云汾忻二州文水平晋榆次夀阳四县辽州之榆社皆地震声如雷霆圮房屋压死者甚众】五月癸丑文水县雨雹【元史】七月冀宁路平晋文水二县大水汾河泛溢东西两岸漂没田禾数百顷【五行志】冬十月己丑太白昼见荧惑犯歳星十一月丙辰孛星见于昴宿【天文志】十二年正月保徳大疫【五行志】二月丙戌霍州灵石县地震【元史】九月壬午冀宁保徳州雨水冰十月丙午赵城县霍山崩涌石数里前三日山鸣如雷禽兽惊散十三年四月冀宁榆次县雨毛如马鬃七月汾州白彪山坼十二月庚戌襄垣县有火坠于东南无云而雷声震天地汾州雷雨【五行志】大同路疫死者大半十四年夏四月癸巳朔汾州介休县地震泉涌秋七月甲子潞州襄垣县大风拔禾偃木壬午太隂犯昴宿汾州孝义县地震八月冀宁路榆次县桃李花十二月辛卯绛州北方有红气如火蔽天【元史】孝义县雷雨【五行志】十五年正月丙戌大同路饥出粮一万石减价粜之六月丁丑保徳州地震十一月戊戌介休县桃杏花【元史】十六年大同路秦城乡嘉禾生一茎二穗五穗有九穗者有异茎而同穗者【五行志】十七年十一月汾州桃杏花【元史】十八年二月乙亥冀宁陵川地震【五行志】三月辛丑大同路夜黒气蔽西方有声如雷少顷东北方有云如火交射中天遍地俱见火光空中有兵戈之声【元史　五行志云以物触地辄有火起】五月辽州蝗六月汾州大疫霍州春夏大旱【五行志】十九年夏四月癸亥朔汾水暴涨五月河东等处蝗飞蔽天人马不能行所落沟堑尽平民大饥秋七月介休灵石蝗八月大同路蝗襄垣县螟蝝【五行志云冀宁文水榆次夀阳徐沟四县及汾州孝义平遥介休三县晋宁潞州及壶闗潞城襄垣三县霍州赵城灵石二县隰之永和沁之武郷辽之榆社皆蝗食禾稼草木俱尽所至蔽日碍人马不能行填坑堑皆盈饥民捕蝗以为食或曝干而积之又罄则人相食】九月丙午夜白虹贯天【元史】二十年汾州介休县自四月至秋不雨【五行志】二十一年正月癸酉石州大风拔木六畜俱鸣民所持枪忽生火焰抹之即无摇之即有秋七月己巳忻州西北有赤气蔽天如血八月乙酉大同路北方夜有赤气蔽天移时方散十月癸巳绛州有赤气见北方如火十一月戊辰黄河自平陆三门碛下至孟津五百余里皆清凡七日命秘书少监程徐祀之【元史】十二月冀宁路石州河水清至明年春冰泮始如故二十三年三月壬戌大同路夜有赤气亘天中侵北斗【五行志】六月丁巳绛州有白虹二道冲斗牛间庚申平阳路有白气三道一贯北极一贯北斗一贯天汉至夜分乃灭【元史】七月隰州永和县大雨雹害稼八月丙辰忻州东北夜有赤气亘天中有白色如蛇形徐徐而行逾时方散【五行志　本纪作忻州】二十四年正月庚辰保徳州民家产猪一头两脚【五行志云豕生豚一首二身八蹄二尾】六月保徳州黄龙见井中【元史　五行志云见于咸宁井中】癸卯保徳州三星书见有白气横突其中九月癸酉冀宁平晋县西北方至夜天红半壁有顷从东而散二十五年秋潞州淫雨害稼【五行志】二十六年六月壬子朔汾州介休县地震平遥县大雨雹秋七月辛巳朔徐沟县地震介休县大水石州大星如斗自西南而落【元史】辛亥冀宁路徐沟县石忻临三州汾之孝义平遥二县同日地震有压死者【五行志】二十七年春正月乙未绛州夜闻天鼓鸣将旦复鸣其声如空中战鬭者五月辛巳大同陨霜杀麦七月丁酉绛州星陨光耀如昼【元史】秋冀宁路徐沟县大风雨雹拔木害稼徐沟介休二县雨雪【五行志】二十八年六月庚子朔徐沟地震壬戌临州保徳州地震五日不止【元史五行志云冀宁文水徐沟二县汾州孝义介休二县临州保徳州隰之石楼皆地震】闰七月乙丑文水县白虹贯日自东北直绕西南云影中似日非日如镜者三色青白逾时方没十一月懐仁县河岸崩【五行志】
　　至元二年榆次县饥四年夏太原大旱至正二年忻州定襄县陨霜杀禾十一年洪洞县长至日雷雹大雨雪大谷县地震十八年春饥冬十月两日相鬭二十八年大饥【旧志】
　　山西通志卷一百六十二
&lt;史部,地理类,都会郡县之属,山西通志&gt;
　　钦定四库全书
　　山西通志卷一百六十三
　　祥异【二】
　　明
　　洪武四年太原古城将建晋邸禒础既具一夕大风尽壊乃移建于府城泽州麦秀两岐知州李祥以献十三年秋七月芝生平阳府治中楹　十四年夏交城水　十六年临汾县生灵桃　十八年垣曲大水二十年秋陵川嘉禾一茎二三穗　二十五年泽
　　州嘉禾异畆同颖
　　永乐二年十二月二十九日河津黄河清至次年正月十八日始复故三年河清于蒲津【详见名山蔵】三年祁县民王文义马生龙驹　六年灵丘民李文秀妻宋氏一产三男　七年静乐严霜杀稼　十年六月交城水溢城多倾圮曲沃饥　十一年八月宁乡大雨雪十二年秋八月泽州髙平霪雨害稼宁乡雨雪盂
　　县嘉禾一茎三穗知县李本净以献　十三年徐沟金嶑二水泛涨入城淹没甚众　十四年曲沃饥
　　宣徳三年山西大饥流移十万余口　七年四月十七日忻州民武焕马生一驹鹿耳牛尾玉面璚蹄肉纹如麟顶骨中隆巡抚于谦表进于朝　八年曲沃旱
　　正统六年太原洪洞临汾太平曲沃解州和顺歳祲徐沟黑民间夜击铜器以捍之　七年潞州饥　十年翼城大雪深二丈二尺道路不通　十一年九月平阳尧庙灵芝生越日赤蛇见　十四年夏六月洪洞见荧惑入南斗冬十月绛州文庙柏树下有二并蒂而生其状如斗
　　景泰元年秋泽州髙平阳城宁乡陨霜杀稼　二年七月十七日榆次甘露降大成殿前楸树上歳大熟
　　天顺二年崞县饥　四年三月二十日太原甘露降有司以闻　五年秋八月朔州嘉禾一茎二穗至四五穗者四十余畆知州何永取二百茎以献　六年泽州髙平宁乡饥　八年静乐水决河堤六十丈没民田百顷六月望河津白气腾空
　　成化元年二月汾阳洪洞临汾彗星见长三丈余三阅月乃没霍州东山鸡掌凹有大蛛与龙鬭山水冲没田产树木　二年十月代州大雪岚县襄陵饥　四年六月繁峙大水太峪口山崩数处水涨平川髙数丈水退有巨石横列围五丈厚二丈五寸或疑为老松所化云九月洪洞彗星见埽三台潞州嘉禾一茎二三穗至六七穗　五年万泉孙庄村麦谷皆吐双穗聫蒂并生潞城嘉禾一茎三穗五穗盈野　六年三月朔石楼县风霾霍山土谷崩太原雨雹大如鸡卵伤稼代州水岢岚嘉禾一茎五穗潞城嘉禾复生有一茎八九穗者　七年六月灵石水十一月洪洞彗星见出天田入太微垣　八年春正月阳曲雨雹三月长治雨雹大如鸡卵五月太原地震辽州雨雹七月太原又震榆次太谷夀阳祁县雨雹伤禾人相食沁州沁源武乡大旱民饥襄垣绵山雷击大蛛皮肉满川可载十余车　九年春三月太原府属及石楼县地震秋七月再震有声如雷泽州旱　十年盂县大风拔木昼晦壶闗雨雹秋无禾　十一年泽州水　十二年平阳黑十六年曲沃旱崞县大风折禾民饥文水亦饥十七年夏六月孝义大水十八年髙平西山有角儿羊者鬭于金峰之麓山
　　水暴涨损伤田禾庐舍无六月翼城雨伤稼长治宁乡水霍州汾西夀阳旱保徳定襄崞县氷宁文水饥　十九年孝义旱灵石霍州临汾曲沃汾西长治饥　二十年曲沃洪洞临汾临晋荣河解州平陆夏县安邑孝义崞县大旱人相食长子宁乡泽州髙平阳城饥疫遣使赈恤免通省田租之半　二十一年春正月临汾洪洞赵城蒲县稷山地震民饥太平垣曲蝗隰州旱赈之　二十二年闻喜文庙芝草生临汾永利池莲花并蒂八月榆次五台雨雹如鵞卵吉州大雪深三四尺长治屯留旱稷山岢岚神池饥万泉无禾赈之　二十三年太原饥【县志】八月定襄大风折木闻喜豢龙池水溢中有鳞甲大如桐叶水有血痕长治屯留荐饥赵城大有年
　　二十五年永和饥【县志】二十八年十二月十八日宁河府火先是府中屡见祟或为神像或为王侯索酒食或时举火云欲焚宫至是果焚府第冠服器用皆烬妖亦随灭【旧通志】按成化止二十三年以上二则当繇误书
　　治元年秋八月阳城大风拔木髙平宁乡雨雹　二年秋七月河曲虎狼噬人八月甘露降保徳州文庙柏树上味如蜜三日乃晞冬保徳黄河清七日崞县饥蒲州大稔　四年文水河溢害禾稼庐舍　六年春屯留甘露降三月忻州大风昼晦四月屯留陨霜杀桑十月榆次地震有声冬十二月屯留天鼔鸣流星如火　七年曲沃旱　八年春长治旱知州马清狱防祷得雨夏宁乡崞县曲沃大旱髙平蝗　九年潞州官舍桃一蒂二实茄一蒂四五实此年大稔斗粟十钱　十年临晋旱安邑盐盛生积如山阜太原霪雨积旬榆次孙家山南移二十里许　十一年泽州大水　十二年河曲天鼓鸣有星如火坠于西南夏五月朔州城北空中有雷白气亘天火光迸裂陨一石大如车轮入地七尺余随有碎石迸出二三十里外色青黒气若硫磺质甚坚腻　十四年正月朔蒲州地震有声如雷摇动如舟在浪涛中夏马邑坠火块入地三尺化为青石平定辽州大雨雹保徳黄河清三日清源孝义灵石大水七月太原崇圣寺碑无故吼三日夜汾水泛涨碑入汾河中濵河村落漂没殆尽大无麦禾河曲有龙起于县北　十五年七月榆次大水保徳地震有声崞县饥　十七年春榆次太谷蒲州旱荣河闻喜疫秋万泉无禾地震宁乡饥　十八年洪洞荣河榆次太谷定襄旱禾尽稿万泉地震闻喜疫
　　正徳元年孝义民薛大室壁倐见树影枝叶扶疎如绘逾月始隠夏六月太原闲居寺山移数十步土人见有物如羊一目一角云雾数日方散河曲蝗石楼大有年　二年保徳黄河清三百里蒲州龙见　三年五月平定雨雹六月岢岚太谷水壊城垣及民庐舍永宁获白鹿知州张克恭以献　四年阳城平定雨雹伤禾七月介休大水平地起波丈余城南长东乡地裂里许阔二丈深不可测水皆下泄冬十月岢岚南川口天雨小鱼数千尾食之杀人兴县获白鹿以献　五年夏四月榆次五色云见盂县及汾州黒阳城雨雹秋屯留大风拔木桃李复华　六年赵城鸡夜鸣太原交城盂县汾阳黒居民咸鸣钲鼓燃灯达旦弥月乃止三月三十日长治甘露降夏六月赵城大水城不浸者三版解州盐花盛生巡盐御史疏请春秋二祭御制祭文镌石十二月屯留天鼓鸣流星如火永宁饥　七年六月太原诸县及长治潞城屯留霍州曲沃黒乗暗伤人形如犬民间夜燃火击金鼓以御两月化白气蔽日西去长子大旱壶闗饥蒲州垣曲黄河清忻州文水太谷交城夀阳祁县黒亦时见旬余息　八年春正月屯留大风星陨如矢流如火夏五月太原介休孝义髙平灵石黒见五昼夜始灭平定雨雹六月榆次旱忽风雷大作拔木百余株代州八角等地雨鱼皆黒小者寸许大者二三尺泽州阳城荣河蝗秋八月沁州沁源泽州无云而震既而大风雨平地水深丈余漂没民田四千顷垣曲黄河清凡七日鱼鳖皆见形蒲县库抜山风吼如雷三日崩　九年夏四月长治屯留星昼见平定雨雹夀阳地震声如雷日震者三　十年夏猗氏瑞麦一茎二穗至五六穗秋禾如之时知县翟聪有惠政永宁雨雹伤稼　十一年夏四月万泉保徳崞县河曲雨雹大如鸡卵六月河曲霪雨水出县西南冲民庐定襄旱秋八月万泉雨雪宁乡饥十二年静乐碾水大涨决堤二十余里平定蝗泽州阳城黒九月阳髙雨雹星陨大同大将军炮自鸣十三年五月平定榆次雨雹害稼代州日晕三环泽州阳城髙平大水　十四年春三月洪洞临汾解州昼晦对面不辨秋永和雨雹太平秋禾一茎三穗者三之一两穗者半歳大稔有鹳巢于太原髙氏之庐文水祁县瑞谷一茎四穗代州大有年大同阳髙石楼饥　十五年河曲县亭钟自鸣灵石大水壊城垣七月阳髙平定雨雹大者如杵　十六年盂县曹村龙见风雨昼晦太原汾河水溢河旧在史家庄东一夕倐移西是歳保徳河曲太原大同阳髙灵丘饥河曲狼入境牝牡相随垣曲嘉禾一茎七八穗
　　嘉靖元年八月太原阳曲榆次清源宁乡地震盂县夜闻百鸟杂喧厥明鱼鼈飞鸟有去首者霍州汾州大稔　二年泽州髙平无麦平定雨雹洪洞黒见汾西饥　三年太谷佛谷里山崩居民陷没先是山谷有声如雷人畜避徙者得免平定雨雹伤稼　四年夏四月太谷雨雹如鸡卵六月潞城长治屯留雨雹大如鵞卵伤麦禾歳饥五年辽州大风拔木万泉大水冬十月泽州阳城髙平地震　六年春万泉地震三月平定雨土二日乃止夏平定屯留雨雹代州无麦　七年春正月霍州大雷电解州安邑平陆旱代州旱疫四月有杜鹃鸣于太原晋祠五月祁县文水雨雹伤麦七月阳髙大水泽州阳城稷山蝗秋襄陵太平翼城洪洞赵城蒲县汾西曲沃临汾永和垣曲芮城临晋猗氏绛州夏县壶闗饥九月清源贾家山崩数十丈冬十月十二日太原流星陨光烛地有声坠而复起入斗口至日出方灭沁源火十二月榆次盂县夀阳太原白虹亘天逾月而散　八年春正月朔太平雨黄沙宁乡大雨雹二月二十三日太原盂县日三珥六月太原榆次夀阳祁县汾阳长治黎城潞城屯留洪洞临汾曲沃河津垣曲荣河螟蝗食稼秋七月石楼陨霜翼城平陆大雨伤禾万泉稷山闻喜夏县皆饥襄陵直指院莲开并头者二本岢岚甘露降白如酥甘如蜜人争食之三日乃止秋八月孝义地震　九年太原彗星见代州盂县疫夏有龙起于洪洞文庙右楹曲沃旱万泉闻喜稷山荣河宁乡饥垣曲大水赵城有年　十年春正月洪洞大雪四昼夜不息平地三四尺壕地皆盈夏岢岚雨雹大如碌轴毁民居毙牲畜树无遗枝赤地千里秋七月长子蝗蒲州蒲县大祲　十一年太平临汾安邑临晋旱冬泽州阳城灵石星陨如雨解州平陆襄陵荣河定襄大祲民饥十一月解州运城虎入禁垣踞池神庙　十二年春三月髙平雨雹夏四月太谷太雪百卉冻死五月祁县空中有声如雷陨一石状若犬首有龙起运城盐池中吉州翼城猗氏旱翼城桃李秋华八月石楼永和陨霜害稼冬十月太原榆次太谷祁县阳曲盂县清源夀阳崞县临汾洪洞霍州长治襄垣星陨如雨光若火天尽赤交城文水徐沟太谷宁乡汾阳永宁大饥道殣相望太谷桃李冬华黒复见稷山万泉闻喜大有年　十三年垣曲龙见未防黄河溢秋七月五日长治长子有星贯月沁州沁源洪洞临汾霍州永和汾西大饥冬十月解州临汾星陨如雨隰州瑞谷一本数茎每茎十数穗黍倍之　十四年四月永宁玉峪庄民李赛牛将生犊黄气满廏牛卧终日既生形似麕尾似牛有鳞以为怪弃之识者知为麟负入城身黄如金口赤如丹有司原赉之以麟死不奏贮太原库文水麦秀二岐或三四岐甚至十八岐者汾西霍州大有年夀阳大蝗十五年阳城太平雨雹盈尺伤禾六月临晋大水垣曲龙见七月大同阳髙灵丘广灵蝗飞蔽天伤稼平定辽州地震文水蝗不为灾榆次崞县汾西霍州大稔　十六年春正月文水祁县地震太谷岢岚保徳临汾泽州蝗六月临晋雨雹大同阳髙广灵黒平陆大雨溺店头村　十七年太谷盂县阳曲地震屋瓦皆鸣五月黒气蔽空如夜六月太谷雨雹大如斗冬榆次桃李花　十八年阳曲地再震盂县民程保生子三日能言六月翼城大雨雹秋沁源陨霜杀稼九月洪洞大雪深数尺冬十月蒲县星陨如雨大祲十九年灵石蝗七月朔阳城日食既昼晦星见八
　　月临县大水忻州清源太原桃李冬花保徳饥　二十年夏临汾汾阳太白昼见安邑有龙起于盐池屯留文庙松自焚六月夀阳交城霪雨伤稼榆次涂水漫溢四十余里诏免田租清源大水城西门壊泽州大风大同陨霜杀稼阳髙应州饥冬宁乡桃李牡丹花【旧志又载秋八月异犬生耳目各四足有八附存】二十一年保徳州地震有声夏五月吉州大水翼城浍水暴涨漂溺东河庐舍七月朔日食既介休孝义长治黎城平顺潞城绛解沁州俱昼晦星见如深夜榆次龙起于城东隅雉堞有烟痕祁县小韩村平地涌泉　二十二年二月襄垣学宫甘露降屯留星陨襄陵汾水溢夏榆次大疫祁县民王世有妻李氏一产三男一女俱成　二十三年灵石汾河溢壊城大同阳髙雨雹文水疫广昌大风拔木黎城山水骤发伤民庐舍汾阳孝义榆次文水祁县灵丘大水伤稼广灵饥　二十四年春正月沁州武乡襄垣见双环围日大同地震四月十一日午时汾阳解州临汾太平卿云五色见日邉长二丈余广二三尺移时方散太原府属虸蚄生秋八月陨霜损稼诏免租交城旱十二月闻喜地震榆次冬无雪　二十五年春正月榆次城南门火经夕不灭楼橹皆空五月太原雨雹如拳六月六日黎城襄垣漳水澂清三日是歳榆次有狼盛集于野啮儿童数十余冬木介凝缀如玉日晡未消　二十六年六月朔州神池大风昼晦八月文水祁县雨雹沁源陨霜杀稼　二十七年夏四月阳曲有赤风自县北来天地晦防咫尺不辨夜一鼓始霁文水交城大同大稔大同右衞马禄女年十七将适人化为丈夫【见云中郡志并旧志】大同左衞女子吴拾化为丈夫【见祝志】二十八年春三月猗氏二郎坡民家猪产子二头八足介休地震八月文水严霜伤稼平鲁大风防木　二十九年夏四月汾阳交城文水祁县保徳岢岚崞县风霾昼晦六月大水汾河西徙秋平陆大旱风霾八月洪洞太谷陨霜损稼二十九日阳曲夜有鬼火如列炬自西南徃东北长二三十里人皆见之忻州盂县雄鸡化为牝冬壶闗木介折枝　三十年盂县地震崞县雨雹汾州火　三十一年和顺获白兎上贡岢岚神池地震崞县雨雹朔州饥运城盐花盛生　三十二年兴县水摧西南城隅六月文水汾河徙害稼清源交城大水太谷陨霜杀稼潞城壶闗饥讹言采选童女民间女十三四以上遍行婚配逺近哗然运城地震东禁垣倾圮　三十三年岢岚城东道左有甲胄十余副制殊大晨行者皆见之俄失所在静乐碾水决城盂县地震广灵饥　三十四年夏五月沁州大风暴雨大木折拔泽州雨黒子如蚕沙荣河黄河溢冬十月长治彗星见出昴北行渐入斗十二月太原平阳汾州潞安地震自蒲解至洪洞有声如雷蒲州尤甚地裂水涌城垣庐舍殆尽人民压溺死者不可胜纪月余始息　三十五年六月蒲解安邑临晋黒眚中条麓介谷夜半山鸣如雷阳城平遥大水秋泽州岳阳沁州沁源武乡辽州地震霍州汾州大有年三十六年二月二十六日沁州天鼓鸣天裂数丈
　　光烛地逾时乃合太原郡属及平遥地震霍州汾西大稔沁州霜害稼冬平陆黄河坚冰自底柱至潼闗数月不解是年夏广昌泽州水害稼平遥旱三十七年髙平产芝入贡四月静乐雪深盈尺五月榆次雨雹损麦平陆旱交城岳阳地震六月屯留大风拔木雹如卵杀稼民饥壶闗连稔斗粟二十钱霍州汾西大有年　三十八年春代州大旱夏大水上曲村地坼方丈余泉出如涌上有五色烟云山隂县新留村平地涌泉产鱼　三十九年大原府属大旱暨辽沁宁乡永宁皆饥八月四日定襄星陨如雨诘朝飞蝗害稼宁乡永宁疫　四十年夏六月吉州地震阳曲榆次太原祁崞代州五台赵城洪洞灵石永和大饥冬平陆无雪　四十一年临县灵芝生玉茎紫盖大如盆有司以献夏四月长治襄垣大雪杀桑害蚕花果不实黎城民某妻一产三男徐沟大稔平陆旱广昌辽州武乡饥　四十二年春二月泽州阳城天鼓鸣夏四月平陆霪雨九月武乡地震　四十三年五月十五日夜半太原天鼓鸣三声东北有光永和旱壶闗雨雹如鸡卵　四十四年太平旱十二月十二日太原地震　四十五年祁县蝗沁泽黒眚见辽州水秋九月禾稼已成洪洞赵城陡作雷雨其色如墨一昼夜方止沟浍皆盈禾稼浥烂次年大饥十二月朔太原见日三珥
　　隆庆元年夏四月稷山黒眚五月五日临汾雨雹绛州天裂曲沃旱荣河闻喜稷山大祲诏免田租之半榆次疫诏免四年田租冬十月太谷木冰十日不解二年阳曲稷山黒眚山隂风霾蔽日守陴刀仗俱迸火光六月兴县龙起震死人民临汾太平岳阳蒲县朔州潞城襄垣黎城旱阳城曲沃饥翼城蝗秋七月陵川地裂二十余丈广尺许榆次雨雹伤稼万泉无禾髙平大有年　三年交城代州崞县雨雹大风拔木吉州稷山饥　四年拖练星见于临县长十余丈自西北指东南光采射人宁乡大雨雹夏解泽临晋夏县安邑大水冲决入盐池黎城山水隤隄秋荣河河溢蒲州永济黄河泛涨自是河徙而西移大庆闗于河东冬祁县木介　五年临晋民于北解故城获桑泉古印以献祁县疫平陆蒲县雨雹冬十一月徐沟冰坚尺许有虬出自冰底由城东北抵西南城垣长五十余丈阔五尺其旁冰拥髙二尺　六年五月临县太白昼见猗氏夜有火球大如轮坠王鉴村祁县风霾昼晦如夜地震有声六月朔日食雨雹大风拔木十六日酉时太原见西北天裂须臾而合越三日天鼔鸣泽州亦闻又七日日三环秋文水蟊冬赵城洪洞无冰
　　万厯元年绛州天裂太原府学文庙生蔓绵丈余结十一是科隽者十一人一时以为瑞临晋王官谷二龙相戏大水暴涨河曲龙见秋长治襄垣平顺太白昼见静乐雁门村星陨入地五尺掘出黒石重千斤有司以闻　二年山隂水夀阳星陨如碾触石尽碎其色黒其光荧荧秋八月髙平获玉兎　三年六月静乐雨雹圆如车轮片者若扉崚嶒者若牛马伤人畜甚众大同马邑水灵石大雨隤隄百余丈四年夏岳阳大风折木太原晋祠山移数步七月祁县雨雹代州旱朔州谷秀双穗者千余本　五年广灵白虹昼见八月阳城螟冬十月长治襄垣潞城彗星见长数丈两月始灭　六年宁乡彗星见于西方长竟天太原亦见阳曲大风摧折镇朔门第三城楼交城文水饥保徳虸蚄害稼秋七月岳阳陨霜杀禾冬赵城洪洞大雪人畜冻死者甚众十一月潞安府城西壕中冰成龙形鳞甲头角皆具状如雕镂蜿蜒曲折长竟里许　七年荣河陨石于西头村形圆色黒六月岳阳旱霍州火秋潞州衞演武场鐡炮滴血九月二十一日无云而电其先霏烟若缕有龙形首尾彷佛可辨自东北上升孝义太谷疫稷山永和歳祲　八年夏四月和顺雨雹五月曲沃大风拔木秋七月雨雹太谷岢岚辽州太原保徳定襄大同灵丘忻州文水清源平定大疫免秋粮十之七宁乡见天开如眼光耀烁人平阳潞安彗星见懐仁水太原潞城长治襄垣文水岳阳地震有声九月临晋猗氏陨霜杀稼阳城螟伤禾省城直指官廨毁改建乃移钟楼于泰山庙前　九年四月广灵广昌地震有声如雷阳曲祁县交城文水代州平定长治疫五月榆次风雷拔木八月辽州陨霜杀稼宁乡永和饥平陆暴雨山崩水溢　十年春二月髙平换马镇北山鸣三日裂数丈广尺余临县彗星见祁县大同马邑地震沁州武乡闻喜疫榆次旱秋七月雨至十月无霜禾大熟赵城汾水溢啮城西隅　十一年三月广灵地震壶流河竭髙平民吴守仓妻一产三男武乡李荘北石山夜崩数十丈六月静乐霜杀禾八月桃李花地震永宁和顺旱饥赈之太平吉州雨雹霍州蝗洪洞冬无雪　十二年清源城东夜辄见火迁移明灭不常越月乃止五月榆次雨雹伤麦山隂静乐地震和顺代州大有年　十三年春正月广昌雨雹地震二月大同风霾三月髙平地震夏五月雨雹如杵曲沃洪洞临汾太平稷山解州广灵旱诏免夏税十之七平阳州县陨霜垣曲疫安邑杜鹃来秋七月大同府谯楼鸱吻青气冲天占者以为祥是秋隽四人榆次蝗食禾有声交城徐沟兴崞辽州大饥潞安府属冬无雪　十四年太原平阳汾泽潞安等属大旱赤地千里饿莩盈野疫疠死者枕籍三月发帑赈之崞县昼晦猗氏雨沙八月交城空中有火大如斗自西北坠东南夏县水决北隄乡宁陨霜杀禾交城冬无雪　十五年保徳繁峙泽州旱崞县陵川翼城猗氏地震长治长子潞城疫临晋猗氏蝗乡宁雨雹秋七月岢岚陨霜临汾曲沃灵石太平稷山沁辽解州大饥诏发帑赈济交城陨火大如斗狼羣行噬人知县令民捕一狼予谷一石始遁岚县火延北市燬民居庙宇防半汾西禾登绛县台城里嘉禾一茎二穗至三四穗　十六年忻泽地震太谷崞县朔州山隂壶关雨雹大如鸡卵歳祲太平曲沃平陆荣河稷山临晋夏县泽州疫赵城交城大雨水秋七月绛县蝗朔州陨霜杀稼八月绛县乡宁大雪嘉禾一茎三四穗曲沃桃杏花长子多豺狼九月岢岚天鼔鸣三月星陨为石青黒色长三尺余形如枕辽州绛县安邑榆次大有年　十七年荣河狼灾夜逾城啮人安邑蝗太原地震榆次解州嵗稔介休县署梁间生灵芝十六茎明年复茁一茎知县王一魁以诗纪其事　十八年宣宁府脊瓦螭兽吐火尺许逾时始息临汾旱解州安邑蝗万泉猗氏大水崞县饥稷山有秋　十九年春三月忻州有火自东南流坠西北四月静乐大雪伤禾安邑小虾蟆盈野行者几无可驻足沁州河水溢夏县饥秋九月曲沃地震冬十月广昌天鼓鸣长至夜清源地震者一十八　二十年夏四月曲沃严霜成冰荣河宁乡临晋猗氏大雪三尺不害麦六月曲沃雨雹　二十一年荣河洪洞太谷雨雹稼九月髙平康安里雷震火光上腾髙二尺团百步冬临汾烈风雷雨荣河桃李花　二十二年夏平阳火秋髙平雨溢安邑蜣螂多似前虾蟆襄陵启圣祠夜四更有火光周绕祠宇声如雷又自敬一亭流入尊经阁前杨树芒焰上灼约丈许黎明方已祠树无损占者谓文明之象赵城大有年　二十三年阳曲大风拔木夏四月山隂大雪赵城雨雹伤禾临晋水旱并灾　二十四年夏四月临汾大旱黎城大雪沁州彗星见光芒烛天长三尺许至七月始灭六月长子雨雹二十日夜绛县有赤星如斗自西南流入东北翼日雨雹大如卵或如杵积三尺余伤人畜无算秋八月文水陨霜杀禾　二十五年春正月平陆雨雹夏六月日食复圆平阳汾州见晕珥秋八月太平临晋猗氏荣河蒲解安邑闻喜井水如沸池水无故自溢占者谓之水淫主秋雨果验定襄大水五台民张雨妻一产三男　二十六年夏四月马邑大风无麦榆次虸蚄食苗岢岚疫五月静乐五台雨雪六月二日沁源日晕五色垣曲髙平陵川平鲁雨雹山隂大风拔木七月沁源陨霜杀稼稷山无禾曲沃绛县饥介休旱九月九日大同神机库自崩声如巨雷烟雾蔽空甎石飞击数千里外守军震死并伤附近居民甚众　二十七年临汾襄陵太平灵石蒲州汾西河津沁源沁州大旱民饥夏荣河大水秋平陆髙平雨雹山隂霪雨八月榆次中郝村灵芝一本五色成龙凤形五台髙平陨霜杀稼马邑大有年　二十八年春正月灵石汾阳孝义介休天鼓鸣随有白气一道经天逾时方散十二日辰时蒲县中白村忽大风声云中有异物状如桶长约丈余色黄卷尾落岭杨栁树下顷刻无踪榆次有火光如斗坠于西南声如鼓临汾大雪平地数尺伤树夏五月文水髙平大雨雹损麦潞安不雨黎城蒲解岢岚饥大同灵丘旱秋八月临汾绛州稷山池水自溢冬十一月解州安邑盐花盛生宁乡大熟　二十九年崞县城北楼瓦兽吐烟占者主旱果验阳曲夀阳文水清源辽州大旱五台雨雹保徳地震七月陨霜杀禾八月辽州霜害稼静乐武乡孝义永宁汾阳临县汾西朔州神池广灵辽州皆大饥荣河水溢诏免秋税十之六　三十年河曲天鼓鸣曲沃获豹髙平绛州大水稷山池莲并蒂夏五月永宁雨雹大如鸡卵孝义民武惟扬妻一产三男阳曲崞县保徳定襄大饥汾西禾登　三十一年岳阳雨雹冬十二月山隂有大星坠于城东北辽州大有年　三十二年广昌旱夏县万泉黎城忻州雨雹伤禾夏六月繁峙平遥水绛州地裂隰州灵芝大如盆具五彩秋七月髙平唐安里河溢　三十三年汾水徙文水县东保徳忻霍绛雨雹大如拳马邑襄陵介休水夏六月孝义暴雨孝河泛溢水入城壊庐舍伤人甚众解州无禾绛州大雨地裂闻喜雨土八月临汾陨霜杀稼冬十二月泽州石炭窰火数年不絶　三十四年春正月闻喜雨黄沙沟岸崩裂徙地二十余亩树木如初平遥雨雹宁乡民髙天顺妻一产三男夏五月汾阳及平阳府属星昼见十余日阳曲雨雪六月翼城大水荣河河岸崩平阳龙见掘见一窟深丈余中一碣有万物遂昌四字或曰主文明之象猗氏黄鹂营纸巢霍州大风伤禾猗氏解州夏县平陆临汾无禾冬十二月太原晋邸火初六日地震盂县雨雹榆社大熟　三十五年二月二十一日初昏长治有流星坠西方须臾天鼓鸣三月二十九日襄垣武乡有星大如斗自东北流西南明如炬光芒逼人夏四月髙平星陨有声临汾夏县平陆旱稷山雨雹大如拳太原汾水涨于府城东二十里形如环占者主发科是嵗隽十人五台马邑大水广昌霪雨禾生耳秋八月汾阳彗星见平阳见于西南九月平阳府东南见天开光芒照耀山隂有火降自空中燔防舍五十余间诸州县大有年　三十六年二月阳曲大风壊城北楼长子雨雹害稼冬阳曲沙河街槐树无故自火定襄鸡雏出殻鸣桃李华十二月十二日平遥地震马邑大稔嘉禾一茎七穗三十七年四月十日太原府城鼔楼瓦兽出烟自四月不雨至明年五月省郡大饥火灾四见是年闻喜雨雹长治襄垣潞城长子无蚕　三十八年春二月阳曲星陨大如斗光照夜通明天鼓大鸣夏四月十二日地震秋七月再震崞县民家产羊首一眼二耳四耳后分两羫尾二蹄八繁峙民李宜臣妻孪生二女头面相连手足各分其一耳目各一齿四手足俱具一则耳目各一齿四一手两足太原平阳汾州大同辽沁等属皆旱饥秋九月疫疠多喉痹一二日辄死辽州大风拔木落雁数千民攫食之沁州天开三十九年静乐民王臣年九嵗生须身多毛平阳荐饥沁州武乡保徳疫榆社饥蠲免夏秋税　四十年曲沃翼城疫垣曲明伦堂秋槐生一花瓣如莲围尺许静乐桃李秋华　四十一年春三月稷山桃杏开蔷薇花黄白二色阳曲定襄临汾太平襄陵洪洞平遥曲沃赵城夏县垣曲乡宁隰绛吉俱大水蒲州临晋猗氏荣河万泉安邑平陆蒲县大旱赈济有差九月二十一日长治潞城地震十一月定襄天鼓鸣地震【旧志又载稷山民髙应春家土地神生须】四十二年秋九月保徳阳曲髙平武乡榆社临汾地震有声如雷越八日阳曲再震岳阳涧河水溢交城大有年　四十三年春广昌旱蒲州大雪翼城武乡沁州蝗安邑雨雹伤禾秋八月沁州彗星见形如箒白气冲天如瓮长二丈逾月方息平遥盂县广昌地震有声静乐忻州定襄水赈之交城有年　四十四年正月六日广昌天鼓鸣夏四月文水长治潞城临汾安邑闻喜稷山临晋猗氏万泉芮城垣曲蒲解绛诸州县飞蝗蔽天食禾立尽闻喜畖底村见地镜如波涛照见人物草木鸟兽楼台之影霍州有年　四十五年春正月朔文水火二月朢日武乡地震山隂见白气经天夏五月襄垣彗星见形如箕蒲解绛隰沁州岳阳万泉稷山闻喜安邑阳城长子复旱飞蝗头翅尽赤翳日蔽天沁源蝗不为灾八月武乡彗星见九月髙平亦见河津无禾冬芮城木介霍州有年　四十六年夏四月夏县雨雹平陆蒲州曲沃蝗平遥介休夀阳静乐地震六月二十六日榆社地震有声如雷秋九月广灵广昌夀阳再震冬阳曲汾阳长治襄垣临汾芮城绛州彗星见出东南直冲紫薇垣白气长丈余五十日始没平定太白昼见安邑闻喜有年　四十七年春二月阳曲广昌风霾昼晦夏四月祁县风霾稷山民张云路家瓮水生花如绘阳城陵川饥　四十八年夏五月髙平雨雹大如杵夏县蝗饥
　　泰昌元年冬蒲州大雨雪
　　天启元年夏五月榆社大风防木安邑有年　二年秋七月河津平陆黄河清冬十月静乐天鼓鸣十一月广灵天鼔鸣星陨　三年岢岚地震榆社民牛一中妻一产三男　四年春岳阳大水忻州盂县地震静乐旱阳城产双头牛八月静乐文水严霜杀禾榆社白气经天如刀冬长治平顺大雪三昼夜树尽折五年夏六月文水旱河津星昼见交城文水饥
　　六年夏五月闻喜大风六月大同武乡榆社夀阳襄垣广昌灵丘广灵浑源地震有声如雷襄垣日中见斗闰六月夀阳再震秋九月又震灵丘猛虎伤人七年春三月蒲州陨霜夏五月沁州雨雹河曲平定地震经三月方止五台有巨星自北来逾五台山横飞有声蒲县文庙芝草生
　　崇祯元年榆社麦秀两岐嘉禾一茎三穗清源大水秋太平永和蒲隰旱永和雨雹伤禾广昌广灵山隂陨霜损稼　二年春三月岳阳地震永和雨雹交城西山大足底村突起横山十余丈五月岢岚雨雪太平浑源广灵饥汾西有年　三年河曲旱大饥大宁民家有鸡两头四距　四年三月四日襄垣昼晦沁州武乡雨土石夏五月沁州雨雹大如鵞卵六月榆社蝗广昌旱太平河津饥冬十月沁源木稼　五年汾西沁源河曲大饥斗米五钱翼城有鸺鹠数千飞集南河民舍者旬日夏四月临县有野雉集城中西山两月始去五月交城驻防兵集东关曹店将谋不轨夜忽有火従东北突入店中与谋者皆死店屋无恙乡民谣狐庙放太平火有司具牲醴以谢六月平阳大水垣曲黄河溢解州水决盐池蒲州芮城安邑垣曲阳城雨害稼秋九月临县鸡輙夜鸣满城不已未几遭流寇之祸冬永和大雪深丈余　六年春芮城平陆辽沁绛大饥发帑赈济沁州武乡雨雹伤禾蒲州无麦沁水猛虎食人垣曲髙平沁水阳城辽州疫汾阳地裂百余丈井皆竭秋临县壶闗临汾太平蒲县临晋安邑汾西永和蒲隰大旱民饥壶闗黄山生白脂民取为食时谓黄山面冬十月髙平太平鵽鸠至雉体鼠足不能树栖飞集若猬毛　七年灵丘太白山有一角兽状若貔貅无毛而色赤时饮溏河旋入山人莫能名夏有流星出参宿间有声红光如缕直垂至地良久方灭汾州平阳皆见文水无云而雷兴县大疫阳城太平蒲县安邑荣河万泉垣曲永和蒲隰绛吉皆饥冬十二月二十四日夜介休空中火光如斗自西起坠于东南经过有声　八年正月十四日介休地震十九日夜城东北有声如涛占者谓之城吼是年秋旱稷山垣曲蝗绛州万泉安邑闻喜朔州大饥赈之浑源恒山大风拔木摧折满山壑蒲州临晋狼食人汾西泰山庙开木花一朶苞蕊数十层逾久不坠　九年春正月安邑大风震电雨雪三月阳曲有鹭鸶巢于城树隰州永和阳城狼灾安邑旱荣河交城长治潞城襄垣长子蝗蝻伤稼稷山蝻害甚于蝗绛州闻喜又饥赈之襄垣长治桃李秋华　十年夏隰州永和雨雹伤禾荣河蝗文水旱岳阳饥绛县螣　十一年二月辛巳沁源天鼓鸣声如礟夏榆社狼羣行啮人武乡襄垣岳阳饥六月襄陵太平临晋蒲解綘州安邑沁水蝗稷山灵石猗氏旱阳曲文水大饥斗米银七钱大宁黄河清三日　十二年春广昌风霾昼晦夏四月广灵大雪泽州豹入城六月丁未沁源大风雹拔木伤稼毁城楼三座秋孝义介休清源太平闻喜安邑垣曲翼城绛霍蒲蝗食禾如埽灵石万泉稷山旱隰州饥八月永和陨霜伤稼冬介休见彗星入北斗长治平陆无雪　十三年阳曲有驯狐巢于鼓楼西角三月阳城天赤日月无光夏四月灵石天鼔鸣自西北流于东北星陨如雨大宁雨雹绛州曲沃太平汾潞漳水竭秋七月朔州神池陨霜损稼太谷蝗冬十二月介休空中有赤光数十丈起西南坠于东北是年省郡大饥甚至斗米千钱人相食　十四年二月己酉襄垣日光如血照耀皆赤阳曲文水洪洞河曲蒲县乡宁河津垣曲猗氏万泉平陆芮城安邑绛吉大饥斗米麦自八钱至一両五六钱稷山疫灵石豺狼遍野白昼噬人兴县民髙一奎家牛产麒麟越明年复生一麟观者如市介休平遥水　十五年元旦长治襄垣风霾昼晦夏四月介休陨霜杀麦大宁雨雪六月临晋垣曲安邑蒲州解州平陆沁源阳城地震万象蝗阳曲文水临县饥冬十月宁乡桃李花　十六年春二月己巳平定无云而雷太谷城西榆树生白鸦二鸱鸟数百集城东南雉堞间队伍肃然若守陴状塔铃无风彻动其声锵然八月乙亥夜黎城星月皎洁忽见一龙蜿蜒上升金光闪烁户牖皆黄秋九月应州树再花浑源疫冬潞安府城东南隅入夜辄闻鬼哭声是时饥疫荐臻流寇肆虐民生大困宁乡水内生花如雕镂十一月静乐天鼔鸣
　　国朝
　　顺治元年河津黄河清夏五月蒲州苪城万泉天鼔鸣九月翼城地震冬月　大兵取太原日有五色祥光二年春二月汾阳蚩尤旗见榆次灵芝生交城麒
　　麟生水东都牛生一犊徧身鳞甲夏五月介休武乡雨雹伤麦襄垣祁县介休地震稷山民贾士尹妻一产四男解州安邑旱岳阳蝗垣曲饥陵川新郑书院产紫芝二茎文水沁水汾西大有年冬十二月稷山苹果实　三年大宁鸡生两头四足五台蚩尤旗见介休太白经天宁乡洪洞长治襄垣文水祁县蝗武乡疫髙平闻喜水静乐地震万泉无禾太谷野狐入城汾西丰登　四年临县城堞火光焰发以物击之即燃熟视无燬壶闗雨雹静乐岢岚河曲潞安介休临县陵川太平临汾灵石汾西临晋猗氏大同武乡太谷定襄祁县五台辽朔蒲吉隰州蝗赈济有差仍奉免五台本年钱粮交城徐沟长治潞城蝗不食稼安邑大稔太谷桃李秋华　五年曲沃榆树生花河曲天鼔鸣阳曲汾阳太白经天盂县永和蒲县大同朔州蝗静乐雨雹太原文水闻喜安邑岢岚沁水陵川祁县太平水榆社长治地震有声秋太谷桃李花茂蒲州安邑大有年大宁庆云见　六年春正月髙平大雷雨雪星陨光芒数丈长治浑源太白昼见三月安邑大风拔木沁水大雪夏四月髙平地坼阳曲灵石蝗秋芮城文水地震八月长治豹入城星陨如斗冬十二月荣河大风自北来木吐火光风急焰炽按之不热　七年垣曲临汾大风拔木平定麒麟生吉州河曲永宁宁乡旱定襄滹沱水溢汾西有鹳集泮宫柏树信宿乃去秋长治屯留长子武乡陵川雨雹岢岚永宁太谷介休宁乡蝗大宁饥安邑大雨长子桃李花　八年洪洞沁水河津水溢绛州泮池水香气如龙脑夏五月长治潞城平顺雨伤禾祁县壶闗雨雹大如拳六月宁乡天鼓鸣髙平地震河曲偏闗夀阳静乐饥秋大宁祁县杏复花河曲榆生钱九年长治阳曲祁岚临县雨雹沁水旱平遥蒲县闻喜绛州岳阳大宁平定夀阳稷山荣河水秋九月翼城地震徐沟祁县杏复花永和莲开并头和顺龙见十年三月汾阳地震五月甲申雷击潞安郡城西
　　楼铲削如洗瓴甓木石有飞至二三里外者沁州水十一年春正月灵石雨冰积寸太平长治阳曲见
　　流星贯月夏四月临县雪深三尺六月介休地震襄陵城南荷香亭莲开并头是年士多隽歳亦大稔秋七月汾州汾河西移二十里沁源和顺辽州水榆次交城文水疫襄垣旱沁州陵川饥大宁卿云见　十二年夏四月永宁雨雪盈尺曲沃蝗阳城隰州天鼓鸣蒲州地震文水旱辽州饥垣曲大雨介休襄垣灵石雨雹潞城嘉禾一茎三四穗或五六穗冬大宁杏花李实　十三年潞城壶闗髙平沁水旱饥沁水地震徐沟盂县蝗不为害文水大稔陵川嘉禾　十四年春正月辽州雷电阳城大风拔木沁水旱夀阳猗氏雨雹文水汾峪二河水溢伤稼秋九月浑源广昌广灵地震霍州饥万泉大稔陵川嘉禾双穗大宁卿云见是年奉
　　防蠲免和顺沁源河塌荒地一千五百顷有竒又蠲本年钱粮　十五年春汾西有赤鸟入鳯池经月余潞泽营兵王士秋妻一产三男夏五月长治襄垣壶闗雨雹垣曲文水雨伤禾夀阳天鼓鸣沁水大有　十六年春正月蒲州地震三月荣河陨霜闰三月孝义火夏吉州襄垣平顺雨雹长子大风拔木定襄狼灾有一赤色者十数里外奔逐如电秋七月静乐天鼓鸣文水大稔冬吉州大雪月余　十七年春三月万泉岳阳陨霜夏五月临汾雨雹六月清源大水冲圮城北门楼襄垣武乡天鼓鸣蒲州大有年　十八年春二月浑源地震夏五月猗氏雨雹六月蒲州旱八月蒲州黑虫食苗
　　康熈元年万泉闻喜麦秀两岐夏五月乙亥初昬月在兑有星贯月而出阳曲汾阳太平芮城皆见闻喜董陂莲开一茎双花秋八月临汾太平曲沃临晋稷山猗氏荣河解州平陆芮城安邑大雨辽州大宁水榆社雨雹徐沟文水大有年　二年正月泽州天鼔鸣灵石水头镇北东山岭陨石如泉涌又若鼎沸一年乃止秋七月襄垣雨雹交城水霍州有年冬十二月丙申夜半蒲州星陨火光如斗有声　三年长治旱长子平顺汾州偏闗潦安邑忻代地震阳曲广昌广灵彗星见太原岢岚静乐保徳五台朔州马邑饥奉
　　防蠲免本年地丁钱粮仍发帑赈济霍州有年　四年夏五月太原平阳汾州太白经天彗星见壶闗长子长治平顺雨雹伤禾奉
　　防蠲免钱粮有差蒲县旱免三之一秋七月乙酉朔文水城西南有风如火庚戌稷山卿云见城南隅夀阳旱大饥免本年税粮八月潞安陨霜九月天鼔鸣霍州连稔　五年和顺民巩泰妻一产三男长治襄垣武乡天鼔鸣蒲县大风拔木静乐白气亘天冬阳曲地震十一月武乡漳水溢城可行舟文水保徳有年霍州连年大稔　六年春正月曲沃垣曲雨黑水三月安邑大雨雪夏六月文水雨伤禾冬十月宁乡见山市连城楼阁数座冬文水无雪　七年春临汾太平绛州汾阳彗星见阳曲白气亘天从庚方指巽位形如疋练夏六月阳曲太平绛解安邑翼城陵川潞城地震冬十月阳曲再震壶闗雨雹岢岚旱　八年陵川鳯山道院生紫芝三月吉州黄河复冰夏四月辽州陨霜太谷雨雪山尽白猗氏文水旱黎城猗氏汾西雨雹六月甲戌绛州夜见流火光如昼自西南飞入明伦堂梁栋间更许乃隠霍州东闗突起白气如练直贯重霄垣曲疫乐平鳯凰山神泉忽涌名灵瑞泉九月榆社地震冬十月吉州草木萌动长寸余潞安长治万泉大稔　九年春文水旱荣河黄河清三日十月乙酉朔交城泮池澂清彻底七昼夜细石游鲜歴歴可数河津嘉禾一茎双穗　十年春二月吉州雨泥夏四月垣曲雨雹秋猗氏螣青黑二色遇微雨愈多冬化为蝇额有须蛰入土囊霍州邢家泉地莲一茎双菡萏文水安邑大有年　十一年春芮城旱二月文水大风雪三月阳曲地震榆社大风夏岢岚雨雪无麦六月灵石绵山鸣如雷移时乃已秋七月岢岚霜杀禾霍州河决垣曲天鼓鸣潞城雨雹黎城饥长治蝗不入境秋平顺产嘉禾太平瑞谷一茎二三穗有星昼见蝗多不食稼大宁卿云见冬平陆无雪　十二年大宁卿云再见夏四月静乐流火自东而西有声榆社屯留雨雹保徳阳曲临县广昌广灵地震榆次麦秀两岐长治嘉禾一茎五六穗大有年临晋得甘泉冬阳曲无雪　十三年万泉麦秀两岐屯留大风防木保徳阳曲陵川地震武乡襄垣彗星见夏和顺旱秋大熟　十四年平顺大丰谷贱市价石米易银三钱四五分　十五年二月泽州大风拔木壶闗雨雹伤稼隰州大有　十六年曲沃桧生花夏四月闻喜万泉襄垣武乡雨雹秋七月夀阳平定雨雹十月浮山横岭出甘泉数道　十七年七月泽州有大星随五色云陨顷之白气上升荣河雨雹九月霍州至临晋大雪深数尺平陆木棉有花三朶大如牡丹十月阳髙马邑杏李华大同应州大稔保徳恒丰斗米易银四五分　十八年阳曲徐沟汾阳平遥介休广昌广灵襄垣武乡地震曲沃太平解州安邑夏县大宁猗氏临晋武乡水保徳临县旱马邑田鼠食禾大同饥五台城南楼乳双白燕回翔雪影数日而去　十九年秋七月阳曲辽州雨雹有如硙碾者地为之白太原大同饥岢岚孝义介休地震广灵旱保徳忻州定襄饥奉
　　防免夏税之三　二十年忻州阳曲疫五台旱广灵饥奉
　　诏遣使赈济仍全蠲歴年逋赋并本年地丁钱粮秋太原大同阳髙广昌定襄大稔　二十一年秋八月太平霜杀谷十月癸未介休地震　二十二年夏五月临县龙起岳阳曲沃旱冬十月平遥临晋临县灵丘广昌广灵神池马邑襄垣武乡交城忻州定襄静乐五台地震奉
　　防赈防并免次年钱粮三之一十一月自蒲州至平陆黄河清十五日　二十三年汾阳临县隰州水交城汾河泛涨平地水涌数尺长治长子谷秀双穗及三四穗巡抚表闻　二十四年十一月广灵农家牛生麒麟进士魏学诚作颂　二十五年夏隰州雨雹六月戊午泽州大阳镇天鼓鸣一大星陨明烛数里占者谓天堡星也光照处主大丰歳果稔十二月庚申潞安府见日环三珥　二十六年夏四月临县大风雪积二尺许十月忻州民张梅妻一产三男　二十七年四月癸卯朔交城星昼见六月泽州水秋七月岳阳陨霜万泉忻州雨雹奉
　　防蠲免石岭闗以北本年地丁钱粮又全免广昌次年粮税　二十八年春二月乙夘介休有流星光如日自东南坠西北掷地有声夏广昌马邑旱荣河雨雹保徳定襄襄垣饥奉
　　防蠲免本年通省地丁钱粮　二十九年春正月广昌饥奉
　　防赈济三月大风伤麦又赈秋大获介休虸蚄伤黍泽州沁水有黑虫食禾结茧秋七月临汾地震闻喜旱襄垣长子平顺饥发谷四千石赈之　三十年平阳府属及泽州沁水介休俱旱蝗民饥
　　诏发谷赈济仍蠲免田租有差长子蝗飞十日禾不为灾　三十一年徐沟三河水溢泽州沁水疫平阳又旱蝗民饥奉
　　防蠲赈仍
　　诏所司抚防　三十二年平阳府属大有麦秋七月阳髙水定襄雨雹徐沟水伤禾免本年钱粮之三　三十三年四月癸酉孝义地震忻州猗氏万泉解州曲沃俱大有年　三十四年四月太原平阳潞安汾泽等属地震临汾洪洞襄陵浮山尤甚奉
　　防发帑防赈又给贫民修葺银每间与一两并发西安库帑修筑城垣官廨学舍长治民白富妻王氏一产三男　三十五年夏闻喜汾阳永宁旱岚县饥冬临县无雪　三十六年春二月乙巳
　　圣祖仁皇帝西征驻跸神池县义井河河故涸无水草是日水骤溢以饮牛马槖驼翼日仍涸名兴隆河夏四月襄垣地震沁源盂县饥赈之六月孝义水汾阳宁乡临县永宁临汾永和蒲县旱疫八月奉
　　上谕康熙三十六年大同府属州县卫所应征地丁银
　　米
　　着令全与蠲免三十七年临汾旱隰州永和疫保徳交城频歉奉
　　防蠲免通省二年钱粮仍拨榆次文水仓谷赈济　三十八年阳髙马邑水襄垣静乐雨雹五月潞城民常通妻一产三男冬十月静乐地震　三十九年夏五月临县暴水坏城交城太白昼见夏县水九月戊戌鹤舞于万泉县庭冬十一月交城有火大如斗自东
　　北陨于西南　四十年春三月长子地震宁乡旱五月雨雹六月乙丑有龙自长子鼇泉跃地升天万泉大有　四十一年大同阳髙彗星见蒲县雨雹四月解州闗圣庙灾
　　诏发帑金修建工竣数日有鹤栖于庙驯扰不惊八日飞去　四十二年汾阳虸蚄食黍谷蒲县雨雹平遥定襄水冬曲沃涌甘泉　四十三年马邑荣河旱万泉麦秀两岐冬曲沃桃杏紫荆华交城木稼　四十四年春正月平遥天鼔鸣泽州大稔　四十五年正月辛未襄垣见三环套日猗氏雨土色白味如盐闻喜旱十月兴县民徐嘉慧妻一产三男　四十六年十二月绛州民梁周熊妻一产三男　四十七年泽州旱太原府属连歳大有定襄麦秀两岐秋七月交城县署牡丹盛开　四十八年三月甲申徐沟雨泥如珠暴风晦台保徳永和地震　四十九年正月闻喜民毕星虎妻一产三男二月解州地震　五十年十月黎城民王松养妻防氏一产三男　五十一年吉州蒲县乡宁旱临汾瑞麦遍野一茎至八九穗冬十二月荣河民余宴妻一产三男是年蠲免通省地丁并歴年旧欠钱粮有差　五十二年平阳府治后观音阁产灵芝二本夏四月汾阳民李应让妻一产三男五月太谷民闫珂妻一产三男　五十三年九月襄垣民连万云妻邢氏一产三男　五十四年猗氏大有年　五十六年夏运池盐花盛生阜次冈连十二月辛卯太平见日冠两珥　五十八年二月甲寅太平见日有冠文六月大同地震神池雨雹七月兴县民赵自显妻一产三男　五十九年平阳汾州等属旱无禾蠲免钱粮有差冬十月赵城民贾则宜妻一产三男　六十年平阳汾州大同等属旱无麦斗米至八九钱奉
　　特防遣左都御史朱轼赍帑散赈仍蠲免钱粮有差夏六月大同平阳澍雨民获补种秋禾大熟　六十一年三月忻州夜有星流西南大如斗红光烛天声震若雷太平夏旱秋蟊
　　雍正元年平定夀阳徐沟祁县饥
　　诏内阁学士田文镜防同巡抚赈济四月夀阳民马步喜妻厐氏一产三男五月闻喜民郭永奎妻一产三男广灵民王嘉师年登百嵗
　　诏旌奬大同大有年　二年孝义大同应州大稔　三年五月潞城民秦述贤妻郭氏六月襄垣民郝世惠妻武氏十二月阳城民张国泽妻刘氏并一产三男平阳府属大稔　四年山西布政司大有年太平嘉禾一茎十有三穗十二月丙寅河曲保徳兴县临县永宁宁乡永和大宁吉州乡宁河津荣河临晋永济芮城平陆垣曲等十八州县黄河澂清自口外界起歴火山孟门龙门砥柱下达豫省凡山西布政司境上下二千余里河清如鉴一月有竒越明年正月己亥庚子始复是时居民溉汲行旅济涉咸称殊祥上瑞亘古稀觏焉　五年三月阳城民李珍妻宋氏一产三男秋八月山西布政司大有年阳曲平遥灵石崞县嘉禾一茎二三穗至五六穗五台太平永济瑞谷一茎双穗至五穗且有一穗长径尺余洪洞清源瑞谷穂长尺余者一茎八九穗冬十月解州池盐不种自生获七百万斤有竒　六年忻州民范鳯翔妻赵氏兴县民任万福妻王氏十月榆次民刘志隆妻李氏并一产三男是歳山西布政司大熟　七年六月文水大雨青高村至尹家社汾河水溢自辟引渠二道袤二十五里时方以县境青髙等地河形纡曲中隔干滩水涨易致冲激甫议疏濬而汾水倐涌引渠双开直达漕河经流无滞不假掌华蹈襄而业已同于龙门之凿吕梁之辟居民行旅咸称瑞应焉安邑民冯维明妻薛氏一产三男冬十一月壬申保徳州暨河曲兴县同时庆云捧日外绕三环光华四射藻彩缤纷自辰至午照耀三时十二月辛丑临晋自午时见卿云丽日歴未申酉四时叠秀争华呈辉耀彩两月之内上瑞叠呈万目仰瞻欢呼庆幸是嵗山西布政司大稔是年八月以山西连嵗丰登
　　特诏免通省庚戌年地丁银四十万两以示劝励冬十有一月又以民人踊跃急公办骆驼鞍屉不劳而集复颁
　　恩诏蠲免通省辛亥年地丁银二十万两　八年山西布政司大熟吉州蒲县乡宁忻州更溢额倍收　九年二月丁酉朔州卿云灿烂拥防日边状如华盖歴午未申三时己亥马邑卿云五彩绚日光华锦艳霞辉移时不散乐平民赵正年登百嵗给奨如例山西布政司大有麦夏六月雨泽防觉未敷巡抚石麟率属防祷九府十州皆获霑足秋禾大丰瑞谷盈野九月丁丑石楼縁城东北隅溪河将冲城址忽涌沙堆改向北流自辟支河一道袤一百九十丈广六七丈深七尺不劳疏濬而阖城安如枕席巩若苞桑逺近咸称灵瑞八月壶闗民妻李氏一产四男














　　山西通志卷一百六十三
  </div>
  <div class="pagination">
   <a href="山西通志_page525.html">
    上一页
   </a>
   <span>
    ...
   </span>
   <a href="山西通志_page521.html">
    521
   </a>
   <a href="山西通志_page522.html">
    522
   </a>
   <a href="山西通志_page523.html">
    523
   </a>
   <a href="山西通志_page524.html">
    524
   </a>
   <a href="山西通志_page525.html">
    525
   </a>
   <span class="current-page">
    526
   </span>
   <a href="山西通志_page527.html">
    527
   </a>
   <a href="山西通志_page528.html">
    528
   </a>
   <a href="山西通志_page529.html">
    529
   </a>
   <a href="山西通志_page530.html">
    530
   </a>
   <a href="山西通志_page531.html">
    531
   </a>
   <span>
    ...
   </span>
   <a href="山西通志_page527.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
