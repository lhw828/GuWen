<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 510 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 510 页/共 698 页</h1>
    <div class="content">祖仁皇帝荐福建恩佑寺于畅春园乾隆四十二年皇上圣孝哀思绍承家法于恩佑寺之侧敬构是 
寺名曰恩慕寺为圣母皇太后广资慈福正殿奉药师佛一尊左右奉药师佛一百八尊南配殿奉弥 
勒像北配殿奉观音像左右立石幢一刻全部药师经一勒御制恩慕寺瞻礼诗山门额曰敬建恩慕 
寺二层山门额曰慈云广荫大殿额曰福应天人殿内额曰慧雨仁风联曰慈福遍人天祥开佛日圣 
恩留法宝妙现心灯皆御书乾隆四十二年御制恩慕寺瞻礼六韵尊养畅春历卅冬欲求温凊更何 
从天惟髙矣地惟厚慕述祖兮恩述宗南苑永慕寺皇祖为太皇太后祝厘所建畅春园恩佑寺皇考 


为圣祖荐福所建今为圣母敬启梵宫即于恩佑寺侧名兼恩慕亦志绍承家法之意云圣德宁资冥 
福报永思因启梵筵重阶临忍草韶光寂庭列祥枝慧荫浓忾若闻犹僾若见耳中音与目中容大慈 
本悟无生指渺息长怀罔极恭臣等谨按恩慕寺御制诗恭载首见之篇余不备录又按自剑山澹宁 
居一路至此为畅春园东路春晖堂之西出如意门过小桥为玩芳斋山后为韵松轩畅春园册臣等 
谨按玩芳斋旧名闲邪存诚圣祖题额也雍正二年皇上曽读书于此乾隆四年毁于火重建此斋玩 
芳斋额皇上御书韵松轩额圣祖御书乾隆三十四年御制韵松轩口号韵松恒是听风籁独喜今朝 
泛雨涛弘景清音鲜恺泽士元应占一筹髙蘓东坡次韵王滁州诗斯人何似似春雨谓王士元也臣 
等谨按韵松轩御制诗恭载首见之篇余不备录二宫门外出西穿堂门为买卖街南垣外为船坞门 
内别宇五楹北向畅春园册臣等谨按买卖街建于河之南岸略仿市廛景物船坞内停泊大小御舟 
小船额曰月波大者一名吉祥舟一名载月舫北向房额曰西墅接无逸斋之东门矣由船坞西行数 
武即无逸斋东垂花门内正宇三楹后跨河上为韵玉廊廊西为松篁深处自右廊入为无逸斋门门 
内正殿五楹西廊内正宇为对清阴廊西为蕙畹芝原畅春园册臣等谨按无逸斋额为圣祖御书康 
熙年间赐理密亲王居住嗣理密亲王移居西花园遂为年幼皇子皇孙读书之所我皇上御极后恭 
诣畅春园问安于此传膳办事丁酉大事后为倚庐之所斋内御书周书无逸篇后有御题十韵韵玉 
廊松篁深处清斋习静对清阴蕙畹芝原诸额皆御书乾隆七年御制无逸斋诗无逸斋在畅春园中 
皇祖所建也葺而新之以为问安憩息之所得诗二首几有陈编览斋无玩物凭文渊企深汲道岸仰 
先登堂构期勤肯仔肩惧莫胜永惟心作所庭训倍钦承胜地宜慈豫髙斋味至言荷风凉拂簟竹气 
静当轩坐爱琴书润浑忘鸟雀喧壶中承夏凊膝下领春温乾隆三十二年御制无逸斋诗全篇曽是 
屡书屏无逸一篇乃勤政要旨常手书掲屏扆间以资随地观省两字名斋括政经忆昔挥毫垂训典 
即今退食每延停七呜呼实致忠告四迪哲应缅懿型法远莫先勤法近还殷来许慎聪听乾隆三十 
三年御制无逸斋诗退食起居余勅几临碧疏每因仰羲画可当去声读周书恭已三无奉春光万象 
如溪田景何若乘暇命轻舆乾隆三十七年御制无逸斋诗寝门问安退别馆勅几仍事事罔敢忽孜 
孜惟用兢勤民恤彼隠授吏量其能黾勉所无逸神尧垂训曽斋额皇祖御笔也乾隆三十八年御制 
书无逸于无逸斋屏并识十韵名斋缅皇祖大戒述周公万世仰掞藻当年兹憩躬示端引未发切已 
惕无穷每以问安退于斯咨政同日勤恒励志云逸那萌衷爰更去声书屏上仍如勒殿中圆明园皇 
考理事处曰勤政殿向曽书无逸于屏以为视政龟鉴民嵓天命凛深叹永嗟通凡七端往复半千言 
始终依然此灵囿恧若奉卑宫即事遵家法惟钦对昊穹乾隆四十二年御制无逸斋作本拟憩迟处 
向每逢请安后即退至此斋为传膳办事之所且以备圣母起居或偶违豫旦晩猝闻可以侍奉医药 
孰意升遐乃在御园而此室转成苫次曷禁感痛何期苫凷居哀哀申此日历历忆当初因以绎周训 
无殊读礼书壁多侍颜什览更痛沈予臣等谨按无逸斋御制诸诗谨绎有关纪述事实之篇恭载卷 
内余不备录无逸斋北角门外近西垣一带南为菜园数十亩北则稻田数顷无逸斋后循山径稍东 
有关帝庙东过板桥方亭为莲花岩对河为松柏闸关帝庙后为娘娘殿殿台方式建于水中畅春园 
册臣等谨按松柏闸河之东岸即兰芝堤西堤即桃花堤也关帝庙额曰忠义圣祖御书凝春堂在渊 
鉴斋之西东室三楹为纯约堂其右河厅三楹为迎旭堂纯约堂东为招凉精舍河厅之西为湾转桥 
桥北圆门为憩云迎旭堂后回廊折而北为晓烟榭河岸以西为松柏室其左为乐善堂别院有亭为 
天光云影松柏室后出山口临河为红蕊亭自天光云影后廊出北小门登山东宇为緑窗山北为回 
芳墅红蕊亭东为秀野亭自回芳墅北转山口过河水中杰阁为蕊珠院畅春园册臣等谨按凝春堂 
旧时无额因东室纯约堂为圣祖御题即称为纯约堂乾隆十二年重修以奉圣母慈豫皇上御题是 
额今纯约堂额尚悬东室旧处堂内御书额曰导和颐性松柏室额曰翠嵓山房北小门外山间磗门 
上镌极览二字蕊珠院緑窗诸额皆圣祖御书晓烟榭迎旭堂皆隶书天光云影红蕊亭皆篆书蕊珠 
院内额曰凭虚畅襟皇上御书乾隆十二年御制纯约堂诗畅春园之纯约堂皇祖时所建也朕既奉 
皇太后驻跸于此因略为修葺以供夏凊落成侍宴敬成近体轩榭贻皇祖佳名纯约垂凊温奉慈豫 
丹雘柍桭施今日成新落清和正好时指山倾北斗俯水是西池丽景窗中纳瑶图座上披即看阶砌 
畔应茁万年枝乾隆十三年御制蕊珠院诗畅春苑湖中杰阁数楹上摩清颢下瞰澄波皇祖题之曰 


蕊珠院朕奉皇太后驻跸是苑每问安视膳于此信乎清都之境不老之庭也因成长律敬勒壁间镜 
里岑楼号蕊珠网轩四面远山图尧年宝露犹沾树王母香华每降厨地是上清无暑境庭名不老列 
仙都六星又见朝南极鸾鹤纷随瑞霭扶臣等谨按纯约堂蕊珠院御制诗恭载首见之篇余不备录 
蕊珠院北埠上层台为观澜榭西河厅三楹东河厅四楹为坐烟槎台榭后正宇为蔚秀涵清后为流 
文亭畅春园册臣等谨按观澜榭额为圣祖御书榭内额曰与物皆春及坐烟槎蔚秀涵清皆皇上御 
书乾隆十三年御制九月五日诣畅春园恭请皇太后圣安即视事于观澜榭引见于大西门其地长 
楼横亘即皇祖曩时阅射处也爰亲御弧矢集近侍诸臣较射时惟深秋风髙日晶气候清肃弓手相 
调连发二十矢中一十有九儒臣侍列与观者援唐臣元武阙观射故事赋诗进览因用侍即齐召南 
韵成四律纪之畅春松柏茂南山王母楼台瑞霭间侵晓问安钦养志竞辰考政敢偷闲惟寅宗伯应 
轮直启事山公更合班是日礼部值班奏事吏部亦带领引见次第奏挥还有暇便教玉靶一亲弯延 
楼横岭正相当遥见扶空树叶黄示俭已看霏细草纵禽底用献长杨论文谁继伯侨庶较艺原多斛 
律光安不忘危古有戒金川况未靖天狼忆年十二此呼嵩圣眷灵承众不同每向月轮能中鹄遂蒙 
天笑亦颁弓予侍皇祖于此阅射时年甫十二蒙皇祖指授射法辄能发矢命中仰荷嘉奬倐忽廿余 
年矣玊墀肃列犹鸳鹭匡卫纷趋如虎熊我逊贞观能致治且循习射叫臣工秋原馺娑一鸣鞭远入 
烟堤近栁前横过緑残红重岭俯看云白菊黄天幞头导中诚堪笑元周密燕射记淳熙元年孝宗幸 
玉津园讲燕射礼立招箭班紫衣幞头立于垜前御箭之来能以幞头取势转导入的连网周阹未是 
田历览西成堪额庆敢忘兢业诩丰年臣等谨按观澜榭御制诗恭载首见之篇余不备录蕊珠院之 
西过红桥北为集凤轩轩前连房九楹中为穿堂门门北正殿七楹殿后稍左为月崖其右有亭为锦 
波度河桥西为俯镜清流畅春园册臣等谨按集凤轩月崖锦陂俯镜清流诸额皆圣祖御书轩正殿 
外檐额曰执中喏和内额曰德言钦式皆皇上御书由俯镜清流穿堂门西出循河而南即大西门延 
楼四十二楹其外即西花园之马厂也乾隆十四年御制集凤轩诗孟夏下浣之七日皇太后赐膳于 
畅春园之集凤轩是地近大西门去岁习射于此发矢二十中十九因用齐召南韵成诗四首勒于壁 
间兹以侍膳视事之暇陈马技以娱慈颜亲发十矢复中九且破其的者三焉圣母豫悦仙苑増春辄 
叠旧韵以志岁月萱龄长此祝如山镜面轩斋图画间乐对清阴蒲节近欣陪色笑凤楼间劝餐敬进 
仙厨膳视事旋催朝士班马技更陈新雨后遥峰澄景黛蛾弯封事筹裁惧弗当无私兢业奉元黄搜 
材常冀空羣骏较武均期中叶杨每切祈年咨穑务岂惟问景赏烟光贤臣集事穷番服　息今休戍 
白狼去岁金川用兵故有金川况未靖天狼之句今大学士忠勇公傅恒平定金川奏凯还朝复值时 
雨常沾稍觧朕忧矣心殷爱日奉维嵩凉室温闺地不同集凤轩亦新修饰以奉夏凊之所喜向座前 
亲捧爵更看楼外竞弯弓髙冈萋菶将仪凤闲馆蜵蜎陋射熊家法仪型巍荡近此勤民政亮天工窣 
地杨丝拂玊鞭兰舟遥待苇洲前试调驯马云中锦便泛澄波镜里天叠赋新诗酬胜会喜缘甘雨遍 
公田惕干未敢忘初志多故犹然忆去年乾隆二十五年御制题集凤轩诗养志冬常驻园问安暇此 
题轩岂必雝喈真集所喜萋菶犹存抡材羣引广厦较射兼御西门问安日视事此轩于大西门较射 
尤便宝额永辉圣日含饴敢忘深恩乾隆三十五年御制诣畅春园问皇太后安诗望雨予心切相关 
圣母同幸因沾渥泽可以慰慈宫砌草浓喏露池荷细引风敞轩宜夏凊集凤圣母所居轩名有萋桐 
臣等谨按集凤轩御制诗谨绎有关纪述事实者恭载卷内余不备录集凤轩后河桥西为闸口门闸 
口北设随墙小西门北一带构延楼自西至东北角上下共八十有四楹西楼为天馥斋内建崇基中 
立坊自东转角楼再至东面楼共九十有六楹中楼为雅玩斋天馥斋东为紫云堂畅春园册臣等谨 
按天馥斋牌坊前额曰目穷寥廓后额曰露澄霞焕紫云堂之西过穿堂北为西北门即苑墙外也又 
按自玩芳斋至此为畅春园西路再西则为西花园矣 

 

钦定日下旧闻考卷七十六 


钦定四库全书 
</div>
    <div class="pagination">
<a href="钦定日下旧闻考_page509.html">上一页</a><span>...</span><a href="钦定日下旧闻考_page505.html">505</a><a href="钦定日下旧闻考_page506.html">506</a><a href="钦定日下旧闻考_page507.html">507</a><a href="钦定日下旧闻考_page508.html">508</a><a href="钦定日下旧闻考_page509.html">509</a><span class="current-page">510</span><a href="钦定日下旧闻考_page511.html">511</a><a href="钦定日下旧闻考_page512.html">512</a><a href="钦定日下旧闻考_page513.html">513</a><a href="钦定日下旧闻考_page514.html">514</a><a href="钦定日下旧闻考_page515.html">515</a><span>...</span><a href="钦定日下旧闻考_page511.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
