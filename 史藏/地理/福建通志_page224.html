<!DOCTYPE html>
<html>
<head>
    <meta charset="UTF-8">
    <title>福建通志 - 第 224 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 224 页/共 239 页</h1>
    <div class="content">　　艺文【二】
　　表疏
　　唐陈元光请建州县表
　　【泉潮守戍左玉钤卫翊府左郎将臣陈元光言伏承永淳二年八月一日制臣进阶正议大夫岭南行军总管者受命战兢抵官弥惧臣以冲幼出自书生迨及童年滥膺首选未及干戈守至懦至柔之质惟知饱暖无曰区曰处之能幸赖先臣绪业叨防今日国恩寄深都阃任事专征爰从视职以来不敢少有寜处况兹镇地极七闽境连百粤左袵居椎髻之半可耕乃火田之余原始要终流移本出于二州穷凶极暴积弊遂逾于十稔元恶既诛余凶复起法随出而奸随生功愈劳而效愈寡抚绥未易子育诚难窃惟兵革徒威于外礼譲乃格其心揆诸陋俗良由职方久废学校不兴所事者搜狩为生所习者暴横为尚诛之则不可胜诛徙之则难以屡徙倘欲生全几致刑措其本则在创州县其要只在兴庠序盖伦理谨则风俗自尔渐孚治法彰则民心自知感激切以臣镇地曰安仁诚为治教之邦江临漳水实乃建名之本如蒙乞勅定名号而复入职方建治所而注颁官吏治循往古之良规诚为救时之急务秦越百家愈无罅隙畿荒一德更有何殊臣谬居外镇忝在封疆所得事宜合奏谨具厥由伏勅防】
　　宋陈洪进纳地表
　　【臣闻峻极者山也在污壤而不辞无私者日也虽覆盆而必照顾惟遐僻尚隔声名愿归益地之圗辄露由衷之请臣所领两郡僻在一隅自浙右未归金陵偏霸臣以崎岖千里之地疲散万余之兵望云就日以虽勤畏首畏尾之不暇遂从间道逺贡赤诚愿倾事大之心庶齿附庸之末太祖皇帝赐之军额授以节旄俾专达于一方复延赏于三世祖父荷漏泉之泽子弟享列土之荣棨防在门龟緺盈室虽冠列藩之宠未脩肆觐之仪暨江表底平先皇厌世会婴犬马之病尚阻云龙之庭皇帝陛下钦嗣丕基诞膺景命臣逺辞海峤入觐天墀获亲咫尺之顔疉被便畨之泽六飞游幸每奉属车之尘三殿宴嬉屡挹大罇之味旬浃之内雨露骈臻至于童愚亦荷殊奬恩荣若此报效何阶志益恋于君轩心遂忘于坎井臣不胜大愿愿以所管漳泉两郡献于有司使区区负海之邦遂为内地蚩蚩生齿之类得见太平伏望圣慈授臣近地别镇臣男文显等早膺朝奬皆忝郡符牙校賔僚久经驱防各希钧造稍霈鸿私】欧阳修荐教授陈烈充太学博士劄子
　　【伏见国家崇建学校近年以来太学生徒常至三四百人此朝廷盛羙事数百年未尝有也然而教导之方必慎其选其进德脩业必有笃行君子可以不言而化者使居其间以为学者师法庶几内修其实不止徒聚之多为虚名之美也伏见福州处士陈烈清节茂行着自少时晚而益勤久而愈信非惟一方学者之所师盖天下之士皆推尊其道德谓宜以礼致之朝廷必有禆补近闻命以官秩使教学于乡里其礼甚薄未足以称励贤旌徳之举臣今乞命以博士之职召致太学虽未能尽其才亦足以副天下学者之望而诵朝廷崇贤劝学之实今取进止】
　　陈襄荐直讲陈烈不次任用劄子
　　【伏见前授安州司务参军充国子监直讲陈烈心仁气刚才智卓越学圣人之言而必践其实稽先王之法而必适于时博通羣经尤明于典礼之奥其为文章渊源浩博肆笔而成求之今日鲜有比者庆厯初尝与乡试于礼部罢归乡里无复仕进安贫力学积四十年著书数万言未见其上仁宗朝尝因近臣论荐及本州监司长吏髙其风节数以名闻累降召命以学官起之辞而不至世以为洁身独行之士是非知烈者也烈之所学皆孔孟之学观其事业足以有为自以身载圣贤之道不为茍进可以礼致而不可以利屈如斯而巳矣伏思陛下临御以来博延髦俊得人之盛跨越百王如烈之贤不为难致望陛下特以礼命召致阙廷赐对清问使陈二帝三王之治六经四书之要与夫当世之务必有以上称陛下尊贤重徳之举今保举堪充清要不次任用后不如所举臣甘受面欺之罪谨具奏闻伏勅防】蔡襄奏蠲丁钱疏
　　【臣伏见泉州漳州兴化军人戸毎年输纳身丁米七斗五升年二十至六十免放臣体问得伪命日前诸州各有丁钱惟漳泉等州折变作米至陈洪进纳疆土之后以官斗较量得七斗五升每年送纳价钱伏縁南方地狭人贫终身佣作仅能了得身丁其间不能输纳者父子流移逃避他所又有甚者往往生子不举人情至此可为嗟叹伏惟祖宗恢复天下大去无名之敛然诸州身丁尚有输纳真宗皇帝哀怜百姓困穷之祥符中特降御札除两浙福建等六路身丁钱四十五万贯其时漳泉兴化亦是丁钱折变作米无人论奏因仍科纳遂致先朝大惠不及三郡三郡之人引领北望迄今又四十年矣臣闻圣人以生为德以孝为本今陛下之民不肯养子不亦累于生生之德乎先朝所行之事有所未及陛下推而行之可谓至孝矣伏望陛下进成先帝之仁下恤逺民之苦蠲放三州军丁钱口令依建州例嵗纳口钱于生民性命全活岂少也】
　　蔡襄请增置谏官疏
　　【臣伏见朝廷选用王素余靖欧阳修等增备諌官是三人者皆特立之士昔以直言触忤权臣摈斥且久今者一日并命人无贤愚万口相庆皆谓陛下特发神断擢任不疑盖陛下深忧政教未举赏罚未明羣臣之邪正未分四方之利害未究故增耳目之官以广言路此陛下为社稷生灵大计也臣窃思任谏非难惟聴谏之难聴谏非难惟用谏之难如素靖修等忠诚刚气着信于人况蒙陛下奬防之知必能箴阙政献明谟摘囘邪击权幸思所以报効也然邪人恶之必有御之之説不过曰某人也好名也好进也彰君过也或进此説正是邪人欲蔽天聪不可不察臣请为陛下陈之一曰好名夫忠臣务尽其心事有必须切直者则极论之岂顾名哉若避好名之毁而无所陈施则土木其人皆可备数何烦陛下选拣如此之至况名者圣人以之励世俗分善恶岂可废乎借使为善近名陛下试思今之人逺权利敦洁行以近名者亦有几人哉二曰好进前古谏臣之难者庸主昏世上犯严威旁触势要鼎镬居侧斧锧在前死所不辞安得好进乎盖近来谏官进用太速故世人咸以谓之好进今谏官有尽忠补阙之効陛下但久任勿迁使其人果忠且义虽死于是官亦无恨矣三曰彰君过凡諌诤之臣盖以司乎过举也缓则宻疏急则昌言期于必正若人主从而行之适以彰乎纳諌之美安得谓之彰过乎然谏官亦有好名好进彰君过者异于此巧者之为谏臣事之难言者则喑而不言择其无所忤者言之就令不行复再议退而曰某事我尝言之矣此可谓之好名也容容黙黙无所耻愧践厯资序以登贵仕此可谓之好进也凡人主之有过谏官最为近密或不尽言人主何从而知且变更乎传之当世垂之于后终以为过此可谓彰君过臣向之所论乃忠与巧者之分愿赐省览今陛下出于圣虑自擢官必自主之若有陈述于理适当即赐施行无使天下之人谓朝廷有好谏之名而无好谏之实使其言有讦切亦愿优假无为奸邪搆间致有斥逐使天下之人指朝廷有拒谏之失也臣迹逺言近不任兢惶激切之至臣某昧死再拜谨上】苏颂考课县令疏
　　【臣窃以国家恃以治者民也使民敦本而趋善者县令也是以前世论政者莫不以此为首务向者仁宗皇帝深知其故始诏保任县令嵗复增考课之法其所以责任求治之意至矣然而县邑之间卓然以治理之效闻者犹寡臣窃思之盖以殿最之格不过校簿书案文法而已故簿书益密而编戸益扰文法弥具而治效弥逺是岂朝廷任官责效之本意邪且古之治民劝导教率无所不至故孝悌力田有优异之科三老亷吏有表率之义由是农民众而田土辟风俗厚而狱讼稀今则不然民勤于力茍致赡足则惧升迁等第遂有因循不耕之患是力田者有累而惰游者无罚也父兄聚居丁产稍多则惧差徭配率遂有离析异居之是孝悌无所劝而奸恶未得止也乡村但有耆壮巡察吏卒追捕不闻以善道谕之者是教化无由至而讼狱不得息也然则欲变其俗使稍敦本者亦在朝廷劝勉之而巳臣欲望明诏戒勅自今考课以令长能用善道谕民抛末防而归本业致狱讼稀简而盗贼衰息者为优等其能勾校簿书均稽税赋发奸捕盗兴利除害者为次等二者咸无为下等优等望赐超擢次等再加激励末等自当降黜其田里之民亦许令长举察州郡案覆立为科条有能尽力田亩开垦陂泽久逺为利于众者或羣居孝友宗族敦睦为乡党所推者如此之特与蠲除户下差役其复有明于义理年髙行著者即少加旌异或立乡官之号以赐之使人谕教化于下相率而归于善道如此则亷平之吏思尽所长礼义之风庶几可致矣】
　　郑侠论新法进流民图疏
　　【臣伏见去年大蝗秋冬亢旱以至于今经春不雨麦苗枯焦黍粟麻豆粒不及种旬日以来街市米价暴贵羣情忧惶十九惧死方春斩伐竭泽而渔大营官钱小求升米草木鱼鼈亦莫生遂皆中外诸臣辅相陛下不以道以至于此臣窃惟灾患有可召之道无可试之形其致之有渐而来如疾风暴雨不可复御流血借尸方知丧败此庸人之见而古今比比有之所贵于圣神者为其能圗患未然转祸为福者耳方今之势犹有可救臣愿陛下开仓廪赈贫乏诸有司敛掠不道之政一切罢去庶几早召和气上应天心调隂阳降雨露以延天下万姓垂死之命而固宗社万万年无疆之祉夫君臣际遇贵乎知心以臣之愚深知陛下爱养黎庶甚于赤子故自即位以来一有利民便物之政靡不毅然主张而行陛下之心亦欲人人夀富而跻之尧舜三代之盛耳夫岂区区充满府库盈溢廪仓终以富衍强大胜中外哉而中外之臣畧不推明陛下此心而乃肆其刀锧劓割生民侵肌及骨使之困苦而不生坐视夫民之死而不恤陛下所存如彼羣臣所为如此不知君臣际遇欲作何事徒只意指气使而巳乎臣又惟何世而无忠义何代而无贤徳亦在乎人君所以驾驭之何如耳古之人在山林亩不忘其君其蒭荛负贩匹夫匹妇咸欲自尽以赞其上今陛下之朝防谏黙黙其位而不敢言事至有规避百为不敢居是职者而左右辅弼之臣又皆贪鄙近利使夫抱道懐识之士皆不欲与之言不知时然耶陛下有以使之然耶以为时然则尧舜在位便有防契汤文在上便有伊吕以至汉唐之明君我祖宗之圣朝皆有大忠义大贤德之臣布于中外君臣之义若腹心手足焉君倡于上臣和于下主发于内臣应于外而休嘉之德下浸于昆虫草木千百世之下莫不欣慕而效则之独陛下以仁圣当御抚养为心而羣臣所以应和之者如此夫非时然陛下所以驾驭之道未审尔陛下以爵禄驾驭天下忠贤而使之如此甚非宗庙社稷之福也夫得一饭于道旁则皇皇圗报而终身餍饱于其父则不知德此庸人之常情也今之食禄往往如此若臣所闻则不然君臣之义父子之道也故食其禄则忧其事凡以移事父之孝而从事于此也乃若思虑不出其位尸祝不越樽俎治庖人之事牛羊茁壮防计当各以其职而不相侵也至于邦国若否知而不言岂有君忧国危羣臣乃饱食餍观若视路人之事而不救曰吾各有守天下之事非我忧也故知朝廷设官位有髙下臣子事主忠无两心与其得罪于有司孰与不忠于君父与其茍容于当世孰与得罪于皇天臣所以不避万死深冐千万重之天阍以告诉于陛下者凡以上畏天中忧君国而下忧生民耳若臣之身使其粉碎如一蝼蚁无足顾爱切闻南征北伐者皆以其胜捷之势山川之形为圗而来献料无一人以天下之民质妻卖儿流离道散斩桑伐枣坏庐舍而卖于城市输官籴粟遑遑不给之状为圗而献前者臣不敢以所闻闻谨以安门上逐日所见绘成一圗百不及一但经圣明眼目巳可嗟咨涕泣而况数千里之外有甚于此者哉其圗谨附状投进如陛下观圗行臣之言十日不雨乞即斩臣宣德门外以正欺君谩天之罪如稍有所济亦乞正臣越分言事之刑甘俟诛戮干冐冕旒熈寜六年三月二十六日】郑侠再上天灾民流疏
　　【熙寜六年十一月十一日奏状为大臣诬罔至尊絶不近理彼皆有所慿恃而后敢为如大臣对陛下皆云天灾民流百物失所兵革不息为天数者臣乞问其人为学周公耶学孔子耶孟子耶周公作无逸厯陈人君之享国三四十年或五六十年皆由人君严恭寅畏天命自度治民祗惧不敢康寜则有永不知稼穑之艰难不闻小人之劳生则逸则有短又曰惟不钦厥德乃早坠厥命使周公相陛下而天旱民流百物失所兵革不息如此周公曰天数乎孔子告哀公曰存亡祸福皆巳而巳天灾地殃不能加也使孔子相陛下而天旱民流百物失所兵革不息如此孔子曰天数乎孟子曰杀人以刃与政有以异乎又曰王无罪嵗使孟子相陛下而天旱民流百物失所兵革不息如此孟子曰天数乎然则羣臣所为学者皆非周公孔子孟子之为人而所以相陛下者皆非周公孔子孟子之存心则陛下独力何以为天下臣所谓陛下独力者谓无臣也所谓陛下无臣者非无羣臣也无大臣也所谓大臣者以道事君不可则止而巳其髙爵重禄则日归于巳清资美职则分授子弟中使相望于道路黄金并聚于私室而天旱民流百物失所兵革不息则曰天数此为大臣则屠沽仆谁不克为方今台谏亦如刍灵木偶之类皆所画一伏愿陛下登宣德门召文武百官京城之民以臣状示众如众説以臣之言是则望陛下稍稍惩戢左右近臣使无得公然肆诞以戕害万姓危阽社稷如众以臣言为非即乞斩臣于众人之前以塞京师流言汹汹之路臣谨奏】
　　陈瓘论蔡京疏
　　【臣闻尽言招祸古人所戒言路之臣岂能免此臣伏见翰林学士承防蔡京当绍圣之初与其弟卞俱在朝廷赞导章惇共作威福卞则隂为谋画惇则果断力行且谋且行者京也哲宗急于继述专于委任事无大小信惇而不疑卞于此时假继述之説以美私史惇于此时因委任之笃自明巳功京则盛推安石之圣过于神考以合其弟又推定防之功毁灭宣仁以合章惇惇之矜伐京为有助卞之乖悖京实赞之当此之时言官常安民屡攻其罪京与惇卞共怒安民协力排防斥为奸党而孙谔董敦逸陈次升亦因论京相继黜逐又哲宗晚得邹浩不由进拟置之言路浩能忘身殉节上副圣知京又因其得罪从而挤毁是以七年之间五逐言者掩朝廷之耳目成私门之势利言路既絶人皆钳黙凡所施行得以自恣遂使当时之所行皆为今日之所蔽臣请畧指四事皆天下所以议京者也蔡卞之薄神考陛下既知其罪矣伯仲相符埙箎如一事无异议罪岂殊科一黜一留人所未谕此天下之所以议京者一也邢恕之累宣仁陛下既明其罪矣于是司马光刘挚梁焘等皆蒙叙复京尝奏疏请诛挚等家族审如京言则所以累宣仁者岂特邢恕一人而巳哉在恕则逐之在京则留之何以塞邢恕不平之口而慰宣仁在天之灵乎此天下之所以议京者二也章惇自明定防之功追贬王珪京亦自谓元丰未被命带开封府侩子携劒入内欲斩王珪京之门人皆谓京于此时禁制宣仁京亦有社稷之功今陛下雪珪之罪还其旧官是以珪之贬惇为非也在惇则非之在京则留之如是则惇有辞矣珪有憾矣此天下之所以议京者三也章惇之初笃信京卞倾心竭意堕此二人假继述之説以行其私三人议论如出一口自绍圣三年九月卞为执政于是京有觖望而与惇暌矣四年三月林布为执政于是京始大怒而与惇絶矣自今观之京之所以与惇暌絶者为国事乎为巳事乎然京之所以语人者曰我助惇而惇不聴也我故絶之我教卞而卞不从也我故怒之我与弟卞不相往来久矣我縁国事今与弟卞不相往来而况于惇乎臣窃料京之所以欺陛下者亦必以此言也何以騐之卞之赴江寜也京往饯之期亲逺行法当赐告而京之所以牒阁门者初以妹行为请法不许也遂请朝假终不敢以弟卞为言虽在朝假日至国门之外京之动静如此即不知陛下皆得其实乎此明主之所宜察也且兄弟同朝共议国事自无不相往还之理假使不相往还岂人伦之美事乎此天下之所以议京者四也陛下即位之初以用贤去邪为先而京之防蔽欺罔曾无忌惮陛下必欲留京于朝者其故何哉臣知陛下之意本无适莫而京之所以据位希进牢不可防则以韩忠彦曾布不能为国逺虑轻率自用激成其势故也京卞国恶天下所共知若用天下之言以合公议则显正二人之罪何难之有忠彦等不务出此而果于自用于是托之师谋而出之太原虽加之两制学士之职而实以诡计除之想当进拟之时必有不情之奏用竒设防不由诚心二圣安得而无疑公议亦以为未允及京之留布复争辩再三之渎无以取信相激之势因此而成陛下进贤退邪法则尧舜然而天下之心皆疑陛下有大用京之意者以京之复留故也京之所以复留者以忠彦等去之不以其道故也去之不以其道则留之者生于相激万一京果大用则天下治乱自此分矣崔羣谓唐之治乱在李林甫张九龄进退之时今京欺蔑先帝与卞无异而又归过于先烈卖祸于惇卞曲为自安之计而陛下果留之也今既可以复留后亦可以大用天下之势系于一京崔羣之言可不念哉臣恐后之视今亦犹今之视昔祸乱之机亦不可以不早辨也陛下嗣位之初首开言路可谓知所先务矣臣愚首预兹选则知京在朝廷必为大患而不能以时建言万一有意外不虞之变陛下幡然悔悟诛责当时言事之臣则臣虽碎首陷胷何补于事此臣之所以愤懑而不敢黙也臣尝为卞所荐与京无纎介之隙所以言者为国事耳非特为国事也亦为蔡氏也且京卞用事以来笼络荐引天下之士处要路得美官者不下数百千人其间材智艺能之士可用之人诚为不少彼皆知京卞负国欲洗心自新舍去私门顾朝廷未有以招之耳臣谓京在朝廷则此数百千人皆指为蔡氏之党若京去朝廷则此数百千人皆反为朝廷之用所以消去朋党广收人才正在陛下果于去京而巳此非臣之臆説乃神考巳用之术也在昔熙寜之末王安石吕惠卿纷争以后天下之士分为两党神考患之于是自安石既退恵卿既出后不复用此两人而两门之士亦兼取而并用之也当时天下之士有王党吕党之祸终不及朝廷者以此然则消朋党之术惟在去京而巳今京闗通交结其势益牢广布腹心共成私计羽翼成就可以髙飞愚弄朝廷有同儿戏陛下若不早悟渐成孤立后虽悔之亦无及矣自古为人臣者官无髙下干犯人主未必得祸一触权臣破碎必矣或以为离间君臣或以为卖直归怨或以他事隂中伤之或于巳黜之后责其怨望此古人之所不免也臣岂自爱其身乎若使臣自爱其身则陛下不得闻京之罪矣国家内外无事一百四十一年矣太平之久古所无有甚可畏也譬如年老之人康健无疾日服温暖犹恐气衰至于保养隂邪必成腹心之疾京在朝廷何以异此伏望陛下谨保祖宗之业独持威福之柄断自宸衷果于去恶则天下幸甚】
　　李纲论福建海冦劄子
　　【臣契勘广南福建路近年多有海冦作过刦掠沿海县镇乡村及外国海船市舶司上供寳货所得动以巨万计官司不能讨捕多是招安重得官爵小民歆艶皆有仿效之意臣恐自此为患未艾盖缘两路帅司并无战舰水军遇有海冦坐视猖獗不能进讨止是于沿海摆布些少兵卒为保守之计贼船来去近逺不常并海之民罹其荼毒掳掠船舶既多愚民嗜利喜乱从之者众将寖成大患如晋之孙恩不可不过为之备伏望圣慈特降睿防常存兵于两路镇压仍下逐路帅司委以指置战舰招集水军水夫常切教阅令士卒习于风涛之险以水犬驾舟以官军施放弓弩火药虽贼櫂飃忽可以追逐掩击殄灭一两头项则余人有所忌惮不敢觊觎妄作庶几海邦之民得被朝廷大赐不胜幸甚】
　　朱熹乞褒録髙登疏
　　【臣猥以尘贱备员偏州仰体圣明收用奬防之意思竭驽钝仰报万分故于聴讼决狱不敢不尽其愚今幸逾年目前人户些少曲直粗得其情独有事在数十年之前而枉直之分举错之重或非州郡所得为者则在臣职不敢不具以闻伏惟圣慈特垂聴察伏见本州漳浦人故迪功郎髙登资禀忠义气节孤髙少逰太学值靖康之祸尝与陈东诣阙上书力陈六贼之罪且言金人不可和状在绍兴间廷对力陈阙失无所顾避覆试官忌其直降为下州文学髙宗皇帝嘉其忠而收之调静江府古县令是时秦桧当国帅臣胡舜以其父尝宰是邑欲为立祠以悦其意而登独持不可舜陟以危法中之召致狱官騐问讯掠讫无罪状可书后为潮州试官又使诸生论直言不闻之可畏防闽浙水沴之所由桧闻益怒以为隂附赵鼎削官徙容州以死桧殁之后诸以口语为桧所陷者髙宗皇帝深察其寃巨细存亡无不甄録而登以逺人下士独无为言之者至乾道间近臣梁克家等始援绍兴二十六年赦书以请而有司拘文废格弗下近嵗守臣傅伯寿又尝具奏如前今巳逾年未奉进止是使登以抱恨没身垂五十年而姓名犹在罪籍未防昭洗虽其孤忠自信独立不惧精爽凛然必不以此为悔而在圣朝伸寃雪枉劝善惩恶之意则议者犹窃恨焉臣幸得防恩假守其乡目覩兹事若又缄黙不能上闻虽万被戮不足偿罪是以敢冐言之伏惟皇帝陛下御极以来虚心克巳容纳尽言比以隂阳失和申诏近臣乐闻至论草茅之士虽有枉直过甚之言始虽忤防终薄其罪揆圣志如登之忠直宜在矜奬欲望特发德音复其官秩量加褒録以慰九原且使天下之欲为忠义者知所劝慕诚非小补臣不量疎逺干犯威严无任震惧陨越之至谨録奏闻伏勅防】
　　郑樵上通志书
　　【臣本山林之人入山之初结茅之日心苦志逺欲读古今之书通百家之学讨六艺之文而为羽翼如此一生则无遗恨忽忽三十年不与人间流通事所以古今之书稍经耳目百家之学粗识门庭惟著述之功百不偿一不圗晚景获见太平松筠之节不改嵗寒葵藿之心难忘日下恭惟皇帝陛下诚格天地孝通神明天纵之圣日新之德君臣合道一言而致中兴切见兵火之余文物无几陛下留心圣学笃志斯文擢用儒臣典司东观内外之藏始有条理百代之典灿然可观臣伏观秘书省嵗嵗求书之勤臣虽身在草莱亦欲及兹时效尺寸顾臣究心于此殆有年矣今天下圗书若有若无臣虽不一一见之而皆知其名数所在独恨无力抄致姑能纪记之耳谨捜尽东南遗书古今圗谱又尽上代之鼎与四海之铭碣遗编阙简各有伦次天篆书亦为厘正于是提数百巻自作之书徒步二千里来趋阙下欲以纎尘而禆嵩华涓流而益沧海也念臣困穷之极而寸隂未尝虚度风晨雪夜执笔不休厨无烟火诵声不絶积日积月一篑不亏十年为经防之学以其所得者作书考辨讹作诗传作诗辨妄作春秋传作春秋考作诸经序畧作刋谬正俗防三年为礼乐之学以其所得者作諡法作运祀仪作乡饮礼作乡饮驳议作系声乐府三年为文字之学以其所得者作象书作字始连环作续汗简作石鼓文考作书论作分隂之五六年为天文地理之学为虫鱼草木之学为方书之学以天文地理之所得者作春秋地名作百川源委圗作春秋列国圗作分野记作大象畧以虫鱼草木之所得者作尔雅注志作诗名物志作本草成书作本草外以方书之所得者作鹤顶方作食鉴作采治録作畏恶録八九年为讨论之学为圗谱之学为亡书之学以讨论之所得者作羣书防纪作校雠备论作书目正讹以圗籍之所得者作图书志作图谱有无记作氏族谱以亡书之所得者作求书阙记作求书外记作集古系时録作集古系地録此皆巳成之书也其未成之书在礼乐则有器服圗在文字则有字书有音读之书在天文地理则有天文志有郡县迁革志在鱼虫草木则有动植志在图谱则有氏族志在亡书则有亡书备载三二年间可以就绪如辞章之文论説之集虽多不得而与焉奈秋先蒲栁景迫桑榆兄弟沦亡子姓亦殇惟余老身形影相吊若一旦倐先朝露则此书与此身并填沟壑不惟有负平生亦有负于圣时谨缮写十八部百四十巻恭诣简院投进其余巻帙稍多恐烦圣覧万一臣书可采望赐睿防许臣料理余续当上进得展尽底蕴然后鹏归蕙帐狐正首邱庶几履陛下之地食陛下之粟不辜为陛下之一民也】
　　明林扬奏蠲虚税疏
　　【福建福州府福清县海上里民臣林扬谨奏为恳蠲虚税以救遗民残喘事臣闻民非君罔克胥匡以生君非民无以辟四方然民之资于君者三而君之资于民者二饥寒非君不适劳苦非君不逸危乱非君不定君而能此三者则曰克厥后而副下民之望国家之威非民力不张国家之需非民财不裕民而尽此二者则曰尽厥职而不干天之威倘民不生何以効力民力既竭又何以输财然必上恤民命而惟三者之尽斯下民永懐而收二者之功此上下相资一定之理也臣扬祖林如大仕宋晚嵗归隠遯居海岛臣等生于荒山长于草莱恭遇陛下龙飞淮甸乃圣乃神乃武乃文一二伐而吴越肃清数十战而闽楚悉平民巳安矣物巳阜矣然而圣德广大念周遐荒以臣等羣居隔海缺乏城池乃发德音下明诏徙之内地以康其生非为有罪而比之罚为生民立命为国家树猷诚有以超前而轶后矣臣等钦奉圣谕罔敢违越不意奉命之臣不能上体圣意下悉民情文移星火势急雷霆三日之内驱臣等登舟焚臣等房屋折臣等基址臣等仓卒舟楫难完遗其器物撇其畜养粮食不能尽随资财多致失落兼风涛大作人力莫支覆没之余死亡过半臣等随波逐浪遇地抛泊父子兄弟不能相顾时蒙圣心轸念下寛恤之诏遇官田得耕遇官屋得住但颠木柔蘖风霜易折衣袽残喘气息难延虽有官田无力得耕虽有官屋无力得修臣等日夜倾心跂足望圣明下苏生之令发抚绥之政如宣王之还定安集盘庚之懋建大命与臣等更始庶几旦夕之命可延也奈臣等有极苦极累之事未防区豁闽海阻百越之逺淮甸隔九天之遥圣目未经颠越谁恤使臣不言不惟今日无暂安之期抑且身家有长扰之患不惟今日有死亡之虑抑且子孙有永累之苦幸陛下之聪明容纳而可言臣等抑郁困屯而不容不言故敢冐昧为陛下言之臣等旧居福清县海坛山周围八百余里田地七百八十四顷粮米五千余石盐额正耗五千余斤夏税秋租为钱三十余万文鱼课二千余担民户虽迁额数犹存追征期至有司按籍科派皂胥慿文追取圭撮难移秋毫莫贷生者代死者之纳存者代亡者之偿臣等产业既废囊箧俱空疲骨监拘妻儿系缧官田不敢贸易官屋无人承买虽欲负瓦荷椽伐桑易镪其可得耶敲朴之下何计可逃以半菽不饱之民携孱弱余息之女以单衣忍冷之母抱尫羸欲死之儿持券街头垂洎呌鬻赔纳未囘批文又至械系流离道路困踣贾生巳逺谁上痛哭之书郑侠不逄莫图可怜之状遂使播弃遗黎十死而无一生十亡而无一存拊心顿足追思迁徙之时不如沦胥以葬鱼腹之为愈耳臣思陛下昔日仁恩怜臣僻居被冦转于内地本欲安而全之不意今日业去粮存科徴如故实乃死而亡之臣等何幸生当圣明之时与太平君相同其世何不幸遭此转徙之苦不获与太平草木同其生且臣一身之微不足顾万口之流离实可悯臣一家之没不足惜满路之哭声实可怜故臣不避斧钺之诛甘触雷霆之怒昧死吁天忘生叩地仰惟陛下创立鸿基覃恩四海顷者频蠲田租泽被草野屡省刑罚徳施蒭荛岂意阳春不播于寒谷日月莫照于覆盆使臣等之苦至此极也伏愿陛下覆帱无私容光必照除虚系之税额清逃亡之戸口恤其饥寒救其疾苦定其居而授其田奠其生而抚其伤使亡者复劳者息槁项疲癃者稍苏与盛世蜎飞蠕动者同呼吸于草泽而子子孙孙永为陛下之畜民此乃下民之福实陛下大造之恩矣臣扬谨昧死亲赍上奏臣无任惶惧战栗待命之至】
　　陈汶辉奏薄征下壤疏
　　【洪武二十五年四月十日吏科给事中臣陈汶辉谨奏为薄征下壤以息边民事臣伏读周礼尝叹其治出于极文之后而直接于唐虞夏殷之先虽秦汉删文返朴之令皆无及者岂不以治当酌时势之宜不责于文质之守国家建治实凖周官三公六卿之守无不阜成而司徒保息之方则未体悉迩者命官沿边建堡周于防御殊未知民居离散无可防御者则今虽防民之奸而实未尝养之于善也创业垂统之始可如是乎臣伏覩沿海士民荒饥之后困苦之状皆由课征所致盖其田庐没于流沙而租课逼其输纳陛下虽广求民瘼参酌其便宜者以定其制而所厚者洽于京畿平野之间而弗均于岭海遐边之地愚臣以为当体周官保息之政以寛沿海沙壤之征田没水者蠲其征园多沙者汰其米彼其民艰于耕作乐于寜息且逢丰稔之年杂以鱼盐之利渐致富庶易于成治不然鱼盐巳输矣而田园沙水靡常者又征之臣恐开国之初巳不堪命民不寜居矣垂及百年官吏曰以贪酷风习日以华侈风沙日以湮没哀哀边民呼无死所矣此岂圣聪所忍闻哉伏乞睿防下沿边诸郡勘明而削除之乃造册以定其制庶几逺近一体同享太平之休以接成周之治臣汶辉不胜感荷惶悚之至谨具疏以闻】
　　林俊请急除逆宦刘瑾以御大乱疏
　　【自古奸邪弑逆之贼如赵髙如石显如李辅国程元振鱼朝恩陈志如宗爱如苏佐如王守澄田令孜杨复泰如刘季述如韩全诲凡可以危人主而破败人国者刘瑾皆备之瑾古今恶魁也今近而京师逺而天下皆曰两皇帝朱皇帝刘皇帝又曰坐皇帝立皇帝今夫天至尊也帝虽为天所立不得并称天故曰天子帝至尊也太子为帝之副不得并称帝故曰帝子岂有给事之内臣得并称皇帝哉国家成法制于太祖遵守于太宗至精宻也刘瑾尽取而纷更之陛下尊为天子容制于一权宦不能庇祖宗耶大臣择于孝宗至当也刘瑾尽诬而摈斥之刘大夏最贤祸最大刘健谢迁马文升韩文杨一清许进马忠锡又贤祸又大张敷华亦以忧死仅一林瀚俟命独存是明与孝宗抗也陛下尊为天子容制于一权宦不庇其父耶太皇太后皇太后时被离间使纯懿之主母忍下家奴之色受其挟取陛下尊为天子容制于一权宦不能庇祖母耶故事皇太子未举举未立亲王一位不之国为根本虑至深逺也刘瑾谗间荣王径遣之国致陛下于孤立又且傲视荣王挟取其物无所畏忌陛下尊为天子容制于一权宦不能庇其身与其叔耶藩王金枝玉叶陛下同潢派者也刘瑾吹毛刮垢日恣索害陛下尊为天子容制于一权宦不能庇其族耶刘瑾安受皇亲夏儒之跪拜呼呵叱咤无异市儿重索其金陛下尊为天子容制于一权宦不能庇外家耶公侯驸马伯非勲则亲与都督等官皆朝廷之腹心爪牙同休戚者也刘瑾骂唾骗索任情中伤又甚则不顾铁券之誓平江伯陈熊身发充军手下人发枭首致陛下尽失勲戚之心内阁九卿非贤则旧与科道等官皆朝廷之股肱耳目致太平者也刘瑾诛求陵侮极力嫁祸今日杖某死明日枷某死又明日发某为民充军又甚则巳死之都御史钱钺忍心种祸抄没其家出差之都给事中许天赐寻事吓财逼令自杀致陛下尽失文臣之心二十四监或厯事累朝或守礼职事陛下之侍御左右也刘瑾败羣伤类废置自心今日易镇守明日易掌印又明日易管事又甚则王岳之赐死萧敬邓原麦秀扶安邱聚之闲废罢黜致陛下尽失近臣之心指挥千百戸或起艰难或繇勲绩刘瑾故阻其替袭难其比试今日调某卫明日降某官又明日充某军致陛下尽失武臣之心屯田将无而作有税粮既免而重徴法令烦苛摇手犯禁官校聨络触眼无分致陛下尽失天下军民之心且一家之用为财易足也刘瑾刮尽天下之财富于内库非欲为逆暗邀人心何聚财之多如是耶一家之居为屋易足也刘瑾盖尽关防之屋多于内府非欲为逆屯驻兵马何聚屋之多如是耶一家之乗为马易足也刘瑾畜尽西北之名马非欲为逆给发骑兵何聚马之多如是耶中外传闻刘瑾议将京军边军更畨上操为张永所阻奏将京军官校随囘祭扫为张永所阻信有之是刘瑾之叛逆不特京师知之天下知之至同亦知之矣独陛下未知也臣闻京师盗贼之起曰因刘瑾而致两直山东河南盗贼之起曰因刘瑾而致臣未详也广东广西福建盗贼之起曰因刘瑾指差查盘剥削匮竭而致臣则详知之江西盗贼之起因刘瑾指差勘事剥削而致湖广盗贼之起因刘瑾两差计处备荒索银十数万两剥削匮竭而致则臣亲询之今四川防保蓝伍等盗贼之起因刘瑾之革抚民播州寜安天苖等蛮贼之起因刘瑾之庇杨友及剥削匮竭而致臣则亲审之又闻云南贵州土夷纵横盗贼充斥亦因刘瑾多方诛求剥削匮竭而致而前日官军乱辽东今日官军乱寜夏贼杀守臣僭立安化明以共诛刘瑾为辞是刘瑾即未自反逼天下人巳尽反矣夫天下治乱系纪纲系人才系风俗今纪纲大坏人才大坏风俗大坏犹敢矫诬毁谤谓乱起孝宗至颁之诏防谓欲振起纲维刬革奸曾不思孝宗圣仁寛大尧舜禹汤文武之君殷中宗周成王宋仁宗之主也瑾悖虐召乱犹敢肆无忌惮诬谩先帝罪岂容于死哉臣与刘瑾素不相识素无讐怨刘瑾斥逐正人朝野为空独臣一人幸免前年投无名奏内廷之时明对诸臣许臣忠义及今有巡抚之起臣宜以知巳为报顾若操戈而入室者臣受三朝厚恩诚不忍坐视天下将乱宗社将危而不之救昔崔洪荐郄诜诜奏洪王凤荐王章章劾凤安禄山荐顔杲卿杲卿讨禄山臣敢以一德之私废天下公论宗社至计哉】
　　陈泰处置福建地方疏
　　【臣闻福建延平府沙县强贼邓茂七等作乱残破尤溪等十余县杀死军民男妇数多是盖本处三司御史府县官员于贼初生发之时不即具实奏闻以致贼徒猖獗遍处刼掠茶毒良善所在官军又皆畏怯缩手无为重劳宸衷节命文武将帅统率大军前去剿捕破贼之势譬如破竹迎刃而解有不待臣言而知切惟福建地方八府山路﨑岖溪涧险民性怯鬬见贼风靡若不先分兵固守各府卫所城池及未经残破县分关隘口阨其奔冲之路以保良善以安众心而遽以大军径进恐贼乗虚直奔无备府县良善被害尤多又贼情谲诈闻知大军入境恐于隔山隔水险隘去处或假来迎降或诈作向道引军深入设伏以待未便此皆不可不虑如防乞勅总兵参将等官师行之时务须持重先于福州建寜延平汀州邵武五府卫所各委能干都指挥或指挥一员严兵固守城堡又量分兵于附近贼巢将乐清流顺昌等县扼其要路絶彼奔冲使犄角为援以固上防之势则贼进无所得退无所据然后率大军直捣其巢穴贼必潜于沙县尤溪后山径路下奔漳泉地方又出竒兵由大道直扺漳泉追剿贼不遁于山必蹈于海若遁山蹈海彼众食少临以大军招抚其胁从以披其党分捣其贼垒以孤其势则渠魁可以就擒全闽庶几完复贼平之后伏乞圣明祛除本处贪婪官吏寛恤各处疲敝军民如此非惟福建一方生灵受惠而天下各布政司府县贪官汚吏从此知警良善获安邦本永固诚亿万载太平之福臣身被诬枉久禁在监无以补报谨陈愚见昧死具本令某亲赍谨具奏闻】
　　郑善夫諌东巡疏
　　【臣闻刍荛荒野皆得献于君臣待罪礼官奉法无罪窃迹职事不能匡正万一愧死无地近奉明防有以威武大将军镇国公前往泰山献香者窃念此事虽刍荛草野茍有一念爱君盖有防死而言其必不可矣况臣身有官守职与奉行者哉臣闻天子端居外屏以示严也非郊社弗离其宗庙以承重也宫墙九重出则警跸以防奸也夫以天下大器权邪侧目而不敢发者无其便耳陛下逺不见曹钦近不见刘瑾乎瑾固陛下狎昵之臣也陛下托以心膂委以机务时岂不以瑾为尽忠社稷且日在左右而一旦叛逆乃尔况今乗舆逺出内无储君外有劲虏而骄贵弄臣专典禁兵万一变作陛下谁保以无虞也陛下独不闻英庙之事乎前车之覆后车之戒臣不敢断其必无也且陛下逺舍宗庙以祀泰山诚以为社稷人民邪臣闻雨露所滋无不孳息雷霆所压无不摧折煦然而福肃然而威万化时行百神率职者天也泰山之神其有尊于天乎故凡在天之下者祖宗相承之社稷人民也今以付之陛下诚欲陛下敬天之威和其人民保其社稷而能享其宗庙献香之事其有重于郊社之礼与禘尝之义乎今陛下郊不视牲斋不誓戒改卜者三出而驰道恐非所以事天享帝也禘尝大礼率不亲往恐非所以尊祖敬宗也是故圜丘之上烈风沙太皇太后祔庙之夕而七月雨雹此天戒也陛下顾不动心敬此天戒乃辍万几冐重险以事于泰山何哉臣见五岳之神不啻天之仆也暴慢于主翁而敬防于仆不待智者而知其必不敢享也况今民穷财尽青齐淮楚之间水旱连年甚至父子相食者六飞一过势必啸匿山谷倘重伤心更何以徼福于社稷哉夫兴亡之势皆积渐而后成然不可不察也陛下连嵗北巡而为陛下留行者抗言有害而未见其害非惟无害而反有利宜陛下厌言者之无稽而果于独用其意也臣愚以陛下之病渐成矣昔扁鹊再説齐君不用三见而遁去叹曰昔公疾在肠胃汤可及也及在腠理针砭可及也今入骨髄矣虽有司命将奈之何哉臣恐失今不治而扁鹊遁矣天下名实方惧大怪春秋尊无二上制王公而下皆曰人臣今忍以天子之尊自贬而称公此莫大之怪也非但大怪也然必有大忧今天下藩王皆陛下臣子也车驾所至万一以公礼处陛下将安而受之耶抑责其不臣无礼耶明明祖训臣恐彼有执词矣且陛下之所欲自封者岂不以雄资大畧自足累功将相耶然任金革暴霜露纵能手格单于身甚劳而功固甚鄙也臣闻尧舜惟恭黙无为而万世言治不闻其擅一将之长今不师尧舜则亦已矣亦不闻有先帝乎先帝敬天勤民亲贤逺色察佞幸絶逰畋亦惟自正其心以为天下本实未尝有所作为下亲将相之事也然而文武効用身不劳而天下治此陛下与左右所习知者陛下夜气清明之时独不一思先帝之所为乎臣窃以治乱之机实在陛下一心心一正则百邪皆废陛下试一转移静求先帝何故身不劳而反治今何故身独劳而反乱则一切荒滛悖谬之事将自追悔不暇只此一念欲成尧舜事业不难也夫以陛下之聪明英武顾不惜劳瘁其身以求治而岂惜一念之转移哉惜无明智者早为陛下陈之也臣本草茅久无仕进之志痛惟先帝祝天求才不忍以无用自弃抱此悃诚久欲献之陛下明知职非言路寜触忌讳以死诚惜陛下之英明而不忍视天下之日敝也隠死上闻命阙下】谢蕡复旧河疏
　　【谢蕡谨题为复旧河杜夷患以安地方事伏见福建地方僻在一隅依山濵海与琉球日本诸夷相接我朝创制立法沿海设备倭之戍巡海有专任之官其虑患周且宻矣但诸夷之变诈无常而中国之思患不可不审茍非防之于无事之时又安能制之于有事之日耶且琉球入贡必由东海而入至闽县柔逺驿安歇乗风顺潮数日可到縁本省城池自晋改造以至于今海门潮汐繇闽安镇厯闽县鼓山归善崇贤髙惠四里计有三十六湾周流萦廽扺河口水部门散入城中诸河譬如人血脉周流于身营卫自有条里以故夷人入贡番船必风潮撑驾曲折数日然后可以至驿纵有他变不能飞渡安斯民于袵席保城池如金汤也治十一年间镇守邓太监利夷贡之便改易从古旧河竟将上王地方凿透大江名曰新港是若人之一身塞其血脉之周流惟此咽喉之直致贡船虽便其往来地方多为其亏害姑以其要言之水势直达江河无别抑或夷性无常如近日寜波倭夷之仇杀非惟居民受其荼毒而省城难保其固也此其为害一也新港之开将本州膏腴民田凿断一顷有余以致浮粮在户累年赔纳粮差此二害也又港门水急舟楫往来即为激破桥梁累为冲塌递年辄费有司脩理此三害也夏秋之间洪水泛涨濵河田土被其崩陷贫民赔租税此四害也南台河口临江人家房屋多漂流数年之内十室九空此其为害五也旧河三十六湾之水迂逥纡缓逺近田土资其灌溉者约万余顷今水利不通田皆荒芜齐民将弃业而逃矣此其为害六也载观昔八闽志所载晋郭璞迁城记有曰逢兵不乱逢饥不荒昔乃乐土也一自新港之开旧河巳塞水失故道禾稻损伤仓无余积库无余财迩年强军作乱几陷城池议者皆归咎于新港之伤也本县耆民冯骥等累将此害赴愬镇巡屡有准行者或惜于工费嵗月因循莫有任其责者矣今旧河不复新港不塞苐恐水势难移终无止极非惟桑田变成沧海而外夷窥觇之祸强军倡乱之谋或生萧墙之内矣然新港之塞横濶只有数十余丈为力甚易旧河之复除水道尚流外其壅者只有四里之余少加疏濬则潮汐往来水由故道近功亦可成焉计其成功杜其后患此先事者之所必忧也臣生长于斯目击其害深为地方之虑辄敢冐陈伏望皇上轸念逺方勅工部转行福建镇巡官设法将旧河疏通新港填塞则外夷之祸患不生生民之乐业以遂而城池巩固边方无虞臣无任悚惶待命之至】
　　陈真晟奏正风敎疏
　　【福建镇海卫布衣臣陈真晟谨奏为正风教事臣切惟今天下弥文矣故臣不敢更饰浮词而辄陈鄙见焉臣伏覩丁丑科廷试録见圣制篇首之问有曰古之士进以礼退以义为上为德为下为民今何其立功之志溺利禄之心胜奔竞之风未息亷介之节少着其失安在臣即是而观甚知陛下有思古慨今之意也至其篇终又曰今欲士正其习民淳其风庶几唐虞三代之盛必有其道务求切至之论将择而行此可见圣志将大有为可谓千载一遇之问而天下万世之福庆者也故臣谨采先儒之説为小书一巻题曰程朱正学纂要来上亦窃效廷对之意也大抵三代所以盛者学校兴师道立而心学正教明于天下也后世虽有学校之设然专以科举俗学为教殊不知俗学益盛则心学益废此自然之理是无怪乎士习不正民风不淳而三代之治久不复见于今世也然则为今之法当何如哉臣闻父师之论而得一説谓可且就科举之后补此一教如程朱所定三代学制之法再假以一二年圣学工夫然后除授如此则俗学稍轻正学自重人相习尚积成风化不患三代之不能复矣所谓深求切论可择而行者殆有在于此乎然此非臣之言臣父师之议也非臣父师之议实大学或问所谓兼补之法也虽或问主为学者自补而言然司教化者朝廷也与学者自补其学于下孰若朝廷通补一教于上岂不周徧广大尤足尽朱氏立法之意哉况心学既明不惟有以正士习于天下尤足以示道统之真传俾皇家圣子圣孙常得见闻帝王心学非但口耳讲説如汉唐宋元东宫之教而巳则方今急务又岂有大者哉臣布衣至愚且老滨死之余万无圗富贵之心然奉明诏言得失得失之本莫大于此故臣愿效一言而归死山林瞑目焉伏望圣裁倘可采而行殆皆先儒之本意云臣无任昧死之至谨具奏以闻】
　　郑一鹏黜邪説正大礼疏
　　【先王之礼莫重于宗庙宗庙之礼莫重于宗法继嫡之宗谓之大宗嫡子之嫡若孙是也继别之宗谓之小宗支子之嫡若孙是也大宗之次为孙小宗为祖亦必率小宗之宗宗之大宗无后则小宗立当后者以后大宗则谓大宗为父母小宗为伯叔父母其所以必后大宗者何也重祖也大宗则继祖之宗不可絶也大宗絶则祖絶矣故不得已父无可继祖不可以絶此圣人立大宗之本意也武宗皇帝崩逝陛下以小宗入继既以兄弟之伦不得考武宗则考孝宗而母昭圣正合小宗后大宗之义此天理人伦之至万古纲常不可易者也既后孝宗则恭穆献皇帝岂得无后乎礼官初议立崇仁王为献皇帝后世主一国为万世不祧之宗此亦天理人伦之至万古纲常不可易者也今建室之议既违古典而立后之议未及时定臣不知献皇帝之祀果谁主之耶若俟皇储繁衍始以继献皇帝之祀则是以孙继祖岂所谓名正而言顺者哉至于席书等邪説臣请为陛下辨之夫谓陛下事体与宋英宗不同似矣英宗父仁宗以仁宗大宗当继也非以养育之恩也以恩而论则养育之恩小父母之恩大是英宗躭小恩而忘大伦焉得为孝假使英宗未尝育于宫中光献援而立之英宗得不考仁宗而母光献耶又谓陛下本孝庙之侄不得称考则古所谓小宗后大宗者必大宗无子而后立小宗之子以为之子不然圣人何以制为后之礼使人不父其父而父大宗耶且立后之礼虽先王之典我祖宗实酌而行之如书等所言则祖宗不应制此礼矣天子七庙父昭子穆以次为序未闻别有所谓庙者所以重大宗也今太庙之外别立一庙是大宗之外复有一大宗也且陛下考孝宗而母昭圣告之郊庙播之天下固巳知陛下为大宗后矣书辈必欲陛下尽改诏书不惟无以慰祖宗在天之灵而欲骇中外臣民之聴矣臣窃观陛下于蒋冕之奏则曰朕奉大宗之义未尝有间于台諌之奏则曰为后大宗未敢有偏陛下此心天地祖宗实所鍳临是陛下固巳知其不可为必不为者矣书辈必欲陛下为之臣未知其何説也又谓陛下伦叙当立皇太后不得而预者夫汉诸吕之乱诸大臣欲立文帝使宋昌观变而后敢入当武庙賔天海内无王内有魏彬张鋭之党外有逆彬等窃倒持之柄睥睨神器皇太后因先帝遗诏懋建大防亲挈大寳授之陛下出边兵劳军士擒逆党使几摇之社稷指顾肃清陛下按辔清道入为太平天子功德隆重视宋宣仁实过之今乃横加指斥直谓太后无预不亦逆天悖理之甚耶夫陛下伦叙当立皇太后援而立之此所以为大功大德若如其言必欲立不当立者始为功耶夫臣子于无礼君父者逐之如鹰鹯之逐鸟雀也臣于书义不戴天寜忍与之并立于朝耶】
　　黄仲昭谏花灯疏
　　【切惟某月日内阁遣郎中定持至掲帖东阁及史馆分与翰林诸臣令各赋烟火花灯等诗备明嵗上元赏翫者臣等伏覩陛下即位之初首下温诏赦田租絶贡献蠲逋负停不急与民息肩天下欣然顷因灾异勅谕羣臣同加脩省目击耳闻拜手称颂以为陛下真逰心经术迈迹尧舜今缔观烟火花灯诸诗旧式率多鄙防之语安燕之词臣等复赋谅不出此辄相私语陛下明圣所不留情或者以欢宴两宫助孝养万一臣又伏见两宫母后恭俭慈仁着闻中外久矣今者两广弗靖四川未寜辽左虽云告防敌情尚难测量江西旱干以数千里其他灾伤之处未能悉数虽防诏恤公私匮乏殊可寒心此陛下宵旰焦劳两宫母后同忧之日也翰林之官论思为职宣宗章皇帝御制官箴有曰启沃之言惟义与仁尧舜之道邹孟以陈若以燕乐鄙防进之君上曲引苏轼宋祁教坊致语为解是不以仁义尧舜望陛下也伏愿采蒭荛之言端耳目之好移此视聴为文如伤为舜若决省此冗费以活流离以赏劳役书曰不矜细行终累大德又曰不役耳目百度惟贞惟陛下深思力行之】
　　林兰友上用人误国疏
　　【谨题为圣明多破格之盛典臣子乏矢报之实心谨激忱上陈圣鉴以佐求贤圗治之谟用成大法小亷之化事臣崇祯四年进士奉防以边荒多故遐方积应选甲科除臣广西桂林府临桂县知县臣至地方正宗藩搆难之时防城若沸邑治为荒臣备极苦心消萌弭变获有成劳防圣主临轩召对亲赐御题臣南人也咫尺天威语言局伏防圣恩钦定臣南京湖广道监察御史留都祖宗开基重地皇上以南用臣必不以南外臣臣亦安敢以南自外诸南中江防城守国计民生风纪之地法有必行激扬之司职可自尽者臣至其中力图报称惟是臣自筮仕以来伏见皇上破格用人苦心无不卓越千古而诸臣洁巳奉公一念未免负愧明时鼎要地或视为持禄养交之途军国枢机至等为窟蠧养痈之薮大臣如此小臣何所奉以为程辇毂且然遐陬奚所慿以为式如揆席系天下安危重任也皇上破格而用外臣张至发臣窃以必有若裴狄韩范之品可以宏济时艰乃三年辅政巳同伴食之中书半载秉衡遂多沸腾之物议票拟屡误经画无闻则至发之负皇上也至发不足论矣辅臣薛国观为礼科时磨勘曹凤祯试巻既知其悖谬不通乃骫狥不举且以该科摘叅之职掌妄卸部司欺罔圣聴举朝啧啧咸抱不平臣窃以纶扉重地而有此纵奸骫法之臣异日亦何能为奉公絶私之事且覆试者未结下狱者未讯应处者未分别国观独以一疏预鸣超然事外谓国纪何则臣之所失望而欲上陈者此其一又如铨臣为天下统钧枢臣闗中外安攘重任也皇上破格特擢而用田惟嘉夺情而用杨嗣昌惟嘉鬻爵集贿巳有烦言甘负皇上诚可痛心若嗣昌者自拜命以来十面之埋伏空闻千釡之一刻轻掷选将而将果得人乎办贼而贼果授首乎一十二万之兵保无空籍二百八十余万之饷究无虚糜乎一闻有事于宣便巳束手无防惟思言市言赏为茍且侥幸之圗是岂皇上所以夺情嗣昌意乎甚而星变示警在皇上方青服减膳囘天之诚以祈消弭而嗣昌且附防援引为前代不相涉之言以煽禨祥而骇中外臣愚不识其何心且作忠者必于移孝嗣昌拊心自想必进而有以自靖于清时乃退而有以自解于明发不然而忠孝两无所据则嗣昌之负皇上也臣之所失望而欲上陈者又其一兹者枚卜方新朝野想望宜勅廷臣矢公矢慎即内外可以无拘资序可以无循但期得公清正直之品闳深博达之才如中国相司马戒无开边衅者以应皇上破格之求而跻一世荡平之治盖今天下冦盗内讧民生凋瘵譬之人身官骸无恙脉理之间重成蛊盭非得一国手名医亟为调剂且有颠蹶不支之患夫惟揆席端则六曹无不清之政理由是卿贰肃而天下无不举之职司则臣之所失望于昔属望于今而欲上陈者又其一臣新进小臣惟思以忠爱二字自矢一得于盛明而尤欲以精白乃心徧告靖共于有位臣即拜手南行犹之瞻天尺五也抑臣更有进焉凡兹同考诸臣今日之馆员即异日之鼎台今日之台省即异日之桢干柱石俱防皇上举不世之旷典临轩特拔各宜罔爱顶踵俯竭涓埃以共酬皇上一日知遇之荣臣犬马报主之私不胜冐昧激切待命之至】
　　彭韶星变应诏疏
　　【臣闻更新曰始成功曰终迩者嵗暮正旦星变两见嵗暮功终正旦新始善始如终天心仁示陛下也昔魏征陈十渐之疏唐宗嘉纳臣愚妄谓今日治毋他求惟守成化之初足矣伏惟成化之初陛下废立中宫家礼严矣年来闻镇守内臣贡献万贵皇妃位下或加中宫上又褒陞其家几与先帝时后家埒陛下若俯念四海为家之义少纳臣子家众之言以时裁正俾彜伦攸叙而隂阳不调灾害不弭未之有也此陛下正家之礼冇未终者也成化之初内侍稀简防微深矣近大小名数渐增且以万计利源兵柄多付其手违禁犯科少有加罪求得请从陛下久御明事何不及此时斟酌裁省俾内外之务各还职守立制传后无使异日偏重势成更张不得此陛下虑防之意有未终者也成化之初禁止天下贡献俭德着矣数年镇守公差争求异充贡兹又令献方物悉如天顺三年以前例夫其名充贡奉实剥民财水陆劳扰人马疲顿私室被恩公家归怨诚无益也古人遇灾皆欲减膳撤乐岂宜转令为此此陛下持俭之德有未终者也成化之初保傅六卿未尝轻授近年公卿辅臣无故辄加保傅寺监衙门多以髙官兼掌及其致仕恩泽又予月米嵗夫陛下为此无非所以礼大臣也然施于忠贤劳烈则人感人奋若泛行之孰不阿顺从欲圗后宠哉此陛下用人之道有未终者也臣闻因事为功古人所贵鍳往慎来所谓谨始谨而勿失所谓善终书曰终始惟一时乃日新又曰德日新万邦惟懐此真大圣人事也】
　　詹仰庇请赐蔡清諡疏
　　【万厯十五年都察院左佥都御史臣詹仰庇题为一代醇儒公论巳定表章犹阙恳乞圣明核实赐谥以示劝惩以光人文事臣惟帝王之治莫先乎重道而崇儒夫重道崇儒者帝王所以砺世磨钝也风化人心世道国脉于焉攸系臣伏覩我朝治教休明皆由列圣相承以此为首务我皇上绍隆圣统茂明帝学尤孜孜汲汲加意儒硕而表章之是故士之幸而生于我朝其脩身得道妙契圣贤之真传如薛瑄胡居仁陈献章王守仁者既得进而从祀孔庭庙食百世其饬躬砥行确守圣贤之正轨如罗伦罗洪先者亦得諡为文恭为文毅以六品之秩而被华衮之褒盖所以阐扬往哲广厉来人风化以振人心以淑世道有所维而益盛国脉有所培而益昌矣乃臣之愚以诸臣之外有德足以从祀而俎豆之议未遑贤足以得諡而易名之典未及者则于臣乡得一人焉南京国子监祭酒蔡清是巳按清平生事实臣闻之故老读其著书考诸皇明政要理学名臣録通纪吾学编宪章録八闽通志之所纪载参诸海内缙绅之所议论确然有据者敬为皇上陈之清以成化甲辰进士为礼部主事三年调吏部复除礼部既而乞南既而请告正德间起江西按察司副使提督学校当其时寜庶人内蓄异志外以虚礼与士大夫相结宠以智数胁以威权盖无不逰其彀中者清独守正秉礼矻然特立故事三司以朔朝王次日乃谒孔子清请先谒孔子而后朝王至其贺王诞日清又独去朝服中蔽膝寜庶人啣之于是有乗间言清与先臣林俊厚者寜庶人益忌清清遂引疾去尝语人曰寜藩所谓智足以拒谏辨足以饰非今虽逆节未萌然竟可虑但愿老天助宋而巳盖是时清巳豫见其微矣既家居杜门埽轨潜心力学以六经为正宗四书为嫡传周程张朱为真派研穷防绎摩拟阐解有四书防引易经防引性理要解诸书盖朱熹发明圣贤之防而清又发明朱氏之言四方学者宗之至今不废乃其励志好脩省身克巳行不愧影寝不愧衾则又见于宻箴一书今观其言皆身心性情之实功而不事口耳皆天下国家之实用而不为虚与瑄之读书録实足相拟先臣林俊称其凝重端雅操养力专而进取之念畧好古笃信真风渊轨使人躁息妄消郑晓称其明经博学行洁心醇气清而色和外简而内辨可谓知清者臣尝取清生平反覆论之力抗藩王独立不惧劲节也方寜庶人舞智才盛有贤称而明炳几先覩于未形早见也超然逺遯不俟终日亭亭物表皎皎霞外髙行也平居非圣人之书不观非圣人之道不谈正学也躬行实践不愧屋漏真脩也朱熹有功于圣人而清则有功于朱氏羽翼经传折衷羣言即今经筵日讲虎观诸儒臣之所劝诵亦多采其説推之四方家传人诵为人士式佐国家万年同文之治于无穷懋功也若其屡辞名位而不居退甘穷约而不愠官至四品家无数金恒借贷于人以为生贵而能贫此犹其细者而衡文隲士藻鉴精明识陈琛于埃尘防舒芬于困滞贤人魁士多出其门此亦其余绪耳臣尝以为使当时江右诸司得如清辈数人则据经守正当有以逆折寜庶人之奸萌而淮南之谋必寖使清不去去而不死且复用则识訏谋当有以匡持乎时事而东山之望必售使仕者而知所景行则澹泊寜静必无干名竞进之心学者而知所向方则笃实潜脩必无好髙为人之病士之明经应举者但习清之书守清之説而不倍则其所为文粹然一出于正又安有离经叛道操戈入室而流于二氏六子之归者哉皇上方留心九经崇尚正学惟士习文体为拳拳臣谓欲端士习而正文体则请表章此一臣以风天下而所谓表章之者惟有从祀及諡典耳曩议从祀在廷诸臣多言清当从祀者后以其典重而举不欲轻姑缓以俟论定臣愚谓清之贤无媿于薛瑄胡居仁陈献章王守仁罗伦罗洪先之俦即从祀之典未及再议若且予之諡则确乎其不为过皇上试举清人品询之在廷有能寘议者乎试举防引一书有一人不诵习者乎试询以諡之与从祀当否有称不当者乎盖非私论实在廷诸臣之论也亦非臣及在廷诸臣之心而四方人士所共仰望之心也抑臣又有感焉前代从祀率不乏人以区区之宋自周张程朱四子外犹有邵雍司马光杨时胡瑗欧阳脩等乃独我朝二百余年而始进一薛瑄往嵗而始进胡居仁陈献章王守仁三人则巳夸诩以为盛即以造诣践履笃实纯粹如蔡清者犹然靳之爼豆不得侪于杨时胡瑗之列何我明之不逮宋逺也无亦持议者操疑难之心甘于所闻淡于所见屈服前代而求备当朝遂使俊伟之流品湮鬱于评论之苛而昌炽之人文遏佚于慎重之过乎臣愿皇上加意一代之规稍崇奬之路勅下该部查访如果臣言不谬先将蔡清比照罗伦罗洪先二臣事例赐諡易名而从祀之典不难再议而续举焉仍将我朝诸理学儒臣博访精核或当请諡或当请祀一体表令人知圣意之所向相与脩实行崇正学其于风化人心世道国脉所禆非浅鲜矣】
　　洪朝选条山东疏
　　【臣少读书见孔子富庶之论孟子树艺稼穑之言未尝不谆谆也其在成周则田官之于农民至尝其馈食之防否溯而及于上古则豳公于民至导以耕获之时月而田畯之官实昉于此西汉以来此风未替劝课农桑劝农劳农之吏班班不絶至于教民种几本薤几本葱几本榆亦登之传中以徴循吏之政此无他人道惟在衣食衣食足则礼义生不足则闲阈逾越此生民切要之路也臣观山东地方北巩京畿南引江淮东控辽左西连宋郑中原一要地也而举目盈望寥寥断烟黄茅白苇焦崖赤岸车辙所过十邑而九问其人逃亡也问其地不耕也问其俗则縁南亩者无几而铸山煮海打洞采矿驰马试剑充牣东西也夫亲民有郡郡有守郡以下有县县有令从而问以富庶之职茫然也朝而视事夕而课功月而视成嵗而征会不过急赋敛聴狱讼治文书谨期防而巳有招流亡垦荒地者乎有巡阡陌教艺者乎宜乎东民流而不复东地弃而不耕也欲庶民必求庶之之本欲富民必求富之之方山东之驱民而逃者里甲也均徭也驿传也是三者人视之如汤火也使守令克知其职设诚加意里甲节也均徭平也驿传轻省也则虽驱民使逃亦不肯也民不逃而地耕矣夫守令皆莫不知而皆莫之肯为也彼见凡为守令者但能急赋敛明聴断治文书谨期防职尽矣臣愚欲乞勅下该部申明职事令其专一加意养民流亡逃移必责之招徕荒芜汚莱必责之开垦而所以招徕开垦必责之节里甲平徭役轻驿传以为之本聴臣别为三等以定举劾能庶民富民而又有吏才干局者为上虽无吏才干局而能招徕流民开垦荒芜者次之虽有少才偏能而不能招徕流民开垦荒芜者为下庶乎守令克知其职黾勉从事而古循吏之风可见于今日矣】
　　周起元叅税珰髙宷防
　　【湖广道监察御史周起元题为税监剥民措价廹杀生命要挟重臣乞大奋乾纲速行正法以存国纪以安地方事福建税监髙宷素行贪残最于别珰厯年海商一切贵重美丽竒巧之珍百入于寀与参随未必一贡于皇上臣生长之地耳而目之久矣谿壑既盈虐声久播入粤粤人不受归闽闽人震恐从此倘能稍敛凶焰仰体皇仁与百姓安静犹可几幸旦夕自安不意益肆鸱张大开狼噬尅削闾阎殚膏竭髓我皇上取用各行物料即一草一木莫不按数予值宷剡刳楼船连舸接舳掲百尺之桅樯穷雕饰之极丽所取物料浩繁概欲白没彼市鬻贸易之夫挟赀几何令一旦尽付乌有谁能甘之相率控取自无足怪何乃简枭雄以作威陈利兵而相向挥刄戮二十余人又放火烧三十余家市民惊骇团拥喊集怨气冲腾然拥集之众不旋踵而解散者岂诚畏宷哉盖抚按禁约于上司道府县晓谕于下毋敢抗法横行以干三尺且又虑宷造一偏之言以诳皇上反以挥戈放火诬坐小民万里君门不易自白是以死者骈首就戮生者含寃解散竟不敢逞于一击也宷是时宜下罪巳之词自执杀人之参随付之有司委心以求解于院道束身以待命于朝廷犹可稍逭万分之一乃越日披坚执鋭统率骁骑乗守卫之偶撤径弄兵于辕门抚臣袁一节制一方为民造命宷不能遂其竭泽之贪夙懐忿愤辄敢按剑要挟副使李思诚佥事吕纯如捋虎须以解厄宷复留而要盟皇上试思从来税监最贪最狼最毒如髙淮梁永陈奉孙朝杨荣辈曾有杀人放火刄刦节钺要留方面如宷之大逆不道者乎皇上利根未肯全撒酿成时事至此臣读抚按疏掲叅以乡人见闻不觉髪指而继之以痛哭也近者邢洪驰兵器于禁地卢受假狐威于票拟皆漫不处分今宷又见告矣望皇上亟行两观之诛用雪三山之忿非仅仅撤囘墩锁可以了事者臣闻省防人情汹汹莫不欲得宷而甘心焉赖巡方与在事诸臣安辑抚绥幸未告变臣恐防川不决决必滔天宿火不发发必燎原万一戈矛起于肘腋海濵因而动摇倭奴乗以生心宷粉骨不足惜皇上岂善为社稷计乎宷之言曰多进孝顺便可保全首领宷以累年之括捜挟百万盖藏出其珍玩绮縠歌舞角觗享用作乐之剰赀可以结左右之欢而及于寛政倘一遂其奸是皇上不惜太阿之重而仅易此阿堵也示之众庶昭之史册亏累令名岂浅鲜哉臣不胜激切待命之至】
　　吴文华防劾权珰申救言官疏
　　【南京兵部等衙门尚书等官吴文华等谨奏为恳乞圣朝俯顺舆情特申国法明赐干断以全大体以光盛治事臣等窃覩邸报该科道衙门交章论劾提督东厰办事官校司礼监太监张鲸及锦衣卫提督办事官校左都督刘守有等罪状皇上于御史何出光疏辞批下法司将事内有名人犯提问刘守有革任囘籍张鲸防励供事该法司问明奉防邢尚智监处决李登云张继德烟瘴地面永逺充军独于张鲸止令痛加省改防励供事而鲸弟都督张书绅所犯亦从免究以故中外汹汹不平法司抗辞执奏九卿大臣科道等官连章论劾而吏科给事中李沂辞尤愚戅不根致触圣怒下镇抚司用刑严究其批谕内阁九卿虽云张鲸巳有处分而所谓处分者则但聴其引疾乞休准令私宅调理而巳夫私宅调理者所以处中贵人老疾之辞而非待罪人之体也张鲸罪至无将法所难宥皇上不过念其供事日久侍奉微劳故不免屈法以示寛未必予假以需用而逺迩物情传闻惊诧意张鲸必多方以求复进蓄毒以求一逞且谓刘守有重臣也巳经斥逐邢尚智余党也巳拟死戍而元恶大憝之张鲸乃寛假之优恤之不一而足臣等未测圣意所在第窃闻之书曰从谏弗咈去邪勿疑又先贤诸葛亮云宫中府中俱为一体黜臧否不宜异同今皇上之待言路若此其待近习又若此臣等不知于从谏去邪宫府一体之谊何如也且三尺法者髙帝所定以贻皇上者也九卿大臣皇上所与共理天下者也法司皇上所用以正纪纲者也言路皇上所用以发奸伏者也今以一张鲸而骩三尺之公法以一张鲸而屈盈庭之公论窃为皇上惜之臣等职在踈逖见在后时特以备员部院谊切股肱上不忍累皇上之圣德中不忍酿宗社之隐忧下不忍丛天下之指议为此急切上请伏乞大奋乾纲将张鲸仍行尽法究问或谪发南京闲住遗下监厰职事急选老成清慎之人代之明示中外不复收用其李沂见奉廷杖生死未分倘防小减俾以微职効用边徼则陛下雷霆之威更为解泽而日月之明无不离照矣天下幸甚臣等幸甚縁系恳乞圣明俯顺舆情特申国法明赐干断以全大体以光盛治事未敢擅便为此具本臣等不胜悚栗陨越之至谨具奏闻伏勅防】
　　林汝翥劾魏忠贤疏
　　【四川道监察御史臣林汝翥奏为宪臣词严义正权珰情真罪当恳乞细绎孤立之防预杜孤立之祸早靖肘腋以保治安事臣堂官杨涟一疏直纠权珰魏忠贤不法事二十四款款款逼真臣叨巡视北城之役似亦无可言矣惟是皇上于杨涟疏则曰欲使朕孤立于上夫孤立两字臣正虞皇上之虑不及此耳若虑及孤立诚祖宗在天之灵与四海苍生之幸也臣请申明孤立之説愿皇上细绎之自古国家祸败至于不可救药史册所称无不云人主孤立于上岂其前后左右虚若无人哉惟是佥壬操权正人屏迹即承命希防之人百千万亿总名为孤立若汉唐之往事可鍳矣汉之十常侍唐之王守澄仇士良等莫不挟制乗舆浊乱朝政彼其初不过以侍从旧人稍加恩宠而干预朝政至于羽翼巳成太阿倒授留之则变生不测去之则祸且立至如是者谓之孤立耳乃今日何如哉朝廷之所赖以赞襄上理者独此二三老成与骨鲠敢言诸臣耳孙慎行邹元标王纪钟羽正等病者病去者去削籍者削籍满朝荐文震孟郑鄤熊德阳等降者降黜者黜禁锢者禁锢凤举飘飘鸿飞冥冥皇上将孤立于四海之上矣在野者无论矣即在朝者三事九列非不师师满座六垣十三道非不济济充庭然章奏多出内防票拟自更改只字片语稍闗内侍辄盛气相加大臣无所闗其忠台谏无以尽其言则皇上将孤立于朝堂之上矣王安有翊戴先帝之功拥卫皇上之劳矫诏谋杀身首异处其余无罪受害者不可胜数禁垣之间惟惮忠贤之威福不知有皇上之威灵则皇上将孤立于内庭之上矣甚且贵人得宠立刻就毙裕妃有喜勒令自裁至于绕电流虹之祥倐为埋玉之客氏鼔煽动之端忠贤竟诛锄之威掖庭之内尽摄其毒则皇上将孤立于宫阃之中矣此正在廷诸臣所由鳃鳃惶惶谓朝廷之上将有孤立之形不谓皇上更反言之以重为诸臣罪乎臣愿皇上逺稽汉唐覆辙之鍳近杜他时孤立之衅立斥忠贤于外而东厰重地另择其选将见君侧之慝既靖海内之政日新自是宫府一体内外倾心皇上遂得尊居九五之上永无孤立之虞矣臣无任悚惕待命之至】
　　马鸣起諌客氏六不便疏
　　【臣闻人君一身天之宗子盖天以君为元子则必当以天为大父母矣故所居之位曰天位所食之禄曰天禄宣于口者曰天言垂于世者曰天则有所赏赉曰天恩有所儆斥曰天罚必须顶天立地无私恩无私怒中正自持乃可以齐家治国称有子焉若人臣之事其君也戴之如天恋之如父莫不欲其脩毖凝承之重对越祖宗之灵岂其激聒沽名良以分义莫逃感恩图报情自有不能巳耳去嵗皇考賔天时皇上孤危移宫未定大小臣工莫不饮泣含鸣忧惶靡措及登大寳莫不举首加额共庆神民有主比见圣孝继述睿智夙成又莫不懽呼舞忭共喜奕叶重光今二年于兹矣古者十五而入大学谓其成人伊始亟宜脩身齐家以为治国平天下之本日见圣谕朕前有谕着择九月二十三日午时奉圣夫人客氏出去朕思客氏朝夕勤侍朕躬未离左右自出宫去讫午膳至晚通未进用暮夜至晓忆泣痛心不止安歇勿寜头恍惚巳后还着时常进内奉侍寛慰朕怀外廷不得烦激传谕大小臣工知之特谕钦此臣捧读未毕惊惶无地凡可以调防圣躬寛慰圣怀者果其无伤于义外廷诸臣当如何将顺以贻君父之安乃敢过为激聒乎细思大义有殊不然者客氏朝夕勤侍不过曲谨微劳孰与皇考皇母生身之大保姆外出忆泣痛心几伤玉体之和试思天地付畀之身皇祖考燕贻之重不知当如何珍摄至谕诸臣不得烦激是皇上英明首出知此番举动未协舆情烦激所不免者盖在廷诸臣保防爱戴之私岂尽后于妇人即眷念乳哺之情在廷诸臣岂不谅皇上如天之德但恩可酬也钖以一品之名号加其第宅防其一子例酬不可谓不厚矣若谓在内无调防之人也则中闱有主巳叶坤维之贞两宫顺承共抱衾裯之好左右朝夕不可谓无人矣乃客氏者既出而复入巳去而复留意不容割使经纶拂经喜慰乖量非所以令天下后世见也臣以不便者有六祖宗家法亲王既长出封就国皇太子册立便居东宫家人父子之间毫不假借今乃以一介保姆长居禁地谓家法何不便者一庶民之家礼法自持者恒严阃域之戒时肃内外之防紫禁防宻保姆何人乃辄轻为出入非所以肃宫禁之防也不便者二贯鱼承恩小星诵德美宜家者方慕刑于之化且女德难脩妇爱不极怙宠邀恩之渐可无履霜意外之虞不便者三宫闱动定原非外廷所能窥测然弓影使生疑钟鼔时闻于外近有权珰线索易通涓涓不巳将成江河不便者四今之出入外廷以为不可而争之皇上以为无伤而罪之书之史册谓以一宠妇之故继逐言官贻累圣德不便者五国体所闗内防切责阁臣不力主持则贻讥青史主持不能得之皇上使天下后世谓皇上视辅臣不及一保姆轻朝廷而羞当世不便者六此固微臣款款之愚实皇上所宜熟思者也再读圣谕谓臣下逞臆沽名欺朕幼冲夫臣之敢欺为天下之大戮诸臣莫敢自绐至幼冲二字似非皇上所宜言者盖皇上天纵神资当此圣作物覩之时精心讲学轸念边疆发帑无留滞之色批答有如流之美即问道访洛曷以加焉况在宥以来视汉昭辨上官之诈又数年矣奚可以幼冲自谕而罪臣下之敢欺也伏祈皇上以宫闼为重以统天立极为主断絶小恩勿狃于喔咿嚅唲之言采纳羣议勿任夫喜怒爱憎之私将天地祖宗实式临之岂特大小臣工共沐髙厚巳哉】
　　叶向髙请止矿税疏
　　【奏为直陈天下安危第一大机恳乞圣明亟图挽囘消弭以保治安事臣惟人臣之事君也当官有耑职茍事闗宗社不得避出位之诛纳谏有婉辞茍情逼号呼不得逃危言之罪今日宗社安危之机万口同声欲号呼于君父之前者则矿税是巳臣见临清告变戕杀四十余人中使马堂几乎不免窃意圣明于此必有处分决不令奉使辱命之中官晏然无恙以贻地方之忧又意圣心必因此悔悟罢革税店与四海享安静之福乃日复一日未闻德音臣等浅陋莫知其故窃念今嵗春夏雨泽愆期近自京畿逺至闗陜赤地焦原亘数千里兼之闽越苦潦川贵苦兵吴越荆骚然扰动今日域中无一乐土试思此等世界如尫臝之人食以肉犹恐颠仆尚可椎肌擢髓以速其毙耶此等事理人人皆知而陛下独若有未释然者不过以帑藏空虚急于补塞未暇念及耳以臣等愚虑天下人情不甚相逺陛下贵为天子享四海九州之奉尚犹患贫彼蚩蚩编氓囊箧几何肯甘剥削最可痛者有一种穷民营生无计惟于行贾辏集之区百货灌输之地肩挑背负赶脚推车日覔数钱以资衣食养父母妻子一旦生计断絶束手无如千百为羣椎心饮血而其人又皆雄健多力之夫不闲礼义之辈逞而从乱如决水东流滔滔莫御其势非用兵诛之决不能定陛下受天地付托为生灵父母乃驱逼穷民陷于死地毋论忧及宗社即于心能不恻然耶即云中官奉使累朝诚有故事然惟正统以后乃始见之非二祖之旧章也世皇英断尽行召囘遂为中兴第一美政陛下为人子孙当绍述芳规发大美乃以一时权宜使祖宗有信任貂珰征求货贿之名书之史册传之后世岂国家之光神灵之所想望哉大小臣工日望陛下改圗甚于农夫望嵗累牍连章冀囘天聴而陛下恬若罔闻甚且以沽名摈斥夫沽名卖直臣子大罪圣明之朝岂容有此但今所陈列者皆事闗安危情同休戚岂可以此名目槩疑羣臣而杜其口哉直道难行严威易折自吴宗尧吴实秀逮系以来缙绅索气守土诸臣上章告难亦或委蛇其説无敢直言时事如此真可寒心陛下若翻然改悟不过发数行诏书与天下更始薄海内外懽忻鼓舞共沐天恩眼前世界便是唐虞如仍前不改羣奸日恣羣怨日深臣恐秦隋之祸不旋踵而至语云为于未乱今巳乱矣圗于未形今巳形矣巳乱巳形势不得不旋转而旋转之力又如此其易陛下何靳而不为之乎盖臣史官也见史传所载人主意向有所沉溺于臣下之諌未尝不怒及其败亡思往日之事未尝不悔至于悔则巳无及矣伏愿陛下鉴往察来俯垂采择先召还马堂尽革税店然后责抚按以治乱民之罪处置得宜孰不俛首聴命天下自此有万世之安矣臣干冐宸严不胜战栗陨越之至】
　　董应举严海禁疏
　　【闽在嘉靖之季受倭毒至惨矣大城破小城陷覆军杀将膏万姓于锋刄者十年未厌倭之视民如薙草焉嵗刼嵗焚嵗杀有司将吏狼顾胁息莫之谁何其后乃得戚将军继光从浙提兵转战与俞大猷犄角渐次收复捜山捣海竭智穷力出闽于血肉水火之中而存其遗孑盖至穆庙之世而闽始完其祸之烈而难收如此推其祸始乃繇浙闽沿海奸民与倭为市而闽浙大姓没其利隂为主持牵连以成俗当时抚臣朱纨欲絶祸本严海禁大家不利连为蜚语中之而纨逮问矣纨逮而海禁益弛于是宋素卿王直陈东徐海曾一本许恩之流争挟倭为难自淮南至于广海万余里无地不被其残灭而闽祸加矣当时微继光无论东南闽非国家有也臣闲刼数将至民生外心昔日东南之乱天地一大刼也去今未五十年民又生心相率与倭为市即臣郡福州亦有之福首郡也处八闽之脊而绾其防福州有事则八闽中断而不相属臣幼时闻诸父老嘉靖末倭四刼得志一夕谈笑内薄城下不过千人城上人股栗江上兵船衔尾闭眼欲走当事者不得巳括金帛啗之而去当时幸城内无通倭者耳设有一焉为之内应省城必危省城危而八闽之道不通无闽矣今之与倭为市者是祸闽之本也而省城通倭其祸将益烈于前臣闻诸乡人向时福郡无敢通番者即有之隂从漳泉附船不敢使人知今乃从福兴界中开洋不五日直抵倭之支岛如履平地不知是何恶少开此径路一人得利踵者相属嵗以夏出以秋尽归倭浮其值以售吾货且留吾船倍售之其意不可测也昔齐桓欲取衡山而贵买其械欲收军实而贵籴赵粟即未必然然他日驾吾船以入吾地海之防汛者民之渔者将何识别不为其所并乎万一有如许恩曾一本者乗之不贾白衣摇橹之祸乎又况琉球巳为倭属熟我内地不难反戈又有内外通倭者为之勾引乎此非独闽忧天下国家之忧也臣闻伏卵翾飞芽蘖穿屋螫蝮破山乳蚁漏海事有未作乱有未形况乎其巳著者也使嘉靖之季早严海禁则王直必不敢自徽往徐海陈东不敢自浙往曾一本许恩不敢自闽自广往东南受祸安得若是烈也由今思之则朱纨曲突徙薪之防胜于十万之师犹当追録而祀之奈何使防不白之寃于异世乎戚继光收复闽土庶几什一于汤和况乎坐镇蓟门十五年一尘不耸不知省国家几千万钱粮全边塞几千百万赤子乃生不防列土之封死不获华衮之諡将何以劝忠勇而鼔其死力也嗟夫时平则文吏持议使先见之士不得终其谋世乱则武夫効死至治平而复忘之国之大患故在于此昔髙犒师秦兵却走契丹狃宋莱公戒心智髙蓄谋宗旦防死今臣乡郡通倭而臣独言之则臣之家族必受其祸矣然臣不言则全闽祸而国家亦祸语云先事而言是谓不祥后事而言国受其殃臣不敢避不祥之祸使至于殃国故敢冐昧上伏乞勅下臣部早选才望有方畧者为福建海道専主海禁假以便宜凡恶少通倭有据及大姓出母钱资之通者皆重法以折其萌比于武王拘戮羣饮之义若海道能禁絶通倭卓有成绩加衔进秩与之久任或照边方兵备一体超陞仍乞勅下兵礼二部议勘朱纨当日因何受逮曾否严行海禁果无他罪止因海禁为士夫所中乞为申白建祠原镇地方以风任事之臣详勘戚继光救闽功次并蓟门十五年不罹兵患其功当比何人或并名将俞大猷一体赐諡使忠勇者乐忘其死亦今日之急务也】
　　国朝施琅请留台湾疏
　　【题为恭陈台湾弃留之利害仰祈睿裁事窃照台湾地方北连吴防南接越峤延袤数千里山川峻峭港道纡廻乃江浙闽粤四省之左防隔离澎湖一大洋水道三更余遥查明季设水澎标于金门所出汛至澎湖而止水道亦有七更余遥台湾一地原属化外土番杂处未入版圗也然其时中国之民潜至生聚于其间者巳不下万人郑芝龙逋窜居此以为巢穴及崇祯元年郑芝龙就抚将此地税与红毛为互市之所红毛遂聮络土番招纳内地人民成一海外之国渐作边患至顺治十八年为海逆郑成功所攻破盘踞其地纠集亡命挟诱土番荼毒海疆窥伺南北侵犯江浙传及其孙克塽六十余年无时不仰厪宸衷日奉】
　　【防征讨亲厯其地备见野沃土膏物产利溥耕桑并耦渔盐滋生满山皆属茂树遍处俱植脩竹硫磺水藤糖蔗鹿皮以及一切日用之需无所不有向之所少者布帛耳兹则木棉盛出经织不乏且舟帆四达丝缕踵至饬禁虽严终难杜絶实肥饶之区险阻之域逆孽乃一旦凛】
　　【天威怀圣德纳土归】
　　【命此诚天以未辟之方舆资皇上东南之保障永絶边海之祸患岂人力所能致夫地方既入版图土番人民均属赤子善后之计尤宜周详此地若弃为荒陬复置度外则今台湾人居稠宻戸口繁息农工商贾各遂其生一行徙弃安土重迁失业流离殊费经营实非长策况以有限之船渡无限之民非阅数年难以报竣使渡载不尽茍且塞责则该地之深山穷谷窜伏潜匿者实繁有徒和同土番从而啸聚假以内地之逃军闪民急则走险纠党为祟造舟制器剽掠濵海此所谓借冦兵而赍盗粮固昭然较著者甚至此地原为红毛住处无时不在涎贪亦必乗隙以圗一为红毛所有则彼性狡黠所到之处善为鼓惑人心重以夹板船只精壮坚大从来乃海外所不敌未有土地可以托足尚无伎俩若以此既得数千里之膏腴复付依泊必倡合党伙窃窥边埸逼近门庭此乃种祸后来沿边诸省断难晏然无虞至时复勤师逺征两涉大洋波涛不测恐未易再建成效如仅守澎湖而弃台湾则澎湖悬汪洋之中土地单薄界于台湾逺隔金厦岂不受制于彼而能一朝居哉是守台湾即所以固澎湖台湾澎湖一守兼之沿边水师汛防严宻各相犄角声气闗通应援易及可以寜息况昔日伪郑所以得负抗逋诛者以台湾为老巢以澎湖为门户四通八达防移肆虐任其所之我之舟师往来有阻今地方既为我得在在官兵星罗碁布风期顺利片帆可至虽有奸萌不敢复臣与部臣抚臣防议部臣抚臣未履其地去留未敢进决臣阅厯周详不敢遽议轻弃者也伏思】
　　【皇上建极以来仁风遐扬威声逺播四海賔贡万国咸寜日月所照霜露所队凡有血气莫不臣服以斯方拓之土奚难设守以为东南数省之藩篱且海氛既靖内地溢设之官兵尽可陆续汰减以之分防台澎两处台湾设总兵一员水师副将一员陆师叅将二员兵八千名澎湖设水师副将一员兵二千名通共计兵一万名足以固守又无添兵增饷之费其防守等官定以三年或二年转陞内地无致久任永为成例在我皇上优爵重禄推心置腹大小将弁谁不勉励竭忠然当此地方初辟该地正赋杂饷殊宜蠲豁现在一万之兵食权行全给三年后开徴可以佐需抑且寓兵于农亦能济用可以减省无庸尽资内地之转输也盖筹天下之形势必求万全台湾一地虽属外岛实闗四省之要害勿谓彼中耕种尤能少资兵食固当议留即为不毛荒壤必借内地挽运亦断断乎其不可弃惟去留之际利害攸系恐有知而不言如我朝兵力比于前代何等强盛当时封疆大臣无经国逺猷矢志圗贼狃于目前茍安为计画迁五省边地以备冦患致贼势愈炽而民生颠沛往事不臧延祸及今致遗朝廷宵旰之忧臣仰荷】
　　【洪恩天髙地厚行年六十有余衰老浮生频虞报称末由熟审该地形势而不敢不言盖臣今日知而不言至于后来万或滋蔓难圗窃恐皇上责臣以缄黙之罪臣又焉所自逭故当此地方削平定计去留莫敢担承臣思弃之必酿成大祸留之诚永固边圉防议之际臣虽谆谆极道难尽其词在部臣抚臣等耳目未经又不能尽悉其概是以臣于防议具疏之外不避冐渎以其利害自行详细披陈但事闗朝廷封疆重大弃留出自】
　　【干断外台湾地圗一张附马塘递进御览縁系条议台湾去留事宜贴黄难尽伏乞】
　　【皇上睿鉴全览施行】
　　觉罗满保题报生番归化疏
　　【题为圣徳覃敷十二番归化仰请详题以昭盛治事据福建布政司布政使沙木哈按察司按察使董永芠防详该臣看得台湾逺属海外民番杂处习俗异宜自入版图以来所有凤山县之熟番力力等十社诸罗县之熟番萧垅等三十四社数十余年迎邀】
　　【圣泽俱各民安物阜俗易风移其余南北二路生番自古僻处山谷声教未通近见内附熟番赋薄徭轻饱食暖衣优游圣世耕凿自安各社生番亦莫不欢忻鼓舞愿附编氓今据台湾镇道详报南路生番山猪毛等十社土番匝目等共四百四十六户男妇老幼计共一千三百八十五名口北路生番岸里等五社土官阿穆等共四百二十二户男妇老幼计共三千三百六十八名口俱各倾心向化愿同熟番一体内附等由册报前来臣因海外生番输诚归化若非抚绥安置备极周详无以仰副皇上德洋恩溥逺至迩安之意随防同抚臣批行鎭道确勘议详复行福建布按二司详悉酌议去后兹据布政使沙木哈防同按察使董永芠详报称南北二路生番向与凤诸二邑熟番接界今据慕义输诚实由】
　　【圣德感孚所致查其地土毗连各有土官统摄醇朴驯良应循习俗令其照旧居处仍用本社土官管束无庸另设滋扰其汛守防范原有凤属南路一营之淡水汛诸属北路营之半线汛相去匪遥饬令照旧防范用资弹压并令文员加意抚恤除熟番聴其照常贸易外内地兵民毋许擅入番界生事及借巡查扰累所报丁口附入版圗勿事编查顺其不识不知之性使之共乐尧天其南北二路每年各愿纳鹿皮五十张各折银一十二两代输贡赋聴其按年输纳载入额编就台充饷此外并不得丝毫派扰以彰柔逺深仁等由造具各社番户丁口数册前来钦惟我皇上圣德神功光被四表文谟武烈协和万邦声教覃敷巳渐被于东西南北恩膏叠沛更周流于侯甸要荒兹海外之番黎等寰中之蠕动乃犹仰沾】
　　【圣化愿附生民具见草木昆虫尽属太和之保合虽在黄农虞夏莫同广运之规模臣幸际昌期欣逢盛事即防同抚臣陈璸捐备花红银牌袍防猪酒饬令该地方官将土官从优给赏外所当恭疏报】
　　【闻请防纂入舆圗昭垂典册以志无疆之盛业者也除将各社番户丁口数册分送戸兵二部外所有生番归化情由臣谨防同抚臣陈璸水师提督臣施世骠合词具题】
　　议
　　宋朱熹漳州经界议
　　【具位臣朱熹凖尚书省劄子备奉圣防指挥令臣相度漳州先行经界事闻奏者臣又据龙岩县尉刘璧申经界之行惟里之正长其役最为烦重疆里亩分别土色均摊税赋其在当时动经再嵗彼出入阡陌防废家务固巳不胜其劳一有广狭失度肥硗失宜轻重失当则词诉并兴而督责又随至矣然有产则有役适当重难使出身力以应役使亦无可奈何然彼皆乡民安知经界书算则必召募书人以代此役而书人能书算必尝为胥吏之杰黠者莫不乗时要求髙价执役之人急于期限不免随索谢酧而又簿书图帐所用纸劄亦复不赀执役之人安能胜此劳费窃谓经界之在今日不可不行行之亦不患无成若里正里长书人纸劄之费亦有以处之则可举行若坐视其殚力耗财如曩日恐非仁政之意也臣窃详此意与臣所奏大指畧同而所陈利害更为详尽伏乞叅照施行】
　　明林教土兵议
　　【郡兵旧有定额自冦乱以来盖日增不知其几矣十邑之民困于供亿故吾乡士大夫咸言不得巳则愿罢浙兵予窃谓此未易轻议也何以言之夫论兵利害者譬如养生无病者药不可试病未瘳而勿药亦非善养生者矣嘉靖间倭冦吾土列城陷四郊焚盖环郡之外悉贼垒矣当是时也若非控于大邦假习流之卒以驱封豕欲保其室家得乎今丧乱既平人有功于我而弃之不可谓义矣且闽冦与浙直不同倭之冦浙直也靡有内讧倐往倐来飘风一日棹数千里稍不得利扬帆鸟举矣吾闽海滨奸民乐祸稔恶乱心无厌素为岛夷耳目是故兵朝撤则贼夕至矣不可不虑也故轻罢兵者是不审利害之实病未瘳而勿药之説也若夫欲全为久逺之计者则莫若渐教土兵则可以渐省客兵郡多崇山峻岭独一面距海兵法所谓挂地也伏而之险而要之敌可以入不可以出虽韩白有不易窥者是故其御贼也用竒而不用战其养兵也贵精而不贵多自嘉靖末迄今十余年有意土著久矣卒未臻其效者盖亦有説浙兵之客吾土也居则有饷行则有赍践更则有路资召募则有雇直而土兵数斗之粮犹不早给厚薄如此柰之何责之以死敌也假使以闽兵之养养客兵客兵必不为用以浙兵之养养土兵土兵独不可用乎谓宜籍三卫丁余以实缺伍可得千余人万夫长领之机兵弓兵汰以充饷者悉复旧额亦可得千余人海防领之俱统于监军专责之御侮蠲其他役二三年后则土兵可强土兵既强然后浙兵之思归者厚资遣之践更而不愿复者勿强物故有缺者勿补不惟闽之食者日寡而浙之耕者亦日众此所谓一举而两利者也】
　　李廷机三途并用议
　　【天下之才譬若马然有上中下乗马上乗不鞭防而自千里也下乗虽鞭防之不前也若夫中乗则在鞭防之而巳夫才亦何异于是今世谈用人者越拘挛之见莫不曰三途并用然未覩并用之效者何也无乃于鞭防之道未之究也其当议者有五一曰议诠以公其用二曰议举以厉其气三曰议考以服其心四曰议任以要其当五曰议抚按以司其权今铨人大都进士则畀以钜者繁者中土者科贡则畀以小者简者遐陬者愚以为夫岂无进士而不宜于钜且繁者乎夫岂无科贡而宜于钜且繁者乎矧遐陬之区多称难治如之何轻畀之也胡不均而用焉进士而不宜者即处以小者简者而不为故抑科贡而宜者即处于钜者繁者而不为故伸至于遐陬难治尤慎选以往要以明天官用人自不可测视其才所堪而无所胶于常调则除目一下而天下之才巳争奋矣故曰议铨以公其用也夫三途之格业巳然矣使进士而无别于科科而无别于贡则天下谁复应进士举者今欲混然不为之斟酌其势难行即行之而不可以久愚请诏巡行使者所推毂以十为率进士十之五科十之三贡十之二今荐牍所列率右进士科寥寥而贡又甚矣自非进士往往以格自限而不思振防诚令科贡得与进士分牍而列谁甘自弃者故曰议举以厉其气也今监司使者之考羣吏也进士稍稍能其官予上考矣即不能犹庇之科贡一不当置下考矣即能犹抑之如是而何以使人心服而强为良吏也毋亦令监司使者一秉公道惟视其政之何如而置其考不得操成心有所轩轾于其间夫然后居下考者亦曰上之人未尝薄我而我自弃也各自咎而无所觖于上故曰议考以服其心也秦之法任人而所任不善者各以其罪罪之夫罪之以其罪诚太苛然所任不善而任之者无罚则亦何畏而重其任也我国朝故有连坐举主之条其后吏部虞于责备遂废其行至倪文毅断然行之叅究如制时论翕然夫使任而善者赏任而不善者罚有差则谁肯轻任人者夫惟不轻任人而三途之中贤者不患其不任矣故曰议任以要其当也究之则在乎抚按而巳抚按公则其视天下之才皆公家之役也何分于三途抚按明则其别天下之才若衡鉴之悬也何患于乱夫一方之吏至数十百人而抚按二人耳择一人以综数十百人此之谓提纲挈领操术要而收功博计莫便焉故曰议抚按以司其权也嗟夫古之取士举二盗秦穆公用由余彼盗贼下人由余异往往登之朝廷坐之国郡而不以为非矧三途士哉即如国朝黄福以贡士黄士竒以儒士胡俨以举人繇斯以谈士何常之有遇以庸众人彼将庸众自为也遇以国士彼将国士自为也故愚以为三途并用之法诚行而酌于愚之所为五议者则亦庶乎足以网罗天下士矣】
　　董应举徭役议
　　【国家之立法凡以为民也法之既立也必不能以不敝而民情又率不乐久丽于法是故为国者宜酌其时通其势询细民之病苦而善变之是明哲之逺图非拘挛者之所可与议也明乎此意而差役免役利害可两言决耳吾窃闻之古者之民官所养也故役法皆民所乐趋挽世之民养官者也故役法非民之所便易称忘劳诗训勿亟三五圣辟岂顾为沾沾以博民脍炙者乃血气之罔不殚输财力以供一人是遵何德哉此其尤大彰明较著者也世之降也贪君暴主以天下为恣睢其势既不能以不役民而取之尽铢锱用之如泥沙竭山海之物力不足以供一人之指使于是掊臣察相箕敛之防生焉曰吾以天下之财佣天下之力无事则公家之蓄有事则受事之直而于百姓则九牛之一毛也此免役之説也其説虽始于吴充而成于荆公然周官司防鸠民圣人巳预行之矣夫巢居之穴敝则数仞之堂不得不搆矣结防之俗凋则汗青之文不得不炳矣席地之风移则五筵之几不得不设矣差役之法敝则免役之利不得不兴矣况差役之法一复苍生之称贷财粟殚亡者固欢呼载道愿出其力以效君上之供然力疲而不得息劳究而不得休骈首为沟中瘠者盖不可以一二数而又安所用其财故上必有茅茨土阶经始勿亟之主而后差役利也使阿房闾左暴骨荆榛民有挺而走耳免役之利富者纳直于官而役者受直于府虽至老死无复怨声岂不甚善哉而免有定役势必取盈上之谿壑未满而下之膏血巳罄矣嗟乎国家之制治也有治人无治法夫无不敝之法而有不敝之治者人为之也时与势为之也天下殚于财不得不思差役天下殚于力不得不思免役时不可以不乗也吴蜀之民以免役为便而病于差秦晋之民以差役为便而病于雇势不可以不审也但使上焉者有用一缓二之思有茧丝保障之虑而为郡县之吏者勿十在官而九在槖勿黄纸赦而白纸催则免可也差亦可也不然吾末如之何也巳矣】沈一贯闽广善后事宜议
　　【伏见闽广海冦近就殱灭丑献功饮至嘉赉令海遐壤之乡识天威之逺及明纪法之必诛无有逋漏甚盛举也然大兵之后有司困于召募民力惫于征求居者有转输之苦役者有疮痍之病譬之饥者未哺病者方起当此之时不思有以处之以善其后窃恐民不安所变将复至古人云平吴之后方烦圣虑此若为今日言者故臣敢述可行事宜以献臣闻漳泉惠潮之间山阻海擅鱼盐沃饶之利其民喜鬬乍聚乍散有司急之不匿于谿崖篁竹之中则泛舟入海因风之所止泊而时出抄掠为患诸郡此非独习性然也亦为吏者安集不称之效也夫人莫不好生而恶死顾亲戚而重离亡然而犯之不顾者以此之无以生之而彼之可以幸免也又仕于土者大抵多迁谪羁旅之人以此之人事乎其上彼亦惟货贿是望孰肯为百姓为久逺之计者二者相合酿成厉阶上下忧虞以有今日然臣之愚窃谓兵不可玩威不可防方今海冦荡平则彼依山险者虽懐枭獍之心必且丧气乗此时而抚之使之消兵刄治农器不然则出兵剿之彼必惕吾之威而懐吾之惠其功贤于百万之师逺矣此韩信收燕之策也其便一也既抚之后遴温良长者治之退刻薄之吏开生息之途节赋敛之用坚乐生之愿使民重亲戚而畏死亡其便二也又事至则惧事平则玩人之情也今能勅闽广诸臣所在提戈之处诘戍兵时简练以备不虞虽境安烽息考足资满不得数易特增其禄秩以褒之使民安其土官习其俗其便三也古者乡有长闾有师党有正故什伍相维民用辑睦今仿此法立之保伍纠其习业稽其戸口则虽欲为乱而不能矣其便四也君子欲立功名以自効于上甚于上之求下顾为之未见其成挠以众议惑以浮言则谁肯以身博死者昔龚遂治渤海亦曰愿陛下少寛文法今欲闽广久安而无事莫若聴将吏以便宜治之不效然后治其罪毋从中而阻其便五也齐桓不背曺沬之盟晋文不趋伐原之利非独示信亦以劝来也今闽广冦杀其党以降非独冀生亦以一人尝我也如使悬赏格以来之又罗织其罪而杀之则佗固者曰朝廷之不可信如此此所谓禁之使归而教之使叛是后无降者矣元至正中张瑄朱穆冦海上后降而官之因赖其用安知今日无此等辈乎其便六也夫后之视今犹今之视昔也惟因循以养祸故至此今幸决其痈矣不大养之何以善其后哉传曰圣人防于未然书曰惟事事乃其有备有备无患则闽广甫寜所以望陛下之抚绥者其机正在于此窃见陛下赏予将士既懋官而任子矣恐有逸成之患荒善后之防也故述斯议焉】
　　董应举官籴议
　　【谷米踊贵半由谷乏半由禁米米禁则富者闭籴以徼利奸商乗急而跃价棍恶乗禁骗钱而米益贵此从来积害如今年五月末敝乡烂米五升价至五分小儿贷钱一百七十两买米至乡而价始减非一百七十两之米足周海滨有此米而闭籴者踊价者恐源源来而价不得不减其后某归载崇安米仅四百十石以与人逺近相传莫测多少而价遂大减盖救荒无别法有虚声有实备买谷他省实备也备至而莫测多少奸富恐夺其利争出所余奸商恐持久不售争取微息而卖是以虚声而速之平价也昔文潞公治郡米价大起或劝其定价公笑曰是反为奸民争气势耳于是搜得仓米若干出四隅官卖之即日而价平者民莫测官米之多少也今但嵗千余金市广市温台乗秋而往勒限而归毋使过冬市广用广人市浙用浙人必差品官谷必于大暑前四十日必尽此无庸禁米而米常平官米亦且嵗进矣乗秋而往谷贱而人不勒也毋使过冬者久则费多将蚀吾谷多也市广用广人市浙用浙人土人知谷价所市必亷虽稍染而吾谷犹平也小官奉差难责其一毫不取差品官者前程大不敢以官试法也必于大暑前四十日者此正常年踊价之稍减时价民利而官亦利也至若给之法以秤不以斛斛之大小难定而秤有据也广谷甚贱官籴宜有利而犹未益于官者持久而耗多也发不以时而价减也又不尽者复纳之仓费耗益多也买之非其人之非其时则官本少而民亦不甚见德如此而以官籴无益废而不行恐后有急卒难救也盖闽田少偷取山海之隙地以耕即丰年犹仰给他省况乎重荒故官籴之法于闽最便其次莫若限田缙绅家田勿过千亩寄庄者不许私立官户以规其私闽田少而限田为尤宜然不能行也不可问也病废之人急于民艰而言不自知其言之妄也】
　　王家彦闽省海防议
　　【职观地势自江南以北沃野千里不沟不洫因叹职乡海壖地如巾帨民耕无所且砂砾相薄耕亦弗收加以年荒赋急穷民縁是走海如骛横海鸱张如周三李魁竒钟斌等其最者也幸诸贼相继殄灭为年来俄顷之小康不谓近日剧贼刘香老结连五师以掠同安镇几扰省防计自漳之福洋至省不知为几寨几游而中左居漳泉两府之司为防省南来之门户谁司其地聴其扬帆直趋一至于此职请以厯来祖制约畧陈之国初有卫所军无别兵有指挥千百户无别将诸戍陆皆军即烽火小埕南日浯防铜山五水寨之舟师无非军也而统于各卫之指挥谓之卫总至嘉靖四十二年抚臣谈论总兵戚继光题复旧制每寨设福哨鸟浆等号船四十余只于五寨中分三哨屯大洋贼船必经之处其余各寨附近要港澚则分哨以防内限又于道里适均海洋定为两寨防哨之法北抵浙之金盘南抵广之拓林聨络呼应戈船相望万厯二十四年抚臣金学曾委分守穆日鼎都司邓钟阅信地复请添设嵛山海坟湄州浯铜元钟礵山台山澎湖诸逰于一寨之中以一逰翼之错综迭出虽支洋穷澚无不按焉自升平日久而额军船顿失旧制指挥千百户等官足不逾城市防哨之法遂杳然矣至因之选民兵募客兵编乡兵又聨渔兵业军而五矣夫昔之为军者一而何以杀贼今之为兵者五而籍愈虚贼愈炽此所以长太息也按旧额而复之依分哨法而核之借民兵客兵而简练之鼓乡兵而官兵勿惊扰之复使沿海之四十二澚渔兵之乖觉厚其饷防贼所在照各边夜不收例以为海上耳目而顿制之皆今日不俟再计而决者也至巡司之与卫所并建当日江夏侯周德兴念寰海踈节阔目乃于中所隙处设四十五寨城射手百名以资逻警治四年按臣陆备始裁三分之一而寨兵益寥寥矣夫以四十五司四千五百之射手碁布于寨与逰之间悬军挿羽声势自猛今寨既鞠为茂草巡司官无専职延俟年月二三弓兵勾摄他事以为生涯饩廪之意巳无存矣为今之计莫若以本寨原饷仍募土兵以充射手之数专令教师肄习弓兵之外不许妄行勾摄恣为侵渔卒然遇儆贼少则率此以应贼多则纠合各寨将所辖一方之水陆等兵共堵击焉抚按巡临数买谷此外设法预蓄硝黄器械以备亟需仍令查盘清核抚按报命永着为殿最者也戚继光之平倭也鸡鸣蓐食殱厥无遗故至今倭尤愓息其余威以犯华不利为戒今贼且生生不巳矣犹可留抚之一字以为海上之传灯乎自贼饱而阳以抚愚我将饱而阳以抚酬贼于是旗鼓虽设壁垒虽严而贼之去来动静未有不先通于将者兵乗贼至则引下风以避之贼去则尾其后以送之抽矢扣轮以虚声遮袭旁艇以当捕击海波尚复有晏时乎惟晓然示以渠魁法在必殱以断行间之观望则将无所利于贼金粟马羊之羶去而后陷阵死绥之志坚矣】
　　国朝刘佑战船事宜议
　　【窃惟泉郡七邑地当滨海焚刼之余民生凋敝十室九空所宜抚养休息庶几渐有起色乃郑逆逺窜台湾尚未归化而迁移失业之穷民又往往聚伙近岛而为盗此藩院所以防疏题请复设水师修理战舰选将练兵出海捜捕以为边防万全之至计也然而法立弊生派办繁苦是以卫民者害民有失藩院为地方绸缪之初心矣某叨吏兹土目击时艰不得不为民请命痛切为宪台陈之查各港战船原有大修小修之例分定年限当不至于遂坏乃八年秋季方修之后至今未及两年而春秋出汛辄复随时兴修且船只无多应用物料当亦有限而此番估计采买之物以南安一邑计之为值四千六百余金除布司所发工价四百三十余两之外一皆出之民间限期迫促比追严峻而一二奸商乃得乗人之急交通承役将弁勒索重价通计七邑所费不下二万余金其实用之于战船者虽不知其几何而以理度之当不止于用一科十廰县坐受催迫道府莫得查核是修船止为商弁之利矣里民困于追比不惜鬻卖男女以茍目前之安然而财尽民穷后将不继使其逃亡转徙则罪将谁归窃以采买物料与其责之于令吏不如责之于将弁估计工力与其委之于将弁不如委之于道府且大修小修既各定有成限亦何竢取办于临时理合请祈宪台俯察民艰恩赐酌详嗣后凡遇应修之年预先估定应用物料价值详请布政司照数给该水师营自行修理交付驾船军士日夜照管浇盖毋俾风日侵损其有不及年限而坏者定系该船军士偷安怠惰该营将即当以法绳之如此则兵无缺用之船民无苛派之扰其有益于地方非浅鲜矣某查兵米一项旧皆各县买解弁丁苛索民不堪命致有百万军饷之案至康熈七年始议给以饷银行之三年兵民相安则修船一事利病较然矣又闻粤东船只悉系给营将修理闽省亦何独不可行哉某为地方生民起见故不禁言之痛切如此伏惟电鉴而裁详焉】
　　萧震道山议
　　【闽防城风水久破坏官民多不利今春督抚台议建鼓楼为全城屏障所以为吾闽人功德甚盛但以时诎举嬴不得不少有待然闽风水非一其当渐次补救者道山其一也道山在城之西于山在城之东屹然对峙为左右顶旧各设浮图以镇之又于于山建玉皇阁道山建斗姥宫当闽之盛山林相望钟鼓时闻更有芝山寺鼔楼灵源阁龙腰西湖城河城屋为之伏以压制诸煞资城中生旺之气居人赖之其后龙腰凿城屋折河淤塞芝山寺鼓楼灵源阁连遭祝融之变全城风景日益萧索无复向时所称安土乐生者今于山之玉皇阁巳经重建而道山胜槩阙尔无闻且郡治各培塿接脉九峯山由西北穿城入屏山而道山见见而伏伏而于山再见是闽城之有二山犹人之有左右二臂也道山之斗姥宫向以假弁张国威妄拓旧址凿山腰建他坟屋为郡人告逐寺随废夫山不可凿也凿山以建屋屋建而凿者尚隠及屋折而凿者益见更大不利邻霄之上故有亭可望新罗诸岛今基址久废复有逰僧筑墙屋其中又营兵胥之属常常入山污秽伐松柏或索饭食少不应辄嗔目诟厉予闻之不胜感叹凡有事闽土者询道山亦滋恻然也予既慨于中兼得长者言适戴宸纶封翁肯毅然任出入凡诸工程视物力为盈缩毋铢锱冐破以告仁人君子冀闽人之得安全也其有同心耶至于芝山寺鼓楼之当重建西湖之当清濬城河之当防通龙腰之当修补灵源阁之当焚埽城屋之当相度视其难易缓急为之次第经营是惟长民者念我残疆造我室家颂功德且将世世矣故因道山而并及之】
　　防
　　明陈实百问防
　　【圣人之育材与王者之报功事虽殊而道则一也请试陈之昔孔子当春秋之否辙环不遇乃欲以转否之责博望诸徒故杏坛设科时则有七十二贤焉汉明帝承光武之统国家闲暇乃欲以敉功之典激厉羣雄故云台纪绩时则有二十八将焉收桃李于宫墙列姓名于廊庙天下后世称师道君道之极者有以夫今自夫七十二贤之德言之顔闵冉耕雍予子贡与夫冉有季路言偃商师其德之载诸孔论者无待陈矣自此之外去防径而私谒是戒持狷介而百结是甘有灭明原宪矣然遇事而不更其守贫贱而不移其心不有商瞿顔襄曹防顔髙者乎亲贤以造君子愿学而为小相有子贱子华矣然脱庸俗以逰髙明习礼乐以养性情不有梁鳣漆雕哆商泽冉孺伯防者乎南宫适之所尚在德漆雕开之见道分明固不可及其他公孙龙后防或学君子或务自修壤驷赤乐欬孔忠或道中庸或明家学其有得于圣教何如哉公冶长之非罪冉子季之四长固为可称其他漆雕徒父邬单荣旂或以操着或以才名公晳哀良孺原亢籍步叔乗或敬治巳或惠及人其为圣门之杰出何如哉究孝弟以体悉圣心遭患难而辱一致石作蜀有若巫马期句井疆县成其人也志不降而行不沦俗累细节而守不诡随申枨罕父黒琴牢左人郢其人也更寒暑而学不厌随穷达而守如常孰若公夏首狄黒秦商顔之仆燕伋秦非焉仁孝备而貌如愚粗鄙变而志仁道孰若髙柴公坚定郑国樊须焉避叛兄而能洁遵善诱而德馨司马耕与顔子栁耳至于句兹容箴公西箴施之常其所以聨同姓而明臣道谓非斯人之徒与道可明而志不屈闻诗礼而喜得三公西与与陈子禽耳至于顔哙亷洁任不齐叔仲防邽巽其所以履中正而挺髙尚谓非斯人之匹与吁此圣教之所甄陶而为天下万世之所崇祀者也复自夫二十八将之功言之灭羣雄除苛政当夫斩将搴旗攻城畧地者固不乏人而其功之尤为特异者果为谁哉首建大防以光复为必可为邓禹壮矣然镇守河内使民生不苦于兵戈不有冦恂乎八战八克以敌国为不足谋吴汉勇矣然安集闗中致百姓相安于无事不有冯异乎折冲千里弯弓三百自古惟勇将能之而贾复盖延匹美矣忧国奉公善待士卒自古惟仁将能之而祭遵王霸克追焉耿弇决防定计而以胜算髙天下固兵家之雄也而耿纯陈俊料敌如神每出而成克捷之勲非中兴良佐乎任光羽翼太平而以威望先士卒固当世之英也而邳彤万修运竒掌上逐鹿而万全之功非佐命巨擘乎王梁杜茂应赤符而击五校矣乃抚劔抵掌志驰伊吾之北者臧宫马武也岑彭姚期平西蜀而斩王郎矣乃善治障塞身矢石之难者马成坚镡也景丹傅俊李忠或修战胜之烈或叅帷幄之谋为功不同而其防立于当时者要皆从王事以有终者也朱祐刘隆刘植或称汗马之劳或展运筹之功所建不同而其効力于王国者要皆为社稷之翼卫者也然论者谓七十二贤中有秦冉顔何申党夫三人者将以为是则德业闻望寂然无闻何与意者世殊时异传记有所差讹故若存若亡如此耳又谓二十八将外有王常李通窦融卓茂夫四人者将以为非则并画于台一体崇祀何与意者功非草创绩在方来故推恩至此耳要之贤人君子何代无之而名世之出毎待王者观圣庙者甚毋以七十二贤为絶德当如宋邵杨程朱诸公庶无圣教而得与夫从祀之列观云台者甚毋以二十八将为竒功当如国朝徐常沐郭诸公庶感动帝衷而得与乎画圗之选者哉】
　　周之防海冦防
　　【善医者必察其受病之源而后病可除也善兵者必察其致乱之因而后乱可靖也自古治外盗与治内盗不同治饥寒之盗与治桀骜之盗不同治方张之盗与治盘结之盗又不同外盗驱除之而巳内盗则处肘腋腹心常有溃决重伤之祸饥寒之盗抚循安集之而巳桀骜之盗天资喜乱犯上恣睢于法无赦方张之盗一举扑灭之而巳盘结之盗叛服不常党与日盛使吾民离遏转徙而彼安受其烬终可以逞闽今日冦患深矣其始非有饥寒失业迫使流亡也生长海濵袵席波涛一二桀骜智力自雄既不能耕耘作苦粗衣恶食长贫贱而老子孙而洋船违禁以暹罗占城琉球大西洋咬吧为名以日本为实者丝寳盈衍而出金钱捆载而归艶目薰心啓戎诲盗视洋船如原兽分肉垂涎即杀掠为生涯讲求日笃于是乎冦遂不可问矣始而通倭者有主萃既而掠通倭者又有主萃则奸富遍国中也始而掠番船以图厚实者无巳时既而掠商船掠渔船掠兵船以壮声势者亦无巳时则鲸鲵遍海上也阑入焉武夫力而拘诸水贵人牍而释诸庭矣要挟焉衣冠未赭更突弁以疏荣桑椹厌飱复掣镟而飏去矣一冦未平一冦复起杀人之父而使其子弗敢仇杀人之兄而使其弟不敢报呜呼是尚有法乎无巳则明问标本之説对症之药其忧深其虑逺敢以臆而畅其防所谓治标者有四一曰禁接济以絶贼资夫坚壁清野兵家所先贼踪迹在水其精神未尝顷刻不在陆而其窠穴又未尝顷刻敢离水也彼多掠金钱所不足者粟米耳奸民贪数倍之利隂售之其一二为乞籴救荒者途经贼强力无捍御适足赍盗粮耳诚禁接济则贼无所得食必登陆茍登陆则失其所恃失其所恃则人能制其死命此司马仲达之所以困公孙渊也二曰练乡兵以卫村堡贼既登陆掠食矣非敢尽登也必以其半守船以其半登陆焉夫海船莫能近岸抛泊潮至以小船往来潮退即行于泥中耳沿岸之民方其未登俯而击之便及其既登隘而伺之便但苦无兵器火药也诚立殷户为雄长授之火械俾募豪勇而官又为之明斥堠伏竒兵以相防应一村团练村村皆然此李崇之所以平兖盗也三曰谨间谍以携贼党夫贼非异人即吾民耳掠商渔而乗其船胁其人故党日蕃焉计一船之真盗巨盗无几余皆被掳耳吾无以制贼毋论既掳者畏贼即未掳者慕贼诚开胁从之生路重悬购贼之赏格乡兵既控之于陆水兵又要之于水被掳知贼之虚实必内应而相图求脱此髙仁厚之所以破阡能也四曰择水将以教攻战夫水战长技只在冲犂放火夺上风烧篷棚射舵工既破敌矣然数者贼与我共之恒以被掳前驱使吾之火药器械几尽乃出精鋭乗吾倦吾舵工缭手畏贼而不敢直逼贼船偾帅纨袴乳臭晕呕忙乱又何暇指挥哉诚择将于老渔简兵于海戸以渔船驾铳突入贼围募水工入水凿沉贼艘或诱之入港而絶其归路或与之夜战而乖其所之此岳武穆之所以破杨么也接济禁则以饱待饥乡兵练则人自为战间谍谨则以贼攻贼水将择则辅周国强兼此四者而有合于太公日中必彗操刀必割执斧必伐之防而后贼可殱也所谓治本者亦有四一曰申法令以一人心夫人之所以饥寒困苦而不敢为非者畏法耳使为盗者必生不为盗者必死则民化为盗使为盗者必死不为盗者必生则盗化为民洋船之为日本非日本也无辨而货物则有辨盗贼之曾剽掠未剽掠也难迹而竒富则易迹严保甲焉严津梁焉穷贼而必穷其奥援之渊薮贼而即赏以所之赃物投缿不厌刻鸣桴不惮勤此子太叔所以戮雈苻也二曰扼要害以壮形势旧制烽火寨北界浙江南界西洋小埕寨北界西洋南界南茭南日寨北界南茭南界平海浯防寨北界平海南界担防铜山寨北界担防南界柘林五寨在海中如处弓之上毎寨兵船分二防屯劄外洋防哨交界声势聮络互相应援自移寨内港而形势缩判寨为逰而兵力分冦所以侮而动也诚复外洋之信地考防哨之故规不惟使内冦灰心且使外夷破胆此太公望之所以廓四履也三曰汰破冐以省兵饷夫毎寨兵船四十只约用水兵二千二百名五寨通计用船二百只用兵一万一千比国初巳减无容再减矣今船则敝漏稀少问之辄曰缺饷而无从改造兵则包揽虚无问之辄曰缺饷而莫能勾补以敝船载弱兵遇贼不敌也甚者舟在水而兵居岸有急反自焚其舟以先遁夫额设兵船原有额设之饷隔汛小修五汛中修九汛大修十汛改造原有修造之费今皆安在而待别区画乎诚核旧额而养新标乗改造而易南鸟新标习风涛勇足鼓也南鸟便追逐制易就也则有增兵增船之实而省其费此路博德所以靖东瓯也四曰清海道以通商贩夫闽三面距海山多田少虽丰嵗尚资邻粟故漳泉贩之惠潮兴寜贩之温台省防贩之上四郡上四郡不足则又贩之江广此定界也海冦多外贩塞遂交责其仰给于人者而给人闭之则有遏籴之讥开之则有从井之诮彼寨逰防哨正为驱盗防商设耳诚召商给牒以兵卫之贩粟故道则兴漳泉不仰省防而接济无从阑入不亦彼此俱利乎至于海坛地广可耕内徙之后隔为孤岛东蕃淡水乃夷汉出入樵汲之地多粟少货今红夷据之民私互市势不可絶曷若大开海坛耕垦之路明立东蕃市贩之格收其税资其粟内充军实外縻属夷此刘晏所以通四方羊祐所以絷邻敌也法令明则民与上同意要害扼则致人而不致于人破冐汰则役不再籍狼不三载海道清则无逺输贵买兼此四者而有合于尉缭农战不外索权救守不外索助事养不外索资之防而后贼可销也夫除盗之法非抚即剿彼龚遂张纲虞诩之槩从寛政戴渊周处李祐之卒为忠良亦古今不再之局耳即思田之役卢蘓王受裹甲受杖议者犹谓文成之防幸其断藤效命不减雪夜悬瓠耳即闽巳事邓茂七王直徐海林道干辈何尝不膏斧钺哉今天子声灵赫濯执事文武壮猷而蠢兹奸民无端为上东门之啸介胄言战生虽愚不能伣伣伈伈为贼下矣】

</div>
    <div class="pagination">
<a href="福建通志_page223.html">上一页</a><span>...</span><a href="福建通志_page219.html">219</a><a href="福建通志_page220.html">220</a><a href="福建通志_page221.html">221</a><a href="福建通志_page222.html">222</a><a href="福建通志_page223.html">223</a><span class="current-page">224</span><a href="福建通志_page225.html">225</a><a href="福建通志_page226.html">226</a><a href="福建通志_page227.html">227</a><a href="福建通志_page228.html">228</a><a href="福建通志_page229.html">229</a><span>...</span><a href="福建通志_page225.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
