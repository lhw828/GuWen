<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 535 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 535 页/共 698 页</h1>
    <div class="content">增元京城门东之北曰崇仁明改崇仁曰东直大清一统志臣等谨案东直门明洪武时改本朝因之 
原东直门外五里为春场场内春亭万历癸巳府尹谢杰建帝京景物略臣等谨案春场在东直门外 
一里许明制顺天府府尹迎春自场入于府即此地帝京景物略云五里误也场内春亭已废有碑卧 
道傍仅存东关外春亭碑记篆额碑文字迹皆漫漶剥落其建置年月无可考增永乐五年设东直门 
外牛房仓明会典臣等谨案东直门外六里许地名牛房原景泰元年七月筑东直门望京村墩台明 
景帝实录原望京馆在城东北五十里孙侯村辽建为南北使臣宿息饯饮之所宋王曾上辽事曰出 
燕京北门至望京馆即此春明梦余录增幽州东北三十里有望京馆梦溪笔谈臣等谨案今其地名 
孙河屯或孙侯村之转音也为古北口孔道原华光寺在东直门外之北灵惠寺在东直门外之南五 
城坊巷胡衕集原灵惠寺有勅建碑明顺天府志臣等谨案华光寺今存有明天顺五年六年重修碑 
二灵惠寺今圯正殿前仅存建会造像功德碑一字迹剥蚀勅建碑今无考原兵部主事金铉墓在东 
直门外六里屯大兴新志增张烈金铉传略金铉字伯玉号一箴大兴人先世居武进剡村永乐七年 
以留守前卫军籍随至北京十世而至铉铉十八岁举天启丁卯顺天第一次年成进士乞教授扬州 
进国子监博士工部主事时有诏命太监张彝宪总理户工二部且建署铉曰是将部堂自处以吾曹 
为之属耶吾宁不官奈何为之类上疏不报已而以试火器不适用坐铉罪除名是时铉年二十三一 
时人望黄道周刘宗周陈龙正等皆愿交铉乃益肆力学问研究六经及宋元明儒书折衷其学久益 
有得归于切实后学或问宗旨正色曰日用躬行未之有得何宗旨为甲申二月服阕起兵部主事巡 
视皇城时流贼已长驱向阙铉与朱之冯相期致命俄闻之冯死率弟辈哭之曰今与若哭勉斋复数 
日若哭我矣贼入都铉拜辞母属诸弟奔赴皇城投河死年三十五弟镜等卫其母避匿母不可投井 
死铉妾王氏及弟錝皆死镜有学行集铉诗文语录年谱共八卷行世顺治十年十月世祖章皇帝命 
礼部右侍郎兼侍读学士髙珩祭铉赐谥忠洁畿辅通志臣等谨案金铉墓碣今存增元京城门东之 
南曰齐化明改齐化曰朝阳大凊一统志臣等谨案朝阳门明正统时改本朝因之门外石道雍正七 
年修恭勒世宗宪皇帝御制碑文乾隆二十二年重修恭勒皇上御制碑文谨编载卷内増世宗御制 
朝阳门至通州石道碑文自朝阳门至通州四十里为国东门孔道凡正供输将匪颁诏糈由通州逹 
京师者悉遵是路潞河为万国朝宗之地四海九州岛岛岛岛岛岁致百货千樯万艘辐辏云集商贾 
行旅梯山航海而至者车毂织络相望于道盖仓庾之都会而水陆之冲逵也虽平治之令以时举行 
而轮蹄经渉岁月滋久地势渐洼又时雨既降积雪初融之后停注泥淖有一车之蹶需数十人之力 
以资牵挽者矣朕心轸念爰命所司相度鸠工起洼为髙建修石路计长五千五百八十八丈有奇宽 
二丈两傍土道各宽一丈五尺长亦如之其由通州新城旧城至各仓门及东西沿河两道亦皆建修 
石路共计长一千五十余丈广一丈二尺及一丈五尺不等费帑金三十四万三千四百八十四两有 
奇经始于雍正七年八月至雍正八年五月告竣有司请为文以纪其事尝稽周礼地官司徒令野修 
道遂师巡其道修郑锷疏曰道路以通往来之途使宾至如归亦修文德以来远人之意礼月令季春 
之月命司空循行国邑周视原野开通道路毋有障塞典籍所垂凡体国经野之政至备具也朕临御 
以来详求治理早夜孜孜惟恐不逮近而郊圻远而郡邑即遐陬僻壤之区其有关于利济民物者莫 
不因地制宜以次修举是役也远师古圣王之良法美意而斟酌久远一劳永逸良用欣慰庶使遵是 
路者瞻周道之荡平正直咸庆同轨之盛治焉爰志其岁月而勒诸石云増御制重修朝阳门石道碑 
文直省漕艘估舶帆樯数千里经天津北上至潞城而止是为外河引玉泉之水由京师汇大通桥东 
流以逹于潞用以转运者是为内河然外阔而内狭故自太仓官廪兵糈暨鄽市南北百货或舍舟遵 
陆径趋朝阳门以舟缓而车便南北之用有不同也其间轮蹄络织曵挽邪许讙声彻昕夕不休故常 
以四十里之道备水陆要冲而旧制初未甃石往往积涔成洼经潦作泞行者弗便焉雍正七年我皇 
考世宗宪皇帝命工始建石道规方定则垂利数十载于今顾神皋理大物博民用不舍质之贞者日 


以刓理之致者日以泐不亟治将隳前功是惧爰咨将作都料以闻朕曰毋擳帑毋狭材帑擳是重糜 
帑也材狭是重废材也时大臣董斯役者搘椭为平易砾以整物备用良无坎无垤而石之斥旧佐新 
者什不存四五矣计延袤六千六百四十四丈有奇支户部金二十八万四千九百有奇经始于乾隆 
丁丑十月越庚辰七月落成所司请为之记朕惟古王者成梁除道若司空循邑遂师巡野诸令匪仅 
谓国家体制宜尔盖深以息人劳珎物力使天下潜消夫湫隘耗惫之气无歉于书之所云会归易之 
所云往来受福者而天下肩摩毂击转相忘乎熙熙攘攘不过如庭斯墄如径斯甓焉耳则王道之大 
也岂煦煦然起一夫之蹶与一车之柅若子与氏所讥济人为悦而已哉是地为国东门既食货交会 
而修废举坠又立政之常经故于镌碣无侈词惟申言重修端委所由且作亭覆之俾勿坏原永乐十 
六年九月设北京坝上义河北髙岸石桥南石渠黄土北草场七仓隶顺天府明成祖实录原宣德元 
年六月设顺天府坝上南北二仓专掌马房草料明宣宗实录原正统九年八月朝阳门外仓成名大 
军仓隶后军都督府以贮操备马料明英宗实录増光熙门与漕坝相接当运漕岁储之时其人夫纲 
运者入粮于坝内龙王堂前唱筹析津志臣等谨案元制东三门左曰光熙明洪武元年废增昆吾公 
庙在宣曜门外官窑场南其姓氏莫详焉析津志臣等谨案宣曜门乃金天德中所置为东第二门至 
元时已废析津志所载昆吾公庙盖金代所建庙及官窑场今皆无考增白虎庙在齐化门外桥南析 
津志臣等谨案白虎庙今无可考原潄芳亭在齐化门外道士呉全节所建春明梦余录原道士张伯 
雨号句曲外史又号贞居尝从玉溪月真人入京初燕地未有梅花吴闲闲宗师全节时为嗣师新从 
江南移至护以穹庐扁曰潄芳亭伯雨偶造其所恍若与西湖故人遇徘徊既久不觉熟寝于中真人 
终日不见伯雨深以为忧意以出外迷失街道也梦觉日已暮矣归道所由嗣师笑曰伯雨素有诗名 
宜作诗以赎过伯雨遂赋长诗有风沙不惮五千里将身跳入仙人壶之句嗣师大喜送翰林集贤尝 
所往来者袁学士伯长谢博士敬德马御史伯庸吴助教养浩虞修撰伯生和之惙耕录増张雨一名 
天雨字伯雨别号贞居子钱塘人弃家为道士晩居开元宫有句曲外史集句曲外史集臣等谨案潄 
芳亭今无可考原至元初姚长者仲实于城东艾村得沃壤千五百余亩构堂树亭缭以榆柳环以流 
泉药阑蔬畦区分井列日引朋侪觞咏其间优游四十余年泊然无所干于世雪楼集原弘治十七年 
二月有旨朝阳门外修建延寿塔并殿宇廊庑墙垣命内阁撰勅令司礼监太监李荣内官监太监李 
兴提督监造大学士刘健等言佛老之事无益于世有损于民祖宗朝僧道有定员寺观有定额所以 
治天下者尧舜周孔之道而已今寺观相望僧道成群斋醮不时赏赉无算谓其能祈福消灾庇民护 
国近年以来灾异迭见不知其所祈者何福所消者何灾护国庇民其功何在乃造为延寿之名上惑 
圣听尝闻尧舜之寿皆过百岁当时未有僧道塔寺不知谁与延之况塔寺之费动以数万若省修建 
之财为赈济之用即可以活百万生灵之命岂非延寿一大功德哉伏望陛下收回成命将前项塔寺 
即为停止其勅书免令臣等撰拟上曰卿等言是其即停止之明孝宗实录原正德三年十一月刘瑾 
创元真观于朝阳门外大学士李东阳为制碑文明典彚臣等谨案元真观今圮原出朝阳关沿河往 
南有天妃宫五城坊巷胡衕集原天妃林姓闽王时统军兵马使愿之女能乗席渡海云游岛屿人呼 
曰龙女宋雍熙四年升化湄洲父老相率祠之名其墩曰圣墩闽书原天妃世居莆之湄洲屿五代时 
闽都巡检林愿之第六女生于晋天福八年以雍熙四年二月二十九日升化厥后尝衣朱衣飞翻海 
上里人祠之宣和癸卯给事中路允廸使髙丽中流遇风人舟俱溺独路舟神降于樯无恙使还奏于 
朝特赐庙号曰顺济绍兴己卯海冦入江神驾风一埽而遯加封昭应崇福干道己丑加封善利淳熙 
问加封灵惠庆元开禧景定间累封助顺显卫荚烈恊正善庆等号元以海漕有功赐额灵济东西洋 
考原凡名山大川忠臣义士在祀典者所在有司主之惟南海女神灵惠夫人至元中以护海运有奇 
应加封天妃神号积至十字庙曰灵慈祝文云年月日皇帝遣某官致祭于护国庇民广济福惠明着 
天妃元史祭祀志原洪武初复有护海运舟之功五年封孝顺纯正孚济感应圣妃闽书原邱浚天妃 
庙碑京师旧有天妃庙在都城之巽隅大通桥之西景泰辛未道士邱然源援南京例请升为宫然规 
制尚存其旧弗称宫之名也成化庚子然源乃募材鸠工拓大而一新之祠神之宫兹其称矣琼台会 
稿补天妃宋徽宗宣和间路允廸使髙丽八舟溺其七见妃朱衣坐桅上舟藉以安归闻于朝赐祠额 
名顺济髙宗朝封崇福灵惠昭应夫人孝宗朝以助剿温台 封灵慈昭应崇善福利夫人光宗朝以救 


旱封灵惠妃宁宗朝以救潦加封助顺又以淮甸退敌屡加显卫护国助顺嘉应英烈妃理宗朝以济 
兴泉饥加封协正又封灵惠助顺嘉应慈济妃寻以钱塘堤成加封善庆既又以显灵焚 进显济妃元 
世祖封护国明着天妃进显佑成宗加封辅圣芘民仁宗加封广济文宗加封灵感助顺福惠徽烈赐 
额灵慈皆以漕运危险立见显应故也明太祖封昭孝纯正孚济感应圣妃成祖封护国芘民妙灵昭 
应弘仁普济天妃庄烈帝封天仙圣母青灵普化碧霞元君已又加静贤普化慈应碧霞元君使琉球 
杂录臣等谨案天妃宫今存其地名大桥北西河沿邱浚碑文亦存增东岳庙在朝阳门外二里畿辅 
通志臣等谨案东岳庙在朝阳门外本朝康熙三十九年重建乾隆二十六年复加修葺正殿额曰灵 
昭发育圣祖御书又额曰岳宗昭贶联曰木德承天槖钥阴阳甄品彚青祗司令监观上下仰灵威寝 
宫额曰苍灵赞化联曰作镇统元居五岳之长资生合撰妙万物而神后层玉皇阁额曰碧霄宰化皆 
皇上御书正殿院中恭立圣祖御制碑文及皇上御制碑文原东岳庙剏自前元规制宏丽累朝岁时 
勅修编庙户守之长安客话原朝阳门外有东岳庙其塑像刘銮手制墀中丰碑三通其一为张天师 
神道碑赵文敏孟俯书其一为仁圣宫碑虞文靖集隶书其一为昭德殿碑赵世延书燕都游览志臣 
</div>
    <div class="pagination">
<a href="钦定日下旧闻考_page534.html">上一页</a><span>...</span><a href="钦定日下旧闻考_page530.html">530</a><a href="钦定日下旧闻考_page531.html">531</a><a href="钦定日下旧闻考_page532.html">532</a><a href="钦定日下旧闻考_page533.html">533</a><a href="钦定日下旧闻考_page534.html">534</a><span class="current-page">535</span><a href="钦定日下旧闻考_page536.html">536</a><a href="钦定日下旧闻考_page537.html">537</a><a href="钦定日下旧闻考_page538.html">538</a><a href="钦定日下旧闻考_page539.html">539</a><a href="钦定日下旧闻考_page540.html">540</a><span>...</span><a href="钦定日下旧闻考_page536.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
