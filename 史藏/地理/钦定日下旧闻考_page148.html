<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 148 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 148 页/共 698 页</h1>
    <div class="content">直作杯盎观皴折似遭鬼神怒门前车马日奔腾门内烟霜如未曽静眼阅将九朝物苍皮留供百年 
僧乃知万物不能久必有神奇相与守縦经宿雨上莓苔岂向斜晖竞榆柳别有两株髙撼风萧踈瘦 
削羞将同天昏合院舞虬浪夜报大夫叅木公马仲良诗集増施闰章慈仁寺松诗直欲凌风去翻从 
拂地看摧残经百折偃仰郁千盘老阅山河变阴兼日月寒支离尔何意不厌卧长安学余堂集増王 
士正慈仁寺双松歌我昔登泰山举手攀秦松东南云海几千里夜悬日气开鸿蒙山人出山已三载 
复见金元双树在玃髯石骨青铜姿古貌荒唐阅人代长夏苍苍秋气深风来絶磵蛟龙吟仙人五粒 
不可见但有元鹤来往飞阴森蚴蟉诘屈宛相向千曲盘挐气初放一任支离拔地生那须夭矫排云 
上我来髙枕石坛边耳畔往往闻惊泉白日沉沉不到地飒然雷雨生空天烟色欲暝钟复起雄谈岸 
帻波涛驶千秋万岁知者谁闽海奇人许夫子渔洋诗集増宋琬慈仁寺看海棠诗并马来看锦树林
 殿门春尽昼阴阴雨余休沐逢花落病起登临见客心隔叶流莺娇欲歇上方哀磬晩逾沉当年金谷 
追游地松栢邱陵自古今安雅堂集増谭元礼窑变观音赞何以悟世惟音可观滞彼形器见身无端 
陶人为陶水火土佐烟销窑开有观音坐是观音来匪窑也变世化若烟空借色现有冠岌如有衣褶 
如有目湿如厥情汲如像法住世世惊以奇我作平想香凝风吹帝京景物略原槐楼在报国寺左武 
清侯李公别业置三层阁于上层级升之碧梯赤栏隠见苍霞碧露间望之胜于登焉燕都游览志臣 
等谨按槐楼今无考原广德寺在宣北坊慈仁寺之左英宗实録载太监王勤为僧德观请白金千两 
修造广德寺疑即此也殿阶东有匡山释宗林碑文称寺系古刹正德间重修嘉靖六年太监金允等 
塑香花菩萨于殿中今钟鼔楼皆圮矣析津日记臣等谨按广德寺在广宁门大街之北钟鼓楼久圮 
释宗林碑亦无考原増寿寺在宣北坊有勅建碑明顺天府志臣等谨按増寿寺在广宁门大街之北 
明勅建碑今无考本朝乾隆二十一年发帑重修御书额曰妙群生今恭悬正殿原京师仙露寺明一 
统志寰宇通志皆不载顺天新旧志亦无之近菜市西居民掘地得石匣乃辽世宗天禄三年所瘗中 
藏舎利无有也匣如石椁而短小傍刻僧志愿记具书布施金钱姓名其盖已失始知此地即仙露寺 
遗址地名千人邑故比丘尼皆曰邑头尼析津日记原记后有千人邑三字具列大辽皇帝皇后东明 
王夫人永宁大王燕主大王国舅相公宣徽令主李可兴洛京留守侍中刘琋齐国夫人张氏男三司 
使道纪衙院马九故太师侍中赵思温男延照司徒李允药师努华喜寺行仙马知让邑头尼定徽幼 
澄喜婆舎利六百三十三粒钦送到舎利一百一十粒同上朱彛尊原按仙露寺金人俘宋室子女置 
其中见蔡鞗北狩行録赵子砥燕云録顾地志失载遗踪遂不可稽康熙二十六年五月宣武门西南 
居民掘地得石匣匣傍有记自称讲经律论大德志愿録并书乃辽世宗天禄三年瘗舎利佛牙于此 
记后有千人邑三字盖社名也施主姓名首列帝后诸王大臣下及童男小女考辽史世宗妃甄氏后 
唐宫人帝从太宗南征得之宠遇甚厚及即位立为皇后至天禄四年方册立皇后萧氏二后同死察 
克之乱并葬于医巫闾山记刻于三年所云皇后盖指甄也东明王者疑是明王安端即察克之父以 
功王东丹国故曰东明王也燕主大王者中台省右相达喇为南京留守封燕王故曰燕主大王也国 
舅相公者靖安萧太后族扎克伞古鲁以天禄元年为国舅帐详衮故曰国舅相公也独赵思温子延 
照史作延昭而通鉴亦作照甞为石晋祁州刺史后仍归辽余子本末不得其详矣又记有建窣堵波 
之文疑当时石匣置于塔下塔久废而石匣仅存土中匣已无盖其舎利佛牙又不知何时散佚也按 
察克蒙古语时也旧作察割达喇义见前旧作牒蜡扎克伞旧作只撒满洲语霞也今俱译改原太上 
北至燕山寓延寿寺宗室嗣濮王仲理以下别居仙露僧舎北狩行録原嗣濮王仲理以下宗女等千 
八百口至燕山仙露寺日给米一升半月支盐一升二圣同圣眷起发中京金人纳绢万疋道君分赐 
百五十疋与仙露寺宗室作冬衣燕云録原释志愿葬舎利佛牙石匣记略达摩禅师逺涉流沙登雪 
岭得释迦舎利辟支佛牙授与先师先师讳清珦闽川人自会同五载仲秋赍舎利佛牙到此于八年 
季春月蓂凋十一叶染疴而逝临迁化时将舎利佛牙付仙露寺讲维摩经比丘尼定徽建窣堵波寻 
具表奏闻大辽皇帝降宣头一道钱三百贯以充资助于天禄三年岁次己酉四月十三日安葬施主 
名具镌于后补王恽商鼎歌并序燕士张文季读书不求官治生不务富稍有嬴余即购求古器书画 
仙露寺僧宝藏商鼎有年不惜百金易而得之维商贤君六七作礼重烝甞制于铄只縁近古俗忠厚 
象形作器穷精凿敦彛钟鼎赐臣工重比谥赠縻天爵当时文献不足征故家余俗归寥索苍铜不逐 
太社亡千古流传夸灏噩供佛床头夜壑深物归所好得真托张君稽古负精识入手摩挲三叹息两 
耳髙撑足拱三六乳附觚何的历饕餮绕腹杂雷纹紫翠英英怅犹湿细观欵识商父丁昆玉南金非 
所惜平生澹癖心不足此日大嚼情畅适形模逺绍考古图发挥假手词人笔君不见当年莘叟负谒 
汤髙宗肜日雉雊鬲黄金涂耳玉铉光此事传闻已陈迹一朝怳堕三亳间神明之器今目击或袅沈 
烟读诰盘或挹殷溪煮岩石尚友直探三代英平生阅古心方毕秋涧集臣等谨按朱昆田补遗卷以 
秋涧集中序与歌分作二条今并为一条原陈一虁赠赵栗夫诗菜市街西新卜居豆棚瓜蔓共萧疎 
胸中富有书千卷谁笑家无儋石储七人联句诗集臣等谨按赵栗夫旧居在菜市街西者今无考 
钦定日下旧闻考卷五十九 
 钦定四库全书 
钦定日下旧闻考卷六十 
城市外城西城二 
原宣南坊在新城右安门里东宣武门大街南五牌二十七铺有碧霞元君庙新寺悯忠寺五城坊巷 
胡衕集臣等谨按悯忠寺详本条下余无考原燕山京城东壁有大寺一区名悯忠廊下有石刻云唐 
太宗征辽东高丽回念忠臣孝子没于王事者所以建此寺而荐福也东西有两砖塔髙可十丈云是 
安禄山史思明所建塞北事实臣等谨按文惟简塞北事实称燕山京城东壁寺名悯忠盖唐时幽州 
镇城遗址在今外城之西及广宁门外地故寺在其东后条所载采师伦书重藏舍利记称寺在子城 
东门东百余歩又景福元年碑亦云大燕城内地东南隅有悯忠寺门临康衢可互证也今则在外城 
之西隅矣廊下石刻及东西两磗塔俱无考寺额唐曰悯忠明正统中改名崇福本朝雍正十一年世 
宗宪皇帝发帑重修十二年二月工竣赐额曰法源山门内为大雄宝殿皇上御书额曰法海真源联 
曰慧雨昙云清净契无为之旨金乗珠藏通明开不二之门次为戒坛圣祖仁皇帝御书额曰觉路津 
梁次为无量殿圣祖御书额曰存诚皇上御书联曰叅透声闻翠竹黄花皆佛性破除尘妄青松白石 
见禅心次为大悲坛有皇上御书额曰善灯普照联曰花雨静飘空色外心珠长印摩尼中最后为藏 
经阁有圣祖御书藏经阁三字殿前恭勒世宗御制法源寺碑内阁学士兼礼部侍郎励宗万奉勅书 
又有皇上御书心经碑俱恭立殿庭乾隆四十三年重修原史思明僣位于范阳建元顺天国号大燕 
六月于开元寺造塔改寺名为顺天蓟门纪乱原幽州悯忠寺本唐太宗为征辽阵亡将士所造又有 
开泰寺魏王耶律汉宁造皆遣朝使游观王文正上辽事原悯忠寺建于唐贞观十九年太宗悯东征 
士卒战亡收其遗骸葬幽州城西十余里为哀忠墓又于幽州城内建悯忠寺中有高阁谚曰悯忠高 
阁去天一握是也春明梦余録原贞观十八年七月营州都督张俭率幽营兵及契丹奚以伐高丽十 
一月张亮为平壤道行军大总管李世绩焉周为辽东道行军大总管率十六总管兵以伐高丽新唐 
书原贞观十九年夏四月誓师于幽州城南因大飨六军以遣之七月进军攻安市至九月不克乃班 
师十一月幸幽州太飨还师旧唐书补元宗嗣位遣使公乗镕航海至契丹镕以蜡封帛书遣王朗赍 
骰号子归闻奏骰号子不知何等语也词曰臣镕自去年六月离罂油七月至镇东关遣王朗奉表契 
丹九月乃有番官伊勒希按班部牛车百余乗乃鞍马治路置顿十月至东京今年正月方至幽州馆 
于愍忠寺先迎御容入宫言元欲识唐皇帝面乃引见如旧仪契丹主手斟一玉钟酒先自啜乃以劝 
臣饮釂自旦至日晡始罢陆氏南唐书按伊勒希满洲语副也按班大臣也旧作夷离毕今改原宋真 
宗崩仁宗遣使告哀辽主集蕃汉臣举哀令燕京悯忠寺置真宗灵御建道场百日东都事略原辽重 
熙十一年十二月以宣献皇后忌日上与皇太后素服飰僧于愍忠寺辽史兴宗纪原渊圣至自云中 
驻跸燕山愍忠寺燕云録补徽祖上宾洪忠宣皓尝于燕京愍忠寺肆筵以奠桯史补天会五年迎旃 
檀瑞像到燕京建水陆会七昼夜奉安于悯忠寺归田类藁臣等谨按栴檀瑞像曾在悯忠寺见瑞像 
来仪记详宏仁寺条下原金大定十三年八月于悯忠寺策试女直进士寺旧有双塔进士入院之夜 
半闻东塔上有声如音乐西达于宫考试官侍御史完颜佛宁等曰文路始开而有此得贤之祥也金 
史选举志按完颜佛宁旧作完颜蒲湼佛宁满洲语群也今译改原肃王与沈元用同使北馆于燕山 
悯忠寺暇日同行寺中有唐人碑辞皆偶俪凡二千余言元用素强记即朗诵一再肃王不视且聪且 
行若不经意元用归欲矜其敏取纸追书之不能记者阙之凡阙十四字书毕肃王视之即举笔尽补 
其所阙无遗者又改元用谬误四五处置笔他语略无矜色元用骇服老学庵笔记原呼沙呼迁卫绍 
王于卫邸召完颜纲囚于悯忠寺金史本传原谢枋得字君直信州弋阳人宝佑中举进士中乙科除 
抚州司户叅军德佑元年以江东提刑江西招谕使知信州信州不守乃变姓名入建宁遂居闽中至 
元二十三年集贤学士程文海荐宋臣二十二人以枋得为首辞不赴又明年行省丞相蒙古台将旨 
召之枋得不赴诏丞相义之不强也又明年福建行省叅政管如德将旨如江南求人才尚书留梦炎 
以枋得荐终不行福建行省叅政魏天佑见时方以求才为急欲荐枋得为功枋得见天佑傲岸不为 
礼与之言坐而不对天佑怒强之而北二十六年四月至京师问谢太后攅所及瀛国公所在再拜恸
 哭已而病迁悯忠寺见壁上曹娥碑泣曰小女子犹尔吾岂不汝若哉不食而死宋史按蒙古台蒙古 
语有银也旧作忙兀台今译改原景泰七年九月以巡抚江西右佥都御史韩雍之请事下礼部尚书 
胡濙等以为文天祥已建祠于顺天府学之右岁时遣官致祭惟谢枋得祀典有阙宜令原籍所司岁 
举祀事仍行翰林院议赐谥于是少保大学士陈循等议夭祥孤忠大节为宋臣首按谥法临患不忘 
国曰忠秉德遵业曰烈请谥曰忠烈枋得仗节死义为天祥亚按谥法遵德博闻曰文谨身制度曰节 
</div>
    <div class="pagination">
<a href="钦定日下旧闻考_page147.html">上一页</a><span>...</span><a href="钦定日下旧闻考_page143.html">143</a><a href="钦定日下旧闻考_page144.html">144</a><a href="钦定日下旧闻考_page145.html">145</a><a href="钦定日下旧闻考_page146.html">146</a><a href="钦定日下旧闻考_page147.html">147</a><span class="current-page">148</span><a href="钦定日下旧闻考_page149.html">149</a><a href="钦定日下旧闻考_page150.html">150</a><a href="钦定日下旧闻考_page151.html">151</a><a href="钦定日下旧闻考_page152.html">152</a><a href="钦定日下旧闻考_page153.html">153</a><span>...</span><a href="钦定日下旧闻考_page149.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
