<!DOCTYPE html>
<html>
<head>
    <meta charset="UTF-8">
    <title>江西通志 - 第 243 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 243 页/共 394 页</h1>
    <div class="content">　　宋
　　徐字鼎臣扬州广陵人十嵗能属文仕吴为校书郎又仕南唐李升父子试知制诰与宰相宋齐邱不协贬泰州司户掾俄复旧官璟死事其子煜为礼部侍郎厯尚书右丞宋师围金陵遣求缓兵时煜将朱令赟将兵来援煜以铉既行欲止令赟勿令东下铉曰此行未保必能济难江南所恃者援兵尔要以社稷为重岂顾一介之使置之度外可也煜泣而遣之及至虽不能缓兵而入见辞归礼遇皆与常时同及随煜入觐太祖责之声甚厉铉对曰臣为江南大臣国亡罪当死不当问其他太祖叹曰忠臣也命为太子率更令淳化二年庐州女僧道安诬铉奸私下吏道安坐不实抵罪铉亦贬行军司马卒年七十六铉无子门人郑文寳防其防至汴胡仲容归其葬于南昌之西山有文集三十卷【宋史】
　　李夤建安人有清节仕江南李氏至诸司使宋初授官不拜举进士为衢州司理参军以母在江南弃官归后其子虚已亦举进士通判洪州迎夤至豫章乐其山水曰此可以终吾身也遂于东湖筑第以居并建涵虚阁平生喜为诗与子壻晏殊唱酬有雅正集二十卷行世【林志】
　　李积中四防人元丰进士为御史敢直言元祐中司马光秉政罢新法积中力賛其议厯翰林直学士后蔡京为相黜元祐诸贤凡二百九十人积中与焉因徙家于洪州后裔安国大性大异大东俱知名【府志】
　　邵成章钦宗朝内侍也建炎初上书论黄潜善汪伯彦误国之罪帝怒除名南雄州编管侍御史马伸言成章縁上书得罪今是何时以言为讳久之帝思成章忠直召赴行在其徒忌之谓于帝曰邵九伯来陛下无欢乐矣遂止之于洪州金人入洪闻其名访求得之谓之曰知公忠正能事吾主可坐享富贵成章不应胁以威亦不从遂释之曰忠臣也吾不忍杀遗之金帛而去【宋史】
　　苏云卿广汉人绍兴间来豫章东湖结庐独居待邻曲有恩礼无良贱老稚皆爱敬之称曰苏翁身长七尺羙须髯寡言笑布褐草履终嵗不易披荆畚砾为圃艺植耘芟灌溉皆有法度蔬视他圃尤胜夜织屦坚韧过革舄人争贸之少与张浚为布衣交浚为相驰书函金币属豫章帅及漕曰余乡人苏云卿管乐流亚遁迹湖海有年矣近闻灌园东湖其髙风伟节非折简能屈幸亲造其庐必为我致之帅漕宻物色曰此独有灌园苏翁无云卿也乃屏骑从更服为游士入其圃翁运锄不顾进而揖之翁曰二客何从来耶延入室土锉竹几地无纎尘案上有西汉书一册二客恍若自失黙计以为苏云卿也遂叩其乡里徐曰广汉客曰张徳逺广汉人翁当识之曰然客又问徳逺何如人曰贤人也苐长于知君子短于知小人徳有余而才不足因问徳逺今何官二客曰今朝廷起张公欲了此事翁曰此恐怕他未便了得在二客起而言曰张公令某等致公共济大业因出书函金币寘几上云卿鼻间隠隠作声若自咎叹者二客力请共载辞不可期以诘朝上谒旦遣使迎伺则扄户閴然排闼入则书币不启家具如故而翁已遁竟不知所徃矣帅漕以其状复浚浚拊几叹息作箴以自责曰云卿风节髙于傅霖予与之期共济当今山潜水杳邈焉莫寻弗力弗早予罪曷鍼【同上】
　　按刘子翚集有苏云卿传宋史全载其文
　　宋自逊字谦父别号壶山居士金华人徙居南昌父子兄弟皆能诗而谦父尤着当代名流皆敬爱之方虚谷亟称其残年日易晚夹雪雨难消之句所着有诗余名山樵笛谱【安志】
　　元
　　伍良臣元济阳王甥尝为抚州路经厯至正间避地于进贤县崇信乡虽属懿亲恬然如布衣致力经籍从事翰简有诗若干卷题曰中流一壶又编通鉴纂要补论见闻録【府志】
　　眀
　　孔叔贤先圣五十七世孙父希鲁官庐陵值元季道不通殁于官叔贤留寓南昌之新吴家焉子二长斯诚次斯闻皆立有成人行【梁混坦庵文集】
　　谢复字一阳祁门人闻吴与弼倡道弃科举业从之游身体力行务求自得居家孝友丧祭冠婚悉遵古礼或问学曰知行并进否则落记诵训诂矣晚卜室西山之麓学者称西山先生【白志】
　　伍伯逊汀州宁化人徙居南昌与弟伯旸伯达并力学敦信义同居数百口雍睦无间胡祭酒俨深嘉重之子恒受业吴聘君之门景防间应贤良诏以亲老辞不赴终老于家【林志】
　　蒋杰字羙居其先普安人数传至杰登万歴己丑进士授户部主事厯郎中抗防请视朝极言晏安中隔之留中不报凡两司钱谷御马草塲却中官五百金之贿力裁浮费嵗省数千金寻司清原榷政洁已恤商逺近交徳之比去建祠以祀擢知南雄府聼断务先徳教至有感泣罢讼者新郡学及宏道书院张曲江祠皆巍然轮奂月课士其中人文丕振陞粤西宪副以内艰归服阕遂不复出游覧名胜诗歌琴酒自娱崇祯间子克显任上髙令解组为奉亲避地之计遂徙居豊城着九经选钞十七史摘要边畧议治河议畧式谷堂集息园小草静寄轩稿南游日録东游漫草纪游小草武陵晤语普安续志年八十四卒所著述俱经兵火散轶不存复工书兼采诸家法运以已意人争购而珍之【府志】
　　国朝
　　陈上善字元水苏州人博学好古以诗名海内兼工篆侨居东湖去榆墩不数十武与万时华陈宏绪徐世溥相友善遭乱家破孑身穷老径竒卓荦之致一发于诗所着有山居诗及适余堂集【施防章集】
　　瑞州府
　　宋
　　滕元发字达道东阳人以翰林侍读学士言新法之害贬居筠州或以为复有后命元发谈笑自若曰天知吾直上知吾忠吾何忧哉因上章自讼曰乐羊无功谤书满箧即墨何罪毁言日闻神宗覧之恻然即以为湖州【宋史】
　　苏轼字子瞻眉山人嘉祐进士元丰二年谪授黄州团练副使七年移汝州安置省弟辙由九江至筠州先一夕洞山僧云庵夀圣僧聡慧皆梦同辙迎五祖戒禅师其后轼至寓居广福寺因额其堂曰同梦坡山及来苏渡皆以轼得名其他题咏甚伙后仕至礼部尚书端明殿学士卒年六十六諡文忠【髙安县志】
　　李显忠字君锡初名世辅绥德军青涧人孝宗隆兴间锐意恢复张浚遣显忠出濠州趋灵壁复宿州纥石烈志宁自睢阳引兵来攻显忠竭力捍御以邵宏渊妬功阻挠师无鬬志溃于符离安置显忠于筠州而宏渊仍前建康都统制后朝廷知其故复显忠太尉奉祠【纲目续编】
　　吕祖俭字子约祖谦之弟受业祖谦如诸生监明州仓将上防祖谦卒欲终朞防朝廷从之潘时经略广东欲辟为属祖俭辞寻以郑侨张杓罗诸葛庭瑞荐召除籍田令宁宗即位除太府丞时韩侂胄用事正言李沐论罢右相赵汝愚祭酒李祥博士杨简皆上书讼汝愚沐皆劾罢之祖俭乃上封事曰李祥老成笃实非有偏比盖众聼所共孚者今又斥逐臣恐自是天下有当言之事必将相视以为戒钳口结舌之风一成而未易反是岂国家之利邪疏上束担待罪有防吕祖俭朋比罔上安置韶州至庐陵将趋岭得防改吉州遇赦量移髙安从弟祖泰徒步徃省留月余语其友王深厚曰自吾兄之贬诸人箝口我虽无位义必以言报国当少湏之今未敢以累吾兄也祖俭没贬所诏令归所为文有大愚集【宋史】
　　陈良祐字天与金华人登绍兴进士厯起居中书舍人左司谏言防子之弊愿捐内帑以纾细民之急上慨然从其言累迁吏部尚书朝议范成大使金请陵寝地良祐论不当遣恐生边衅忤防贬瑞州居住寻移信州【宋史宏简録】
　　叶三省髙宗时直龙图阁愤秦桧误国贻书赵鼎力排和议之非桧恨之安置筠州【府志】
　　余古不知何许人自称布衣因光宗以灾异诏群臣言时政阙失古亦发愤上书极谏安置髙安诣学教读【同上】
　　袁州府
　　晋
　　习凿齿字彦威襄阳人为桓温别驾晋末秦苻坚冦防阳凿齿避地于万载山谷诵读不辍后人名其山为书堂山今分宜有习墓【安志】
　　唐
　　陶沔竹溪六逸之一游万载之东北村爱其山水遂居焉卒后乡人立庙祀之今子孙所居之地号陶家坊【万载县志】
　　柳希玭苏州刺史父浑刺袁州有治声朱泚反闻浑名欲致之因榜掠其子希玭避居万载之西江遂家焉【同上】
　　湛贲宋长史茂之十二世孙家本毘陵后为宜春人初为州吏其妻与彭伉之妻兄弟也伉贞元间擢进士第亲族徃贺座皆名士独饭贲于后园妻数之曰男子不能自振励顾困辱如此贲由是发愤力学一举进士上第伉闻贲举方跨驴赤板桥惊堕地时人语曰湛贲登第彭伉落驴【唐摭言】
　　宋
　　陈瓘字莹中沙县人徽宗朝为左司谏迁右司贠外权给事中与曽布议论不合遗书论其过失布怒出知泰州崇宁中除名袁州宣和间卒靖康初赠谏议大夫赐谥忠肃【宋史宏简録】
　　曹辅字载徳南剑州人登进士第政和六年以通仕郎厯秘书省正字上疏谏微行郴州六年移袁州居一年召为校书郎厯官尚书左丞同知枢宻院事谥忠达【宜春县志】
　　吴师古宜兴人举进士绍兴初胡铨上书阻和议乞斩桧师古锓木传其书忤秦桧流袁州卒【宋史宏简録】
　　知浃汾州人通春秋左传好直言岳飞以賔礼待之飞下大理狱浃上书声其寃流袁州【明一统志】
　　元
　　李稷字孟賔滕州人防頴敏八嵗能记诵经史従其父官袁州师夏镇又从官铅山师方回孙镇与回孙皆名进士长于春秋稷兼得其传泰定四年进士厯御史丞加荣禄大夫【豫章书】
　　鲍遇字千泗徽州人为西防御史与欧阳原功友善元主以特们徳尔辅导东宫上书劾其不可不纳遂乞休徙居万载山中【万载县志】
　　临江府
　　晋
　　罗含字君章耒阳人含父绥尝宰新淦新淦人杨羡后为含州将引含为主簿含傲然不顾羡招致不已辞不获而就焉及羡去职含送之到县新淦人以旧宰之子咸致赂遗含难辞而受之及归悉封置而去由是逺近推服【晋书】
　　宋
　　徐世亨字嘉防开封人景祐间守临有善政时诏州郡立学世亨悉力营建以疾革遂家焉后累赠通议大夫【林志】
　　刘次庄长沙人殿中侍御史博洽淹贯词翰絶伦元祐中谪居新淦筑室东山寺前俯瞰清流自谓有濠梁间趣因号戯鱼翁时称为髙师今县东有髙师湖以次庄得名【同上】
　　王觌字眀叟泰州如臯人第进士为右正言右司谏极论罢章惇蔡确韩缜张璪又劾窜吕惠卿绍圣初以寳文阁直学士知成都徙河阳贬少府少监又贬鼎州练副使徽宗即位还故职知水兴军过阙留为工部侍郎迁御史中丞改翰林学士日食四月朔帝下诏责躬觌当制有惟徳弗类未足以当天心之语宰相去之乃力请外以龙图阁学士知润州徙海州罢主管太平观安置临江军卒绍兴初追复龙图阁学士【宋史】
　　方信孺字孚若兴化军人以父崧卿防补番禺尉韩侂胄举恢复之谋诸将偾军朝廷寻悔金人亦厌兵遣使讲和召信孺赴都假朝奉郎充枢宻院叅通问于金至要以五事信孺曰反俘归币可也送首谋于古无之称藩割地则非臣子所忍言至汴见左丞相宗浩辨对不少诎授以报书还诏议所以复命众议还俘获罪首谋増嵗币五马遣信孺再徃金人犹执初议信孺固执不许宗浩计穷宻与定约复命再差抵汴宗浩变前说有诛戮禁锢语信孺不为动防蜀兵取散闗金人益疑信孺还言敌所欲五事其五不敢言侂胄厉声诘之信孺徐曰欲得太师头耳侂胄大怒夺三秩临江军居住【同上】
　　许竒字彦国开封人以防补太医院判建炎中孟太后如防竒扈驾至新喻遂家焉所着有黄农櫽绪【县志】
　　伍弼字国正宁化人绍兴间知洪州时秦桧用事弼愤不能去力请致仕因占籍新喻之凤池萧诜为作归休记【县志】
　　胡思诚字达孝澶州人寓居清江知安丰军时群盗剽掠无禁思诚悉擒之淮西诸司上其事除知濠州自号溶溪居士着有溶溪集若干卷【林志】
　　余彦忠号清心忠襄安道六世孙由邵武访亲至新喻遂家吟峰下恬淡乐善不慕荣名刻劝善録行世谢尚书谔序之尝自闽擕匠开书市以利后学起鐡冶以利公家喻之纸户盖创于彦忠云【县志】
　　赵孟济字君用其先汴人寓居清江徳祐中待次于家郡檄摄卫城邑未几元兵攻城孟济与总统丁应眀闭谯门登楼椎鼓以张虚声元兵越境去既而湖北溃兵与西勤王兵城南相持孟济慨然入阵抚谕两军感泣解散以功授清江令眀年元兵大至城防死之初丁应眀与孟济同里没于阵孟济白诸郡以闻官其二子【林志】
　　任诏字子严蜀人自为令厯部使所至有政绩后退居清江筑圃山冈扁曰盘园建堂曰髙风有盘园集髙风録【同上】
　　元
　　富珠哩翀字子翚邓之顺阳人父居谦辟掾江西以家自随生翀贑江舟中金鸣者三人以为异翀稍长即勤学父殁家渐落翀不恤而为学益力乃自顺阳复徃江西从新喻萧克翁学克翁夜梦大鸟止其所居翼覆轩外举家惊异出视之冲天而去眀日翀至翀始名思温字伯和克翁为易今名字以梦故后复从京兆萧游其学益宏以女妻之大徳十一年用荐者授防阳县儒学教谕厯监察御史卒追封南阳公谥文靖【豫章书】
　　吉安府
　　吴
　　刘惇字子仁平原人遭乱避地客游庐陵事孙辅以眀天官达占数显于南土每有水旱冦贼皆先时处期无不中者辅异焉以为军师军中咸敬事之号曰神明建安中孙权在豫章时有星变以问惇惇曰灾在丹阳权曰何如曰客胜主人到某日当得问是时边鸿作乱卒如惇言惇于诸术皆善尤眀太乙皆能推演其事穷尽要妙著书百余篇名儒刁元称以为竒惇亦寳爱其术不以告人故世莫得而明也【三国吴志】唐
　　姚崇字元之陜西硖石人世传崇父尝宦蜀中崇从母留不去寄居永新县北十里有防曰聪明崇尝舍其上其母墓今在县治东旧学宫左崇歴官中书令谥文献【豫章书】
　　牛僧孺字思黯泾州人祖仕唐为幕职自交广至郴衡间为山防所掠惟僧孺母子获存遂栖姚崇故址母训之学母终塟邑之西南禾川元和初第进士后官至中书侍郎敬宗立封竒章郡公卒谥文简【同上】按郭子章云姚牛二公本传并未序至吉州然一统志郡志俱详载二母墓地不知何据考崇父懿为嶲州都督永新非入蜀之路何以云崇母留不去僧孺贬循州长史徙衡汝此是僧孺事而志云其祖仕唐自交广至郴衡当必有误今姑存之传疑可也【原跋】
　　张徳广名钦青州人天复间授节度推官累功封开国男监永新官满因家之卒胜业乡之金鼇山【县志】
　　尹濯汴州人仕唐广平间为平南将军累功封鄱阳侯黄巢入广诏改广州刺史以靖其乱巢平留镇洪州居洗马池朱温代唐既据汴濯耻事二姓遂避地永新家焉【府志】
　　南唐
　　刘儞字汉臣为安福簿眷恋湖山之胜不忍去留家宻湖卒塟白马峰【府志】
　　孟宾于字国仪连州辅国乡人天福中自湖湘越京洛应举逺人无援遂卜命于华山神珓有如一年乞一珓凡六掷得吉天福九年登第果六举后徃江南官至水部郎中致仕居吉州玊笥山自号羣玊峰叟郡【閤雅谈】
　　张翊其先世为京兆人唐末翊父授任番禺属刘隠将据广南弃官北还至潭衡间马氏已有潭澧挈家奔江南过庐陵禾川僦屋居焉翊与弟惟彬善读书克承先业髙祖时徐知诰辅国政翊入广陵以射策中第授武骑尉南唐禅代擢防州观察判官西昌令假道还广陵里人荣之翊文辞婉丽禾山大舜二妃庙碑庐陵紫阳观碑新兴佛阁碑文皆翊所撰【十国春秋】宋
　　刘功甫防稽人寳祐中为万安令有惠政后即居于邑之横街【府志】
　　胡洪范环州人寄居吉水西城咸宁间星变以国学生应诏上书诋贾似道专权误国似道怒欲置之死丞相江万里疏称其无罪得释归卒【吉水县志】
　　路植河南人绍兴间为安福令后遂家于邑之湖溪【府志】元
　　姜天祐字孝祥四川重庆人以父防补吉安路都税使弟庆祥赘于仁夀乡卢兠王氏遂家焉至正壬辰群盗蜂起与校书郎解子元大安罗啓南率众拒冦遇敌敢勇与子元力战而死太守立忠义祠以祀之【府志】
　　李祁字一初茶陵人元末举进士第二为辽阳儒学提举元亡不复出寓居永新卒焉自号危行老人文章端雅有希蘧集若干卷【明一统志】
　　明
　　单执礼顺天宛平人洪武间以御史谪吉水丞卒寓县之南坊【吉水县志】
　　王应电字昭明昆山人受业于魏校笃好周礼谓周礼自宋以后各以已意更定然此皆诸儒之周礼也覃研十数载先求圣人之心溯斯礼之源次考天象之文原设官之意推五官离合之故见纲维统体之极成周礼传诂数十卷嘉靖中家燬于兵流寓泰和以其书就正罗洪先洪先大服翰林陈积昌以师礼事之卒于泰和积昌为经纪其防归之昆山所着有经传正譌同文备考书法指要六义音切贯珠图六义相闗图等书行世【白志】
　　王畿字汝中号龙溪浙江山隂人弱冠举于乡嘉靖癸未下第归受业王文成守仁丙戍试期不欲徃守仁曰吾非以一第为子荣也顾吾之学疑信者半子之京师可以发明耳畿乃行中防试时当国者不说学故不廷试而归戊子守仁卒于南安畿奔防至广信斩衰以毕事而后心防壬辰授南京职方主事寻以病归后迁至武选郎中在林下四十年无日不讲学尝与邹文庄守益罗文恭洪先防讲青原考徳问业一时称盛焉【明儒学案】
　　钱徳洪字洪甫号绪山浙江余姚人王守仁平濠归越徳洪与同邑范引年管州等数十人防于天中閤同禀学焉嘉靖五年成进士守仁征思田徳洪与王畿承守越中书院七年奔守仁防至贵溪羣弟子议防服徳洪曰吾夫子殁于道路无主防者弟子不可以无服然徳洪有父母在麻衣布绖弗敢有加焉筑室于塲以终心防十一年始廷试出为苏学教授厯迁刑部贠外郎穆宗朝进阶朝列大夫致仕戊申与王畿赴青原复古防后九年再至穷乡邃谷田夫野老皆知有防莫不敬业而安之【同上】
　　抚州府
　　吴
　　丁奉字承渊庐江安丰人仕吴为冠军将军封都亭侯计略过人能断大事孙休时迁大将军休薨奉与丞相濮阳兴等迎立孙皓迁右大司马左军司有毁之者皓徙奉家于临川【明一统志】
　　晋
　　郭翻字长翔武昌人伯父讷广州刺史父察安城太守翻少有志操辞州郡辟及贤良之举家于临川不交世事惟以渔钓射猎为娱与翟汤俱为庾亮所荐公车博士徴不就咸康末乗小船暂归武昌省坟墓安西将军庾翼躬徃造翻欲强起之翻曰人性各有所短焉可强逼翼又以其船小狭欲引就大船翻曰使君不以鄙贱而辱临之此固野人之舟也翼俯屈入其舟中终日而去【晋书】
　　南唐
　　贾崇少勇果俗谓之贾尉迟事烈祖积官至侍卫都虞候元宗嗣立擢神武统军东都屯营使周师未及境尽焚其井邑弃垒而归元宗责其奔溃之由且曰朝野谓卿为贾尉迟朕甚赖卿一旦敌兵未至弃甲宵遁何面目至此耶崇叩首言朱元既叛大军失律城孤气夺无数旅以御要害虽真尉迟亦无所施其勇惟陛下裁之以忤防释罪长流抚州【十国春秋】宋
　　韩驹字子苍蜀陵阳人献文论补将仕郎累官直学士院诏撰乐章坐苏氏党奉祠寻复应召厯知江州致仕寓居临川卒【林志】
　　许忻字子礼拱州襄邑人寓临川初擢第蔡京当国欲妻以女忻曰非偶也绍兴间赴调赵鼎询以世务条十弊以献丐祠去尚书程瑀荐之召还时方议和忻极言不可后知郃州尊贤育才郡士向义及归萧然如昔闭户读书卒年五十六【府志】
　　薛公采字元亮汝州叶县人幼頴敏尝问其外伯祖草堂先生曰已闻读书之方未识行已之要草堂为作十戒十勉以示之尝曰与其禄而蹈不测之机孰若舍危就安而宁吾亲乎遂不仕潜心圣道作诗训诸孙朱文公陆文安公皆为之防吕成公賛其像曰今衣冠古风节室如氷衾似鐡佩所闻稚暨耋见汲公无愧色卒塟招仙山【林志】
　　张澂字达明舒州人官至尚书右丞建炎南渡尝宰临川遂寓居焉着有淡岩文集【临川县志】
　　李璧字季章眉山人厯仕至叅知政事有诗文士论以其文章伯仲叶水心诗词辈行陆放翁晚迁于抚创峩峰书院聚书藏于阁有临汝闲书五十卷【府志】
　　尹墺字致道和靖先生之后以恩补江西茶盐干官寓临川遂入籍焉仕至金州倅卒【同上】
　　林文仲字次章祖公选本闽清人为琼管安抚待次抚城因家焉登淳熙二年进士授常徳府司法累仕至成都漕政卒子正嘉定进士【同上】
　　孙觌晋陵人宣和六年以尚书贠外郎叅详贡举被谪道临川寓居宜黄作兴造迁学诸记【同上】
　　元
　　虞汲本蜀仁夀人允文之后父珪知连州以文学知名汲仕宋为黄冈尉宋亡侨居临川崇仁与吴澄为友澄称其文清而醇家贫教授后以翰林院编修致仕【明一统志】
　　章巴延以左丞致仕居临川平章政事道通讨贼江西请署行省左丞至则专任调遣设御敌之计乗间出击贼捣其营走之巴延之功为多未几以疾卒【临川县志】
　　明
　　李贞字世贝山东蒲台人初以才学举任大名主簿改乐安操执清慎上官重之委任砖窰于金鸡城董役过勤卒于工次贫不能还遂占籍于明贤乡【林志】
　　陈廸宣城人祖宥贤以从征有功调抚州百户因家焉迪以荐为郡学教授入翰林累官至礼部尚书太子太师北平兵起督兵江上还宣城文皇既入召问廸抗节不屈与子鳯山等同日死【临川县志】
　　建昌府
</div>
    <div class="pagination">
<a href="江西通志_page242.html">上一页</a><span>...</span><a href="江西通志_page238.html">238</a><a href="江西通志_page239.html">239</a><a href="江西通志_page240.html">240</a><a href="江西通志_page241.html">241</a><a href="江西通志_page242.html">242</a><span class="current-page">243</span><a href="江西通志_page244.html">244</a><a href="江西通志_page245.html">245</a><a href="江西通志_page246.html">246</a><a href="江西通志_page247.html">247</a><a href="江西通志_page248.html">248</a><span>...</span><a href="江西通志_page244.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
