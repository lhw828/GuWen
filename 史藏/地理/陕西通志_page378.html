<!DOCTYPE html>
<html>
<head>
    <meta charset="UTF-8">
    <title>陕西通志 - 第 378 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 378 页/共 490 页</h1>
    <div class="content">　　盛副使以恒墓　在城东南【贾志】
　　张指挥尔猷墓　在城西十里尔猷系崇祯十六年殉节【县志】
　　耀州
　　汉祋祤令塜　在州东一里祋祤庙南令失姓名有遗
　　爱故祀塜即其葬处【州志】
　　北周大将军令狐整墓　在州西北三里有碑【贾志】隋鸿胪卿令狐熙墓　在州西北三里有碑【州志】
　　唐柳元公公绰墓　在耀州西北四十里其弟公权墓亦在焉【冯志】州北四十里柳家原有二墓【关中陵墓志○按贾志蓝田县志俱云公权墓在蓝田县东三里柳庄然马冯两志及府志俱云在耀意其兄弟友恭成性茔兆同处理或然也】
　　彭城县公令狐德棻墓　在州西北三里有碑【州志】令狐丞相楚墓令狐丞相绹墓　在州西北五里楚本州人唐宪宗时为相卒葬于此绹楚之子【马志】楚疾甚勑诸子曰吾生无益于时无请諡勿求鼓吹以布车一乘葬铭志无择髙位是夕有大星霣寝上其光烛庭【唐书令狐楚传】
　　明石员外庆墓　在沮西开家坡【贾志】
　　成翰林敬墓　在州东落星原【州册】子吏科都给事中凯从葬有勑修坟碑【贾志】
　　杨知府理墓　在落星原下马堰【州志】
　　张侍郞钧墓　在西乳山下【贾志】
　　张侍郞琏墓　在耀州西北十里琏户部侍郞【冯志】子训导防着长史防啓从葬【州志】
　　左佥事经墓　在州西五里唐家原有碑【贾志】南一里即其子吏部员外思忠墓【州志】
　　乔主事仲节墓　在小丘北子副使世宁祔【贾志】髙祖讳刚号后院公生二子长讳志玉号髙年公生一子讳仲节以先大夫贵封南京户部广西司主事生二子长即先大夫讳世宁歴官四川按察使赠通议大夫余家耀州义门乡之小丘村故自后院公而下迄通议公咸葬小丘村北先茔【逺志堂集】
　　王文肃图墓　在牛村【贾志】
　　【附疑冢】周公冶长墓在故华原县北然无碑旧志亦云传疑【贾志○按史记注张华曰公冶长墓在城阳姑幕城东南五里又青州府志云公冶长墓在诸城县西四十里应以史记注为是】
　　同官县
　　秦孟姜女墓　在同官县北三里【冯志】女囘山在同官县北三里按通志孟姜女至长城寻夫而囘卒于山下遂葬焉故曰女囘山【雍胜畧】秦始皇时姜女者楚澧人范郞妻也归三日而范郞赴长城之役其后赍寒衣至城所寻问范郞已埋版筑中矣女乃绕城哭城隅为隳隳所范郞见像女即其处求骸骸多不可辨乃啮指出血滴骸入骨不可拭知为夫骸遂负之由君子济渡经雕阴而奔夫长白其事主将命追之女至宜君山同官界所登山渇甚痛哭地涌甘泉今其地名曰哭泉时女倦甚不能奔而追将及忽山峰转移若无径然追者乃返女至同官水湾筋力竭矣知不能返澧乃负骸置西岩石龛下坐于傍而逝同官人即其遗骸处塑像祠之【马理姜女祠诗序】
　　元都尉钟陞墓　在县西北神水乡崔家堡有碑【贾志】碑为耕者没其半其存者载为元大德四年间也墓前有石人一石虎三石羊二【县志】
　　明冯佥事宁墓　在县东四十里地曰南神鹅【州志】雷御史雨墓　在县东二十里【贾志】
　　【附疑冢】唐单雄信墓在故县村开福寺侧一里许无碑有石羊一亦毁其半【州志○按唐书单雄信传雄信曹州济阴人东都平斩洛渚同官非本籍又非洛师近地曷为西葬间中耶】
　　白水县
　　上古史皇氏仓颉墓　在白水县东北七十里【冯志】史皇氏终葬衙之利乡亭南【路史】皇览曰坟髙六尺【路史注】仓颉塜方舆胜览有数处当以关中冯翊今耀州者为是按皇览云有仓颉冡在利阳亭南髙六丈又闻人牟准作卫觊碑文云仓颉冡碑大篆书在左冯翊利阳亭南道旁觊金针八分书也【丹铅总録○按明一统志谓仓颉墓在南乐县西者以庙为证古圣贤庙遍天下未足以为据也河南通志谓在开封府城东山东通志谓在寿光县治西者皆以其地有利乡悮耳不知路史固确指衙之利乡亭也至凤翔志谓在岐山县南五里仓颉庙东而曰石兽石柱犹存此直是汉魏后古塜耳明一统志谓在白水县东北八十里考嘉靖癸丑筑白水东北新城増广五里城辟而东故里数加近也】
　　汉杜康墓　在县西十五里【贾志】志言康能造酒今墓侧
　　尚有遗槽【县志】
　　雷公祥墓　在县东十五里雷祥村【县志】祥能医善陶所造磁器精工絶人世所谓雷公器是祥生而正直殁而为神县东雷祥村即神家庙地昔人尝见曵杖于阡陌间须眉如霜素冠苍衣今庙葢宛肖其象云【元乡进士潘恳修雷公庙记】
　　明裴侍郞墓　在县东北十一里【州志】
　　侯御史恂墓　在县北子佥事自明祔【贾志】
　　【附疑冢】郭孝子巨墓旧志谓在县西二十里凤庄【县志○按巨于白水既非土著其流寓又无所征考明一统志怀庆府城北有巨墓彰德府志林县姚村亦有巨墓村南有埋子庄其冡有碑括地志曰济州有郭巨墓济南府志汉孝子郭巨墓在肥城县西北六十里青州府志防阴干山在城东北九十里山之阳为郭巨墓考孝子传称巨河内人林县旧河南则林县为近诸墓皆未敢信也】
　　【附迷冢】周秦献公墓史记载献公死葬衙出子亦葬衙今失其处【贾志】○唐平原郡公员半千墓半千齐州全节人睿宗初表丐骸骨有诏聴朝朔望开元九年游尧山沮水间爱其地遂定居卒年九十四即葬焉吏民哭野中【唐书本传】嘉祐杂志载白水县民得员半千墓志云十八代祖凝自宋入魏以其雅似伍员遂赐姓员考唐书本传其先彭城刘氏十世祖凝之事宋及齐受禅奔元魏以忠烈自比伍员因自姓员史与碑不同如此【野客丛谈】
　　干州
　　唐髙宗干陵　在干州西北五里梁山【冯志】文明元年八月庚寅葬天皇大帝于干陵【唐书武后本纪】干陵在京兆府奉天县界【文献通考】文明元年析醴泉始平好畤武功邠州之永寿五县地置奉天县奉干陵【唐书地理志】神龙二年五月庚申葬则天大圣皇后【中宗本纪】武后崩将合葬干陵给事中严譔言曰尊者先葬卑者不得入今啓干陵是以卑动尊术家所忌且元阙石门冶金锢隙非攻凿不能开神道幽静多所惊黩若别开隧以入其中即往昔葬时神位前定更且有害曩营干陵国有大难易姓建国二十余年今又营之难且复生合葬非古也况事有不安岂足循据汉世皇后别起陵墓魏晋始合葬汉积祀四百魏晋祚率不长亦其验也今若更择吉地附近干陵取从葬之义神有知无所不通若其无知合亦何益山川精气上为列星葬得其所则神安而后嗣昌失其宜则神危而后嗣损愿割私爱使社稷长久中宗不纳【唐书严譔传】在奉天县西北五里梁山乡丈八青仁埪子三村界周八十里有于阗国所进无字碑【宋敏求长安志】唐诸陵皆无碑记惟干陵西南隅有大碑髙三十余尺螭首龟趺岿然表里无一字【珍珠船】干陵在梁山干陵署在干陵下二里许遗址尚存土人谓之看坟司【州旧志】按文献通考陪葬干陵者章怀太子贤懿德太子重润泽王上金许王素节邠王守礼并义阳新都永泰安兴四公主特进王及善中书令薛元超特进刘审礼尚书左仆射卢钦望【唐书作豆卢钦望通考无豆字误】左仆射杨再思左仆射刘仁轨左卫将军李谨行左武卫将军髙侃其碑址俱无存【州志】正德乙巳游梁山山在郡城西北唐髙宗武后葬是名干陵陵正南两峯对峙上表双阙曰朱雀门内列石器首华表二次飞龙马二朱雀二马十匹仗剑者二十人次二碑东碑无文间刻前人题名西碑文曰述圣记后自制也碑制四方如局俗曰七节碑今仆矣次双阙陵之内城门也大狮二南向左右列诸番酋像左之数二十有八右之数三十仆防相半背有刻皆剥落不可读论者谓髙宗之葬诸番长来助者甚众武后不知太宗之余威遗烈乃欲张大其事刻之以夸耀后世是也复北行抵后山下并麓而西曰白虎门北曰武东曰青龙皆表双阙树石器于是复抵朱雀门将寻临川上仙之迹而吊之遂憩阙下削苔读碑【宋廷佐逰干陵记】
　　僖宗靖陵　在干州东北十五里【冯志】文德元年十月辛卯葬惠圣恭安孝皇帝于靖陵【唐书昭宗本纪】靖陵在京兆府奉天县界【文献通考】在奉天县东北一十五里岑阳乡鸡子堆封内四十里下宫去陵五里与干隣相接隔豹谷【宋敏求长安志】
　　狄梁公仁杰墓　在干陵下【冯志】旧志未载据东郡祁伯裕编关中陵墓志云狄梁公葬干州北门外五里许当干陵东知州杨殿元查合【州志○按河南通志洛阳金墉城及孟津县西俱有梁公墓而本传不载葬所但梁公有转日囘天之力以功名始终应得陪葬似当以干陵者为是】
　　术士桑道茂墓　在州南道茂有神术后随德宗出幸死于是葬焉【马志】在南门外有神道碑【关中陵墓志】
　　金杨掾史振墓　在州东南十里子奂名儒官至学士号紫阳先生与父振葬同处【马志】贞祐三年三月十五日终于华严里以明年正月七日葬公于州南小刘村新茔城南翁墓次三夫人祔焉【元好问撰杨振墓碑】病革勑无以斋醮贻识者笑实乙卯岁九月之一日也后五十七日遂葬于刘村先茔之次夫人陈氏刘氏祔焉【元好问撰杨奂墓碑】
　　明宋尚书钦墓　在干州南钦南京大理寺卿赠刑部尚书【冯志】公致仕家居十有三年治己未七月讣闻上特赠刑部尚书差进士李光翰造坟安葬卜地于干城西南而造焉逾年始成【王恕撰神道碑】
　　常御史宗善墓　在新村里自庚戌登进士为行人拜御史逾一纪然为人素清苦所至冰蘗着声故卒之日几不能具棺敛常氏世家干州葬本州新村里先茔之次【王九思撰墓志】
　　【附疑冢】殷妲己墓奉天县西五里莫谷西半崖坡内【宋敏求长安志○按妲己斩首朝歌无因移葬陜地墓疑误】
　　【附迷塜】北周宇文陵在好畤县东一十五里○吴妃陵在好畤县西北二十里明月山下【宋敏求长安志○按宇文陵未详北周何人之陵吴妃陵亦未详何代妃嫔之陵并存以备考】
　　武功县
　　上古姜嫄墓　在武功南门外南去三百六十步又西四十步武功古斄国也或云葬邠非是【关中陵墓志○按明一统志墓在闻喜县西误】
　　汉苏典属国武墓　在守节乡【马志】郡国志武冡在好畤县东三十里按长安志好畤县不常所置汉县在奉天界今在干州东七里晋县在旧县南二里唐县在州西北六里宋元同之今并入永寿则武墓在武功县东三十里守节乡者近是韩城亦有武墓非【关中陵墓志】子卿墓在韩城西北五里姚庄村梁山之麓因有墓名苏山焉邑有常祀余为令具羊豕拜其墓麓多柏枝咸南向或曰武功亦有墓韩人常与之争噫君子之忠草木且为之征如此而谓人心能弃之欤墓稍南面东有祠惟垣頺欲新之始乙亥春至丁丑春垣成余往落其八十老人为余言童时记古墓在今墓下烈风雨墓开日出此地常有云气土人异之就视见白骨有碣为汉苏子卿墓土人迁之上砖封墓立祠焉祠頺戴令新之问其碣则封墓中【左懋第新苏子卿墓垣记】苏武墓在苏山有柏三百余株枝皆南向墓前有石碣一题为汉苏子卿墓按子卿武功人今京兆有墓而此地传有墓立祠今山下诸村多苏姓岂其裔耶古人达观葬无定所往往有然【韩城县志○按子卿墓武功韩城两地俱有但苏氏自汉及唐世居武功又马冯两志俱收武功而阙韩城故附见于此】
　　李淳风母墓　在县南十五里寺内观音洞后世传淳风葬母时占云葬后三日当有天子来及期太宗果以校猎至其所【县志】
　　唐苏相国瓌墓　在武功县西南博村【贾志】许公瓌景云元年十一月葬于武功碑书剥蚀过半考文苑英华卢藏用序张説铭今碑后犹有范阳张説字【石墨镌华】
　　苏许公颋墓　在武功县西南十五里新寨南有神道碑张説【关中陵墓志】在义门乡与苏武冡相接今官道旁有古碑存焉【马志】
　　宋卫尉少卿游师雄墓　在武功县西八里【冯志】游师雄墓志张舜民书者为邵防清圆秀劲大是名家【石墨镌华】在王宅村西原上今碑与华表俱失【县志】
　　明康尚书汝楫墓　在武功县西汝楫刑部侍郎赠工
　　部尚书【冯志】
　　马文简京墓　在武功县西北京刑部侍郎赠少傅礼部尚书諡文简【冯志】
　　康状元海墓　在县西【贾志】子栗葬浒西祖茔烈妇杨氏祔【王九思墓志】在县南浒西庄南隅原下左湋右漆有吕泾野王渼陂碑记【县志】
　　张寺丞鏄墓　在北山之阳按察张国彦墓志【县志附迷塜】北周琅琊公司马裔墓裔河内温人封琅琊公天和六年正月亡以建德元年七月葬于武功郡三畤原【庾信墓志】○唐殇帝陵在县西原上【宋敏求长安志】○定襄王郭英乂墓永泰元年十有二月定襄王薨于灵池兵故也大厯三年正月诏葬于武功之先茔夫人厐氏同祔嗣子嘉珍饰榇蜀门归魂秦陇以载职在史臣琢石请词【元载神道碑】
　　永寿县
　　汉太中大夫陆贾墓　在永寿县西南五十里【冯志】唐代国忠公安金藏墓　在安家洼【贾志】
　　七女墓　在县东南永康里【贾志】永康里髙冈山有七冡不知何时人【县志】
　　邠州
　　夏邠公公刘墓　在邠州东八十里【冯志】在州东土陵村【贾志】公刘葬州东八十里四山屏合羣峰揖拱墓长三里许北枕山谷南控泾水【州志】
　　汉公孙丞相贺墓　在州西南三十里孙村【贾志○按关中陵墓
　　志今庆阳府亦有贺墓】
　　晋前秦苻坚墓　在邠州西南二十里【冯志】初长安之将败也坚中垒将军徐嵩屯骑校尉胡定各聚众五千据险筑堡以自固及苌害坚嵩等以王礼葬坚于二堡之间【十六国春秋前秦録】先兵有謡云河水清荷诏死新城坚闻恶之语军侯曰地名新城避之至是为姚苌所杀于新平城遂葬焉【元和志】墓在新平废县距州二十余里横广而纵狭履之只如田畔【张金度苻坚墓诗序】
　　宋户部尚书陶谷墓　在邠州西三里子邴祔【冯志】史天常墓　在州东十里司空山【贾志】
　　明赵侍郎伦墓　在州西北三十里小村原【贾志】
　　阎侍郎本墓　在邠州西南五十里本户部侍郎【冯志】刘尚书昭墓　在邠州西五里昭工部尚书【冯志】阎知府让墓　在州东三里凤凰山下【贾志】
　　三水县
　　秦扶苏二女墓　在县东北六十里【贾志】两女砦去邑七十里地势髙耸南望平衍如列足下麓有两塜存焉旧传秦扶苏二女卜葬于此【县志】
　　唐潞国公侯君集墓　在县东北鸡阜山【州志】鸡阜山在邑东里许旧县城址在其前盘如螺突耸若壁俯视邑隍侯君集之塜当其麓【县志】
　　马沼墓　在邑东北十里其墓志因崩而出居民毁之【县志】
　　宋范制置使祥墓　在太慈村【贾志】祥墓在县南原太慈村子侍郎育祔焉二塜相望旧碑岿然【县志】
　　第五均墓　在魏落村【贾志】在邑西三十里蒲东舍之间按第五氏墓表云先世出齐田横之后诸田徙园陵者多故以次第为氏旧云阳靖川人后徙三水子孙因以为家焉【县志○按邠州志云第五伦墓非也伦墓在泾阳】
　　五女塜　与第五氏墓相比第五氏元祐间墓碑在其圹内未审何故【县志】
　　明文御史振墓　在县北半川【贾志】
　　文郎中在中墓　在半川文林【贾志】文少白坟在县北文林左环白石岭右逻东涧河【县志】
　　文叅议运熙墓　在南宫【贾志】在半川之东南二里【县志】文庶常在兹墓　在县北鸡红岭下祔父学正运开侧【贾志】
　　文知县毓凤墓　在县西二里淼园【贾志】
　　本朝刘总兵偁墓　在县西蒲泉舍偁滇南总兵水西
　　之难战殁康熙十年
　　赐祭葬建茔立碑以旌忠节【县志】
　　淳化县
　　汉钩弋夫人墓　在县北三十里即云陵【贾志】钩弋赵偼伃昭帝母也从幸甘泉有过见谴以忧死因葬云阳昭帝即位追尊为皇太后发卒二万人起云陵邑三千户【汉书外戚传】夫人死云阳宫暴风扬尘百姓感伤使者夜持棺往葬之封识其处【史记外戚世家】正义曰括地志云云阳陵钩弋夫人陵也在云阳县西北五十八里【史记注】陵在云阳甘泉宫南今人呼为女陵【三辅黄图】初钩弋夫人谴死既殡尸不臭而香闻十余里因葬云陵上哀悼之又疑其非常人乃发塜开视棺空无尸惟双履存一云昭帝即位改葬之棺空无尸惟丝履存焉【捜神记】昭帝发卒二万筑陵号云陵自汉始元讫今一千七百六十余年遗塜巍然俗呼大圪塔【县志】
　　明罗御史廷绣墓　在县北十五里又知府奎墓在县
　　北五里【贾志】
　　本朝韩游击玺圣墓　在县北三十里玺圣郧阳守备康熙十七年勦竹房贼死节赠游击【县志】
　　【附疑冢】上古少昊陵少昊金天氏葬云阳【县志○按路史少昊葬云阳注云在茶陵之露水乡攸县界又刘恕外纪注云云阳山名在曲阜县兖州府志少昊陵在曲阜东北八里是云阳之在茶陵曲阜二处虽无定论要非淳化之云阳也】
　　【附迷冢】唐杨员外郎令一墓令一仙掌人十九举进士髙第大中大夫检校天官员外郎圣厯元年六月卒粤乙卯假葬于合宫县平乐乡之北阜郭门十里邙山西冈峦万古之阡都邑九重之地襚寄新垅魂怀故域【张説墓碑】
　　长武县
　　隋牛丞相墓　在长武县东北四十里【冯志】
　　宋张知府确墓　在长武县南二十里【冯志】宣和七年徙官隆德知府死金难赠述古殿学士【县志】
　　鄜州
　　明刘节妇墓　在鄜州南五里【延安府志】
　　齐举人国儒墓　在州北莲花池上【延安府志】
　　【附疑冢】唐杜工部甫墓在州三川驿西三百步鄜州旧志所载如此按子美本传唐大厯中子美出瞿塘下江陵泝沅湘以登衡州因客耒阳海岳祠大水遽至涉旬不得食县令具舟迎之乃得还令馈牛炙白酒大醉一夕卒刘斧拾遗小记谓子美由蜀往来得以诗酒自适一日过江上舟中饮醉不能复归宿酒家是夕江水暴涨子美为惊湍漂泛其尸不知落于何处宗还南内思子美诏求之聂令乃积空土于江上曰子美为白酒牛炙胀饮而死葬于此矣以此闻宗故唐史因有白酒牛炙大醉一夕卒之语信哉史氏之诬也此鄜州安得有墓乎【马志】秘书郎乔中山云自东曹掾出使延安道出鄜州土人传有杜少陵骨在石中者因往观之石在州市色青质坚树于道旁中有人骨一具趺坐若自成者与石俱化以佩刀削之真人骨也【纬畧○按元稹作子美墓志云子美旅殡岳阳其孙嗣业啓子美柩袝于偃师偃师志云甫墓在土楼村而郑刑部文宝谪官衡州有经耒阳杜子美墓诗今湖广通志亦云甫墓在耒阳城外化龙桥岂但为志而不克迁抑已迁而故塜仍存耶要之鄜无杜墓纬畧之説尤为不经未足深辨】○马将军慥墓在城西北十里古名将或云马援之后有碑剥落世次莫考【州志】
　　洛川县
　　明刘给諌琦墓　在县北【贾志】大石山县北十里上有刘
　　光禄茔【县志○按琦以直諌谪戍召还卒赠光禄卿】
　　本朝刘郎中綋墓　在县北十里【延安府志】
　　中部县
　　上古黄帝桥陵　陜西中部县界【防典】黄帝葬桥山【史记五帝本纪】在上郡桥山【皇览】元封元年帝北廵朔方还祭黄帝于桥山【汉武故事】桥陵在延安府中部县汉武帝临祭桥山曰吾闻黄帝不死有塜何也或对曰帝乘龙升天羣臣葬其衣冠剑履于此【潜确类书】大厯四年四月鄜坊等州节度使臧希让上言坊州有轩辕皇帝陵阙请置庙四时享祭列于祀典从之【册府元龟】桥山在中部县东北二里其山形如桥沮水环绕之即黄帝葬衣冠之所史记曰黄帝铸鼎于荆山鼎成而帝崩葬于桥山在中部县城北桥山周围城堑五里余树栢万余株横顺成行参天蔽日数百里外望之犹有烟霞霏防青翠玲珑之状旧传黄帝骑龙升天其臣左彻感思取其衣冠几杖而庙祀之出于秦皇汉武时方士之説固不足信至谓葬衣冠于此者乃臣子不忍直言葬黄帝故曰葬衣冠犹称君薨曰晏驾也汉书地理志云上郡阳周县桥山南有黄帝塜塜前即汉武祈仙台○桥山在上郡阳周黄帝葬衣冠处汉武帝元封元年廵狩还祀黄帝于上郡阳周今中部县地与征宁相去三百余里土壤相接征宁之地既无桥山旧志传征宁有桥山黄帝塜非也【雍胜畧○按读史折衷轩辕陵在桥山载记所同特桥山非一上郡妫州皆有之又思元注云黄帝葬西海桥山地志亦谓山有黄帝冡明一统志云轩辕寿陵在曲阜县东北二里畿辅志云轩辕陵在平谷县东北十五里渔子山下阌乡志轩辕陵在县南十里铸鼎原此正山海经注所谓圣人久于其位至于殂亡四海思哀絶域殊俗各自立位而祭起土为坟者也然歴代祭典皆主此故当以中部者为定】
　　宋狄将军青墓　在县西黄花峪悬岩石峒有石棺在
　　焉相传为狄青洞【贾志】
</div>
    <div class="pagination">
<a href="陕西通志_page377.html">上一页</a><span>...</span><a href="陕西通志_page373.html">373</a><a href="陕西通志_page374.html">374</a><a href="陕西通志_page375.html">375</a><a href="陕西通志_page376.html">376</a><a href="陕西通志_page377.html">377</a><span class="current-page">378</span><a href="陕西通志_page379.html">379</a><a href="陕西通志_page380.html">380</a><a href="陕西通志_page381.html">381</a><a href="陕西通志_page382.html">382</a><a href="陕西通志_page383.html">383</a><span>...</span><a href="陕西通志_page379.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
