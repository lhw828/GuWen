<!DOCTYPE html>
<html>
<head>
    <meta charset="UTF-8">
    <title>山西通志 - 第 412 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 412 页/共 700 页</h1>
    <div class="content">　　黄元会宁夏中衞人万厯间以贡知武乡县催科不扰编审无私开荒田招流移勤树艺教纺织修学育才筑堤捍患在任九载士民徳之建生祠勒其事于石
　　靳贤字子哲陜西静宁州人万厯五年以举人任沁源县厘奸剔弊吏畏民怀尝遵例履亩定税减三分之一县城旧系土筑每嵗倾圮申请当道甃以砖石为生民竪百年保障陞潞安府通判岢岚州知州乞休去沁人立生祠祀焉
　　侯体干归徳人万厯间以贡知沁源县文学操守胥为当时推重居官劝化风俗表扬节义裁省里长劝课农桑尝捐柴马银完穷民逋税人尤称之寻以母老乞休当道檄留不顾去百姓遮道扳泣如失慈母
　　范廷辅号鹭猗山东滋阳人崇祯四年以举人任沁源县性直才敏以清慎著称时流冦猖獗因于城西紫金山建保安寨又于城外増重门严启闭复劝助米豆召兵捍御地方赖之调芮城歴陞山西守宁道沁民立祠祀焉
　　范祯交趾人沁州判官征有功陞本州知州薄赋缓刑怀遗泽者歴乆不忘
　　孔闻谠曲阜人至圣裔崇祯间以举人知沁源县正直不阿清防自矢缓征以纾民困锄暴以格奸豪保成定乱功绩甚伟民立祠祀之
　　余一凤龙游人崇祯间以举人知武乡县丰格修整才识敏练分较乡闱一时号称得人
　　国朝
　　李芳莎永年人顺治元年由拔贡令武乡清节自持发奸摘伏如神暇则以诗歌自娱地方利弊亦往往托之于诗当时以为诗史尝延邑中绅士开局修志进退笔削芳莎一人任之陞永州同知
　　刘璇永平人顺治元年以贡生任沁源县知县沁源明季称盗薮民多习鬬健讦讼璇教以礼让招逋抚羸着循良声后以郧阳同知死吴逆之难
　　张一龙奉天锦州人顺治六年以贡生知沁源县姜逆之乱太行绵霍间多为贼胁及大兵进主者议县人胁从罪一龙涕泣固争愿以百口保其无他主者感动下令军士无得妄杀县人始获完聚后迁郴州知州以去遮道送者趾相属已复建祠肖像以祀焉
　　王国栋辽东铁岭衞人顺治七年以贡士知沁州时姜逆乱后国栋知民疾苦履田亩覈勘得无主荒地若干没水石荒地若干具详抚臣白如梅
　　题豁粮银七千余两由是民免追呼荒地以次开垦国赋仍无缺额迄今八十年沁人思之
　　汪宗鲁江南怀宁人康熙六年以进士知沁州有清操薪水悉自给民有讼以木为皂率令自拘到案立剖之役人皆拱手无所事事由是修城隍饰庙学严保甲劝农桑惩游惰又为设义冢建养济院暇则进诸生命以诗文丹黄甲乙不倦涖官六年沁人迄今讴思之
　　李琛直隶髙阳人康熙十八年以防生知武乡县县旧有飞粮为民病琛甫受事具详恳请豁免不允则趋会城面陈至痛哭不能止抑郁成疾以卒县人徳之附祀明刘黄二公祠中复立専祠于姜村以祀焉














　　山西通志卷九十七
<史部,地理类,都会郡县之属,山西通志>
　　钦定四库全书
　　山西通志卷九十八
　　名宦【十六】
　　平定州
　　周
　　韩固韩起孙魏献子为政以为马首大夫谓固余子之不失职能守业者也
　　孟丙晋人魏献子为政以贤举为盂大夫
　　晋
　　曹志字允恭谯国谯人陈思王植之子也少好学以才行称袭爵改济北晋初降鄄城县公诏曰前济北王曹志履徳清纯才髙行洁好古博物为魏宗英朕甚嘉之其以志为乐平太守志在郡上书以为宜尊儒重道请为博士置吏卒后为散骑常侍卒諡定
　　焦球为乐平太守刘琨遣攻常山斩其太守邢泰隋
　　张季珣京兆人开皇中累迁并州司马仁夀末汉王谅举兵季珣守井陉以功歴都水监
　　唐
　　殷开山名峤以字行鄠县人初为隋太谷长又为石艾长髙祖起兵召补大将军掾从攻西河招慰闗辅降羣盗封郧国公图形凌烟阁諡节贞
　　宋
　　翟守素济州任城人歴汉周领承天军使开寳中从征太原孙方进围汾州监其军九年诏与郭进率兵深入并人境蹈借禾稼多所虏获太宗初领宪州刺史雍熈四年知潞州命为代北方田都部署并州兵马铃辖淳化中屯石州卒守素绵立内职五十余年所至有治绩
　　张煦字辅阳开封人太宗时以内殿崇班为镇定邢赵山西土门路都巡检使辽骑兵剽境上煦以所部斩首数十走之葛霸周莹李继宣称其干举有诏嘉奬复为岢岚军使天禧三年以西上阁门使为并代铃辖请近郡卒
　　程琳字天球諡文简大中祥符间知并州夀阳县性方重寡言笑凡所处画简严明敏邑大治后累阶至开府仪同三司勲上柱国爵广平郡公食邑七千四百户卒赠中书令
　　吕陶字元钧成都人第进士知夀阳县帅唐介辟佥书判官暇日促膝晤语告以立朝事君大节曰君廊庙人也荐应熙宁制科论新法不便入等元祐时仕至给事中绍圣时以集贤院学士知潞州后致仕卒
　　张元淳字不渝元祐初任夀阳县下令必信遇民以诚不数月人服其化庭无留讼邑故孔子庙近市湫隘嵗乆圮陋元淳卜地改建为屋四十楹规制大备复延邑有学行者处师位而首遣其子入学与诸生齿由是邑之人始奋然思向学焉
　　孟天常字子履河南人元祐末任夀阳令以能治剧称兴滞举废多所建置潞州司户防军张山为之记
　　李京字伯升赵州人第进士歴平定军判官后为监察御史屡上直言为乡里吴鼎臣所陷贬卒
　　金
　　赵秉文字周臣磁州滏阳人幼頴悟登大定二十五年进士第为同知岢岚军州事泰和二年十月为宁边州刺史三年改平定州前政苛于用刑每闻赦将至先掊贼死乃拜赦而盗愈繁秉文为政一从寛简旬月盗悉屏迹嵗饥出禄粟倡豪民以赈全活者甚众仕至翰林学士卒
　　智楫大定间知盂县寛而有制百事具举越二载夏大旱祷于藏山引咎自责俄大雨嵗乃登
　　耿昉束鹿人为平定军宣武指挥使性资沈雅才略博宏恤军爱民重学造士后占籍焉
　　元
　　顾思孝延祐间平定州学正作文简古以儒雅称于时阿尔斯兰哈雅平定校尉达噜噶齐时大旱祈雨有应民立感应碑
　　拜珠东平王安图之孙至元状元为盂州守恭敬仁爱士民赖之皇庆七年平章政事进左丞相振立纪纲修举废坠裁不急之务杜侥幸之门加惠兵民轻徭薄税天下晏然祀名宦
　　巴拜至正元年同知平定州事时春三月不雨至夏六月禾稼就槁保保冠跣足祷于崔府君庙明日雨大降秋七月复不雨祷如初雨复降遂命修其庙翰林学士揭傒斯为之记
　　崔可仪任夀阳主簿筑濬城池分工共理以勤慎着袁士防知夀阳县创筑城垣有功民社
　　拜珠至正间同知防州事时杂役繁重又修管芹泉驿舍出奏于朝罢其役人民赖之祀名宦
　　刘福平定元帅府监军众服其恩信子熙载有学行父子相继者一十余年
　　明
　　郑居敬洪武初任盂县知县值兵燹后逃亡不可数计居敬悉力招徕渐次复业而坛壝公宇以时修举规模具备
　　赵梓陜西泾阳人洪武初任盂县县丞招集流移修举废坠盂渐以治祀名宦
　　程宗道舒城人洪武间任平定州知州时当草创宗道悉力吏治披荆棘抚凋瘵使闾阎有起色州署学宫及坛社邮无不具举
　　吴原庸江南濠州人洪武间任夀阳县知县时经兵荒民多失业原庸招集流散教之力作建县治毁淫祠修学宫庙坛驿铺厘然具举
　　邵子俊洪武间任盂县知县性刚直遇事慷慨具得体要尤能悉人情伪以片言决之祀名宦
　　王霭洪武间任盂县知县清宁寡欲凡所建设悉准民情政事之暇躬至闾阎教以孝弟祀名宦
　　朱贵永乐间任盂县县丞性防敏刚肠疾恶有犯者必痛治之豪猾屏迹良善获安
　　谢琰陜西咸宁人永乐间以举人任盂县教谕每夜巡诸生读书处察其勤惰而赏罚之隆冬盛暑不为间
　　李本浄灵寳人永乐间任盂县知县仁慈不苛尝期以徳化民境内嘉禾有一本三四穗者人咸谓善政所感
　　舒本谦余姚人宣徳间知平定州安静不扰惠爱及民民多怀之
　　许通泗州人正统间知平定州性刚果善断吏畏民怀夏廷器余姚人正统间任平定州学正筑石楼书院督诸生肄业其中平定自金元以来雅号文学地得廷器指授益知向往人材鹊起比去诸生立祠祀之
　　梁昱江南昆山人景泰间以举人任平定州知州性仁厚文学政事卓然为一时冠比卒士民罢市哭之
　　张诚陜西人成化间以举人任夀阳县知县冰蘖自持寛严竝济待文学士尤加礼一时儒风丕振祀名宦
　　赵鸾直隶东安人成化间以举人任乐平县知县性和易所注厝惟求宜民刑清政简邑大治详见徳政碑
　　王子玉直隶寳坻人成化间以监生任乐平县知县值嵗洊饥民多流亡子玉缓赋税轻徭役悉力招徕复业者渐至二年康阜为诸邑最乃増修学舍督诸生日夜读书文风丕变士民为勒政迹于石
　　吴鼒咸宁人成化间任平定州知州练习吏事为政不拘一辙彰善瘅恶调剂得平
　　朱恭钜鹿人成化间以举人知夀阳县涖政和平民受其惠有古循吏风
　　张仲文直隶易州人成化间以举人任乐平县知县和厚近民兴学造士尤能以教化先吏治
　　李熙曲阳人治间以举人任盂县知县明敏有剸断材民以讼至者以数语立决之皆詟伏讼渐息
　　吕琦平隂人治间以监生任盂县知县清白自厉政尚严凡所厝注一本独断然能合民情宜土俗
　　吕循矩寳坻人治间以举人任盂县教谕端重有师范科条严谨涖任九年多所成就
　　景芳山东定陶人正徳间任平定州知州庄重有威望不受私谒善发奸摘伏后擢庆阳府同知
　　刘华江西人正徳间任平定州州判有至性事亲孝雅善草书得怀素笔意居官清慎祀名宦
　　张凤霄陜西韩城人正徳间以举人任盂县知县性温厚工文章以经术饬吏事抚民礼士俱有成效寻以病卒远近皆流涕
　　吴冕临川人嘉靖间平定州同操守严洁敷政慈祥陞都司断事
　　髙光烈山东胶州人嘉靖中任平定州知州性防洁政尚寛平见用严刑者辄深恶之然赋办事集吏民畏服虽武健者谢弗如寻调绛州去之日士民攀卧悲号
　　蔡俸祥符人嘉靖间知平定州沈静文雅甫下车钩钜书算宿一清郡民称快
　　罗锦直隶满城人嘉靖间以举人任夀阳县知县甘淡泊持守甚严苞苴竿牍屏弗与通为政不毛举细务尝举不急公费悉罢之居二载政行化洽公庭絶敲扑声以致仕去
　　申杰直隶灵夀人嘉靖间以举人任夀阳县知县朴直自持尝以小弱不安悉豪强者为之厉有犯者辄痛治之虽势家请托弗听寻卒于官祀名宦
　　董希孟隆徳人嘉靖间以监生任盂县知县清防有守一介不取歴七载如一日待人尤委曲详尽人亦不敢干以私
　　徐廷直隶萧县人嘉靖间由吏员任夀阳县丞亷敏有治才时值边警増城垣建楼橹邑赖以保障焉
　　吴达陜西安定人嘉靖间由监生任夀阳主簿改建明伦堂立射圃亭更新大成殿及两庑创名宦乡贤祠学校之制至是始备
　　蹇达四川巴县人隆庆六年以进士知平定州学问博雅为时宗匠居官以防自厉遇事斧劈理解动中机宜讼庭清暇官吏悉袖手而纲举目张迄无废事后累官蓟辽总督兵部尚书
　　江橹兰州人隆庆间以举人知夀阳仁爱防明邻邑有寃者悉往诉称为江青天陞正定府通判有去思碑
　　乔应萃陜西清水人万厯十一年知乐平县防能清浄有古循良风陞重庆府通判
　　宋焘泰安州人万厯二十九年进士自庶吉士授御史任气好搏击江西防政姜士昌疏论沈一贯镌三级焘论救复诋一贯刺李廷机上怒谪平定州判官旋请假卒天启初赠光禄寺少卿
</div>
    <div class="pagination">
<a href="山西通志_page411.html">上一页</a><span>...</span><a href="山西通志_page407.html">407</a><a href="山西通志_page408.html">408</a><a href="山西通志_page409.html">409</a><a href="山西通志_page410.html">410</a><a href="山西通志_page411.html">411</a><span class="current-page">412</span><a href="山西通志_page413.html">413</a><a href="山西通志_page414.html">414</a><a href="山西通志_page415.html">415</a><a href="山西通志_page416.html">416</a><a href="山西通志_page417.html">417</a><span>...</span><a href="山西通志_page413.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
