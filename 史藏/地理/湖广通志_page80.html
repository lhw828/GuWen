<!DOCTYPE html>
<html>
<head>
    <meta charset="UTF-8">
    <title>湖广通志 - 第 80 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 80 页/共 373 页</h1>
    <div class="content">　　皇清顺治间知县张尚忠杨廷蕴相继増修
　　孝感县城明正徳七年中原盗起知县王贤筑土为垣周围一千二百丈髙二丈濶一丈五尺九年知县翁素继之为门四各建楼嘉靖十九年西湖水涨城圮知县汪克思筑隄障之至今湖水潴于城内者号汪公池二十一年知县邬志皋新辟小东门三十年盗起知县龙兴重筑土垣三十九年南门圯于水隆庆六年知县刘琨重建城楼甃以石万厯元年知县易元始奉檄建甎城二年工始竣周七里増文昌门于文庙之前门六大东曰朝阳小东曰复旦南曰时薰曰文昌西曰迎祥北曰拱辰明季邑溃垣圮
　　皇清顺治十六年知县张擢士鸠工庀材城复尽甃黄州府
　　黄州府城宋元在今城南一里许西临大江东傍湖泊水涨湮没不常明初甲辰年指挥黄荣展筑今处后指挥曹奉郭显相继筑周九里许一千八百二丈八尺有竒髙二丈一尺缭以辎堑池绕之为四门东曰清淮南曰一字西曰清源北曰汉川正徳中汉川门水潦知府郑信修葺万厯乙酉清源门火知府范可竒修葺懐宗癸未献贼屠城驱妇女平城及址知府周大启重修
　　皇清康熙丙戌水圯知府李彦瑁修葺雍正二年连雨水涨坍塌城数十丈竝清源门楼一座清淮门楼一座知府康忱捐修
　　黄冈县【附郭】
　　蕲水县城明万厯三年佥事杨松奉巡抚赵贤巡按李栻檄知县刘宪董选创筑围七百六十丈髙一丈五尺门五东曰来泰南曰丽文曰便门西曰永丰北曰拱辰后益以二门东南曰跃龙西南曰阜成明季寇警知县龚鼎孳増城濬濠以守后献贼驱妇女掘城如平地
　　皇清顺治九年知县孔惟时修复之
　　罗田县城明初无城至成化已亥信阳贼入寇知县沈雷始筑土城嘉靖庚寅水圮知县劳樟筑石城髙一丈五尺为门四东曰长春西曰义和大南门曰来薰小南门曰永兴知县沈越祝珝继修
　　皇清康熙丙戍水圮知县沈廷正复修
　　麻城县城旧有土城麻秋所筑后废明治已未知县韦厚甃以石建楼于上万厯元年巡抚赵贤巡按舒鼇奏建甎城
　　皇清雍正五年知县潭苓七年知县杨思溥相继修筑黄安县城明嘉靖时同知袁福征经理筑城周五百九十九丈有竒髙一丈八尺为门四隆庆间为雨圮半同知王可大重葺万厯二年増髙五尺明季寇警知县赵利珍浚城濠建敌楼设重门于四城知县李元玉改建南门建延秀楼于上
　　皇清顺治十六年知县萧恒重建西城楼雍正六年知县贾多男修
　　蕲州城旧罗州城去治六十里宋嘉定中金人攻陷知州李诚之死之后元兵据白云山安抚使王益迁城麒麟山至明太祖遣指挥赵应清千户许胜修砌后胡善李广胡瑄李泰田正相继补修周九里三十三步一千一百三十丈髙一丈八尺其池东南北濶十丈八尺西即大江为门六建有楼正徳中知州杨清重修
　　皇清雍正五年知州华文振重修
　　广济县城旧无城县治为市民拥卫外闻四门东曰觌阳南曰迎薰西曰继旻北曰得朋又西北曰保和有庆而大河中注之治居西唯东南二门在河东明怀宗十二年议建城自西徂东跨河为之包南山坏原田兴工数月不果成
　　黄梅县城旧无城明成化中知县朱璧筑周五里髙一丈惟南近大河无城建门四万厯间巡抚郭维贤题请创建石城周围凡七门东曰仁育北曰拱辰西曰正义南曰文明西南有利道门化龙门东南有小南门利道门乆塞止有六门献贼破毁知县张联芳复缮之
　　皇清雍正四年知县李珣重修
　　安陆府
　　安陆府城古石城戍上据崇丘旁控石城下临汉水池因之夹城而南入于汉旧有白雪楼冠其上宋乾道淳熙间都綂赵樽郭果相继增筑子城门四曰行春曰富水曰宣风曰雄楚元末兵燹明初指挥吴复因石城故址拓之治中北展数十丈周围七里有竒计一千六百丈髙二丈五尺为门五南曰阳春东曰阅武威武西曰石城北曰拱辰门各有楼而阳春石城各有月城凡为楼七嘉靖间又建阳春门及月城重门门各有楼榜正楼曰显亲达孝怀宗十一年巡按林铭球题请加增五尺内添女墙荆西道呉尚黙知府贾元勲知县萧汉复建外城
　　皇清顺治八年知府李起元知县佟养冲相继补葺康熙元年知府张尊徳知县程起鹏重修池周一千二十丈广十丈至十五丈深二丈至五丈年久倾圮雍正五年知县王世经重修
　　钟祥县【附郭】明一统志嘉靖十年陞州为府以府城北境置县名钟祥
　　京山县城旧无城明成化六年寇入治内知县赵钦筑土垣正徳间知县夏元外甃以石卑薄寻圮知县呉琠増修甃石始完固髙一丈五尺周四里有竒为门五因溾为池嘉靖十五年夏大雨城西南隅圮知县杨东筑补易大东门曰迎恩西门曰广泽知县向辰易小东门曰应徳旧南门曰南阳新南门曰萃景三十五年知县张元以内址皆土易于頺坏乃悉包以石天启二年夏大水城渰没倾圮数十丈知县厐景忠补修怀宗十二年知县章聚奎复修
　　皇清顺治十四年知县侯康民增饰城垣鼎新城楼而更其名东曰紫来西曰通郢南曰光被雍正五年城复倒塌知县林鹏扬重修六年知县程世绳续修潜江县城旧土城周四百丈有竒髙一丈五尺环城皆池借为濠东濒水旧常冲决成化七年县丞李庸外筑大隄岁久就堙嘉靖三十年知县夏泗重筑土城髙固胜前长倍之俱覆以瓦万厯五年知县朱熙洽修建砖城周九百二十八丈髙一丈七尺城楼五东曰襄渚西曰阳南曰汉别北曰北钥西北曰归辰水门一曰朝宗一曰通防巡堡一十有四石剅三以泄水十一年水决城二十丈知县王建中修葺二十年知县曹珩又増修堡舍旗台
　　皇清康熙九年后水冲异常城址数圮随筑随没沔阳州城宋为镇明初指挥沈友仁循故址筑城正徳中知州李濂増筑周一千一百有六丈髙二丈四尺为门六各有楼东曰仁风西曰同仁南曰南纪西曰长夏北曰建兴东北曰楚望嘉靖中佥事柯乔増修东有莲花二池西南北皆倚河朱昻记云环城皆水因河为池形若螃蠏是也
　　皇清雍正七年重修
　　天门县城城最久汉唐宋皆为郡治明初指挥李廷琛知县张天麟循故址更筑后圮于水成化中知县张继宗复筑土城正徳中知县陈良玉甃以甓周六百八十五丈髙二丈为门四曰南薰曰东阳曰西成曰北拱四面皆湖因以为隍嘉靖中南城圮知县李仲撰修万厯癸未西城圮辛卯东北圮知县陈席珍林云龙相继修筑
　　皇清雍正四年知县呉文瑄修濬
　　荆门州城唐时在乐乡闗名乐乡县宋始立治于此明初守御指挥使梅福即宋陆九渊所筑故址重筑之周八百丈有奇髙一丈六尺治末圮于水知县韩铣修为门四东曰东作西曰西成南曰平泰北曰北辰各有楼嘉靖中佥事柯乔徙南门置学宫前城北有池东西南引蒙惠泉水为池明末流贼犯境知州石琢玉坚守三昼夜得不破贼退旋请修筑髙二丈厚八尺周七百丈又増设小南门月城至十五年贼队大至城遂陷
　　皇清顺治八年寇踞西山不时攻城城门楼尽燬五年副将张文富重修十二年守备孙光哲建楼北门相继修葺当阳县城旧无城明成化初郧阳盗起同知严瑞筑寻圮知县姜英又筑之正徳初刘千斤反知县刘程甃以石周六百四十丈有竒髙二丈厚一丈二尺门四东曰紫盖西曰玉阳南曰凤川北曰清漳楼橹亦四北题曰仲宣从古名也水门五皆甃以甎石西北跨玉阳山东南以沮水玉泉水为池引西北真武港水为环万厯三年参议玉璇佥事邓林乔知府赵睿详巡抚赵贤修拓经歴任梦榛知县方岳督成之
　　皇清康熙四十四年署事县丞张士琪修补东西南北城楼及正附城后圮塌雍正五年知县王仲枉补修正城西南城楼
　　徳安府
　　徳安府城明洪武二年守御千户王兴修筑十二年千户杨总辟广之郧山东来二涧夹流而尽于涢水城据其间三面水绕如玦惟北城髙阜无濠池城周一千一百八十六丈五尺计六里二百十三步东南髙二丈四尺西北减三尺为门四上建重楼成化中楼圮千户赵威重修又绕城为濠深一丈三尺东南濶十丈一尺西北半之城西南隅架濠而衢旧有桥潦水为患浸及坝隄千户赵威开拓旧基用巨石甃砌斜坡长七丈濶三丈有竒成化中水复为患坡亦冲决千户张能加石修砌正徳十四年知府马龠复民侵地建桥水绕如故嘉靖二十六年知府李逢牓其门东曰通江南曰拱汉西曰道汉北曰拱淮三十一年水患薄城知府徐贡元筑隄百里许称徐公隄三十四年知府陈甘两创筑北门月城周二十六丈髙一丈六尺左右为门四十五年巡抚徐南金増垣如其髙势亦壮固天启中知府李行志再修怀宗时巡道赵振业各城皆崇三尺竝二堞为一又增建敌楼
　　皇清康熙元年二年东西城楼南北城及北楼倾圮知府髙翺増修四年县令髙聨捷更新南楼二十一年知府傅鹤祥复新西楼二十二年西北城圮于水鹤祥甃石为脚置闸泄之二十四年重建西楼东城圮知县刘世英捐修之
　　安陆县【附郭】
　　云梦县城明成化七年知县钟弼筑土为垣长五里髙一丈五尺正徳八年知县孙复置北门楼嘉靖二十四年知县郭贵徳复甃三门各建楼东曰朝阳南曰迎薰西曰观成北曰拱极后知县王廷佐増垣二尺万厯二年知县陆勲奉檄修砖城周五百七十丈有竒髙二丈二尺建置四门楼濠久淤为居民园舍怀宗七年知县蔡宗虞搜括原址凿濬如旧九年寇围七昼夜恃以无恐
　　皇清顺治七年知县呉宗孟重修四门置小亭其上补修周城整砌砻密
　　应城县城明成化中知县汪清筑土为城周五里有竒广七百四十丈袤四百五十丈濠环之为门六曰怀仁辅义立礼秉智小南小北池二一自东而西入西河一自古城港迄怀仁而东入渔子港正徳五年中原盗起知县王亨拓垣东出二十八丈西滨河缩入五十丈南出三丈北出四十五丈周围一千二百九十丈嘉靖十三年知县李调元改题六门城基仍旧二十一年知县卢湘修賔阳门楼三十六年知县呉哲始甃以砖周八百七十一丈崇二丈址广三丈有竒更题门额万厯七年知县李学诗增甃城五尺懐宗九年献贼攻城知县张绍登守御七日力竭城陷复为隍次年逰击冯再荣奉檄修城又次年知县李同春草创官舍渐次修葺
　　皇清康熙二十三年知县王化洽以城陴坍卸筑寛丈余下脚倍之二十四年巡道祖泽深知府傅鹤祥协镇尤三省知县齐国政见楼堞頺废各捐俸修建竝两濠皆疏濬之雍正五年春城垣倒塌防二百丈知县唐琳捐俸接修于六年七年间补葺一百四丈有竒刻期告成
　　随州城旧土城明洪武元年守御镇抚李富等始城之以南畔湫下徙而北者半悉甃之周六百二十五丈计三里一百七十步髙二丈五尺南西北三门各建楼南楼右増钟楼为敌舍二十三为女墙九百五十治十三年知州李充嗣设闗外门四各建楼沿闗筑隄周四里许濠绕城周围七百五尺深一丈正徳中百户张瑄朱元判官孙益开凿西北复为隄五十七丈西建桥嘉靖二十五年佥事郑汝舟辟南北二门复侵地为桥甃以石知州朱天秩更辟二濠始就故道嘉靖三十七年知县孙鋭加砌以石郭外又作甎城髙丈余周十里楼六座以防水备盗
　　皇清雍正五年知州费永鋐捐资修濬
　　应山县城旧无城明初四衢设门正徳九年知县谭一凤増修嘉靖九年知县王尚用筑土为垣采石陶甎知县王朝璲继成之既而頺圮
　　皇清顺治初知县蒋永修重加修葺周六百九十九丈髙二丈厚二丈五尺为门四各建楼东曰环秀南曰聚奎西曰寳成北曰拱宸环城为池半临汶水由西绕南而东滙为深渊西架二桥以通行旅东建桥闸以司蓄泄至今称为巩固间有圮卸随时修补其东西城楼及城门近渐倾圮知县姚孔銮捐俸鸠工修整完好
　　荆州府
　　荆州府城明一綂志云蜀闗忠义所筑晋桓温増修之明洪武甲辰平章杨璟依旧基修筑周一十八里三百八十一步髙二丈六尺有竒嘉靖九年重修为门楼六重新东门曰镇流楼曰賔阳公安门旧名楚望南纪门楼曰曲江西门旧名龙山楼曰九阳小北门曰古漕旧名维城大北门曰拱辰旧名柳门城外掘土为池濶一丈六尺深一丈许东通沙桥西通秘师北通龙陂诸水癸未献贼平其城
　　皇清顺治三年巡道李栖凤总镇郑四维率兵民重筑悉如旧址康熙二十三年奉
　　防特设满洲将军都统领八旗大兵驻防荆州驻城东其西为官署民居中设有间墙雍正五年霖雨倾圮六年官给帑银三千两有竒修筑完固城内界城雍正七年给帑金六百两重修各门楼俱系雍正三年知府王景臯捐修
　　江陵县【附郭】
　　公安县城旧名吕蒙城正徳辛未周筑土为城寻圮嘉靖二年知县周臣奉议疉砖石筑之以滨江冲决城渐溃知县杨云才议迁椒园至知县高凤翔始改迁怀宗时复徙祝家冈知县张大韶修砌庚辰知县赵继鼎重修癸未献贼残燬殆尽
　　皇清顺治五年知县王百男建署于旧邑斗湖隄八年知县何国栋始移祝家冈之新城后令许盘陆守采相继修葺雉堞雄壮又康熙三十八年许盘新开便河五十六年知县杨之骈更加修濬
　　石首县城治中知县何洽筑土城万厯二年巡抚赵贤抚治都御史孙应鼇巡按李栻檄知县张一鲲始建砖城周一千五十六丈髙一丈一尺女墙四尺加其上门楼五池绕城怀宗时兵燹倾頺
　　皇清顺治中知县王大年修复康熙七年知县魏应嘉重修城垣间有坍卸知县邓士灿捐俸修补
　　监利县城正徳中巡抚秦金檄县丞杜渐筑土为城万厯初知县李纯朴始建砖城周一千八十丈为门五为池深二丈一面小河通大江明季兵火圮毁殆尽
　　皇清顺治六年知县蔺完瑝缮修缺毁重建城楼康熙十九年知县程藻修濠补缺
　　松滋县城旧无城成化间始筑土城名杨城周五里髙一丈二尺为门建楼有四池濶二丈五尺深八尺北一面临大江怀宗时知县何志孟因四方寇警修筑砖石献贼屠城荡为平地
　　皇清康熙六年始议修复渐次创兴二十三年知县陈麟修葺完固
　　枝江县城洪武二十二年设枝江守御千户所防容美洞蛮创筑土城成化四年指挥李震许英筑砖城周千有余丈髙一丈五尺为门五各建有楼池东临大江西临峻岭治三年知县李智开凿欲通江水绕城以便舟楫将成智迁去议遂寝至
　　皇清康熙元年知县田禹稼详请修筑未告成三年知县周廷桂始谕众鸠工修举完备雍正三年知县陈悳荣四五六年知县许庆逺乔汧七八年知县傅采相继捐修竝详请遵例发帑修筑在案
　　夷陵州城旧在江左宋徙江右元复徙江左明洪武十二年千户许胜因旧基甃砌周八百六十三丈髙二丈二尺为门七曰东门曰中水曰大南曰小南曰大北曰小北曰镇川各建有楼东南北三面皆濠濶四丈五尺深二丈惟西一面临大江成化间知州周正千户常垕甃以砖怀宗时献贼平城
　　皇清顺治十三年游击张琦奉委修葺康熙三年倾圮六年知县鲍孜缮修完巩雍正五年霖雨倒塌一百六十丈零知州何广廷奉文发帑捐银兴修
　　宜都县城三国时呉陆逊拒蜀于此筑城号曰陆城明成化时都御史杨璿因旧修筑土城戊戌知县刘端修徐斌重修周围六百五十余丈髙一丈二尺濠八百余丈门五东曰朝天南曰迎薰西曰太平北曰临川东北曰合江万厯丙子知县许梦熊以土城不堪防御始易以砖石碑曰许公城怀宗时贼陷盘踞不一次
　　皇清顺治四年移寓白洋城垣尽圮虎穴其中康熙元年总督张长庚檄知县叶大生修筑创建城楼十三年又为呉逆残缺三十六年知县刘显功捐修始复旧观今年久间有倾圮知县张廷琛现在修濬逺安县城古城临沮在南漳界元迁亭子山下明成化间筑城东荘砌以砖石周八百余丈髙一丈八尺为东西南北门四建有楼千户朱纲増筑防城隄以防水池濶二丈深丈余怀宗甲戌寇至城陷
　　皇清顺治四年知县周防隆涖任露处山麓请修城堞因河为池十一年水涨城圮知县卢运昌营筑十五年大水城复圮知县安可愿重修至康熙四十一年倒塌止存基址
　　襄阳府
　　襄阳府城旧有城负汉屏岘其北周以断岸故不池东西南凿山为池与樊城市对晋羊祜杜预朱序宋吕文焕所守皆此城也元季頺废明初乙已卫国公邓愈因旧址修筑新城周一十二里而赢髙二丈五尺为门六曰东南西大北小北东长俱有子城各为角楼者一南门楼一成化中都督王信重建其东南西南各楼一东北角楼一花楼十东西大北东长门楼四治中副使毛宪重建知府万振孙易东曰阳春南曰文昌西曰西成大北曰拱辰小北曰临汉东长曰震华焉城北以汉江为濠计四百丈东西南三濠通计二千一百一十二丈三尺濶二十九丈深二丈五尺正徳丙子夏汉水大溢新城塌者三十余丈按察副使聂贤躬督堙塞水少杀即佣工取石仙人洞犬牙甃砌精坚逾旧起大北门至东长门修砌泊岸长二百八十丈髙二丈又筑子隄于江以防旧岸址濶八尺髙五尺长二百八十丈襄人呼为聂公堤嘉靖三十年汉水屡溢分巡陈绍儒分守雷贺修复三十九年大水知府汪道昆重修隆庆二年隄复溃新城圮分巡副使徐学谟檄府益甃老龙隄防城居民始安怀宗辛已春献贼寇襄城楼警铺俱燬都御史袁继咸亲督修砌都御史王永祚重建六城楼暨西南城狮子楼壬午冬被闯贼残燬
　　皇清顺治二年都御史徐起元檄委同知贾若愚自小北门城上西至南城各险要处用砖石修砌御敌炮台二十九座五年都御史赵兆麟檄副使苏宗贵重修西城大楼檄知府冀如锡重建南城大楼檄同知□腾茂张仲重修大北门城楼建小北门城楼檄知县董上治重建东城大楼以至城外三桥竝敌楼濠岸俱各完葺
　　襄阳县【附郭】
　　宜城县城宋孝武永初元年筑宜城大隄为县周十一里元仍旧制明成化初知县郭泰筑土城二里许后知县海澄重修王绪建四门楼林典辟马道倍城趾正徳六年知县朱崇学创置砖城髙一丈五尺周八百丈池深一丈周九百丈为门四曰望江凝晖来逺拱辰嘉靖三十年知县郝廷玺拓城西冈避水患添小南门隆庆六年水溃城隄知县雷嘉祥重甃砖周围五里有竒髙一丈七尺基广三丈面濶一丈余五门俱建楼万厯二年巡抚赵贤防抚治孙应鼇移檄督工修砌加崇五尺増建警铺五座视前尤为壮丽
　　南漳县城旧土城明成化初刘石倡乱有司更筑周三里嵗乆頺塌治中知县赵泰新之髙一丈六尺厚一丈五尺上施木架覆以瓦为门三正徳丙子知县萧浩甃以砖为门四嘉靖六年知县宋屏因城逼近西山拓城北广一里今北郭无门又增小东小西二门凡门五池濶二丈深一丈
　　枣阳县城旧土城即宋县令孟宗政所守故址无楼橹城隍明景泰间知县夏亨修凿成化间知县杨瑛始甃五门曰向明观光寅賔阜城西成治间知县王显髙置楼正徳七年流贼逼攻枣阳城防陷知县安邦创置砖城周四里二分髙一丈一尺厚一丈八尺为门五各建楼一池广十丈深六尺嘉靖二十二年知县李翼龙重修万厯元年知县王应辰移南门于文庙前改门名崇文建楼其上周围加六尺视昔愈固怀宗时知县金九陛增髙周城各五尺濬池亦如之
　　皇清雍正六年知县邱彦升补修
　　谷城县城旧土城明成化初知县王溥增筑之周二里髙一丈二尺厚五尺后知县段锦为三门正徳十年知县康琮始甃以砖髙一丈五尺厚一丈池深二丈濶如之知县杨文焕增修隆庆二年分巡副使徐学谟檄知县苏继文修砌万厯四年知县王执中修完増建西郭门周回加髙三尺凿深城濠怀宗己卯献贼掘平巡抚宋一鹤抚治袁继咸委保康知县陶懋中造砖修砌知县周建中告成
　　皇清雍正二年被水倾塌知县归琏补修
　　光化县城明初创筑土城正徳九年知县黄金甃以砖周九百六丈髙一丈五尺为四门知县王瀊修石隄以障水城不浸者四十年至嘉靖三十年大水泛溢城始堕知县王郁郑曼继修复圮隆庆六年本府通判马昌署县事请十三里桥东依隂城镇为新城延袤一千六百步髙一丈八尺濶一丈二尺俱砖石砌四门各建楼曰迎晖登云通江拱辰四隅各为小楼曰揽萃思贤曙光挹汉东西濠各长四百五十步濶二十五步南北称是
　　均州城明初守御千户李春修筑永乐中甃以砖石周六百丈有竒髙二丈五丈濶一丈二尺池深三丈濶六丈为门四左右开水门以便樵汲惟西夕照门虽设今塞东以汉水为濠西南北俱凿濠深一丈五尺广称之
　　皇清雍正二年知州髙泽宁七年知州许大壮相继増修郧阳府
　　郧阳府城旧无城明天顺八年盗起知县戴琰为土城备之成化十二年建行都司置府卫抚治都御史原杰展筑甃以砖石周六里八百余丈髙一丈五尺为门四东曰宣和南曰迎薫旧名敷惠西曰平理北曰拱辰旧名水门其池西临江东北绕山麓诸溪正徳中知县王镇濬之嘉靖三十六年都御史章焕又以东北一带开筑二百余丈许六里有竒正东増一门曰时雨盖府学面门也四十五年秋大水东南城圮都御史刘秉仁修筑之髙二丈一尺厚一丈八尺城上为警铺二十为门楼七为瓮城楼三为角楼一规制始备北城大半皆枕山西南一带阻汉水唯东门外凿池濶二丈二尺深九尺长五十余丈
　　皇清雍正二年夏汉水泛涨东南城圮里许知县卢上进捐资修补
　　郧县【附郭】
　　房县城旧土城明洪武中修筑成化初増修髙二丈周围七百二十五丈二尺计四里有竒为东南西北四门城楼下有池怀宗七年流冦陷房楼铺俱燬十年知县郝景春捐俸补修一百七十余丈池之淤塞者濬之十二年张献忠陷房屯营三月城垣尽平十四年抚治王鼇永请发帑金勅均阳营副将李成章督兵修筑以房令刘天民监之城工始竣各楼警铺未建而贼至
　　皇清顺治九年郝逆据房逮癸卯厯十有二年城复圮坏是年贼平秦帅王一正发兵修之康熙六年知县傅六吉典史髙标补修
　　竹山县城旧土城在上庸水之北明成化三年山冦石和尚等啸聚始甃石筑今城周三里髙一丈四尺十四年展筑计周五里为门四东曰迎宾西曰广泽南曰迎恩北曰观澜七年守备指挥李仁王纲等重修治九年都御史戴复拓之正徳五年分守道白金虑广泽门西通川省筑土月城随甃以石知县何洁建楼其上隆庆元年知县雍世哲改迎恩门于县治之东南而以旧门为水门又修广泽月城明末甲戌献贼陷城悉为平地今尚未修筑
　　竹谿县城旧土城在竹谿河之北明成化十二年都御史原杰创筑周三百四十九丈髙一丈为东西南北四门建楼无池治元年知县吕聪濬凿十三年知县傅亨昌修葺正徳九年知县张瓉以土城易圮难备不虞取石更筑万厯甲戌知县周继文议増髙五尺添设四角楼工未毕知县陈希欧续成之献贼掘为平地
　　上津县城明成化四年始筑土城明末兵燬
　　郧西县城旧土城明成化十二年参议杨琚副使费臻佥事周谟奉抚治原杰檄督通判郑理创筑成化十九年都御史王睿复檄知县侯爵鼎修筑之周六百三十步髙一丈三尺覆以瓦为门四各建楼凿池绕之池深一丈正徳八年知县陈谧计度砖砌未果十六年知县范继志成之其角楼四警铺八则嘉靖九年知县邵阳建后北门外泥沟水发冲城知县黄珝以石甃城内址明末兵燬
　　皇清顺治四年知县贺绳烈重修
　　保康县城旧无城明治十一年知县苏惠和始筑土城十六年抚治王鉴之展筑周五百一十五丈髙一丈三尺覆以瓦为门五迎晖迎秀迎明迎思迎翠外绕以池嘉靖十二年都御史胡东臯甃以砖石后河水冲頺西北知县张世勣重修外筑石隄七十余丈久雨复溃通判温大通修之知县潘可贤又修水堑及阳河口沟隄明末流冦出没城尽倾圮
　　直归州
　　归州城旧城原在江南明嘉靖十四年地忽陷裂城舍倾圮始迁于江左今丹阳地周围六里一千八十一丈五尺髙一丈九尺为门四东四迎和南曰兴贤西曰瞻防北曰拱极明季为冦往来盘踞城垣頺废
　　皇清康熙三十年知州曹熙衡始入城芟芜集众立城门四十二年知州魏国璘捐修兴门及城楼雍正七年瞻防门圮知州郭良昭重修
　　长阳县城前后有东峯凤凰诸山壁立环绕四面阻塞西则施州建始诸水奔流赴壑防为清江东出大河而治中域焉诚天然城堑也宋元筑土城明因之怀宗十六年知县朱方干详请修筑于临江一面甃以石竝建东南西门城楼后山一面累土为城覆以瓦十七年土官唐镇邦率蛮兵攻陷怀宗时隳于闯贼
　　皇清康熙三年知县樊维翰修复
　　兴山县城旧无城明治初知县刘孜筑土城正徳中知县谭溥胡安叶槐继修髙一丈厚七尺周围三百二十四丈为门三东曰迎恩南曰观澜西曰来逺嘉靖九年知县李廷实因北山麓増筑土城砻石为基辟北门以守御然山水骤涨屡修屡圮自明末贼变倾废殆尽
　　巴东县城旧无城按巴东前临川江后耸崇山自然之城堑也
　　恩施县城即施州卫旧城在今元妙观及睡师崖下地因山为之元仍旧明洪武十四年指挥朱永拓址甃石周九里有竒髙二丈五尺东北带清江南环溪水皆天然城堑上设串廊警铺女墙为门四东曰清江西曰西顺南曰南阳北曰拱北
　　大田所城附明洪武二十二年千户郑瑜用石甃筑周五百丈有竒濶一丈髙二丈池深一丈濶二丈为东西南北四门
　　公署【附】
　　武昌府
　　总督部院在望山门内后因移驻荆州提镇居此康熙二十一年总督董卫国还镇重修
　　巡抚都察院明景泰四年建署于布政司有隆庆五年都御史张仲羽迁于凤凰山南癸未火
</div>
    <div class="pagination">
<a href="湖广通志_page79.html">上一页</a><span>...</span><a href="湖广通志_page75.html">75</a><a href="湖广通志_page76.html">76</a><a href="湖广通志_page77.html">77</a><a href="湖广通志_page78.html">78</a><a href="湖广通志_page79.html">79</a><span class="current-page">80</span><a href="湖广通志_page81.html">81</a><a href="湖广通志_page82.html">82</a><a href="湖广通志_page83.html">83</a><a href="湖广通志_page84.html">84</a><a href="湖广通志_page85.html">85</a><span>...</span><a href="湖广通志_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
