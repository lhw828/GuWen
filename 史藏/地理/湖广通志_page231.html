<!DOCTYPE html>
<html>
<head>
    <meta charset="UTF-8">
    <title>湖广通志 - 第 231 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 231 页/共 373 页</h1>
    <div class="content">　　曽祜井研人万厯间知临湘县一介不取民有不率令者蒲鞭示辱后调巴陵令临湘人争留不得时有夺我青天之謡【旧通志】
　　皇清伍士琪阿迷州举人平江县令清操自励性尤慈惠邑多逋赋不忍追呼朴抶与民期期至而赋不供召问之皆辞以故又与之期民感愧士琪又收民布谷杂物估其直以充赋官为变易或赢至分厘以上悉以还畀其民民又益悦赋大集民间饮食鬬争牒诉于庭士琪即为剖理曲直仍委曲晓譬两造意皆解然后退邑漕米几三万石士营度汨水之涯髙原爽垲创置官庾为运漕所由上下商贩所聚寖以成市号曰伍公市以抚臣赵申乔荐调泸溪兼摄桂阳州事再荐陞知朔州申乔复奏留湖南为桂阳知州后歴官员外郎卒平江有专祠祀之
　　张世任江夏人康熈己丑进士改岳州教授课士以立行为先讲学以明经为要祀名宦
　　汪特昌汉川人康熈庚子乡举为岳州教授笃于躬行勤于课士祀名宦
　　常德府
　　东汉李进后汉书南蛮传永和元年冬澧中溇中蛮反叛明年春蛮一万人围充城八千人冦夷道遣武陵太守李进讨破之斩首数百级余皆降服进乃简选良吏得其情和在郡九年梁太后临朝下诏増进秩二千石赐钱二十万
　　应奉后汉书列传汝南南顿人武陵蛮詹山等四千余人反叛执县令屯结连年诏下公卿议四府举奉才堪将帅永兴元年拜武陵太守到官慰纳山等皆悉降散于是兴学校举侧陋政称变俗坐公事免延熹中武陵蛮复冦乱荆州车骑刘绲以奉有威恩为蛮夷所服上请与俱征拜从事中郎奉勤设方畧贼破军罢绲荐为司校尉
　　陆康后汉书列传呉郡呉人光和元年迁武陵太守时灵帝欲铸铜人而国用不足乃诏调民田亩敛十钱而比水旱伤稼百姓贫苦康上疏諌内侍因譛康徴诣廷尉
　　三国黄盖呉志列传字公覆泉陵人武陵蛮夷反乱攻守城邑乃以盖领太守时郡兵才五百人自以不敌因开城门贼半入乃击之斩首数百余皆奔走尽归邑落诛讨魁帅附从者赦之自春讫夏冦乱尽平诸幽邃巴醴由诞邑侯君长皆改操易节奉礼请见郡境遂清
　　钟离牧呉志列传字子干防稽山隂人永安六年蜀并于魏武陵五谿夷与蜀接界时论惧其叛乱以牧领武陵太守往之郡魏遣郭纯试守武陵入蜀迁陵界屯于赤沙又进攻酉阳牧问朝吏皆曰二县山险不可以军惊扰惊扰则诸夷盘结可遣恩信吏宣教慰劳牧曰不然外境内侵诳诱人民当及其根柢未深而朴取之此救火贵速之势也勅外趣严抚夷将军髙尚说牧曰昔潘太常督兵五万以讨五谿夷又是时刘氏连和诸夷率化今既无往日之援而郭纯己据迁陵明府以三千兵深入尚未见其利也牧曰非常之事何得循旧即率所领晨夜进道縁山险行垂二千里从塞上斩魁帅百余人及其支党千余级纯等散五谿平迁阳武将军封都乡侯
　　南北朝刘悛南齐书列传字士操彭城人宋明帝时为安逺防军武陵内史郡南江古堤久废不缉悛修治未毕而江水忽至百姓弃役奔走悛亲率厉之于是乃立汉寿人邵荣兴六世同爨表其门闾悛强济有世调蛮王田僮在山中年垂百余歳出谒悛还都吏民送者数千人悛人人执手系以涕泣百姓感之乐蔼梁书列传字蔚逺南阳淯阳人龙阳相时齐豫章王嶷为武陵太守雅善蔼为政
　　唐胡处立
　　李璡
　　崔嗣业
　　李翺
　　温造
　　韦夏卿【以上六人俱朗州刺史宦绩见水利】
　　刘禹锡唐书列传字梦得中山人登博学宏词科为监察御史斥朗州司马州接夜郎诸夷风俗陋甚家喜巫鬼毎祠歌竹枝鼓吹裴回其声伧儜禹锡谓屈原居沅湘间作九歌使楚人以迎送神乃倚其声作竹枝辞十余篇于是武陵夷俚悉歌之
　　宋师顽宋史列传内黄人知朗州明一统志以简静为治朗人便之
　　薛居正宋史列传字子平浚仪人知朗州防亡卒数千人聚山泽为盗监军使疑城中僧千余人皆其党议欲尽捕诛之居正以计缓其事因率众剪灭羣冦擒贼帅汪端诘之僧皆不预赖以全活
　　陶弼宋史列传知鼎州章惇经理五溪蛮事荐为辰州明一统志知鼎州善于绥辑
　　魏廷式宋史列传字君宪宗城人太平兴国五年中第释褐朗州法曹掾转运使李惟清以其吏材奏知桃源县
　　张鉴宋史列传字德明瀛州团练使藏英之孙咸平初知朗州溪峒羣蛮数冦扰鉴召酋豪谕以威信皆俯伏聴命
　　张运宋史列传字南仲贵溪人绍兴五年通判鼎州贼杨么黄诚拥众数万残破城邑跳梁湖北髙宗遣张浚以都督董师岳飞以招讨举兵系之贼率轻鋭径趣武溪南兴以临鼎州城中大震运与太守程昌寓勒兵登城控扼上下以张其势贼宵溃澧贼雷德进栅险称乱帅檄运讨之运将都统梁吉等率兵直捣其巢破四十二栅降其众
　　程昌寓明一统志知鼎州兼鼎澧镇抚使湖贼杨么来攻昌寓以蔡兵御之后人为之立庙名曰忠祜钱景持姓谱知桃源县时钟相犯城景持与钟力战遂被杀事平加赠
　　凌景夏姓谱字季文余杭人绍兴中知鼎州奏乞放免程昌寓所增蔡州官兵衣粮六万四千余缗李焘宋史列传字仁甫丹棱人唐宗室曹王之后知常德府初政和末澧沅辰靖四州置营田刀弩手募人开边范世雄等附防扰民建炎罢之乾道间有建请复置者焘为转运使奏不当复提刑尹机迫郡县行之田不能给焘又申言之请度田立额且约帅臣张栻列奏诏从之境多茶园异时禁切商贾率至交兵焘曰官捕茶贼岂禁茶商聴其自如讫无警吕午宋史列传字伯可歙人嘉定中知龙阳县豪民陶守忠杀人正其狱诛之时史弥逺虽非贤相犹置人寸簿书贤士大夫以待用而午治县之政亦书之姚孳姓谱字舜徒慈谿人令桃源乡有虎孳以文祷诸社越三日虎仆祠旁奏课为天下第一部使者举孳学行优异才能显著
　　袁申儒姓谱理宗时知常德府善政及民兴文学厚士风
　　曹彦约宋史列传字简甫都昌人知常德府陛辞言下情未通横敛未革帝曰其病安在对曰台谏专言人主不及时政下情安得通包苴公行于都城则州郡横敛无可疑者
　　赵善佐姓谱居邵武以宗室子试有司授将乐丞累官知常德府奉法爱民以勤俭自约饬不妄费公帑干请无所应
　　元伯特恩元史列传奈曼部人至元十六年进宣威将军常德路副达噜噶齐防同知李明秀作乱伯特恩请以单骑往招之直抵贼垒谕以朝廷恩德使为自新计明秀素畏服遂与俱来伯特恩以闻于朝明秀伏诛贼遂平
　　倪德政明一统志苏州人常德路总管有惠爱于民民德之既去郡人为立遗爱碑
　　哈沙明一统志郡监有善政毎歳运输民艰于肩荷乃从北门外至潜水十五里开河以便之歳旱得以漑田民甚赖焉
　　苗益姓谱知龙阳州峒冦侵掠民饥馑益赈济保抚之如子民视之如父母后陞常德路总管
　　明张子俊楚纪洪武初知常德府课农桑劝蚕绩延师儒选髦乂举行乡饮酒礼致敬耆年作燕贤诗以美之
　　青文胜字质夫夔州人洪武初为龙阳典史龙阳濒洞庭歳罹水患逋赋数十万敲朴死者相踵文胜慨然诣阙上疏为民请命再上皆不报叹曰何面目归见父老复具疏击登闻鼓以进遂自经于鼓下太祖怜之为免龙阳毎歳租二万四千余石邑人建祠祀之妻子贫不能归养以公田百亩万厯十四年诏有司春秋致祭名其祠曰惠烈【明史稿】
　　应履平楚纪奉化人洪武庚辰进士永乐中知常德府旧赋麦为税履平奏请易以稻民便之加意学校作新士文教蔚兴后陞云南布政司使过郡有诗云花向东风几度开鼎城五马又重来街头稚子争迎笑沙际渔翁亦解猜
　　钱梦松字长龄浙江龙游人先是常德有万松者为龙游令有德政一夕钱氏梦见松至其家遂生子名曰梦松洪武中除常德司马至松家能悉其故居加惠地方修围堤亲操版筑悉心区画阖郡赖之立祠堤上【府志】
　　燕善楚纪德化人永乐间繇乡举知武陵驭吏以严抚民以寛擢太仆寺丞
　　王斌明一统志琼山人正统间任龙阳县丞存心爱民尝修围堤不辞劳瘁务为坚厚民田永赖焉王绩明一统志华亭人景泰甲戍进士成化中知常德府持身峻洁人不敢干以私歳大旱祷于龙门洞幽邃莫测绩引绳而下必穷其处乃大雨士民感悦李文辉明一统志闽县人成化壬辰进士治间以御史谪武陵县丞清介自守厘弊涤奸郡有巨猾羣盗倚为囊槖民诉之官辄以赂免文辉按寘诸法盗患遂息
　　刘缨明一统志新淦人初知滕县起复补武陵在任六月明习吏事诸舞文者以次擿治之行取擢御史黄珂明一统志遂宁人成化中知龙阳县兴学校劝农桑理寃狱歳饥加意赈恤全活甚众
　　胡悰长州人成化间以进士任常德同知为人刚劲遇事剖决如流邑罹旱涝奏免租税十之七邑人生为立祠悰尝自题其门云掩去无人敲暮夜开来有脚走阳春【旧通志】
　　欧阳恂姓谱安福人治壬辰进士正德末知常德府性鲠介政尚简易务节省民力时大水决堤悉心修筑民困乃苏
　　应能明一统志西安人治中知武陵县敏逹有干局时藩第初建能先事经画具有条贯民不知扰毎村创设义囤积谷备赈贷九载秩满百姓诣阙奏留诏増俸二级仍管县事
　　王禾明一统志宛平进士正德初知常德府质朴严毅为政务持大体时藩国初建横索百端或加戮辱禾曰剥民以媚人吾不能卒不可夺其操
　　方仕明一统志固始人正德戊辰进士嘉靖间知常德府勤敏廉平乡落无胥之迹修固隄防以御霪潦积谷至四万余石以赈荒饥乃请蠲租十之七又新学校周贫士实政凿凿可纪
　　陆垹明一统志嘉善人嘉靖丙戍进士知常德府清介持大体修学课士以才优调知武昌
　　张钺明一统志平度人嘉靖中知沅江县性刚直极甘清苦时世宗南幸内官徴求无艺廵抚委钺支应钺称夫马有数不得过索人呼铁汉去官之日食筯破釡騐给还民其廉如此
　　张泽明一统志桐城人嘉靖中知沅江县兼摄武陵事时麻阳诸苗鸱张窃发羽檄旁午发徴供亿从容肆应绰有余裕
　　陆州明一统志海陵进士嘉靖中除常德守时朝廷鼎建三殿木运孔棘使者乘势为奸利州调停差拨【阙】　其牙角一时属城赖以安堵
　　方大美桐城人万厯间由进士任常德推官清廉爱民多有异政【旧通志】
　　刘孔晖【详寳庆人物】
　　朱国柱【详忠臣志】
　　皇清刘舜濬桂林人顺治七年以工部郎中知常德府
　　操守洁清抚育流播民甚德之
　　王兴禹广宁人康熈元年任常德推官勤访民瘼慈爱备至郡人祠祀之【以上旧通志】
　　辰州府
　　东汉马援后汉书列传字文渊扶风茂陵人拜伏波将军封新息侯建武二十四年武威将军刘尚击武陵五溪蛮深入军没援因复请行时年六十二帝愍其老未许之援自请曰臣尚能被甲上马帝令试之援据鞍顾盻以示可用帝笑曰矍铄哉是翁也遂遣援率中郎将马武耿舒刘匡孙永等征五溪明年春军至临乡遇贼攻县援迎击破之斩获二千余人皆散走入竹林中三月进营壶头贼乘髙守隘水疾船不得上防暑甚士卒多疫死援亦中病遂困乃穿岸为室以避炎气贼毎升险鼓噪援辄曵足以观之左右哀其壮意莫不为之流涕
　　宗均后汉书列传南阳安众人补辰阳长其俗少学问而信巫鬼均为立学校禁絶淫祀人皆安之后为谒者防武陵蛮反围武威将军刘尚诏使均往救之旣至而尚己没防伏波将军马援至诏因令均监军援卒于师军士多温湿疾病死者大半均与诸将议曰今道逺士病不可以战欲权承制降之何如诸将皆伏地莫敢应均曰夫忠臣出竟有可以安国家专之可也乃矫制召伏波司马吕种守沅陵长命种奉诏书入虏营告以恩信因勒兵随其后蛮夷震怖即共斩其大将而降于是入贼营散其众遣归本郡为置长吏而还均未至先自列矫制之罪光武嘉其功迎赐以金帛按通鉴胡三省注后汉宋均传均族子意意孙俱灵帝时为司空攷赵明诚金石録有汉司空宗俱碑又尝得宗资墓前膊上刻字因以后汉帝纪及姓苑纂诸书参攷自均以下其姓皆宗列传写为宋误也又南蛮传作宗均与传互异纲目亦书监军谒者宗均矫制告谕羣蛮降之是当为宗均无疑
　　三国潘濬通鉴呉主假太常潘濬节使与吕岱督军五万人讨五溪蛮濬姨兄蒋琬为诸葛亮长史武陵太守卫旍奏濬遣宻使与琬相闻欲有自托之计呉主曰承明不为此也即封旍表以示濬而召旍还免官【互见常德府人物】
　　唐王翃唐书列传字宏肱晋阳人天寳中擢才兼文武科出为辰州刺史与讨襄州康楚元有功加兼秘书少监迁朗州刺史
　　宋秦再雄宋史西南溪峒诸蛮传辰州猺人长七尺武健多谋在周行逢时屡以战鬬立功蛮党伏之太祖召至阙下察其可用擢辰州刺史官其子为殿直赐予甚厚仍使自辟吏属予一州租赋再雄感恩誓死报効至州日训练土兵得三千人皆能披甲渡水歴山飞堑捷如猿猱又选亲校二十人分使诸蛮以传朝廷懐来之意莫不从风而靡各得降衷以闻太祖大喜复召至阙面加奬激改辰州团练使又以其门客王允臣为辰州推官再雄尽瘁边圉五州连袤数千里不増一兵不费帑庾终太祖世边境无患孙览宋史列传髙邮人字传师神宗时荆湖开疆命往相其便览言沅州所招溪峒百三十宜从本郡随事要束勿建官置戍以为民困从之
　　曹克明宋史曹光实传百丈人从子克明字尧卿知辰州抚水蛮叛徙宜融桂昭栁象邕钦廉白十州都廵检使兼安抚使旣至蛮酋献药一器曰谿峒药箭中人以是解之可不死克明曰何以騐之曰请试以鸡犬克明曰当试以人乃取药箭刺酋股而饮以药即死羣蛮惭惧而去
　　谢麟宋史列传字应之瓯宁人通判辰州章惇使湖湘拓沅州荐麟为守猺贼犯辰溪麟且捕且招一方以宁
　　呉审理明一统志哲宗时知辰州猺数为寇审理解甲撤备一以诚信结之猺感悦境内晏然比审理去猺复来寇诏令复任十年境无寇扰
　　张建侯【详忠臣志】
　　邵隆明一统志绍兴中知辰州论事无隠守正不阿张忠恕宋史列传仆射浚之孙通判沅州魏了翁常许忠恕拳拳体国似浚拨烦剸剧似其父杓
　　杨抗明一统志辰州通判蛮剽掠抗置大楼伺其出入鸣鼓为号逺近相攻蛮震骇遂屏迹
　　饶敏学姓谱理宗时知黔阳县器量宏深廉慎自守长于治事蛮獠畏服凡有营建民不知劳而事集民爱慕之
　　汪长源姓谱知沅州増浚城池军需悉备时巨寇曹成来攻沅长源多方御之成遂遁去民懐其惠祀忠贤祠
　　张纶宋史列传字公信汝隂人奉使灵夏还防辰州溪峒彭氏蛮内寇以纶知辰州筑蓬山驿路贼不得通乃遁去徙知渭州后蛮复入寇为辰州澧鼎等州縁边五溪十峒廵检安抚使谕蛮酋祸福购还所掠民遣官与盟刻石于境上
　　徐霖宋史列传字景説西安人沅州教授时宰相史嵩之挟边功要君植党颛国霖上疏歴言其奸深之状未几嵩之匿父丧君子竝起而攻之上大感悟丞相范钟进所召试馆职二人上思霖之忠亲去其一易霖名
　　元图固勒元史列传喀喇伊聂之孙从许衡学至元二十九年辰州蛮叛副枢刘国杰佥院苏玛拉往讨之不利移文索辰澧沅民间弩士三千哈喇哈逊以民弗习战强之徒伤吾民弗许图固勒曰兵贵训练乃可用也汉军不习弩因蛮攻蛮古所利遂与之果以此获胜
　　郭昻元史列传林州人授沅州安抚司同知佩金符招降溪峒八十余栅播州张华聚众容山昻率兵屠之山猺木猫土獠诸峒尽降至元十六年以诸洞酋入朝帝赐金绮鞍辔进安逺大将军狥沅州西南界复新化安仁二县擒剧贼张虎纵之曰汝非吾敌愿降即来不然吾复擒汝不难也明日虎降并其众三千人悉使归民籍军还众敛百金以献一无所受明詹彦中楚纪临淮人歳甲辰辰沅蛮叛太祖命彦中镇守辰州创立卫所増浚城池辰蛮獠杂处彦中处之动中机宜边鄙宁谧洪武纪元遂擢湖广行省防知政事
　　傅礼明一统志洪武间为黔阳县典史勤政恤民永乐初徴拜广西道监察御史
　　刘叔毖明一统志沅陵知县在任廉俭自持虚公处事民用安乐永乐中以荐陞工部员外郎寻入翰林邑人诣阙奏留至再遂除辰州府同知叔毖益尽心民事蛮獠信服一郡大治
　　张鼎新明一统志永乐中知沅陵县为政寛猛适宜抚字疲瘵劝课耕桑深得民心秩满保留在任三十三年
　　傅翔明一统志宣德中沅陵主簿持守清介勤于政事秩满民涕泣恳留当道亦雅重之正统间擢为零陵令
　　呉迪明一统志正统初知溆浦县为政严而有恩修筑陂堰至今民赖其泽
　　葛诩明一统志正统中沅州学训导严重寡言学问醖借秩满拜监察御史陞湖广按察佥事有廉能之誉
　　席贵明一统志正统中同知沅州居官九载廉而不苛寛而有制民不忍犯吏不敢欺歴陞成都知府古初明一统志正统间麻阳主簿以清俭得众心清水苖叛捍御死难城保无虞立祠崇祀
　　王矩明一统志景泰中知辰州府刚方正直尽心民事尤拳拳学校病且困有以金私馈者矩曰吾生平无私岂以困故易操耶卒却之
　　陈纲应天人成化元年领乡荐授黔阳知县县城当沅湘合流数决壊庐舍纲募人采石甃堤千余丈水不为害南山厓官道数里径窄甚行者多堕厓死纲积薪烧山沃以醯石暴裂拓径丈许行者便之【明史稿】
　　虞球明一统志治间辰州通判先是郡粮羡余主者咸以为巳利球至一无所取不妄笞一人而公事亦办过辰溪见髙田水涸禾苖易槁亲诣田间相视水道令民开凿陂塘潴水民受其利
　　戴敏明一统志正德初知辰州府撤淫祠建书院文章政事一时称首
　　邓竒明一统志正德初同知辰州府刚果明决吏不敢欺时武族横暴害人竒置之法余皆敛迹郡中肃然
　　杨绅明一统志正德间任溆浦知县遇讼立断皆中情理尝五日一诣学课试诸生由是诵读之声满城闉矣
　　瞿汝稷三楚文献録字元立常熟人守辰州保靖土司彭养正恶其嫡长子象干爱庶子象坤而酉阳土司冉御龙故与永顺土司彭元锦有隙象干者御龙之甥养正死元锦以兵逐象干汝稷驰驿开谕元锦遂解去未几勦红苖议起汝稷上议两台其畧曰苗迩年颇宁息今兹衅隙繇黔总戎盖黔有食粮熟苖龙惠大种苖也居小桥颇为部落所归中国羁縻之假以指挥服色总戎初至遽革其粮苖警日起总戎以为皆惠也使健步王仁续至惠寨仁续淫苗妇惠并苗妇杀之白总戎总戎诱杀惠尽灭其家夫汉法民奸人妇女者并杀其妇则弗问惠故奉汉法也又以白总戎何至杀惠灭其家乎曲在我矣又苖地四五百里其人奚止数十万勇悍难制未能速得志也议上事得寝
　　王祚久贵州平越人知溆浦县明懐宗时四方不靖兵储缺供有何将军者领万余人驻其境将肆屠掠旣有日矣祚久屡谒不得见乃掀军帐直入将军怒且诘因伏地泣请愿以某一人易阖境民命有余俸八百金布八百匹敢为寿将军曰吾即自赡若士卒何先是祚久己与里民具牛羊豕酒米若干遂如数对怒稍霁沉吟左右顾而银布牛酒俱至错陈帐外一军皆喜明日整众行邑民震悚悉走衙舍环伏背数叠犹内外不能容将军竟肃令不戮一人去欢声动地初祚久令丰都多惠政蜀人德之至是解组归只一舆家人徒步楚民哭送数百里不絶世世祀之子孙繁衍科第蝉聨不具载长孙梦麟由举人令丰润有仁声亦祀名宦长曾孙士俊康熈辛丑进士由翰林歴任湖北廵抚溆人闻之犹感泣曰此王公后也祚久生平隠德多不令人知其他行固称是
　　皇清刘应中直井陉人康熈十九年四月随绥逺将军蔡毓荣进克辰龙关是月涖辰兵后拊循黎庶严禁关口盘诘逃匿者得还集故土葺学校缮城垣増造瓮子洞铁索以挽行舟寻有红苗之警奉檄防辰沅靖道篆监军安戢三十余寨应中亷介有守为政条理秩然故事皆办集辰人至今德之
　　永顺府
　　宋陶弼宋史列传永州人知顺州州去邕二千里多瘴雾弼蚤莫劳军意气激扬士莫不奋起为用交人袭取桄榔扬声欲图州弼素得人心贼动息皆先知获间谍不杀谕以逆顺纵之去恩威两施以是不敢犯
　　明呉廷举都御史正德十四年奉诏勘保靖两江口土舍彭惠先是惠别据两江口与保靖宣慰彭九霄世有仇隙镇廵官又以小江七寨本宣慰檄惠还之惠益怨而永顺宣慰彭明辅兵力最强与惠连婣助之惠遂与九霄相攻数载守廵官执惠系狱明辅率众刼之以去复捕系之以闻于朝至是诏廷举勘处廷举令镇廵议以为惠罪当诛但土蛮难尽以法绳请徙置辰常城中俟其格心复用为首领朝议令廷举再勘复请以大江之右五寨归保靖大江之左五寨属辰州设大刺廵检司主之惠以土舍名目协理廵检事从之
　　直澧州
　　晋陈頵晋书列传字延思陈国人大兴初拜天门太守殊俗安之选腹心吏为荆州防军调发动静先驰白故恒得宿办
　　南北朝王敬宋书列传珢邪临沂人少有清尚性恬静乐山水为天门太守敬妻桓元姊也敬之郡元时为荆州遣信要令过敬至巴陵谓人曰灵寳见要正欲与其子集聚耳我不能为桓氏赘婿乃遣别船送妻往江陵弥年不迎山郡无事恣其游适转南平太守去官居作唐县界元屡召不下
　　檀道济宋书列传髙平人卢循寇逆羣盗互起郭寄生等聚作乱以道济为扬武军天门太守讨平之王镇恶宋书列传北海剧人意畧纵横果决能断或荐于髙祖镇恶时为天门太守即遣召之
　　庾黔娄梁书列传字子贞新野人父易有髙名黔娄齐永元初除孱陵令到县未旬易在家遘疾黔娄忽然心惊举身流汗即日弃官归家
　　胡僧祐梁书列传字愿果南阳冠军人大通元年除天门郡太守有善政
　　许懋明一统志梁天门太守政有能名
　　唐李元则唐书彭思王传字彞初贞观十年为遂州都督以冠服奢僣免久之为澧州刺史更折节励行崔瓘唐书列传博陵人累官至澧州刺史不为烦苛人便安之流亡还归居二年増户数万诏特进五阶以宠异政
</div>
    <div class="pagination">
<a href="湖广通志_page230.html">上一页</a><span>...</span><a href="湖广通志_page226.html">226</a><a href="湖广通志_page227.html">227</a><a href="湖广通志_page228.html">228</a><a href="湖广通志_page229.html">229</a><a href="湖广通志_page230.html">230</a><span class="current-page">231</span><a href="湖广通志_page232.html">232</a><a href="湖广通志_page233.html">233</a><a href="湖广通志_page234.html">234</a><a href="湖广通志_page235.html">235</a><a href="湖广通志_page236.html">236</a><span>...</span><a href="湖广通志_page232.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
