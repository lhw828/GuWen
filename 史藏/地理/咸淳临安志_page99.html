<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 99 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 99 页/共 177 页</h1>
    <div class="content">诏杭州洞霄宫照嵩山崇福宫置管勾或提举官【熙宁三年五月时以诸臣历监司知州有衰老不任职者令与闲局王安石亦欲以处异议者故增宫观员】 
诏于京东见管军马内以三千人戍扬杭江宁【熙宁五年七月】 
诏杭州选捍江兵四百人为教阅捍江指挥专习武艺【熙宁五年十一月】 
诏杭州录事参军系繁难处今后并差职官知县及奏举县令人【熙宁五年】 
诏杭州盐官于潜各增主簿一员【熙宁六年十月以事剧从转运司请也】 
诏以新修经义付杭州镂版所入钱封桩库半年一上中书禁私印及鬻之者杖一百许人告赏钱二百千【熙宁八年七月从中书礼房请也】 
上批高丽僧三人见寓杭州天竺寺可令钤辖司差指使一名乘驿引伴赴阙【熙宁九年十二月】 
诏杭州禁民毋以言涉边机文字鬻高丽人【元丰三年四月】 
诏杭州以钱氏临安县田产课入岁赐表忠观钱五百千葺吴越王坟庙【元丰五年三月】 
诏除杭州买扑场务积欠净利过月钱【元丰五年五月从司农寺丞韩宗良请也】
　　　　哲宗皇帝
诏杭州管病坊僧人每三年医较千人以上特赐紫衣及度牒一道【元佑六年八月从苏轼请也】 
诏邵光与本路监司同导积水【元佑六年闰八月时知杭州林希言太湖积水未退乞专委监司开决庶使民田复出流移归业】
　　　　高宗皇帝
　　　　　放免租税〔绍兴二年正月〕
朕遭时艰难遂为行国凡　驻跸去处理合优异宽恤民力始称　朕怀其临安府诸县人户拖欠税租等物依去秋明堂赦令合行倚阁者并特与放免如官吏日后复行催纳者依沮格　诏令科罪
　　　　　罢修造〔绍兴二年正月〕
比移　跸临安六宫尚留会稽者政缘不欲增广行阙重困民力访闻　行在系官修造去处甚多可日下并罢自今后非得　旨许令增修而辄敢擅役人夫者令御史台纠弹以闻仍令尚书省出榜晓示
颁行
　　　　　太宗皇帝御制戒石铭〔绍兴二年六月〕
近得黄庭坚所书
太宗皇帝御制戒石铭恭味旨意是使民于今不厌　宋德也因思　朕异时所历郡县其戒石多置栏槛植以草花为守为令者鲜有知戒石之所谓也可令墓勒庭坚所书颁降天下非惟刻诸庭石且令置之座右为晨夕之念岂曰小补之哉
【左仆射吕颐浩等谨题曰臣等窃惟　太祖皇帝武定天下而　太宗皇帝文以抚之是时五代之余遗民赤子新去汤火哀矜扰绥寄在守令乃发大谁垂诸庭石如云汉在天为光昭回其施在下则为露为雨民涵斯泽岂其有极而吏更岁久或不知诵斯文矣　皇帝拨乱爱民规抚　祖　宗乃六月癸巳　诏以黄庭坚所书刻之石将以墨本赐天下使日见而知戒焉呜呼此盛德大业之本岂特读正观政要而太息哉臣等材驽不足以佐万分而知赞且励盖不独郡邑之吏洗然于兹赐也谨昧死书于左方】
　　　　　禁买花木珍禽〔绍兴二年八月〕
访闻　行在渐卖花木窠株或一二珍禽此风不可长及有舟船兴贩多以旗帜妄作　御前物色可严行禁止或官司合行收买者须明坐所属去处其花木窠株珍禽可（划去戈改荅）下临安府诸门晓示不得放入
　　　　　蠲免两县民户地基和买〔绍兴三年二月〕
比闻临安府钱塘仁和两县昨经兵火焚毁其民户居止惟存地基而又有为官府营寨拘占者尚依旧家业钱均敷和买绢数既无从出岂免逋负追呼催索在所愍恤可令本府契勘见为官占去处许计家业钱蠲免绢数仍具榜示
荅参政孟庾请　车驾回临安【绍兴五年正月十九日】 荅守臣梁汝嘉迎回　车驾赐官吏军民【同日】 定都临安府【绍兴八年】 
已上三诏并见　行在所录
　　　　　亲耕耤田〔绍兴十六年二月〕
朕惟兵兴以来田亩多荒故不惮卑躬与民休息今疆场罢警流徙复业　朕亲耕耤田以先黎庶三推复进劳赐耆老嘉与世俗跻于富厚昔汉文帝频年下诏首推农事之本至于上下给足减免田租光于史册　朕心庶几焉咨尔中外当体至怀
【知临安守臣张澄谨书曰绍兴十六年孟春二十有二日　上亲耕帝耤于国郊之南以为农先礼也于时夙驾天田躬抚　御耦三推复进师臣请以耒耜付有司　玉音申谕力本务农出于诚心遂至五至七至九凡三奏请乃止事已竣复摛　宸毫肆发　明诏曰兵兴以来田亩多荒故不惮卑躬与民休息噫嘻美哉臣窃惟我　宋祖功　宗德勤勤恳恳为子孙亿万年计必致孝以躬穑若起后稷而传文武遗于主上大启中兴之运茂隆再造之基疆场罢警流徙复业天下喜见太平是以留神农事之本参稽　雍熙　明道旧典礼先农耤千亩奉郊庙供粢盛以称达孝崇敦本之治既笔之史将册书有光焉则不止一举而二美具也臣叨膺眷寄假守行都盖尝肃导根车之清尘与观盛事其于仰遵　诏旨躬严劝课体　明天子戢兵劭农之意敢不夙夜奉承　休命矧兹瞻拜一札细书龙鸾翔越妙绝锺王诚意精到下观而感其视载芟之颂异世同符矣念当侈上之赐镵诸乐石位置厅事以重京师首善之地以示诸夏根本之教俾四方咸知所劝顾不伟欤】
　　　　　戒饬民闲医药〔绍兴二十五年十月〕
访闻今岁患时气人皆缘谬医例用发汗性热等药及有素不习医不识脉证但图目前之利妄施汤药致死者甚众深可悯怜据医书所论凡初得病患头痛身热恶风肢节痛者皆须发汗缘即今地土气令不同宜服疏涤邪毒如小柴胡汤等药得大便快利其病立愈临安府可出牓晓示百姓通知
【守臣曹泳恭跋曰臣备官版曹兼权府事恭被　宸翰以民闲时疾戒饬医药仰惟　皇帝陛下聪明睿智好生忧民周至如此臣敢不竭力尽心推广圣德谨勒之金石以传不朽】
　　　　　差医看诊病民给药〔绍兴二十八年六月〕
时当盛暑恐细民阙药服饵令翰林院差医官四员遍诣临安府城内外看诊合用药令户部于和剂局支拨应副候秋凉日罢
　　　　孝宗皇帝
　　　　　奖谕狱空〔乾道四年九月〕
畿方千里是为众大之居俗具五民盖有奇衣牙之习趋利者率多于巧伪忘身者公肆于敓攘自昔有闻于今未泯卿中和乐职不事刑威方略禁奸尢知政要桁杨罕用狴犴一空载览敷陈不忘嘉叹
【守臣周淙谨记记曰　皇帝宅位之六载秋八月戊申临安府守臣淙以狱空闻辛亥　赐玺书奖谕臣下拜登受跪复训辞谓臣中和乐职不事刑威仰见　圣主谦虚遇下不居其功顾臣至愚何足知此然臣尝读中庸之书见中和二字乃圣人治天下国家之要道致中和天地位焉万物育焉岂复有乖戾不平之气奸于其闲于斯时也虽五刑不设可也治古既远淳漓朴散法于是立然犹以五礼防民之伪而教之中以六乐防民之情而教之和礼乐刑政相为表里未尝一日而偏废也周之成康盖得此道刑措不用余四十年汉之文景唐之太宗明皇得之未纯行之有闲仅能几致刑措而已　陛下诚明之性得于生知化育之功见于日用故凡本诸身加乎民无非中和之道乃七月己丑肆御便殿亲录要囚悉从原减德至渥也臣猥以驽材待罪京邑　圣恩全覆使得展体率职布宣宽大之意不假刑威奸伏自化王畿千里罔有留狱是岂臣力所能致哉盖天子建中和之极其效如此臣何功之有焉臣方且诵天保之章归美报上而　陛下锡以　明纶宠踰华衮退思忝冒惕若履冰臣敢不仰体　睿慈勉图报称刻之金石昭示万邦非特以侈　上赐俾郡国之吏戮力同心上广好生之德期底成康之治臣不胜大愿谨拜手稽首书于下方以对扬　天子之休命】
又〔乾道七年十二月〕
浩穰之地狱巿实蕃训导难纯奸轨不胜非闲之以义守之以信求囹圄之空未易得也卿以吾上嗣尹正是司布政以来风流笃厚禁罔疏阔刑罚用稀今焉俾无一人之狱足以副吾钦恤之意矣贺章来上嘉叹不忘
时
光宗皇帝以　皇太子领尹事有记【记曰　乾道七年五月臣被　命领尹临安惟能薄未习民事即日上疏辞愿得卒业冑学既不获命则退思所以克承委寄者谓首善之地必有所当先民弗觌德何以仰对鸿化乃以崇教励俗大意风晓民吏俾户知趋乡所在先时府百须贳于民或不还一钱积为缗钱二十九万有奇命悉偿之属邑经涝吏失检核民病于催科命悉蠲之丽罪之人既从于坐又籍入金钱名为臧赏者七十余条命悉除之乃已逋责乃薄征税乃戒苛刻乃出淹系凡可以导　上德意者虽既厥心然皆有司常度赖　陛下仁圣神化密移民用观感重于抵冒岁十二月狱以空告不胜惓惓归美之义辄援旧章称贺以闻　陛下天德地业顾以绪余推借臣子　诏旨褎谕宠踰华衮承命震悸莫知云报窃伏惟念　辇毂之下自昔号为浩穰先汉赵张三王以降吏治率武健果敢若救火扬沸始为胜任而臣幸以朝夕得承慈训惟德善爱利是闻则昔人所以设为方略钩距用能极其根株窟穴者于臣何有第欲取必素学与斯人相期于清净简易之域不自意一旦果得以蒸蒸之治孚于众志形于　睿奖此甚盛之美臣何足当之继自今敢不加之以无惓庶几风流笃厚刑罚用稀如　诏书指以对扬　丕显休命敬刊之乐石附见下方昭示无极】
又〔淳熙元年十二月〕
临安　驻跸之地视古天府民物错杂狱巿繁伙势则然已尔吏治敏给庭无留讼用能于期月之闲使奸民敛迹而狴犴一空非职修事举之效欤载览来章不忘嘉叹
【守臣胡与可谨记曰　淳熙元年十二月戊午临安府三院狱空敬援旧章以闻越翼日蒙　赐玺书奖谕臣盥手跪读谓臣吏治敏给庭无留讼且有职修事举之褎臣仰惟　陛下体天地曰生之大德凡于犴狱深轸　宸虑内而京邑命秋官廷尉外而郡县命监司守臣躬行决遣每当隆暑特　御便殿亲录要囚悉从生减惠至渥也臣以庸驽承乏天府但知奉行宽大之书以出民于非辜而已囹空之隆皆　陛下仁心感格神化密移所致微臣何力之有　玉音衮字过被宠褒李官幕僚共沾宴锡祗承异渥荣惧交怀顾臣何人足以当此敬用刊之乐石荅扬丕显休命非惟侈一时盛美且垂耀示戒于无穷】
又〔淳熙十二年二月〕
天府之地民物浩穰惟时岸狱剸决尢难尔为政敏明事无滞固奉法雅裕下所安赖乃能牢户尽门贝讼系毕蠲使吾宽大之仁孚于四方繄有助焉露章上闻不忘嘉叹
【守臣张枃恭跋曰臣　淳熙十一年五月被　命守临安既奉职廪廪惧不胜任越九月狱空按已事当闻　上下其状锡　玺书宠嘉之臣窃自揣不足以辱大训闻之诗曰商邑翼翼四方之极赫赫厥声濯濯厥灵寿考且宁以保我后生古者天子之都治有所本如此而后世但欲委成于下其道舛矣是以汉之诸臣治京兆著者大抵非法罚不理独文帝世内史无能人而史氏推本刑措乃在帝以德化民之后物有本末事有终始维见可睹已恭惟　陛下临御以来哀矜庶狱期于无刑盛德孚洽效自近着以理揆事具有源委而　上辞其美下居其成臣心恧焉昔范百禄守开封尝谓其属曰以千里之圻而无一人之狱此　上德所格岂尹力耶可谓知本之言矣臣尚安所云然匿　指臣则有罪敢不刻之乐石以诏无穷臣谨昧死书于下方】
　　　　　赈荒奖谕〔淳熙十五年七月〕
京师为众大之地抚属邑以娄丰水旱无捐瘠之民咨守臣而共理粤维迋岁值彼亢阳忱念农田寖艰粒食内亟图于振恤外申饬于拊循卿体国爱人奉公任职酌轻重之宜而发粟究始终之惠以及时迄闻全济之多敦复阜成之旧敷陈来上嘉叹不忘
【守臣韩彦质谨记曰臣恭惟　皇帝陛下临御(□禹)内二十有七年于今治民敬天终始惟一用能导迎休嘉雨赐以时农扈娄登有富无寠闲遇水旱则取陈发藏犹足以济乃　淳熙丁未夏五月不雨至于秋七月岁以不登民用艰食　上心闵焉亟遣使开仓议所以振贷之臣以驽材待罪京邑深惟流逋贻　当宁忧乃下其事于九邑分属僚吏所以布宣德意者纤悉罔敢怠起是岁之秋越明年之夏凡用太仓粟一十有一万石而民以全安浸复生业竣事上闻有　诏赐臣以示褒劝臣伏读训词且惧具恧其敢贪天之功以速大戾谨拜手稽首言曰夫天行靡常凶荒代有古之圣人不能必天之无水旱而能使水旱之不为灾是故稽天之浸不足以病尧民之时雍而烁石之旱不足以蠹商民之允殖以其备豫之有素也维去岁之歉若可廪廪而乡无移民户无耗口者繄　圣天子恭俭撙节储偫充物恩泽不壅于下流之所致顾惟小臣职司牧养惟谨布宣其何力之有焉敢以　明诏勒诸坚（王民）昭示休德以诏罔极】
咸淳临安志卷之四十一
　志〔二十六〕
　　诏令二
　　　国朝诏令〔下〕
　　　　光宗皇帝
　　　　　奖谕狱空〔绍熙三年十一月〕
朕以仁治天下欲俾四方万里之民举不犯于有司况于王畿之近哉然而民俗错杂狱讼繁多未易肃清也维尔明敏之才通于经术典司天府累月于兹宽严适中决遣无滞狴犴之闲遂至空虚使　朕好生之德自迩及遐繇汝而始其可无褒乎玺书宠嘉于以示劝
【守臣袁说友恭跋曰臣　绍熙三年十一月乙未日所治府圄空按故事腾章以　闻丁酉有　诏赐臣说友臣局蹐抃舞惧不足祗承　休命窃惟圣有谟训明证定保其垂则远矣　乾道辛卯　陛下以储君领尹事□□□□□着在乐石大哉　王言以崇教励俗为端以德善爱利为具而方略钩距武健果敢如赵张三王者驳乎无以议为也仰惟　明谟大训昭示罔极臣知先后矣惟臣无状蒙　上推择使得奏薄技于　辇毂下虙自念负此隆寄怵惕以思罔敢一有逸豫则进而亲睹　丁宁之旨退而恭诵琬琰之章　谟训昭然所以惠诏后之守臣诚不止臣一人而已继自今首善之地使民知向方廪廪乎兴义无复抵冒狴犴而桁杨徽纆栖置勿用实　陛下昔之谟训基焉臣恭拜　褒纶震悸无措不胜小臣惓惓归美之私用敢伐石刊载垂亿万斯年谨昧死识岁月附见于下方云】
　　　　宁宗皇帝
　　　　　奖谕狱空〔庆元五年十一月〕
商邑示四方之极汉尹分三辅之图虽发擿先乎肃清然剸裁贵乎靖谧尔挺儒学之茂精吏治之宜方　辇毂之下顺其规乃狴犴之中决其滞辟以止辟罔紊宽条刑期无刑具宣德指使囹圄空虚之效禁网疏阔之风始乎京师及于方夏赞　朕有怿繄汝之能载览露章（上下木）深嘉叹
【守臣朱睎颜恭跋曰皇帝即祚之五年秋八月臣以驽材叨贰冬卿明年夏六月蒙　上推择使待罪　辇毂之下十有一月囹圄适空参考故实以甲辰　闻奏丙午有　诏赐臣睎颜臣凌竞拜诵荣惧交怀窃以　帝王之都必据地之要会四方朝贡辐凑轸接人物浩穰非他郡比而临安城闉内外栋宇鳞比数十百万家九邑隶焉讼日纷委狱犴多充牣仰惟　陛下临御以来厉精政治躬履俭约尽爱敬以悦亲心建中和以定国是深仁厚泽契合二仪淳声和气覃及动植日者泰阶平正九扈登成符瑞总至芝产　太室遐迩臣庶莫不精白承休矧是首善之地实先天下被化醲郁得诸亲见狴犴空虚桁杨栖卧孰肯冲罗陷阱为太平不齿之民自源徂流天下之大几致刑措斯拱而俟之耳夫王者必世而后仁　陛下措刑之效乃创见于六载圣哲之治其应如响此　上德所格臣何力之有焉伏读玺书曰赞　朕有怿繄尔之能宓自惟念臣适遭际会备数守臣讵敢贪天之功以为己方书不云乎好生之德洽于民心兹用不犯于有司顾臣黤浅无所知识惟诵皋陶称舜之语以颂陛下臣不胜犬马心敢昧死对扬　天子之丕显休命勒诸乐石用永诏于亿万世】
又〔嘉泰二年正月〕
天府素浩穰比所缮治庶务尢剧卿通明详练辅以儒雅从容裁剸弗弛弗苛用能数月之闲下安其政庭无留讼狴犴空虚　朕以好生为德期于无刑首京师以示四方卿之功茂矣载览封章良深嘉叹
【守臣丁常任恭跋曰臣仰惟　皇朝　列圣相承一以仁厚为家法凡事之系于刑狱者尢谨之重之告戒而丁宁之必期于无刑止辟而后已夫是以民心戴于下天命眷于上亿万斯年无疆惟休　皇帝陛下天性仁恕临御简宽节己以厚民明德以谨罚年谷丰登而盗贼少礼义兴行而争讼息畿甸之丙亲承圣化沐浴膏泽虽当祝融为盭之后百役并兴人情恬然罔干于正未几而民物晏粲用奠厥居臣才谫能薄蒙推择付以弹压之寄勉策驽钝大惧弗称仰赖　朝廷威德不绳而肃春阳载熙囹圄告空参考故常正月庚申具奏以　闻越三日癸亥特降　睿诏下赐拜　恩震悸退而思所以对扬　休命窃惟天地之大德曰生圣人之德配天地泽被万物者以好生之心与造化相为流通也臣钦诵　王言之大有好生为德之训于戏此天地之所以为万物父母　祖　宗之所以寿天下之脉传无穷而施罔极者尽在是矣臣尚何言敬勒诸金石用以风动四方垂宪万世臣不胜惓惓归美之诚谨昧死以志】
又〔嘉泰四年七月〕
京师众大之区狱事繁多刑书填委惟剸裁无滞始足以表倡四方卿本以公平加之润饰从容剖决务得其情迄无械系之民卒致圄空之效厥功茂矣良用叹嘉继自今以往期于无刑以广　朕好生之德顾不美哉
【守臣王补之恭跋曰臣窃惟行都地大人众实兼五方之俗簿书狱讼视他州尢繁臣以亡状自去冬承乏守吏夙夜奉职惟谨既七阅月三圄告空法当上闻越二日恭拜　敕书赐臣奖谕至有本以公平加之润饰之语衮褒烂然来自　霄极顾臣庸陋何是以仰当　明诏万一然臣尝闻之制治者君也推君之治而致之民者吏也仰惟　陛下以仁圣之资履和平之运十有一年于兹矣迩者　御便殿录系囚情有可矜悉从末减好生之念木于一诚民虽至愚观感而化迁善远罪用不犯于有司斯　祖　宗忠厚之泽　陛下力行之效也臣幸得布宣德化犹惧或有壅闭湫底以贻罪诛顾何劳之有焉况刑措者帝王之极功徽臣其敢隐　上之施以自矜幸是用对扬　休命敬勒坚（王民）昭示罔极使四方之分符守上者咸务勉竭以无忘刑期无刑之意庶几成康之治复见于　今日岂不伟欤】
又〔开禧二年二月〕
夫刑所以辅治也惟教之未孚民不幸而入于刑非吾有司蔽断不留审克亡滥则刑者乃将以厉民岂辅治之意哉卿履洁抱公化流京邑悯兹有众或厎罪辜能单厥心济以明恕俾狴犴毋瘐死之苦而国家广好生之仁任吾牧守之事者不当如是乎览奏嘉叹曷维其已
【守臣赵善防恭跋曰开禧再祀春二月府曹掾言三院无留狱臣待罪守吏以其事　闻越五日有　诏嘉奖申谕至意臣既祗愓受赐则拜乎稽首而为之言曰窃惟刑辟疏密吏治清浊其原在乎人主一心而已盖念虑所发教令出焉风俗系焉尧舜成康之盛远矣若汉距秦未久理官法士尚在豪家右姓犹故而迹其当时断狱希简几及周世矣后稍变革科条益增效为绳切重报瘦死不可胜计岂吏之良暴民之奸愿遽异于前日耶要其感动之机必有以为之先者仰惟　皇帝陛下恭俭仁恕根于天性确守宪度责成股肱与一世相安于简易自　践祚至今垂十三年德流道洽元元蒙被恩厚不忍轻犯郡国长吏审克奏谳亦既哀矜钦恤是体是承至若　都内王化所先故狱娄以空告如臣无状久当用疲软罢免然犹得为宽大坐以无事复窃　龙光以自荣可谓幸矣独念　玺书之颁将以劝厉在臣岂得私有是敢刻诸坚石以显示九牧诸道且见臣子归美报　上之义】
又〔嘉定十一年正月〕
尔以材被选典领神皋驭吏爱民恩威相济诘奸禁暴岸狱用虚使　朕庶几成康错刑之风尔尚继赵张尹京之政载披来奏嘉叹不忘
【守臣程覃恭跋曰臣恭惟　皇帝陛下尊临　大宝守之以仁宪章列圣惟刑之恤嘉与元元生养涵育熙然如春而宣德流化尢自近始二纪以来京邑圄空彻于　宸听形于　诏奖纪于信史者凡六呜呼休哉上以祈天命下以结人心虽闲遇饥馑师旅而根本深固邦畿奠枕者繇此故也乃　嘉定十有一年正月之吉三狱复无系囚揆厥有元非圣人久于其道而化成曷济登兹臣幸得待罪内史即以其事上闻　陛下不自神圣归功有司　褒札肆颁荣踰华衮顾臣驽下何以称塞窃读　训辞而有感于汉之文宣焉文帝断狱四百有刑错之风史氏拟诸成康信矣宣帝虽以刑名绳下而并称七制者惟加意良二千石数以玺书勉厉故前有赵张民川歌之成康丕式　今与匹休固已廪廪汉文之上若赵张尹京之政臣虽不敏愿企慕之然臣闻　高宗皇帝因廷尉狱空尝形　圣训云今大理寺临安府近在　阙下虽未敢谓刑错然狱讼清简冤抑得伸惟诸路吏强官弱民无所诉深恐此弊未革大哉　王言诗所谓惠此中国以绥四方者是也今　天狱屡空施及京兆臣辄不自量敬勒翠（王民）昭示　德意抑以风动四方使嘉定之盛比隆　绍兴永永无极云】
又〔嘉定十六年六月〕
朕惟京师首善之地宣德流化当自近始德化不洽刑狱滋烦何以示四方万里哉尔以通儒尹畿甸明恕勤敏百废具兴严威不施隐然弹压之望刑清狱简用奏圄空斯可为承流者劝矣披览来章不忘嘉叹
【守臣袁韶恭书曰　皇帝御寓之二十七载冬十二月臣韶猥以驽材蒙恩推择使得待罪内史越三载夏六月囹圄告空参稽故实谨以奏　闻越三日有　诏赐臣韶臣拜手感诵以荣以惧窃惟　皇朝本仁立国　列圣继承明谨狱事期于无刑而后为仁之至恭惟　皇帝陛下爱人育物培养此仁行法立制发越此仁根诸一念充塞天地而首善之区始于　京师犴狴囚累必先清肃故有司八上处囹之　奏然德盛仁熟功用昭著厥惟今日乃　陛下嗣位之三十年也此正夫子所谓王者必世而后仁易所谓圣人久于其道而化成者欤向也斯民闲有抵冒皆以被恩宽释为幸今也回心向道不复犯禁而桁杨栖卧矣向也官吏推广　圣意皆以承流宣化为幸今也蒙成奉职不待宣布而　上德已洽矣猗欤休哉此　陛下积累尽仁之效顾臣何力之有玺书勉励荣踰华衮臣知　陛下将以臣为风厉四方之肯抑臣窃观　陛下今日之仁不特化流天邑而群黎百姓遍为尔德甚至裔夷丑类一见中国衣冠知所爱慕犹不忍伤是遐迩大小咸归吾仁之内然则天运至此而变礼乐至此而成如刑章不式特仁道功用中之一尔若昔汉君仁恕相传至四十年闲断狱数百几致刑错山东父老愿观德化今　陛下历年愈深仁效愈广固当度越前汉追继唐虞臣敢对扬　休命勒诸坚（王民）以诏万世】
　　　　　禁侈靡〔嘉泰元年四月〕
风俗侈靡日甚一日服食器用殊无区别虽屡有约束终未尽革今回禄之后凡百官民户起盖屋宇一遵制度务从简朴毋事华饰销金铺翠并不许服用除先将　宫中首饰衣服等令内东门司日下拘收焚之通衢其中外士庶之家令有司检照前后条法严立罪赏禁止贵近之家尤当遵守如有违犯必罚无赦
　　　　理宗皇帝
　　　　　奖谕狱空〔绍定元年四月〕
朕嗣有令绪四载于兹比下　诏书风厉郡国惟刑之恤汔未能尽称　朕意也京师众大之区俗习伙繁异时专弹压事擿发者犹惧弗集矧曰其不留狱惟卿器识宏亮政修讼理五辞两造蔽断平停惠心既孚民重犯法囹圄遂空可谓学有本原治出儒雅达于国体矣枢机所发首善如此余深宠嘉之诗不云虖商邑翼翼四方之极寿考且宁以保我后生尚益助我宣德流化使天下闻风而劝焉
【守臣袁韶恭书曰　皇帝临御　绍定改元臣猥以非才备员内史囹圄偶空滥叨诏奖臣谨盥手拜手伏读而言曰帝尧以仁闻天下民畏于不罚帝舜以孝闻天下功厎于无刑仁孝大端圣人治本措刑之效捷于影响恭惟　本朝　仁宗皇帝深恩厚泽日照月临四十二年之闲胜残去杀刑错无用仁化渐摩之至也　神圣相继大业中兴　孝宗皇帝躬膺授受笃敬事亲二十八载之内京圄娄空万国欢心民知耻格孝道感发之应也是以圣德骏功显诸庙号编金镂玉尊称盛帝仰惟　陛下丕缵鸿图握符阐珍兼尧舜之令美法　二宗之成宪博施以仁子育黎庶克谐以孝承欢太极好生洽民心德教刑四海首善京师兹用不犯将见丕冒率土亡一人之狱唐虞雍熙垂拱可致正观四年之治不足进矣臣退揆玩愒适睹昌期大惧无以仰承　明诏敢不对扬　圣谟镵诸坚（王民）自今以始当不一书庸侈亿万载无疆惟休】
又〔淳佑元年十月〕
折狱而无宿诺言足以示民信也用刑而不留狱明足以尽事情也京师众大之区民物殷阜狱讼由是繁兹非通才敏识决擿如神得无沈冤久系者乎卿尹正神皋敏事而信断狱弊讼无一淹留曾几何时即以囹圄空虚告徐有功所谓不越月踰时可致刑措如卿报政其殆庶几惟予汝嘉用申异奖
【守臣赵（上与下心）恭跋曰　皇帝御极十有八年肇新化弦恢疏宪网中外臣民洗心觌德臣（上与下心）待罪京兆未尽三月讼牒稀简狴犴空虚具遵故实以闻　天洒云章星临衮字言足以示信明足以尽情考古证今有奖有戒臣（上与下心）拜手伏读引谊深思于以知化育之妙根本圣心之仁也夫言出于心无乎不信明发于心自无遁情心诚求之不中不远之谓也恭惟祖　宗以仁立国敬狱明刑德洋恩普而尢加意于首善之区　皇帝陛下公恕传心忠厚流化刑书钦恤洞达渊衷善贷涵洪发端畿甸盖自临政以来内史所治凡再以虚囹告臣（上与下心）承乏未几听讼粗谨有司不犯庶狱遽清圣仁一心应若桴鼓臣（上与下心）何力之有焉抑臣（上与下心）闻之狱者民之司命也民者国之命也命脉所系保养甚难推不忍之心轸不获之虑仁术所充仁闻兹广昭天漏泉则既有其本矣必也抚摩瘝恫济登富庶闾里乐生海隅从欲讼销刑错日引月长则四方牧守之责而商邑实居先焉臣（上与下心）是以大惧用模　圣训勒诸琬琰神文划然朝夕观省嘉与函生共陶至化服我　天子显命以永无斁臣（上与下心）不胜拳拳】
又〔淳佑十一年正月〕
京师四方之极地大而事难简民众而争易繁狴犴之清自昔所罕在西京有以廉明治京兆称者仅能使游徼狱吏不敢妄系留人而止而卿典神皋十年乃屡以空圄告岂非慈信之孚民用不犯稽听之审折狱惟良乃卿素所长故无讼之效掩于前闻耶方春始和草木群生欣欣有自乐意于时览奏允怿　朕心一札之颁姑申嘉奖未足以扬卿美最也
【守臣赵（上与下心）恭跋曰臣（上与下心）钦闻皋陶称舜曰好生之德洽于民心用不犯于有司夫民之所以迁善远罪实圣人务德之效非有司折狱之功也故成王祗勤令德而尹正成周者获遂其止辟之心孝宣任德不纯其久典京兆者未免于系治之过德刑之效其要可睹矣恭惟　皇帝陛下简宽忠厚远辈虞周综核厉精无取严峻哀矜臬事钦恤有铭一遇阴阳稍愆必申饬攸司得无桁杨滞蔓以干和气丁宁恳恻畴敢弗承二十七八年闲京师以圄空闻四矣臣（上与下心）非才待罪　辇毂十期于此亦幸再见疏决之清兹维我　后之德臣（上与下心）何力之有乃蒙　睿渥宠以　褒纶　天语灿于春华　皇心融于阳泽臣（上与下心）敢不拜手稽首推广大赐以对扬　丕显休命而臣（上与下心）又闻之民乐其生则自爱民知自爱则无讼安逸富寿孰无此情役简刑清脉绍相贯是以圣明在上修己以敬视民如伤养其力而和其心民其忍有司之犯乎广好生之仁成自爱之俗将见星沈贯索草鞠圜扉姑于甸畿达于海内矣臣（上与下心）愿乞身归伏田里与黄童白（上室去至中火下又）歌咏　圣化愿奖励之训曷敢私宝谨摹载乐石昭示无穷使承流首善咸知慈信之孚稽听　之审以副陛下措刑之治也元元幸甚】
　　　　　戒饬三衙诸阃〔端平二年八月〕
朕仰惟　艺祖皇帝立国以仁维国以义抚民驭军恩威不相揜用能赋民养军而民不惮整军卫民而军不怨经制一定国势尊安慨慕风烈常惧弗逮闲者惠阳建安京口高沙之军蠢为不静以骇民听虽怙终必戮迄伸邦宪而事非获已痛切朕躬夫三纲五常之理在人未始泯绝彼其忘平时抚养之恩背理捐生而以卫民者厉民岂尽本心哉有司奉令不虔故其病于掊克而饥寒之不免困于力役而休息之无期郁悒于阻遏而赴愬之无所殆非一日亦惟　朕之不明有以致之诗不云乎祈父予王之爪牙胡转予于恤内而三衙外而列阃暨诸军主兵官其各体至意上下交饬训礼示信威以儆其玩而恩以恤其私使人人自爱相安于纪律而国势张时惟汝嘉狃故必罚朕不敢赦
【守臣颜颐仲恭跋曰臣仰惟　皇帝陛下更新圣化总揽威权抚民驭兵恪守家法乃者戎行失律斧钺肆加国法伸而大分明天威振而群动息然且谦冲恳恻诞布　纶言引咎责躬不忍归过于下臣待罪京邑跪捧玺书九拜十行感涕横集惟昔人主所恃以立国者曰民与兵而已民不安其生其责在上不在下兵不安其分其责在下不在上责在上仁以恤之责在下义以裁之百姓有过在予一人士不用命则拏戮汝其来古矣敬观　国史具载圣谟粤自　艺祖开基　太宗混一　真宗仁宗继体守文虽太平极盛之时其闲岂无动容变色之警独 淳化中李顺以穷民扰蜀剿平之余罪己有诏若　咸平至　庆历闲刘旰王均韦贵王则辈皆以武夫悍卒干纪乱常迄就诛锄毋烦申谕盖民之与兵其事不同　前圣　后圣处置各异今　陛下既以　真宗　仁宗所以待兵者裁之于前乃复以　太宗所以待民者恤之于后躬自厚而薄责于人可谓仁之至义之尽也天地之德父毋之恩宜如何报哉昔祈父职废诗人讥之祈父掌封圻甲兵爪牙不恤谁执其咎　明诏及此盖欲以京都为诸夏倡也臣敢不佩服训辞朝夕砥砺誓同乐石永保无磷凡中外介冑之士拜手观省自今以始既敬既戒其武之服岂止守城郭封疆为不二心之臣而已哉】
　　　　　书家语赐守臣〔嘉熙四年〕
孔子曰政宽则民慢慢则□之以猛猛则民残残则施之以宽宽以济猛猛以济宽宽猛相济政是以和诗云民亦劳止汔可小康惠此中国以绥四方施之以宽也毋纵诡随以谨无良式遏寇虐憯不畏明□之以猛也柔远能迩以定我王平之以和也又曰不竞不絿不刚不柔布政优优百禄是遒和之至也
【守臣赵与欢恭跋曰　嘉熙四年十月二十有八日　皇帝陛下亲洒宸札援家语正论解孔子所善郑子产之语　赐臣与欢仍　宣谕曰　朕尝观郑子产之为政在乎宽猛相济卿必有取于斯就书以赐臣敢不夙夜对□　圣训盖自　端平丙申岁明禋后三日臣始被　命承乏天府至是凡三尹矣臣窃谓立政动化莫尚于中和推而行之守臣责也昔王褒为益州剌史有中和乐职宣布诗以发扬大汉风化　国朝孙沔赵抃守杭或以名堂或以赋咏慨想前猷俱得于宽猛相济之义臣心窃有契焉载惟子产之政固非姑息以为宽亦非苛虐以为猛者其相国而以礼其捄世而铸刑书使都鄙有章庐井有伍是岂姑息之为至于存乡校以师善焚载书以安众用乘车以济人又岂苛虐者所能哉尝语太叔惟有德能以宽服民其次莫如猛太叔继之不忍猛而以宽迨其多盗杀之乃止凡前日不忍者至是而忍焉臣是以知非猛无以遂其宽而猛非子产之本心也先儒叶适谓其弛张予夺虽有芒锷不可犯而委曲从物以待其定乃子产政体也然则太叔之不忍无亦舆人一年而诵者欤太叔之所悔舆人之三年而诵者欤孔子又尝称子产有君子之道而断之以养民也惠使民也义则其察之亦审矣使子产而亲见孔子所以增益其德政将不止是夫以同时之贤如太叔犹未能尽知其心惟孔子之圣虽不同时而能善之又阅数千载而　陛下揭之以为训　陛下之心视孔子之心一也臣昔诵先圣之语今也亲见　圣人而师之顾非幸欤敬摹　宸札勒之坚（王民）不竞不絿不刚不柔布政优优百禄是遒和之至也臣愿广中和之大化抑俾来者咸遵　圣训云】
　　　　　圣节戒敕烹宰〔淳佑八年〕
</div>
    <div class="pagination">
<a href="咸淳临安志_page98.html">上一页</a><span>...</span><a href="咸淳临安志_page94.html">94</a><a href="咸淳临安志_page95.html">95</a><a href="咸淳临安志_page96.html">96</a><a href="咸淳临安志_page97.html">97</a><a href="咸淳临安志_page98.html">98</a><span class="current-page">99</span><a href="咸淳临安志_page100.html">100</a><a href="咸淳临安志_page101.html">101</a><a href="咸淳临安志_page102.html">102</a><a href="咸淳临安志_page103.html">103</a><a href="咸淳临安志_page104.html">104</a><span>...</span><a href="咸淳临安志_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
