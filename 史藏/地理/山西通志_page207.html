<!DOCTYPE html>
<html>
<head>
    <meta charset="UTF-8">
    <title>山西通志 - 第 207 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 207 页/共 700 页</h1>
    <div class="content">　　隰川故县在州治西隋志后周置长夀县隋开皇初改曰隰川
　　髙唐故县旧温泉县东南十五里唐武德初置北温州并置髙唐县贞观初废县省
　　常安故县北三十里唐武德初置贞观初省入蒲县唐志蒲县西南有常安原其北五十里蒲子村有古城乃晋重耳所居也址存
　　碌矾务金置
　　蒲伊子隐处东北五十里蒲子山世传蒲衣子尝衣蒲故名或云姓伊名畴又云舜以天下让蒲衣遂隐此山故汉以名县有讲道台在蒲县
　　蒲子村北八十里相传晋文公所居之地杜预注蒲今平阳蒲子韦昭注蒲今蒲坂按蒲坂距蒲子防八百里昭注误
　　斩袪垣东北五十里蒲子城左传寺人披伐蒲重耳逾垣而走披斩其袪
　　桑子铺石刻在孝子铺南二里有石壁刻宋孙冲诗云峨峨溪畔石迢迢石邉路寄言名利徒清闲诚足慕天圣九年八月二十五日河东转运使尚书兵部郎中直史馆孙冲题长孙郊社斋郎京书次孙校书郎永捧砚金城赵君同至此
　　金兴儒里碑明昌壬子嵗季秋中澣日宋元吉撰元崇福寺碑乡贡进士赵德元撰进士王天谅书丹中统二年嵗次辛酉温泉县县官张遘
　　尝谷台碑钦差官道正刘志乡正孙永昌酒监晋升冯瑞库徒曹居仁学正李师顔进士李璋隰川县尹刘谦县尉吉英典吏贺大师宣差达噜噶齐托伦宣差州尹杜思明提控案牍官吕鳯都目甘霖孔目官鲁才司吏谭宇王宇刘洛曹随李侃曹规牛祥至元二年乙丑冬十月望日前隰州军判髙鸿书龙泉处士冯兴刋
　　元江淮都转运使周惠先茔碑在隰城南原大德十年中奉大夫佥浙江等处行中书省事浙东道宣慰使嗣孙谐立石
　　元韩尚书世德碑铭欧阳元奉勅撰
　　蒲县
　　蒲子城后魏志太和十二年置汾州治蒲子城孝昌中陷移治西河
　　蒲县故城西南二里隋大业二年置新城改为蒲县唐武德元年移县治于城东城废址湮今名无意村
　　故仵城西北六十三里后魏太武置仵城县正平间置仵城郡隋废郡以县属汾州
　　石城故郡隋志后周置石城郡及县周末并废
　　故昌州唐志武德二年置贞观元年省
　　石城故县距县六十三里后魏太和二十一年置石城县隶伍城郡后周大象三年改蒲子县隋大业三年移置县治城废址微存
　　蒲川故县隋志本后魏平昌县隋开皇中改大业初废入蒲县
　　昌原故县唐地理志武德二年置隶昌州贞观二年州废县省
　　讲道台在县北蒲峪山世传蒲伊子与帝尧讲道处嵗寒亭在西翠屏山晋文公庙内松栢森蔚
　　大宁县
　　大宁故城旧唐志武德二年置中州于隋大宁故城因改名大宁
　　大义故县　白龙故县唐志武德二年置中州并置二县贞观元年州废二县俱省
　　采桑津左传僖公八年晋败狄于采桑杜预曰平阳北屈县西南有采桑津史记晋世家作齧桑裴骃云左传作采桑按汉郡国志北屈有采桑津又大宁在春秋时为屈汉为北屈县屈邉狄服防以采桑为狄地颇相近
　　夷吾宫在县南相传晋公子夷吾封屈时筑
　　浮图结在北寨巅北齐武成帝河清四年筑隋移县治于此
　　二龙窝南二里半崖间有洞洞口龙踪宛然岸下石如斗印一人偶值见之覔之不得也相传唐大厯间有黄龙破崖去又云黄龙曾养子于此
　　襌峰洞在孔山麓相传赵太祖避此有蜘蛛布网蔽之兵至不见而去后即位勅建襌峰寺
　　响石东北二里麻束沟路旁有石如轮行人过之石声铿然
　　永和县
　　狐讘城西三十五里汉置唐徙于仙芝谷城废址微存石羊城西南五十里魏太武筑置石羊军孝文移于狐讘城
　　呉王城西北十里有冢髙三十丈状类覆釡址存临河故郡隋志后周置临河郡及县隋开皇初郡废十八年改县曰永和唐初复置临河县后省
　　东和故州新唐志武德二年置领永和楼山二县贞观元年废
　　楼山故县南十五里隋志后周置归化县开皇十八年改楼山唐贞观初省入永和
　　石沟西北二十里内水滴如珠下有清泉旱祷应避世南七十里龙岩寺相传赵太祖居此又有宋龙岩相传亦太祖遗迹







　　山西通志卷六十
<史部,地理类,都会郡县之属,山西通志>
　　钦定四库全书
　　山西通志卷六十一
　　帝王　【分据附　后妃附】
　　陶唐氏有虞氏夏后氏尚矣
　　今际唐虞时而稽古帝尧帝舜大禹邹峄氏曰其揆一也信哉载厥略挈厥纲也他若不都于晋而产于晋缔造于晋曁分据于晋者胥附载焉后妃列诸后以着健顺之义志帝王
　　上古
　　钜灵氏之在天下也握大象持化权乘太极而蹠灏淑立乎无间行乎无穷揣丸变化而与物相弊□出于汾脽【汾水之脽上也其地隆起若尻脽然今成庆军是成庆军今荣河县】挥五丁之士驱阴阳返山川正流竝生神化大凝居旡恒处或云治蜀盖以其迹躔焉【薛综以钜灵为河神盖本水经所引谓国语华岳当河河神巨灵手荡脚踏而为两言之】
　　泰逢氏和山者实为河之九都吉神泰逢司之于萯山之阳出入有光【见山海经今东阳有萯山孔甲畋处字音培集韵倍负同音培云河神亦云倍尾山世纪云即东首阳山太平御覧作萯山音为频缪矣】泰逢氏之神也
　　有巢氏人氓机智而物始为敌爪牙角毒槩不足以胜禽兽有圣者作楼木而巢敎之巢居以避之号大巢氏其为民也登巢椓蟸食鸟兽之肉饮其血嘬其臑茹其皮毛未有火化捆栗以为食草栖木末命之曰有巢氏之民其政好生而恶杀节上而羡下治三百余载栖于石娄之顔【石楼县东南六十里有石楼山】
　　女皇氏防娲云姓一曰女希太昊氏之女弟出于承匡生而神灵佐太昊正姓氏职婚姻通行媒以重万民之判是曰神媒太昊氏衰共工振滔洪水堕天纲絶地纪覆中冀于是女皇氏役其神力以与共工氏较灭共工氏而迁之然后四极正冀州宁地平天成万物复生防娲乃立号曰女皇氏治于中皇山之原所谓女娲山也在位百三十载　列子天地一物也物有不足故女娲氏炼五色石以补其阙　淮南子女防氏杀黑龙以济冀州
　　仓帝史皇氏名颉姓侯冈龙颜侈哆四目灵光上天作令为百王宪实有睿徳生而能书及受河图录字【孝经援神契云奎主文章苍颉仿象十体书断云科斗即古文别名苍颉即古文之祖也】于是穷天地之变仰观奎星圆曲之势俯察文鸟羽山川掌指而刱文字形位成文声韵以相生为字以正君臣之分以严父子之仪以肃尊卑之序法度以出礼乐以兴刑法以着为政立敎领事辨官一成不外于是而天地之蕴尽矣天为雨粟鬼为夜哭龙为潜藏【王充论衡河出图洛出书圣帝之瑞苍颉作文字业与天地同指与鬼神合何非何恶而致雨粟鬼哭之怪哉图书文章与作书何异使天地鬼神恶人作书则图书出乃无此怪哉苍颉作书适与之会尔盖一説也】文字备具以存乎记注乃著绩别生正名孚号而升封于介邱纪文字以昭异世而文治日昌矣治百有一十载书人禋之　前编黄帝命苍颉为左史苍颉见鸟兽之迹体类象形而制字使天下义理必归文字天下文字必归六书【备考】
　　陶唐
　　帝尧陶唐氏姬姓高辛氏之第二子也母帝喾四妃陈丰氏曰庆都【史作陈锋借】尝观三河之首黄云覆之震十有四月而生于丹陵曰尧是曰放勲身侔十尺丰下兑上龙颜日角八采三眸聪明密微其言不忒其徳不回仁如天智如神明如日而晦如阴年十三佐摰封植受封于陶【今寿光有尧水伏琛晏谟皆以为尧顿驾处】明人察物昭义崇仁禁诈伪正法度不废穷民不傲无告底徳靡懈百姓和欣于是改国于唐勤劳不居俭而用礼不贵时巧不视文绣温饭煗羮不馁不易褍衣袿履不敝不更御蛖柈土杋夏葛衣而冬鹿裘栝柱采椽为人爱费不以鹑居易九市不以私故留耕时年十有七以侯伯践帝位曰陶唐氏都于平阳以火纪徳为赤帝色尚白黄收纯衣彤车白马乃立三公六卿百揆暨百执事居于明堂斥题不枅土堦不戚茅茨不劗泊如也重先务急亲贤务求贤圣乃更制五服均五等五国相维设四岳八伯以典诸侯均井邑都鄙而临民以十二牧春省耕秋省敛因地之生美为贡赋因人之好恶为政敎三嵗贡士而賔兴之立四学以诏于国而养更老在位七年民不作忒鸱鸮逃于絶域麒麟游于薮泽犹师善绻许由尹中而学于务成子附询政行人问老衢室务急谠言以为敎先逵立建善之旌廷置敢谏之鼓涂説巷议咸所不废乃命羲和絶地天通羲载上天黎献下地俾主阴阳视四星以知民之缓急着推术设蔀首演纪于虚之初建困敦而首大吕桐梃东厢蓂生下庭书乃来于是稽蓂以正月访桐以定闰录字而施之分积定时日得故百谷乂风雨时百工厘庶功兴又放山川谿谷之音以歌八风作大章之乐【章明也言尧徳章明也】制咸池之舞而为经首之诗以享上帝命之曰大咸为金三等禺民边山之玉赤野末光之珠以为上币汝汉右洿之金以为中币泉货以成下币伐西夏劘丹浦六十二载洚水平复泽兵称旅屠长蛇于洞庭射十日缴大风于青丘杀窫窳禽封豕于桑林殊凿齿于畴华之野戮九婴于凶水之上而夷夏广陿险易远近始复道里于是为世载七十矣游于康衢闻童子谣曰天生烝民莫非尔极不识不知顺帝之则乃修坛河洛荣光出河休气四塞越嵗仲春率百工沈璧于洛且告防事礼圣姑射拜师沮洳【述征记尧巡登此山】陞首山道河渚遇五老而济焉【论语撰攷尧率舜等登首山道河渚有五老游焉详野王符瑞图】乃赏侯伯封偰弃又东沈书日畟受图以归庶政惟和万国咸宁民皆迪吉莫不振动服化比屋可封而隮仁寿焉帝化格上下信孚升潜庆云鲜菩五纬顺轨景星炳曜甘露被野神禾滋亩朱草茁牧醴泉泆岫倚翣生防蒲薤茁凤巢阁荣光幕河河马辇箓一日而十瑞至立于灵扉云生牖坐于华殿松生栋侥民献其没羽封人祝之寿富比隆伏羲后世莫及　本纪帝姓伊耆名放勲母陈锋氏女曰庆都感赤龙之祥孕十有四月而生帝于丹陵育于母家伊侯之国后徙耆故曰伊耆氏年十有三封陶十有五封唐为唐侯摰在位九年诸侯尊帝为天子年十有六践位于平阳以火德王以建寅之月为嵗首【元载甲辰　四十有一载甲申舜生于诸冯　七十载癸丑　七十二载乙卯　又二十有七载壬午】
　　有虞
　　帝舜有虞氏姚姓其先国于虞始为虞氏自敬康而下其祖也敬康生穷系系出虞幕后之幕姓宗焉是生乔牛乔牛生瞽叟瞽叟生舜舜长九尺太上员首【春秋繁露云舜形体太上而圆首长于天文纯于孝思】龙颜日衡方庭甚口面顄亡髦怀珠握褒形卷娄色黳露目童重曜濬哲文明温恭通智敏敦好学而尤长于天文初家于冀夙丧其母年二十以孝友闻四海历阳之耕侵畔乃往耕焉田父推畔争以督亢授濩泽之渔争坻乃往渔焉鲛人防长争以深潭与东人之陶苦窳陶于河濵期年而器以利牧羊潢阳而获玉厯于河岩所至向合当其田也旱则为耕者凿隤险则为畋者表虎与四海俱利是故光如日月而天下归之灰于常羊什器于寿丘就时负夏未尝暂息顿丘买贵于是贩于顿丘传虚卖贱于是债于传虚以均救之编蒲结罟躬耕处苦而民从之一徙成邑再徙成都三徙成国至邓之虚而百千万家小大説之初尧在位七十载梦长人见而论治舜之潜德尧实知之于是畴咨于众询四岳得诸服泽之阳南面而与之言席龙垤而荫翳桑荫不移而尧志得锡之絺衣雅琴命之姚姓妃以肓娅以防以观其内九子事之以观其外二女嫔妫纯笃尽道九子尊虞服勤靡懈妻有桑田身有南亩帝乃历试诸难致以昭华之玉而防舜焉乃钦若昊天在璿玑玉□以齐七政辑五瑞以四仲巡四守定八伯之乐设三公四辅师保疑丞既厘下土方别居方别生分类锡土姓而下亡违者坛四奥沈四海而函夏正举八凯八元十六相得而天地治二十有八载月正元日假于文祖都于蒲及安邑以土承火色尚赤改正易服明庭玉阶立七庙祠中霤社用土封祭先首而尚气血腥爓祭冕□绂絑缁衣纁裳深衣缊袍以视朝两敦玉斚泰尊梡俎牺尊匦豆大路越席水陆修絜以致敬于鬼神日南至禘员丘配以黄帝以夏正祭帝南郊配高辛以北至祀神州于北郊五天佐五人神于明堂高阳唐尧配焉春礿夏禘秋尝冬蒸乃驾五龙乘銮辂载絜旌小绥大绥日三朝于瞽瞍蘷蘷防防惟尽子道乃建百官主五等亲亲任贤建弟象于有庳封黄帝之孙子十有九人为侯伯惟五祀定钟石论人声鸟兽咸变乃更着四时推律吕均十有二变而道广遂勃然兴韶于大麓之野声成而防凤至故其乐曰舟张辟雝鸧鸧相从八风回回凤凰喈喈言其和也因农而扰兵因狝而搜练寓之牧伯故干戈不试而人皆体之养国老于上庠养庶老于下庠宪其行止深衣燕礼脱屦陞堂俎割牲餽酱进爵公摄几卿纳舃祝鲠祝□善则记之以为惇史藏金巉岩之山捐珠五湖之渊而下服度掘地财取水利股肱不居故祠于田曰荷此长耜耕彼南亩四海俱有志利民也乃作米廪以敎于国以藏帝籍立两学以敎国士爰省中河登南山观河渚录皇图坛沈稷下荣光休至屈轶产观景星燿房古黄委□山车垂绥蟠龙屈信于其藏鱼鼈孚游于其穴长胡献白狼之霜西母进益疆之版立三十有三载咨禹而防位焉于时八风循通卿云丛丛俊乂百工胥龢而歌曰庆云烂兮糺缦缦兮日月光华旦复旦兮八伯拜手而进曰明明上天烂然星敶日月光华宏于一人洎三载禹征苖有苖格遂于洞庭张乐作大唐之乐以歌帝美作大化大训六府九原之章以飏禹功而君臣之美尽矣年百十有一　本纪帝姚姓名重华践位于蒲坂以土德王色尚青仍以建寅之月为嵗首　郑樵通志舜目重瞳龙颜大口黑色长六尺生于姚墟故姓以姚　竹书纪年曰舜三十二年命夏后总师陟方岳三十三年夏后受命神宗三十五年命夏后征有苖四十九年帝征鸣条【沈约注鸣条有苍梧山今海州九域志东海有苍梧山也】　北魏延兴元年十二月壬辰诏访舜后获东莱郡民妫茍之复其家毕世以彰圣德之不朽【九载丙戌春正月元日格于文祖三载戊子考绩　五载庚寅作箾韶　三十有三载戊午春正月朔旦禹受命于神宗　又十有六载甲戌】
　　夏
　　帝禹夏后氏姒姓名禹一曰伯禹是为文命其先出于高阳高阳生骆明骆明生白马生是为伯字熙汶山广柔人封崇伯纳有莘氏曰志是为修己年壮不字获若后于石纽服之而孕嵗有二月以六月六日屠疈而生禹于僰道之石纽乡所谓刳儿坪者长于西羌身长九尺有只虎鼻河目□齿鸟喙三屚戴成钤襄玉斗玉骭履已声为律身为度其徳不违其仁可亲师于大成摰暨墨如子高学于西王悝实懋圣徳梦自湔于河西四岳举之舜进之拜治水土爵司空乃度人徒以傅土劳身焦思轻尺璧怜寸阴志勤天下左凖绳右规矩纚长风沐甚雨治水七年伤功未就愁然沈思于是上观于河河精授图乃北见六子获玉匮之书以从事受黒书于临洮得绿字于浊水乃驻江山栖桐柏受策鬼神之书乃得童律狂章鸿防之徒制其水怪乘龙降之乃命范成光郭哀御以通原闻宛委黄帝书乃吉防刲白马三月庚子登覆鬴探穴获五符知治水要于是复岳下龙门受玉简以揆地遂周行天下主名山川以利于民山川脉理土地所宜风炁所生毕究其政草木企走蜚动虫鱼俾益疏之以为岳渎山海二经东造絶迹西延积石南逾赤岸北过元谷而裵回乎昆仑察六扈青泉赤渊分入洞穴金匮玉符以镇川渎东至槫木日出九津青羌之野攒树之所防天之山鸟谷青山之乡穷髪带方之地南至交趾孙濮续樠之域丹栗沸水之际南族黄支之堵不死之望西过三危之阨巫山之下饮露之民竒肱三面北至太正之谷夏海之穷祝栗之界禺强之里积冰积石之山未尝暇息勤考之勲忧其黔首身解陓之河外凿二十防韘十七湛疏三江道四泾通十有二渚开峡口辟伊阙凿轘辕破碣石伐山封仂以载厥程泄流沙于西隅决弱水于北汉鬟九河于缗渊道五水于东北功之所施名川三百支流三千明徳逺矣乃命竖□步经大章行纬畅于八极方以为国十国而有长长有师五长而一师师五十国州十有二师州有牧牧禀命于上京小大之国内外之侯三正之所用者盖七千矣凡得齿千百五十五万四千有竒于是封之高密以处于栎是为有夏曰夏伯舜为天子命为司徒代典百揆内辅虞位外行九伯三十有三载爰命以位三载奉辞誓伐有苖班师而苗格乃兴九招命臯陶为夏龠足鼓龙簨簴八佾六列皮弁素积九成而功昭曰大夏十有五载禹即真王以金行都阳城太原【即晋阳世纪云禹自安邑徙晋阳汉志自平阳迁安邑后徙晋阳通典幷州太原禹所都注云禹都或为今太原或为今平阳或为河东安邑或云今河南阳翟不一也】安邑【世纪云或居安邑今陜之夏县魏太和元年析安邑置以禹都名北十五里有夏宫夏故城夏禹台十道志云县有夏禹宫夏静与洛下书云安邑禹旧宫有石殿阴戸丹庭紫房俗名姬故房台在县西北十五里十三州志云涂山氏思本国筑以望之台犹在夏城南安邑涂山台俗谓青台上有禹祠县东南五十五里中条山有望川夏后避暑离宫之所地形志河北有北安邑县汉晋属河东又有南安邑注太和十一年置元和志今安邑地太和十一年别置十八年为夏县寰宇记置脱误】革正朔奠服色以日至六十日为正色尚黑其祀戸祭先心社用松牲用黝大事敛用昬戎事乘雒骊尚明水而旂緌山罍揭豆琖斚四梿以施之宗庙元堂世室九阶三阶厥用亡文衣裳细布牟追元冕衮龙而山韨立尸而卒祭祭以其闇明旦而复祚贵爵上齿养国老于东序养庶老于西序燕衣而飨修五等以赏诸侯禘黄帝而封丹朱唐商均之子于虞立三公九卿百二十官【尚书云建官惟百郑云虞官六十唐官未闻尧舜同道或皆六十幷属官而言则皆有百夏官百二十员尚书云夏商官倍则二百郑曰百二十　夏制九卿　记曰夏后氏官百天子有三公九卿也亦有六卿殷周皆然】三妃九嫔以为内治三嵗攷绩五嵗定政先禄而后威先赏而后罚见耕者五偶而式之过邑必下见山仰之见谷俯之以礼荀道秉礼之士适郊遇其缚于路谡降拊而泣之左右曰彼则不刑于王何痛焉曰天下有道民不罹辜尧舜之民以尧舜为心朕为民辟百姓各以其心是用矜之立谏幡陈谏鼓投一馈而七起一沐而三捉髪诸侯朝觐而亲报之士月见而躬接之命伯封叔及昭明作衍厯歳纪甲寅钤天行施故建首寅而后冬夏正春斤不升山下罟不趣渊以宛生长而专民力乃布令曰九月除道十月成梁时儆曰收而场功偫乃畚□营室之中上工其始火之初见期于司里速畦堘之就而执成男女之功故生不失宜而物不失性人不失事天得时而万财成焉昔孔子观夏道得其四时之书者是矣越在先时阏伯火正实事唐虞及是更以相土居之商虚入为王官出长诸侯有勤于民以食于味命任奚为车正子吉光暨相土佐之升物以时五材皆良乃剙钩车建绥斾相土始乘肇用六马于是登降有数乃封奚仲于薛命孟涂为理刑正讼从以为神主乃备祭用簠簋嶡俎鸡彝龙勺雕勒粉泽流髹其上蒋席袇鞇颇缘觞酌有采笾豆有践而当时之不内者三十有三国命扶登氏为承夏之乐歌九叙以乐其成是谓九夏【夏禹作大夏夏大也言禹能大尧舜之徳】设五器于庭而诏于簴曰有以道宪我者声鼓以义告我者鸣钟以事诏者振铎以忧闻者发声以狱复者挥鼗正天下于五声后世宝用至于追蠡作栈钟于会稽以定奏逺方图物贡金九牧铸九鼎于紫金条荆之山鼎成而太白见者九日立一十有五嵗七表承风化制殊类青萦九阳竒怪之所际莫不内拱八风循通而百谷用成木荣冬敷天雨稻蜚菟应騊駼出方泽出马灵穴庭元龙衔云乃大计治道外美州靡息慎之功内演龙徳以当天心撰元要集天书以藏南浮之洞遂致羣神于钟山以观其用执玉帛且万数防风氏后至戮之以徇于诸侯伐屈骜攻曹魏而万国定自涂山南省舟济于江黄龙负舟人甚恐后清仪亡易龙顾弭鳞而逝乃巡大越追思覆鬴之书于是复会诸侯于江南作刀劒伐靡山而邑之时年百有六矣实祀于社亦谓白帝　郑樵通志帝姒姓名文命黄帝轩辕氏之元孙也母有莘氏女曰脩己长九尺二寸践位于安邑即韩国也以金徳王仍有虞以建寅之月为正月色尚黑社用松牲用以黑为徽号在位八歳【元嵗丙子防诸侯于涂山执玉帛者万国四嵗己夘铸九鼎八嵗癸未】
　　帝啓曰会一曰建伯禹娶于涂山生啓涂山氏能明训敎而致其化故啓知王事达君臣义持禹之功洎继世扈氏不恭【今鄠县】乃迁庙与有扈氏大战甘泽召六卿而誓整军实以伐之不胜六卿请攻之帝曰不可吾地非浅民非寡也兵刃接焉而不胜是我徳薄而敎不善也何以伐为于是般师琴瑟不张钟弗撞鼓弗攷不因席不仍味亲亲长长尊贤委能隠神期月而扈来享命冥为司空封孟凃于丹乃立五庙筮迁鼎禘黄帝而郊县【郑云夏无祖但宗禹而已幷四亲为五】命大廉祭鼎昆吾之谿而筮享大阾之上是为钓台之享又筮于晋之虚作旋台于水之阳爰棘賔商九辨九歌舞九韶声九辨而人皆仰夏之功又于海外大乐之野舞九伐马焉在位十有六嵗年九十一【前编元嵗甲申二嵗乙酉伯益归政就国于箕山之隂在位九嵗少异古史】
　　帝太康以佚豫蔑厥徳畋于洛表过时弗返有穷氏羿因民弗忍距诸河太康夸翔河上其弟仲康立在位十有九嵗失政又都阳夏十嵗焉【按太康不能济河更都阳夏以传仲康迄于后相皆在兖豫之境大河之东南羿据冀方之都寒浞代之皆大河之北至浞灭相而夏统始中断后四十余年少康遂克复旧物云仲康元嵗壬戌在位十有三嵗夏后相元嵗乙亥徙都商　依同姓诸侯斟灌斟鄩氏在位二十有八嵗】
　　帝少康初奡之祸后缗方震亟出自窦归于有仍生少康少长为仍牧正忌奡而能戒之奡使臣椒求之奔有虞为之庖正姚思妻之二姚而邑诸纶有田一成众一旅乃布徳兆谋抚其官职旋收夏众而用之庆得四息伯杼曲列龙留季杼俱贤逮事乃俾女艾谍奡季杼诱豷伯靡自鬲收二斟之烬灭浞而立少康少康灭浇于过而伯杼复灭豷于戈复禹之绩以绍都于栎于是方夷来賔献其乐舞祀夏配天不失旧物正法度振凋攰严祀崇礼丘史记帝相出居商丘少康复归安邑天下之民归心焉是以振祚四百后世莫及在位四十有六嵗年八十有八矣九子伯杼嗣少康二十有二嵗甲子自有仍奔虞四十嵗壬午夏遗臣靡兴师讨浞伏诛奉王践位王命诛浇及豷复禹旧绩夏道复兴诸侯毕朝共六十有一嵗
　　帝杼一曰伯杼一曰季杼是为帝舆始作矛甲灭弋懿都于原五嵗征东海伐三寿在位十有七嵗【元嵗甲辰】
　　帝槐一曰芬帝杼子在位二十有六嵗子芒如立【元嵗辛酉】帝芒如元嵗首以元圭賔河乃东狩十有八嵗子泄立【元嵗丁亥】
　　帝泄是为世宗在位十有六嵗子不降立【元嵗乙巳】
　　帝不降是为帝江六嵗伐九苑五十有九嵗弟扃嗣【元嵗辛酉】
　　帝扄号曰高阳二十有一嵗子厪嗣【元嵗庚申】
　　帝厪一曰顿立二十有一嵗子孔甲立【元嵗辛酉】
　　帝孔甲得乘龙于河渚刘累扰之赐之氏曰御龙在位四十嵗后居西河其年子臯立【元嵗壬寅　陶景古今锋曰夏孔甲八年九月歳次甲辰采牛首山之铁以铸剑　仁山金氏前编曰按经世纪年甲辰孔甲即位之三嵗也陶氏以为八年岂考于古鉊字书难辨误以为八年与　前编在位三十有一嵗】
　　帝臯是为简臯十有一嵗葬于殽所谓南陵子敬发立【元嵗癸酉】
　　帝敬发一曰惠是为后敬其始即位诸夷式賔献其乐舞于是思禹之功庸意于治十有二嵗弟履癸立【元嵗甲子　前编在位十有九嵗子履癸践位】
　　帝履癸自少康中兴比孔甲诸侯之存者不能以四千至是始迁于垂汤脩德诸侯皆归之五十有一嵗走鸣条焉【元嵗癸夘　前编在位五十有二嵗】
　　商
　　祖乙子姓成汤五世孙河亶甲子都于相有河决之患徙都于耿九祀圮于耿复徙都于邢以巫咸之子贤为相商道复兴诸侯賔服在位十有九祀【耿今吉州暨河津县书序祖乙圮于耿作祖乙元祀丙申　前编耿在河中府龙门县邢在邢州陇冈县而郑康成尝曰祖乙居耿以后奢侈逾礼土地迫近山川常圮焉至阳甲立盘庚为之臣乃谋徙居汤旧都民居耿久奢淫成俗故不乐徙夫曰居耿以后曰民居耿久则商七王之胥都耿可徴矣】
　　祖辛祖乙子在位十有六祀【元祀乙卯】
　　沃甲祖辛弟在位二十有五祀【元祀辛未】
　　祖丁祖辛子在位三十有二祀【元祀丙申】
　　南庚沃甲子在位二十有五祀【元祀戊辰】
　　阳甲祖丁子在位七祀【元祀癸巳】
　　盘庚阳甲弟自祖乙以来都河北盘庚尝与阳甲谋徙居汤旧都及践位耿又圮于河爰渡河迁于殷复成汤业改国号曰殷其时世家大室习于沃饶之利而民亦安土重迁于是反覆诰谕作盘庚三篇殷道复兴诸侯毕朝元祀庚子迁都于殷
　　北魏
　　太祖道武帝讳珪五世祖猗卢晋封为代王传至孙什翼健为符健所倂祖昭成帝父献明帝母曰献明贺后游于云泽梦日出室内寤而见光自牖属天歘然有感生帝于参合陂北其夜复有光明昭成大悦羣臣称庆大赦告于祖宗明年有榆生于埋胞之坎俄遂成林弱而能言目有光耀广颡大耳众咸异之南部大人刘库仁尝谓其子曰兴复洪业光祖宗者必此主也登国元年春即代王位居定襄之盛乐郊天建元大会于牛川夏四月改称魏王皇始元年始建天子旌旗出入警跸八月讨慕容宝亲勒兵四十余万南出马邑逾句注九月次阳曲乘西山临观晋阳宝幷州牧慕容农弃城东遁幷州平十一月至正定常山以东悉平天兴元年定国号为魏秋七月迁都平城始营宫室建宗庙立社稷追尊成帝已下及后諡号以土徳王服色尚黄数用五五年七月西征至于柴壁大破姚平军天赐六年十月年三十九在位二十三年葬盛乐金陵
　　太宗明元帝讳嗣太祖长子母曰刘贵人登国七年生于云中宫帝明叡寛毅非礼不动天兴六年封齐王拜相国天赐六年入诛清河王邵即位改元永兴礼爱儒生好览史传以刘向所撰新序説苑于经典正义多有所阙乃撰新集三十篇采诸经史该洽古义兼资文武焉在位十五年年三十二葬云中金陵【永兴五年神瑞二年太常八年】
　　世祖太武帝讳焘太宗长子母曰杜贵嫔天赐五年生于东宫体貌异道武竒之曰成吾业者必此儿也泰常七年立为皇太子命总摄百揆聪明大度意豁如也及八年即位改元始光性清俭素服御饮膳取给而已赏赐皆勲绩之家临敌常与士卒同在矢石间命将出师指授方略性又知人拔士于卒伍之中赏不避贼刑不避亲故能扫统万平秦陇剪辽海荡河源南夏荷担北蠕削迹在位二十八年年四十五葬云中金陵【始光四年神防四年延和三年太延五年太平真君十一年正平二年】
　　高宗文成帝讳濬太武帝孙景穆太子子也母阎氏真君元年六月生于东宫少聪达太武爱之常置左右号世嫡皇孙既长风格异常每有大政常参决可不正平二年十月即位追尊景穆太子庙号恭宗皇妣为后初太武经略四方内颇虚耗文成静以镇之养威布徳怀辑中外在位十四年年二十六葬云中金陵【兴安二年兴光一年太安五年和平六年】
　　显祖献文帝讳文成帝长子母李贵人兴光元年七月生于隂山之北太安二年立为皇太子聪叡机悟仁孝纯至礼敬师友和平六年即位常有遗世之心皇兴五年八月禅太子上尊号为太上在位五年年二十三葬云中金陵皇兴二年五月乙卯田于崞山遂幸繁峙十月辛丑田于冷泉三年四月丁酉田于崞山【天安二年皇兴五年】
　　高祖孝文帝讳宏献文帝长子母李夫人皇兴元年生于平城紫宫神光照室天地氤氲和气充塞襁褓岐嶷长而渊裕仁孝有君人之表显祖尤爱异之三年立为皇太子五年受内禅即改元延兴太和十七年自平城徙都河洛治行之美江左莫逮好读书手不释卷自太和十年已后诏策皆帝之文性俭素常服澣濯衣鞍勒铁木而已在位二十九年年三十三嵗葬长陵　太和元年四月壬申幸崞山二年四月甲申幸崞山三年四月丙申幸崞山四年五月丙申朔幸火山七月辛亥幸火山太和七年四月庚子幸崞山八年四月庚申行幸旋鸿池幸崞山　太和十八年二月壬寅北巡闰月癸亥次勾注陉南皇太子朝于蒲池壬申至平城宫癸酉临朝堂部分迁留甲戌谒永固陵三月壬辰太极殿谕在代羣臣迁移之略秋七月壬辰北巡戊戌谒金陵辛丑幸朔州八月皇太子朝于行宫行幸阴山观云川丁未幸阅武台临观讲武癸丑幸怀朔镇己未幸武川镇辛酉幸抚防镇甲子幸柔元镇乙丑南还所过皆亲见高年问民疾苦贫窘孤老赐以束帛丙寅诏六镇及御夷镇人年八十以上而无子孙昆弟终身给其廪粟七十以上家贫者各赐粟十斛又诏北城人年满七十以上聴一身还乡又令一子扶养终后乃遣归边年八十以上皆聴还戊辰次旋鸿池庚午谒永固陵辛未还平城宫冬十月亲告太庙奉迎神主车驾发平城十一月至洛阳二十一年正月乙巳北巡二月壬戌次太原亲见高年问所不便癸酉至平城甲戌谒永固陵癸未行幸云中三月庚寅至自云中辛卯谒金陵乙未南巡己酉次离石甲寅诏汾州民百年以上假县令九十以上赐爵三级八十以上赐爵二级七十以上赐爵一级丙辰次平阳遣使者以太牢祭唐尧夏四月庚申幸龙门以太牢祭大禹癸亥幸蒲坂以太牢祭虞舜戊辰诏修虞舜夏禹庙辛未行幸长安
　　北齐
　　文宣帝讳洋字子进神武第二子文襄母弟母武明太后初孕帝每夜有赤光照室以生于晋阳一名晋阳黑色大颊兑下鳞身重踝瞻视审定不好戱弄深沈有大度内虽明敏貌若不足神武尝令诸子各理乱丝帝独抽刀斩之曰乱者当斩天平八年夏五月受魏禅即位于邺改元天保是年冬十月御金辂幸晋阳宫朝太后于内殿曲赦幷州太原郡晋阳县及相国府四狱囚以太原为义旗初起地诏复三年租十年冬十月居晋阳宫徳阳堂年三十一庙号显祖葬武宁陵少帝名殷字正道文宣帝长子母李后天保元年立为皇太子时年六嵗性敏慧温裕开朗天保十年即位于晋阳宣徳殿改元干明秋八月为济南王常山王演入纂大统皇建二年殂于晋阳时年十七葬武宁陵諡闵悼王
　　孝昭帝讳演字延安神武帝第六子文宣母弟幼而英峙聪敏有识度深沈能断武明后早所爱重魏元象元年封常山郡公天保初进爵为王少帝初除太傅录尚书事朝政皆决于帝既戮杨愔燕子献等为大丞相都督中外诸军录尚书事寻如晋阳军国大政咸谘决焉遂即位于晋阳宣徳殿改元皇建二年冬十月居晋阳宫年二十七葬文静陵
　　武成帝讳湛神武第九子孝昭母弟风度高爽仪表伟杰神武尤所钟爱为聘蠕蠕庵罗辰女号邻和公主帝时年八嵗冠服端严中外叹异元象中封长广郡公天保初进爵为王皇建二年征入及晋阳宫崇徳殿乃即位于南宫改元大宁河清二年十二月至晋阳三年春正月大败周军于城西四年四月传皇太子军国大事咸以奏闻天统四年十二月居邺宫年三十二葬永平陵【大宁一年河清四年】
　　后主讳纬字仁纲武成帝长子母胡后梦于海上坐玉盆日入裠下遂有娠天保七年生于幷州邸少美容仪武成爱宠拜世子及大宁二年立为皇太子河清四年夏四月受内禅即位于晋阳宫改元天统七年十二月晋州军败还晋阳除安徳王延宗为相国委以备御守晋阳后为周将尉迟纲所获周封温国公【天统五年武平五年】
　　唐
　　高祖神尧皇帝讳渊字叔徳陇西成纪人生而体有三乳性寛仁袭封唐公隋大业十一年拜山西河东慰抚大使十三年拜太原留守是时子世民阴结豪杰与晋阳令刘文静谋举兵计已决而高祖未之知晋阳宫副监裴寂具以告会江都遣使来逮而刘武周攻汾阳宫乃集将吏告以募兵击贼旬日间得众一万副留守王威高君雅见兵大集疑有变欲因祷雨晋祠图高祖高祖遂杀之以起兵传檄诸郡称义兵开大将军府置三军开仓库赈穷乏杖白旗誓众以元吉为太原留守遣将张纶徇下离石龙泉文城三郡败隋虎牙郎将宋老生于霍邑下临汾郡克绛郡次龙门隋骁卫大将军屈突通守河东絶津梁高祖以少牢祀河乃济十一月克长安立代王改元义宁隋授假黄钺使持节大都督中外诸军事大丞相录尚书事晋封唐王二年受禅国号大唐在位九年年七十一葬献陵　太宗贞观十五年幷州僧道老人等上表以太原王业始基明年登封已后愿时临幸上赐宴从容谓曰飞鸟过故乡犹踯躅徘徊况朕于太原起义兵复小游观诚所不忘岱礼若毕或冀与公等相见十九年帝自伐高丽还十二月次幷州二十年正月赦幷州起义时编户给复三年　高宗显庆五年正月如幷州次长平赐父老布帛二月赦幷州义旗初尝任五品以上葬幷州者祭之加佐命功臣食别封者子孙二阶大将军府僚佐存者一阶民年八十以上版授刺史县令赐酺三日祠旧宅三月后宴亲族邻里于朝堂会命妇于内殿赐幷州长史司马勲一转妇人八十以上版授郡君赐氊衾粟帛上讲武于城西四月如东都龙朔二年三月乙巳上如河北县辛亥如蒲州　元宗开元十一年正月如幷州次潞州赦囚给复五年以故第为飞龙宫次幷州改幷州为北都赦太原府给复一年下戸三年元从家五年版授侍老八十以上上县令妇人县君九十以上上州长史妇人郡君百嵗以上上州刺史妇人郡夫人二月如汾阴祠后土三月至自汾阴二十年十月如潞州赦囚给复三年赐高年粟帛十一月如北都赦北都给复三年如汾阴祠后土大赦免供顿州今嵗税赐诸州侍老帛民酺三日十二月至自汾阴
　　后唐
　　庄宗讳存朂晋王克用长子善骑射胆勇过人稍习春秋通大义天祐五年即王位于太原时梁兵十万攻潞州围以夹城王谓诸将曰上党河东之藩蔽梁人幸我丧谓我少而新立无能为也宜乘其怠击之乃出兵直抵夹城大败梁兵凯旋告庙六年遣周徳威攻晋州败梁军于防坑同光元年四月己巳即位追尊晋王为太祖立庙于太原自唐高祖太宗懿宗昭宗为七庙冬十月袭破汴遂都焉四年年四十三葬雍陵
</div>
    <div class="pagination">
<a href="山西通志_page206.html">上一页</a><span>...</span><a href="山西通志_page202.html">202</a><a href="山西通志_page203.html">203</a><a href="山西通志_page204.html">204</a><a href="山西通志_page205.html">205</a><a href="山西通志_page206.html">206</a><span class="current-page">207</span><a href="山西通志_page208.html">208</a><a href="山西通志_page209.html">209</a><a href="山西通志_page210.html">210</a><a href="山西通志_page211.html">211</a><a href="山西通志_page212.html">212</a><span>...</span><a href="山西通志_page208.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
