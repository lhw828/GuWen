<!DOCTYPE html>
<html>
 <head>
  <meta charset="utf-8"/>
  <title>
   至大金陵新志 - 第 72 页/共 73 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   至大金陵新志 - 第 72 页/共 73 页
  </h1>
  <div class="content">
   吴使光禄大夫纪陟使魏司马昭问来时吴主如何对曰来时皇帝临轩百寮陪位曰彼戍备几何荅曰自西陵至江都五千七百里昭曰道里甚远难为坚固荅曰疆界虽远而其险恶必争之地不过数四犹人有八尺之体靡不受患至于防护风寒亦数处耳昭善之厚礼遣还
建邺有鬼目草生工人黄狗家依缘枣树长丈余茎广四寸厚三分又有买菜生工人吴平家高四尺厚三分如枇杷形上圆径一尺八寸下茎广五寸两边生叶绿色东观案图名鬼目草为芝草买菜为平虑草遂以为瑞封狗为侍芝郎平为平虑郎皆银印青绶 【案干宝传黄狗者吴以土运承汉后故初有黄龙之瑞及其末年而有鬼目之妖托黄狗之家黄称不改而贵贱隐殊即其天道精微之应也】 
临海松阳人柳荣从张悌出师至杨荷桥荣忽病死船中二日时军已上岸未及埋忽大叫言人缚军师人缚军师二声遂活人问之荣言上天北斗下见人缚张悌意中惊愕乃大呼何人缚军师门人怒荣叱逐去之遂活其日悌死荣至晋元帝初犹在
王浚将拔吴造船于蜀建平太守吾彦觉之表请增兵为备皓不从彦乃辄为铁锁断江路及晋师临境沿江诸城望风降附或见攻拔彦坚守攻之不下晋军退舍礼之及皓亡始降晋武帝拜为金城大守帝尝从容问薛莹孙皓所以亡莹对曰皓为君昵近小人刑罚妄加大臣大将无所亲信人人忧恐各不自安败亡之衅由此而作帝复问彦荅曰吴主英俊宰辅贤明帝笑曰何为亡彦曰天禄永终历数有属所以为陛下擒此盖天时岂人事也张华在坐谓彦曰始为名将积有岁年蔑尔无闻窃所惑矣彦曰陛下知我而卿不闻帝甚嘉之位至长秋卿 【吴录】 
晋王济尝与武帝棋时济伸脚在局下因问孙皓曰闻君生剥人面皮何也皓曰人臣无礼于其君者则剥之武子大惭遽缩脚又尝侍宴武帝曰闻君善歌令唱汝歌皓应声曰昔与汝为邻今为汝作臣劝汝一杯酒愿汝寿千春
大帝黄武年中魏军大举文帝自至广陵临江朝廷危惧乃召术人赵达筮之达布筭曰吴衰在庚子今贼无能为帝问庚子远近曰后五十八年帝笑曰朕忧当身不及子孙也后五十八年皓果亡国 【吴志达水河南人少好奇异用思精密知东南有王气可以避难遂脱身渡江治九宫一筭之术究其微旨是以应机立成对问若神计飞蝗射隐伏无不中效谓太史丞公孙滕曰吾先人得此术欲图为帝王师至予三世不过太史郎滕求其法达曰今已亡矣及太祖即位令达筭在位几年达曰汉高建元十二年陛下倍之帝大喜后果如言尝谓知星者曰我不出户牖以知天道足下昼夜暴露望气不亦劳乎帝每问其法终不言及死闻有书发棺求之竟无所得时皇象字休明善书中国不及严武子字子卿善围棋人莫与对宋寿能占梦十不失一曹不兴善画妙动神明与太祖尽屏风误落笔点因为蝇帝以为生蝇举手弹之孤在郑妪能相人知吉凶吴范占风气刘淳明天官大一此八人世谓之八绝】 
吴自景帝立灾祥颇众永安二年三月有异童子年可六七岁着青衣来从群儿戏诸儿畏问之荅曰我荧惑星将有告尔曰三公鉏司马如言讫升天去渐远若疋练自后五年蜀亡六年晋兴未几吴为司马氏所灭王敦在湖阴谋举逆明帝密知之自乘巴滇骏马微行至于湖阴察敦营垒而出敦时昼卧梦日绕其营惊起曰此必黄须鲜毕奴来也 【晋书帝母苟氏代州人帝状类外家须黄故敦谓之黄须鲜卑奴也】 使五骑追之帝已驰还见逆旅卖饭妪以七宝鞭与之曰后有骑来以此示也俄而敦追骑至问妪妪曰去已远矣因以鞭示之五骑传翫稽留遂久又见马粪冷 【晋书帝以水灌粪令冷以为信而止】 帝仅获免 【今太平南有翫鞭亭敦既得志暴慢愈甚诸方贡献多入已府凡含既凶戾党成不轨初敦始病也梦白犬自天而下啮之又梦刁协乘轺车导从瞋目叱左右执之意恶而死】 
苏峻反祈钟山神许画朱鬣紫蹄马碧盖朱络车后郗鉴入援亦祈钟山山神谓鉴曰苏峻为逆人神所愤当与蒋子文共诛锄之峻亦祈我岂可助之为虐今以疏相示及案收而疏见
干宝字令升新蔡人少勤学中宗即位以领国史累迁散骑常侍修晋纪上自宣帝迄于建兴凡五十三年成二十卷辞简理要直而能婉世称良史初父亡有所幸婢母忌之乃殉葬后十余年母丧开冢合葬殉婢仍活取嫁之因问幽冥考校吉凶悉验遂着搜神祀三十卷将示刘惔惔曰卿可谓鬼之董狐也 【三十国春秋云昔年中牟令苏韶病卒后韶从弟节见韶乘马昼日而行着黑□□黄彩单衣节问曰兄何由来韶曰欲改葬耳节问幽冥之事韶曰死者为鬼俱行天地之中在人间而不与生者接颜回卜商今见为修文郎死之与生略无有异死虚生实此有异尔节曰死者何故复欲归其尸乎对曰譬若断凡一臂以投地就剥蚀其于兄有患否死者尸骸亦如此也节曰厚葬之顷死者乐乎韶曰何乐之有节曰若然凡何故欲改葬韶曰遂生时意耳言终而不见】 
何充性好释典修佛寺供沙门以至贫乏阮裕常戏之曰卿志犬字宙勇迈终古充问其故裕曰我图数千户郡尚未能得卿图作佛不亦大乎时郗愔及弟昙奉天师道而充与弟准崇信释氏谢万讥云二何佞于佛二郗谄于道
许询征司徒掾不就乃策杖披裘隐子永兴西山凭树构堂萧然自致至今此地名为萧山遂舍永兴山阴二宅为寺家财珍异悉皆是给既成启奏孝宗诏曰山阴旧宅为祗洹寺永兴新居为崇化寺询仍于崇化寺造四层塔物产既罄犹欠露盘相轮一朝风雨相轮忽自备时所访问乃是剡县飞来既而移皋屯之岩常与沙门支遁及谢安石王羲之等同游往来至今皋屯呼为许玄度岩地 【许玄度集遁字道林常隐于东山不问世事好养鹰马而不乘放人或讥之遁曰贫道爱其神骏卒后戴安道尝经其墓叹曰德音未远而拱木已成冀神理绵绵不随气运俱尽尔】 
塔寺记今兴严寺即谢尚宅也南直竹格巷临秦淮在今县城东南一里二百步尚尝梦其父告之曰西南有气至冲人必死勿当其锋家无一全汝宜修福建塔寺可禳之若未暇立寺可杖头刻作塔形见有气来可拟之尚寤惧遂刻小塔施杖头恒置左右后果有异气遥见西南从天而下始如车轮渐弥大直冲尚家尚以杖头指之气便回散阖门获全气所经处数里无复孑遗遂于永和四年舍宅造寺名庄严寺宋大明中路太后于宣阳门外太社西药园造庄严寺改此为谢镇西寺至陈大建元年寺为延火所烧后五年豫州剌史程文秀更加修复孝宣帝降敕改名兴严地 【实录】 
谢奕为桓温府司马温尚南康公主主妒忌温甚惮之经年不入其室奕尝以酒逼温温逃酒入主门奕遂升温厅事更命酒引一直兵共饮谓之曰失一老兵得一老兵亦何怪也公主谓温曰君若无狂司马我何由得相见
京师每岁除日行傩今所谓逐除也结党连群通夜达晓家至门到责其送迎孙兴公尝着戏为傩至桓宣武家宣武觉其应对不凡推问之乃兴公案礼傩逐疠鬼之论语云乡人傩朝服立于阼阶注云傩驱逐疫鬼也亦呼为野雩戏今俗谓傩为野胡并讹言耳 【实录】 
晋太宗见谶云晋祚尽昌明及孝武帝在孕李太后梦神人曰汝生子男必昌明炎字及产东方始明名之太宗后悟泣曰昌明在尔耶
桓温初废海西公兼害殷涓曹秀庾倩等及太宗崩入拜山陵左右觉其有异或云臣不敢既登车失色顾谓从者曰向见先帝因问涓形状荅曰肥短温曰向见亦在侧归遂惧而为疾 【晋书】 
桓温伐蜀行见诸葛亮八阵图指谓左右曰此常山蛇势也 【蜀书八阵图诸葛武侯所作在鱼复平沙上皆聚细石为八阵行列相去各三丈许在今夔州白帝城下江水次每至冬月水小行人沿江践踏毁散殆尽至夏五六月间淤潦淹没其图复如故及冬水退次序宛然实灵异也】 
桓温移镇姑孰自以雄武专朝窥窬非望或卧对亲僚曰为尔寂寂将为丈景所笑既而抚枕起曰既不能流芳后代复不足遗臭万载耶时袁方一比丘尼有道术至姑孰求浴温窃窥之尼裸身先以刀破腹次断两足温见恶之浴竟问尼尼曰君若作天子亦当如是曾经行王敦墓望曰可人可人其心迹若是
王坦之初与沙门竺法师甚厚每共论幽明报应便要先死者当报其事后经岁师忽来云贫道已死罪福皆不虚唯当勤修道德以升济神明尔言讫不见坦之寻亦病卒临终与谢安桓冲书言不及私唯忧国家之事朝野痛惜之
桓冲温弟也有武干温甚异之初父亡后兄弟并少家贫母患须羊以解无由得之温乃以冲质羊羊主不欲为质乃言曰幸为养买德郎买德郎冲小字也及为江州剌史厚报之
刘驎之住在南平阳岐村剌史桓冲将造之值驎之在树采桑冲遣通驎之驎之曰使君忘其陋贱猥赐光临请先诣家君冲因诣其父父命驎之于内取浊酒菜葅冲令人代驎之斟酌其父辞曰若使官人非野民之意冲为尽欢而去驎之常赈穷济急以身亲其事村民感焉远村有一独妪病将死谓人曰谁当埋我唯有刘长史耳驎之往看自为治棺殡之侍中张玄奉诏至江陵经阳岐村见一人持生鱼半笼来造船寄作鲙及维舟取之问姓名即驎之也玄素耳名甚加礼重驎之餐罢即返竟弗留焉
桑门释道安与习凿齿初相见道安曰弥天释道安凿齿曰四海习凿齿时人以为佳对桓温觊觎非望凿齿在郡着汉晋春秋以裁正之起汉光武终晋愍帝纪五十四卷以为三国之时蜀以宗室为正魏武虽受汉禅晋尚为篡逆至文帝平蜀乃为汉亡而晋始兴焉引世祖讳炎兴而为禅授明天心不可以势力强也凿齿寻以脚疾废居里巷苻坚陷襄阳与道安俱获于秦秦主与语大悦赐遗甚厚又以其蹇疾与征镇书曰昔晋氏平吴利在二陆今破汉南获士裁一人有半尔苻坚败归襄阳襄邓反正朝廷欲征凿齿使典国史未行会卒 【晋书凿齿为桓温西曹主簿时温有大志既平蜀召蜀人如天文者至夜执其手问国祚修短荅曰世祀方永温疑其难言乃节辞云如君言岂独吾福乃苍生之幸然今日之语自可令尽必有小小厄运亦宜说之星人白太微紫微文昌三宫气候如此必无忧虞五十年外不论耳温不悦乃止异日送绢一疋钱五千与之星人驰诣凿齿曰家在益州被命远下今受旨自裁无由致其骸骨缘君仁厚乞为标碣棺木耳凿齿问其故星人曰赐绢一疋令仆自裁惠钱五千以买棺耳齿曰君几误死君尝闻于知星宿有被不覆之义乎以此绢戏君以钱供道中资是听君去耳星人大喜明日便诣温别温问去意乃以凿齿言答温笑曰凿齿忧君误死君定是误活然徒三十年看儒书不如一诣习主簿】 
晋孝武帝游于清暑殿有一人黄衣自号天泉池神名淋岑君谓帝曰若见善待当福佑之帝怪恐投以佩刀神怒曰君为不道将使知之因不见遂闻鼓鼙之响而去帝乃请大沙门为斋夜转诵见一臂长三丈来摸经案甚怪之后帝与宫妓泛龙舟饮宴于池有慢神色乃见形攀龙舟沈帝遂溺死与今木纪不同寻考其实则暴崩清暑非缪也 【图经】 
诸葛长民富贵时多有异每卧夜中辄惊起跳踉与人相敌毛修之问其故长民曰见一物甚黑而有毛脚不分明奇健非我无以制之又屋中柱及椽桷间悉见有蛇头令人以刀悬斫应刃隐藏随复却出又捣衣杵相与语如人声不可解又于壁中见巨手长七八尺臂大数围令斫之豁然不见未几被诛
初王子年着谶云帝讳昌明运当极特申一期延其息诸马渡江百年中当值卯金折其锋至安帝果为刘氏所代自东晋子孙相承四代十一帝起戊寅终己未凡一百二年并都台城之建康宫始元帝过江称晋王置宗庙使郭璞筮之云享二百年自元帝称晋王元年丁丑岁至禅宋之年庚申岁实一百四年而丁丑尚继于西晋庚申终入于宋唯一百二年郭言二百盖倒其言尔
宋武帝微时躬于丹徒业农及受命后耨耜之具颇有存者皆命藏之留于后及文帝幸旧宫见而问焉左右以实对帝有惭色有近侍进曰大舜躬耕历山伯禹亲事土木陛下不睹列圣之遗物何以知稼穑之艰难何以知先帝之至德乎及孝武大明中坏上所居治室于其处起玉烛殿与群臣观之床头有土障壁上挂葛灯笼麻绳拂侍中袁顗称上俭素之德武帝不答独言曰田舍翁得此已过矣
宋元嘉九年诏有司盱眙表王彭所居曰通灵里蠲复二世彭幼丧母后父亡将营葬值天旱远汲以泥砖泣号勤悴一旦大雾雾歇于砖灶前有水如池得以周用窆讫归助者或亡其斧返求之至向水所则积旱扬尘尘有雉浴乡人焉
宋王仲德在北为慕容垂所逐潦水暴至不知所如有白狼来对仲德号讫厉水度仲德随之获免又曾夜行泽中失道每有炬火照路后贵图白狼祀之
宋明帝六年立总明观征学士充之置东观祭酒访举各一人举士二十人分为儒道文史阴阳五部学言阴赐者遂无其人
明帝末年好鬼神多忌讳言语文书有祸败凶丧及疑似言应回避者数百千品犯者必加罪戮改騧马字为马傍作瓜以騧似祸字故又尝以南苑借张永云给三百年期满更启复命问曰永不以为少乎他事类此宣阳门人谓之白门上以为不祥甚讳之尚书左丞江谧尝误犯上变色曰白汝家门谧顿首谢罪久之方释
宋颜竣字士逊转吏部尚书留心选举后谢庄代竣领选竣容貌严毅庄风姿甚美宾客諠诉常微笑答之时人语曰颜竣嗔而与人官谢庄笑而不与人官
朱修之守滑台为魏所围累月粮尽外援不至遂陷没初母闻修之被围常悲忧忽一旦乳汁惊出母号恸告家人曰我年老非复有乳今如此儿必没矣后闻修之果以此日陷没拓拔敬嘉其守节以为侍中后奔鲜卑冯弘于黄龙拓拔焘伐弘有说弘令修之归求救者乃发使随修之泛海未至东莱遇猛风船失柂海师虑向海北垂长索船乃正仰望见飞鸟知去岸近寻至东莱郡
宗悫随檀和之破林邑王范阳迈倾国来逆以具装被象悫以师子威服百兽乃制其形与象相拒象见果惊奔败贼众溃遂克林邑收其珍异皆是未名之宝金银各六万两
萧思话初在青州尝用铜斗覆在药厨下忽于斗下得二死雀思话叹曰斗覆而双雀殒其不祥乎既而被系谢庄字希逸为赤鹦鹉赋袁淑见而叹曰江东无我卿当独秀我若无卿亦一时之杰也孝武尝问颜延之曰谢希逸月赋何如延之答曰美则美矣但庄始知隔千里兮共明月帝召庄以延之答语庄庄应声答曰延之曾作秋胡诗始知生为久离别没为长不归帝抚掌竟日
殷孝祖入援建康迁冠军将军督前锋诸军事先有诸葛亮筩袖铠铁帽二十五石弩射之不能入上悉以赐之
薛安都尝梦仰头视天正见天门开谓左右曰天门开乃中兴之象及鲁爽叛上遣安都率步骑据历阳追爽至小岘剌爽斩之爽世号骁勇生习战阵咸言万人敌安都单骑直入斩之而返时人云关侯斩颜良不之过也进爵为侯
袁粲字景倩少有风操着妙德先生传以续嵇康高士传其文略曰有妙德先生陈国人也尝谓人曰昔有一国国中有一水号曰狂泉国人饮此水无不狂惟国君穿井而汲独得无恙国人既并狂反谓国主之不狂为狂于是聚谋共执国主疗其狂疾火艾针药莫不毕具国主不任其苦于是到泉所酌水饮之饮毕便狂君臣大小其狂若一众乃欢然我既不狂难以独立比亦欲试饮此水矣
宋时郡县田禄以芒种为断此前去管者则一年秩禄皆入后人此后去官者则一年秩禄皆入前人始自元嘉不改此科计月分禄阮长之尝为武昌太守去郡代人未至以芒种前一日解印绶去
戴颙远之子也有巧思自汉世始有佛像形制未工颙特善其事宋世子铸丈六铜像于瓦官寺既成时议面恨瘦工人不能改颙曰非面瘦臂胛肥耳及减臂胛患即除无不叹服
王弘之性好钓上虞江有一处名三石头弘之尝垂纶于此经过者不识之或问渔师得鱼卖不弘之曰亦自不得得亦不卖日夕载鱼入上虞郭经亲故门各留一两头置门内而去
齐高帝性节俭即位后身不御精细之物主衣中有玉使碎之凡有异物皆毁之后宫栏槛以铜为饰者皆改用铁内殿舒黄纱帐宫人着紫皮履每曰使我治天下十年当使黄金与土同价欲以身率天下移变风俗也齐郁林王昭业即位改元隆昌其秋见废立海陵王昭文冬十月为明帝所弒改元建武先是沙门宝志住东宫常从平昌门入忽云门限上血污人衣褰裳走过俄而载帝尸自此门出颈血流于门限 【史臣曰郭璞称永昌之占二日之象而隆昌之号亦同焉案汉灵帝中平六年四月崩辨太子十岁即位改元光焘张让段珪诛后改为昭宁董卓辅政改为永汉卓废帝为弘农王一百七十日鸩之九月立灵帝子协却号中平一年四号也晋惠帝太平二年长沙王反事败成都王颖改元永安颖奔河间王复改元永兴一岁三号也隆昌延兴建武亦三号故知丧乱之轨逾千载而必同之矣】 
王敬则东起兵高祖疾笃朝廷仓卒东昏侯使人上屋望见虏亭失火谓敬则至急装欲走或有告敬则者敬则曰檀公三十六策走是上策汝父子唯应急走耳盖谚云檀道济避虏也
崔祖思随青州剌史垣护之入尧庙庙有苏侯像偶坐护之曰唐尧圣人而与杂神为列祖思曰使君若清荡此坐则是尧庙重去四凶之伍也遂相与除杂神
垣荣祖少学骑马及射或谓之曰武事可畏何不学书荣祖曰曹操上马横槊下马谈论此于天下可不负饮食矣君辈无自全之技何异犬羊乎累迁宁国将军东海太守荣祖善弹登西楼见海鹄群翔谓左右当生取之于是弹其两翅毛脱尽坠地无伤养毛生后飞去其妙如此
虞玩之仕宋官至左丞见齐太祖蹑屐造席太祖取屐视之讹黑斜锐（艼去丁改奚）断以芒接之问曰卿此屐已几载玩之曰三十一年矣初拜征北行佐所买贫士未办易之太祖善之因赐新屐不受曰着精日久弊不可捐所以不当殊赐
谢超宗灵运之孙父凤尝作殷淑仪诔宋孝武见叹曰超宗殊有凤毛出为太祖长史坐公事免自诣东府门通谢其日风寒惨厉太祖谓四坐曰此客至使人不衣自暖矣超宗既坐饮酒数瓯辞气横逸太祖对之甚欢太祖即位转黄门侍郎在直省常醉上忽召见语及北方事超宗曰虏动来二十年佛出亦无奈何以失仪出为南郡王司马后以怨望免官禁锢司徒褚渊送湘州剌史王僧虔阁道坏坠水仆射王俭牛惊跣下车超宗抚掌笑曰落水三公坠车仆射前后言诮布在朝野及渊出水沾湿超宗又笑曰有天道焉天所不容有地道焉地所不受投畀河伯河伯不用渊大怒曰寒士不逊超宗曰不能卖袁粲焉得免寒士
陆澄字彦渊少好学行坐眠卧手不释卷竟陵王子良得古器小口方腹而底平可容七八升以问澄澄曰此名服匿昔单于以赐苏武子良复细视器底有字髣佛可识如澄所说以老疾转光禄大夫卒年七十世称硕学读易三年不解文义欲撰宋书竟不成王俭戏之曰陆公书厨也
张融尝泛海至交州于海中遇风终无惧色方咏曰干鱼自可还其本乡肉脯复何为者哉又作海赋还示顾恺之曰此赋可超玄虚但恨不道盐耳融立取笔注之曰漉沙构白熬波出素积雪中春飞霜暑路此四句后足也融尝与王僧虔书曰融天地之逸民也进不辨贵退不知贱兀然造化忽若草木每自叹曰不恨我不见古人恨古人不见我善草隶书自号其能太祖尤善之见融常笑曰此人不可无一不可有二与何戢善尝往诣戢为从者误通尚书刘澄宅融入门乃曰非是至户外望澄又曰非是既造席熟视澄良久曰都不是乃出其为异如此迁司徒从事中郎谒告东出世祖问所住止曰臣陆居无屋舟居无水上问融从兄绪绪曰融近东出未有居处权牵小船于岸上住上大笑
周颙字彦伦于钟山西立隐舍休沐则归之清贫寡欲终日长蔬虽有妻子独处山舍甚机辩王俭谓颙曰卿山中何所食颙曰赤米白盐绿葵紫蓼文惠太子问颙菜食何味最胜颙曰春初早韭秋末晚菘
谢凤子超宗尝候王僧虔仍往东斋诣其子慈慈正学书超宗曰卿书何如虔公慈曰我不及有如鸡之比凤超宗狼狈而退
陆惠晓字叔明晋太尉玩之玄孙清介正直不杂交游刘琎行至吴谓人曰吾闻张融与惠晓并宅其间有水必应异味遂命驾往酌而饮之曰饮此水则鄙吝之萌尽矣惠晓后迁竟陵王长史或谓曰长史贵重不宜妄自谦退荅曰我性恶人无礼不欲以无礼处人又曰贵人不可卿而贱者乃可卿人生何用立轻重于怀抱终身常呼人官位
王融尝诣王僧佑遇沈昭略素未相识昭略流眄谓主人曰是何年少融殊不平谓曰余犹日出扶桑入于蒙谷照耀天下何人不知而卿有是问昭略曰不知许事且食蛤蜊融曰方以类聚物以群分君长东隅居然应嗜此族其高自标致如此
齐明帝末年东阳女子娄逞变服诈称丈夫粗知围碁解文义遍游公卿门仕至扬州议曹从事事方泄明帝令东还始作妇人服叹曰有如此伎还为老姥岂不惜哉此人妖也阴而欲为阳事不果故池王敬则萧遥光陈显达崔慧景举兵之应也 【遥光未败前一夕人梦群蛇缘城四出明日各共说之咸以为异】 
齐衡阳王钧常手细字书五经一部为一卷置之巾箱中侍读贺玠问曰殿下家有坟索何须此蝇头细书别藏巾箱答曰巾箱五经检阅且易一更手写则永不忘诸王闻而争效之为巾箱五经自此始
宋武帝平关中得姚兴指南车有外形而无内轴每行使人于内转之升明中齐太祖辅宋荐祖冲之追修古法冲之乃造铜机运转不穷而司方如一自马均已来未始有也宋元嘉已后用何承天所制历比古十一家为密冲之以为尚疏乃更造新法永明年中为竟陵王子良造欹器献之与周庙不异性解锺律博塞当时为独绝诸葛亮有木牛流马冲之别造一器不因风水施机自运不劳人力
宋孝武时青州人发古冢得铭曰青州世子东海女郎帝问学士鲍照徐爰等皆不能悉贾渊答曰此司马越女嫁苟晞儿验访果如其言先是谱学未有名家渊三世传学十八州士族谱合一百帙七百余卷该览精悉世莫比之建武中迁长水校尉卒撰氏族要状及人名书尽行于世永明中王俭亦有百家谱
虞愿为晋安太守郡出蚺蛇胆可为药有饷愿蛇愿放之二十余里一夜蛇还归床下复送四十里经宿复至故处愿令人更送迟明乃复归如此再三说者以为仁义之心所致
梁武帝普通元年置大爱敬寺西南去县十八里为太祖文皇帝造大通四年又造一丈六尺旃檀像量之剩二尺成丈八尺形次衣丈及手足更重量又剩一尺五分至大通五年寺主僧洽重量又剩七寸即是长二丈矣大同四年移入大殿敕主书吴文宠更量又剩五寸凡五度量即长二丈七寸岂非精诚所感耶 【精金着人神气故异】 曹景宗大破魏军于锺离封竟陵公拜侍中为人性躁不能沉默出行尝欲褰车帷幔左右辄谏以位望重人所具瞻不宜如此景宗谓所亲曰我昔在乡里骑快马如龙与少年辈数十骑驰骋拓弓作霹雳怒发箭如饿鸱叫平泽中逐鹿章鹿数肋射之渴饮血饥食肉觉耳后风生鼻头火出此乐使人忘死不知老之将至今来扬州作贵人动静不得路行欲开车幔小人辄言须闭置向车中如三日新妇悒悒使人无气
夏侯详未贵时荆州城局参军吉士瞻因浚万人伎库火防池得金革钩隐起文曰锡汝金钩既公且侯士瞻妻详之凡女乃窃与详详喜佩之及武帝革命详果封侯而士瞻不锡茅土
范云与梁高祖常同宿顾嵩舍嵩妻产子有鬼在外曰此中有王有相云起谓帝曰王当仰属相以见归后果然
宋如周有才学而面狭长梁宣帝尝戏之曰卿何为谤法华经如周踧踖自陈不谤帝又言之如周不悟而出告蔡大宝大宝知其旨笑曰君当不谤余经止应不信法华法华云闻经随喜面不狭长如周乃悟
陈王固琅琅人性信佛法尝禅坐诵经又妙于玄言使聘魏国宴飨请杀一羊羊于固前跪足而拜又宴昆明池魏以固南人嗜鱼大设罔罟于水中固以佛法咒之一无所获
陈司空吴明彻幼孤性至孝年十四感坟茔未修家贫未办乃勤力耕种遇大旱苗稼焦枯明彻哀愤每至田中号哭仰天告愬居数日有溉田回者云苗已更生明彻往果如所言至秋大获足充葬用有尹生善占墓谓其凡曰君家葬日必有乘白马遂鹿者来经墓所是最小孝子大贵之征也至时果然有应
马枢郿人少好学六岁能诵孝经论语老子及长博极经史尤善佛经及周易老子义梁邵陵王纶引为学士留书二万卷与之尝喟然叹曰吾闻贵爵位者以巢由为桎梏爱山林者以伊吕为管库束名实则刍芥柱下之言翫清虚则秕糠席上之论稽之笃论亦各从其所好乃隐茅山有终焉之志陈天嘉中征度支尚书辞不至每王公大人有馈饷辞不获免者十分受一属世乱所居盗贼不及依托者数百家皆得全枢目精洞黄能视闇中物常有白燕一双巢其庭树驯狎檐庑年八十六卒撰道觉论行于世
徐陵使魏魏人馆宴之日甚热主客魏收谓陵曰今日之热当由徐公陵答曰昔王肃至此为魏始制礼仪今仆来聘使卿复知寒暑收大惭
陈后主尝自梦黄衣围城有血沾阶至卧床头而火起又有狐入其床下捕之不见以为妖精后主乃自卖身于佛寺为奴以禳之又于郭内大皇寺造七层塔未毕功而火从中起飞向石头城烧人家无数常使人采木于湘州筏下至牛渚矶没水中既而渔人见筏浮于海上乃起齐云观未就国人歌曰齐云观贼来无际畔始北齐末诸省官人皆称省主未几而灭陈末朝官亦称省主识者以为省主主将见省之兆也陈高祖即位日其夜奉朝请史普直宿省中梦有人自天而下导从数十人至太极前殿北面执策策金字曰陈氏五帝三十四年又后主在东宫有妇人突入唱曰毕毕国国主主寻而不见又尝有一足鸟集于殿庭以觜画地成文曰独足上高台茂草化为灰欲知我家处朱门向水开解者以为独足盖指后主独行无众茂草言荒秽也隋承火运草得火故为灰矣及后主至长安与其家属馆于都水台所谓上高台当水开者其言皆验
南史东昏妃潘玉儿有国色武帝将留之王茂曰亡齐者此物留之恐贻外议帝乃出之军主田安启求为妇玉儿泣曰昔时见遇时主今岂下匹非类死而后已义不受辱乃缢而死
仙者李盘白溧阳人西晋初筑室高邃山之西陲炼丹丹成以九井藏之得玉苗芝一本类白莲花养一虎饲以药苗清水不血食谓之仁虎峰顶作一亭名会仙元康元年八月十五日清晨轻云缥缈异香纷郁太极仙翁八洞天仙俱会于亭乃服丹玉皇遣朱衣使者赍玉册诏补吴越仙任盘白老鬓皤然而绀发盘顶因以盘白为嘉号仍以名山事载于碑或曰名盘柏云
许坚南唐人嗜鱼炙火上不去鳞肠食每和巾带入溪涧浴坐干风日中衣服黤气人恶之多梦中吟诗宿下山云泉精舍僧出白字韵请留诗与僧对榻熟睡至晚起出诗有古池香泛荷花白之句见诗话太虚观有坚放鱼池旧传坚放食鱼全骨化生鱼云又题幽栖观云仙翁上升上丹井连晴壑山色接天台湖光照寥廓玉洞绝无人老桧犹栖鹤我欲泛灵槎他时冲碧落又云泉寺吕司法题诗云许老求仙杳不还好诗长在碧萝间唐人错写云泉寺只合题为小蒋山注曰寺在下山许坚隐居之地重峦乔木邑人号蒋山 【见溧阳志又见祈泽寺注】 
卢绛寓居翔鸾坊遘热病弥日昼寝梦一妇人被真珠衣持蔗一本令绛尽食歌菩萨蛮一曲送之食毕而寤病亦瘳矣其词曰玉京人去秋萧索尽帘鹊起梧桐落欹枕悄无言月临残梦圆孤衾成暗泣睡起罗衣湿眉黛远山攒芭蕉生暮寒 【绛后立功仕至节度留后南唐亡起兵匡复不克而死】 
睦昭符金陵人保大中常州剌史州当吴越之冲屡交兵城邑荒残昭符为政宽简招纳逋亡未几遂富实一日坐听事雷雨暴至电光如金蛇绕案吏卒皆震仆昭符不慑抚案叱之雷电遽散及举案惟得铁索重百斤昭符亦不变色徐命举索纳库中
洪内翰迈尝言古今忠臣义士其名载于史册者万世不朽然有不幸而泯没无传者南唐后主时有淮人李雄当王师吊伐出守西偏不遇其敌雄以国城重围不忍端坐遂东下以救之阵于溧阳与王师遇父子俱殁诸子不从行者亦死他所死者凡八人李氏亡讫不沾褒赠其事仅见于吴唐拾遗录顷尝有旨合九朝国史为一书他日史官为列之于李煜传庶足以慰斯人于泉下 【容齐续笔按宋史李雄作张雄】 
南唐将亡数年前修升元寺殿掘得石记视之诗也其辞曰莫问江南事江南事可凭抱鸡升宝位趁犬出金陵子建居南极安仁秉夜灯东邻娇小女骑虎踏河冰宋师以甲戌渡江后主实以丁酉年生曹彬为大将列栅城南为子建也潘美为副将城陷恐有伏兵命卒纵火即安仁也钱俶以戊寅年入朝尽献浙右之地 【皇朝类苑】 南唐将亡前数年宫中人挼蔷薇水染生帛一夕忘收为浓露所渍色倍鲜翠因令染坊染碧必经宿露之号为天水碧宫中竞服之识者以为天水赵之望也闻宝中新修营一石记凡数百字隶书从头云从他痛从他痛如此连写至末云不为石子尽更书千万个从他痛从他痛不知其谶也未几宋师渡江云
陈乔仕江南为门下侍郎掌机密后主之称疾不朝乔预其谋及宋师问罪誓以固守时张洎为乔之副尝言于后主苟社稷失守二臣死之城陷乔将死后主执其手曰当与我同北归乔曰臣死之即陛下保无恙但归咎于臣为陛下建不朝之谋斯计之上也制其手去视事厅内语二仆曰共缢杀我二仆不忍解所服金带与之遂自经后主求乔不得或谓张洎曰此诣北军矣乔既死从吏撤扉瘗之明年朝廷嘉其忠诏改葬其尸如生而不僵髭发郁然初求尸不得人或见一丈夫衣黄半臂举手障影自南廊过掘得尸以右手加额上如所睹者
魏泰笔录云幼闻祖母集庆郡夫人言江南有国日有县令锺离君与邻县令许君结姻锺离女将出适买一婢从嫁一日婢执箕帚行治地至堂前熟视地之窊处恻然泣下锺离君适见怪问之婢泣曰幼时我家父于此穴地为球窝道我戏剧岁久矣而窊处未改也锺离惊曰而父何人婢曰我父乃两改前县令也身死家破我遂落民间而更卖为婢锺离君遽呼牙侩问之复质于老吏具得其实是时许令子纳采有日锺离君遽以书抵许令曰吾贾婢得前令之女吾特怜而悲之义不可久辱当以吾女之奁篚先求婿以嫁前令之女更俟一年别为吾女营办嫁资以归君子可乎许君答书曰蘧伯玉耻独为君子君何自专仁义愿以前人之女配吾子然后君别求良奥以嫁君女于是前令之女卒归许氏祖母语毕叹曰此等事前辈之所常行今则不复见矣余时尚幼恨不记二令之名姑书其事亦足以激天下之义矣
宋高宗为康王时靖康初避金兵走甚急忽有白马莫知从来康王乘驰千里夜宿村市马不复见黎明复来越数日康王渡海自明越海之杭渡钱塘江甫登岸马复在前王策之至晚不见遍寻之乃土地庙所塑白马尚复微暖流汗康王即位行下临安建白马庙岁差官祭之
建炎南渡百僚仓皇渡江舟人乘时射利停桡水中每渡一人必须金一两然后登船是时叶宗谔为将作监逃难至江浒而实不携一钱傍徨无揩忽睹妇人于其侧美而艳语叶云事有适可者妾亦欲渡江有金钗二只各重一两宜济二人而涉水非女子所习公幸负我以趋叶从之且举二钗以示蒿师肯首令前妇人伏于叶之背而行甫扣船舷失手妇人坠水而没叶独得逃生怅然以登南岸叶后以直龙图阁帅建康其家影堂中设位云扬子江头无姓名妇人岂鬼神托此以全其命乎 【许彦周挥尘录】 
溧阳豪民吴璋以财横乡曲非特外人畏之其家子弟亦甚严惮每坐堂上则无敢过其前必先穴壁窥伺璋不在方敢入弟十九郎者因窥隙见金紫人向堂立后有服朱绿数人少长俨列惊异之疾走入门乃无所睹私喜以为家庆未艾既而璋以不法为邑丞龚鋈所治至于窜流远方弟亦连坐黥徙袁州家赀皆估籍刘侍郎岑买其室居缘是为请袁守免其弟归因得服役门下适刘当岁除享祀偶于壁隙窥之金朱绿袍恍然曩日所见者始以语人 【夷坚志】 
洪辑居溧阳县西寺事观音甚敬幼子佛护病痰喘医不能治凡五昼夜不乱食证危甚呼医杜生诊视之杜曰三岁儿抱疾如此虽卢扁复生无如之何矣辑但忧泣办凶具而辑母以尝失孙愁悴尤切辑益窘惧投哀请祷于观音至中夜妻梦一妇人自后门入告曰何不令服人参胡桃汤觉以语辑洒然悟曰是儿必活此盖大士垂教耳急取新罗参寸许胡桃肉一枚不暇剥刮煎汤灌儿一蚬壳许喘即定再进遂得睡明日以汤浸去胡桃皮取凈肉入药与服喘复作乃只如昨夕法治之信宿遂瘳此药不载于方书盖人参定喘带皮胡桃则敛肺也 【夷坚志】 
圣汤延祥温汤元序金陵属邑溧水溧阳旧多蛊毒丞相韩滉之为浙西观察也欲更其俗绝其源终不可得时有僧住竹林寺每绢一疋易药一圆远近中蛊者多获全济值滉小女有恶疾浴于镇之温泉即愈乃尽舍女之妆奁造浮图庙于汤之右谋名僧以蒇寺事有以竹林市药僧应之滉欣然迎置且求其药方久之僧始献于是其法流布仍刊石于二县之市唐末丧乱石不复存西温汤之寺至今在焉镇之大族夏氏世传其法药以温汤为名志其所自也温汤元方五月初桃皮末 【二钱生用】 盘蝥末 【一钱先以麦麸炒去翅足】 大（艼去丁改戟）末 【二钱生用】 右三味以米泔淀为圆如枣核形如中一切蛊毒食前用米泔下一圆修合时于凈室中切忌妇人孝子猫大见崇宁间住持僧智淳得其方于府帅曾氏家云
南唐李后主猎青龙山一牝狙触网见主雨泪稽颡屡指其腹主戒虞人保守之是夕诞二子还幸大理寺亲录囚徒一大辟妇以孕在狱未几产二子煜感牝狙之事罪止于流其山去城东二十五里
溧水州东南二十五里有乌鲤庙昔民有女感黑龙于田野归而有娠产一鲤鱼投于水中复能变化随母所出入后乘云而去母亡每春时必来坟所乡人因立庙祠焉
开宝七年金陵苑圃中鹿忽一旦人语牧者叱之鹿亦叱牧者曰明年今日汝等俱作鬼物苑囿荒凉焉能拘我明年宋师渡江牧者俱死斗敌苑囿亦废矣
裴长史新罗国人忘其名后主朝行建州长史开宝八年宋师攻金陵未下建州守查元方知长史善伎术遣赴金陵五月路由歙州长史托疾不行密告剌史龚慎仪监军轸镐曰有状托以附奏言金陵事者五一金陵立春节后出灾宁谧无事二润州城九月当陷三朱令赟舟师气候不过池州四江州血气覆城明年春末夏初血涂原野五大朝明年十月有大丧后皆如其言
李（王向）字温叔都官外郎之幼女也八岁能作诗适江夏人王常同泛舟射利江湖间娄彻为江州清风亭记常方叹美（王向）曰未之尽也何不云好山绿水万里有尽处清风明月千古无老时一日举其文于彻彻卒用其言为破题不久常死（王向）溺舟于三山矶下后三日尸忽出于水中土人异之为立庙熙宁中都山张芝过庙作三绝焚于庙中 【一云风软潮生江水平遥峰隐隐浸寒青自从香骨沉波底独我为诗吊尔灵二云轧轧橹声离远浦潇潇帆影落寒潮殷懃沥酒陈佳果将此深心慰寂寥三云江雨初晴远岸低心因啼乌徙思归尔如会我题诗意魂梦相求一处飞】 既夜一青衣召云娘子奉俟久矣芝曰娘子为谁青衣曰早来献诗与谁耶芝乃悟见一妇人谓芝曰早来佳章欲托以梦寐是或不真不能尽所怀故求面见妾溺此时水官令赋诗及校九江会源录一夕而毕水官大悦令江神出其尸显其灵今有祠在此血食于人谢子之诗意所不敢当荅以诗 【诗见前志】 芝见诗叹赏久之俄出白多二百星赠芝曰烦砻一石载妾前事亦有奉报芝受其金送芝出幄则已五鼓矣芝后因循不为立石丹再过三山矶下几至倾覆是夕又梦其女深诟责之 【事见翰林名谈】 
晋元帝渡江随帝有王离妻季氏者洛阳人将洛阳旧火南渡自言受道于祖母王氏传此火并有遗书二十七卷临终使行此火勿令断绝火色甚赤异于余火有灵验四方病者将此火煮药及灸诸病皆愈转相妖惑官司禁不能止及季氏卒火亦经时而灭人号其所居为圣火巷在今县东南三里禅众寺直南出御街齐武帝末年匈奴中谣言云赤火南流丧南国于是匈奴始规为寇帝方忧之是岁果有沙门从北来赍此火至火色赤于常火而微云可治疾贵贱争取之多得其验二十余日京师咸云圣火诏使吏浇灭之而民亦有窃蓄者治病先斋戒以火灸桃板七炷而疾愈吴兴立国宾窃还乡邑邑人杨道庆虚疾二十年形容骨立依法灸板一炷即痊是月武帝崩 【建康实录注】 
京师寺记兴宁中瓦官寺初置僧众设会精朝贤鸣剎注疏其时士大夫无有过十万者顾恺之字长康直打剎注一百万长康素贫时以为大言后寺成僧请勾疏长康曰宜备一壁遂闭户往来一百余日画维摩一躯工毕将欲点眸子谓寺僧曰第一日开见者责施十万第二日开可五万第三日可任例责施及开户光明照寺施者填塞俄而果百万钱也 【苏魏公题维摩像云顾生首创维摩诘像有清羸示病之容隐几忘言之状陆探微张僧繇效之终不能及至唐寺废本牧之为池州剌史道中金陵叹其将圯募工榻写十余本遗好事者其一乃汝阴太守某人也不能携去至今置于州廨丞相临淄公镇颖日尝语从事镵石以记其始末嘉佑壬寅予领郡事暇日数取以观之案长康晋人故所画服饰器用皆当时所尚其意态位置非常画之比也杜本已为后人窃取今所存者盖再经誊搨矣而气象超远髣佛如见当时之人物已可爱也况牧之所传乎况长康之真迹乎】 
梁张僧遥于金陵安乐寺画四龙不点睛每云点之则飞去人以为妄诞因请点之须臾破壁二龙乘云上天未点睛者故在初吴曹不兴图青溪龙僧繇见而鄙之乃广其象于龙泉亭其画留在秘阁时未之重至太清中震龙泉亭遂失其壁方知神妙又天皇寺明帝所置也内有柏堂僧繇画卢舍那佛及仲尼十哲帝怪问释门内如何画孔圣僧繇曰后当赖此尔及后代灭佛法焚天下寺塔独以殿有宣尼像乃不令毁 【实录大同三年置一乘寺西北去县六里邵陵王纶造在丹阳县之左隔邸旧开东门门对寺梁末贼起逆延烧至陈尚书令江总舍书堂于寺今之堂是也寺门遍画凹凸花代称张僧繇手迹其花乃天竺遗法朱及青绿所成远诩眼晕如凹凸就视即平世咸异之名凹凸寺】 
艾宣金陵人工画花竹翎毛孤标雅致别是风规败草荒榛尤长野趣又有升州厉昭庆工佛像尤长于观音句容郝澄以丹青自乐周文规能画鬼神冕服车器人物升元中命图南庄最为精绝江宁沙门巨然画烟岚晚景当时称绝建康蔡润善画舟船及江湖水势曹仲元工昼佛道鬼神竺梦松工画人物女子宫殿台阁顾德谦工画人物刘道士工画佛道鬼神 【图画见闻志】 
西清诗话曰自古文人虽在艰危困踣之中不忘于述作盖性之所嗜虽鼎镬在前不恤也况下于此者乎后主在围城中犹书长短句未就而城破所谓樱桃落尽春归去蝶翻金粉双飞子规啼月小楼西曲栏珠箔惆怅卷金泥门巷寂寥人去后望残烟柳低迷尝见残稿点染晦昧心方危窘意不在书耳
宋朝事实云周广顺中江南伏龟山圯得石函长二尺八寸中有铭云维天监十四年秋八月葬宝公于此按宝公传葬蒋山岂蒋山自有伏龟山乎
申渐高者南唐优人金陵建国之初军储未实关市之利敛索尤繁农商苦之而莫达于上时属近甸亢旱日久祷祈无应上他日举觞苑中宣示宰臣曰近京三五十里外皆报雨足独京城不雨何也得非狱市之间冤枉未伸乎诸相未及对渐高历阶而进曰雨惧抽税不敢入城上悟翌日下诏停一切额外税信宿之间膏泽告足故知优旃漆城那律瓦衣不为虚矣烈祖曲宴便殿引鸩觥赐周本本疑不饮佯醉别引一卮均酒之半跪捧而进曰愿陛下千万岁陛下若不饮此酒非君臣同心同德之谓也臣不敢奉诏上变色无言者久之左右皆相顾流汗渐高有机智者窃谕其意乃乘恢谐尽并两盏饮之内金杯怀中趋出上密使亲信持药诣私第解之已不及矣渐高脑溃而卒
南唐元宗嗣位之初春秋鼎盛留心内宠宴私击鞠略无虚日常乘醉命乐工杨花飞奏水调词进酒花飞唯歌南朝天子好风流一句如是者数四上既悟覆杯大怿厚赐金帛以旌敢言上曰使孙陈二主得此一句固不当有（衙去吾改□）璧之辱也翊日罢诸欢宴留心庶事图闽吊楚几致治平
元宗暑月赐严李二相曲宴北苑中有老牛方息大树之阴上命乐工咏之伶人王感化首进一词曰宁戚已闻鞭扣角田单亦用火焚身困卧斜阳（口焦）楉草近来问喘更无人 【南唐近事】 
李冠子善吹中管妙绝当代上饶郡公尝闻于元宗上甚欲召对属淮甸多故盘桓期月戎务日繁竟不获见出关日李建勋赠一绝云韵如古涧长流水怨似秋枝欲断蝉可惜人间容易德新声不到御楼前南唐书作李冠云冠既不遇周显德中北游梁宋每醉辄登市楼长啸后不知所终
南唐邓匡图为海州剌史有野客潘扆谒之邓不甚礼遇馆于外厩一日命潘观猎近郊邓妻诣厩中觇扆栖泊之所弊榻筦席竹笼而已笼中有锡弹凡二枚其它一无所有艾夜扆从禽归启笼之际忽为叹骇之声且曰定为妇人所触幸吾朝来摄其光铓不尔断妇人颈久矣圉人异之乃闻于邓邓诘其由室家具以实告邓颇惊异遂召潘升堂屏左右曰先生其有剑术乎潘曰素所习之邓曰愿先生陈其所妙使某拭目一观可乎潘曰何不可也明日公当斋戒三日择近郊平广之地可试吾术邓如其约至期命潘联镳而出至城东其始潘自怀袖中出二锡弹九置掌中俄有气两条如白虹之状微微出指端须臾上接于天若风雨之声当空而转又绕邓之颈左盘右旋千余匝其势奔掣其声解摐虽震电迅雷无以加也邓据鞍危坐丧精禠魄雨汗浃体莫知已身之所从乃稽首祈谢曰先生神术固已知矣幸摄其威灵无相见怖潘笑举一手二白气复贯掌中若云雾之乍收食间复为二弹丸矣邓自此礼遇弥厚表荐于烈祖纳焉其后欲传之于人一夕梦其师怒扆擅泄灵术传非其人阴夺其法既寤不复能剑矣寻病终于紫极宫临终上言乞桐棺葬于近地后当尸解上从之使中贵人护葬于金波园至保大中元宗命亲信发冢观之骸骨尚在迄无异焉 【天地间金气至刚遇真阳则败此亦可以理推】 南唐书耿先生者父云军大校耿少为女道士玉貌鸟爪常着碧霞帔自称北大先生始因宋齐丘进尝见宫婢持粪埽谓元宗曰此物可惜勿令弃之取置铛中烹炼良久皆成白金尝遇雪拥炉索金盆贮雪令宫人握雪成铤投火中徐举出之皆成白金指痕犹在又能炒麦粒成圆珠光彩粲然夺真大食国进龙脑油元宗秘爱耿视之曰此未为佳者以夹缣囊贮白龙脑数斤悬之有顷沥液如注香味逾于所进遂得幸于元宗有娠将产之夕雷雨震电及霁娠已失矣久之宫中忽失元敬宋太后所在耿亦隐去凡月余中外大骇有告者云在都城外二十里方山宝华宫元宗亟命齐王景遂往迎太后见与数道士方酣饮乃迎还宫道士皆诛死耿亦不复得入宫中然犹往来江淮后不知所终金陵好事家至今犹有耿先生写真云
南唐书呜呼南唐褊国短世无大淫虐徒以寖衰而亡要其最可为后世监者酷好浮屠也初烈祖居建业大筑其居穷极土木之工作无遮大斋七会有僧自身毒中印土来以贝叶旁行及所谓舍利者为贽烈祖召僧智玄译其书并图写制论李长者像班之境内然烈祖未甚惑后其徒为奸利多出国人则寖已成俗矣及其末年溧水天兴寺桑生木人长六寸如僧状右袒而左跪衣祴皆备其色如纯漆可鉴谓之须菩提县掇置龛中以仁寿节日东献烈祖惊异迎置宫中奉事甚谨其徒因夸以为感应按谯氏五行书主有大丧不三月烈祖殂及元宗后主好之遂笃幸臣徐游专主斋祠事群臣和附恐后宫中造寺十余出金钱募民及道士为僧都城僧至万人悉取给县官后主退朝与后着僧伽帽服袈裟课诵佛经拜跪稽颡至为瘤赘手常屈指作佛印僧尼犯奸淫命礼佛百而舍之奏死刑日适遇其斋则于宫中佛前然灯以达旦为验谓之命灯未旦而灭则论如律不然则贷死富人赂宦官窃续膏油往往获免上下迷惑不恤政事有谏者辄被罪歙州进士汪涣上封事言梁武惑浮屠而亡陛下所知也奈何效之后主虽擢涣为校书郎终不能用其言开宝初有北僧号小长老自言募化而至多持珍宝怪物赂贵要为助朝夕入论天宫地狱果报之说后主大悦谓之一佛出世服饰皆镂金绛罗后主疑其非法答曰陛下不读华严经安知佛富贵因说后主多造塔像以耗其帑庾又请于牛头山造寺千余间聚徒千人日给盛馔有食不能尽者明旦再具谓之折倒盖故造不祥语以摇人心及王师渡江即其寺为营又有北僧立石塔于采石矶草衣藿食后主及国人施遗之皆拒不取及王师下池州系浮桥于石塔然后知其为间也金陵受围后主召小长老求助对曰北兵虽强岂能当我佛力登城一麾外兵暂退自是围城中皆诵救苦菩萨未几梯冲环城矢石如雨苍皇复召小长老称疾不至始悟其奸鸩杀之群僧惧并坐诛乃共乞授甲出斗死国难后主曰教法可毁乎弗许云
至元甲戌冬十二月宋师大败于阳逻堡制置赵溍领兵巡江（言恣）议官李应龙充总统军马随司行江上应龙即赵葵参谋官李虎之子十二月二十五日溃军百余人抢劫建康市物人心不安盖以二十四日赵制置李咨议同兵船于江上远见一哨船载一红袄老子顺流而下赵船军兵喝问之不荅再曰如不说即放箭其舟人荅曰夏相公来也官军大惊请入使船三人对泣夏曰二公何不回建康老夫今回庐州去也北兵势不可当建康乃降将家乡当防之三公泣下既别夏小舟径入庐州小港此时窥伺军人逃归当夜点军不及数李咨议谓赵制使曰不如且归建康镇抚之即出何如二十六日二公归以逃归倡乱之军咸正典刑民间稍定张灯守岁喻以和议垂成鼓乐喧天过明年正月初二日二公再出于龙湾置司矣 【见张佑倩福华录注】 
宋末江南忽有童谣云江南若破百鴈来过初不谕其旨至元乙亥丞相淮安忠武王统大兵渡江乃应其谶 【巴延百鴈音相近也】 
宋初马亮四知升州前后凡十一年末年马光祖亦三知建康府通十二年年之甲子亦相出入去任休致皆以己巳二公皆有遗爱在民恩数亦相埒此事之不偶然者
  </div>
  <div class="pagination">
   <a href="至大金陵新志_page71.html">
    上一页
   </a>
   <span>
    ...
   </span>
   <a href="至大金陵新志_page67.html">
    67
   </a>
   <a href="至大金陵新志_page68.html">
    68
   </a>
   <a href="至大金陵新志_page69.html">
    69
   </a>
   <a href="至大金陵新志_page70.html">
    70
   </a>
   <a href="至大金陵新志_page71.html">
    71
   </a>
   <span class="current-page">
    72
   </span>
   <a href="至大金陵新志_page73.html">
    73
   </a>
   <a href="至大金陵新志_page73.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
