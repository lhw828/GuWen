<!DOCTYPE html>
<html>
<head>
    <meta charset="UTF-8">
    <title>江南通志 - 第 96 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 96 页/共 731 页</h1>
    <div class="content">　　刘宰宅在丹阳县髙牧乡
　　陈东宅在丹阳县石城乡越塘
　　许长史宅在金坛县即今玉宸观晋时仙迹也【附】梁陶景许长史旧馆坛碑铭【悠哉旷矣宇宙之灵也固非言象所传文迹可记然则后之人奚问乎含吐万有化育羣生本其所由义归防昧至于形域区分性用殊品事限观聴理穷数识者倘或可论山之髙海之广夫何故以其有容焉大天之内复有小天三十六所并拓防地空亘涂水脉辟闱风岫通气云巘此山本号句曲其下是第八洞宫名曰金坛华阳之天周囬一百五十里分置三府前汉元帝世有咸阳三茅君得道来掌此任故称茅山具详传记至晋太平元年句容许长史在斯营宅厥迹犹存宋初长沙景王就其地之东起道士精舎梁天监十三年勅此精舎立为朱阳馆将逺符先徴定祥大厯于馆西更筑隠居住址十四年别创郁冈斋室迫元洲之踪十七年乃缮立碑坛仰述真轨真人姓许讳穆世名谧字思元本汝南平舆人后汉灵帝中平二年六世祖光字少张避许相谀佞乃来过江居丹阳句容都乡之吉阳里后仕吴为光禄勲识宇亮拔奕叶才明祖尚字元甫有文章机见呉中书郎父副字仲先器度淹通风格清简晋剡令宁朔将军下邳太守西城侯长史副第五子也正生少知名简文在籓爲世表之交起家太学博士朝纲礼肄儒论所宗出为余姚令勤恤民恵被隣邑徴入凯闱纳言帝侧升平末除防军长史本郡中正外督戎章内诠茂序选邦肃律乡来砥行太和中迁给事中散骑常侍蝉冕辉华事归尚徳简文践极方优国老倐值晏驾于焉告退专静山庐以修上道君虽缙绂朝班讽议庠塾而心标象外志结霞门弟兄逺游永和四年嘉遁不返君尚想幽竒嵗月弥轸恒与杨君深神明之契兴宁中众真降阳备令宣谕龙书云篆佥然徧该灵模奥旨于兹必究年涉悬车遵行愈笃太元元年解驾违世春秋七十有二子侄礼虚柩于县西大墓金陵之踪未逺飞劒之椁在焉谨按真诰君挺命所基縁业已久周武王世九官上相长里薛公之弟也兼许肇遗功复应垂祉后故乘运托生因资成道王札所授为上清真人爵登侯伯位编卿司理仙抚治佐圣牧民矣真传未显于世莫能具述长史第三子讳玉斧世名翽字道翔玉生母陶威女先亡已得在洞府易迁官中君清颍莹洁特絶世伦郡举考计掾不赴粃糠尘务研精上业即景元中之真师也恒居此宅缮修经法杨君数相从就函通真感太和五年于兹告逝时年三十真诰云后十六年当度东华为上相清童君之侍帝晨受书为上清仙官与谷希子并职君长兄揆世名甽次兄虎牙世名联并亦得道揆今有元孙灵真在山勅立嗣真馆以褒逺之徳皇上桑誓本力来君此土焘育苍祗范铸羣品导法开俗随縁啓教以居积蕴三真经诰久栖华阳宜还旧宅供养终理乃勅工匠建兹堂构即仰祗帝则兼阐大猷东位青坛西表素塔坛塔之间通是基趾埋瓴掩瓦投锸便值紫烟白雾纒为防盖宅南一井即长史所穿井南大塘乃郭朝遗制原出田公之泉路接姜巴之轨傍枕雷平前瞰下泊东际连冈北横长岭栁汧阳谷俱防西垂四域之内皆谓之金陵地肺者也长史所居尤为标胜方将驷云虬而髙骋驱奔鹤以追风望洪涛之浩汗睠故都以浸逺古人有言匪作奚传敢刋石颂永属来贤颂曰　浑枢鹜气方祗吐灵依性分境传识赋形化通八防功浃四溟巡迹电灭测体渊停旋区岳立亘海云蒸风泳水蹠实慿虚亦有幽匠开石架庐情髙身逺天府地居萦峦巴曲画壤胇浮五闱面啓九涂环周长隰旁岭交汧比流乃称龙防实为金丘昔在西汉三茅来宾爰暨东晋二许懐真裁基浚井栖道接神允膺辅圣锡兹侍宸防差年代絪緼名氏书诰具宣精华未弭甄甃将沦沉阶暂圮拱树霜摧修庭草萎肇馆华阳嵗躔二纪永观前猷聿遵洪轨帝曰懋哉尔焉斯止经之营之轮乎奂矣胜殿密向泻瓶扬芬瑶宫碧简绚采垂文璚函玉检绮幕綉巾兰缸迾耀金炉扬熏桐柏双教方诸兼学并证心清俱漏身浊离有离无且华且朴结号虚皇筌法正觉药徴质莹禅感慧通飞行欻怳扪景带虹振苦排障还明返聪物言是力我见无功纷纭今古汗漫两仪三相幻惑丹壑自移缘来则应不虑不为式此録人天鉴知】
　　戴叔伦宅在金坛县即今太虚观叔伦有越溪村居诗张纲宅在金坛县希墟村纲以参知政事致仕后于宅内筑喜归亭
　　董平宅在溧阳县北三十里
　　赵葵宅在溧阳县治赵葵有避暑水亭诗云水亭四座朱栏绕簇簇游鱼戯萍藻六龙畏热不敢行海水煎彻蓬莱岛身眠七尺白虾须头枕一枚红玛瑙六句就暂卧移时有侍婢续云公子犹嫌扇力微行人尚在红尘道又有别墅名晩香堂理宗御书赐之
　　顾况山房　秦系山房在金坛县菖蒲潭石墨池上
　　华阳馆在金坛县南三十里唐贞观中建
　　延陵馆在金坛县西五十里唐大厯中建
　　明秀轩在金坛县灵济庙前宋米友仁避地居此有诗题石轩前又有湖山伟观轩
　　西园在丹徒县放鹤门内宋韩世忠故园中有飞盖堂传觞亭凌云台留仙洞
　　研山园在丹徒县千秋桥西灵建寺东米芾故居中有致爽轩宝晋斋宋绍定初岳珂辟为燕游之所
　　佚老园在金坛县永仁巷即王□宅其子樵与孙肯堂即其地建宗祠有勅旌义门
　　退圃在丹徒县宋睦州倅俞康直所居
　　新丰镇在丹徒县东南四十五里晋陵地界有新丰陵盖南朝山陵也
　　常寨巷在溧阳县西门外明常遇春守溧阳立寨于此今俗譌为柴塲巷
　　陶村在金坛县二十七都即景炼丹处有丹井手植银杏尚存
　　唐陵村在金坛县唐安马厰旁有二处巨石纵横攒累如山制度精密旧传为唐时陵村以是得名藏春坞在丹徒县清风桥东明一统志云本南唐润州节度使林仁肇故宅宋郡人刁约因筑此中有逸老堂万松冈
　　夹冈在丹阳县北二十里石潭村陆游入蜀记云夹冈如连山盖当时所积之土掘渠以通漕者有二石人植立冈上俗谓之石翁石媪实亦古陵墓前物
　　陵口在丹阳县东三十一里齐梁诸陵多在金牛山旁陆游曰自常州西北至吕城又西北过陵口见大兽偃仆道旁盖南朝陵墓也
　　秦潭在丹徒县月华山下秦始皇开宋绍兴癸亥令天下各置放生池郡守郑滋即以此潭为之投金濑在溧阳县西北四十里伍贠欲报撃绵女子不知其家投金濑水而去李白有碑
　　白莲池在丹徒县古竹院东谷中池上有鬬鸡庵宋苏轼诗白莲池上鬬鸡庵
　　金鸎池在丹阳县治后圃宋夏竦初为丹阳邑掾一日侍母燕坐见黄鹂双舞于地发之得金鸎二其母取瘗之因筑亭其上后人发地求之不得遂为池
　　饮马池在金坛县皇业寺东梁武帝谒建陵饮马于此
　　石墨池在金坛县费长房学道于此书符涤砚涧石悉黒至今用池水合药有竒騐
　　长冈埭在丹阳县西南破冈渎七埭中之一也大业曲阿庱亭三垒在丹阳县境晋咸和三年郄鉴所筑以拒苏峻
　　长冈垒在丹阳县西南齐建武中左兴盛等筑此拒王敬则
　　沸井在丹阳县季子庙南二清二浊觱沸之声昼夜不絶齐豫章王嶷拜陵还过延陵季子庙观沸井即此
　　丹井在丹阳县有四湛母丹井在仙台观葛洪丹井在县东湾头邵巷焦光丹井在归真观丁令威丹井在大霄观
　　葛洪井在金坛县抱朴峯之左
　　陶真人丹井在金坛县华阳上馆前石桥之东宋政和初修井掘土得一已泐井栏环刻大字云丹阳人姓陶仕齐奉朝请壬申嵗来山栖身自号隠居梁天监三年八月十五日钱塘陈懋宣书复穿地又获一圎砚朱色一雀尾炉中有丹一粒亟欲取之堕井中今炉砚亦不存矣
　　寄奴泉在丹徒县黄鹄山下鹤林寺中殿前宋武帝微时所凿寄奴其小字也
　　宣圣小影碑在丹徒县城内县学中呉道子笔义女碑在丹徒县五州山久废明万歴中县令唐时雍重立石撰文
　　瘗鹤铭在丹徒县焦山江水中有铭并序华阳真逸撰上皇山樵人逸少书此碑断残剥落久在江中摹搨殊难
　　国朝郡倅郑康庄仿而刻之勒石于山后苏州粮储副使王煐令善没者缒险而下探取得之绘焦麓剔铭圗一时传为盛事湘潭陈鹏年为置焦山寺中【附】梁陶景瘗鹤铭【鹤寿不知其纪壬辰嵗得于华亭甲午嵗化于朱方天其未遂吾翔寥廓也耶奚夺余仙鹤之遽也乃裹以黄之币藏之兹山之下故立石旌事篆铭不朽词曰相此胎禽仙家之真山隂降迹华表留名真惟彷佛事亦微防西竹法里宰耳嵗辰鸣语解化浮丘去辛左取曺国右割荆门后荡洪流前固重扄我欲无言尔也何明爰集真侣瘗尔作铭宜直示之惟将进宁丹阳仙尉江隂真宰立石】
　　国朝朱彞尊书张处士瘗鹤铭辨后【石墨之传于今有难以骤读者天发神谶石断而为三瘗鹤铭裂而为四又失其腹由是释文不符览古者阙其疑可也移易増益其辞不可也曩在白下得祥符周雪客神谶碑考既序而传之矣淮隂张力臣乗江水归壑入焦山之麓借落叶而仰读瘗鹤铭辞聚四石绘作圗联以宋人补刻字伦序不紊且证为顾逋翁书盖逋翁故宅虽在海盐之横山而学道句曲遂移居于此集中有谢王郎中见赠琴鹤诗鹤殆出于性所好斯瘗之作铭理有然者自处士之图出足以息众说之纷纭矣力臣名弨精书法尝为顾处士炎武写广韵及音学五书手摹家藏鼎彛欵识遗予惜不营生产没后尽散失并传刻枣木悉归之闽人可叹也】
　　呉季子碑在丹阳县延陵镇西北九里延陵季子庙中有孔子书呜呼有呉延陵季子之墓十字人谓十字碑开元中勅殷仲容摹刻大厯十四年萧定重刻石
　　天下第一江山额在丹徒县甘露寺宋呉琚书久废今复摹勒石砌于寺之长廊下
　　心经石在丹徒县焦山宋呉琚书为江涛及风日剥损寺僧移置松寥阁
　　四灵圗石在府学内渊源堂宋乾道中熊克因阅汉碑取麟鳯二瑞圗于学壁庆元四年陈徳一易之以石嘉熙中刘卿月又摹刻四灵圗于殿西各有赞今堂中惟存麟鳯二石刻
　　张僧繇四菩萨画在丹徒县甘露寺米芾画史云长四尺一版广八尺许
　　陆探微画狮子在丹徒县宋苏轼有赞
　　周鼎在丹徒县焦山大逾斗古色陆离传是魏氏所藏明严嵩当国索之不得将罪之嵩败得免魏氏遂以鼎送焦山鼎内有铭篆古莫能识
　　国朝王士祯游此属新安程邃译出勒诸石【其铭曰惟九月既望甲戌王还于周□□于圗室司徒南仲右□恵□立中庭王呼史受册命□恵曰官司□王□侧□作锡汝元衣束带戈雕防缟韠彤矢鋚□銮旂芒恵敢对扬天子丕显敷休用作尊鼎用享于□烈考用周簋寿万年子孙永宝用凡蚀二字疑不能知者八字】何洯周鼎记【是鼎也已歴二千余年矣髙一尺三寸二分耳髙三寸足六寸有一分一尺五寸八分为腹之径□之径一尺四寸五分其深也八寸有二分篆铭凡十行其六行行九字有四行者行十字字共九十有四焉司勲王西樵邑宰邹西齐相继译之知为周宣王以南仲者何其厯年之久也凡物以退藏为可久而以适用为可贵鼎用以荐宗庙享鬼神诚可贵也是鼎独退藏于深山之佛寺不以适用于世为可贵故能常保其可贵者而厯年之久遂至二千余年计此二千余年中鼎之所厯运会升沉陵谷变迁及凡物之成败得失不知有几而是鼎以深自退藏故无恙使尝用于世为世之所可贵则其毁于盗贼水火也久矣余记之所以为不能退藏者戒也】延陵古钟宋孝建三年四月甲辰得古钟六南徐州刺史竟陵王诞以献
　　东坡佛印二铜像在丹徒县金山明万厯间金山僧重筑妙髙台得铜比邱像于土中入城见市中有髙冠长髯铜像与比邱等尺寸合并知为东坡佛印也又于扬州得铜像二一童子一小沙弥又觉与东坡佛印赠答事有合建留玉阁奉之狠石在丹徒县甘露寺石似羊诸葛亮曽坐其上与吴大帝谋拒魏或云汉昭烈尝坐此石石亡已久寺僧輙取一石充数【附】明厐时雍记【汉诸葛孔明与孙仲谋共议破曺瞒计曽防此石后人因名狠石唐罗隠宋苏文忠俱有诗迄今时异世殊物改而石随湮没寻幽吊古者止按空籍而兴遐想余令此覔古迹得石于北固西隅蔬圃积土中其状如羊者固宛然在也覩其石犹足动忠臣义士诛奸屏邪之思也于是因白之郡守龙溪王公并滕公碑记移之演武塲侧建亭置扁曰武侯遗石用以鼓三军之气云】
　　梁郄尊师石臼在金坛县茅山八卦台南累甓为垣凿石为臼方丈余遗窦尚在久为荆榛所蔽宋绍兴间筑庵方见之
　　淮安府
　　射阳故城在山阳县东南汉髙六年封刘纒为射阳侯后为县
　　柘塘城在山阳县西南四十里南畿志云其城三座约围一里许隋炀帝游江都聚粮于此
　　刘王城在山阳县东南十里运河西世传汉呉王濞所筑
　　西辽城在山阳县东二里唐太宗征辽时驻兵于此故名
　　新城在山阳县西三十五里宋咸淳间置
　　山阳故城在今山阳县南晋义熙间置山阳县兼置山阳郡治焉
　　巢城在盐城县治北百二十里黄巢屯兵于此淮隂故城在清河县东南五里秦置汉封韩信为淮隂侯后仍为县晋永和间荀羡镇淮隂以地形都要屯兵无地乃营立城池歴代为重镇水经注云淮水东北经淮隂故城即此
　　甘罗城在清河县旧淮隂县治北相传秦甘罗所筑南畿志云雨后常于土中得小钱篆文不可识或云即甘罗处
　　韩信城在清河县故淮隂城东接山阳县寰宇记云信本淮隂人宅冢处所并存后受封为侯因筑此城
　　清河故城在清河县东北五里宋置
　　呉城在清河县西二十里小清河南岸东西有二城相隔五里宋南渡后尝置县绍兴二年罢县为镇
　　襄贲故城在安东县北刘宋泰始中侨置应劭曰贲音肥
　　淮浦故城在安东县西汉置或曰即今县治涟水三城在安东县南畿志云有大城东城二所相连止隔一濠谓之市河又有西城少逺百余步各有城濠俱宋嘉熙四年知州萧均所筑
　　沙将军城在安东县东北五十里一帆河东又有营城在县北十五里元末董霄所筑
　　抱月城在安东县西二十里支家河西城抱淮泗之水形势似月
　　学城在桃源县北二十里俗传孔子适楚驻辙于此邦人从学焉
　　灵城在桃源县西北十七里相传楚灵王所筑桃园故城今桃源县治金史云泗州有淮滨县兴定二年以桃园镇置元光二年废元至元十四年复置曰桃园县其后乃讹曰桃源
　　泗阳故城在桃源县东汉置水经注云泗水经魏阳城北城枕泗川疑即泗阳故城魏文帝临广陵所经因以改名也
　　陆城在桃源县西五里相传呉陆逊所筑
　　古城在桃源县西北六十里晋石崇出镇下邳时所筑金城故县在安东县北唐置九域志云涟水县有金城镇即故县也或曰即襄贲故城
　　淮阳故县在桃源县西北隋志云梁置淮阳郡东魏置绥化县后周改县为淮阳水经注云泗水东南经淮阳城城北临泗水即此按晋末有淮阳郡魏髙闾曰去角城十八里当在今清河县界而水经注泗水所经之淮阳乃在泗阳之上盖非晋魏之淮阳也
　　杏坛在府学大成殿后宋嘉定间郡守应纯之植杏为坛
　　转搬仓在山阳县运河之西岸唐江淮漕运于此转送闗陜北有运河堰周世宗始置满浦闗以通水路
　　文峯塔在阜宁县城南
　　宴花楼在山阳县南即旧城南门楼其西门楼曰望云南唐建
　　月波楼在府治旧通判防
　　镇淮楼在山阳县旧城桥西北宋镇口都统司酒楼
　　刘伶台在山阳县东北七里临淮水唐许浑诗云刘伶台下稻花晩韩信庙前枫叶秋
　　水教亭在山阳县望云门外宋太守应纯之开管家湖以教舟师因建此亭
　　望淮亭在山阳县西门外旧仁济桥侧
　　南昌亭在山阳县西三十五里地道记注云韩信从亭长寄食处
　　千金亭在清河县淮隂旧县西漂母饭韩信信贵赐千金后人因筑亭其上又有漂母岸在淮隂故县南
　　三亭俱在清河县韩亭在淮隂故县南枚亭在淮隂故县北步亭在淮隂故县西桥南以韩信枚臯步隲得名宋晁端彦诗云韩枚步隲建三亭故显当时将相名
　　盐城监在盐城县南新唐志云盐城县有盐亭一百二十三所寰宇记云盐城监古之盐亭也歴代海岸煎盐之所南唐以为盐城监其后因而不改管盐塲九所在县南北俱临海岸曰五祐曰紫庄曰南八游曰北八游曰丁溪曰竹子曰新兴曰七惠曰四安
　　豹隠堂在安东县文庙前宋时建赵槩初馆于涟水守幕寻以学士知涟水人名其堂曰豹隠韩王庄在清河县旧淮隂县西北与庙驿铺相连旧传韩信生于此
　　枚臯宅赵嘏宅在府淮隂旧县南赵嘏诗云家住枚臯旧宅边
　　铁柱冈在盐城县东城门外明一统志云相传秦王繋马柱或云濒海多蛟龙以此镇之
　　石人头出土髙四尺五寸在盐城县治北六十里近海岸一里
　　佛陀矶在安东县北五十里世传娄道者未出家时取鱼置船随鱼去住人以为异因名佛陀矶九阳洞在安东县治东一里上真观世传徐稀筑室修炼于此
　　赤岸在安东县治东十里西三十里亦有赤岸金刚嘴在安东县治西南三里当淮水之冲筑以杀水势为西城之防南畿志云或曰残砖上有尉迟恭字
　　老鹳河在山阳县西七十里周世宗显徳五年伐唐至北辰堰齐云舰大不能过遂开此河
　　洗墨池在安东县治右宋郡守米芾去官时涤砚处
　　井在盐城县内孙钟种处南畿志云去治东北半里旱不竭
　　紫极宫画在山阳县城西南隅宋杨杰记云尝有仙来游题诗于壁刮之不灭又有李公麟画猿戯马马惊而圉人鞭之时称竒笔
　　娑罗树碑在山阳县初在旧淮隂县南今移府治宾馆内唐刺史李邕撰文并书





　　江南通志卷三十二
<史部,地理类,都会郡县之属,江南通志>
　　钦定四库全书
</div>
    <div class="pagination">
<a href="江南通志_page95.html">上一页</a><span>...</span><a href="江南通志_page91.html">91</a><a href="江南通志_page92.html">92</a><a href="江南通志_page93.html">93</a><a href="江南通志_page94.html">94</a><a href="江南通志_page95.html">95</a><span class="current-page">96</span><a href="江南通志_page97.html">97</a><a href="江南通志_page98.html">98</a><a href="江南通志_page99.html">99</a><a href="江南通志_page100.html">100</a><a href="江南通志_page101.html">101</a><span>...</span><a href="江南通志_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
