<!DOCTYPE html>
<html>
<head>
    <meta charset="UTF-8">
    <title>延祐四明志 - 第 47 页/共 47 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>延祐四明志 - 第 47 页/共 47 页</h1>
    <div class="content">　　使君脩禊与民游千里笙歌水面浮动地雄风云外起截天雌霓雨中收登台已有难并乐击壤寜无寡和忧却忆内家新赐火海棠无数出墙头
　　又
　　牛鞭初动啭新鸎梦觉池塘选胜行水镜光中千骑合山屏影里万艘横云从布谷原头过雨向催诗笔下生藻绘升平知有待閤梅先已赋调羮
　　西谷【由桃源径以西至应　林旦真絶顶共为西谷】
　　平昔山林性今来水石乡栽花寻秀垅泛酒掬沧浪地暖春长早云隂夏自凉嵗成还北去魂梦此难忘
　　蓬莱泉【即炼丹山透瓶泉】
　　采药瀛州去扁舟竟不还黄金成海外故井独人间乳滴岩花润苔封石字斑空令千载后犹复望三山
　　观澜亭
　　万古渊源防凭栏试一观云涛谁可际勺水自为难日月闲中永乾坤物外寛幽人休怅望平地亦波澜
　　射圃
　　百歩开新圃弯弧注采正樽垒供乐事金鼓叠懽声敏手徒为妙中心自要平何人能举觯观堵定纵横
　　送明州王大卿【王安石】
　　大厯才臣有此州鹍云今驾鹿轓游从来所至邦人喜真复能分圣主忧千里封疆何足治一时名迹故应留属城旧吏虽疲懒尚可挥毫敌李舟
　　寄育王大觉禅师
　　单已安那示入禅草堂难望故依然山今嵗暮终岑寂人更天寒最静便隐迹亦知甘自足凭心岂吝慰相怜所闻不到荆门耳人老禾新又一年
　　吊王致先生
　　处士生涯水一瓢行年七十尚萧条老妻稻下收遗秉稚子松间拾堕樵虽有声名髙后世且无饘粥永今朝穷魂散漫知何处甬水东西不可招
　　和马粹老四明杂诗聊纪里俗耳十首【舒亶】
　　百粤喧哗外三江指顾中耕桑遗俗在草木故城空【即鄮郭也】近泽知田美【俗重近泽田】多鱼验海丰由来形势地越絶控辽东
　　澄水铺千练平山伏万犀月桥莲棹小春圃酒旗低蓬岛云长在【邑有蓬莱乡古史云金银为宫阙望之如云】桃源客不迷风流未寂寞游屐半香泥
　　御史平囚日【二囚诗在郡楼下】郎中渡母年【今谓渡母桥】丰碑推笔妙【二碑皆名书】孤冢枕城偏【汝南孝子墓在焉】白鹤空寥泬黄蒿尚蔓延九原如可作执驭故忻然
　　箔蚕迎豆熟【俗有蚕豆】江雪伴梅消抵虎螯经夏【里语八月蝤蛑可抵虎】跳沙蛤趂潮【里语有跳沙蛤】酒甖双印贵【俗重双鱼酒】药肆万金饶【谓冯楼也】未觉西风逺三溪好采樵【慈溪小溪篮溪也】
　　巷陌随桥曲闾阎占水穷郡楼孤岭对【古谓镇明岭】市港两潮通【闸在城东隅】春暖鸡鸣防【在慈溪】秋寒鸭信风【江湖所呼】家家人富足击壤与吾同
　　嵗熟禾论□【俗以二束为一□】人归夜击钟金澄沙底水龙卧井边峯【金沙龙井皆在育王山】香火常存社【俗结金光明金刚社】渔盐每夺农年来缣帛贱砧杵万家舂
　　稻饭雪飜白鱼羮金鬬黄鲒埼千蚌熟【在奉化】花屿一村香【在慈溪】海近春蒸湿湖灵夜放光【广徳湖每现光采】北窓休寄傲大隐即吾乡【大隐山乃杨适先生所居】
　　禽孝传居俗【禽孝乡在奉化】风痴动浃旬灵鳗旱天雨【即龙井也】圣米歉年莼【凶年莼根为圣米】江涨长如海冬温恰似春鸡豚追伏腊行路亦情亲
　　佛磬云中寺樵歌郭里湖城居防杨柳野冦息萑蒲巫语传杯珓渔蓑入画图幽香满花谷不趂雪霜枯莲阁红堪掣兰池静不流【池在府前】梯航纷絶徼冠盖错中州【髙丽比贡入多使者】草市朝朝合【四郭皆有市】沙城嵗嵗脩【邦人为郡城杂以沙故易頽】两前茶更好半属贾船收
　　题福源院
　　地占灵背山横小防头一桥云借路双沼月分秋竹影摇虚室松烟着晓楼残钟谁共听空籁更飕飕
　　题尊教院
　　竹砌縁寒渚松蹊借緑苔楼台隔林见花木带云开溪旱常流水峯青自隐雷月华防万顷谁掉酒船来
　　香山野歩二首
　　龙护空堂鉢云笼古殿灯经窓僧待月茶井客敲氷惊鴈回峯影疎星亚塔层心清更无睡未羡杜郎能【老杜宿赞公房有灯影照无睡之句】
　　空涧寒探月髙斋客聚星霜分破窓白山献隔帘青窥水知僧定占云识地灵时时惊鹤梦木叶下危亭
　　和游栖真寺见寄
　　曽是谈经一草堂千年金碧欲飞飏顶峯有路青天近絶壑无尘赤日凉月底露惊猿鹤梦云中风动薜萝香芝茶灶平生念遥谢仙人白羽觞
　　和西湖即席二首
　　金碧楼台阁暮烟彩虹双影卧漪涟云铺物外无尘地月满人间不夜天细柳千门维画舸华灯两岸度鸣清狂亦有黄冠客不负仙人载酒船
　　十洲风籁韵笙箫疑有仙人燕碧桃影逼银河星半堕气吞月窟兎争豪九秋波浪沙鸥狎万古声名钓艇髙却恨何须明似镜空令志士泣霜毛
　　雨中游仗锡
　　何人仗锡过千峯雨里风烟转不穷暗壑水声清决决深岩花气湿蒙蒙遥知雪岭开亭近旧説云乡有路通自恨青鞋踏城郭仙游长在梦魂中
　　游云湖过香山偶成二首
　　去路鶱腾逼紫霄何年鳬舄堕王乔暗峯藏雨皆龙窟灵草含霜半药苗已觉山衣云扑扑还疑风鬓雪潇潇扪萝更上岧嶤顶下视沧溟百水潮
　　尘境回头隔圣凡参差叠嶂巧如镵归云堕碧粘僧屐落叶飘红上客衫果熟遥看猿渡涧风号定想虎离岩长天自有无穷景未信西冈日半衔
　　和刘谊翁留题惠安二首
　　坞云过雨翠成堆天淡平湖一鉴开万木号风韵丝竹千峯带月上池台静无俗驾金铺地闲有高人玉满杯闻道碧桃看欲发刘郎何事不归来
　　十里松行翠挿天暗溪嫩草尚芊绵笙歌自满萧郎宅琴鹤空随贺老船未分旧游云寂寞遥知归梦蝶聮翩故山幸好宜回首还见人间换一年
　　和新开西湖十洲之什
　　洗出烟华紫翠匀再将絶景付重闉千山有影螺垂地一水无尘镜照人香溅钓筒萍雨夜緑摇花坞柳风春杖藜尽日沧浪兴时有幽人岸白纶
　　秋燕十洲阁
　　緑玉手持寻五岳正应未识海边洲倚栏花木参差见对岸笙歌次第游烟霁多疑九峯晓波平全胜六鼇浮仙风坐隔红尘路消得丹青诧此州
　　和楼试可游育王
　　参天松栢緑隂隂古佛岩前一路深猿鸟不惊如有旧云山相对自无心数寒水云藏雨十里轻沙地布金杖屦更知非世境上方日日海潮音
　　题鄞江
　　地吞越絶海分深平流万马骎早晚渡江潮有信徃来鸥鸟客无心寒空倒影千山动暖日澄波万籁沉安用鱼龙闲养鬛平时春雨自成霖
　　题西山双乳泉
　　石眼双开白欲漫潺湲更傍碧琅玕地饶爽气全无滓天借灵源两不干晓月自分云外润午茶谁鬬雪中寒孝先多睡相如渇始把清甘乞取看
　　题灵鳗庙三首
　　绕塔想曽随白马【老父云此龙为防塔神】蟠泥故复傍金沙旱天霹雳长平地乐嵗汚邪每满车受赐由来千里境论封消得万人家朱门便是金涂榜未负风云在一涯絶境朱丹新栋宇深山灵响杂蚖蛇黄金地底应千嵗【古记云金千嵗有龙】甘雨人间几万家西域不劳方士呪【西域方士能呪者临川禹歩吹气龙即浮出见抱朴子】南州重识使君车【后汉百里嵩为随州刺史行部雨輙随车】老农争赛丰年社古木萧萧自晓鸦
　　亘古人间防润泽数云底贮清泠功将名并山无泐道与人尊地转灵晓殿千家供香火旱天万里入风霆谁知别有醍醐味行路憧憧半未醒
　　题香山汤禅师
　　千古神僧旧石扃清风如在地还灵溪形偃月无穷碧山气当云不改青叶熟猿猱时啸聚锡飞岩穴尚芳馨西来祖意谁人问老栢森森翠满庭
　　题防堂
　　由来去住不相关赢得随縁到处闲笑出海云飞一锡行分江月过千山微言定许谁人叩胜事偏于俗士悭咫尺防堂隔霄壤城东搔首只空还
　　题翠岩丈室
　　别移寳所出埃尘无限金光欲照人斤斧不惊龙象伏栋梁特地水云新千峯坐断人间路一榻分来月里身更看须弥师子座未饶摩诘妙通神
　　题明月堂
　　郢匠犹来巧运斤清光那复隔纎尘九秋万里云头路半夜千峯顶上人坐见乾坤入肝胆陡惊草木亦精神应怜赤水寻珠客白日茫茫尚问津
　　题五峯兼简英禅师
　　何人缩地海东偏灵岳分来不计年几见彩云争照日真疑仙掌欲擎天依稀故国松千尺迤逦前山石一拳四面开轩看不足老僧时立碧溪前
　　题天童
　　日日青鞋踏白沙未应泛艇即灵槎雨溪清越鸣哀玉风蔓蜿蜒动暗蛇晓润芝挑秀茁午香茶灶煑苍芽玲珑仙客知何在千古烟霞自一家
　　题布袋和尚
　　休话人间我独尊何妨防肆且随羣乞钱徃徃多空手问路时时向白云壁上形容图尚在囊中气味许谁分分明提起无人问欲防应须眼里闻
　　题灵桥门
　　危楼清迥立江风紫逻红旗落日中暑雨涧溪来浩荡暮烟洲渚隔朦胧欢声不厌重城近霁色遥知秀野丰沧海一时传丽句天才真是杜陵翁
　　苏文饶徃昌国意颇惮之送以诗因勉之【陈瓘】
　　己闻舟楫具那得苦留君雨过霜风急帆飞雪浪分长途方策足暇日正论文功业他年事风波岂足云
　　送周初年
　　虀盐虽不饱心与古人期口体非吾养纷华任尔为经明逢地芥頴脱看囊锥两骥皆宛种天衢好并驰
　　次韵袁朝请陪太守游湖心寺
　　尘镜纷纷俗累増故寻幽境访南能湖波浩无穷渌寺屋髙低不计层诗老新吟工恼客使君余暇得陪僧棋中得失何时了一局输赢未可凭
　　予同彦老自四明之永嘉中道留宿岳林防法照海印二禅伯夜话投晓登车乃行留题于寺【卢天骥】
　　病骨倦鞍马禅居欣少留暮云山尽路孤磬月明楼林静钩辀晓风香罢亚秋重来坐磐石相对话归休叹息老禅伯萧闲心自如买松栽别坞引水过新渠草色经行外禽声晏坐余自惭双客鬓垂老尚征车报国竟无补敢辞山路遥晚寒生竹径新涨断溪桥奔走真逋客安闲媿老樵令人欲心折风雨夜潇潇
　　途中书懐寄奉化知县
　　自带渊明漉酒巾食鲑甘作庾郎贫虽无残菊簮华发赖有青山似故人几处鸦鸣牛背肉经年衣犯马蹄尘待携神武朝衫去还我烟溪潄石身
　　犇驰渐觉嵗峥嵘负郭芜田未退耕正恐山溪吹岸去任从烟草唤愁生别来竹院门长掩好去鱼舟手自撑渐晚归心在何许夕阳低处伴云横




　　延祐四明志卷二十
</div>
    <div class="pagination">
<a href="延祐四明志_page46.html">上一页</a><span>...</span><a href="延祐四明志_page42.html">42</a><a href="延祐四明志_page43.html">43</a><a href="延祐四明志_page44.html">44</a><a href="延祐四明志_page45.html">45</a><a href="延祐四明志_page46.html">46</a><span class="current-page">47</span>
    </div>
    <div class="pagination"><a href="index.html">返回目录</a></div>
</body>
</html>
