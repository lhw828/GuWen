<!DOCTYPE html>
<html>
<head>
    <meta charset="UTF-8">
    <title>南平县志 - 第 82 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南平县志 - 第 82 页/共 188 页</h1>
    <div class="content">　　2.普定人：乾隆府志作“普安人”。
　　3.何咸逵：乾隆府志作“何成逵”。
	

右营守备后移驻台湾艋舺营。

	

　　柴自新有传。
　　宁忠弼顺天人。
　　田　嵩武进士，河南人。
　　李保定人，已后改任千总，至雍正六年仍用守备。
　　黄成绪历城人，武进士，雍正六年任。
　　李玉堂汝宁人，武进士，乾隆四年任。
　　黄金章南海人，乾隆十五年任。
　　杨嘉禄浮梁人，乾隆十九年任。
　　张　玙贵定人，乾隆二十三年任。
　　周　绣直隶宣化人，乾隆二十四年任。
　　翟　钺祥符人，乾隆二十七年任。
　　董振德山西藿州人，武举，乾隆三十一年任。
　　蒋观涛直隶宝坻人，行伍，乾隆三十七年任。
　　王本城河南祥符人，行伍，乾隆四十九年任。
　　卢　植山西朔州人，武进士，乾隆五十五年任。
　　高攀龙山东濮州人，武进士，乾隆五十七年任。
　　冯长清陕西韩城人，武进士，嘉庆十二年任。
学校志第十二
　　古者国学与乡学并重，虞庠、夏校、殷序尚矣。周文王立三雍，棫朴菁莪，称作人焉。周礼大司徒，教典州长党正，皆教民之官。东迁学废，郑在王畿内，子衿兴刺。子产为政，郑人欲毁乡校。原氏为王卿士，至以不悦学语於朝。然鲁僖以泮宫作颂，齐桓立士乡见称，又未尝不崇儒而重士也。汉兴，高祖过鲁，以大牢祀孔子，为后世尊孔之始。武帝表章六经，置博士弟子员。光武始立学，太学之盛，至三万余人。隋唐以降，虽文艺取士，非复先王敦实之义。然古之大儒以文名，皆以道名者也。南平自罗文质诞生，李文靖继之，上接龟山之传，下启朱子之绪。自是人材辈出，大魁於春官，跻列於卿贰者，郁郁彬彬蔚矣哉。今之学犹古之学也，幸生道学之邦，四先生之风未远，其有闻而兴起者乎？故学以讲明礼义，非以弋功名为重。昔朱子在南康军，建白鹿洞书院，立条规以训士，明代书院之盛，实宗焉。我邑设道南书院，为官师讲学之地，自庚子一役，清廷变法，遂开学堂，停大小试，而学校与书院，俱非旧观。今者民国肇造，尤重教育，立中学，高等小学，国民学校，分三阶级。而在省会，又有师范，法政诸科。教之术不同，而其所以为智育、体育、德育者则一也。夫兴废靡常，教化为本。圣人之道，如日月经天。虽有时而食，及其更也，人皆仰之。今之谈教育者，废读经而重格致，其兆已先见於有清之末。光绪二十八年，南平县学圣庙灾。未几而国步卒改，取士之权，不在上而在下也。姑录其先代规制，而以各学堂次焉，则世变之所由来可知己。

	

儒学

	

　　府儒学在梅山寺旧址，始自宋天圣三年，郡守曹修古，创建於郡治后山之巅，即西山，俗所谓御史台之前也。绍兴二年，郡守刘子翼，徙建於郡西龙津馆，未几，仍复旧所，元因之。明成化九年、郡守盛颙，多所改拓。其后刘侃、王范、苏章、孙衍各守，相继修建。而同知丁隆，通判罗环，教授徐彰，又迁普通寺，以广其基。万历戊午，始移今所，规模略具。天启乙丑，复加更正，其制始备。崇祯甲戌、丁丑、辛巳俱有增修。清朝顺治乙酉，曾司李、钱守、章守、许守、叠相修葺。康熙己酉、丁丑，崔守、范守又两次修之。己丑、辛丑复有浚池、筑桥、辟墙垣、建明伦堂诸役。先师庙，坐北向南。东西为两庑，前为大成门，左为名宦祠，右为乡贤祠。门外甃石作泮池，又外为棘门。庙右为崇圣祠，前为魁星1阁，庙左为明伦堂。其官廨即在堂左，前后各六间。教授居前，训导居后。乾隆十六年，知府胡宝琳，倡捐重修学宫，并训导廨舍。
　　县儒学，旧在西郊，旧县治西，宋熙宁间建，元因之。明洪武三年，知县刘居信，改建於三皇庙故址，即今学也，在西郊虎头山之麓。前临九峰，襟带双流，中为先师大成殿。殿左为明伦堂，后为崇圣祠。堂左为土地祠，堂右为海公公名瑞，号刚峰，琼州人，任教谕。祠，旧右，海公手植双桧。堂东西廊，为居仁、由义斋舍。前为泮池，更前为仪门。门左为魁星阁，又左2为教谕署，署左小巷通罗胜巷，前达大街。仪门南有墙石，题曰泮宫。东为大门。圣殿东西两庑，前为戟门，左右名宦、乡贤祠。门南为棂星门，又南为万仞宫墙，墙内东为义路，西为礼门。墙外建“万里鹏程”坊。庙右为训导署，署后为文昌阁。自刘居信改建后，洪武十六年，县丞罗南山，教谕彭秉德，廓大之，宣德七年毁，知府雷城重建。正统以后，知县胡滨、刘铭迭建。洪治十一年复毁，知县陆嵩，请於知府孙衍，巡按胡华，参政俞俊，佥事富玹，偕教谕黄淑督建，规模整密。嘉靖七年，以圣庙在明伦堂南，阂於远眺，且庙前学后，亦於尊礼未专。请於巡按聂豹，属知府屠侨，移庙於明伦堂右，旧豫章书院址。并改建棂星门学门，规模视昔，益加宏敞。嘉靖三十三年，知府沈鎜，同知曾子钦，因诸生请辟学前大路夷。其工由右建“万里鹏程”坊，架长亭，直达旧府学街路，民居前绕，纡迥萦带，万历四年冬毁。知府管大勋，改从庙门之南，中道而出。训导黄元采，拓启圣祠地为祠三，中祀启圣，左右祀文昌、魁星。二十一年教谕吴梦斗，谓祠扼来龙非宜，与署县赵楷，议改庙右。三十六年春，知府薛藩，以前途壅蔽，与朝山不相迎。值民居火，同署县徐久德，捐俸易地，向棂星门前，辟青云路，直达溪浒。三十九年，知县刘兆元修葺，设文昌像。又以民居小巷，逼射学门渠水，外反而去，乃改浚之，使环流焉。四十七年，知县商之彝重建。天启七年，教谕林芸孙修。崇祯二年，知县吴襄复修。通判谢朝纪，以庙后启圣祠址，山拱水抱，宜专祀文昌。教谕范方，重建大阁於其上。清鼎革初，西郊灾，延及学宫，堂庑斋舍，文昌、魁星祠阁皆烬。副将张国柱，帅兵力救，仅留大殿，而门窗瓦壁，俱已无存。顺治庚寅，知县汪蘅，请於巡按王应元，守道曾延孔，各捐百金以倡，至耗学田济之，未克告竣，旋复颓圮。戊戌秋，训导李应禧，见学宫鞠草，又门役杂居其间，向之青云路环流沟，为前人所辟浚者，复遭淤塞，与知县姜修仁，白诸巡按成性，提学陈瑾，知府张夙抱，各捐俸有差。守道孔自洙临视，复捐百金成之。於是先师庙、启圣祠、两庑棂星门、明伦堂、仪门皆复旧观。康熙庚申，教谕许文章，倡率重修。己丑夏，教谕周宗濂，训导张泰期，复谋修葺，巡道陈廷统，知府章培基，通判孙念绪，知县顾之安，协镇丁沂，各分俸助之。庚寅岁，摄县同知江芑芭，重修文昌阁及像。乙未岁，教谕周宗濂，谋於知县李丕煜。雍正二年，教谕张月攀，训导吴达儒。乾隆二年，知县许廷璠，先后倡修，然皆因其敝漏，为之小补。向时规复者，仍日就侵塞。乾隆二十五年，训导范时进，倡率修建，绅士踊跃题捐，费银三千七百余两，庙学焕然更新。清出戟门左右，建名宦、乡贤二祠，以补昔时之阙，并买左旁陈俊辉、李治岐、魏熙选、陈御章、陈××五屋，用价银一百零二两一钱购买，折出基址横四丈一尺，直五丈九尺。右旁买邓天一、徐华屋共二植，用价银三十三两，折出基址横一丈一尺，直四丈七尺。又於训导署，清出邓姓库屋，用价银一百九十两。三十五年，职员章隽，出囊中金八百余两，辟青云路，建“万里鹏程”坊，买屋而拓之，自万仞宫墙，南至溪浒，左至大沟墙内外，俱属学基；右至陈姓墙，及陈店为界，计长一十四丈六尺，横七丈八尺，是为青云路，建坊於其中衢，仍其旧题曰“万里鹏程”。同治八年，郡守赵均，知县彭鏊，督士绅捐修。光绪二十六年复重修始竣。至光绪二十八年六月初一日未刻，圣殿及两庑大成门同时俱灾，仅存崇圣祠、海公祠、明伦堂、及居仁、由义斋署门而已。民国裁学，春秋二丁，移登府学，遂难复建。

	

文庙历代崇祀

	

　　鲁哀公十六年，孔子卒。公为立庙旧宅，置卒守焉。周衰秦兴，儒道灰槁。至汉高祖十三年过鲁，以太牢祀，此祀孔子之始也。至孝武帝，表章六经，后世乃知尊吾孔子。元帝诏太师，褒成君霸，以所食邑八百户，祀孔子，赐霸爵关内侯，孔子之后之封侯，自元帝始也。平帝，始谥为褒成宣尼公。光武破董宪还，亦使大司空，祠以太牢，并祀七十子於孔庙，此祀孔子弟子之始也。明、章二帝东巡，皆诣孔子宅致祀，而章帝尤殷虔云。元和二年过鲁，亲祀孔子及七十贤。作六代乐，御讲堂，命皇太子诸王说经，帝升庙西面立，群臣中庭北面皆再拜，帝进爵而后坐。大会孔氏男子，谓孔僖曰：“今日之会，宁於卿宗有光乎！”对曰：“臣闻圣帝明王，莫不尊师。陛下亲屈万乘，崇礼先师，增辉圣德。至於光荣，非所敢承。”帝笑曰：“非圣者子孙，安有斯言？”遂拜僖郎中，并赐孔氏男女钱帛。诏僖从还京师。而七十子之得从祀，亦自章帝始。安帝过鲁，率循元和之轨。虽以桓、灵昏主，犹诏置孔子庙，置百户卒史掌礼器，春秋享礼，出王家钱，给大酒直。河南尹，给牛羊豕各一。大司农，给米。灵帝元光元年、始置鸿都门学，画先圣，及七十二子像。画以祀，自灵帝始。魏文黄初，诏起旧庙，设守卒如前。魏芳正始七年，令太常释奠以太牢，祀孔子於辟雍(一)，以颜渊配释奠之礼始此。前此，祀孔子皆於阙里，至是始行於太学。晋武泰康二年，诏鲁国四时以三牲祀，释奠於中堂，以颜子配。七年，皇太子亲释奠於太学。太子释奠，则始於此也，东晋元明成穆皆释奠。宋高帝永初，诏鲁郡修葺坟庙。元嘉二十二年，裴松之议，太子释奠，应舞八佾，设轩悬之乐。释奠用轩悬之乐，自此始也。北魏道武，南伐至邹山，亦以太牢祀。孝文太和间，亲修孔子谒拜礼，改谥文圣尼父，又封其后为崇圣侯，拜孔氏四人，颜氏二人官、复给邑百户。文成间，诏宣尼庙，敕有司行荐享之礼。有司之行荐享，则始於此也。前此释奠，未尝言庙，至是始有宣尼庙之文。北齐天保间，制春秋二仲，释奠於先圣先师，以时修葺祠庙。每月朔，制祭酒，饮博士以下，及国子诸生以上。太学四门博士升堂，助教以下，太学诸生皆下拜。后世朔日行礼，则始於此也，梁元帝承圣初，於荆州创宣圣庙。自图画圣像，为之赞，书之，时谓三绝。南北五代之际多故矣，而崇祀不废。及隋文开皇中，赠孔子为先师尼父，以周公为先圣南面、孔子东面、命国子学、每岁四仲月上丁、释奠先圣先师。州县学，则以春秋仲月释奠。元魏虽命有司荐享，未有定时，未名释奠。后世州县学，以春秋二仲释奠，则始此也。至唐高祖武德二年，诏国学，立周公、孔子庙各一所。贞观初，房元龄请别祀周公，尊孔子为先圣，颜子为先师配焉、诏从之。四年，始诏州县皆立孔子庙、四时致祭、以左邱明等二十二人配，定孔子为先圣，而正南面，与徧祀於天下郡邑学，并以先儒配，则唐太宗始也。其后尊孔子为先圣尼父，亲幸国学释奠，又令皇子释奠，皇太子初献祭酒，张复允为亚献，光州刺史赵洪智，摄司业为终献。至贞观十一年始定释奠仪，以祭酒、司业、博士备三献。词称：皇帝谨遣某官行礼为承制云。后世国学遣官释奠，盖始於此，而州县以守令主祭，亦始於此。高宗永徽中，复圣周公，师孔子。而长孙无忌等言，贞观中，亲降纶言，正夫子为先圣，若周公作礼乐，当同王者之祭，乃诏以周公配武王，以孔子为先圣如故。乾封元年，赠孔子为太师，赠颜子为少师，曾参为少保，此则后世追赠孔门弟子之始，以曾参配享始此。至明皇开元八年，李元璀奏：颜子配像当坐，今乃立。四科弟子虽列像庙堂，不与享，而范宁等反沾从祀。请释奠十哲享於上，而图七十二子於壁。曾参以孝，受经孔子，请享之如七十二贤。乃诏十哲为坐像，悉与祀，特为曾参像坐亚之，图七十二子及二十二贤於庙壁。十三年封禅还，幸孔子宅亲奠。遣使以太牢祀墓，置卒守卫，并捐其子孙赋役。令天下州县立庙，赐百户，充春秋享奠。二十七年，追祀孔子为文宣王，服王者衮冕，乐用宫悬，舞用八佾。定祭期，春秋二仲上丁。赠诸弟子，各公侯伯。又赠曾参以降六十七人，爵皆伯。夫子之追王也，与夫二丁之定祭也，皆自明皇始。其给户役，洒扫林庙，禁采樵，则历世莫绝云。五季不造，血战五十余年。后周高祖至凶暴，然犹感梦下拜。
　　高祖广顺元年，亲征慕容彦超於兖城。将破矣，梦有人被冕，壮甚异者。入城道委巷，直夫子庙，驻而瞻像如梦，感喜下拜，遂幸阙里，庙奠登墓皆再拜。或言：“天子不当拜异代陪臣。”曰：“夫子圣人也，百王取则，敢不拜乎？”
　　宋艺祖建隆三年，始诏立三十六戟於文宣王庙门。亲撰文宣王、兖公二赞，从祀贤哲，命当时文人为之。先是历代以圣贤之后，不预庸调。周显德中，遣使均田，抑为编户。至太平兴国中，特免孔氏子孙庸调。诏：孔宜袭封文宣公。端拱初，驾幸太学，祇谒毕升辇，命有司张幕设座，诏博士李觉，讲周易之泰卦。至道三年，赐太学，御书六经，大中3祥符初，真宗幸阙里谒庙，有司以帝人主也，议止肃揖，帝特展拜，以表严师崇儒之意。又幸孔林，以古木拥道，降舆乘马，谒坟拜奠，又欲追帝孔子，以有司议，格於周称王而止，遂加谥至圣文宣王。追封孔子父叔梁纥，为齐国公。母颜氏，鲁国太夫人。伯鱼母开官氏为郓国夫人。孔子父母妻之追封也，又自宋真宗始。二年，又加宣圣冕服，九旒九章桓圭始用玉。其他赐田、赐银币、赐九经三史及疏释文，给守卫加於前典。二年封七十二贤，诏曰：“四科钜贤。并超五等。七十达者，俱赠列侯。” 令中书门下及两制馆阁分撰赞。命王旦撰颜子赞。初帝览崇文院检定七十二弟子，按史记，唐会要，凡七十七人，今曲阜庙惟七十二人，帝问何故？王旦言：“国学七十二弟子，经太祖定议。曲阜准国学画像。”惜乎旦未有发明，而徒引太祖为断耳。乃诏封左邱明以下，至范宁二十一人皆为伯，王肃司空，杜预司徒，命群臣为赞。仁宗即位，三幸太学，用祥符故事，再拜退。阅七十二贤赞，观东序礼器。敕改封孔宗愿，为衍圣公，后代衍圣之称，盖始此也。赐孔氏全监书，赐飞白书(二)殿榜金字篆牌，写牌皆巾栉肃立，其尊师如此。神宗元丰，始诏以孟轲为邹公，配享次於颜子。而以荀况、扬雄4、韩愈从祀。邹公庙，在邹县。政和五年，乃诏乐正子克配享，公孙丑至子叔十七人从礼，加封爵焉。及新法行，即庙户亦减削过半。哲宗初，幸太学一献再拜。其后凡三赐田，敕守庙户五十人，如旧法。而庙像冠服制度之别於诸贤，则徽宗实令太常考正之，冕用王者十二旒，衮服九章执镇圭，增庙戟至二十四，图为天下州县学式。又封孔鲤泗水侯，伋沂水侯，跻子思从祀。大观四年，议礼局言：公首夏至廉洁十人，史记有其人，唐开元礼，亦载祀典，请皆赠侯爵，与祭享，从之。政和三年，乃封王安石为舒王配享，王雩为临川伯从祀，是非颠倒，天日昏迷，於是南渡播迁，孔氏挈族如衢矣。高宗绍兴间，始以孔玠，袭封赐田以祀。其后幸太学，驾止大成门外，登降步趋，执爵沟献已，乃御敦化堂，颁诏示乐育之意。御制文宣王赞，七十二子赞，刻石於太学。宁宗庆元间，始定孔子庙为中祀，诏诸县长吏，诸当献官，非有疾不得他委。至理宗淳祐元年，始斥去王安石，而列周、张、程、朱於从祀。辽自神册间，已识佛非中国教，惟孔子为万世所尊，遂建庙释奠(三)。金天眷三年，诏求孔子后，以四十九代孙孔璠，袭封衍圣公，奉祀事。泰定中，复加圣像冠十二旒，服十二章。而颜、孟章服皆用九。奏歌陈乐，并依开元故事。元世祖时，中书省言：祀孔圣用王者礼乐衣冠，南面正坐。天子供祠，而二丁执事，不变常服，於礼未宜。宜準汉、唐祭文庙，享社稷礼，执事者皆具公服，执手板致敬！从之。丁祭执事诸儒之变常服，则自元世祖始也。成宗初，敕到任官，先诣圣殿，方以次诣诸神，著为令。大德十年，大都宣圣庙成，加号夫子为大成至圣文宣王。文宗至顺初，又封孔子父为启圣王，母为启圣王夫人。颜、曾、思、孟皆加公爵。孔子父母之加封爵，则自元文宗始也。前此，延祐亦遣官赍金币宣祭，至手香加额，以授所遣者，可不谓彬彬有礼乎！明太祖起兵时，如江淮，如南昌，皆先谒孔庙。洪武初，即传制春秋二丁释奠，丞相为初献，翰林学士亚献，国子祭酒三献。每岁降香，必於正月尽日。又遣使祭阙里，捐其子孙赋给，洒扫役户百。四年，更定祭器礼物，各置高案。笾、豆、簠、簋、登、硎，悉用磁。牲用熟。乐用六奏，择监生之端娴者，与文职大臣子弟之在学校者习舞。五年，暂罢孟子祀，寻复之。曰：“我闻孟子辨异端、辟邪说，发明孔子之道，宜配也。”六年，学士詹同、乐诏凤，上释奠，乐章定舞八佾(四)，大宗伯牛谅，上礼仪制，皆可。七年，上丁日食，改仲丁，仍降香如前期。十四年，文庙成，遣官以太牢祀，祀神主，不设像。上遂视学释奠。十七年，议大成乐，至二十六年，始颁乐器於天下郡学州县式焉。成祖永乐初，遣官释奠。其后四年，命议视学仪，尚书郑赐言：“宋制，谒孔子服靴袍再拜。”上曰：“见先师礼不可简，宜服皮弁，行一奠四拜礼。”释奠四拜，乃自成祖始。十四年，又遣祭阙里。其后诸帝改元，必遣祭阙里。宣德，则太常丞孔克準往，殿庑皆用太牢，祭凡九坛。正统，则赵司业琬往。景泰，则侍读吴节以香帛往。天顺，则孙是往。成化，则少冢宰尹旻往。洪治，则田太常贤往。正德，则张主事潜往。自嘉靖而下，亦莫不然。始宣德间，孔谔会试至京师，召见即与进士出身，授春坊中允。景泰中，孔恂会试中式，闻父丧，特强入对，赐出身，除礼科给事，始持服。服除，超拜少詹，凡所以优礼孔氏者，靡所不极也，正统三年，禁祀孔庙於佛老宫。令祭物非所产者，以所产代。鹿兔以羊，榛栗以土果。景泰六年，以国学两庑祭品薄，从太常请增豕四，枣栗形盐为觔者各五十，黍稷为斗者各二，南国子监并如例。成化元年幸学，始加牲用乐。十二年，少詹事杨守陈，请追崇帝号。祭酒周洪模，请改大成至圣文宣王，为神圣广运帝，如元制十二冕旒，笾豆(五)数如之，佾八。又言：千古者堂上鸣球琴瑟，堂下笙镛柷敔，两阶干羽。今干羽居上，乐器居下，宜正如礼。”下礼官议，尚书邹干驳之，以神圣广运，乃益赞尧之辞，不若大成至圣之为有据。庙像仍元旧，故有冕旒，原非国典。笾豆舞佾数有成宪在，不敢辄议。上曰：“尊孔子，朝廷盛典，笾豆舞佾宜如其议。”明年遂赠八佾十二笾豆，遣翰林学士王献告阙里。洪治元年三月，将视学。吏部尚书王恕奏：“古者始立学，释奠用币於先师，今上初登大宝，正应此经义。且视学籍田，列圣即位，止一行，无再举者。理当从厚，今籍田祀先农，且敕所司，斋戒省牲而释奠，独不然，似太简。宜準祀先农，行奠币三献礼。”诏下礼官议，以为报功释奠宜用币，今二丁所行是也。若天子幸学，止於行礼，不必用币，且古释奠，无四拜者，而成祖亲行之，崇隆已极。自成化加牲用乐，遂至纷纷。今恕欲準诸籍田礼，恐非洪武旧制，只宜加帛斋戒具乐，不作为是。”上遂诏：“祭先师当以礼。成化间既有其举之不必更，孔子前加币，用太牢，改分献为分奠，馀并照永乐仪。”十二年阙里灾，遣学士李杰祭告。命山东抚臣建庙，务极崇饬。十七年庙成，上亲制碑文，敕大学士李东阳往祀。洪治中，上亲释奠太学，召衍圣公及三氏子孙听讲，赐袭衣冠带有差。衍圣公秩二品，特赐麟袍玉带，诰命用玉轴大朝会斑一品上示不臣也。孔氏世举一人为曲阜令，公亲弟承子思为翰林五经博士。其从南渡系衢州者，亦世袭博士。凡曲阜孔氏大小具免徭役。公许荫五百户丁，为从人。正德初，亦视学。遣赐取三氏子孙赴京，观释奠礼。嘉靖初，辅臣张璁，议正文庙祀典，请改至圣文宣王，为至圣先师。四配，为复圣颜子，宗圣曾子，述圣子思子，亚圣孟子。从祀，自十哲以下，及门诸弟子称先贤，左邱明以下称先儒。去塑像，设木主，罢封爵。改大成殿为先师庙，门为庙门，祭用笾豆十，舞佾六，以别郊庙。其在郡学邑学，笾豆杀其二，舞止六，以示别於国学。又引宋陈禾议，请别立祠，祀叔梁纥为启圣公，以无繇、点、鲤孟孙氏配。先贤程珦、朱松、蔡元定从先儒，皆从之。其说盖出於吴沈、邱璇、程敏政、谢铎、夏寅云。先是洪武初年，宋濂上夫子庙祀议，大略谓：“迁神南面设塑像皆非古，况、雄、弼、逵、预、融不当祀。回、参坐堂上，其父列食两庑间，非不先父食义。大成乐袭用汉、魏杂律，为乱世之音。又周立四代学，学有先圣，取佐先圣成德业者，为师配焉，此天子立学之法。”议入，濂谪矣。洪武十四年国学成，竟亦不设像。而二十九年从行人杨砥议，罢扬雄祀，进董仲舒，岂亦有味於濂之言欤。其后沈浚著论，以夫子作春秋，削僭王，斥子路以门人为臣，为欺天。必不欲身为王，文宣大成，议皆不称。且设像近於外教，非其形甚不便。敏政铎在洪治间，条议：无繇等庑食嫌於子，宜别启圣祠，令与孟子父配。程、朱父及蔡元定，皆宜从。申党、冉何家语不载，伯寮、愬、子路疑非弟子列，且厘正诸不当祀，及当祀者，其说甚详，亦稍稍用宋濂之遗云。皆格於礼官议报闻。及璁得君，尽行其说，而益推扩之。上亦御制孔子祀典说二，颁示群臣，事在嘉靖九年中。十二年二月丁巳，释奠初祠启圣公。夏钦定文庙乐章，旧有曰宣圣，圣王者，易宣以孔，易王以师，於是从来尊孔子，非其道，及诸陋习嫌疑，累朝所未及更者，至此尽革。清朝尊崇之典，比昔尤隆。豆笾舞佾之数，斟酌尽善。康熙二十三年，特颁“万世师表”匾额，分悬诸郡州邑学。二十五年，亲制先师赞序，及四子赞，颁勒学宫。雍正元年，特诏以王爵，褒封至圣五代，令各省、府、州、县学易启圣祠，为崇圣祠。颁“生民未有”匾额於文庙。三年，命讳孔子名，加阝为邱。乾隆四年，颁“与天地参”匾额於学宫。嘉庆元年，视学释奠，皆亲诣行礼。颁“圣集大成”匾额。道光元年，颁“圣协时中”匾额。咸丰元年，颁“德齐帱载”匾额。同治元年，颁“圣神天纵”匾额。光绪元年，颁“斯文在兹”匾额。宣统元年，颁“中和位育”匾额。皆悬於学宫，此有清一代崇儒重道之极致也。
　　【注】
　　(一)辟雍：本为西周天子所设大学，后为祭祀之所。
　　(二)飞白书：一种特殊风格的书法。汉、魏宫阙题字，曾广泛采用。
　　(三)释奠：古代学校的一种典礼，陈设酒食以祭尊先圣先师。
　　(四)八佾：古代天子用的一种乐舞。
　　(五)笾豆：古代礼器。笾用竹制，豆用木或铜制。
　　【校】
　　1.魁星阁：原本脱、“星”字，今据。
　　2.左为：原本作、“在为”，今据改。
　　3.大中：原本作“太中”，今据改。
　　4.扬雄：原本作“杨雄”，今据改。
	

诸儒历代庙祀

	

　　宋理宗朝，加爵从祀者凡七人，周敦颐、程颢、程颐、张载、朱熹、张栻、吕祖谦。度宗咸淳间，从祀者三人，孔鲤、邵雍、司马光。明高祖循前代之旧，大成至圣文宣王南向，四配东西向，稍前十哲，稍后爵皆公。从祀诸贤列东西庑，凡百有五人，爵皆侯伯。兖国复圣公，颜子也。国宗圣公，曾子也。沂国述圣公，子思也。邹国亚圣公，孟子也。是为四配。费公闵损、薛公冉雍、黎公端木赐、卫公仲由、魏公卜商、郓公冉耕、齐公宰予、徐公冉求、吴公言偃、陈公颛孙师、是为十哲。两庑，东则：金乡侯澹台灭明、任城侯原宪、汝阳侯南宫适、莱芜侯曾点、须昌侯商瞿、平舆侯漆雕开、睢阳侯司马耕、平阴侯有若、东阿侯巫马施、阳谷侯颜辛、上蔡侯曹恤、枝江侯公孙龙、冯翊侯秦商、雷泽侯颜高、上邦侯壤驷赤、成纪侯石作蜀、钜平侯公夏首、胶东侯后处、济阳侯奚容蒧、富阳侯颜祖、滏阳侯句井疆、城侯秦祖、武城侯县成、即墨侯公祖句兹、洴源侯燕伋、宛句侯颜之仆、建城侯乐欬、堂邑侯颜何、林虑侯狄黑、郓城侯孔忠、徐城侯公西蒧、临濮侯施之常、华亭侯秦非、文登侯申枨、济阴侯颜哙、泗水侯孔鲤、兰陵伯苟况、睢阳侯谷梁赤、莱芜侯高堂生、乐寿伯毛苌、彭城伯刘向、中牟伯郑象、侯氏伯杜子春、良乡伯卢植、司空王肃、司徒杜预、昌黎伯韩愈、豫国公程颢、新安伯邵雍、温国公司马光、建宁伯胡安国、华阳伯张栻、魏国公许衡、凡五十三人。西则：单父侯宓不齐、高密侯公冶长、北海侯公晢哀、曲阜侯颜无繇、共城侯高柴、寿张侯公伯寮、益都侯樊须、钜野侯公西赤、千乘侯梁鳣、临沂侯冉孺、沐阳侯伯虔、诸城侯冉季、高宛侯漆雕徒父、濮阳侯漆雕哆、邹平侯商泽、当阳侯任不齐、牟平侯公良孺、新息侯秦冉、梁父侯公肩定、聊城侯单、祈乡侯罕父黑、缁川侯申党、厌次侯荣旗、南华侯左人、郢朐山侯郑国乐、平原侯亢、胙城侯廉洁、博平侯叔仲会、高堂侯邦巽、临朐侯公西舆如、内黄侯蘧伯玉、长山侯林放、南顿侯陈亢、阳平侯琴张、博昌侯步叔乘、中都伯左邱明、临淄伯公羊高、乘氏伯伏胜、成都伯杨雄、考城伯戴圣、曲阜伯孔安国、歧阳伯贾逵、扶风伯马融、高密伯郑康成、任城伯何休、偃师伯王弼、新野伯范宁、道国公周敦颐、洛国公程颐、郿伯张载、徽国公朱熹、开封伯吕祖谦、凡五十二人。其初祀京师国学，及曲阜庙而已。二十年乃诏天下通祀之学宫。二十九年从行人杨砥之言，罢杨雄，而进祀董仲舒。永乐八年，又进祀元吴澄，追封临川郡公。先是从祀先贤名爵位列，天下诸郡邑学，彼此不一，正统元年，始刊定成书，颁示画一。二年从群臣议，进胡安国、蔡沈、真德秀从祀。成化元年，加仲舒广川伯、安国建宁伯、沈崇安伯、德秀浦城伯。是年有请以杨时从祀者，以格于李贤、刘定之议，敕命有司，祀时于其乡。乃立祠延平，以罗从彦、李侗配，赐额曰“道南”。二年追爵仲舒、安国、真德秀各为其地伯。洪治八年，从阁臣徐溥请，复封杨时为将乐伯。先是国子祭酒谢铎言：“杨时伊洛正传，远承孟氏。虽晚年一出，不究所施，而首请罢安石配享，力辟新经，息邪放淫，有卫道功，宜从祀。若吴澄者，生长于淳祐，举贡於咸淳，受宋之恩如彼其久。为国子司业，为翰林学士，历元之官如此其荣。迹其所为，曾不及洛邑之顽民，何敢望首阳之高士。况二人皆太学之师，乞升时，上附宋诸贤之位，斥澄，下从莽大夫之列。”以格於尚书傅瀚，议不报。至是溥舍澄不言，特进时，故见从焉。世宗即位，更定祀典。嘉靖九年，辅臣张璁，以正孔子祀典为请，上大悦！著孔子祀典录，以示群臣。璁所请正祀典事凡五：一曰孔子不宜封王；二曰不宜设像；三日不宜十二笾豆，乐八佾；四曰不宜庭祀颜路、曾点、孔鲤；五曰两庑诸贤宜更正。复谬而以蔡元定，蔡沈父也，其著书有律吕新书，皇极指要，洪范大衍详说诸篇。朱熹疏经脩史，皆与参订往复。启蒙一书，雅所属草。欧阳修著本论，有卫道功。其学实继韩愈，推孟子，以达孔氏。元定、修宜从祀。行人司正薛侃亦言：“宋儒陆九渊学继伊洛。惟早岁与朱熹异论，朱子弟子遂摈为禅，夫学何常，要归於圣贤之道耳。臣谓九渊宜从祀。”皆下礼部集议：古者帝王继天立极，君师一道。世至春秋，君教凌夷。孔子推明王道，以身淑人，乃耑名师。传曰能自得师者王，师尊矣。请命天下学宫，皆易孔子像以主，称至圣先师。庙曰先师之庙。四配皆称子，十哲以下，称先贤某子；左邱明以下，称先儒某子。春秋祭祀，国学十二笾豆，府州县八笾八豆。乐舞六佾，一如国初制。别为叔梁纥立祠，称启圣公。孔子以颜无繇、曾点、孔鲤、孟孙氏配；而程珦、朱松、蔡元定从祀焉。启圣公牲帛笾豆视四配，四配视十哲，三氏视两庑。改申党、申枨为一人。公伯寮、秦冉、颜何、荀况、戴圣、刘向、贾逵、马融、何休、王肃、杜预、吴澄皆罢祀。林放、蘧瑗、郑众、卢植、郑玄、服虔、范宁各祀其乡。增祀后苍、王通、欧阳修、胡瑗、陆九渊五儒。”诏曰：“可。”其改申党、申枨为一也，谓：“家语，申绩字子周。史记载，郑国申党同字，则绩即党也。论语释文，申枨。郑康成曰：盖孔子弟子申绩。史记云：申党，今以棠为党，以续为绩，其讹无疑。后汉王政云“有羔羊之洁，无申棠之欲。是以枨为棠。索隐谓文翁图有申枨，今图有申党，是以党为枨也，其实一人也”。其去公伯寮也，谓：“愬子路以沮孔子也。”其去秦冉、颜何也，谓：“家语载孔子弟子七十六人，司马迁史记多公伯寮、秦冉、颜何三人。家语出孔氏，当得其实也。”其罢荀况也，“以况恶性1而伪礼也，以子思孟子乱天下，以子张、子夏为贱儒也。”其罢戴圣也，谓：“其守九江，治多不法，惧何武见劾，转为博士，毁武於庙。及子宾客为盗系狱，武平决，得不死，造谢不慙，污无耻也。”其罢刘向、贾逵也，谓：“向以献赋进，喜诵神仙方伎言，万金可成，铸作不验，下吏当死。所著洪范五行传，最为舛驳。逵献颂为郎，附会图谶，以致贵显。二人者，左道之人也。”其罢马融也，谓：“融初应邓隲召为秘书，历官南郡，以贪浊免。髡徙朔方，自刺不殊。其教授，前列生徒，后罗女乐。为梁冀草奏，杀忠臣李固。作西第颂，美之也。”其罢何休也，谓：“休春秋解诂一书，黜周王鲁，又著风角等书，班之孝经论语也。”其罢王肃也，谓：“肃世为魏臣，适女司马昭。昭篡势成，肃受封兰陵侯，坐观成败。及毋邱俭文钦起兵讨贼，肃又为司马师画策，以济其恶也。”其罢杜预也，谓：“预所著仅左氏经传集解。其守襄阳多遗洛贵要。伐吴之际，因斫瘿之讥，尽杀中江陵人也。”其罢吴澄，谓：“澄2宋室遗臣，不耻事元，名节扫地也。”其祀林放、遽瑗、郑众、卢植、郑玄、服虔、范宁於其乡也，谓：“放虽尝问礼，家语、史记、邢昞注疏，俱不载弟子之列也。司马迁曰：孔子於卫，严事遽伯玉，非及门之士也。郑众、卢植、郑玄、服虔、范宁五人者，虽若无过，然行己著书，皆未合於圣人之精微也。”其增祀后苍、王通、欧阳修、胡瑗、陆九渊也，谓：“苍在汉初，说礼数万言，号后氏曲台礼，戴圣皆受其业。而隋末之儒莫如通，宋世师道之立莫如瑗。而欧阳修、陆九渊，则如张璁、薛侃所言者也。是时世宗追尊睿宗献皇帝，读修濮议善其说，璁之所言，遵上意也。”其他所增罢，归祀其乡祠者，则皆先朝名臣宋濂、程敏政、何孟春等所尝言者。明代儒臣，自洪武至嘉靖，未有从祀者。弘治间，言官以薛瑄请，或以瑄无著述，已之。至隆庆五年韩楫言：“瑄本朝理学第一，虽无著述，其居敬敦践，无愧宋儒，宜从祀。”从之。嘉靖间亦欲进新建伯王守仁、简讨陈献章、布衣胡居仁者，至万历十二年始定。其后二十二年，湖广巡抚郭惟贤，又以宋儒周敦颐，首开宋诸儒之统，今程子父珦，朱子父松，皆从启圣祀。敦颐父辅成，未宜独阙，请如珦、松例，祀於启圣祠。三十年祭酒沈深，请祀延平李侗。四十一年福建提学副使熊尚文，请祀宋儒罗从彦、李侗，制并曰：“可”。清康熙五十一年，升配朱子於十哲之末。五十五年从祭酒余正健请，复进宋儒范仲淹从祀。雍正二年更正祀典，以遽瑗、林放、秦冉、牧皮、颜何、县亶、公都子、乐正子、公孙丑、万章、郑康成、诸葛亮、范植、尹焞、王栢、黄幹、何基、赵复、许谦、金履祥、陈浩、蔡清、罗钦顺、陆龙其并祀两庑。以张载父张迪从崇圣祀。乾隆元年、诏以有若升配於十哲之次，位朱子上。以元儒吴澄从祀，多前朝所阙议，而未及增定者。自后累朝，复有续增从祀诸儒，详见东西庑先儒位次。为备志其源流，使有所考证云。
　　【校】
　　1.恶性：原本作“恶姓”，今据改。
　　2.澄：原本作“证”，今据改。
	

大成殿位次

	

	

正中奉祀至圣先师孔子位

	

　　东配先贤二位
　　复圣顔子讳回，鲁人。
　　述圣子思子讳伋至圣孙。
　　西配先贤二位
　　宗圣曾子讳参，南武城人。
　　亚圣孟子讳轲，邹人。

	

东西哲先贤、东西庑先贤，先儒位次。

	

	

东哲先贤六位

	

　　闵子子骞讳损，鲁人。
　　冉子仲弓讳雍，鲁人。
</div>
    <div class="pagination">
<a href="南平县志_page81.html">上一页</a><span>...</span><a href="南平县志_page77.html">77</a><a href="南平县志_page78.html">78</a><a href="南平县志_page79.html">79</a><a href="南平县志_page80.html">80</a><a href="南平县志_page81.html">81</a><span class="current-page">82</span><a href="南平县志_page83.html">83</a><a href="南平县志_page84.html">84</a><a href="南平县志_page85.html">85</a><a href="南平县志_page86.html">86</a><a href="南平县志_page87.html">87</a><span>...</span><a href="南平县志_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
