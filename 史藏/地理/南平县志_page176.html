<!DOCTYPE html>
<html>
<head>
    <meta charset="UTF-8">
    <title>南平县志 - 第 176 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南平县志 - 第 176 页/共 188 页</h1>
    <div class="content">　　【校】1.颖：原本作“颍”字今据改。
　　　　　2.任：原本作“长”字，今据改。

列女传第二十九

　　夫繁霜既降，彰后凋於贞松。疾风加严，志不屈於劲草。匪惟君1子，抑亦妇人。然则易筮女贞，诗歌誓死。清芬载驰，香名永劭矣。虽顺逆殊遇，而恭懿同轨。倘其从容礼阃，笄珈永偕。舅姑劝奉乎特豚，琚璜式节其步矩。佐读糠燃，挑灯带断。梁鸿有妻，文伯有母。既昭妇则，亦擅母仪。故於篇首，冠以名媛。亦以处顺者夥，而称贤者寡。以之2楷模，广程巾帼。至於罗帏既卷，素帱泣寒。非铁石之宅衷，讵胭脂之顿屏。然或眷恋雏遗，勤翘乌哺。持熊丸而有凭，亦鸾镜之任空矣。其有璋瓦未卜，鸳鸯早分。又素壁之徒居，竞霜操之不改。谁谓荼苦，其甘如荠。允宜悬诸日月，褫气须眉矣。然此犹夫妇之恩深，而结发之盟重也。至若十年甫字，百两待归。尚迟凰飞，倏尔凫寡。即使志於改弦，谁复责以胶柱。而乃完其太璞，守其太素。视婚书坚於铁券；重一诺，逾於千金。盖坚奇性生，匪因教至。宣之内则，不可以廉顽立懦乎？宋明以前尚矣。自有清至於民国初年，以贞烈节孝著录者，六百五十八氏，遂乃次第，著之於篇。
　　【校】1.君：原本作“古”字，今据改。
　　　　　2.之：原本作“以”字，今据改。

	

列女

	

	

名媛
	

	

宋

	

　　罗令人，宋左司郎中张维妻，沙县人。生二十有二年归维，事姑罗恭人，以孝谨闻，姑爱之如己女。维故贫，初仕。将遣其女弟，而无资，罗悉出橐中装以奉之，无吝色。事维二兄，旦暮率诸幼稚，以次问起居，无一日阙礼。子侄就学归沐，辄具汤饼。会诸娣姒男女，语次从容，问所学业。劳勉诸侄，以励其子，油油如也。姑尝疾，氏静夜露香致祷，愿捐已寿，以延姑年。如是者数月，姑疾顿愈。后三年氏卒，姑哭之恸！至老念之不能忘。与人言，必称其孝。至於泣下。氏俭约谦下，好礼法，有识度。嫁时箧中黪色絺衣，忌日辄被以奉祭，称慰如仪。常所服礼衣横帔，如民间法。或告以张公且通朝籍，盖改用命服。氏曰：“此非拜恩，何敢服也。” 卒以礼终。

	

明

	

　　朱氏，名多稣，字长林，江藩石城王孙拱女，林有妻。幼习诗书，长能文字。遍览诸内府六艺之科，雌黄三校。自谓女子居质柔菲，线蹊鍼孔，椠铅不了，自甘戋鄙。如非心志高古，聪善烝澄，虽有姬姜，出诸孔孟，吾未见等员殊方智钥一操也。善夫宋若昭曰：“女子而修文尚武，非关辅弼功。”自是无为化言此道，初不因诱掖，盖自达固耳。与夫侄妇黄氏唱酬，有“风流谁得似，广殿说逢迎”之句，可以想其意趣。
　　黄氏，名唯，字无违，林翔鹉妻，沙县孝廉黄幼山孙女。幼山善诗画，氏性娟慧，学其笔墨惟肖。尝作女三字经；又以苏氏璇玑图，包宇宙精英，括人情机巧，特为属和。兼标原图读法。诸母朱氏，为点定作序。崇祯癸酉元旦，语家人曰：“我梦太元夫人召我往会。”於上元前一日，果如其言而脱。所著有《汐1梅闺集》，曾孙昌麟刻於瑞雀楼。
　　【校】1.汐：原本作“汝”字，今据改。

	

清

	

　　某氏，王台溪后人。姑先没，事舅惟谨。家贫，饔餐取办临时。一日，晨饮无米。舅坐卧小楼，食顷寂然，问曰：“饭熟未？”孝妇婉词以应，已浙米矣，更缓须臾耳。其实夫出易米，尚未归也。恐伤舅心，火炊甑。即此委婉，其平日之孝养可知矣。
　　陈氏，廪生应廷对妻。廷对生三岁而孤，母谢氏教之成立。陈德性幽闲，庭内有如宾之目。常以艰嗣，劝夫置妾，廷对未忍也。陈曰：“君年逾壮，不亟图嗣续，负吾姑矣。”乃出奁资，属夫门人张在鲁於会城选宜男女子，得吴氏归，待之如姊。逾年举子，抡魁。陈保提抱携，甚於已出。妻妾相得，终身无间言。
　　应氏，卢端树妻。年十七于归，其时舅姑无恙，氏事之唯谨。越三年，夫卒。舅续娶张氏，甫五年，张氏得瘫痪疾，手足不能持行。应氏晨起，为张梳洗毕，乃操井臼。奉餐则饫之，起卧则抱持之，日率如常。至张卒，氏事之八年矣。且舅老，体羸多疾。子烘幼劳瘁，无少勖，氏委曲毕备无难色，年未五十而卒。
　　朱氏，魏朝恕妻。自幼婉娩，及适魏，赤贫处之自若。姑年迈多病，护侍无难色，一日，姑病笃，思食肉。氏以已买慰之，实无钱买也。乃割股以进，姑疾亦渐愈。里人传其事，有闻而泣下者。年五十有六卒。
　　刘氏，谢麟妻，岁贡纯镳，进士纯钦母也。年十六归麟，麟以武职出防。氏持家教子成立，日事堂上，内外贤之。幼能诗，未以示人。至四十时，有“随雨随风到白头”之句，年八十有五，人以为诗语之验云。

	

贞烈

	

	

宋

	

　　小常村妇，失其姓名，农民妻。叛卒杨勍寇乱，道出小常村劫掠。执妇欲污之，死不从，遂遇害，弃尸道傍。贼退人为收瘗，尸所枕藉处，其迹宛然不灭。每雨则乾，晴则湿，削去则复见，覆以他土，其迹愈明。

	

明

	

　　縻氏，延平卫戎籍仲华女，名曹婢。早失怙恃，依父妹居。年十九，许聘王文珍。正统十三年，未嫔而珍卒。越三日，知珍将葬，柩必过其门。取受聘衣饰之，属付所依者，乃沐浴更衣登楼，隙中目送其丧过，即自缢。邑人尚书刘璋挽以诗，郡守孙衍，通判金兰各相与倡和美之！旧志谓为“女中卓行”。刘璋诗。玉颜未嫁痛夫亡，潜上高楼目送丧。泪洒西风轻一死，芳名直与日争光。
　　徐氏，黄琼妻，名冬使。少艾，适琼，荡子也，欲鬻徐於富商。徐涕泣不从曰：“即见逼，有死耳。”富商骇愕而去。琼又诱恶少娶之，徐度不能脱，奔母家与诀。母曰：“若夫诚无赖，恶少固不足托，岂无他匹乎？何自苦为！”徐不听，懊惋归其室，是夕自缢死。嘉靖十七年，知县伍伟上其事，郡守裴椿为之敛葬。题其墓曰：“贞节”。
　　林氏，郭茂贤妻。嘉靖四十年，为流贼所掳，欲污之，唾骂不从。贼以刀断其舌，犹骂不绝口。肢解而死，备极惨酷！
　　黄氏，林鸣凤妻，名怡姐，天竺里人，嘉靖壬戌，流贼猝至。氏年十七，扶其姑出走，为贼所获。氏以头抢地，鲜血迸流，不得死。执至高楼，即奋身坠楼下死。贼退，夫收其尸时，已七日矣，颜色如生。
　　无名氏，不知何许人。某岁水暴涨，女偕母附水漂流，由建溪达延津，舟子援焉。悦其美，欲污之，坚执不从。乃溺其母，以骇女，女亦急赴水以死。事详罗明祖贞女赋。
　　吴八姑，錪女。甫及笄，许字某。未婚而卒，终身守节。
　　叶金姑，蓼地里人，文足女。有兄八人，遭明初世乱，诸兄离散。八兄孔明，抽当潼关军。金姑义不忍嫁，与孀嫂相守。年七十七，以贞女终。

	

清

	

　　朱氏，施二酉妻。善事舅姑，婉娩将顺，家人皆称其孝。二酉业儒，有洁癖，烈妇事之唯谨，卒无忤色。顺治戊子春，郭天才兵入吉田掳掠，二酉夫妇逃窜相失，烈妇为贼所获，欲污之。烈妇不从，贼怒而杀之。二酉踉跄奔觅，见其手握裙带犹坚也，亦痛哭骂贼而死。
　　张氏，桔溪吴华寿妻，顺治己丑，山寇肆虐迁乔诸乡，华寿病不能逃，缢死厂中。张氏见夫自缢，恐为贼辱，投缳夫侧。贼见之，亦称烈氏。南平训导张应麟之女，闽清人。
　　魏氏，生员李光启妻。启避贼出走，氏为贼执，誓不受污。贼刃交下，遂见杀。
　　管氏，性贞淑。配李某，终年游荡，衣食不继。久而贫窭益甚，迁徙无定。遂有饵以钱帛，而思穿屋墉者，氏厉色正容以拒之，不得已归依母兄。李以贫故，屡欲嫁氏以苟活，甚或强以不堪，氏皆坚决不从。后见夫性行，终不悛改。一日辰起，盥栉如常，从容自刎。合郡人士，或为立传，或作歌诗。事在康熙四十七年闰三月十七日。凤山之母
　　梅氏，名桂第，邑人。梅云彩之女。幼丧母，年十九，许配丁鸿绪，未嫁而鸿绪卒。氏思既受其聘，即为丁家妇矣，何忍再适他姓。俟父外出，即毅然自缢，云彩奔救无及矣。鸣诸府县，嘉其节烈，准送入九烈祠。
　　章氏，莲妹，儒童陈宏谟妻。结褵一载，而宏谟卒，氏亦投缳从殉。附祀九烈祠。
　　郑氏，克有女。年十七，适洋洧村林志光，未期志光殁。妇痛事夫之日短，而身为未亡人不忍，遂闭户自经，家人惊救不能活。乃纳含佩，一腕独失其钏，及殡志光，钏在臂。盖氏矢同穴，早抚尸而约之矣。事在乾隆十七年七月十五日。
　　庐氏，宝龟山世英女。年十六，适峡阳梁某次子思显，年幼，翁令独宿，为新台之要，氏弗从。一日，弟往省视，氏脱首饰付曰：“汝善启母，见物如见女。”弟归，遂自缢。
　　蔡氏，尤邑芝田蔡禹积之女，字漳湖坂陈道贡。未婚而道贡没，氏年十五，闻讣自经。氏母胡，送尸夫家，同殡葬焉。
　　王氏，庠生邓法天妾。氏年二十归於邓，相从五载，法天疾卒，誓不独生。念嫡孀守，隐忍相依。阅三载，嫡又卒。氏营丧既毕，遂投缳自尽。
　　李氏，正黄旗延平知府周元文子兆熊之妻。事上孝，待下慈。夫亡，日夜哭不绝声。择日，移夫棺郭外，托言昼寝，从容易服，闭门自缢。
　　陈氏，张昌云妻。年二十三，夫亡殡殓毕，遂归房自缢，人称其烈。
　　施氏，折竹魏武灿妻。年二十而灿亡，仅遗一子。氏哀痛迫切，誓不欲生。时亲族有劝以保身抚孤为重，氏不答，及夫殡殓毕，闭门自尽，人咸称其从容就义云。
　　吴氏莹，王台廪生吴宫磌女。许字林思广请期矣，广病疽卒。莹年十七，闻讣不欲生。家守护焉，莹乃黜妆毁容，独居一楼，与广坟相对，朝夕望而堕泪。见父母未尝有戚容，数遣弟问姑安，如是者二十年。姑命之归，恪恭妇职，得姑欢心！阅今又七载，君子以为难焉，时嘉庆十三年。
　　卫后坊民人某妻，未婚，失其姓氏。五岁抱养夫家，舅姑早世。其夫游荡，无以存活。逼之改嫁，颠连挞楚，坚执不从。未合卺，以饿终，年十有五。嘉庆十一年事，咸丰九年汇请咨题。
　　彭氏，儒士李寿臣妻。李疾卒，氏服毒自尽，与夫同时殡殓。光绪元年，汇请咨题。
</div>
    <div class="pagination">
<a href="南平县志_page175.html">上一页</a><span>...</span><a href="南平县志_page171.html">171</a><a href="南平县志_page172.html">172</a><a href="南平县志_page173.html">173</a><a href="南平县志_page174.html">174</a><a href="南平县志_page175.html">175</a><span class="current-page">176</span><a href="南平县志_page177.html">177</a><a href="南平县志_page178.html">178</a><a href="南平县志_page179.html">179</a><a href="南平县志_page180.html">180</a><a href="南平县志_page181.html">181</a><span>...</span><a href="南平县志_page177.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
