<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 180 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 180 页/共 202 页
  </h1>
  <div class="content">
   钦定大清一统志巻三百九十七
&lt;史部,地理类,总志之属,大清一统志,思州府图&gt;
&lt;史部,地理类,总志之属,大清一统志,思州府图&gt;
&lt;史部,地理类,总志之属,大清一统志,思州府表&gt;
　　钦定四库全书
　　钦定大清一统志巻三百九十八
　　思州府【在贵州省治东五百十里东西距一百九十里南北距二百六十里东至湖南沅州府界九十里西至镇逺府界一百里南至沅州府界一百一十里北至湖南麻阳县界一百五十里东南至沅州府界二十里西南至镇逺府界二十里东北至铜仁府界一百一十里西北至铜仁县界一百二十里自府治至京师七千三百八十里】
　　分野天文翼轸分野鹑尾之次
　　建置沿革禹贡荆州南裔秦为黔中郡地汉为武陵郡酉阳县地三国呉分置黔阳县隋为巴东郡务川县地【隋书地理志巴东郡务州开皇末置按今思南府务川县沿隋旧名而故县界甚广今思州思南二府多其境内之地】唐武徳四年置务州贞观四年改为思州天宝元年改为宁夷郡乾元元年复为思州五代时入于蛮宋政和八年复置思州宣和中废为城绍兴初复置元置思州军民安抚司至元中徙治清江【曹学佺名胜志元至元十二年田氏降置沿江安抚司思州宣抚司寻自龙泉坪徙安抚司治于清江称思州而改称故思州为思南】明洪武五年分置思州宣尉司湖广行省永乐中罢宣慰司置思州府贵州布政使司【通志永乐十一年思州宣慰司田琛与思南宣慰使田宗鼎有隙防兵坐废遂改思州宣慰司为思州府】
　　本朝因之属贵州省领县二土司四
　　玉屏县【在府城南一百里东西距六十里南北距三百二十里东至湖南沅州府界三十里西至清溪县界三十里南至镇逺府天柱县治一百七十里北至铜仁府治一百五十里东南至沅州府界十里西南至沅州府界五里东北至沅州府界五里西北至本府界四十里汉武陵郡地明洪武二十三年置平溪卫湖广都司　本朝雍正五年改平溪卫为玉屏县思州府】青溪县【在府城东九十里东西距七十五里南北距六十五里东至玉屏县界二十五里西至镇逺府镇逺县界五十里南至镇逺县界四十五里北至本府界二十里东南至湖南沅州府界五十里西南至镇逺县界二十里东北至本府界二十五里西北至镇逺县界二十五里汉武陵郡地明洪武二十三年置清浪卫湖广都司　本朝雍正五年改清浪卫为青溪县思州府】都坪长官司【附府城内明洪武六年改元台蓬司置都坪峩异溪长官司于都坪寨二十五年省入黄道司永乐十一年复置都坪司于洒溪为府附郭正长官何姓副长官周姓】都素长官司【在府城西九十里本为思州地明永乐十二年置于马口寨正长官何姓副长官周姓】施溪长官司【在府城北一百四十里元为施溪样头长官司明洪武五年改置施溪长官司于丹坪寨长官刘姓】黄道溪长官司【在府城东北一百二十里元置明洪武五年改置于茅坡寨二十五年迁治武陵坪即今治正长官刘姓副长官黄姓】
　　形势连溪洞扼盘瓠【明皇舆考】重山环抱溪流萦带【明统志】东连沅靖西抵涪渝商贾贸迁民居辐辏西南雄胜之地【府志】
　　风俗民性刚悍刻木为契【明皇舆考】声教渐染夷风丕变【明统志】俗近醇厐人知畏法士类彬彬有文埒于近地【通志】
　　城池思州府城【周二里门三明永乐十三年建　本朝康熙八年修雍正九年仍建乾隆二十七年増修】玉屏县城【旧为平溪卫城周五里有竒门五明洪武二十三年建　本朝乾隆二年修】青溪县城【旧为清浪卫城周六里有竒门三明永乐二十年建　本朝乾隆二年修】
　　学校思州府学【在府治东明永乐十一年建东向成化间改迁南向　本朝康熙六年重修三十二年四十一年相继修入学额数十六名】玉屏县学【在城内旧为平溪卫学正徳中建　本朝顺治十八年重修入学额数八名】青溪县学【在城内北山下旧为清浪卫学　本朝康熙三十八年建入学额数八名】
　　戸口【原额人丁共一千五百二十四又滋生人丁六万零九十】
　　田赋【田地共七万三千二十一亩三分四厘零额徴地丁银九千五百二十两八钱四分一厘米一千二百四十六石五斗】
　　山川踞胜山【在府治后郡之镇山府志旧名松园山在城外明万厯间筑石城环之筑居胜台于上因改今名】平轩山【在府城东一里环城如案一作平堧山】显灵山【在府城东十五里临河】岩前山【在府城东十五里路通大万山险仄难行】龙塘山【在府城东六十里产铅铁】盘山【在府城西府志蜿蜒起伏自镇逺治递而来峯峦峻耸为一郡巨观又府城西二十里有中赛山三十里有挂印山】岑巩山【在府城西二十里峯峦层叠绵亘百里】旗头山【在府城西三十里府志险峻万仞苍翠蓊鬰山多古栢巅有泉甚甘冽也】住溪山【在府城西三十里】桥山【在府城西三十里与山相连属者为龙山昔产硃砂今无】鳌山【在府城西八十里中有古寺】天应山【在府城西一百里明统志昔有人祷雨于此而应故名】灯山【在府城南一里夜常有光如灯】飞山【在府城南三里峰峦秀防】峩山【在府城南三里名胜志其山崒嵂巍峩】圣徳山【在府城南九十里通志为万山之尊土人多祈祷其上】冲文山【在府城北十里一云在施溪司相近者为平山顶平如防因名】六龙山【在府城北二十里府志山势盘曲苗蛮多出没于此又名六农山】金豹山【在府城北五十里通志山多豫章之材】鬼总山【在府城北六十里相近有鬼隠山产蜡】样头山【在府城北施溪司南三里】大龙坑山【在府城北施溪司西三十里通志昔产硃砂今无】御屏山【在府城北施溪司南里许】蜡傍山【在府城北施溪司北二十里产蜡】望城山【在府城北晴久山巅出云即雨】铜鼓山【在府城北顶有潭旁有手抓厓】红崖山【在府城西南土色深赤故名】江头山【在府城西北八十里亦名岑弹山名胜志山有歇路坪土人以节次相聚笙歌于此】天平囤山【在府城西北都素司南二里为土人避兵处】土麻山【在府城西北都素司北】独峭山【在府城东北一里府志孑然孤峭卓异羣峯】七头山【在府城东北七十里路涉溪河】黄岩冲山【在府城东北黄道司西南五里府志山势险固其中平广有据险避苗】狮子口山【在府城东北平牙寨苗蛮出入之隘旧设戌守于此】天马山【在玉屏县东一里两山踞水口有奔腾之势故名】月屏山【在玉屏县东三里山形如屏遇望则月如从此山出俗名龙塘坡】三台山【在玉屏县东五里郭子章黔记山东北有獭崖在水口逼入江心逆水而上磊叠如砌高二十余丈下有鹭洲周二里余】狮子山【在玉屏县西一名象鼻山两崖对峙如门一路中通崎岖扼塞】飞凤山【在玉屏县西二里中峰耸翠如凤首其旁两翼夹峙】七星山【在玉屏县南一里许逶迤七峯与学宫相对亦谓之七星峯又有双荐峯于诸山最高其与双荐峯相并者曰道定山】玉屏山【在玉屏县北一里负江屹立亦谓之玉屏峯又有黄玉坡与峯对峙】北障山【在青溪县治后突兀峥嵘城围其半为县治屏障又竹屏山在城南三里竺云山在城东北三里】东山【在青溪县东隔江离城三里许逆流直上耸防如狮峻石壁立为水口闗键下有七星石金鱼洲】灵宝山【在青溪县东二十五里铁山屯】瑞云山【在青溪县南】照山【在青溪县南与县相照故名】晒袍山【在青溪县南五里相近有蕨箕岭】宝炉山【在青溪县北一百二十里栗子屯相传有羽士炼丹于此又县北一百里有观音山】石莲峰【在玉屏县北三里隔江一作莲花峯黔记石峡纷披如莲瓣然】白崖【在府城西五里高峻难登中有空洞下临深潭】团岩【在府城北三十里上有古刹】独迳崖【在府城北施溪司东北十里路狭岩险设隘御苗】杨栁崖【在府城东北黄道司西二十里崖险峻产蜡】蜡崖【在玉屏县北六十里通铜仁施溪六洞水银等山诸苗路立隘防守】万巻崖【在玉屏县东北一里石势参差状如累帙故名下有文水塘】打宝坡【在府城南五里】岑贾坡【在府城南一百里通志外接洪江苗所出没明万厯中立哨于此守之】九曲坡【在府城东北黄道司西十里府志山势险峻路迳盘曲因名】十万囤【在府城东十里其地平旷可屯兵十万】田堧坪【在府城东北黄道司西北三十里四山围绕中有广源沃野】坝坪【在玉屏县南六十里南通革溪天堂西通新溪湳洞等处明万厯中立堡防守又县西有野鸡坪】泉洞【在府城东北黄道司西七十里名胜志崖壁千仞瀑布飞防下成溪河以艇从旁入洞中广容百人】监眼洞【在府城东北黄道司北】柴冲洞【在玉屏县东南二里土人于此祷雨辄应又县北有金银洞县东北有白水洞】穿山洞【在青溪县南三十里洞穿山而过迤东二十五里有牙梳坡旧多苗盗】清江【在府城东即防水也自镇逺府境流入合府境诸水流入玉屏县界谓之平江又东入湖南沅州府境注于沅江】清浪江【在青溪县南即镇阳江也发源于平越府之黄平州由偏桥诸葛洞入镇逺府流经此名清浪江折而东北入府界又有鬼江在县南四十里】磨寨河【在府城西十里府志下流合都素司北之竹溪河注于清江】文水河【在玉屏县东防诸江水入平江又有易家河亦流入平江】野鸡河【在玉屏县西十里源自清江流入县界滙于平江又县西三十里有太平河】竹坪河【在青溪县南五里又有闗口铁厰河其水出县南十里金银洞】沈家河【在青溪县北三里又有欧私河在县东北一里】转水【在府城西北四十里府志羣山四合水经其间众流悉滙旋绕数曲引流而东南至府北十里为纸漕溪】潮水【在青溪县东三里水自石崖下出潮汐日每三至常涨二三寸许半时始退】异溪【在府城东八里名胜志以小水各分派入于平溪大河也】铁山溪【在府城东十里旧产铁流入于清江】平溪【在府城东三十里即注溪下流也】凹溪【在府城西二十里府志东岸有油鱼洞西岸有铜鱼洞俱流合于清江】住溪【在府城西三十里一名注溪明统志诸溪之水潴此而复流因名】龙溪【在府城西六十里昔有土人击铜鼓于此而龙出因以成溪又城西六十里有海龙溪】架溪【在府城南架木溪上以济徃来者】洒溪【在府城南源出都素司北马口溪绕城南而东合于架溪入清江府志马口溪在都素司北一里即洒溪上源也】铜锣溪【在府城北十里相传有龙潜其中俱流入清江一作铜锣潭】施溪【在府城北施溪司东里许其上流自铜仁府来流经司治北十里有龙门滩滩险损舟下流达湖南辰州府界】养苗溪【在府城西北八十里源出崖洞明统志有巨石障流土人架木槽引以灌田】左溪【在府城西北都素司南十里又冷水溪在司西南二十里下流俱入清江】黄道溪【在府城东北黄道司西南八十里又司北五里有淘沙溪淘洗沙石可煎水银又西北三十里有瑰楼溪五十里有白崖溪为思州铜仁分界处溪左山上常有戍兵屯守又田塍岩溪在司西五十里诸溪下流皆附平溪大河入于沅江】易家溪【在玉屏县东又东三里有龙塘溪防易家溪入大江又县东有瓮西溪】红崖溪【在玉屏县西三里野鸡坪西】大杨溪【在玉屏县西十里出三家埚入江有显灵滩滩水极险商船苦之乡人徐诏凿其峻石人多称便又有丙溪黔记系凉梭溪鬼江银寨等苗出没要路】峩山青竹溪【在青溪县东十五里又有苖龙溪在县南】白养溪【在青溪县西五里又县北三里有傅家溪七里有丁家溪十里有青竹黄连溪】星石潭【在府城东七里亦名架溪潭】龙泉【在府城东北黄道司北名胜志其水清洁而甘居民赖以溉田但不可以涤垢垢则水不出】朱砂坑【在府城北施溪司】
　　古迹丹阳废县【在府城东北一百二十里即黄道司治唐初置属思州贞观初改属务州寻废】丹川废县【在府城北一百四十里即今施溪司治唐武徳初置属夷州贞观初州废改属务州寻废唐书地理志夷州以思州之宁夷县置武徳四年析置丹川县及州废以宁夷丹川务州】平溪废卫【即今玉屏县治明洪武中置　本朝雍正五年改置县黔记卫在思州府东四十里城东北倚水南跨山最为坚固景泰中红江苗万余抵卫西山攻围指挥郑泰拒之隆庆中尝移思州治此寻还旧地】清浪废卫【即今青溪县治明洪武中置　本朝雍正五年改置县卫志清浪古大坪村地重冈复岭半为蛮窟明洪武中滇黔道闗始设官以理屯务曰清浪卫永乐中镇逺府置邮于城之西闗谓之水马驿】台蓬若洞住溪废司【在府城南元置长官司明初改置都平峩异溪司】野鸡坪废司【在府城东北黄道司西元置长官司属思州安抚司明洪武五年废府志司西有务程龙鳌坪长官司岳溪都坪长官司明洪武二十五年俱废入黄道司】平溪废司【在府城东北五十里元置长官司属管番民总管明初废】废都素府【在府城北七十里元初置寻废】望龙阁【在府治后山上】迎恩阁【在府城西二里】盘龙楼【在府治北屈曲环抱如盘龙】望江楼【在府城东渡口明时建后燬】捧日楼【在府城东】南明楼【在玉屏县城内即□楼明初建通志基址方向俱张三丰所定明末南宁侯张先壁驻兵城内尽搜寺钟填河中造浮梁至此楼钟忽自鸣取者惧不敢动】得胜楼【在玉屏县西北隅明景泰中指挥郑泰破红苗因建此楼以志其功】田堧馆【在府城东北黄道司西】涵云馆【在玉屏县东平溪驿左】聚春轩【在府治后又府治东有瑞莲亭】省耕亭【在府城西一里】踞胜台【在府治北松园山明知府蔡懋昭建】
　　闗隘都哨闗【在府城东一里】清平闗【在府城南一里】平溪闗【在府城南四里】黄土闗【在府城南十里】盘山闗【在府城北倚城临水一径盘曲】鮎鱼闗【在府城东北三十里】清浪闗【在青溪县东十里】鸡鸣闗【在青溪县东十五里观音崖西上倚悬崖下临潴水路仅一线为天设之险闗前有防剑山旗鼔山又有将军岩卫志闗在城西五里】栗子闗【在青溪县西三十里黔记亦控扼之地】磨寨【在府城北五里】桑坪寨【在府城东三里又有王家凯眼平牙等寨】峩山寨【在府城南又府北有大闗住溪云盘都素大佃凯傍天应杜麻官庄客楼等寨】平溪驿【在玉屏县东】清浪驿【在青溪县东北】丙溪铺【在府境又有桥头铺羊坪铺田堧坪铺龙船冲铺皆守御处又玉屏县有东门铺永充铺】
　　津梁平坝桥【在府城东五里相近有通济桥】大石桥【在府城东十五里田堧坪】洒溪桥【在府城南】云封桥【在府城南三里又南十五里有木林桥】迎恩桥【在府城南】蠏螺桥【在玉屏县西二十里】天星桥【在玉屏县西二里野鸡河七洞横亘为邑之胜观又县西五里有三家桥县东有文水桥积善桥鮎鱼桥】通河桥【在玉屏县北为贾船聚泊之所】通济桥【在青溪县西】天堂渡【在府城东十里】平溪渡【在府城东四十里】田塍岩渡【在府城东四十里】竹溪河渡【在府城西北都素司】磨塞渡【在府城北五里】云盘渡【在　城北四十五里　水津济处也】烂缛河渡【在府城北九十里】黄榨渡【在玉屏县东北五里又县东北三十里有大屯渡县西有平江三渡】桥口渡【在青溪县东门外】
　　祠庙杨再思祠【在府城南府志城南飞山有唐刺史杨再思祠】遗爱祠【府境有二一祀明知府蔡懋昭一祀明推官王制】李公祠【在府城西祀明知府李允简】功徳祠【在府城南祀　本朝知府陈龙岩】薛公祠【在府城南门外祀本朝游击薛朝龙】
　　寺观逥龙寺【在府城东明嘉靖中建】孟寨寺【在府城东三十里孟寨】后山观【在府城西】鳌山寺【在府城西唐天宝中建】瑞雪寺【在玉屏县城西紫气山明初建　国朝康熈四十年重建通志花鸟幽异竹栢荟蔚鬰为丛林又县东门外有东寺县城南有南寺城西有文水寺】众香寺【在玉屏县西南五里飞凤山通志旧传古刹邑人多读书其上】北山寺【在青溪县治后又广佛寺在县城内近学宫东山寺在县东三里】真武观【在府城东北黄道司西旗头山上】朝阳观【在玉屏县飞凤山上】北极观【在玉屏县北门内明初建】平西庵【在府城东八十里】
　　名宦明檀凯【池州人永乐中初改思州宣慰司为府凯为通判府无属县所辖止四长官司民皆夷獠不晓法禁凯绥靖得宜人咸感悦秩满当迁相率走阙下乞留宣宗嗟叹命増二秩复任】贺让【衡山人宣徳初知思州府抚驭有方民蛮安堵告归无长物郡人至今祠祀之】郑泰【平溪卫指挥使景泰中细苖率众万余攻卫城泰集众防守外援不至贼兵布满山谷泰悉令男子凭城拒战妇人则假以衣冠张军势贼用棚车为穴城计泰括城中铜器制为巨礟十余潜以修绠系其车守陴者鼓噪引绠车覆而礟亦发杀贼无算城赖以全】彭伦【永定人成化初以指挥使守备贵州清浪诸卫讨破茅坪铜鼔叛苗贼入干溪肆掠伦讨之悉还所掠下令贼入境能生致与重赏得则丛射杀之罪轻者截耳鼻使去自此羣苖股慓不敢犯寻充右防将仍镇清浪益尽心边计屡破羣苖录功进都督佥事治初陞总兵官致仕】李允简【融县人嘉靖中知思州府麻阳苗龙许保等突入府城刼以归巢求赎允简慷慨叹曰朝廷命吏为贼刼质复何面目临士民乎因传语州将急进兵勿以我为念州将不应允简至岭寨遂投崖而死事闻赠按察副使】胡柟【陜西人万厯中知府造士剿苗俱有成绩民建祠祀之】
　　人物元黄原铭【思州人才智过人民苗亲附以荐任沿江安抚使】明刘贵【思州人元末为宣抚司同知洪武中赞田氏称臣入贡以忠顺累迁宣慰司副使】侯位【平溪卫人字世卿正徳中进士厯官兵部郎中不畏强御疏谏武宗防行受廷杖直声大振嘉靖中累迁至左都御史】许时【平溪卫人正徳时任江西操捕都司宸濠反抗节殉难宸濠就擒追赐祭】田应秋【思州人嘉靖中苗陷府城掳其父母应秋与弟应期泣奔苗穴愿以身赎父母卒得归】唐一鹏【平溪卫人万厯进士巡按漕河浙江陜西三处亷直有声陞太仆寺卿有劾李如松疏】袁翎【平溪卫人天启中举人任来安知县丁丑七月流贼蚁至城下大呼袁清官不破尔城而去安抚特疏具荐畧云循良大着芌声流冦不攻孤邑后陞夀州知州人咸惜未竟其用】刘恵【思州人父患痈医以秽难施药恵口吮之及卒庐于墓侧一夕隣家火将延其舍恵不为动火寻灭人咸异之】任之望【思州人天启中举人其父应科知潼川知府卒扶榇归里至防门狂风骤作隣舟俱覆之望抚柩泣祷随风欹侧身半入水中行六十余里风息卒得无恙后官至职方主事】单之宾【平溪卫人由防贡任四川剑州学正署州篆值流冦破城整冠骂贼死之本朝乾隆四十一年　　赐諡烈愍】
　　本朝谭徳溥【龙里人以嵗贡任府训导雍正十三年逆苗入城徳溥整衣冠坐堂上为贼所害事闻赠国子监学录祀忠义祠】边士斌【清浪卫诸生性纯孝甫十嵗父患臂毒斌口吮之昼夜哭祷于神愿以身代父病顿愈越三载父卒傎兵乱斌负母逃难走沙江江水泛涨遭覆溺忽有白气绕身母子俱已登岸】夏炳【清浪卫廪生年十三歳丧父值丁亥兵乱举家分散炳独奉病母以居顷刻不离庶母祝氏及防弟爔失散已久炳遍访迎归又同郡邹锦黄襄清溪县夏琇有孝行乾隆元年以来先后　旌表】
　　流寓明余翺【凤阳人嘉靖时以御史争大礼谪戍平溪】邓渼【江西人累官巡抚天启中为魏珰所恶谪戍清浪】熊明遇【进贤人万厯中累官巡抚以忤魏忠贤谪戍平溪崇祯中起为兵部尚书】
　　列女明徐万谦妻范氏【思州人铜苗攻城范与万谦弟万显妻戴氏侄鹏妻余氏被掳俱投河死时称一门三节】卢蕙妻氏【思州人苗贼猖獗与蒋辉妻凃氏张自秉妻何氏杨胜举妻姚氏熊观海妻范氏熊仁妻范氏及土官周廷珪女俱被执不屈死万厯中题旌】高逵妻何氏【思州人逵三子长梁楷何出次梁楹及季妾呉氏出逵死三子俱防妾以身殉何抚三子如一后楷与楹皆登第云又同郡张羽妻许氏张价妻高氏何熊妻田氏王应朝妻高氏陈洋妻曽氏高良栻妻周氏皆矢志守节先后旌表】正一妻夏氏【平溪卫人夫死守节子成进士官都御史夏夀至百有二嵗谕祭诰赠夫人又同县许可妻张氏郑东效妻刘氏张其威妻洪氏万年春妻叶氏俱矢志不移先后旌表又洪镗女事父至孝正徳中旌表】袁良相妻许氏【平溪卫人年二十夫殁守节二十五年崇祯中溃兵猝至见执许以头触墙破其靣贼怒杀之】茅大绶妻陈氏【平溪卫人年十八夫殁孀居十六年及溃兵至惧辱擕子女投江死】刘廷献妻许氏【平溪卫人崇祯中避乱西溪寨及贼兵围寨许惧为所辱自缢死】田赋国妻江氏【平溪卫人夫卒江守节事姑二十余年崇祯中流贼至与姑俱被执贼将杀姑江泣求代贼遂杀江而免其姑】
　　本朝徐耀妻任氏【思州人与夫同避乱扶罗为贼所执不屈而死同郡周祚昌妻徐氏呉通相妻刘氏邹士昌妻冷氏裴定朝妻阳氏许登甲妻刘氏萧兰兆妻姚氏张士良妻杨氏尚朝觐妻龚氏凌琦妻蔡氏皆夫死守节雍正年间旌表凌方壁妻戴氏姚大楹妻金氏黄瓉妻姚氏林天禄妻盛氏周纉绪妻邹氏杨胜先妻罗氏丁元防妻甘氏刘同璡妻何氏何锦麟妻左氏俱乾隆元年以来先后　旌表】洪瑄妻刘氏【玉屏人年二十四瑄没无子抚侄其哲为嗣事舅姑至孝教其哲有义方雍正年间　旌表又同县陈世杰妻张氏夏之騜妻王氏许其仁妻黄氏田种心妻郑氏洪期昌妻夏氏邱文炳妻孟氏詹崤妻雷氏洪志昌妻陈氏郑宫继妻刘氏黄瑞妻陈氏胡敬干妻杨氏俱以节孝于乾隆元年以来先后　旌表】朱当铣继妻郑氏【清溪人年二十六夫亡时值兵乱氏守节五十余载抚前妻子令闻及已子令望无厚薄又同县朱之琦妻黄氏矢志守节俱于康熙年间　旌表又余璠妻姚氏陶大凯妻黄氏詹旻妻戚氏朱廷襄妻翁氏詹昭妻李氏余士贤妻钱氏夏羲妻张氏边来宁妻朱氏俱于乾隆元年以来先后　旌表】
　　仙释唐通慧【天宝中在府城西鳌山麓建般若招提奉召终不朝诣阙赐金帛不受后不知所之】明鹿皮翁【姓氏无考椎髻蓝缕每披鹿皮游于市平溪卫举人郑维藩求嗣翁诣其门曰不久当生好子约期来贺生子日果至既别不知所之】
　　土产葛【通志青溪出】铅【出府城东龙塘山】铁【出府城东龙塘山】金星石【出府城东架溪潭中通志石上有星者坚润可作砚】硃砂【明统志施溪长官司出有硃砂坑】水银【府志施溪长官司出】蜡【唐书地理志思州土贡通志府境出】绵纸【出青溪】菊【府境出者佳】木【府境出】竹鸡【府境及各长官司俱出】鲈鱼【出玉屏巨口细鳞味最美】

　　钦定大清一统志巻三百九十八
&lt;史部,地理类,总志之属,大清一统志&gt;
&lt;史部,地理类,总志之属,大清一统志,铜仁府图&gt;
&lt;史部,地理类,总志之属,大清一统志,铜仁府图&gt;
&lt;史部,地理类,总志之属,大清一统志,铜仁府表&gt;
　　钦定四库全书
　　钦定大清一统志巻三百九十九
　　铜仁府【在贵州省治东六百六十里东西距一百七十里南北距二百七十里东至湖南沅州府界六十里西至思南府安化县界一百十里南至思州府界七十里北至四川酉阳州彭水县界二百里东南至思州府界二十五里西南至思州府界一百三十里东北至湖南辰州府界一百六十里西北至思南府安化县界七十里自府治至　京师七千二百里】
　　分野天文翼轸分野鹑尾之次
　　建置沿革禹贡荆州南裔汉为武陵郡辰阳县地【后汉书郡国志辰阳建武二十六年置】隋属清江明阳二郡唐初为辰州地垂拱二年分置锦州【唐书地理志锦州卢阳郡垂拱二年以辰州麻阳县地及开山洞置】五代后没于蛮宋为思珍二州地【马端临文献通考思州宋为羁縻州隶黔州大观元年蕃部长田祐恭愿为王民始建州又珍州古蛮夷之地唐贞观七年开山洞置五代复为蛮夷宋赐名珍州】元置铜仁大小江等处长官司属思州军民安抚司【曹学佺名胜志铜仁府境西南有大江西北有小江合流处崖髙数十仞相传渔者得铜鼎儒释道三像故以铜人名崖及置长官司始易人为仁】明洪武初改置铜仁长官司永乐十一年置铜仁府隶贵州布政使司
　　本朝因之属贵州省领县一土司四
　　铜仁县【附郭东西距九十里南北距一百里东至思州府界二十里西至本府属省溪司界七十里南至思州府界七十里北至本府属平头司界三十里东南至省溪司界二十里西南至省溪司界一百里东北至湖南沅州府界四十里西北至思南府安化县界七十里元置铜人大小江等处蛮夷长官司明洪武五年改置铜仁长官司授土司李氏世守万厯二十六年以土官不法改置铜仁县属铜仁府　本朝因之】省溪长官司【在府城西一百里元置省溪等处军民长官司属都云定云等处安抚司后改省溪垻伤等处隶思州军民安抚司明洪武初改置今司属思南宣慰司永乐十一年改属铜山府　本朝改属铜仁县正长官杨姓副长官戴姓】提溪长官司【在府城西一百四十里元置提溪等处军民长官司属思州军民安抚司明洪武初改置今司思南宣慰司永乐十一年改属铜仁府　　本朝改属铜仁县正长官杨姓副长官张姓】乌罗长官司【在府城西二百里元置乌罗龙干等处长官司属思州军民安抚司明洪武初改属思南宣慰司永乐十一年改置乌罗府正统三年废府仍为长官司属铜仁府　本朝改属铜仁县正长官杨姓副长官冉姓】平头着可长官司【在府城北一百二十里元置平头着可通达等处长官司属思州军民安抚司明洪武初改置今司永乐十一年属乌罗府府废改属铜仁府　本朝改属铜仁县正长官杨姓副长官田姓】
　　形势髙山峻岭穷谷深溪【张天复明皇舆考】东连麻阳西接思南南抵思州北控苖界【明统志】九龙分秀三江滙流天马双贵峙其阳翀凤南岳亘其隂【郭子章黔记】
　　风俗舟楫往来商贾互集【黔记】力本右文士多向学【隂子淑记】苖獠种类不一习俗各殊声教渐敷为之丕变【通志】
　　城池铜仁府城【周二里有竒门七明景泰二年建本朝康熙七年增修乾隆二十六年重修】
　　学校铜仁府学【在府治东明永乐十三年建　本朝康熙二年重修入学额数十二名】铜仁县学【在城外东北　本朝康熙三十八年建入学额数八名】铜江书院【在府治东北明成化中建万厯中更为道署后燬设有义学社学】
　　户口【原额人丁共九百九十九又滋生人丁共十三万一千九百五十】
　　田赋【田地共七万七千一百六十五亩七分零额徴地丁银共六百三十两五分七厘零米共七千四百三十石七升五合零】
　　山川东山【在府城东为郡镇山名胜志上有石窝髙广数十武府志突兀竒峭俯瞰大江涛声撼之响振林木絶壁间镌云彩江声四大字明嘉靖中山顶建大观楼久燬　本朝顺治十八年建双峯阁于其上】石笏山【在府城东五里一名文笔山髙挿云汉】席防山【在府城西二里又西三里曰三台山其相接者曰半月山】诸葛山【在府城西十里名胜志形势突兀俯瞰诸垤上有武侯屯营故址】百丈山【在府城西一百里府志峯峦苍润林木秀蔚亦佳境也】层嶂山【在府城西一百十里】蜗溪叠山【在府城西一百二十里何镗逰名山记峻壁间有一石门泉从中出嵗旱祷之风雨骤作】独崖山【在府城西二百里一峯独峙险不可攀】水硍山【在府城西省溪司西南苖穴也】五云山【在府城西省溪司西五里名胜志时有五色云吐遂名】江头山【在府城西省溪司西九十里□逻溪出此】磴山【在府城西提溪司东二里山势髙险有石磴萦纡而上故名又司西三十里有滥泥山】石梁山【在府城西乌罗司东五里白石连亘如桥梁又东五里有琴阁山名胜志曰琴阁曰石梁以水石名】木降山【在府城西乌罗司东十三里】迎红山【在府城西乌罗司西南朝旭初升山色交映又相近有云朶山秀丽如云】九龙山【在府城西乌罗司西南六十里一名梵净山俗名饭甑山又名月镜山即古之三山谷汉书地理志三山谷辰水所出李吉甫元和郡县志一名辰山在麻阳县西南八百三十里名胜志九龙山以支脉名也髙百余丈下分九支铜仁大小江之水出焉黔记贵州上以梵净山为第一可比天台九龙山志羣山耸防分为九支中涌一峯周围仅数丈突兀陡絶其髙千仞中如斧划麓防而巅连划处隔五六尺许名曰金刀峡峡有飞桥相接左右皆梵宇广濶可容数十人寺侧有石名説法台陟者攀防絙上下山傍石出如笋穹窿峭防有拜佛堂香炉峯绵絮崖炼丹台藏经崖井曰定心水山后有池曰九龙池又有辟支佛遗迹山下九十九溪环绕纡折而通楚蜀黔中胜概无逾于此】天马山【在府城南五里又南六里曰晒袍山】玉屏山【在府城南三十里又府南七十里有狮子山】大万山【在府城南废大万山司南三里司以此名又废司北五里有新坑山岩谷深防土人避兵于此旧产硃砂水银今堙塞】翀凤山【在府城北三里峯峦回绕形如飞凤为府治祖山又北六十里有将军山】森崖山【在府城北平头司西峯峦髙耸林木蓊郁望之如云】天乙山【在府城东南一里又名天乙峯名胜志石壁崚嶒每见赤色辄有火灾于山椒凿池注水厌之其患遂息】双贵峯【在府城南十里以两峯并峙故名】文笔峯【在府城东南天乙峯南一名太乙峯髙挿云表】岑嶂【在府城西三里一名文笔洞上鋭下濶俗又名牛角洞明提学沈思充题曰正人峯】岑桃崖【在府城西一百二十里明统志崖中有泉常有云气祷雨辄应】铜崖【在府城西南当大小两江合流中挺然耸立髙数十仞郡志相传渔人得铜鼎儒释道三像于此郡以得名】木耳坡【在府城西乌罗司旁郡志官道经其上俯视羣山森列其下】石榴坡【在府城北平头司西南道出乌罗司最险反有毒雾行者畏之名胜志罗昕诗畏途尽説石榴坡毒雾冲人似网罗即此】观音囤【在府城西乌罗司西南三里崖壁峭峻名胜志上有三井可容五百人郡志苖乱土人借此以避兵】万胜磴【在府城西乌罗司西南三十里名胜志上有洞可容百人亦可避兵】黄蜡洞【在府城东五里又东五里有滴水洞又府城百四十里有川江洞俱深防】仙女洞【在府城西省溪司北三里名胜志洞口一石肖妇人通志相传有仙女修炼于此】南岳洞【在府城南二十里】铜仁大江【在府城西南源出乌罗司西南九龙山即辰水东流经城南又东入湖南麻阳县界谓之锦水下流防于沅江汉书地理志辰水南入沅七百五十里郦道元水经注辰水出三山谷东南流独母水注之】□逻江【在府城西省溪司北二里源出江头山至司西二十五里其流始大东流合铜仁江水产金或谓之省溪】乜江【在府城西乌罗司南名胜志上纳乌罗溪洋溪二水下达楚之辰州可以舟筏】铜仁小江【在府城西北源出瓮济洞流至府城西南合大江今府西南有双江渡乃二江合流处旧志铜仁大江有二源皆出九龙山一出山西南流经石阡府界折而东南至县南一出瓮济洞东北流又东南至县城合流入湖南界】提溪【在府城西提溪司西五里源出滥泥山引流而东入于铜仁江中产砂金又司东一里有印江流合提溪】乌罗溪【在府城西乌罗司东源出竹箐诸山流萦司前为乜江上源】本耳溪【在府城西乌罗司西南源出山洞中达湖南辰州府界名胜志其流曲折东抵平南寨为九十九渡】司前溪【在府城南废大万山司南一里源出大万山东北流入铜仁江】云舍泉【在府城西省溪司北七里名胜志嵗旱雩祷即雨其泉注于□逻江或曰即省溪水产金】飞瀑泉【在府城西八里水甚甘冽四时不涸】甘梗泉【在府城北平头司南何镗名山胜概记石岩中一源涌出清浊分流通志取其清者醸酒其味甚美】
　　古绩渭阳废县【在铜仁县南唐置五代时废元和志锦州渭阳县垂拱三年析麻阳县置在坡山西址】常丰废县【在府城西南五里唐置万安县天寳初改名常丰宋废名胜志府大江左有废万安县即唐垂拱二年立者宋时废】乌罗废府【在府城西二百里元置乌罗龙干等处长官司属思州安抚司明永乐十一年改置府正统三年废】铜仁废司【即今府治明统志元置铜仁大小江等处军民长官司洪武初改铜仁长官司明史万厯二十六年改铜仁土司为铜仁县】大万山废司【在府城南五十里元史地理志思州军民安抚司大万山苏葛办等处名胜志大万山在司南三里司以此名通志明洪武五年改置大万山长官司授土酋杨政华仍属思州宣慰司后改属铜仁府今废】勒舍废司【在府城南元置寻废为大万山长官司地】徳明洞废司【在府城西北元置明初废】龙泉葛泽废司【在府城西北黔记龙泉葛泽长官司宋置今孟溪堡乃其故地按龙泉司宋元志俱无考】大观楼【在府城东东山上今燬】澄江楼【在府城东东山下今废】众思堂【在府城西小江上名胜志宋湖北常平使张惇建苏轼有记】跨鳌亭【在府城西南铜崖上】
　　闗隘龙势闗【在府城东又东有石榴闗】施溪様头闗【在府城东南三十里接施溪司界】平头闗【在府城西乌罗司南相近有野猫闗东近府境孟津堡西近思南府朗溪司界旧有戍兵防御今裁】倒马闗【在府城北又北有清水塘闗并为守御处又有芭龙瓮梅倒水等闗俱在府北】毛口隘【在府城东北二十里亦曰毛口寨】黒坛隘【在府城东北七十里亦曰黒坛闗】张家砦隘【在府城东北八十里】龙头营【在府城西北明万厯中总督陈璘相视地势扼其要害立龙潭报国光明正大四营相距五七里许与镇筸鸡公塞声援密迩成犄角势复建石榴坡小桥深入霸带路皆陡絶其中寛平四山环合一水萦回复置新镇名曰龙头营今正火营设有巡检】威逺营【在府城西北明万厯十二年因三省苖贼出刼乌罗地方叅议金从洋议立设指挥驻守又西北有振武营明万厯十六年立设千户防守黔记自平头司三十里至龙头营三十里至威逺营又西三十里至振武营四靣皆苖窟】乌业营【在府城西北一名乌泥营又西北有河界营】石子营【在府城北三里又府西三里有坝地冈营东三里有木桶营府志府境近郊如石子墺黄蜡滩坝地冈木桶营凯槽溪龙干砦诸处皆为要地】磐石营【在府城北明万厯八年叅议毕天能立设指挥驻守】永定营【在府城北明万厯七年叅议毕天能议将马公坪营改立设千户防守又有玛瑙营万厯九年毕天能将余家哨兵移建设百户防守黔记由北门山后小路自教场五里至石子营二十里至马公坪十五里至骨石江三十里至报国营二十里至正大营十五里至玛瑙营与磐石营相接皆红崖板櫈雷公冷水诸苖巢窟】龙干砦【在府城西二十里其地有龙干渡】天生砦【在府城北一百二十里上有天生桥明正徳八年官军讨叛苖入天生砦囤絶蛮洞水道贼遂平嘉靖二十七年贵州及湖广境内苖叛兵备赵之屏讨之分兵屯河界龙势麦地三营境内龙塘等十四砦又调湖广鸦刺眉亮二营境内田坪等六砦又调四川地架平茶二营境内塘砦等八砦次第克平前后凡四十七垒皆府北境苖砦也】地运砦【在府城北平头司东南苖砦也府志贵州苗叛有黒潭干溪骂劳吕蜗骂冲地所塘砦蜈蚣地运平头地根老条龙塘狗脑山忩栗凹治古麦地抱木老见亘逞普杓田坪乌牌平茶麻峒木秤等二十七砦多在铜仁北境】瓮蓬砦【在府城北平头司西中有仙人题柱名胜志砦人杨再从好仙有道人鬻双履化为鹤去题诗柱上水洗刮字不灭至国初柱方圯】亚寨堡【在府城西北六十里明宣徳七年总兵萧缓征贵州叛苖亚寨砦等十堡后遂为戍守重地】孟溪堡【在府城西北一百里黔记即龙泉葛泽长官司故地】卜桥堡【在府城西北一百八十里接四川酉阳州境亦苖蛮出入之冲也又落马堡在府西北二十里落濠堡在府西五里城北堡在府城北门外】地架堡【在府城北平头司东控御苖蛮最为要地】油蓬堡【在府城平头司西府志司孤悬苖界地最广饶赋役出办居多与乌罗朗溪及四川之邑梅司接壌防御至切而油蓬堡苖羊坪冠带河皆置戍处也】冠带河堡【在府城北平头司西南苖犯思石此为必由之道有险囤可以固守】濠口四十八屯【在府城北平头司东南四十里明嘉靖中议筑堡于此不果】闗添铺【在府城南又有逰鱼铺坝黄铺坝盘铺凯土铺客寨铺桃映铺孟溪铺万山司铜鼓铺旧皆戌守处】
　　津梁广济桥【在府城北十五里路通平头司又废大万山司北三里有土黄桥又五里有大石桥】双江渡【在府城西南即大小江合流处也明统志崖峭水深渡以小舟】西门渡【在府城西又府城西十里有坝黄渡十五里有琴抱渡一百里有龙家渡】吴家渡【在府城西北三十里又府城西北六十里有桃映渡】
　　祠庙既济祠【在府城东南天乙峯下】武侯祠【在府城东东山下今废】三烈祠【在府城东祀明刘氏三烈】石都督祠【在府城北明隆庆中建祀总兵石邦宪】
　　寺观东山寺【在府治东】飞山寺【在府城东东山麓】川主寺【在府城西小江口】白云寺【在府城西乌罗司北又府城北平头司东有广化寺】崇真观【在府城东东山上】水月庵【在府城北门外】
　　名宦明田载【北平人永乐中知铜仁府时初立郡载结庐聴政招集遗氓逾年官署学宫规制渐备外驯蛮獠内抚疮痍民赖以安】王恕【长清人宣徳中知府时军兴财匮恕请罢采矿内使及同知等官后因矿尽课无所出复请罢金银场遂无采办之患】张隆【云南临安人天顺中知府雅好文教日集诸生训迪士始知学自奉甚约俸余悉付外库以代租税之不能输者后卒官几无以殓】尧卿【安岳人成化中知府为政恬静事上之礼甚简尝曰剥民以求媚吾不为也民有争讼出数语直之立解在任九年民安其化】驰九垓【仁夀人治中推官谳鞫多所平反值洞苖猖乱入巢抚谕之卒寝其变嵗饥请赈不待报而发曰寜我无官不忍民无食也】徐绍先【蕲水人正徳中知府时镇筸苖乱绍先缮城堡备刍粟治器械募民间勇士教以技击苖闻惮之不敢犯境】李资坤【昆阳人嘉靖中知府有恵政先是旧城狭居民郭外恒被苖患资坤相城北旷土拓城九百余丈以徙之事集而民不扰】唐宗正【靖州人隆庆中推官刚果明决摘发如神尝奉檄度田躬行阡陌按亩定则不假左右赋税称平】周鸿图【即墨人崇祯初以右叅政分守铜仁诸府苖畏其威不敢窃发】
　　人物明刘时举【铜仁人父仁倅梧州道卒舟次昭平为猺贼所刼举家遇害时举被执入巢以机智得脱归谨身力学嘉靖中举于乡厯官陜西副使所至有亷能声】陈珊【字鸣仲铜仁人嘉靖进士授行人以不附严嵩官屡蹶终兖州同知常铭其座右曰士大夫能以居乡之心居官天下必无寃民能以居官之心居乡天下必无请托人以为名言】杨如臯【字师虞铜仁人万厯进士授玉田知县以循声擢监察御史持论得大体巡按所至政尚简静吏民畏而懐之】杨明楷【铜仁乌罗司人有勇畧天启中以叅将从王三善解贵阳围又从鲁钦讨长田贼屡着战功移守清浪擢副总兵】杨通炤【铜仁人亲疾与弟通杰争割股以疗殁则俱庐于墓】杨【铜仁人万厯乙酉举人任泺州知府崇祯二年我　大清兵破泺州自刎死　本朝乾隆四十年　　赐諡烈愍】
　　列女明刘辰秀【铜仁人梧州通判刘仁女年十六随仁之任仁卒于官榇归至昭平遭猺贼刼舟辰秀恐被汚挽父之二妾郭氏张氏同赴水死事闻旌其门曰清流三烈建祠祀之】
　　本朝卢龙云妻徐氏【铜仁人值兵乱与云龙弟龙鼎妻何氏俱自缢死】杨胜儒妻卢氏【铜仁人胜儒为邑诸生早亡氏矢志守节家日落以纺绩为生奉孀姑甚谨侍姑疾三年无倦容二子俱逰庠乾隆年间　旌表又同府谌僖妻万氏杨昌蕃妻王氏张立功妻袁氏郝全举妻张氏万阜妻杨氏王永祚妻汪氏徐奭妻刘氏杨芳腾妻蒋氏俱苦志守节乾隆元年以来先后旌表】烈女张氏【铜仁人府庠生张体谦生二女长适思南府朗溪司土舍田茂奕次未字适吴逆叛二女避兵山箐溃贼猝至搜山刼掳二女恐被汚俱投崖死乾隆年间旌表】
　　仙释宋鬻履道人【不知何许人宋开寳中瓮蓬寨人杨再从好仙术一日道人作乞者状携草履一双求售索金五两再从将买之妻不从道人掷履于地化双鹤飞去旋失道人所在】
　　土产葛布【府境及各司出】硃砂【明皇舆考省溪司及大万山出】箭竹【府境及各司出】楠木　杉木　黄杨木【府境及各司出】蜡【府境及各司出按省溪提溪二司出金铜仁省溪二长官司出鐡废大万山司出水银今俱无谨附注】
　　苖蛮红苖【详见详逺府】






　　钦定大清一统志巻三百九十九
&lt;史部,地理类,总志之属,大清一统志,黎平府图&gt;
&lt;史部,地理类,总志之属,大清一统志,黎平府图&gt;
&lt;史部,地理类,总志之属,大清一统志,黎平府表&gt;
　　钦定四库全书
　　钦定大清一统志巻四百
　　黎平府【在贵州省治东稍南一千里东西距四百七十里南北距四百四十里东至湖南靖州界一百八十里西至都匀府独山州界二百九十里南至广西栁州府懐逺县界一百六十里北至镇逺府天柱县界二百八十里东南至湖南靖州通道县界一百六十里西南至都匀府荔波县界二百三十里东北至靖州防同县界九十里西北至镇逺府属卭水司界八十里自府治至　京师七千里】
　　分野天文翼轸分野鹑尾之次
　　建置沿革禹贡荆州荒裔秦属黔中郡汉为武陵郡地唐为播叙二州之境宋为诚州地【宋史蛮夷传诚徽州宋初杨氏居之号十峒首领太平兴国八年杨通寳始入贡命为诚州刺史】元置上黎平长官司新添葛蛮安抚司明永乐中改置黎平新化二府贵州宣徳十年以新化省入黎平万厯二十九年改隶湖广三十一年选隶贵州布政司
　　本朝因之属贵州省领县一雍正五年改五开铜鼓二卫为县今领县三土司十
　　开泰县【附郭东西距一百一十里南北距一百二十里东至湖南靖州界九十五里西至本府属漳溪司界十五里南至□从县界五十里北至本府属龙里司界七十里东南至湖南靖州通道县界一百二十里西南至漳溪司界五十里东北至锦屏县界九十里西北至本府属亮寨司界三十里元为上茶平长官司地明洪武十八年置五开卫隶湖广都司　本朝雍正五年改置开泰县为黎平府治】锦屏县【在府城东北一百二十里东西距二百十五里南北距三十五里东至湖南靖州界一百八十里西至永从县界三十五里南至开泰县界二十五里北至镇逺府天柱县界十里东南至本府属亮寨司界三十里西南至本府属湖耳司界十七里东北至靖州界五十八里西北至湖耳司界三十里汉武陵郡地宋为铜鼔团明洪武三十年置铜鼔卫后二年废建文四年复置隶湖广都司　本朝雍正五年改置锦屏县属黎平府】永从县【在府城南六十里东西距五十三里南北距九十五里东至本府属洪州司界二十五里西至本府属八舟司界二十八里南至广西栁州府懐逺县界八十九里北至洪州司界六里东南至本府属龙额寨界一百里西南至本府属潭溪司界一百五十里东北至开泰县界六里西北至潭溪司界六十里唐为溪洞福禄州宋改福禄永从军民长官司元因之属思州安抚司明初改永从蛮夷长官司属思州宣慰司永乐十一年改属黎平正统七年改为永从县仍属黎平府　本朝因之】洪州泊里长官司【在府城东一百五十里元置洪州泊里等洞军民长官司属思州安抚司明为洪州泊里长官司属思州宣慰司永乐十年属黎平府　本朝因之正长官李姓副长官林姓】八舟长官司【在府城北二十里明洪武中置属思州宣慰司永乐十年改属府　本朝因之长官吴姓】欧阳长官司【在府城北九十里明初置属思州宣慰司永乐十年属新化府府废来属　本朝因之正长官杨姓副长官吴姓】亮寨长官司【在府城北一百里元置属思州安抚司明永乐十年改属新化府府废来属　本朝因之长官龙姓】潭溪长官司【在府城西南三十里宋置元因之明洪武中属思州宣慰司永乐十年改属府　本朝因之正副长官俱石姓】湖耳长官司【在府城东北一百二十里明初置属思州宣慰司永乐十年改属新化府府废来属　本朝因之正副长官俱杨姓】新化长官司【在府城西北六十里明初置属思州宣慰司永乐十年属新化府府废来属　本朝因之长官姓欧阳】古州长官司【在府城西北八十里元置古州八万洞长官司属思州安抚司明初改今名永乐十年属府　本朝因之长官杨姓】龙里长官司【在府城西北九十里元置龙里等寨长官司属管畨民总管明初属思州宣慰司永乐十年属新化府府废来属　本朝因之长官杨姓】中林长官司【在府城西北一百里明置中林验洞长官司属思州宣慰司永乐十年属新化府府废来属　本朝因之长官杨姓】
　　形势东连靖州西控生苖南通交广北达辰沅【张天复明皇舆考】山势森绕【明统志】据荆湖上游藏百蛮之窟穴通一线之羊肠【府志】
　　风俗苖蛮杂处人性朴茂尚义重信不事纷华【府志】城池黎平府城【周六里有奇门四明洪武十八年建　本朝乾隆十三年修】锦屏县城【旧为铜鼓卫城周五里有奇门四明洪武三十年建　本朝雍正五年改为县治】永从县城【土城周一里门四明万歴二十一年建　本朝乾隆十年修】
　　学校黎平府学【在府治东明永乐十一年建　本朝顺治十八年修康熙二十四年重修八学额数二十名】开泰县学【旧为五开卫学　夲朝雍正五年改为县学入学额数十二名】锦屏县学【在城东北旧为铜鼓卫学　本朝雍正五年改为县学入学额数八名】永从县学【在城北　本朝康熙五十七年改建八学额数八名又府县俱设有义学社学】
　　户口【原额人丁共二百四十三又滋生人丁共十三万七千四百三十五】
　　田赋【田地共一十三万七千二百六十七亩七分零额微地丁银三千五十六两二钱五分四厘零米三千九百五十九石四斗二升七合零】
　　山川五龙山【在府治高不逾数仞而山势连绵有五二涧夹山西北流中央黄龙山府治在其上城南曰赤龙山北曰黒龙山其旁二山仅培塿耳府志黄龙山一名腾蛟山】锦屏山【在府城东一里府志为郡镇山旁列二鳯山】万福山【在府城东二里一作万佛山上多竒石又东二里有太湖山】石门山【在府城东六里上有石如门】龙见山【在府城东一百里明统志相传昔有龙见于此】石崖山【在府城东洪州司东二十里又南十里有都莫山又龙洞山亦在司南】特洞山【在府城东洪州司西南五十里又司西南有洒洞山下有泉曰洒洞泉亦名神泉明初俞通海克蛮于此】天府山【在府城西六十里】南泉山【在府城南府志上多古松如虬龙然】宝带山【在府城南二里盘旋如带亘二十余里达城西北皆山麓也又南五里有笔架山】太平山【在府城南八十里旧志夜中恒见有光如灯】银赖山【在府城南废三即司南旧有银赖洞寨明初俞通海讨古州诸蛮首克银赖洞即此】苖沙山【在府城南废三郎司西客江之水出马亦曰苖沙洞】八舟山【在府城北八舟司南曹学佺名胜志上有石如人曰仙人岩】程君山【在府城北亮寨司西五里状如覆釡石壁临溪其相接者有罗丹山龙池山又西有石门山】东茶山【在府城北欧阳司东溪水潆洄其下又司北七里有邦寨山又西曰吴寨山】丑家山【在府城东南二十里苗穴也又东南九十里有巴龙山山势削立】大岩山【在府城东南废阳洞司北与山相连者曰小岩山明统志其西有髙峯岭】天井山【在府城西南四十里又有四寨山明统志在府城西南一百二十里】铜闗铁寨山【在府城西南潭溪司东二十里何镗游名山记其山髙峻上颇平广可容十人三面据险惟南可登】磨盘山【在府城西南潭溪司西四十里明统志在司西北上有石如磨遇旱击之则雨又司西北二十里有天桥山一名湾寨山】挂榜山【在府城东北五十里又五十里有森嘉坡山又五十里有白山皆苗人出没处】石流山【在府城东北湖耳司东三十里明统志飞泉迸出乱石如流又东十里有九牛山】白云岩山【在府城东北湖耳司西五里岩石耸秀时有白云停住其上因名府志司西又有犵狼山】宝唐山【在府城西北一百二十里山高广为郡境之望】六叠山【在府城西北新化司西十五里名胜志周回六叠始陟其巅】龙标山【在府城西北龙里司东北唐王昌龄谪龙标尉即此名胜志司境有龙标寨乃唐叙州潭阳郡龙标县地王昌龄以汜水尉左迁龙标尉李白赠诗有随风直到夜郎西之句】楚营山【在锦屏县东五里明楚　王桢征苗屯兵于此故名】石榴山【在锦屏县东十里山木苍翠环拱县城居人以騐晴雨】纠嶐山【在锦屏县东六十里峯蛮耸防林木蓊蔚为祷雨之所】江头山【在永从县西五里】老荒山【在永从县西十里深林掩映蓊蔚蔽天】大力山【在永从县南一里山势奔腾又南十里有塘防山孤山雄峙苗出入之咽喉故设塘防之】上皮林山【在永从县南三十里有皮休洞髙敞寛广可容数百人又二里有下皮林山一名过化山石壁上题过化二字苖人嵗用石灰填之否则病目又南十里有洒洞容百余人入者寒生又二十里有冲口山】鹿背山【在永从县西南二十五里县志山出竒禽佳竹秀卉甘泉】标瑞山【在永从县西南六十五里府志山有石人石马布列亦竒观也其相近有龙图山蜿蜓奋迅有羣龙趋赴之势】云洞山【在永从县西北有洞最幽胜】摩天岭【在府城东八十里通志一峯插天髙接云汉】铜鼓岩【在府城东二十里何镗名山胜概记有洞髙大如屋深逺可三里中有溪水横流名胜志洞深处一窍通明再入水溪横流来去深不可测有石平铺可十余丈其文片片如云如又如龙甲俗呼万顷田】白云岩【在府城东北湖耳司东北通志岩石耸秀清溪环绕上有古刹时见白云封防】石岩【在府城西南潭溪司东四壁峭絶】五里坡【在锦屏县东三里明成化中水冲苗为患因设枫香堡拨卫军戍守又烟墩坡在铜鼓卫南八里旧亦置堡屯军以御苖今皆废】擒鬼坡【在永从县南二十里郭子章黔记万厯中皮林贼戕杀官军于此沿路怪石小径最多】牌楼坡【在永从县东北五里县志县境四围皆山四山俱苖惟东北一线可通腹内牌楼城所必经也自坡又东北五里至两头塘两崖如削常有贼截路多系上黄等寨诸苗】仙鵞磴【在永从县南四十里通志孤峯特起四面石壁如削中开一砰可容数千人】黎子防【在锦屏县南十五里府县接界于此】罗团洞【在府城东北十五里名胜志洞门寛广傍有石磴如床可容二百余人】响水洞【在府城东北湖耳司西八里水在洞中冲激有声】白衣洞【在锦屏县治东北隅乱山中穴地为洞石笋垂乳滴水铿然作琴筑声】潭洞江【在府城东洪州司东名胜志司前小山下有龙洞广深各里许中有龙潭西有莲池滙为潭洞江县志在司南一里源出龙洞山东流合洪州江】洪州江【在府城东洪州司北司境山势险絶有泉数道合流成江入湖南通道县境入于渠水明统志江经龙见山下合渠阳江】福禄江【在府城西即汉之潭水也汉书地理志玉山潭水所出东至阿林入郁过郡二行七百二十里明统志福禄江源自苖地至府西境为古州江东至永从县南合彩江为福禄江又东合大岩江为南江流入广西桞州界】新化江【在府城西一名三石江源出天府山东北流经八舟司南又经龙里亮寨欧阳诸司又东北入】
　　【于沅江明统志江自府城西三十里　北流　为八舟江又东北为新化江又西北合于清水江其流曲折亦谓之九曲河名胜志八舟司西南为八舟江来自府城东北流入新化江】容江【在府城南曹滴废司西南明统志源出苗地入福禄江】宝带江【在府城西南三里源出石井山下之庄家潭东北流绕宝带山沿城西北至府城北五里滙于防村溪又东北经挂榜山又北经亮砦西又北入于沅江】清水江【在府城西北其上源曰重安江自镇逺府施秉县经生苗界流入又东流至天柱县界明统志源自生苖地东至赤溪司两江口合新化江】九曲河【在府城北东流曲折而入于福禄江】寗溪【在府城东源出丑家山流经寗溪堡又北流入防村溪】防村溪【在府城东六十里源出防村山西流经太湖北入宝带山】上黄溪【在府城东洪州司东南源出洒洞山东北流八湖南通道县界防洪州江而入渠阳江】髙镜溪【在府城南废三郎司东出髙镜山流合新化江又髙韦溪出髙韦山下流亦入新化江】东茶溪【在府城北欧阳司东北源出东茶山流入亮寨界下流合于湖耳司之朗溪】潭溪【在府城西南潭溪司南下流合容江大岩江九曲河而并注于福禄江明统志在洪州司治南名胜志潭溪司南一水清澄可见者潭溪也巨石跨其上广二丈余长十倍之名天生桥】朗溪【在府城东北湖耳司东源出石流山一名湳溪东流入湖南防同县界亦曰朗江王象之兴地纪胜靖川有朗溪又朗江出湖耳山府志朗溪旧流东合清水江入沅水其后南徙土人谓之变溪】永从溪【在永从县南三里源出江头山东流入湖南通道县界为多星江】洒洞泉【在府城东洪州司南明统志在洒洞山下亦名神泉】清泉【在府城东北湖耳司西南明统志两石相向中有泉穴深不可测】腾井【在府治相传明万厯中暴雨府治二门水涌三尺有蛟腾去既涸视之有洞如井遂名】神鱼井【在府城南中有五色鱼不恒见】城心井【在锦屏县治泉甘而冽大旱不竭】桂香井【在锦屏县学西】
　　古迹允州故城【在永从县南宋崇宁四年置政和初废元复置长官司明初废】从州故城【在永从县西宋崇宁中于中古州置格州及乐古县寻改为从州政和初废州及县为乐古砦元复置中古州乐墩洞长官司明初废宋史徽宗纪崇宁四年置格州五年改格州为从州政和元年废允从二州为砦元史地理志思州军民安抚司中古州乐墩洞通志古州长官司东南有废古州其地原隰平旷可为邑居宋时古州治此土人呼为里古州或讹为里古舟其北三十里又有古城屯黔记里古舟在黎平府西南】新化废府【在府城西北新化司西北名胜志明永乐十年置黎平新化二府宣徳末以新化省入黎平】平茶废所【在府城东九十里明洪武二十五年置守御所去所二十里曰来威屯又有废平茶屯所在府城东一百二十里又懐仁所在府城东南一百三十里今为朝阳屯又长春所在洪州司北一百二十里今为上黄堡又武阳所在府城西今为天甫屯又平和所在府城东北今为龙岩湳洞屯诸所属铜鼓卫有城皆明洪武二十五年置本朝康熙中裁】黎平废所【在府城西南二十五里明洪武二十一年置守御所又有中潮守御所在府东南四十里新化亮寨守御所在府东北五十里俱有土城又龙里守御所新化屯千户所俱明洪武二十五年置有土城五所皆隶五开衞今俱废明史洪武二十一年九月置中潮铜鼓新化亮寨黎平四守御千户所隶五开卫明统志龙里守御千户所在龙里长官司南新化屯千户所在新化长官司西南三十里】罗章特团废司【在府城东又有甯溪废长官司俱元置后废黔记今府东二十里有罗团堡甯溪司今为甯溪堡亦在今府东】分管三郎废司【在府城南三十里或云即曹滴司也宋有容江巴黄元置曹滳明以容江巴黄并入共为一司　本朝康熙二十三年改土归流】容江巴黄废司【在府城南三郎废司东南宋置司元析置曹滴洞司明初以容江巴黄并入曹滴今曹滴洞亦废明统志曹滴洞蛮夷长官司在府城南三十里即宋容江巴黄长官司地元置曹滴等处军民长官司明以容江巴黄长官司并入改蛮夷长官司通志　本朝顺治十七年曹滴司土官杨如华作乱黎靖兵讨平之司废】西山阳洞废司【在府城东南一百六十里元置西山大洞等处长官司属思州安抚司明初废永乐五年复置属黎平府　本朝裁】上黎平废司【在府城西南元置长官司后废黔记府城西南有黎平寨】赤溪楠洞废司【在府城东北二百六十里元置楠木洞长官司属思州安抚司明初改置今司永乐十年属新化府府废来属　本朝康熙二十三年裁】诚州富盈废司【在府城西北元置长官司明初废　按旧志称府境有五开洞废长官司又铜鼓废长官司俱元置明初废今元史不载】永从废司【郎今永从县治明统志唐为溪洞福禄州宋改福禄永从军民长官司元因之明改蛮夷长官司正统七年改永从县】诸葛亮寨【在府城北亮寨长官司西相传亮南征屯兵处元亮寨司以此名】铜鼓砦【即今锦屏县治明洪武末置为铜鼔卫今改为县宋史蛮夷传元丰三年湖南转运判官赵扬言上江铜鼓等砦并至诚州在城下贸易可渐招抚明统志卫城在湖耳长官司西卫志明洪武三十年妖人林小厮作乱楚王桢讨平之因建为卫以控制湖耳土司四十八寨】思政阁【在府治】大观亭【在府城东北湖耳司东二十里宋程敦厚被谪时土人作亭居之】去思亭【在府城南门外明嘉靖中为知府孙继鲁建】
　　闗隘铁炉闗【在府城东五十里与湖南靖州接界有土城又府东九十里有甯溪闗府南一百五十里有播扬闗黔记府境东抵靖州其间溪冲界牌及苗坡道路险要先年苖贼伏刼设溪铁垆镇靖三堡官军防守】燕窝闗【在府城东南三十里亦曰燕窝冲黔记府南境抵广西江邉内水井燕窝二处苖道险要添设水井燕窝二堡官军戍守府志水井堡在府城南三十里】黄泥闗【在锦屏县东五十里山溪险隘旧有御苖堡今废】特洞寨【在府城东洪州司西南特洞山上高数十仞四面陡立惟一径仅丈许曲折而入上有天池虽旱不竭其中平田数百亩皆腴壌也又东曰都莫大寨去司治九十里为苗贼哨聚之所】江口寨【在府城东洪州司北五里又北十里曰草坪寨又北四十里有秦洞寨五十里曰吴家寨又潘老寨在司北一百一十里又十里曰上黄寨又四十里曰浦洞寨】长滩寨【在府城东湖耳司西三十里又司西北二十五里有张寨】枷勺寨【在府城南二十里又府南四十里有地青寨皆防苗要地也】
　　忙敛寨【在府城南废三郎司南五里又司南四十里有五湖寨相近有高牙寨距此又有铜锣寨又司北四十里有罗洞寨】新寨【在府城北八舟司北又司北四十里有平南寨】寨【在府城北八舟司南其南有寨渡】错寨【在府城北亮寨司西南寨南有错寨渡又罗丹寨在司西罗丹山下】容洞寨【在府城西南潭溪司南七十里又铜锣寨亦在司南七十里司境之寨凡二十有五此其最著者】固安寨【在府城东北湖耳司东二十里又司北二十里有秃洞寨又北十里有溪口寨】玉梅寨【在府城西北古州司北四十里又司北三十五里有秦洞寨司北六十里有蒲洞寨】杨家寨【在府城西北新化司东五里相近有莲花乌潭琴图等寨又司东十五里有休图寨】□洞寨【在府城西北龙里司北十五里明景泰四年□洞贼由石流山攻掠古城乡防政甄完击败之追至黄蘖山而还山葢在司界】上赤溪寨【在永从县东又有中赤溪及下赤溪二寨】顿洞寨【在永从县南十里南去擒鬼坡十里黔记县南一路皆苗人出入经顿洞擒鬼坡又十里为上下皮林寨又十里为龙图寨又十里至贯洞寨又二十里即生苗地】落叶寨【在永从县东北二十五里】罗团堡【在州城东二十里又平苗堡在府城东九十里一名苗城堡】镇罗堡【在府城北九十里中林司界】纠坡堡【在锦屏县东纠嶐山下明嘉靖初吴洞苗为患设堡城置军哨守又有长城堡在县北十五里一名叉路口旧亦为御苗堡今废】长春堡【在永从县东北十五里】黄驿【在府城东一里又三十里冇铜鼓驿又三十里为铁炉驿又三十里为江图驿府志府东百二十里有三里坪驿冇土城周一里又东三十里曰西楼驿亦有小城可以戍守】朗洞铺【在府境今设有县丞驻理又有古州在城铺日月寨铺乐乡铺领贾铺寨蒿铺高防铺高表铺色同铺巨里铺上江平宇铺俾倍铺高旧铺高孖铺髙长铺定旦铺革赦铺寨比铺八开铺八旧铺蜡西铺都江铺孟潘铺下江蜡亮铺独石铺八级铺传洞铺停洞铺冬孖铺平江铺孖温铺苏洞铺蜡鵞铺扒沙铺郎洞铺具洞铺恰里铺寨巳铺溶洞铺八孖铺皆戍守处】下铜鼓铺【在开泰县境又有前铺罗铺中黄铺頺寨铺皆戌守处】秀洞铺【在锦屏县境又有大腮铺亮江铺黄少山铺前铺酱堡铺皆戍守处】丙妹铺【在永从县境今设有县丞驻理又有在城铺潘老寨铺上皮林铺贯洞朝里寨铺溶洞铺具洞铺苏洞铺皆戍守处】
　　津梁玉带桥【有二一在府治一在锦屏县东一里】通逺桥【在府城东十里又东五里有来逺桥】花桥【在府城北一百三十里又府北十里有黄团江桥】清平桥【在府城东北湖耳司西南】保泰桥【在锦屏县东十里又东有兴隆桥】少寨河渡【在府城北三十里又大腮河渡在府城北一百六十里】
　　陵墓宋徐守墓【在府城西北新化长官司东南明统志相传宋辰州守徐姓者因入洞招抚蛮夷被害弃尸于河日顺流下夜逆流上蛮人惊异遂取葬之】
　　祠庙汉二侯祠【在府城南赤龙山上祀蜀汉诸葛武侯汉寿亭侯】徐守祠【在府城西北新化司东北二里祀宋辰州徐守】飞山庙【在府城南二十里明统志旧在靖州飞山洪武十九年移建于此】英惠侯庙【在府治祀五代梁杨再思宋追赠英惠侯】
　　寺观南泉寺【在府城东】万福寺【在府城东二里万福山】观音寺【在府城南】回龙寺【在府城北二里】真武观【在府治明万厯中建】玊皇观【在府城西明正徳中建】毘卢阁【在府城南】
　　名宦五代梁杨再思【靖州人据诚州称刺史有功于民死而神灵土人祀之宋追封英惠侯】明黄防【上海人正统中知黎平府时苗寇逼城防定计讨平之招集流亡出俸赈恤民咸赖之】刘行政【华容人景泰初为黎平府推官苗贼攻刧城堡行政提兵出御深入溪洞谕以祸福皆就降】孙继鲁【云南右卫人嘉靖初知黎平府罢里甲省烦苛以清白称】刘汝顺【清江人嘉靖中知黎平府苗民初不知学汝顺请于学使者拔其秀异为弟子员以奬劝之又宻陈五开卫军不法悉按治之郡赖以平】朱椊【淮安人万厯中为靖州刺史时苗宼猖獗椊单骑入其寨宣布威徳苖渠率先输欵仍条便宜十事于是始置天柱县即以椊知县事士民徳之肖像祀焉】
　　人物明朱万年【黎平人万厯乙酉举人由定陶县厯陞莱州知府值流冦攻城万年竭刀拒守城防被执不屈死赠光禄寺卿本朝乾隆四十一年　赐諡烈愍】何腾蛟【字云从五开卫人天启辛酉举人由南阳县厯陞湖广巡抚时总兵左良玉兴师东下邀与偕行腾蛟誓死不可因置之他舟令人守之腾蛟乘间跃入江中逆流十余里渔舟救之得苏间道走长沙适李自成毙于九宫山余众十余万未有所属腾蛟与提学堵应锡招降之军势大振永明王立授武英殿大学士后被难死节　本朝乾隆四十一年　赐諡忠诚】董三谟【五开卫人天启甲子举人知山阳县流冦破城不屈而死本朝乾隆四十一年　赐諡节愍】刘运升【五开卫人事继母尽孝值流寇破城负母避入山中贼追及母劝去之运升曰母在此儿将安去贼义而释之】
　　本朝张应诏【五开卫人康熙辛酉举人孝友博学由直肃宁县知县荐厯广东潮州府知府所至有惠政廉洁自矢民成思之擢两淮塩运使淮为啇贾富饶地应诏不取一钱】
　　【圣祖仁皇帝知之温防褒美任满内迁江南道监察御史】
　　【世宗宪皇帝怜其贫赐第及金葢异数也后陞鸿胪寺少卿以老乞休卒于家乾隆十年奉防入祀名宦祠】朱文缙【黎平府人为府庠生父早丧事母以孝闻逆苗猖獗文缙弃妻子负老母逃避猝遇苗以防母故连受二刃絶而复苏乾隆年间　旌表】
  </div>
  <div class="pagination">
   <a href="大清一统志_page179.html">
    上一页
   </a>
   <span>
    ...
   </span>
   <a href="大清一统志_page175.html">
    175
   </a>
   <a href="大清一统志_page176.html">
    176
   </a>
   <a href="大清一统志_page177.html">
    177
   </a>
   <a href="大清一统志_page178.html">
    178
   </a>
   <a href="大清一统志_page179.html">
    179
   </a>
   <span class="current-page">
    180
   </span>
   <a href="大清一统志_page181.html">
    181
   </a>
   <a href="大清一统志_page182.html">
    182
   </a>
   <a href="大清一统志_page183.html">
    183
   </a>
   <a href="大清一统志_page184.html">
    184
   </a>
   <a href="大清一统志_page185.html">
    185
   </a>
   <span>
    ...
   </span>
   <a href="大清一统志_page181.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
