<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 396 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 396 页/共 479 页</h1>
    <div class="content">
　　○龙脑山州北十五里。山势盘旋，若回龙然。又双龙山，在州南二十里，高百丈，周五十里，两冈对峙，状如双龙，上有三石如笏，下有双龙泉涌出不竭。又南二十里有文笔峰，一名尖冈，有巨石号防虞石，崔嵬险固，容数百人，居民遇警，常登石避之，亦一保障也。○径山，在州南六十里，群峰森立，横截州南。

　　水纹山州东南百十里。高七十丈，周四十余里，山下有泉沸涌而出。或谓之罗旁山。弘治中，御史万祥言，肇庆山峒贼巢，有罗旁山、大潭坑二处。盖泷水本属肇庆也。相近者又有双轮山，其高倍之。又云霁山，在县南百二十里，高二百丈，周百里，耸拔为诸山最，云雾常蒙其顶。○上乌山，在州东南百五十里，高百余丈，周五十里，有乌水出焉。其流峻急，东入泷水。

　　○泷水在州城西南。源出犭境大小二山，流径州西新容村，有滩高二丈，峭削如壁，水流其下。又有巨石横截中流，至为险阻，乡人以竹筏装载，从高放下，稍不戒则冲激漂没。下滩势稍平，流亦漫，至州治西宛转而南，东北流百六十里入于西江。

　　云霁水州南百里。源出云霁山，委曲西流，有抱水流合焉，又西北入于泷水。○云浮水，在州东南，源出东安县界云浮山下，流入州境，注于泷水。

　　○晋康镇在州北。即晋康废县地。洪武十六年，置晋康巡司，属德庆州。万历四年，改今属。《志》云：州西有李陂、古城二关，旧皆为戍守处。○开阳乡巡司，在州南，即废开阳县地，洪武中置巡司。

　　水西营州西二里。又州东二里有水东营。俱嘉靖十三年设，以在泷水旁而名。《志》云州西十里旧有西营，民营也。又西有大{艹雨}营，嘉靖十七年设。又州东十里旧有东营，亦民营也。又东为茅尖营，与大{艹雨}营同时设。○铁场营，在州东南百里，又东南十五里有惠鸡营，俱嘉靖二十三年设。又云青营，在州东南百十里，嘉靖二十二年设。又东南十里有龙角营，接阳春、阳江二县界，嘉靖二十五年设。《志》云：州南百里旧有帽冈民营，西南百二十里有窦州民营，皆佥乡兵戍守。

　　云际峒在州西。旧为蛮峒地。又有盘辽峒。唐开元十六年，泷州叛獠陈行范兵败，逃于云际、盘辽二峒，官都杨师勖追擒之。今州西有云致犭山，或曰即云际之讹也。

　　云罗山寨在州东，犭寨也。又州西北有逍遥山寨。天顺初，逍遥山犭贼作乱，官军讨之，东由阳春，西出岑溪，复分道自鸡骨岭、罗旁水口水陆并进，捣其巢穴，贼遂平。《志》云：州境犭山凡百有余处。

　　东安县州东八十里。东北至肇庆府百三十里，东南至肇庆府新兴县百二十里。本泷水县之东山、西乡及德庆州之晋康乡、高要县之杨柳、思劳等都、新兴县之芙蓉都，万历五年，割置今县，编户一十五里。

　　○永顺废县县东五十里。唐武德四年析新兴县置，属新州。宋开宝五年省。旧《志》：其地南去新兴县六十里。是也。○建水废县，在县西。隋置永熙县，属泷州。唐武德五年改曰永宁县，天宝初又改曰建水，仍属泷州。宋废。

　　○书山县东三十里。高千仞，周五十余里。相近者又有圣山，高千仞，周八十里，崇冈叠，嵬然矗天，中有流泉，犭居其上。○{艹勾}径山，在县东北，山高广，大湾水出焉。又铁岭山，在县东六十里，有石壁峭峙，色黑如铁。又东三十里有牢山，旧《志》云在新兴县西百三十里，盖旧与铁岭山俱属新兴县。

　　云浮山县东南百里。高五十丈，周四十里，危峰突起，峰顶常有白云。相传陈霸先曾居此，上有林泉岩石之胜。旧《志》山在阳春县北百里，盖本属阳春也。○甘山，在县北五十里，高七百余丈，周百余里，上有龙头潭，悬流如瀑布。旧《志》：甘山在德庆州东南百二十里。又青旗山，在县北，林木青葱，人不敢伐，对岸即德庆州之灵陵水口。

　　九星岩县北五十里。九峰尖秀如玉笋，下有岩穴如堂，中有幽径，又有石泉水，引流可以溉田。旧《志》岩在德庆州东百十里。○古蓬洞，在县西北百六十里。《志》云：洞在德庆州东南十五里。犭人所居，在州界凡五十四山，此其一也。昔时屡为民害，洪武中剿平之。然未尽帖服，永乐初向化来归，始入版图。亦曰古蓬山。

　　○西江有县北。自德庆州东流，经县界，又东入高要县境。县西又有泷水，自州境流经县界，入于西江。

　　逢衍水在县北。源出甘山下流，入于西江。又大湾水，在县东北，出{艹勾}径山，流经肇庆府西南三十里之大湾村，入于西江。○晋康水，在县西北，源出州界，经晋康废县，因名。一名南江，东流径古蓬洞，又北入于西江。《通志》：南江源出泷水县大水山，经县北，两岸山峦对峙，竹木蒙翳，犭贼盘踞，行者必以兵卫焉。

　　○建水镇在县西。即建水废县也。洪武中置巡司，本属泷水县，万历中改今属。○东山营，在县东四十里，其北十里有料峒营，相近者又有曲龙营，俱嘉靖二十一年设。又有长径塘营，嘉靖二十九年设。长岭营，嘉靖二十八年设。《志》云：东山营，南去新兴县八十里。料峒等营，俱南去新兴县九十里，旧属新兴，万历五年改今属。

　　南江营左县西北泷水小江口，近大江。嘉靖十二年设。《志》云：营在德庆州江南岸十五里，防守最切。万历中改今属。又大甬营，在县西北，正德五年设。《志》云：营北去德庆州七十里。又南三十里曰思和营，在泷水小江西岸，嘉靖二十六年设。又茅坡营，在大甬营西南二十里，嘉靖三十年设。又大石岭营，在思和营南十里，又南四十里曰山柏营，俱正德五年设。又白马营，在山柏营南三十里，又南四十里曰新安堡，又南三十里曰何木径营，又三十里曰步云营，又二十里曰查峒营，其相近者曰木源营，俱正德五年设。旧属德庆州，万历五年改今属。

　　送鬼岭营在县西泷水小江东岸。又南三十里有塘底营，又二十里曰三岭营，俱嘉靖二十三年设，属德庆州，万历五年改今属。《志》云：送鬼岭营，在德庆州南一百七十里。又有麻塘埠，在德庆州东三十里，正德五年设，今亦属东安县。

　　西宁县州西百二十里。西北至广西梧州府百十里。本泷水县之西山大峒地及德庆州之都城乡，万历五年割置今县，编户一十里。

　　○都城废县县西六十里。晋置，属晋康郡。宋、齐因之。隋省。唐复置都城县，属康州。宋开宝五年省。今为都城镇，洪武十年置巡司戍守。

　　○天黄山县东二十里。旧属泷水县。《志》云泷水县西界犭山凡六十五，此其一也。永乐中叛犭归化，后复据险为乱。万历四年，督臣凌云翼破其巢而殪之，境内以宁。○大力山，在县东北百里，高六百丈，周回二百里，上多产竹木、赤藤、南漆，山势雄伟，为西境之望。旧《志》：山在德庆州西南二十五里，州之镇山也。

　　计都山在县东北百余里。高百六十丈，周五十里，形势奇崛，西有龙潭。《通志》计都山在德庆州东十五里，似误。○鸡骨岭，旧《志》云：在大力山东十五里，东北去德庆州十里，高二百余丈，产鸡骨香。

　　○泷水县东南四十里。源出犭界，县境群川番汇于此，又东流入州境。

　　○大力埠县东北百余里大力山之水入江处也。旧《志》：在德庆州西七十里大江南岸，正德五年设，万历五年改今属。

　　附见：

　　守御泷水千户所在州城内。万历四年增设，直隶都司。○守御南乡千户所，在州东。又有守御富林千户所，在东安县界。又州西有守御函江千户所，州西北有守御封门千户所，俱近西宁县境，万历五年增置。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百二 

卷一百二
　　◎广东三

　　◇韶州府东北至南雄府二百九十里，东至江西龙南县界三百七十里，南至广州府七百二十里，西至广州府连州四百里，北至湖广郴州四百里。自府治至布政司见上，至江南江宁府三千五百九十里，至京师七千三十五里。

　　《禹贡》扬州南境。战国属楚。秦属南海郡。汉初属南越，元鼎以后属桂阳郡。后汉因之。三国吴甘露元年，分桂阳南部都尉置始兴郡治曲江县。《寰宇记》云后汉置始兴都尉，误。晋因之。宋泰豫初改曰广兴郡。齐复为始兴郡，梁、陈因之。隋平陈，郡废属广州，寻属番州，大业初属南海郡。唐武德四年置番州于此，寻曰东衡州。贞观初改曰韶州，天宝初曰始兴郡，乾元初复为韶州。五代时属于南汉。宋仍为韶州亦曰始兴郡。元曰韶州路。明改曰韶州府，领县六。今因之。

　　府唇齿江湘，咽喉交广，据五岭之口，当百粤之冲，且地大物繁，江山秀丽，诚岭南之雄郡也。晋末，徐道覆以始兴之众逾岭而北，几覆建康。陈霸先当萧梁之季，倡义始兴，卒平侯景。唐皇甫曰：岭南属州，韶为最大，蛮越有事，提兵逾岭，韶为必争之险也。宋初，潘美伐南汉，据连州而东，进拔韶州。韶，汉之北门也。于是汉人大惧，美进拔英州，长驱至广州而汉亡。蒙古南略，遣降人吕师夔败宋师于南雄，进取韶州，而广东悉为残破。明初，命将取广东，陆仲亨自大庾而南入韶州，捣英德以西，如破竹然。韶之所系，顾不重哉？

　　曲江县附郭。汉置县，属桂阳郡。吴为始兴郡治。隋属广州。唐、宋以来，皆为韶州治。今编户三十六里。

　　○始兴郡城在府城南官滩下十里。晋卢循寇番禺，以徐道覆保始兴，因徙郡城而北，当岭门以自固。刘裕讨之，遣沈田子筑城伏兵于此，后遂为郡治，亦名沈将军垒。《志》云：汉城在浈水东莲花岭下，隋城在武水西，地势卑湿。五代时，南汉移治于中洲，在武水之东、浈水之西。白龙二年，始筑州城。宋皇以后，屡加增修。明洪武三年，因故址修筑。永乐初城圮，十五年复修治。天顺、成化以后，时加营缮。有门五，城周九里有奇。

　　临泷废县在府西。唐武德四年置，属番州，寻属韶州。贞观八年废。又西南有良化废县，亦武德四年置，贞观八年废。○永通废监，在府城内。宋皇中，诏韶州钱监为永通监。先是庆历八年以天兴场岁采铜，置监，至和二年以韶州岑水场铜发，令漕司益铸钱。《宋志》曲江县有永通钱监、灵源等三银场、巾子银场，是也。

　　○莲花山府南五里，与郡治相对。宋开宝三年，潘美伐南汉，南汉主刘使其将李承渥列象为阵，拒美于莲花峰下，美大败之，遂进拔韶州。又笔峰山，在府北一里，一名帽子峰，松竹蓊蔚，团如帽，左浈右武，悉聚目前，《志》以为郡之镇山也。其北二里曰皇冈山，高峻端整，俨如屏障，阳有虞泉，以虞舜名也。又北六里曰越王山，一名武临原，俗呼白虎山，下有皇潭水，西流二里入武水。○芙蓉山，在府西五里。山形簇起，状似芙蓉。山半有石室，顶有玉泉井。《志》云：府东五里有灵鹫山，旧名虎市山，山多虎。晋义熙中改今名。又玉山，在府东北五里。《湘州记》：其山草木滋茂，泉石澄润，曾有得玉璞于此者，因名。又东北里许有灵石，高三十丈，广圆五百丈，浈水经其下。

　　桂原山府西北四十里。亦曰桂山。宋李渤《记》略云：山之盘礴方广几千百里，峻极崇高几五千仞，青峰碧嶂，云霞所栖，为郡之望。上有温泉三穴，其下桂水出焉。《志》云：山周数百里，多产菌、桂。又西北七十里有林源山，山有石室，林水出焉，南流六十里入于武水。○韶石山，在府北四十里，迤逦而东，有三十六石，古名曲红冈。旧《图经》：汉初置县，本名曲红，或云古江字皆作红也。《郡国志》：韶州斜斗劳水间，有韶石二，状如双阙对峙，相去又一里，高百仞，广圆五里，相传虞舜南游，登此石奏韶乐，因名。今呼左阙、右阙。又有宝盖、奏乐、骆驼三峰，其凤阁、左右球门、大小香炉等石，即三十六石也，双阙尤为挺拔。惟太平石稍低平，屹立犹二十余仞，樵人牧子尚怯攀援也。

　　钱石山府东北六十里。山形四方如台，巨石三面壁立，上有碎石如钱。又大峒山，在府东北八十五里。宋余靖《记》略云：自州治水行七十里，得月华山，舍舟道樵径，又十五里乃至大峒，其山磅礴耸峭，秀倚天际，绝顶之上，千里在目，涧声泠泠，清入毛骨，真可遗世而绝俗也。○石头山，在府北十三里，上有巨石特起，俗名鸡冠石，石上有洞深邃，一名貂蝉岭。又浮岳山，在府东北二十里，其山蹑一处则百余步皆动，若在水中，后没于五渡水。

　　南华山府南六十里。峰峦环抱，如莲花然，曹溪水出其东南。又虎榜山，在府南四十里，西面临江有石，高十余丈，阔五十馀丈，中有小洞，容二百许人。府南十五里又有宝石山，一名伏虎山，氵溪之水出焉，南流二十里入于曹溪。○书堂岩，在府东南二十里，岩洞豁然，泉清而洁，为张九龄读书处。又城西南十二里有紫薇洞，中若大厦，容百余人，其东大涌泉出焉。宋舍人朱翌谪居时游此，因名。

　　○浈水在府城东。源出大庾岭，经南雄府而南，至府东南，武水流合焉。二水相合，谓之相江。其水抱城回曲，故曰曲江。又流经城东，亦曰东江也。西南流经英德县，谓之始兴江。《志》云：府东北有利水，浈水之沱流也，一名斜斗劳水，经韶石山南流，经灵石下注于东江。余详大川北江。

　　武水在城西。源出湖广临武县西山，流经宜章县南入郡境，又流经乐昌县西，东南流经城西，又东南合浈水为北江。《郡志》：府城三面有濠，西临武水无濠。是也。古名虎溪，唐讳虎，改今名。岩崖峻阻，湍泷危急，亦名泷水。又桂水，在府西北四十里，源出桂原山，东南流合于武水。《志》云：府北有卢水，南流合武水，至为湍险，亦名新泷水，相传汉太守周昕所开。

　　修仁水府东北二十里。源出浮岳山，《水经注》谓之邸水，下流为五渡水，注于浈水。又灵水，在府东七十里，《志》云：源出始兴县界清化岭，西流九十里入浈水，俗呼零溪。又府东九十里有梨溪，出始兴县界东坑岭，西流百五十里入浈水，岸多棠梨，因名，亦曰利水。○双下水，在府西五十里，有两涧合流，因名。南流五十里入于浈水。又胆矾水，在府西南三十里，宋初置场采铜，谓水能浸生铁成铜。又出生熟胆矾，役民采之，岁以充贡。明成化初，督臣韩雍奏革。

　　曹溪府东南三十里。源出南华山之狗耳岭，西流三十五里入浈水。又宣溪，在府南八十里，源出螺坑，南流入于浈水。○目岭水，在府东北百里，水中有石穴如人眼，瞳子黑白分明，下流五十里入浈水。

　　○平圃镇府北九十里。有巡司。又府南百里有巡司。俱洪武十六年设。○上道营，在府东北。又乌石营，在平圃巡司东三里。营，在驿西五里。又有白土营，在府南五十里。《志》云：府境又有中堂、苏渡、乱石、鱼梁、磨刀、白芒、蓑衣、黄茅、高桥、小坑、连环、土岭、官村等十三营。

　　鸡冠寨府北十里。又北二十里有老龙寨，又北二十里有古羊寨，西北三里又有上窑寨。○白沙堡，在府南。《志》云：曲江县境又有总铺、古羊、白芒、黄金等堡，向俱设官兵戍守，以防沿江盗贼。又有幽溪、列溪、葵溪、西山等犭山凡四。

　　芙蓉驿在府治东。又新馆驿，在府治北。平圃驿，在平圃巡司东。驿，在巡司东。《舆程记》：自南雄府黄塘驿而南，百里至平圃驿，又百里而至芙蓉驿，又百里为驿，又百里为英德县之清溪驿。○浈水馆，在府城南，宋州守狄咸建。又有迎山馆，在府城东南通津门外曲江亭西偏，为过客憩息之所，亦宋时建。《志》云：曲江亭，临江舣舟处也。又东浮桥，在城东门外横江，长七十丈。又西门外有西浮桥，用舟六十有二。

</div>
    <div class="pagination">
<a href="读史方舆纪要_page395.html">上一页</a><span>...</span><a href="读史方舆纪要_page391.html">391</a><a href="读史方舆纪要_page392.html">392</a><a href="读史方舆纪要_page393.html">393</a><a href="读史方舆纪要_page394.html">394</a><a href="读史方舆纪要_page395.html">395</a><span class="current-page">396</span><a href="读史方舆纪要_page397.html">397</a><a href="读史方舆纪要_page398.html">398</a><a href="读史方舆纪要_page399.html">399</a><a href="读史方舆纪要_page400.html">400</a><a href="读史方舆纪要_page401.html">401</a><span>...</span><a href="读史方舆纪要_page397.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
