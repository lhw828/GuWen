<!DOCTYPE html>
<html>
<head>
    <meta charset="UTF-8">
    <title>山东通志 - 第 190 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 190 页/共 194 页</h1>
    <div class="content">　　赐宴瀛台寻陞太常寺少卿进通政使司左通政甲寅进太仆寺卿戊午进太常寺卿己未进通政使司通政使会京察一日奏事毕
　　上召公至御座侧亲询属员甲乙次第公奏对称防
　　上霁顔顾阁臣曰焦某敷奏详明可称老成练达自是受上知益深未几擢都察院左副都御史
　　赐太液池鱼寻进刑部右侍郎矜慎庶狱每九卿防议朝堂公言必尽终无所依违太湖县民因事行财法司拟以授受同科律应死公独曰受者百二十金乃为满贯以授者分计三人各四十金法止杖耳律云皆计所得是其证也奏请得未减遂为定例
　　皇陵栽柏人三十三人赂部胥七百金法司拟满贯律当死公援前例力争亦得末减山东饥高苑民十三人持囊槖向大姓乞粮势匃匃有司以盗论傅大辟公谓是不过饥民冀缓须臾之死囊槖岂兵仗耶左都御史蔚州魏公是公议竟从寛典先是官司冦者端毅龚公之博大端恪姚公之缜密为朝论所推时以公为无愧已奉
　　特防调兵部右侍郎知武举转左侍郎淮安有商三十三人舟自庙湾趋胶州遇飚风引至朝鲜执至京师议者谓犯禁通海应下西曹其人辩言有官给照票堕水失去公议行查淮安将弁有无给照事立辩章送法司罪难释矣已而巡抚咨覆实给照事遂得白其所平反率此类也秋
　　赐宴西苑颁赉表里菱藕其冬云南平壬戌上元赐宴乾清宫
　　上手金巵赐酒
　　诏赋栢梁体诗公有天河洗甲通蛮乡之句二月奉命吿祭太昊诸陵癸亥上元复
　　赐宴乾清宫赐防缎滇马甲子戸部侍郎缺
　　上特谕吏部焦某操守可嘉可调户部公自司冦移佐司
　　马自司马移佐司农皆出
　　特简廷臣亡与比然食少事多未几而病作予在成均日尝从容为公言山居甚适公以方在中枢兵事旁午不敢辄引退旣屡被知遇程书衡石日夕况瘁益不敢言洗沐以死勤事未及遂初非公志也公外和中介与人交一接以诚终不可得而亲疎
　　廷议侃侃视首鼠持两端者若将凂焉诸公卿或有异同卒折而从公则公至诚有以感之也使公无死且晚旦枋用然清白闻于
　　主上至诚信于同列其用虽未究亦可以无憾矣公居家孝友为德于乡党宗族甚众不具论论其立朝之大者王士徴曰汉郭躬陈宠皆世习律令为法名家躬断秦彭之狱宠罢鉆钻之刑史称其庆延于世有以也焦公儒者法家非所好然观
　　廷议数大狱务依矜恕不力求其生不已虽陈郭何加焉今国家重经术绌文法公又以德望结
　　主知方佐致太平而天不憗遗忽焉以殁惜哉
　　贞女李氏传　　　　　　　【国朝】王士俊
　　贞女姓李氏山东德州人父涛歴官至刑部侍郎幼喜读书明大义不茍言笑许字曲阜诸生孔传钜世袭五经博士毓埏之子也康熙丙戌涛官粤藩携贞女往洎己丑请期有日传钜逾岭病剧遂卒耗闻于李贞女恸哭朝朝泪痕缕缕不絶继之以血不食七日父母哀其志呼贞女吿之曰若知礼乎礼取女有吉日而女死壻齐衰而吊旣而除之夫死女亦如之此礼也先王制礼不可过也女解父母意且哭且对曰父母知春秋传事乎春秋衞女嫁太子中道太子死女问傅母曰且往当丧丧毕衞女不肯归终之以死未闻圣人以为不合于礼也女志决矣言毕忽探袖中掷利刃于地铮然有声寒光迸射于是父母亦哭知其志不可夺遂听之居母家十年屛当珠翠饰惟衣布素岁乙未涛引年纳禄而归遂成女志舆归于孔濒行父母哭失声道旁观者多叹息泣下而女怡然旣归于孔事舅姑以孝闻舅姑安之盖自传钜卒而毓埏无子矣衍圣公毓圻者毓埏同产兄也悯弟无子以已子传鈵嗣毓埏而以从孙继泰嗣女女能抚其孤复推其田宅车马服玩之赢者以予孤之弟不自有也其知大义如此女年二十八而归孔常搆一小室晨兴栉礼佛其中三尺童子未尝笑见其齿曩喜读书自传钜卒即鐍故箧弗视矣雍正癸丑余持河东节巡山左采其事以
　　闻
　　上特恩旌之盖
　　圣恩崇尙风化云于是海内莫不盛传贞女事王士俊曰春秋之义女在其国称女在涂称妇今称女礼也称贞易所谓女子贞不字也余忆前明治时张庄懿
　　公蓥仲子聘都城赵氏女张子卒女闻即至夫家守制所司上其事旌焉题曰赵氏张节妇而当时或非之以为妇则无所附丽且不成妇也故称贞女其合于春秋之义矣其殆不愧孔氏家风者与











　　山东通志卷三十五之十七
　　钦定四库全书
　　山东通志卷三十五之十八
　　艺文志十八【考】
　　歴山考　　　　　　　　　　【宋】罗　泌
　　按九域志济南濮阳河中皆有歴山俱存祠庙而今秦地池阳澧阳始宁河县上虞呉锡亦皆有之子列子云舜耕河阳书大传云舜陶河滨按元和志乃河东县北四十里故陶城苏氏演义云歴山有四一河中二齐之歴阳县三冀州四濮之雷泽雷泽不闻有二耕渔必不相逺即此为是今曹濮间有舜豢龙井定陶城皆其踪也然歴山何止四哉信都之歴山乐史亦以为舜耕在是援神契云舜生姚墟应劭谓与雷泽相近寰宇记在雷泽县东十三里歴山在县西北十六今濮之雷泽西北六十有小山孤立谓之歴山山北有小阜属池目之姚墟劭谧縁之皆记舜耕之所有池又建徳东十里更有尧城山县南三十有尧城尧祠云尧巡所至梁武于此立太原府县北二十为舜城城有舜井有歴山上有尧舜二祠元和郡志谓是两帝南巡所至而周防记始宁界复有舜所耕田一山多祚因为歴山而以具区为之雷泽以其中有大小雷山也王介甫从之妄矣夫使帝果南巡至是亦何预耕渔之日邪且以姚妫之名在在而是金之西城故有姚方妫墟杜佑为舜生此而世本亦谓妫墟舜所今在西城今长沙县有沩水云舜有都而上虞之损石号蒍公崭防稽又有沩水三抚之泉经之东入海图经以为厘降之地祝阿故县文有泺水俗呼娥姜水原有娥英之庙水原山上有帝舜祠下开大穴为之舜井兖之泗源又有陶墟亦有舜井其西阜号沩亭山下之一漏泽方十五里指为帝之所渔不知此自姚墟谢息所迁又水经注上虞亦曰虞濵太康地记为避丹朱之所而雷泽亦非一周防谓是太湖故寰宇引尚书择言谓在震泽若阳城汉获泽县墨子则言舜渔在此泽今在成阳城西北十里寰宇记为乌虢切矣郡国志言邑西今有地名舜田然今潭之益阳岳之沅江故梁之重华县有虞帝城记亦谓是所都而述异记去湘水岸三十有相思宫望帝台志为二妃之迹冷道临武桂阳蓝山等防悉有尧舜之祠蓝山更有舜水舜乡县西十五与永明西十五皆有娥皇女英之庙江华太平乡有舜女寺即按歴城东南十里之庙山晏氏三齐记在县东南后人思舜而置庙也湘中记云地有舜之遗风人民纯朴故老犹弹五之琴为渔父辞莫不以为虞帝之居岂尽信邪
　　兖济考　　　　　　　　　　【宋】罗　泌
　　予既证三江而兖济截河之説今古未析夏书沇水东流为济入于河溢为荥又东出陶丘北此伯禹所知也兖济二郡正以是名济源县在河东济南济北济阳济阴皆在河南自杜预谓济繇荥阳东过鲁而至乐安入海沇出王屋入河始厘为二而杜佑李吉甫乐安窦革郑推軰遽援后志谓济自莽末旱塞不复截河南度而以水经依取禹贡为踈故唐高宗问许敬宗禹浮济漯达于河何今济漯断不相属对曰兖济自温入河伏地南出为荥泽又伏而出曹濮之间汶水从南入之故书又言浮汶达济不言合漯漯自东武阳至千乘入河也敬宗盖亦本孔与河并驱而絶河溢出之意不知其时无复荥水洎出荥口者谓济南诸名为出不审是一蔽也佑説河南之济使禹所命或以性同或一时众流凑泛济适溢从河南以出而名又奚必浮流之説然禹必不以一时暂溢之名疑后世夫水之所出亦自不同固有入而不合行而复出者昔郭縁生于河上源遇书生问之何知济与河上源通生曰浴水淬剑正与河水上源不异物之不同犹鈆锡也北济既乆于河性与河别不能合混渗漉入地伏行达阳而遂溢为荥尔今之歴下等处发地悉是流水济所过也东阿之井正济所溢故今阿胶止浊住吐下膈而踈痰以济之性趋下清而且重故治淤浊逆上之疴以今由水固不同情九夏之辰冷热之风亦各为隧岂谓必无水过水哉泾湄分漕南零防地此理不少郑樵谓山过山则分水过水则合世无山过山水过水之理谓汉入于江其文止此下有脱文兖入于河其文亦止于此而溢为荥之上当更有道沇水数句説经不通不以为脱必以为误此书生之笃疾也林之竒以为汉入江济入河皆合而流大禹道水自此开以支引之故犹防上之名亦以浅鄙测圣人者庭州灞水金铁皆漏鄜延之江日夜流脂弱水溺毛黑溪元髌悉唐制角畔怯腐手盖亦可谓之无哉
　　海庙祀典考　　　　　　　　【明】任万里
　　东莱郡城之西北十八里海神庙在焉规制宏阔不知创于何时然祀典攸存其所从来逺矣盖四海于此乎滙同则固有神以主之其在东方者谓之渤海通灵虹王百谷尤为最钜焉考诸皇帝祭山川厥典聿重舜东巡守望秩于山川已有祀海之礼矣其在三代禹圭以告成功汤大告于山川神祗周制建四望坛亦必于海焉祀之不然何曰三王之祭川也皆先河而后海鲁僖公卜郊不从乃免牲犹三望所谓三望者海固在乎其中齐侯礼羣神海加以牲帛但昔皆秩望未有往祭者迨始皇即位之三年东游海上汉武惑方士之言临海以望蓬莱意者二君始亲祀焉若以海为百川之大令官以严时祀则宣帝之诏也恢复之后即祭海神四渎则光武之命也晋成帝遣使以祈祷隋祭东海于防稽斯时未闻其有庙唐武徳贞观之制四海年别一祭牲用太牢祀官以当界都督刺史充之宪宗元和中庙祀南海韩愈为记又封东海为广徳王独无庙祀耶宋臣尝曰本朝防唐制莱州立祠即此推之则庙建于唐不亦为可信哉自是而后皆因旧以増饬之尔俗传宋太祖微时至海上毎获竒应及即位干徳六年有司请祭东海使莱州以办品物开宝五年诏以县令兼祀事仍籍其庙宇祭器之数于受代日交之六年大修海庙防制焕然一新仁宗康定二年又封海神为润圣广徳王徽宗遣使祭东海于莱郡孝宗时太常少卿林栗请照国初仪立春以祀之宋未尝不以海庙为重元入主华夏至元辛卯加封广徳灵防王至顺壬申及至正四年大加増修而奉使致祭者或赍金幡或赍银盒毎为不絶我太祖高皇帝御极之初谓岳镇海渎俱受命于上帝幽微莫测固非封号之所能加乃去王爵止称东海之神盖革元之滥以从其实诚迈歴代而莫之京矣更遣使降香嵗以春秋致祭庙始修于洪武乙卯再修于宣徳乙巳幷甲寅至成化乙巳大加修拓如今制皆有司事也覩其庙貌可以仰见圣代祀事之重且慎如此云
　　济渎考　　　　　　　　　【国朝】田　雯
　　济水发源王屋山禹贡曰底柱析城至于王屋又曰导沇水东流为济孔安国注曰泉源为沇流去为济是也括地志曰沇水出怀州王屋县北王屋山顶崖下石泉渟而不流其深不测迳县北三里其源重发泆于池东南流为汜水又东迳郄城北出于温县一水枝津南流注于溴水水经注曰济水出东垣县王屋山初名沇水至温县始名济水又伏地东南流当巩县之北而南入河与河并流过成臯泆出为荥水又洑而西至曹濮散出于地汶水自南入之北迳齐郡入海合而言之书称导沇水东流为济入于河泆为荥出于陶邱又东北防汶入于海是也春秋説题辞曰济齐也齐度也员也风俗通曰济齐其度量也山海经曰防水出焉西北流注于泰泽郭璞注曰防沇声相近即沇水也俗谓之衍水亦声相近也水有二源东源出原城东西源出原城西晋文公伐原以信而原降即其城也俗以济水重源所发因谓之济源水经注曰济水又东北迳华不注山单椒秀泽不连陵以自高虎牙桀立孤峯特拔以刺天青崖翠发望同防黛山下有华泉左传成公二年齐顷公与晋郤克战于鞌齐师败绩三周华不注是也又曰沇水东南流名祝龙泉泉势沸涌状如巨鼎又屈而北注鱼子沟水入焉又北与濏濏水合又曰济水东北泺水出焉泺水出歴县故城水涌若轮北为大明湖西即大明寺寺东北向两靣侧湖此水便成净池也池上有客亭左右楸桐负日俯仰目对鱼鸟极水明木瑟可谓濠梁之性物我无违矣阚骃志曰向城在轵城南即周向国蘓公属邑诗作都于向左传桓取向以与郑竹书纪年曰郑使韩辰归晋阳及向更名高平又轵关在县西四十里北济怀州刺史平鉴修筑以悍敌它如卢仝之玉川岑参之青萝馆李愿之盘谷聂政之祠墓陈迹可寻披图斯著论曰昔人云济水潜流屡絶状虽防细独而尊也白虎通曰其徳着大故称渎渎之为言独也不为余水浊乱絶羣流而独入于海也此其所以尊欤然而截黄有力莫讥数石之舟与河同灵爰崇班祀之典是以潜而复出合而忽分水官能辨其源流神泉遂浸夫遐逺蓬蒿不没河让兼泉鸜鹆弗逾复连泺水于以播通四气作纪一方盖神之徳与其职然也杜甫诗曰梁公执政在末年浊河终不汚清济亦极其洁贞耳虽居渎之座末乎可比圣之伯矣
　　原山考　　　　　　　　　【国朝】赵执信
　　乡山之名于经者岱宗而下徂徕新甫防鳬绎尚矣其次莫如书传所称之原山沂山而长白山小泰山皆其后出者也歴稽图经长白为北辅号副岳而小泰山为东镇自隋唐以来移沂山之名而祀之礼秩畧如岱宗矣原山遂泯没不着志家或仅存其名而山中人莫能指目张伊阳为镇图于城西之禹山直题曰原山及寻其文竟不复有所依据论定孙文定公记中则云大于长白之山皆无专名盖不谓然以余考之禹山实即原山伊阳先生自然臆合殆神启之也按水经注淄汶二水并出泰山莱芜县原山与传同淮南子云淄水出饴山魏收志云嬴县有马耳山汶水出焉今莱芜县本汉嬴县地是饴与马耳皆原山之异名也齐乘云淄水出益都县岳阳山东古莱芜地岳阳即原山也徳清胡先生□注禹贡云原山在今莱芜县东北七十里东接益都西接章邱北接淄川县界高耸出羣山之上亦名马耳山胡之学贯穿百家非常该核有如斯言使老死山中者有愧色矣然则原饴马耳岳阳实一山也今徧求乡中诸山畧无原饴马耳影响罹镇城东三十余里有岳阳焉迆逦于淄水其蔓延者小入淄川而絶不关章邱去莱芜且百五十里悉不如胡所説况汶源安在其不得指以为原山明甚惟禹山高出羣山旁薄三县一与胡説合而其南有岭防不能自名岭下之水东流为淄西流为汶樵牧皆习知之其岭东北抵岳阳六十里而遥数有断续北属禹山二十里而近冈峦如一也凖之传注察其合离盖自淄汶所出联绵东北皆为原山而禹山为其极颠洵足以为之主而受众号者矣若今之岳阳特以支阜而擅显名久假而不知所归耳谓之禹山者以其上有大禹庙莫详所始乌知非随刋之防道淄所经野人相与报明徳者蕞尔之区朴陋相承不晓传记但知竒大圣人以为重久遂失其故称图志诸家顾安能身歴僻逺穷搜而缕析之以黙契于千百载之上耶余故定为原山为兹乡之望嗟乎往者如可作也乡先生其谓我何


　　山东通志卷三十五之十八
<史部,地理类,都会郡县之属,山东通志>
　　钦定四库全书
　　山东通志卷三十五之十九上
　　艺文志十九【记上】
　　任城县防壁记　　　　　　　【唐】李　白
　　风姓之后国为任城葢秦之古县也在禹贡则南徐之分当成周乃东鲁之邦自伯禽至于顷公三十四年遭楚荡灭国属楚焉炎汉之后更为郡县隋开皇三年废高平郡移任城于旧居邑虽屡迁井则不改鲁境七百郡有一十三县任城当其要冲东盘琅琊西控钜野北走厥固南驰互乡青帝太昊之遗墟白衣尚书之旧里也土俗古逺风流清高贤良间生掩映天下地博厚川疏朗汉则明王分茅魏则天人列土所以代变豪侈家传文学君子以才雄自高小人则鄙野难治况其城池爽垲邑防丰润香阁倚日凌丹霄而欲飞石桥横波惊彩虹而不去其雄丽瓌竒有如此焉故万商往来四方绵歴实泉货之槖钥为英髦之咽喉故资大贤以主东道制我美锦不易其人今乡二十六戸一万二千三百一十七帝择眀徳以贺公宰之公温恭克修俨硕有立季野偹四时之气士元纡百里之才拨烦弥闲剖剧无滞镝百发克破于杨叶刀一鼓必合于桑林寛猛相须韦适中一之嵗肃而教之二之嵗惠而安之三之嵗富而乐之然后青衿向训黄髪履礼耒耜就役农无游手之夫机杼和鸣织罕颦蛾之女物不知化陶然自春权豪锄纵暴之心黠吏返淳和之性行者让于道路任者并于重轻扶老携幼尊尊亲亲千数百年再复鲁道其神明博逺孰能与于此乎白探奇东窃有取焉遂书之于壁垂之将来俾后贤之操笔知贺知章云
　　黄石公祠记　　　　　　　　【唐】李　卓
　　秦灭六国遂并区宇张良哀韩之亡怒秦之暴义感天地降神于圯神授良之书良为帝之师灭秦报韩成功遂志祠黄石于济北谷城之山下葢谓是矣世用其道传祠此山惟徳之馨介福不替天寳嵗夏六月旱既太甚遍走羣望密云卷而复舒零雨蒙而不降太守河东裴公聚黄髪而咨谋曰山川神只有不举乎闻斯行诸夙夜展祭祀事未毕感而遂通自寅至未泽润千里吁其灵也夫圣哲立法制君子修理道莫不顺承天则只畏神明以天视无私神功不测或殄覆昏暴或孚祐明徳与时推移未始有极葢将辅其善必聴于人昔夏之兴也崇山降焉殷之兴也岯山次焉周之兴也岐山鸣焉汉兴有圯桥之事我唐之兴有霍山之异今古不爽谓之神志聪明正直而一者也惟秦政灭徳用刑匮人从欲寃痛在下馨香不登祚及二世毒流四海与天自絶惟神不蠲有开必先祝降寳命故其书极天人之际备兴亡之端子房将有行也师焉而以言酌消息于盈虚通拟议于变化楚汉之势功利相百天威扶乗人谋协赞观衅而动极深研几发八难销六国之印招四人定重明之业以防天下之疑以夺敌国之计正乾坤之位发日月之光所谓披坚执鋭其功狗也居守馈粮其功人也运筹帷幄之中决胜千里之外其功神也此其大者岂徒效社发祥于州里之间哉方今淳风允塞庥徴荐臻意者谓宜上闻有以旌其异甞学旧史敢记所知
　　张长史十二意笔法记　　　　【唐】顔真卿
　　予罢秩醴泉特诣京洛访金吾长史张公请师笔法长史于时在裴儆宅憇止有羣众师张公求笔法或有得者皆曰神妙仆顷在长安二年师事张公皆大笑而已即对以草书或三纸五纸皆乗兴而散不复有得其言者仆自再于洛下相见眷然不替仆因问裴儆足下师张史有何所得曰但书得绢屏素数十轴亦甞论诸笔法唯言倍加功学临写书法当自悟耳仆自停裴家月余日因与裴儆从长史言话散回京师前请曰既承兄丈奬谕日月滋深夙夜工勤溺于翰墨傥得闻笔法要诀终为师学以冀至于能妙岂任感戴之诚也长史良久不言乃左右眄视拂然而起仆乃从行归东竹林院小堂张公乃当堂踞床而坐命仆居于小榻而曰笔法微难妄传授非志士高人讵可与言要妙也书之求能且工真草今以授之可须思妙乃曰夫平谓横子知之乎仆思以对之曰甞闻长史示令毎为一平画皆须令纵横有象此岂非其谓乎长史乃笑曰然而又问曰直谓纵子知之乎曰岂不谓直者从不令邪曲之谓乎曰均为间子知之乎曰甞防示以间不容光之谓乎曰密谓际子知之乎曰岂不谓筑锋下笔皆令宛成不令其踈之谓乎曰锋为末子知之乎曰岂不谓以未成画使其锋健之谓乎曰力为骨体子知之乎曰岂不谓防笔则防画皆有筋骨字体自然雄媚之谓乎曰转轻为屈折子知之乎曰岂不谓钩笔转角折锋轻过亦谓转角为闇阔过之谓乎曰决谓牵掣子知之乎曰岂不谓为牵为掣决意挫锋使不怯滞令险峻而成以谓之决乎曰补谓之不足子知之乎曰岂不谓结防画或有失趣者则以别防画旁救之谓乎曰损谓有余子知之乎曰岂不谓趣长笔短常使意势有余防画若不足之谓乎曰巧谓布置子知之乎曰岂不谓欲书先预想字形布置令其平穏或意外字体令有异势是谓之巧乎曰称谓大小子知之乎曰岂不谓大字蹙之令小小字展之为大兼令茂宻所以谓称乎长史曰子言颇皆近之矣夫书道之妙焕乎其有防焉字外之奇言所不能尽世之书者宗二王元常逸少曾不睥睨笔法之妙遂尔雷同献之谓之古肥旭谓之今瘦古今既殊肥瘦颇反如自省览有异众説芝钟巧趣精细殆同始自机神肥瘦今古岂易致意真迹虽少可得而推逸少至于学钟势巧形容及其独运意疎字缓譬犹楚音习夏不能无楚过言不悒未为笃论又子敬之不逮逸少犹逸少之不逮元常学子敬者画虎也学元常者画龙也余虽不习久得其道不问之言必慕之与傥有巧思思盈半矣子其勉之工精勤悉自当妙矣真卿前请曰幸防长史传授笔法敢问工书之妙如何得齐于古人张公曰妙在执笔令其圆转勿使拘挛其次诸法须口传手授之诀勿使无度所谓笔法也其次在于布置不慢不越巧使合宜其次纸笔精佳其次诸变适懐纵舍规矩五者备矣然后齐于古人矣敢问执笔之理【缺】　长史曰予传授笔法之【缺】　彦逺曰吾闻昔日説书若学有工而迹不至后闻于禇河南曰用笔【缺】　如印泥画沙思所以不悟后于江岛遇见沙地平净令人意悦欲书乃偶以利锋画其劲险之状明利媚好乃悟用笔如锥画沙使其藏锋画乃沉着当其用锋常欲使其透过纸背此功成之极矣真草用笔悉如画沙则其道至矣是乃其迹可久自然齐古人矣但思此理以专想工用故其防画不得妄动子其书绅余遂铭谢再拜逡巡而退自此得攻书之术于兹五年真草自知可成矣
　　郓州刺史防壁记　　　　　　【唐】马　总
　　唐受天休命用古道理仁覆徳载与二侔大煦丕冒与三并曜继明嗣睿万叶其始于十一圣圣谟熙载千祀其初于十四嵗嵗二月丁巳平巨冦复齐鲁地三月己丒乃命臣总授节分阃抚安余众且理于郓而观察曹濮故荷皇泽来濯污俗人既沐浴咸以洁清物无夭伤各遂性命不化化不楙楙感盛徳也岂待守臣施诸政术而革讹正谬乎于以见周公太公之遗风仲尼之礼教有所不冺者焉何以言之先是元凶事犹未顺惟此邦众向或率从及显逆谋多不为用其所宠任皆亡命之徒与皂耳故义声一呼厥众咸应乃知斯人可与为顺不可与为逆此其明验与夫州郡防事之有壁记虽非古制而行之已久其所记者不惟备迁授书名氏将以彰善识恶而劝戒存焉其土风物宜前政徃绩不俟咨耆访耋搜籍索图一升斯堂皆可辩论原兹邦域其来逺矣曰太昊之墟曰鲁之须句曰汉之东平曰今之郓州其地一也武徳中为总管府亦为都督府而并曹戴濮兖五州焉贞观初废府复为州八年始自郓城移于是就高爽也自逆师攘据罔率训典改易升降名称溷淆葢无取焉今以平冦之初魏博田公奉诏权兼勾当则位同正牧宜书为首亦春秋始鲁隠公贤之也其国初以来刺史名氏及迁改之次既遭蔑弃难以究详访诸史官异日备于东壁
　　李白酒楼记　　　　　　　　【唐】沈　光
　　有唐咸通辛巳嵗正月壬午呉兴沈光过任城题李白酒楼夫触强者腼缅而不发乗险者帖薾而不进溃毒者隠忍而不能就其鍼砭猛者持疑而不能尽其胆勇而复视其强者弱之险者夷之毒者甘之猛者柔之信乎酒之作于人也如是翰林李公太白聪明才韵至今为天下倡首业述正学天必赋之矣致其君如古帝王进其臣如古药石挥直刃以血其邪者推义毂以辇其正者岂凭酒而作也凭酒而作者强非真勇太白既以峭直矫时之状不得大用流斥齐鲁眼明耳聪恐贻颠踣故狎弄杯觞沈溺麴糵耳一滛雅目混黒白或酒醒神徤视聴鋭发振笔着纸乃以聪明移于月露风云使之涓洁飞动移于草木禽鱼使之妍茂骞掷移于边情闺思使之壮气激人离情溢目移于幽岩邃谷使之辽歴物外爽人精魄移于车马弓矢悲愤酣歌使之驰骋决发如睨幽并而失意放懐尽见穷通焉呜呼太白触文之强乗文之险溃文之毒文之猛而作狎弄杯觞沈溺麴糵是真筑其聪翳其明醒则移于赋咏宜乎醉而生醉而死余徐思之使太白疎其聪决其明移于行事强犯时忌其不得醉而死生也当时骨鲠忠赤递有其人収其逸才萃于太白至于齐鲁结搆凌云者何限独斯楼也广不逾数席瓦缺椽蠧虽樵儿牧竖过亦指之曰李白甞醉于此矣
　　帝尧庙碑记　　　　　　　　【宋】李　昉
　　天地之徳不宰而功自成帝王之道无为而民自化范围易简而取法权舆清净而致理稽于万古洪惟一人其唐尧之谓乎若乃生有圣异肇自庆灵分华胄于轩辕袭洪基于帝喾茂本枝者百世则始封于唐叙正綂者五行而盛徳在火文思安安之道聪明嶷嶷之姿妙用无方机莫测仁如天而广覆智如神而洞微日月星辰尚差于黄道江河淮济未朝于沧海虽在徳而可修亦惟贤而方又及羲和授职四序由是平分鲧禹继功百川以之同防躔次明而隂阳正懐襄息而播种兴钦若歴象之文茂立人伦之本悬招谏之鼓扬进善之旌獬豸触其奸邪蓂荚示其晦朔下窥前圣絶迹后尘洎乎元凯登庸己熙庶绩巢由避让愈振直风谅黄屋以非心顾土阶而何陋畴咨四岳厌倦万机明扬观歴试之才穆清保怡神之性圣中称大命禹舜以居尊天下为公弃丹朱之不肖礼兴禅代旷古无先道庇生民于今受赐荡荡乎民无能名焉巍巍乎其有成功也其斯之谓矣我应天广运圣文神武眀道至徳仁孝皇帝应昌运肇丕基飞龙得位以在天神马负图而出水丰年报瑞和气储休敷景祐于羣黎咸跻夀域告成功于上帝屡享圜丘至感必通无文咸秩繇是遐宣明命佥谓前王在圣谟而可称于祀典而未载率皆崇其庙貌丰以豆登仰尊如在之神以介无疆之福爰于汶水重广尧祠揆时不夺于农功蒇事尽资于官给嵗月未几土木惟新垣墙四周庭庑中敞正殿巍巍而岳立崇轩隠隠以洞开列侍从以成行邈仪刑而塑像珠旒俨若如观端冕之容华衮焕然似见垂裳之理名臣列于配飨羽卫森于长廊竭其所能不愆于素是知性近习逺者徒际防于一时异世同功者必潜符于千载所以共工负庸违之谴仲尼兴祖述之言我国家钦慕盛猷防修坠典丕融帝运烱若神交师治道而化成奉威灵而报本大君有作岂徒然哉亦犹阙里致祀葢尊师儒岂比甘泉望祠但飨神鬼以古况今谅无慙徳下臣不佞再拜为铭曰于穆尧帝其惟圣人仁以天喻徳犹日新钦若穹昊司牧黎民羲和授职舜禹为臣平章百姓和洽万国神羊自生蓂草非植至道何阶皇猷允塞万古垂休百王取则星辰合度江汉朝宗自我而化其谁之功化也伊何触类咸通功也伊何与世无穷大宋开基聿师化理典礼克修庙貌斯具彩绘相宣轮奂尽美勒在传芳无疆之祉
　　新修东海广徳王庙碑记　　　【宋】贾黄中
　　惟尧之圣就如日望如云而下民罹洪水之患惟禹之徳声为律身为度而尽力有濬川之劳垂利无穷流惠斯大然而究其本末论乎委输茍疏凿不便于朝宗渟蓄非由于善下则尧欲济难虚罄知人之明禹无成功徒施焦思之苦夫成二圣之丕绩冠乎古今解万方之倒悬免其垫溺满而不溢大无不包则其惟东海广徳王乎若乃验五行之用习坎推先纪四溟之序东方称首太昊是都于析木大帝实馆于扶桑限蛮夷以分疆兴云而成嵗其广也尽天之覆助元化以无私其深也载地如舟使含生而共济綂元气以资始擅洪名而不居涤荡日月之精推斥隂阳之候物惟错以穪富润作咸而兴利龙门导其九曲吸为安流鳌峯耸其八柱鏁为巨镇祸滛如响駈山岂足以加威福善必诚航苇皆期于利涉是故毳冕之制异其章以着明罍水之洁法其左以定位信夫太极兼之以生万物资之以成九州因之以平百谷赖之以倾至若不以污浊分别见其仁也不以寒暑増损全乎义也卑以为体合乎礼也深而无际包乎智也潮必以时着乎信也如是则象止可以目覩神莫得而智知三王之际已严祀典万世而下率修旧章徳若非馨罔有昭答祭或如在必闻感通惟品彚之盛衰系时风之隆替允属昌运遐光令猷应天广运圣文神武明道至徳仁孝皇帝覆载羣生照临下土飞龙正在天之位丹鳯效来仪之姿负斧扆以朝诸侯登紫坛而欵太一执玉帛者万国防风无后至之诛舞干羽于两阶有苖悛不恭之罪九流式叙七徳用成化洽雍熙美溢图史然后较步骤之优劣论礼秩之等夷声教所通人神具举东莱之地海祠在焉嵗月滋深规模非壮岂称集灵之所徒招偪下之讥葢累朝以来中夏多故垣墉虽建诚异于可杇牲牢虽设或乖于掩豆噫太平之难遇既如彼亵黩之成弊又如此惟大圣以有作眷皇明而烛幽经久之图自我为始于是大匠颁式百二献能暗叶占星岂烦兼并不资民力葢示于丰财无夺农时诚彰于悦使长廊千柱以环布虚殿中央而崛起窻牖回合其寒暑金碧含吐其精荧衮冕尊南面之仪羽卫图永逺之制节内外以严关键寛步武而辟轩庭固久极物表之瓌竒尽人间之壮丽且黄金为阙止是虚谈紫贝开宫何甞目覩于是祝史举册而致命彻侯当祭而为献肃肃庙貌雍雍礼容牢醴载陈而有加光灵拜赐以来格斯葢答贶于穹昊属意于黎元使俗被和平物消疵疠于以隆治道于无穷若夫信徐市之言将逰方丈惑文成之妄欲访安期意在虚无事皆怪诞校其得失何止天壤哉宜乎九译来庭不覩波之兆三时多利屡臻大有之年膺寳歴以永昌率羣神而授职般诗考义遐播无疆之休望秩陈仪长垂不刋之典昔汾洮二水左传尚纪其始封泾渭两川马史犹书其命祀况兹广徳王之盛烈焉可阙如爰诏下臣俾文其事虽逢时备位固絶乗桴之嗟而为学甚芜愈增持翰之愧乃勉为铭曰在昔洪水下民其咨惟天命尧当数之奇惟舜命禹救时之危赖二圣之有徳导万流之东驰纳而无所功将安施以圣翊圣无为而为幽鉴不昧聪明可知既载既奠以京以坻运有否泰时有盛衰崇其秩望俟乎雍熙我后之明照临寰瀛我后之徳覆载蛮貊乃丰礼秩乃盛严祀乃荐牲币乃洁樽彛宫室羽卫王者之规衮冕剑佩南面之仪眷彼平野蔓草如东既图既刬树以嘉木眷彼旧址壊垣相属既经既营峙以华屋贶斯答皇明斯烛神之来兮君受万福庙貌惟赫享献惟肃神之来兮臣荷百禄疵疠消于八埏和气浃于羣生披衣勒石超三代之英开寳六年嵗次癸酉六月癸未朔十二日甲午建
　　兴隆寺记　　　　　　　　　【宋】王禹偁
　　佛灭度后末世一切众生并防业障法有轮柅而不转魔有网结而高张积覆篑之邪峯乃峻极浸滥觞之苦波乃尾闾是诸凡夫烦恼不防是诸世界虚妄大行地水风火攻之于外贪嗔爱欲冦之于内大则金玉满堂垂子孙之计小则锥刀竞利务衣食之源末俗于是难移真如以之不竞幻身有酒宁知牛乳之方火宅将焚孰信鹿车之论则有悟电泡之非久识生死之有縁以慈悲喜舍为身谋以因果报应为已任谓财能贾祸我则轻之若浮云谓福可济身我则捐之为彼岸者其惟京兆杜公乎公慤愿理躬淳和赋性出言有信重于千乗之盟立事去奢笑彼三家之僭自谓出太平之代饱歌颂之声兵革不闻伏腊无惧上则知其帝力熙熙常陟于春台下则依彼空门世世期臻于净土始念劬劳未报风树纒哀耕山起曾子之歌陟岵动诗人之叹堂虽肯搆畜五防以成家养就弗能奉三牲而何益爰思追荐是用修崇出兹润屋之财饰彼布金之地兴隆者东兖招提之甲也先是三门建于大中年间兖海沂密等州连帅刘公莒之所立也位歴数朝时逾百纪风雨所漂檐楹不完等众羞之思所整葺而力未支也公乃革其旧址立以新基易之以金铺搆之以直阁他图日亟蒇事靡遑丁丁伐褒谷之材隂疎烟叶落落辇他山之石翠防云根役夫憧憧车辙辚辚绳者墨者陶人圬人继踵接武其来如云因为揆日之期特起凌霄之势乃日有其材而无其工则材将弃矣有其工而无其首则工乃隳矣畴其代我魁以董之乃得藏主大徳洪昭尸其事且戒季子航以左右之由是无晦暝无风雨是剞是劂以圬以墁畚锸之影齐来云生东岱追琢之声互动雷殷南山板榦毕兴土木交作惟知日入而息岂俟定之方中加以劳来有常趣督忘倦工不敢怠人岂知疲星灰始周功绩告备莫不拔地若涌掀空欲飞金碧交光烁亭午之日栾栌互映过崇朝之云复道排虚龙蟠夭矫之状重檐截汉鹏运扶揺之风峥嵘而始谓鳌擎来从碧海峭拔而终疑蜃吐飞出红尘其或春雨丝纷秋云罗散夏引清颷而凄楚冬皓雪以溟蒙凭栏成懐望逺送目前对孤桐之岫杳霭凝岚左连浮磬之川萦回净练足以作鲁邦之胜槩为法门之雄观者与事既毕公乃庆良縁防大众且以香花落之故得观瞻之众云趋赞祝之音雷动飞声走誉自迩及逺縁事有成福徳无量亦何必持长者之葢方表修行拾画师之金始为利益者哉公欲纪兹功徳思所铭刋猥顾菲才俾扬善绩其或叙如来之教法则内典详矣陈伯禽之土风则禹贡具矣是故书嵗时而不敢畧语修建而无愧辞秉笔成文尤谢简栖之作拂石为碣永留寳积之名太平兴国七年记
　　重修灵岩寺记　　　　　　　【宋】张公亮
　　泰山西北阯羣山拥翼连属百余里摩空干云秀拔万状曲如列屏削如立壁矗如攒劒鋭如植圭帏幌掩映城堡环绕虎兕奔突龙蛇盘屈崟为灵谷岈为洞穴防为谿磵引为林麓峰卓岭耸峦跳巘叠翠木防蔚飞泉激越中有川焉厥土衍沃齐鲁通道出于其间左一山特起曰鸡鸣縁北路絶涧循峪口上东北二十里险尽地平山势围抱四面峭絶如堵墙苍岩之下绀殿崛起峻塔齐云寳楼结瑶高门嵯峨长廊连延逺而望若画图中物即是寺也按图经本希有佛出现之地后魏正光年法定师始置寺有青蛇白兔双鹤二虎之异我朝景徳方锡今额先是旧制质略率意缔搆因地任材行列不次景祐中主僧琼环在即众坐东架殿两层首四出南向安观音像文楣藻拱颇极精丽设虞刻鲸以警昏晓后主事者复置殿之两楹辟土垒石坟涧为回廊庭除显敞乃为大壮寺有石三门千佛殿与释迦殿辟支佛塔皆古制塔无长松状若偃葢背有一峰耸起百丈北望正方青璧削成如防羯玉半有石龛金容俨然西尖峰可登下视深谷千仞前有洞东西三门相通中设罗汉像西南望一山壁穴如车轮午达晴日在南飞光透彻讲堂东石壁下一泉曰锡杖又东南五步一泉曰白鹤一见一否又东北二百步一泉曰甘露门西百步一泉曰黄龙皆为絶景神宗章圣甞锡御书琅函鳯篆辉映岩谷皇上复降御篆飞白为赐天文炳焕云日相照寺之殿堂廊庑厨库像房间总五百四十僧百行童百有五十举全数也每嵗孟春迄首夏四向千里居民老幼匍匐而来散财施寳惟恐不及嵗入数千缗斋粥之余羡盈积多以至计司莞外台督责寺僧纷扰应接不暇大违清净寂灭之本教庆歴皇祐间荐饥旧供者千百无一二至僧徒解散仅有存焉繇是官禁亦弛虽财货所殖非若曩时之盛而方袍圆顶得以晏坐噫天其或者俾释氏徒复其本与东北崖上平处古殿基宛然石柱础铁像下体尚存葢法定始置于此处后来者迁之也川中有一易之田十夫屋千楹嵗租月僦以足经费唐相李吉甫纂十道图以澖之栖霞台之国清荆之玉泉合兹寺为四絶庆歴三年予为长清尉寺居封内周览絶景不知属厌余三则未之见也尔后十二年之官于承道复过寺主事僧重净以记见托暇日因具道山水竒伟经始肯构盛衰本末附勒于石俾来游者见之一览如目击且使知灵迹巨丽信为妙絶又得以较雄胜于三者云
　　新建范公祠记　　　　　　　【宋】韩　泽
　　古之治天下所谓不赏而民劝者非谓絶而不赏之也赏一善而百善进也何哉自京师至于郡县郡县至于乡党其间有徳行节义可称者取而旌之生爵于朝廷死表其门闾如此风俗莫不劝勉也汉唐之间虽不及于三代而亦号为治者此道素行也且今之天下何异于古之天下而风俗未厚于古者得非此道之废与故文正公范希文之于于陵也岂特徳行节义而已哉夫公家世姑苏幼则孤弱无父所怙而后随其母氏来居兹土留而不去遂为邑人及其长也卓有所立乡人奇之甞庐于长白日自讽诵虽刻苦不暇毎患其寡友一日超然遐举四走方外求老师巨儒以成就其业不数日间大通六籍声名倾动世祥符中防明天子诏天下举贤能者公素擅乡闾之誉为卿大夫之所宾兴一上而中殊科寻补职任骤歴台谏丕谟硕徳恩加乎生民鲠议谠言忠许于当国天下之人无贤不肖不谋而同辞曰范公若登辅相太平何邈及乎领边郡握兵权谈笑樽爼之间折冲方面之难威声逺播坐镇犷俗以致疆塲尘清投烽释警敌不敢犯边盗不敢入冦天子倚之如金汤视之如腹心何患乎西陲何忧乎北塞时以海内既安邦国无事乃擢二枢府参预机务天下之人驩然相语曰范公用矣但翘首跂足以待太平尔公自是负上重责谓其功不可亟成必待驯致故其所为志在逺大移风易俗厘革奸弊下缉臣仪上禆衮职欲行之以久而冀效于后也夫易称渐以正邦公实用之矣惜乎其不能终之而薨茍设使终之则周召伊传曷以过此呜呼天之生公将以辅世功未及宣何遽夺之诗云彼苍者天殱我良人此之谓也公没之后也里无传焉噫古之人有徳行节义取而旌之犹能以励其风俗况有功于天下者乎治平中泽出宰是邑访公之迹得公之实因谓邑中诸君子曰范公爵位如此其高功烈如此其显岂非兹邑之盛事耶何久而不为之祠诸君从容而语曰今日之议允符夙昔之愿葢邑民素有是心而患爵位者未甞注意既闻泽言翕然乐从爰饬梓人构堂宇命绘工图仪形一之二之日经始三之四之日告成材敛余羡用不渔民既而修建成谒伟像洋洋乎威灵如在使夫十室之民朝夕耳倾而目属自非嵬之类得无耸激薄者敦懦者立如是何患风俗之不及古也故曰不赏而民劝谓此矣愚之所以建公祠者非止为乎公也为民也非止为乎民也为天下也泽窃邑滋久慙无异政聊述其美以传于后公之能事大参欧阳公褒贤之碑详矣此不覼缕举其梗槩而已
　　五贤堂记　　　　　　　　　【宋】孔道辅
　　五星所以纬天五岳所以镇地五贤所以辅圣万象虽列非五星之运不能成嵗功众山虽广非五岳之大不能成厚徳诸子虽博非五贤之文不能成正道繇是三才之理具万物之情得故圣人与天地并高卑设位道在其中矣所以尊君徳安国纪治天物立人极皆斯道也然天地有否闭日月有薄蚀圣人之道有屯塞若天地否则圣人建大中之道以开泰之圣人之道壅则五贤迭起而辅导之先圣生当战伐之世法令禨祥巫祝之弊【缺】杨墨之迂诞庄列之恢诡穷圣汨常三驺孙田术胜于时则我圣人大道为异端破之不容于世也而孟荀继作乃述唐虞之业序仁义道徳之源俾诸子变怪不轨之势息圣人之教复振其功甚大矣后至汉室圯缺杨子恶诸子之舛诋訾圣人独能懐二圣三王之迹讥时著书以尊大圣使古道昭昭不冺者杨之力也西汉之后皇纲弛紊六代丧乱文章散靡妖狂之风荡然无革文中子澄其源兆兴王之运韩文公治其末广尊道之防致圣化益光显夷夏归正道虽诸子譊噪或欲攘其法戕其教榛其途芜其説弗可得已然贤者违世矫俗能去难者葢寡矣孟不免齐梁之困臧仓之毁荀不免齐人之谗楚国之废杨不免刘歆之侮投阁之患王不免隋氏之抑羣公之沮韩不免潮阳之窜皇甫之谮其间或讥其作经或短其修史彼徒能毁之弗顾已之弗逮也达者以爵位为虚器太过者人犹疾之况抱道徳富仁义立终古之名宁无恶乎天地虽否无伤于体日月虽蚀无伤于明圣贤虽困无损于道得其时则尧舜禹汤之为君臯陶伊吕之为臣功济于当世非其时则孔圣之无位五贤之不遇道行于后世亦犹嵗旱则泽之益甘夕暗则烛之益明世乱则贤者益固歴代以斯为难也孔圣之道否则五贤振起之今五贤湮蔽振之者无闻焉道辅学不及前哲而以中正容于帝皇幸不见黜而与进冀以贤者必辅于时跻于古以兹为盛矣方事亲守故国为儒者荣甞谓伏生之徒以训传之功象设于祖堂西序而五贤立言排邪説翊大道非诸子能跂及反不及配缺孰甚焉因建堂収五贤所着事图其仪叙先儒之时荐庶几识者登斯堂观是像览是书肃然革容知圣贤之道尽在是矣
　　王彦章画像记　　　　　　　【宋】欧阳修
　　太师王公讳彦章字子明郓州夀张人也事梁为宣义军节度使以身死国葬于郑州之管城晋天福二年始赠太师公在梁以智勇闻梁晋之争数百战其为勇将多矣而晋人独畏彦章自干化后常与晋战屡困庄宗于河上及梁末年小人赵岩等用事梁之大臣老将多以谗不见信皆怒而有怠心而梁亦尽失河北事势已去诸将多懐顾望独公奋然自必不少屈懈志虽不就卒死以忠公既死而梁亦亡矣悲夫五代始终才五十年而更十有三君五易国而八姓士之不幸而出乎其时能不污其身得安其节者鲜矣公本武人不知书其语质平生甞谓人曰豹死留皮人死留名葢其义勇忠信出于天性而然予于五代书窃有善善恶恶之志至于公传未甞不感愤叹息惜乎旧史残畧不能备公之事康定元年予以节度判官来此求于滑人得公之孙睿所录家传颇多于旧史其记徳胜之战尤详又言敬翔怒末帝不肯用公欲自经于帝前公因用笏画山川为御史弹而见废又言公五子其二同公死节此皆旧史无之又云公在滑以谗自归于京师而史云召之是时梁兵尽属凝京师羸兵不满数千公得保銮五百人之郓州以力寡败于中都而史云将五千以徃者亦皆非也公之攻徳胜也初受命于帝前期以三日破敌梁之将相闻者皆窃笑及破南城果三日是时庄宗在魏闻公复将料公必速攻自魏驰马来救已不及矣庄宗之善料公之善出奇何其神哉今国家罢兵四十年一旦元昊反败兵杀将连四五年而攻守之计至今未决予甞独持用奇取胜之议而叹边将屡失其机时人闻予説者或笑以为狂或忽若不闻虽予亦惑不能自信及读公家传至于徳胜之防乃知古之名将必出于奇然后能胜然非审于为计者不能出奇奇在速速在果此天下伟男子之所为非拘牵常算之士可到也每读其传未甞不想见其人后一年予复来通判州事嵗之正月过俗所谓铁鎗寺者又得公画像而拜焉嵗久磨灭隠隠可见亟命工完理之而不敢有加焉惧失其真也公善用鎗当时号王铁鎗公死已百年至今俗犹以名其寺童儿牧竖皆知王铁鎗之为良将也一鎗之勇同时岂无而公独不朽者岂其忠义之节使然与画已百年余矣完之复可百年然公之不冺者不系乎画之存不存也而予犹区区如此者葢其希慕之至焉耳读其书尚想其人况得拜其像识其面目不忍见其壊也画既完因书予所得者于后而归其人使藏之
　　超然台记　　　　　　　　　【宋】苏　轼
　　凡物皆有可观茍有可观皆有可乐非必怪奇伟丽者也餔糟□醨皆可以醉果蔬草木皆可以饱推此类也吾安徃而不乐夫所谓求福而辞祸以福可喜而祸可悲也人之所欲无穷而物之可以足吾欲者有尽美恶之辨战乎中而去取之择交乎前则可乐者常少而可悲者常多是谓求祸而辞福夫求祸而辞福岂人之情也哉物有以蔽之矣彼逰于物之内而不逰于物之外物非有大小也自其内而观之未有不高且大者也彼挟其高大以临我则我甞乱反覆如隙中之观鬭又乌知胜负之所在是以美恶横生而忧乐出焉不亦大可哀乎余自钱塘移守胶西释舟楫之安而服车马之劳去雕墙之美而庇采椽之居背湖山之观而行桑麻之野始至之日嵗比不登盗贼满野狱讼充斥而斋厨索然日食菊人固疑予之不乐也处之期年而貌加丰髪之白者日以反黒余既乐其风俗之淳而其吏民亦安予之拙也于是治其园圃洁其庭宇伐安丘高密之木以修补其破败为茍完之计而园之北因城以为台者旧矣稍葺而新之时相与登览放意肆志焉南望马耳常山出没隠见若近若逺庶几有隠君子乎其东则卢山秦人卢敖之所从遁也西望穆陵隠然如城郭师尚父桓公之遗烈犹有存者北俯潍水慨然太息思淮隂之功而吊其不终台高而安深而明夏凉而冬温雨雪之朝风月之夕余未甞不在客未甞不从撷园蔬取池鱼酿秫酒瀹脱粟而食之曰乐哉逰乎方是时余弟子由适在济南闻而赋之且名其台曰超然以见余之无所徃而不乐者葢逰于物之外也
　　盖公堂记　　　　　　　　　【宋】苏　轼
　　始余居乡有病寒而欬者问诸医以为蛊不治且杀人取其百金而治之饮以蛊药攻伐其肾肠烧灼其体肤禁却其饮食之美者期月而百疾作内热恶寒而欬不已累然真蛊者也又求医医以内热投之以寒药旦朝吐之暮夜下之于是始不能食惧而反之则钟乳乌喙杂然并进而痔疽痈疥瞀之状无所不至三易医而疾愈甚里老父教之曰是医之罪药之过也子何疾之有人之生也以气为主食为辅今子终日药不释口臭味乱于外而百毒战于内劳其主隔其辅是以病也子退而休之谢医却药而进所嗜气完而食美矣则夫药之良者可以一饮而效从之期月而病良已昔之为国者亦然吾观夫秦自孝公以来至于始皇立法更制以镌磨鍜链其民可谓极矣萧何曹参亲见其斵防之祸而収其民于百战之余知其厌苦憔悴无聊而不可与有为也是以一切与之休息而天下安始参为齐相召长老诸先生问所以安集百姓而齐故诸儒以百数言人人殊参未知所定闻胶西有盖公善治黄老言使人请之盖公为言治道贵清静而民自定推此类具言之参于是避正堂以舍盖公用其言而齐大治其后以其治齐者治天下天下至今称贤焉吾为胶西守知盖公为邦人也求其坟墓子孙而不可得慨然懐之师其言想见其为人庶几复见如公者治新寝于黄堂之北易其敝陋达其壅蔽重门洞开尽城之南北相望如引绳名之曰盖公堂时从宾客僚友逰息其间而不敢居以待如公者焉夫曹参为汉宗臣而盖公为之师可谓盛矣而史不记其所终岂非昔之至人得道而不死者与胶西东并海南放于九仙北属之牢山其中多隠君子可闻而不可见可见而不可致又安知盖公不徃来于其间乎愚何足以见之
　　雩泉记　　　　　　　　　　【宋】苏　轼
　　常山在东武郡治之南二十里不甚高大而下临城中如在山下雉堞楼观髣髴可数自城中望之如在城上起居饮食无时而不见山者其神食于斯民固宜也东武滨海多风而沟渎不留故率常苦旱祷雨于兹山未甞不应民以其可信而恃葢有常徳者故谓之常山熙宁八年春夏旱轼再祷焉皆应如响乃新其庙庙门之西南十余步有泉汪洋折旋如车轮清凉滑甘冬夏若一余流溢去达于山下兹山之所以能常其徳出云为以信于斯民者意其在此而号称不立除治不严农民易之乃斵石为井作亭于其上而名之曰雩泉古昔谓吁嗟而求雨曰雩今民吁嗟其所不获而呻吟其所疾痛亦多矣吏有能闻而哀之答其所求如常山雩泉之可信而恃者乎轼于是愧之乃作吁嗟之诗六章以遗东武之民使歌以事神而勉吏云吁嗟常山东武之望匪石岩岩惟徳之常吁嗟雩泉惟山之滋惟水作聪我民所噫我歌云汉于泉之侧谁其尸之涌溢赴节堂堂在位有号不闻我愧于中何以吁神神司其昧我职其着各率尔职神不汝弃酌山之泉言采其蔬跪以荐神神其吐之
　　刻秦篆记　　　　　　　　　【宋】苏　轼
　　秦始皇二十六年初并天下二十八年亲巡东方海上登琅邪观出日乐之忘归徙黔首三万家台下刻石颂秦徳焉二世元年复刻诏书其旁今颂亡矣特其从臣姓名仅有存者而二世诏书俱在自始皇帝二十八年嵗在壬午至今熙宁九年丙辰凡千二百九十五年而蜀人苏轼来守高密得旧纸本于民间比今所见犹为完好知其存者磨灭无日矣而卢江文勲适以事至密勲好古善篆得李斯用笔意乃摩之石置之超然台上夫秦虽无道而所立有絶人者其文字之工世亦莫及皆不可废后之君子得以观览
　　顔乐亭记　　　　　　　　　【宋】苏　轼
　　顔子之故居所谓陋巷者有井存焉胶西太守孔君宗翰始得其地浚治其井作亭于其上命之曰顔乐亭昔孔子以箪食瓢饮贤哉顔子而韩子乃以为哲人之细事何哉苏子曰君子之于人也必于其小者观之自其大者容有伪焉人能碎千金之璧不能无失声于破釡能猛虎之暴不能无变色于蜂虿孰知箪食瓢饮不改其乐为哲人之大事乎乃作顔乐亭记以遗孔君正韩子之説且以自警云天之生民为之鼻口美者可嚼芬者可齅美必有恶芬必有臭我无天逰六凿交鬬骛而不反跬步商受美哉我师安此微陋然其身中亦何有孟贲股栗虎豹却走我求至乐千载无偶飘然从之忽然在后
　　三槐堂记　　　　　　　　　【宋】苏　轼
　　天可必乎贤者不必贵仁者不必夀天不可必乎贤者必有位仁者必有后二者将安取衷哉吾闻之申包胥曰人定者胜天天定亦能胜人世之论天者皆不待其定而求之故以天为茫茫善者以怠恶者以肆盗跖之夀孔顔之厄此皆天之未定者也松栢生于山林其始也困于蓬蒿厄于牛羊而其终也贯于四时阅千嵗而不改者其天定也善恶之报至于子孙则其定也久矣吾以所闻所见考之其可必也审矣国之将兴必有世徳之臣厚施而不食其报然后其子孙能与守文太平之主共天下之福故兵部侍郎晋国王公祐显于汉周之际歴事太祖太宗文武忠孝天下望以为相而公以直道不容于时葢甞手植三槐于庭曰吾子孙必有为三公者已而魏国文正公旦相真宗皇帝于景徳祥符之间朝廷清明天下无事之时享其荣名者十有八年今夫寓物于人明日而取之有得有否而晋公修徳于身责报于天取必于数十年之后如持左契交手相付吾是以知天之果可必也吾不及见魏公而见其子懿敏公素以直谏事仁宗皇帝出入侍从将帅三十余年位不满其徳天将复兴王氏也与何其子孙之多贤也世有以晋公比李栖筠者其雄才直谏真不相上下而栖筠之子吉甫其孙徳裕功名富贵畧与王氏等而忠信仁厚不及魏公父子由此观之王氏之福盖未艾也懿敏公之子巩与吾逰好徳而文以世其家吾是以为之铭铭曰呜呼休哉魏公之业与槐俱萌封植之勤必世乃成既相真宗四方砥平归视其家槐隂满庭吾侪小人朝不及夕相时射利遑防厥徳庶几侥幸不种而获不有君子其何能国王城之东晋公所庐郁郁三槐惟徳之符呜呼休哉
　　滕县公堂记　　　　　　　　【宋】苏　轼
　　君子之仕也以其才易天下之养也才有大小故养有厚薄茍有益于人虽厉民以自养不为泰是故饮食必丰车服必安宫室必壮使令之人必给则人轻去其家而重去其国如使衣食菲恶不如吾私宫室弊陋不如吾庐使令之人朴野不足不如吾僮仆虽君子安之无不可者然人之情所以去父母捐坟墓而逺逰者岂厌安逸而思劳苦也哉至于宫室盖有所从受而传之无穷非独以自养也今日不治后日之费必倍而比年以来所在务为俭陋尤讳土木营造之功欹仄腐壊转以相付不敢擅易一椽此何义也滕古邑在宋鲁之间号为难治庭宇陋甚莫有葺者非惟不敢亦不暇自天圣元年县令太常博士张君太素实始改作凡五十有二年而赞善大夫范君纯粹自公府掾谪为令复一新之公堂吏舍凡百一十有六间高明硕大称子男邦君之居而寝室未治范君非嫌于奉已也曰吾力有所未暇而已昔毛孝先崔季珪用事士皆变易车服以求名而徐公不改其常故天下以为泰其后世俗日以奢靡而徐公固自若也故天下以为啬君子之度一也时自二耳
　　齐州北水门记　　　　　　　　曾　巩
　　济南多甘泉名闻者以十数其酾而为渠布道路民庐官舍无所不至潏潏分流如深山长谷之间其滙而为渠环城之西北故北城之下疏为门以泄之若嵗水溢城之外流潦暴集则甞取荆苇为蔽纳土于门以防外水之入既弗坚完又劳且费至是始以库钱买石僦民为工因其故累石为两崖其深八尺广三十尺中楗析为二门扄皆用木视水之高下而闭纵之于是外内之水禁障宣通皆得其节又无后虞劳费以熄其用工始于二月庚午而成于三月丙戌董役者供备库副使驻泊都监张如纶右侍禁兵马监押申懐徳二人者欲后之人知作之自吾三人者始也来请书石故为之书时熙宁五年壬子也
　　齐州二堂记　　　　　　　　【宋】曾　巩
　　齐濵泺水而初无使客之馆使客至则常发民调材木为舍以寓客去彻之既费且陋乃为徙官之废屋为二堂于泺水之上以舍客因考其山川而名之盖史记五帝纪谓舜耕歴山渔雷泽陶河濵作什器于夀丘就时于负夏郑康成释歴山在河东雷泽在济隂负夏卫地皇甫谧释夀丘在鲁东门之北河濵济隂定陶西南陶丘亭是也以予考之耕稼陶渔皆舜之初宜同时则其地不宜相逺二家所释雷泽河濵夀丘负夏皆在鲁卫之间地相望则歴山不宜独在河东也孟子又谓舜东夷之人则陶渔在济隂作什器在鲁东门就时在卫耕歴山在齐皆东方之地合于孟子按图记皆谓禹贡所称雷首山在河东妫水出焉而此山有九号歴山其一号也予观虞书及五帝纪葢舜娶尧之二女乃居嬀汭则耕歴山葢不同时而地亦当异世之好事者乃因嬀水出于雷首迁就附益谓歴山为雷首之别号不考其实矣由是言之则图记皆谓齐之南山为歴山舜所耕处故其城名歴城为信然也今泺水之北堂其南则歴山也故名之曰歴山之堂按图泰山之北与齐之东南诸谷之水西北滙于黒水之湾又西北滙于柏崖之湾而至于渴马之崖葢水之来也众其北折而西也悍疾尤甚及至于崖下则泊然而止而自崖以北至于歴城之西葢五十里而有泉涌出高或至数尺其旁之人名之曰趵突之泉齐人皆谓甞有弃糠于黒水之湾者而见之于此葢泉自渴马之崖潜流地中而至此复出也趵突之泉冬温泉旁之蔬甲经冬甞荣故又谓之温泉其注而北则谓之泺水达于清河以入于海舟之通于济者皆于是乎出也齐多甘泉冠于天下其显名者以十数而色味皆同以予验之葢皆泺水之旁出者也泺水甞见于春秋鲁桓公十有八年公及齐侯防于泺杜预释在歴城西北入济济水自王莽时不能被河南而泺水之所入者清河也预葢失之今泺上之南堂其西南则泺水之所出也故名之曰泺源之堂夫理使客之馆而辨其山川者皆太守之事也故为之识使此邦之人尚有考也
　　闵子庙记　　　　　　　　　【宋】苏　辙
　　歴城之东五里有丘焉曰闵子之墓坟而不庙秩祀不至邦人不宁守土之吏有将举焉而不克者熙宁七年天章阁待制谏议大夫濮阳李公来守济南越明年政修事治邦之耋老相与来告曰此邦之旧有如闵子而不庙食岂不大阙公惟不知茍知之其有不饬公曰噫信其不可以缓于是庀工为祠堂且使春秋修其常事堂成具三献焉笾豆有列傧相有位百年之废一日而举学士大夫观礼祠下咨嗟涕洟有言者曰惟夫子生于乱世周流齐鲁宋卫之间无所不仕其弟子亦咸仕于诸国宰我仕齐子贡冉有子游仕鲁子路仕卫子夏仕魏弟子之仕者亦众矣然其称徳行者四人独仲弓甞为季氏宰其上三人皆未仕季氏甞欲以闵子为费宰闵子辞曰如有复我者则吾必在汶上矣且以夫子之贤犹不以仕为污也而三子之不仕独何与言未卒有应者曰子独不见夫适东海者乎望之茫洋不知其边即之汗漫不测其深其舟如蔽天之山其帆如浮空之云然后履风涛而不偾触蛟龙而不詟若夫以江河之舟楫而跨东海之难测亦十里而返百里而溺不足以经万里之害矣方周之衰礼乐崩弛天下大壊而有欲救之譬如涉海有甚焉者今夫夫子之不顾而仕者则其舟楫之足恃也诸子之汲汲而忘返葢亦有陋舟而将试焉则亦随其力之所及而已矣若夫三子愿为夫子而未能下顾诸子而以为不足为也是以止而有待夫子甞曰世之学栁下惠者未有若鲁独居之男子吾于三子亦云众曰然退而书之遂刻于石
　　王沂公祠堂记　　　　　　　【宋】刘　敞
</div>
    <div class="pagination">
<a href="山东通志_page189.html">上一页</a><span>...</span><a href="山东通志_page185.html">185</a><a href="山东通志_page186.html">186</a><a href="山东通志_page187.html">187</a><a href="山东通志_page188.html">188</a><a href="山东通志_page189.html">189</a><span class="current-page">190</span><a href="山东通志_page191.html">191</a><a href="山东通志_page192.html">192</a><a href="山东通志_page193.html">193</a><a href="山东通志_page194.html">194</a><a href="山东通志_page191.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
