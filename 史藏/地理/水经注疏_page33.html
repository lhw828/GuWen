<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 33 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 33 页/共 77 页
  </h1>
  <div class="content">
   伊水又北，径当阶城西，朱讹作又径西北当阶西，《笺》曰：阶下脱城字。赵移西北于径字上，增城字，戴改。守敬按：城在今洛阳县南。大狂水入焉。孙星衍云：狂，枉也，水独西流失其性，故为枉。水东出阳城县守敬按：县详《颍水注》。之大山。朱作大苦口，《笺》曰：当作大山。赵改大口。戴改大山。守敬按：，苦古字。水出今登封县西南山。《一统志》以县东南之大熊山当此山，非也。《山海经》曰：大之山，多●琈之玉，守敬按：原书作●。其阳，狂水出焉，西南流，赵据原书增注于伊水四字。其中多三足龟，人食之者无大疾，可以已肿。守敬按：《中次七经》文。狂水又西，径纶氏县故城南。守敬按：《汉志》作纶，《续志》则作轮，汉县属颍川
郡，后汉、魏因。《元和志》，晋省。在今登封县西南七十里。《竹书纪年》曰：楚吾得帅师及秦伐郑，围纶氏者也。守敬按：今本《纪年》载此条于周显王三十五年，《注》云，不知何年，附此。雷学淇谓当在今王[哀王。]三十五年。右与倚薄山水合。朱右作左。会贞按：当作右，盖狂水西流，倚薄山水自北南注，在狂水之右，不在左也，今订。水北出倚薄之山，会贞按：《新唐志》，颍阳县有倚箔山。《元和志》，颍阳县倚箔山，望之如立箔，山西北崖下有钟乳，隋时充贡。《寰宇记》，倚箔山在县北十五里。箔、薄通。山在今登封县西。南径黄城西，朱《笺》曰：旧本作城黄。会贞按：旧本误，上文有黄阜，此有黄城，皆以黄受名。城在今登封县西南。又南径纶氏县故城东，朱无县字，赵、戴增。而南流，注于狂水。狂水又西，八风溪水注之。朱西八讹作东入，《笺》曰：宋本作西八。赵、戴改。守敬按：《大典》本、明抄本作西八。水北出八风山，守敬按：《 水注》称洛阳八风谷之黑石，又称八风谷之缁石，则石为有名。而此叙八风山，不言出石，略也。山在今登封县西。南流，径纶氏县故城西，朱无县故二字，全、赵、戴增。西南流，入于狂水。守敬按：《寰宇记》颍阳县下云，八风溪水，南流合三交水。此岸有沙，细润可以澡濯。隋代常进，后宫杂以香药，以当豆屑，号曰玉女沙。此《注》谓八风溪水入狂水，狂水纳三交水，盖狂水与八风溪水合流，兼禅八风溪之目，本互受通称之例也。狂水又西，得三交水口。水有三源，朱三讹作二。赵据下世有三交之名，改作三，
戴改同。各导一溪，并出山南流合舍，《笺》曰：宋本作并出山南合流，衍一舍字。赵云：按非也，于文并出山句，南流合舍句，宋本之妄不待言。戴同朱。守敬按：《大典》本、黄本作南流合舍。故世有三交之名也。守敬按：三交水在今登封县西。赵云，按《寰宇记》颍阳县下，引《水经注》云，三交水石上菖蒲，一寸九节，为药最妙，服久化仙。校勘云，案《水经 伊水注》[三〇]有三交水，不见石葛蒲事，恐近世《水经》本有脱遗耳。戴据增石上以下十六字。其水西南流，注于狂水。狂水又西，径缶高山北，守敬按：山当在今洛阳县东南。西南与湮水合，水出东北湮谷，守敬按：谷在今登封县西。西南流，径武林亭东北，会贞按：亭在今登封县西。《隋志》嵩阳下，开皇六年，改堙阳县曰武林。《新唐志》颍阳下，载初元年，析河南等县，置武林县，皆取此亭为名也。在今登封县西。又屈径其亭南，其水又西南，径湮阳亭东，盖藉水以名亭也。又东南流，入于狂。狂水又西，径湮阳城南，会贞按：上言湮水西南径湮阳亭东，入于狂，此接言狂水西径湮阳城南，则湮阳城与湮阳亭为一。《地形志》，太和十三年置堙阳县，至天平初，属中川郡。堙、湮形近致误。在今登封县西。又西，径当阶城南，而西流，注于伊。
伊水又北，土沟水朱土作上，《笺》曰：古本上沟一作土沟。戴、赵改土。会贞按：明抄本作土沟。出玄望山西，朱讹作西山，《笺》曰：一作山西。戴、赵改。会贞按：《大典》本、明抄本并作山西。
水在今洛阳县西南。东径玄望山南，又东，径新城县故城北，东流注于伊水。
伊水又北，板桥水入焉，水出西山，会贞按：水在今洛阳县西南。东流入于伊水。
伊水又北，会厌涧水。水出西山，会贞按：水在今洛阳县西南。东流径邥垂亭南，朱《笺》曰：孙云，邥音审。《春秋左传 文公十七年》，秋，周甘歜败戎于邥垂者也。服虔曰：邥垂在高都南。守敬按：即下高都城，非京相璠所言之高都县也。杜预《释地》曰：河南新城县北，有邥垂亭。守敬按：今本杜《注》无邥字，盖传钞者脱之。《续汉志 注》引亦无邥字，又后人据误本杜《注》删之。日本卷子本《左传 注》作邥垂亭，与此合，足正今本杜《注》及《续汉志 注》之讹。司马彪《郡国志》曰：新城有高都城。今亭在城南七里，遗基犹在。朱《笺》曰：谢云，在下一有焉字。戴改犹在作存焉。会贞按：亭在今洛阳县南。京相璠曰：旧说言邥垂在高都南，今上党有高都县。守敬按：县详《沁水注》。余谓京论疏远，未足以证，无如虔说之旨密矣。朱如虔作知羣，《笺》曰：知羣字误，当作如虔。赵、戴依改。戴旨作指。其水又东，注于伊水。
伊水又北，径高都城东。徐广《史记音义》曰：今河南新城县有高都城。会贞按：《周本纪集解》引徐说，城在今洛阳县南。《竹书纪年》，梁惠成王十七年，东周与郑高都利
者也。守敬按：今本《竹书》在周显王十五年，《竹书》无利字，疑衍。又来儒之水，朱作来需，《笺》曰：旧本作来儒，《山海经》作来需。赵作需，戴改儒。守敬按：《中次七经》，来需之水，出半石山之阳，西流注于伊水。明抄本作儒。《通鉴》魏嘉平元年《注》，梁大同三年《注》，引此并同。出于半石之山，守敬按：山见前《洛水》篇，水在今偃师县西南。西南流，径斌轮城北，西历艾涧，朱作芰涧，《笺》曰：一作艾涧，赵仍，戴改。守敬按：明抄本作艾涧。以其水西流，朱水字讹在以其上，赵同，戴改。又谓之小狂水也。守敬按：小狂水西流，与大狂水同，《注》对大狂水言，故云又谓之小狂水。其水又西南，径大石岭南，守敬按：《通鉴》梁大同三年，初，魏孝武帝西迁，散骑常侍裴宽帅家属逃于大石岭，即此。《开山图》所谓大石山也。守敬按：《后汉书 马融传》，《广成颂》金山石林，章怀《注》，石林，大石山也，一名万安山，在河南郡境。《簿》云，洛阳县南大石山，有祠名大石祠，山高二百丈。山下有《大石岭碑》。河南隐士通明以汉灵帝中平六年八月戊辰于山堂立碑，守敬按：此山堂盖即大石祠。文字浅鄙，殆不可寻。魏文帝猎于此山，虎超乘舆，孙礼拔剑投虎于是山。会贞按：《魏志 孙礼传》，文帝作明帝，超作趋，投作斫，则此有误。山在洛阳南。守敬按：已见上。又《寰宇记》引魏武《乐府 南山篇》南上大石山，亦在洛阳南之证。《元和志》，颍阳县西北四十五里。[三一]《寰宇记》，在洛阳县东南四十五里。在今洛阳县东南，接登封县界。而刘澄
之言在洛东北，非也。山阿有魏明帝高平陵。守敬按：《魏志 明帝纪》，葬高平陵。《御览》三百三十七引习凿齿《汉晋春秋》，曹芳谒曹 墓于大石山。《通鉴》魏嘉平元年，《注》引孙盛曰，高平陵去洛城九[字误。]十里。王隐《晋书》曰：惠帝使校尉陈总仲元诣洛南山请雨，朱南讹作阳，赵、戴同。会贞按：明抄本、黄本并作南，今订。总尽除小祀，惟存大石而祈之，七日大雨。即是山也。会贞按：《御览》五十一引王隐《晋书》，陈总迁殿中侍御史，诏遣诣南山请雨。总先除小石祠，惟存大石一所而祈之。上文曰，峨峨大石，佐岳通理，含滋吐润，惠我四海。[有讹文。]《寰宇记》洛阳县下引《九州岛要记》，晋惠帝于此山请雨，七日大霖。来儒之水，又西南径赤眉城南，会贞按：城当在今洛阳县东南。又西至高都城东，西入伊水，谓之曲水也。
又东北过伊阙中。
伊水径前亭西。《左传 昭公二十二年》，朱作三十二年，《笺》曰：孙云，《左传》是二十二年。赵、戴改。晋箕遗、乐征、右行诡济师，取前城者也。朱诡作跪，《笺》曰：《左传》作诡，赵、戴改。京相璠曰：今洛阳西南五十里，伊阙外前亭矣。会贞按：《续汉志》雒阳有前亭，《注》引杜预曰，县西南有泉亭。而僖十一年杜《注》云，今伊阙北有泉亭，[即前亭。]非也。此《注》先叙伊水径前亭西，后叙伊水北入伊阙，则亭在伊阙南。《洛阳县志》，今龙门南五里有城址。服虔曰：前读为
泉。朱读讹作渎，《笺》曰：宋本作读。全、赵、戴改读。周地也。会贞按：杜《注》，子朝所得邑。
伊水又北，入伊阙。昔大禹疏以通水，守敬按：《括地志》、《御览》一百五十八并引此《注》，昔大禹以下五字，作疏龙门以通水。《括地志》于郦语后接云，按今洛南犹谓之龙门也。[三二]似此《注》原有龙门二字。两山相对，望之若阙，伊水历其间，北流，故谓之伊阙矣。《春秋》之阙塞也，朱也作焉，赵同，戴改。昭公二十六年，赵鞅使女宽守阙塞是也。守敬按：杜预以阙塞为洛阳西南伊阙口。《通典》，河南有阙塞山，俗曰龙门。在今洛阳县西南三十里。陆机云：守敬按：《隋志》，陆机《洛阳记》一卷。洛有四关，朱关作阙，守敬按：《初学记》七引《洛阳记》，汉洛阳四关，东成皋关，南伊阙关，北孟津关，西函谷关，是机说本作四关，此作四阙，盖涉上文而误，今订。斯其一焉。东岩西岭，并镌石开轩，高甍架峯。守敬按，后魏景明初，诏大长秋卿白整于洛南伊阙山为高祖及文昭高后，营石窟二所，永平中，中尹刘腾复为世宗造石窟一。即《注》所指也。西侧灵岩下，泉流东注，入于伊水。傅毅《反都赋》曰：因龙门以畅化，开伊阙以达聪也。守敬按：傅毅见《后汉书 文苑传》。《反都赋》今不传，仅见此二句。阙左壁有石铭云：黄初四年六月二十四日辛巳，大出水，举高四丈五尺，守敬按：《元和志》伊阳县下，作大水出，高四丈五尺。齐此已下。守敬按：此四字疑有讹。[三三]盖记水之涨减也。朱减讹作灭，赵、戴改。
右壁又有石铭云：朱右讹作石，赵、戴改。永康五年，赵云：按晋惠帝永康纪元仅一年，即改元为永宁，此当是元康之误耳。河南府君，循大禹之轨，部督邮辛曜，新城令王琨，部监作掾董猗、李褒，斩岸开石，平通伊阙。石文尚存也。
又东北至洛阳县南，北入于洛。
伊水自阙东北流，枝津右出焉，朱枝讹作之，《笺》曰：克家云，当作枝。赵、戴改。东北引溉，东会合水，同注公路涧，会贞按：合水注公路涧，详《洛水注》。入于洛。今无水。《战国策》《周策》曰：东周欲为田，守敬按：原书田作稻，守敬按：当是稻田，各脱一字。西周不下水。苏子见西周君曰：今不下水，所以富东周也，民皆种麦，无朱本脱此二字。他种。欲害之，朱讹作欲食之，《笺》曰：《战国策》云，民皆种麦，若欲害之，不如下水以病之。赵改食作贫，云：《战国策》作贫。守敬按：今本《战国策》作害，与《笺》同。不如下水以病之。东周必复种稻，种稻而复夺之，是东周受命于君矣。朱脱命字，《笺》曰：《战国策》云，是东周受命于君矣。赵、戴增。西周遂下水。守敬按：钞变《周策》文，今《策》无末句。即是水之故渠也。孙星衍云：此在偃师。会贞按：当在今洛阳、偃师二县地。
伊水又东北，枝渠左出焉。会贞按：此枝渠在今洛阳县东南。水积成湖，北流注于洛。今
无水。朱无讹作伊，《笺》曰：今当作合。赵谓今字不误，改伊作无，全、戴改同。
伊水又东北，至洛阳县南，径圜丘东，大魏郊天之所，守敬按：《三国 魏志 明帝纪》，景初元年冬，营洛阳南委粟山为圜丘。《后魏书 孝文帝纪》，太和十九年十一月，行幸委粟山，议定圜丘。《宣武帝纪》，景明二年十一月，改筑圜丘于伊水之阳。《寰宇记》，委粟山在洛阳县东南三十五里。是后魏迁洛时所筑圜丘，与曹魏为一地，盖近洛水。至后改筑，则南近伊水矣。此《注》但言大魏郊天之所，不言委粟山，亦不及曹魏先营圜丘事，当就改筑者为说也。准汉故事建之。守敬按：谓仿汉制也。《汉书 郊祀志》曰：赵、戴汉上增后字。守敬按：当增续字，郊当作祭。建武二年，初制郊兆于洛阳城南七里。守敬按：在今洛阳县东。为圜坛赵作壝。八陛，中又为重坛，天地位其上，皆南向。其外坛上为五帝位。其外为壝，重营皆紫，以像紫宫。朱像下无紫字，《笺》曰：脱紫字。《史记 天官书》云，匡卫十二曰紫宫。赵、戴增紫字。按礼：天子大裘而冕，祭昊天朱《笺》曰：昊一作皡，赵仍，戴改皞。上帝于此。守敬按：《周礼 春官 司服》，王之吉服，祀昊天上帝，则服大裘而冕。今衮冕也，坛壝无复紫矣。
伊水又东北流，注于洛水。《广志》守敬按：《广志》撰人阙，卷亡。《隋书》不著录，古类书多引之。曰：朱《笺》曰：谢云：《广志》以上疑有脱落。赵云：按无阙文也，盖其体例如此，不得以人鱼事与上
文义不属，疑之。鲵鱼声如小儿 ，朱脱 字，赵增云：小儿下，《尔雅 释鱼 注》有 字，《史记 始皇本纪 正义》同。戴并增同。守敬按：《御览》九百三十八引《广志》无 字。有四足，形如鳢，赵云：鳢谓鲮鳢也，《本草》陶隐居云，鲮鳢形似 而短小，又似鲤鱼，有四足。《山海经》曰，蔓渠之山，伊水出焉。有兽焉，其名曰马腹，其状如人面虎身，其音如婴儿，是食人。此与《沔水注》中庐疎水之水虎颇相类。道元又以人鱼释之，详见下。全、戴增鲮字。守敬按：《史记 正义》、《御览》九百三十八引《广志》，并无鲮字。可以治牛，[三四]出伊水也。司马迁谓之人鱼，朱《笺》曰：《山海经》，厌染之水，出傅山之阳，南流注于洛，其中多人鱼。不云伊水，岂古今相沿，并厌染之水名伊水乎？赵云：案厌染之水，见《洛水注》，朱氏只知人鱼字出厌染之水，而不悟伊水亦有马腹之文也。故其着朱作着其，朱《笺》曰：一作其着。全、赵、戴改。《史记》曰：始皇帝之葬也，以人鱼膏为烛。守敬按：《始皇本纪》文。徐广曰：人鱼似鲇而四足，守敬按：《集解》引徐说。即鲵鱼也。
　瀍水
瀍水出河南谷城县守敬按：县详《谷水》篇。北山。孙星衍云：《淮南子》作 水，是此俗加水耳。守敬按：瀍字两见《禹贡》、《史》，《汉》并作瀍。《说文》无此字，未必不是脱漏。《淮南》省作廛耳，岂得据以证瀍为俗字？钱坫谓瀍、廛古字通，是矣。
县北有 亭，戴改 作 。瀍水出其北梓泽中。梓泽，地名也。守敬按：《汉志》谷成县，《禹贡》瀍水出 亭北，此言水出其北，本《汉志》。《类聚》九引戴延之《西征记》，梓泽去洛城六十里，梓泽，金谷也。《初学记》八引刘澄之《永初山川记》，梓泽，地名，去王城二十四里。《御览》七十二引《舆地志》，梓泽在王城西北三十里，与金谷相近。故《晋书 石崇传》云，崇有别馆，在河阳之金谷，一名梓泽。郦氏于《谷水注》叙金谷水出太白原东南，历金谷，不言梓泽，而此言瀍水出梓泽中，盖详于此而略于彼也。参观诸说，知金谷水历梓泽东境、瀍水则出梓泽西境耳。今瀍水出孟津县西六十里谷城山。泽北对原阜，即裴氏墓茔所在，碑阙存焉。其水历泽东南流，朱讹作南，赵据黄本改，戴作流。守敬按：《大典》本、明抄本并作流。水西有一原，其上平敞，古 亭之处也。朱 讹作旧。赵改云：当作 亭。《郡国志》，谷城，瀍水出。刘昭《补注》引《博物记》，出 亭山。《汉志》作 亭。师古曰： 音 ，从水，后人所加耳。戴改 。守敬按：《文选 西征赋 注》引此作旧，则讹误已久，李氏尚未能正之。钱坫云， 、 古字通。即潘安仁《西征赋》所谓越街邮者也。守敬按：赋见《文选》，越作过，街邮，见《汉书 五行志》。[三五]
东与千金渠合。会贞按：《谷水》篇，魏时始有千金渠，此亦《经》作于魏人之证。
《周书》曰：我卜瀍水西，守敬按：《洛诰》文。谓斯水也，赵斯作是。东南流。水西南有帛仲理墓，墓前有碑，守敬按：据《寰宇记》引《郡国志》，墓前尚有祠堂。题云：真人帛君之表。
仲理名护，益州巴郡人。守敬按：《神仙传》，帛和，字仲理，辽东人，与此异。此护疑获之误，获、和音同近。晋永宁二年十一月立。瀍水又东南流注于谷，会贞按：瀍水旧自此入洛，即《洛水注》所谓瀍水故渎也。互详彼篇。谷水自千金堨东注，谓之千金渠也。会贞按：千金堰见《谷水》篇，谷水历堨东注，谓之千金渠，语亦见彼篇。自堨以下至入洛，瀍水与谷水同流，因详《谷水》中，故《注》此二句，就谷水轻轻叙过，而下过洛阳、偃师至入洛，并不着一字。
又东过洛阳县南，又东过偃师县，又东入于洛。
　涧水
涧水出新安县南白石山。
《山海经》曰：白石之山，惠水出于其阳，东南注于洛，守敬按：惠水详《洛水》篇，已引《中次六经》文。此特因涧水亦出白石山，而带引《山海经》文耳。涧水出于其阴，北流注于谷。朱《笺》曰：《山海经》作南流注于洛，西北流注于谷。会贞按：《经》作而南流注于洛，《洛水注》叙惠水，引《山海经》同。则此东南为而南流之误。《谷水注》叙涧水，引《山海经》作北流注于谷，与此同，并与《山海经》作西北流异，则未知谁脱、谁衍？准以地势，似《注》文为是。世谓是山曰广阳山，会贞按：
《谷水注》，广阳川水出广阳北山，其地在谷水北，乃别一广阳也。水曰赤岸水，会贞按：《吴越春秋》四，禹周行寓内，南踰赤岸，《注》引此赤岸水，非也。《魏志 陈思王植传》，臣昔从先皇帝南极赤岸，盖即《吴越春秋》之赤岸，其地远在南方，不得以此赤岸水当之。亦曰石子涧。《地理志》曰：涧水出新安县东南，东入洛，戴改出作在，删入上东字，以合今本《汉志》。赵同。会贞按：县详《谷水》篇。是为密矣。会贞按：《经》言涧水出白石山，盖本《山海经》，故《注》先引《山海经》出白石之阴以释之。《经》言山在新安县南，而实在县东南。《地理志》言水出县东南，尤合，故复引之，称以为密。至东入洛三字，只带引之，与《山海经》言注谷不殊。注谷亦谓合谷以入洛。《谷水》篇叙涧水注于谷云，自下通谓涧水为谷水之兼称，是也。水在今新安县南。东北流历函谷会贞按：函谷关详《谷水》篇。东坂东，谓之八特坂。会贞按：《十六国春秋》，刘曜光初九年，前军将军刘黑击石虎将石聪于八特坂，即此。今曰八陡山，在新安县东八里。《山海经》曰：北流注于谷。守敬按：此覆述《山海经》文，正以起下文挚仲治之说，故又云，以《山海经》推较里数不殊，非复也，详下。挚仲治《三辅决录 注》云：马氏兄弟五人，共居涧、谷二水之交，朱依吴本作谷涧。《笺》曰：古本作共居涧谷二水之交。《御览》引此同。赵作涧谷。守敬按：明抄本作涧谷。《御览》四百九十六引《三辅决录》作涧、谷三水之交，而《御览》六十二引此仍作涧、谷二水之交。郦氏钞变其辞。作五门客舍，因以为名。
今在河南西四十里。以《山海经》推校，里数不殊。仲治所记，水会尚有故居处，斯则涧水也。即《周书》《洛诰》所谓我卜涧水东者是也。朱东下有言水二字，《笺》曰：《御览》引此无言水二字。赵移是字于水上。守敬按：《洛诰》文。
东南入于洛。
孔安国《禹贡 传》曰：涧水出渑池山。[三六]赵作黾，下同。守敬按：今本《禹贡 传》作沔，误。今新安县西北有一水，北出渑池界，东南流，径新安县而东南流入于谷水。安国所言，当斯水也。守敬按：此即《谷水》篇所云，溪水北出黾池山，东南流注于谷，疑孔安国所谓涧水也。然谷水出渑池，守敬按：亦详《谷水》篇。下合涧水，得其通称，或亦指之为涧水也，守敬按：此又因谷水出渑池下合涧水，而疑安国所谓涧水出渑池山者，或即指谷水言也。并未之详耳。朱之详讹作详之，赵同，全、戴乙。今孝水东十里有水，世谓之慈涧，又谓之涧水。按《山海经》则少水也，会贞按：《山海经》，少山出瞻诸山阴。世谓之慈涧。亦详《谷水注》。谷水东流，道元叙入谷之水，先少水，后孝水，则少水在孝水之西，上孝水东，东当西之误。而非涧水，盖习俗之误耳。
又按河南有离山水，守敬按：水当在今新安县东北。谓之为涧水。水西北出离山，东南
流，朱此下衍注于离山涧水也，又东南流十一字，赵止删离山二字，戴并删。历郏山守敬按：郏山详见《谷水注》芒阜。于谷城东，守敬按：谷城县详《谷水》篇。而南流注于谷。旧与谷水乱流，朱此下衍流同二字，《笺》曰：一作同流。全、赵删流字，戴并删。南入于洛。会贞按：《汉志》，谷水至谷城入洛，即此所云涧水旧与谷水乱流入洛之道，亦即《洛水注》所谓涧水故渎也，互详彼篇。今谷水东入千金渠，涧水与之俱东入洛矣。守敬按：涧水与谷水合流，此《经》于出白石山下，即言东南入洛，以过谷城河南见于《谷水经》，谷水之道，即涧水之道也。《注》特提明涧、谷合流以豁目，因详《谷水》中，此不实疏，与《瀍水注》同。或以是水并为周公之所相卜也。吕忱曰：今河南使水，赵使改死，云：即死谷也，见《谷水》篇。戴改同。孙星衍云：吕君云，河南死水。死，古文伊字，即谓伊水耳。郦君求一水以当之，非也。会贞按：黄省曾本亦作使，郦氏谓是水为周公之所相卜，是指离山之涧水，非谓谷水。赵、戴误会郦旨，以死改使。孙氏又以死解伊，岐之又岐矣。守敬按：郦氏因涧水故渎，故历引诸水以证之。其引吕忱使水，赵云使当作死，以使、死音同之故。渊如以伊水当之则形声皆不近，是为妄说。疑其是即此水也，戴删是字。然意所未详，故并书存之耳。
校记
[一]　「南流入洛」　按：朱《笺》亦引《山海经》，在上句「水发尸山」下，《疏》未录，疑未见朱《笺》。
[二]　「历清池山傍」　按：《寰宇记》百四十一洛南县下云：「隋开皇五年，改拒阳为洛南，取洛水之南为名，俗谓之清池川。」
[三]　「后军外兵」　按：沈《疏证》云：「按后军者其府号，隋王诞时为后军将军。」又引《宋书 百官志》，大将军以下掾属有外兵等十八曹参军。
[四]　「延之届此而返」　按：《隋书 经籍志》二著录《西征记》一卷，戴祚撰。又《宋武北征记》一卷，戴氏撰。《疏》引《御览》延之《西征记》檀山去洛阳水道五百三十里。
[五]　「《元和志》作一金坞」　按：聚珍本作「全」不作「金」，当已校改。
[六]　「『魏该奔于此，守敬按：详《晋书 魏该传》」　按：《晋书 魏该传》作「屯于一泉坞」。同书《刘聪载记》云：「刘曜将攻河南，将军魏该奔于一泉坞。」郦《注》引《载记》也。又标点本于「一泉坞」下校注云：「当从《水经注》作一合坞」，亦误。当作泉。
[七]　「在今宜阳县西南八十五里」　按：《明一统志》二十九云：「在宜阳县西九十里。」又女几山亦见唐《李贺集 兰香神女庙》诗自注云：「兰香神女上升处，遗几在焉，故名。」
[八]　「山石如墨，可以书字」　按：《元和志》卷六、《明一统志》二十九皆作「可以书」，无「字」字，当删。
[九]　「枝渎东北历蒯乡」　按：朱「枝」作「故」，下同。赵氏刊误云：「故渎」多作「枝渎」，《谷水注》云：「洛水枝流入焉。全、戴改同。」
[一〇]「历郏鄏陌」　按：《括地志》六引京相璠《地名》云：「郏，山名；鄏，邑名。」
[一一]「廆山……今曰谷口山」　按：《明一统志》二十九「在河南府城西南三十里，谷水所出。」
[一二]「大谷关」　按：《元和志》六云：「大谷故关，在颍阳县西北四十五里，何进八关之一也。」
[一三]「北流注于洛水，其南则鹿之山也」　按：戴「其南」改作「之南」，属上读为「洛水之南」。《要删补遗》十五云：「洛水断句，其南属下，戴改作之，属上不可通，此必《大典》本之误。」检《大典》本正作「北流注于洛水之南」，戴改非是。
[一四]「《地记》，疑《地说》之误」　按：杨《疏》云：「《地记》，未详撰着人」。然梁任昉有《地记》。昉卒于天监七年，其书成或流传至此，亦未可知。（「《地记》……之误」今据台北本删。）
[一五]「沈炳巽径改七百作六百」　按：今影印四库全书珍本作「六百」。
[一六]「《魏志 文帝纪 注》、《初学记》六并引《魏略》此说」　按：《初学记》六引作「《典略》」，《隋志》但有《典略》，《文帝纪》注则作「《魏略》」。
[一七]「全据沈炳巽本增」　按：全氏七校本有此，四库珍本沈书无之。
[一八]「缮治宫观，名山神祠，所以望幸也」　按：标点本《史记》「也」字校正为「矣」字。《汉书 郊祀志》作「矣」。
[一九]「赵据《晋书》改增」　按：沈炳巽亦依《晋书 郑袤传》改增。
[二〇]「王子朝入于王朝」　按：朱《笺》误作「王朝」，今据《左传》校订作「城」。
[二一]「皋子五岁而赞禹」　按：《史记 秦本纪 正义》引《列女传》作「陶子」。下曹大家注亦作「陶子」。
[二二]「刘《注》引《左传》王子猛居于湟」　按：今标点本仍作「皇」，不作「湟」。
[二三]「《通鉴》隋义宁元年，《注》引此作泂」　按：今标点本页五七二一仍作「洞」，未参《水经》校改。
[二四]「则什为斗之误无疑」　按：此正许氏《说文序》所云「人持十为斗」之一证矣。
[二五]「北瞻望于有河……今本《周书》作北望过于岳鄙」　按：《周书》度邑原文作「南望过于三涂，顾瞻过于有河，宛瞻延于伊洛，北望过于岳鄙」，「北」当为「顾」，今删「于」下「有」字，「岳」下补「鄙」字。
[二六]「禹父之所化」　按：郝懿行《山海经笺疏》云：「按《山海经》禹所著书，不应自道禹父之所化，疑此语亦后人羼入之。」今按：此亦《山海经》非禹益所著之明证。
[二七]「又东北过新城县南」　按：朱有《笺》曰：「孙云，《史记》高帝至雒阳新城，三老董公遮说汉王。」胡《注》：惠帝四年始置新城县，据《汉志》文，《志》作「新成」，《续汉志》作「城」。《疏》未录。
[二八]「辨见惠栋《后汉书补注》」　按：见《补注》卷十宗均条，惠氏引谢承书，均为宗资祖父，又引赵明诚《金石录》宗资墓在南阳，又引《论衡 程材》篇作「东海相宗叔庠」，又引《后汉书 南蛮传》载宗均矫诏事，与《均传》同。
[二九]「《地形志》，汝北郡移治杨志坞」　按：标点本不作「杨志坞」，而作「移治梁崔坞，武定元年事。」下云某年复，治杨志坞。《疏》嫌过省略。
[三〇]「案《水经 伊水注》」　按：《寰宇记》五颍阳县下洨水云云，校勘误作《洛水注》，赵沿其误。《疏》径改作「伊」。
[三一]「《元和志》，颍阳县西北四十五里」　按：聚珍本《元和志》作西北四十五里。《寰宇记》三，山在洛阳县西南四十五里。熊氏未检原书，但转引《清一统志》百六十二河南府下山川大石山，致二书方位里数均误。
[三二]「《括地志》于郦语后接云，按今洛南犹谓之龙门也」　按：杨氏引《括地志》所引《水经注》以明《注》文原有「龙门」二字，是也。但接云以下十字是张守节按语，非《括地志》文。
[三三]「齐此已下。守敬按：此四字疑有讹」　熙仲按：四字不误。石铭原刻有「水志」，作横线。齐此已下者大水之高峰到此线止也。此当为世界最早之水志文字记录也。
[三四]「可以治牛」　按：沈氏《疏证》云：「《本草》云：食之已疫疾。」
[三五]「街邮，见《汉书 五行志》」　按：街邮见《五行志》第七中之下草妖类，师古注：街邮，「行书之舍。」事在成帝永始元年二月。《西征赋》注引《水经注》曰：「梓泽西有一原，古 亭处，即街邮也。」
[三六]「涧水出渑池山」　按：《禹贡》孔《传》云：「涧出沔池山。」《正义》曰：「《汉志》涧水出弘农新安县东南入洛。《志》与《传》异者，沔池在新安县西。《志》详而《传》略，所据小异耳。」又按：《山海经 中次六经》云：「白石之山，涧水出于其阴，西北流注于谷水。《续汉志》则云黾池，谷水出，新安，涧水出。」阮刻本《十三经》「渑」皆作「沔」，阮氏未有校记。
《水经注疏》卷十六
　　后魏郦道元注
　　　　　　　　　宜都杨守敬纂疏
　　　　　　　　　　　　　　　　　门人枝江熊会贞参疏
　谷水
谷水出宏农黾池县南墦冢林、谷阳谷。
《山海经》曰：傅山之西，守敬按：傅山详《洛水》篇。有林焉，曰墦冢，谷水出焉，东流注于洛，其中多珚玉。朱珚作珉，《笺》曰：《山海经》作珚，《御览》引《水经注》作●。赵、戴改●。守敬按：郭《注》音堙，则作珚是也。宋本《御览》六十二亦作珚，明本作●，误。[一]以上《中次六经》文。今谷水出千崤东马头山谷阳谷，朱千讹作于，全、赵同，戴改千。守敬按：戴改是也。千崤山详《河水注》。班固、郭璞并言，谷水出谷阳谷，此《注》冠以为马头山，盖后起之名。故《地形志》谓北渑池县有马头山。《元和志》又作谷阳山，云，在永宁县西北五十五里，谷水所出。今水出渑池县西南山。东北流，历黾池川，本中乡地也。《汉志》渑池，高帝八年，复渑池中乡民。汉景帝中二年，朱
脱中字，二讹作三。沈炳巽曰：是中二年。初城，徙万户为县。[二]守敬按：《汉志》文。因崤黾之池以目县焉。守敬按：两汉县属弘农郡，建安中徙废，后魏复置，曰北渑池，为渑池郡治，在今渑池县北四里。亦或谓之彭池，故徐广《史记音义》曰：黾，或作彭，守敬按：《史记 商君传 集解》引徐广曰，黾，或作彭。《六国表》，商君反，死彤地，乃彭池之误。《盐铁论》称商鞅困于彭池。谷水所出处也。朱作谷水处也，全水下增所径二字，孙潜增出字，赵、戴依增。
谷水又东径秦、赵二城南，朱此下有司马彪云云二十二字，赵、戴同。全移于下故光武句上。守敬按：全移极是，此必七校本，赵未见，指此见全本之非伪。世谓之俱利城。耆彦曰：昔秦、赵之会，各据一城。会贞按：《地形志》，渑池郡有俱利县，北渑池县有俱利城，当以一城置县，一城别属北渑池。《通典》，渑池县有古东、西俱利二城，即秦昭王与赵惠王会处，盖云秦赵俱利也。《元和志》，东城在县西十三里，西城在县西十四里。唐渑池即今县治。秦王使赵王鼓瑟，蔺相如令秦王击缶处也。会贞按：见《史记 蔺相如传》。冯异又破赤眉于是川矣。司马彪《续汉书》曰：赤眉从黾池，自利阳南欲赴宜阳者也。朱此二十二字在前秦赵二城南下，全移此。会贞按：《后汉书 刘盆子传》，冯异破赤眉于崤底，帝幸宜阳，盛兵以邀其走路。《异传》，大破赤眉于崤底，余众东走宜阳。宜阳县详《洛水注》。故光武玺书曰：始虽垂翅回溪，会贞按：《通典》，永宁
县东北有回溪，俗名回坑，长四里， 二丈，深二丈五尺，即冯异败处。亦在今县东北。终能奋翼黾池。可谓失之东嵎，朱作隅，赵同，戴改嵎。会贞按：明抄本、黄本作嵎。收之桑榆矣。会贞按：见《后汉书 冯异传》。
谷水又东，径土崤北，朱《笺》曰：孙云，土字疑误，盖有东西二崤，此或作西崤也。赵云：非也。《玉海》云，《吕氏春秋》，九塞，崤其一也。《左传》，晋败秦师于崤。《公羊传》云，殽之嵚岩。《谷梁传》云，殽岩崟之下。《春秋 正义》曰，俗呼为土殽、石殽，其阨道在两殽之闲。土字不误。守敬按：《河水注》千崤山下，称山侧附路有石铭云，晋宏农太守梁柳修复旧道。太崤以东，西崤以西，明非一崤也。此崤在东，所谓太崤，指此也。以《春秋 正义》俗呼土崤、石崤对举，土字是也。孙云，或作西崤，则误以东崤为西崤，乃不谙地形之言，详见下。所谓二崤也。赵改为三崤，云：二当作三。胡渭云：《河水》篇云，河之右则崤水注之，水出河南盘崤山，东北流，与石崤水合，水出石崤山，山有二陵，南陵、北陵也。又云，河水又东，千崤之水注之，水南导于千崤之山，即所谓三崤山也。《史记 正义》亦曰，殽，三殽山也，在洛州永宁县西北二十八里。《北史 崔宏传》云，三殽地险，人多寇 ，指谓此也。全亦改二作三，云：二殽曰盘崤、曰石崤，三崤曰土崤。戴改三同。会贞按：胡氏以《河水》篇之盘崤、石崤、千崤为三崤，既遗此注之土崤；全氏以盘崤、石崤合土崤为三崤，又遗彼篇之千崤，皆未能圆其说。据《春秋正义》俗呼为土殽、石殽，其阨道在两殽之间，是此土崤与《河水》篇之石崤为二崤。《元和志》，二崤山又名嵚崟山，在永宁县北二十八里。引《西征记》，自东崤至西崤山三十五里。东崤长坂数里，峻阜绝涧，
车不得方轨。西崤全是石坂十二里，险绝不异东崤。所谓东崤，指土崤，所谓西崤指石崤，不及盘崤、千崤者，盖盘崤、千崤在土、石二崤之间，举二崤可以该之也。《续汉志》，黾池有二崤。《后汉书 梁冀传》，采土筑山，以象二崤。班固《西都赋》，左据函谷二崤之阻。张载《叙行赋》，陟二崤之重阻，古称二崤，历历可征，为郦氏所本。至《地形志》、《通典》、《新唐志》等书作三崤，与《北史 崔宏传》、《史记 正义》同，乃后世名称歧出。全、赵、戴改作三，未博考耳。东崤在今永宁县北，西崤在今陕州东南。
谷水又东，左会北溪，溪水北出黾池山，会贞按：《寰宇记》，广阳山在渑池县东北二十里，[《元和志》作五十五里，误。]亦名渑池山。今水曰涧河，出渑池县东北。东南流，注于谷，朱南讹作西，戴、赵改作南。守敬按：《大典》本、黄本作南。疑即孔安国所谓涧水也。互见《涧水注》。
谷水又东，径新安县故城，守敬按：两汉、魏县属宏农，晋属河南。《地形志》，天平初属新安，在郦氏后，此故城必有迁徙，《地形志》未详耳。南北夹流，而西接崤黾。昔项羽西入秦，坑降卒二十万于此。守敬按：见《史记 项羽本纪》。国灭身亡，宜矣！
谷水又东，径千秋亭南，守敬按：《通典》，渑池县有千秋亭。《寰宇记》，亭在县东二十里。其亭累石为垣，世谓之千秋城也。朱脱千秋二字，赵同，全、戴增。潘岳《西征赋》见《文选》。曰：亭有千秋之号，子无七旬之期，谓是亭也。守敬按：《御览》一百九十四引潘岳《伤弱
子序》[三]曰，惟元康二年三月壬寅，弱子生，五月，余之长安，壬寅，馆于新安之千秋亭，甲辰而弱子夭，乙巳瘗于亭东。
又东径雍谷溪，朱径下有于字，全、赵、戴删。守敬按：《通鉴》唐武德三年，《注》引此无于字。《晋书 河间王颙传》，南阳王模遣将梁臣于新安雍谷杀颙。回岫萦纡，石路阻峡，故亦有峡石之称矣。守敬按：峡石有三，《唐书》，武德三年，行军总管罗士信袭王世充硖石堡，拔之，即此所云峡石也。在今新安县西四十里。又《晋书》，永嘉五年度支校尉魏浚率流民数百家，保河阴之硖石。《后汉书》，永安二年，朱荣与元灏相持，使朱兆、贺拔胜自马渚西硖石夜渡河，亦河阴之峡石，在今孟津县西。《隋志》，熊耳县有峡石山。两《唐志》，峡石县治峡石坞，亦熊耳之峡石，在今陕州东南，皆非此也。故郦氏谓此地亦有峡石之称，以别于孟津、陕州之峡石也。谷水历侧，朱讹作晋水，全、赵改作崤，亦非，戴改谷。左与北川水合。水有二源，并导北山，守敬按：水在今新安县西北。东南流，合成一水，自干注巽，[四]入于谷。守敬按：干，西北，巽，东南，此以卦代。
谷水又东，径缺门山，会贞按：《隋志》，新安县有缺门山。《朝野佥载》，开元八年，契丹叛，关中兵救营府，至渑池缺门。则山唐时改属渑池。《金志》称新安有阙门山。《明志》，新安西有缺门山。在今新安县西三十里。山阜之不接者里余，会贞按：《御览》四十二引此作一里。故得是名矣。二壁争
高，斗耸相乱。西瞻双阜，右望如砥。朱作始低，《笺》曰：谢云，一本作如砥。戴、赵改。会贞按：孙潜校本作砥。谷水自缺门而东，朱无缺字，《笺》曰：克家云，自下疑脱缺字。赵依增。广阳川水注之。水出广阳北山。会贞按：水在今新安县西北，俗名谷水。东南流注于谷，南望微山，会贞按：山在今新安县西南。云峰相乱。
谷水又径白超垒南。朱《笺》曰：白超字误，当作白起。赵云：非也。《元和志》，白超故城，一名白超垒，一名白超坞。汉末，黄巾贼起白超筑此以自固。《周书 魏元传》，除白超防主。又隋韩擒虎尝为白超防主，见其碑文，盖南北阻兵，常为戍镇。戴延之《西征记》云：次至白超垒，去函谷函谷详下。十五里，筑垒当大道，左右有山夹立，朱讹作夹至，《笺》曰：宋本作浃至。孙云，疑作夹垒。全改夹之，赵改浃至，戴改夹立。相去百余步，道从中出，朱无道字，戴、赵同。守敬按：《元和志》作道从中出，今订。此乃故关城，朱此讹北，戴、赵同，守敬按：《大典》本、明抄本作此，今订。非所谓白超垒也。是垒在缺门东一十五里。会贞按：《元和志》，在新安县西北十五里。垒侧旧有坞，故冶官所在。朱冶官讹作治官，戴、赵改，下同。魏、晋之日，引谷水为水冶，以经国用，遗迹尚存。朱作尚有，赵同。《笺》曰：有当作在。全、戴改存。守敬按：《后汉书 杜诗传》，造作水排，铸为农器，用力少，见功多，百姓便之。《魏志 韩暨传》，为监冶谒者。旧时冶作
马排，每一熟石，用马百疋；更作人排，又费功力。暨乃因长流为水排，计其利益，参倍于前。桂馥《札朴》云，昔人作水排，排谓排囊，以苇为之，鼓风吹炭，用冶铁功者，以水代人，故曰水冶。
谷水又东，石默溪水出微山东麓，会贞按：水在今新安县西南，山见上。石默溪东北流，入于谷。
谷水又东，宋水北流，注于谷。会贞按：水在今新安县西南。
谷水又东，径魏将作大匠毌邱兴墓南，朱兴下有盛字，下同。赵云：按《魏书 毌邱俭传》及裴松之《注》，引《魏名臣奏议》张既表，俱作毌邱兴，无盛字。全、戴删。守敬按：《苏则传》亦单称兴，况三国二名甚少。其墓在今新安县治北，慕容山下。二碑存焉，俭父也。《管辂别传》曰：辂尝随军西征，过其墓而叹，会贞按：《书钞》引作过毌邱俭墓下。《魏志 辂传》、《御览》五百五十引《魏略》同，并误，当以此《注》正之。谓士友曰：玄武藏头，青龙无足；白虎衔尸，朱衔作冲，《笺》曰：《魏志》作衔。戴、赵改衔。会贞按：《大典》本、明抄本作衔。朱雀悲哭；四危已备，法应灭族。果如其言。会贞按：《书钞》九十四引《辂别传》较详，相墓术此为最古。
谷水又东，径函谷关南，东北流，皁涧水注之。水出新安县，守敬按：水出今新安县北。东南流，径毌邱兴墓东，又南径函谷关西。关高崄峡，戴改作险陿。路出廛郭。
  </div>
  <div class="pagination">
   <a href="水经注疏_page32.html">
    上一页
   </a>
   <span>
    ...
   </span>
   <a href="水经注疏_page28.html">
    28
   </a>
   <a href="水经注疏_page29.html">
    29
   </a>
   <a href="水经注疏_page30.html">
    30
   </a>
   <a href="水经注疏_page31.html">
    31
   </a>
   <a href="水经注疏_page32.html">
    32
   </a>
   <span class="current-page">
    33
   </span>
   <a href="水经注疏_page34.html">
    34
   </a>
   <a href="水经注疏_page35.html">
    35
   </a>
   <a href="水经注疏_page36.html">
    36
   </a>
   <a href="水经注疏_page37.html">
    37
   </a>
   <a href="水经注疏_page38.html">
    38
   </a>
   <span>
    ...
   </span>
   <a href="水经注疏_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
