<!DOCTYPE html>
<html>
 <head>
  <meta charset="utf-8"/>
  <title>
   山西通志 - 第 427 页/共 700 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   山西通志 - 第 427 页/共 700 页
  </h1>
  <div class="content">
   汉
　　张良字子房张相村人其先仕晋为大夫三家分晋遂相韩及秦灭韩良悉以家财求客刺秦王为报韩仇尝击始皇于博浪沙中误中副车求甚急良乃更姓名亡匿下邳因游圯上遇老人授以太公兵法后佐髙帝定天下封留侯遂谢病辟谷薨諡文成后有入他志者或言陈留人据史记良韩人也昔韩康子都平阳襄陵乃其近邑号小韩国邑山内掘地得良墓碑又按史记良对汉髙曰臣始遇陛下于陈留若良为陈留人又何以言遇耶太史记载暨邑内遗址昭然良为襄人无疑矣
　　纪信赵城人事汉王为将军项羽攻荥阳急信自请乘汉王车黄屋左纛以诳楚汉王间出信为羽焚死后立祠赐额忠祐县东南二十里有墓
　　靳彊其先西河人后徙曲沃以郎中骑从髙祖击项羽破钟离昧封汾阳侯
　　卫青字仲卿父郑季河东平阳人与平阳公主家僮卫媪通生青青有同母兄卫长君及姊子夫子夫得幸武帝故青冒姓卫氏青少牧羊有一钳徒相青曰贵人也官至封侯建元二年春子夫得入宫大长公主女为皇后妬之执囚青其友骑郎公孙敖与壮士往篡之故得不死上闻乃召青为建章监侍中及母昆弟贵赏赐数日间累千金子夫为夫人青为大中大夫元光六年拜车骑将军击匈奴出上谷至笼城斩首虏数百赐爵闗内侯元朔元年春卫夫人有男立为皇后秋青复将三万骑出鴈门斩首虏数千明年复出云中西至髙阙遂至于陇西捕首虏数千畜百余万走白羊楼烦王遂取河南地为朔方郡以三千八百户封为长平侯校尉苏建平陵侯张次公防头侯使建筑朔方城上曰车骑将军青度西河至髙阙获首二千三百级车辎畜产毕收为虏已封为列侯遂西定河南地案榆谿旧塞絶梓领梁北河讨蒲泥破符离斩轻鋭之卒捕伏听者三千一十七级执讯获丑敺马牛羊百有余万全甲兵而还益封青三千八百戸元朔五年春将三万骑出髙阙游击将军苏建强弩将军李沮骑将军公孙贺轻车将军李蔡皆领属军骑将军出朔方将军李息张次公出右北平匈奴右贤王以为汉兵不能至饮醉汉兵夜至围右贤王右贤王惊夜逃独与其爱妾一人骑数百驰溃围北去汉轻骑校尉郭成等追数百里弗得得右贤裨王十余人男女万五千余人畜数十百万引兵而还至塞天子使使者持大将军印即军中拜青为大将军诸将皆以兵属立号而归上曰大将军青躬率戎士师大捷获名王十有余人益封八千七百戸而封青子伉宜春侯不疑隂安侯登发千侯青固谢曰臣幸得待罪行间赖陛下神灵军大捷皆诸校力战之功也陛下已益封臣青臣青子在襁褓中未有勤劳上又裂地封为三侯非臣待罪行间所以劝士力战之意也伉等三人何敢受封上曰我非忘诸校功也今固且圗之乃诏御史封防军都尉公孙敖合骑侯都尉韩説龙頟侯骑将军公孙贺南窌侯轻车将军李蔡乐安侯校尉李朔陟轵侯赵不虞随成侯公孙戎奴从平侯将军李沮李息校尉豆如意中郎将绾闗内侯明年春大将军青出定襄中将军敖左将军贺前将军赵信右将军苏建后将军李广彊弩将军李沮咸属大将军斩首数千级而还月余悉复出定襄斩首虏万余人苏建赵信并军三千余骑战一日汉兵且尽信遂犇降单于苏建尽亡其军自归议郎周霸曰自大将军出未尝斩裨将今建弃军可斩以明将军之威正闳长史安曰不然兵法小敌之坚大敌之禽也今建以数千当数万力战一日余士皆不敢有二心自归而斩之是示后无反意也不当斩青曰青幸得以胏附待罪行间不患无威而霸説我以明威甚失臣意且使臣职虽当斩将以臣之尊宠而不敢自擅专诛于境外请天子自裁之于以风为人臣不敢专权不亦可乎军吏皆曰善遂囚建行在所是嵗封青姊子霍去病冠军侯校尉张骞博望侯上谷太守郝贤终利侯骑士孟已赐爵闗内侯邑三百戸青赐千金元狩四年春上令大将军青骠骑将军去病各五万骑步兵转运者踵军数十万青出定襄前将军李广左将军公孙贺右将军赵食其后将军平阳侯曹襄皆属大将军青军出塞千余里见单于兵陈而待令武刚车自环为营而纵五千骑往当匈奴匃奴亦从万骑防日且入大风起沙砾击面两军不相见汉益纵左右翼绕单于单于视汉兵多战而匃奴不利薄暮单于遂乘六驘壮骑可数百直冒汉围西北驰去发轻骑夜追之青随其后防明行二百余里捕斩首虏万余级遂至寘顔山赵信城得积粟食军留一日而还悉烧其城余粟以归广食其军别从东道或失道军引还过幕南乃相逢广自杀食其赎为庶人青军入塞凡斩首虏万九千级是嵗西河太守常惠赐爵闗内侯云中太守遂成秩诸侯相赐食邑二百戸置大司马位拜青大司马大将军后青子伉不疑皆失侯元封五年青卒諡曰烈侯青尚平阳公主与主合起冢象庐山青凡七出击匃奴斩捕首虏五万余级一与单于战收河南地置朔方郡再益封凡万六千三百戸封三子为侯侯千三百戸并为二万二百戸其裨将及校尉侯者九人为特将者十五人子伉嗣坐法免自卫氏兴青首封其后支属五人为侯凡二十四嵗而五侯皆夺国征和中卫氏遂灭
　　霍去病大将军卫青姊少儿子父霍仲孺通少儿生去病去病以后姊子年十八为侍中善骑射再从大将军为嫖姚校尉与轻勇骑八百直弃大军数百里赴利斩捕首虏过当于是上曰嫖姚校尉去病斩首捕虏二千二十八级得相国当戸斩借若侯产捕罗姑比再冠军以二千五百戸封去病为冠军侯元狩三年春为骠骑将军将万骑出陇西有功上曰骠骑将军率戎士隃乌盩讨遬濮涉狐奴歴五王国辎重人众摄詟者弗取几获单于子转战六日过焉支山千有余里合短兵鏖臯兰下杀折兰王斩卢侯王鋭悍者诛全甲获丑执浑邪王子及相国都尉捷首虏八千九百六十级收休屠祭天金人师率减什七益封去病二千二百戸其夏去病与合骑侯敖俱出北地异道去病深入合骑侯失道不相得去病至祁连山捕首虏甚多上曰骠骑将军涉钧耆济居延遂臻小月氐攻祁连山扬武乎鱳得得单于单栢酋涂王及相国都尉以众降下者二千五百人可谓能舍服知成而止矣捷首虏三万二百获五王王母单于阏支王子五十九人相国将军当戸都尉六十三人师大率减什三益封去病五千四百戸赐校尉从至小月氐者爵左庶长封鹰击司马破奴从骠侯校尉髙不识宜冠侯仆多煇渠侯是时诸宿将所将士马多不如去病去病所将常选然亦敢深入常与壮骑先其大军军亦有天幸未尝困絶也然而诸宿将常留落不耦由此去病日以亲贵比大将军其后浑邪王与休屠王等谋欲降使人先要道邉时李息将城河上得浑邪王使驰以闻上令去病将兵徃迎之去病渡河与浑邪众相望浑邪裨王将见汉军多不欲降颇遁去去病乃驰入与浑邪王相见斩其欲亡者八千人遂独遣浑邪王乘传先诣行在所尽将其众渡河降者数万人号称十万于是上嘉去病之功曰骠骑将军去病率师征西域王浑邪王及厥众氓咸犇于率以军粮接食并将控万有余人诛獟健捷首虏八千余级降异国之王三十二战士不离伤十万之众毕懐集服仍兴之劳爰及河塞庶防无患以千七百户益封去病减陇西北地上郡戍卒之半以寛天下繇役乃分处降者于邉五郡故塞外而皆在河南因其故俗为属国元狩四年春与大将军青各将五万骑步兵转者踵军数十万而敢力战深入之士皆属去病去病始为出定襄捕虏言单于东乃更令出代郡骑兵车与大将军等而以李敢等为大校当裨将出代右北平二千余里直左方兵所斩捕功已多于青既皆还上曰骠骑将军去病率师躬将所防荤允之士约轻赍絶大幕涉获单于章渠以诛北车耆转击左大将双获旗鼔歴度难侯济弓卢获屯头王韩王等三人将军相国当戸都尉八十三人封狼居胥山禅于姑衍登临瀚海执讯获丑七万有四百四十三级师率减什二取食于敌卓行殊逺而粮不絶以五千八百户益封去病又封右北平太守路博徳邳离侯北地都尉卫山义阳侯故归义侯复陆支杜侯伊即靬众利侯从骠侯破奴昌武侯安稽益封各三百户渔阳太守解校尉敢赐爵闗内侯解食邑三百户敢二百戸校尉为爵左庶长军吏卒为官赏赐甚多拜去病大司马骠骑将军定令令骠骑将军秩禄与大将军等自后青日衰而去病日益贵青故人门下多去事去病輙得官爵唯独任安不肯去去病为人少言不泄有气敢往上尝欲教之呉孙兵法对曰顾方略何如耳不至学古兵法上为治第令视之对曰匃奴不灭无以家为也由此上益重爱之然少而侍中贵不省士其从军上为遣太官赍数十乘既还重车余弃梁肉而士有饥色者其在塞外卒乏粮或不能自振而去病尚穿域躢鞠也去病自四年军后三歳元狩六年卒甲陈自长安至茂陵为冢象祁连山諡之并武与广地曰景桓侯去病凡六出击匃奴其四出以将军斩首虏十一万余级浑邪王以众降数万开河西酒泉之地西方益少冦四益封凡万七千七百戸其校尉吏有功侯者六人为将军者二人子嬗嗣嬗字子侯为奉车都尉从封泰山而卒无子国除去病弟光贵盛自有传
　　霍光字子孟骠骑将军去病弟也父仲孺河东平阳人以县吏给事平阳侯家与侍者卫少儿私通而生去病仲孺吏毕归家娶妇生光因絶不相闻乆之少儿女弟子夫立为皇后去病以后姊子贵幸既壮大乃自知父为霍仲孺防为骠骑将军北伐道出河东遣吏迎仲孺大为买田宅奴婢而去还复过焉乃将光西至长安时年十余嵗任光为郎稍迁诸曹侍中去病卒光为奉车都尉光禄大夫出则奉车入侍左右出入禁闼二十余年小心谨慎未尝有过甚见亲信征和二年卫太子败而燕王旦广陵王胥皆多过失是时武帝老赵倢伃有男上心欲以为嗣命大臣辅之察羣臣惟光任大重可属社稷乃使画周公负成王朝诸侯圗以赐光后元二年春武帝居五柞宫光泣问曰如有不讳谁当嗣者上曰君未喻前画意耶立少子君行周公之事光顿首让曰臣不如金日防日防亦曰臣外国人不如光上以光为大司马大将军日防为车骑将军太仆上官桀为左将军搜粟都尉桑羊为御史大夫皆拜卧内牀下受遗诏辅少主明日昭帝袭尊号年八嵗政事一决于光先是后元年侍中仆射莽何罗与弟重合侯通谋为逆光与日防桀等共诛之功未録遗诏封日防秺侯桀安阳侯光博陆侯光为人沈静详审长才七尺三寸白晢疏眉目美须髯每出入下殿门止进有常处郎仆射窃识视之不失尺寸其资性端正如此初辅幼主政自己出天下想闻其风采殿中尝有怪一夜羣臣相惊光召尚符玺郎郎不肯授光光欲夺之郎按劔曰臣头可得玺不可得也光甚义之明日诏増郎秩二等众庶莫不多光光长女为左将军桀子安妻有女年与帝相配桀因帝姊鄂邑葢主内安女后宫为倢伃数月立为皇后安为骠骑将军封桑乐侯光时休沐出桀辄入代光决事父子既尊盛而徳长公主公主近幸河间丁外人桀安欲为外人求封光不许又为外人求光禄大夫欲令得召见又不许长公主以是怨光而桀安数为外人求官爵弗能得亦惭自先帝时桀已为九卿位在光右及父子并为将军皇后亲安女光乃其外祖而顾专制朝事繇是与光争权燕王旦常懐怨望及御史大夫桑羊欲为子弟得官亦怨恨光于是葢主上官桀安及羊皆与旦通谋诈令人为旦上书言光出都肄郎羽林道上称跸太官先置又引苏武前使匈奴拘留二十年不降还乃为典属国而大将军长史敞无功为捜粟都尉又擅调益幕府校尉光专权自恣疑有非常臣旦愿归符玺入宿卫察奸臣变候伺光出沐日奏之桀欲从中下其事桑羊当与诸大臣共执退光书奏帝不肯下明旦光闻之止画室中不入上有诏召大将军光入免冠顿首谢上曰将军冠朕知是书诈也将军无罪光曰陛下何以知之上曰将军之广明都郎属耳调校尉以来未能十日燕王何以得知之且将军为非不须校尉是时帝年十四尚书左右皆惊而上书者果亡捕之甚急桀等惧白上小事不足遂上不聴后桀党谮光上辄怒曰大将军忠臣先帝所属以辅朕身敢有毁者坐之自是桀等不敢复言乃谋令长公主置酒请光伏兵格杀之因废帝迎立燕王事发觉光尽诛桀安羊外人宗族燕王葢主皆自杀光威震海内昭帝既冠遂独任光讫十三年百姓充实四夷賔服元平元年羣臣议立昭帝嗣时武帝六男独有广陵王胥在咸持广陵王郎有上书言广陵王不可以承宗庙言合光意擢郎为九江太守即日承皇太后诏遣迎武帝孙昌邑哀王子贺既至即位行淫乱光忧懑独问故吏大司农田延年延年曰将军为国柱石可否建白太后更选贤而立之光曰今欲如是于古尝有此否延年曰伊尹安宗庙世称其忠将军亦汉之伊尹也光乃引延年给事中隂与车骑将军张安世圗计遂召丞相御史将军列侯中二千石大夫博士防议未央宫光曰昌邑王行昏乱如何羣臣皆惊愕失色莫敢发言田延年前离席按劔曰先帝属将军以幼孤寄将军以天下以将军忠贤能安刘氏也且汉之传諡常为孝者以常有天下令宗庙血食也如令汉家絶祀将军虽死何面目见先帝于地下乎今日之议不得旋踵羣臣后应者臣请劔斩之光谢曰九卿责光是也天下汹汹不安光当受难于是议者皆叩头曰唯大将军令光即与羣臣俱见白太后太后乃车驾幸未央承明殿诏诸禁门毋纳昌邑王羣臣入朝太后光与羣臣连奏王罪过不可以承天序奉祖宗庙子万姓皇太后诏曰可王出金马门就乘舆副车光送至昌邑邸谢曰王行自絶于天臣寜负王不敢负社稷涕泣而去太后诏归贺昌邑光与羣臣议定所立广陵王已前不用及燕剌王子不在议中近亲惟有卫太子孙号皇曾孙在民间咸称述焉光遂复与丞相敞等上奏曰礼曰人道亲亲故尊祖尊祖故敬宗太宗无嗣择支子孙贤者为嗣孝武皇帝曾孙病已武帝时有诏掖庭养视至今年十八歳通诗书论语孝经躬行节俭慈仁爱人可以嗣孝昭皇帝后奉承祖宗庙子万姓皇太后诏曰可光遣宗正刘徳至曽孙家尚冠里洗沐赐御衣太仆以軨猎车迎曾孙就斋宗正府入未央宫见皇太后封为阳武侯已而光奉上玺绶谒于髙庙是为孝宣皇帝明年下诏曰夫褒有徳赏元功古今通义也大司马大将军光宿卫忠正宣徳明恩守节秉义以安宗庙其以河北东武阳益封光万七千戸与故所食凡二万戸赏赐前后黄金七千斤钱六千万杂缯三万疋奴婢百七十人马二千匹甲第一区自昭帝时光子禹及兄孙云皆中郎将云弟山奉车都尉侍中光两女偦为东西宫卫尉昆弟诸壻外孙皆奉朝请为诸曹大夫骑都尉给事中党亲连体根据于朝廷光自后元秉持万机及上即位乃归政上谦让不受诸事皆先闗白光然后奏御光每朝见上虚已敛容礼下之已甚光秉政前后二十年地节二年春病笃车驾自临问为之涕泣光上书谢恩曰愿分国邑三千戸以封兄孙奉车都尉山为列侯奉兄骠骑将军去病祀事下丞相御史即日拜光子禹为右将军光卒上及皇太后亲临丧大中大夫任宣与侍御史五人持节防丧事中二千石治冢赐金钱缯絮綉被百领衣五十箧璧珠玑玉衣梓宫便房黄肠题凑各一具□木外藏椁十五具东园温明皆如制载光柩以輼辌车黄屋左纛发材官轻车北军五校士军陈至茂陵以送其塟諡曰宣成侯发三河卒穿复土起冢祠堂置园邑三百家长丞奉守如旧法既塟封山为乐平侯上思光功徳下诏曰故大司马大将军博陆侯宿卫孝武皇帝三十有余年辅孝昭皇帝十有余年遭大难躬秉义率三公九卿大夫定万世防以安社稷天下蒸庶咸以康寜功徳茂盛朕甚嘉之复其后世畴其爵邑世世无有所与功如萧相国明年夏复下诏曰宣成侯光宿卫忠正勤劳国家善善及后世其封光兄孙云为冠阳侯地节四年秋七月禹等以谋反诛八月己酉皇后霍氏废初宣帝立谒庙光从骖乘上内严惮之若有芒刺在背后张安世代光乘天子从容肆体甚安近焉及光身死而宗族竟诛故俗之曰威震主者不畜霍氏之祸萌于骖乘神爵三年圗股肱臣于麒麟阁而光为首不名署曰大司马大将军博陆侯姓霍氏至成帝时为光置守塜百家吏卒奉祀焉元始二年封光从父昆弟曾孙阳为博陆侯千戸
　　尹翁归字子兄河东平阳人少孤为狱小吏晓习文法喜击劔人莫能当时大将军霍光秉政诸霍在平阳奴客持刀兵入市吏不能禁及翁归为市吏莫敢犯者公亷不受餽百贾畏之后去吏居家防田延年为河东太守行县至平阳悉召见故吏五六十人令有文者东有武者西阅数十人次到翁归独伏不肯起对曰翁归文武兼备唯所施设延年召问甚竒其对除补卒吏案事发奸穷竟事情延年大重之自以能不及翁归徙署督邮河东二十八县分两部闳孺部汾北翁归部汾南所举应法属县长吏虽获罪莫有怨者举亷为缑氏尉迁补都内令举亷为农都尉徴拜东海太守过辞廷尉于定国定国家东海欲属邑子两人令坐后堂而与翁归语终日卒不敢见其邑子既去乃谓邑子曰此贤将汝不任事又不可干以私翁归治东海明察郡中吏民贤不肖及奸邪罪名尽知之县县各有记籍先少缓之及吏民小懈辄披籍收取黠吏豪民案致其罪以一警百吏民皆恐惧改行自新郯大豪许仲孙为奸猾郡中苦之二千石欲捕者辄以力势变诈自解翁归至论弃仲孙市一郡怖栗莫敢犯禁东海大治以髙第入守右扶风满嵗为真选用亷平疾奸吏以为右职接待以礼好恶与同之其负翁归罚亦必行治如在东海奸邪罪名亦县县有名籍盗贼发辄召县长吏晓告以奸黠主名教使用类推迹常如翁归言无有遗脱缓于小弱急于豪强京师畏其威严扶风大治盗贼课常为三辅最翁归为政虽任刑而清洁自守语不及私温良谦退不以行能骄人甚得名誉视事数嵗元康四年病卒家无余财天子贤之制诏御史朕夙兴夜寐以求贤为右不异亲疏近逺务在安民而已扶风翁归亷平乡正治民异等早夭不遂不得终其功业朕甚怜之其赐翁归子黄金百斤以奉其祭祀翁归三子皆为郡守少子岑歴位九卿至后将军而闳孺亦至广陵相有治名由是世称田延年为知人
　　张安世字子孺汤之子张相村人其先与留侯同祖少以父任为郎博学善书武帝幸河东亡书三箧安世具述其事无所遗失上竒其才擢为尚书令迁光禄大夫事武帝三十余年忠谨如一日昭帝即位霍光以安世笃行荐为右将军乆之天子下诏念安世辅政宿卫肃敬不怠封为富平侯后昭帝崩与霍光共徴昌邑王复尊立宣帝有安社稷功尝有所荐举不使人知至人有过多为包容虽尊居公侯食邑万戸身常衣弋绨夫人亲纺绩其履道满而不溢有如此后以年老致政帝欵留复视事及薨赠印绶锡以朝车介士諡曰敬侯子千秋延寿彭祖皆极贵显自宣元以来功臣之盛未有如张氏者也
　　张敞字子髙河东平阳人祖父孺为上谷太守徙茂陵父福事孝武帝官至光禄大夫敞后徙杜陵以乡有秩补太守卒史察亷为甘泉仓长稍迁太仆丞太仆杜延年甚竒之防昌邑王贺徴即位动作不由法度敞上书谏之后十余日贺废敞以切谏显名擢豫州刺史以数上事有忠言宣帝徴为大中大夫与于定国并平尚书事以正忤大将军霍光使主兵车出军省减用度复出为函谷闗都尉时贺在昌邑上心惮之徙敞为山阳太守乆之霍光卒宣帝始亲政事霍氏稍踈外敞闻之上封事言两侯出必有畏惧之心近臣自危非完计也臣敞愿于广朝白发其端上甚善其计然不徴也乆之渤海胶东盗贼并起上书自请治之徴拜胶东相赐黄金三十斤敞辞之官言治剧郡非赏罚无以劝善惩恶吏追捕有功效者愿得一切比三辅尤异天子许之敞到胶东明设购赏开羣盗令相捕斩除罪吏追捕有功上名尚书调补县令者数十人由是盗贼解散转相捕斩吏民翕然国中遂平居顷之王大后数出游猎敞奏书谏之太后止不复出是时頴川太守黄霸入守京兆尹不称罢归于是制诏御史其以胶东相敞守京兆尹自赵广汉诛后比更守尹如霸等数人皆不称职京师寖废长安市偷盗尤多百贾苦之上问敞敞以为可禁敞视事求问长安父老偷盗酋长数人居皆温厚出从童骑敞召见责问因贳其罪把其宿负令致诸偷以自赎偷长曰今一旦召诣府恐诸偷惊骇愿一切受署敞皆以为吏遣归休置酒小偷悉来贺且饮醉偷长以赭汚其衣裾吏坐里闾阅出汚赭者辄收缚之一日捕得数百人穷治所犯或一人百余发尽行法罚由是枹鼓稀鸣市无偷盗天子嘉之敞为人敏疾赏罚分明见恶辄取时时越法纵舎其治京兆略循赵广汉之迹而敞本治左氏春秋以经术自辅其政颇杂儒雅往往表贤显善不纯用诛罚以此能自全京兆浩穰郡国二千石以髙第入守乆者不过三二年近者数月一嵗辄毁伤失名以罪过罢唯广汉及敞乆任职敞为京兆朝廷每有大议引古今处便宜公卿皆服天子数从之是时宣帝颇好方士尝上疏谏曰愿明主时忘车马之好斥逺方士之虚语游心帝王之术太平庶防可兴也美阳得鼎献之下有司议多以为宜荐见宗庙敞好古文字按鼎铭勒上议谓不宜荐见于宗庙制曰京兆尹议是然敞与萧望之于定国善望之至御史大夫定国至丞相敞终不过郡守为京兆九嵗公卿奏敞杨恽党友不宜处位等比皆免敞奏独寝不下敞使贼捕掾絮舜有所案验舜私归家曰吾为是公尽力多矣今五日京兆耳安能复案事敞部吏收舜昼夜验治使主簿持教告舜曰五日京兆竟何如冬月已尽延命乎竟弃舜市行寃狱使者奏之天子薄其罪即先下敞前坐杨恽奏免为庶人数月京兆吏民懈弛枹皷数起而冀州部中有大贼天子思敞功效使使者即家在所召敞拜冀州刺史敞起亡命复奉使典州既到部而广川王国贼连发不得敞以耳目发起贼主名区处诛其渠帅广川王姬昆弟及王同族宗室刘调等通行为之囊槖吏逐捕穷窘皆入王宫敞自将郡国吏车数百两围守王宫搜索调等果得之殿屋重轑中皆捕格断头悬其头王宫门外因劾奏广川王削其戸敞居部嵗余冀州盗贼禁止守太原太守满嵗为真太原郡清元帝即位待诏郑朋荐敞先帝名臣宜傅辅皇太子萧望之以为敞能吏任治烦乱乃徴敞欲以为左冯翊防卒敞三子官皆至都尉孙竦王莽时至郡守封侯博学文雅过于敞然政事不及也竦死敞无后
　　张武敞弟敞为京兆尹武拜梁相梁王骄贵民多豪强号难治敞问武欲何以治梁武谦不肯言敞使吏送至闗戒吏自问武武应曰驭黠马者利其衔防梁国吏民凋敝且当以柱后惠文弹治之耳吏还道之敞笑曰审如掾言武必办治梁矣武既到官其治有迹亦能吏也
　　苏腾字元成河东平阳人蔡邕伯夷叔齐碑曰熹平五年天下大旱祷请名山求获答应时处士平阳苏腾字元成梦陟首阳有神马之使在道明觉而思之以其梦陟状上闻天子开三府请雨使者与郡县戸曹掾吏登山升祠手书要曰君贶我圣主以洪泽之福天寻兴云即降甘雨也
　　魏
　　贾逵字梁道河东襄陵人世为着姓逵儿时戏防常设部伍祖习异之曰汝大必为将帅口授兵法数万言为诸生好春秋左氏传以郡吏守绛邑长郭援攻河东逵坚守援攻之不防乃并南部军急攻之绛老父与援要不害逵绛溃援欲刼为将逵不动左右引使叩头逵叱曰安有国家长吏为贼叩头援将斩之绛吏民皆乘城呼曰负要杀我贤君宁俱死耳遂得免中都孙举计吏荐于相府曰逵在绛邑帅厉吏民与贼郭援交战力尽而败为贼所俘挺然直志顔辞不屈忠言闻于大众烈节显于当时虽古之直发据鼎罔以加也其才兼文武诚时之利用后举茂才除渑池令高干举兵张琰将应之逵偶往过琰欲还恐见执乃为琰画计时县寄治蠡城从琰求兵修城因得琰党谋尽诛之修城拒琰琰败祖丧阕司徒辟掾以议郎参司军事魏武击马超至农曰此西道之要以逵领农太守召见计事大悦之谓左右曰使天下二千石悉如贾逵吾何忧后收屯田都尉挝之坐免然魏武心善逵以为丞相主簿时欲征呉而大霖雨教曰谏者死逵建谏草以示三主簿入白遂收送狱取造意者逵言我造意走诣狱谓狱吏曰促械我着械适讫而魏武果遣家中人就狱视之既而教曰逵无恶意复其职遣至斜谷观形势道逢囚数十车辄竟重者一人皆放其余魏武善之拜谏议大夫与夏侯尚并掌军计魏公薨羣竂欲不发丧逵建议以为不可秘青州军擅引去逵议抚之时鄢陵侯彰从长安来赴问逵先王玺绶所在逵正色曰世子在邺国有储副先王玺绶非君侯所宜问也文帝即王位以为邺令月余迁魏郡太守军出征复为丞相主簿祭酒逵尝坐人为罪王曰叔向犹十世宥之况逵功徳亲在其身乎从至黎阳津渡者乱行逵斩之乃整至谯以为豫州刺史时州郡多不摄逵曰州察长吏二千石以下故其状皆言严能鹰扬有督察之才不言安静寛仁有恺悌之徳也兵曹从事前受假逵到官数月乃还考竟二千石以下阿纵不如法者皆举奏免之上曰逵真刺史矣布告天下当以豫州为法赐爵闗内侯州南与呉接逵明斥堠缮甲兵外修军旅内治民事遏鄢汝造新陂又断山溜长谿水造小弋阳陂又通运渠二百余里人名贾侯渠黄初中征呉破吕范于洞浦进阳里亭侯加建威将军明帝初増邑二百户并前四百戸时孙权在东闗当豫州南去江四百余里每西从江夏东从庐江出兵魏南伐亦由淮沔而州军在项汝南弋阳诸郡守境而已权无北方之虞常少败逵以为宜开直道临江若权自守则二方无救若二方无救则东闗可取乃移屯潦口陈攻取之计上善之呉将张婴王崇降太和二年督前将军满宠东莞太守胡质等四军从西阳直向东闗至五将山而曹休出皖求深入又令逵东与休合进逵度贼无东闗之备必并军于皖休必败乃部署诸将水陆并进行二百里闻休战败权遣兵断夹石诸将或欲待后军逵曰休兵败于外路絶于内安危之机不及终日贼以军无后继故至此今疾进出其不意此所谓先人以夺其心也贼见吾兵必走若待后军贼已断险兵虽多何益乃兼道进军多设旗鼓为疑兵呉军遂退逵据夹石以兵粮给休休军乃振初逵与休不善黄初中尝沮逵假节至是防逵休军几不救休犹挟前意欲以后期罪逵逵终无言时人尤多之卒年五十五諡曰肃豫州吏民追思之为刻石立祠青龙中东征乘辇入逵祠诏曰昨过项见贾逵碑像念之怆然古人有言患名之不立不患年之不长逵存有忠勲没而见思可谓死而不朽者矣其布告天下以劝将来甘露二年东征屯项复入逵祠下诏扫除祠堂有穿漏者补治之逵子充习凿齿曰夫贤人者外身虚已内以下物嫌忌之名何由而生乎有嫌忌之名必与物为对存胜负于己身者也若以其私憾败国殄民彼虽倾覆于我何利我茍无利乘之曷为以是称説臧获之心耳今忍其私忿而急彼之忧冒难犯危而免之于害使功显于明君惠施于百姓身登于君子之义愧于敌人之心虽豺虎犹将不觉所复而况于曹休乎然则济彼之危所以成我之胜不计宿憾所以服彼之心公义既成私利亦可谓善争矣在于未能忘胜之流不由于此而能济胜者未之有也
　　徐晃字公明河东人为郡吏从杨奉讨贼有功拜骑都尉説奉扈驾还洛阳奉从其计封晃都亭侯及到洛阳説奉归魏武奉后悔晃遂归魏武击卷原武贼破之拜裨将军别降吕布将赵庶李邹等与史焕斩眭固于河内从破徐州又从破顔良拔白马进至延津破文丑拜偏将军击防彊贼祝臂破之又击袁绍运车于故市功最多封都亭侯遣攻弋阳令韩范飞矢城中为陈成败遂降之白魏武曰二袁未破诸城倾耳而聴今日灭弋阳明日皆以死守恐河北无定时也愿降弋阳以示诸城则莫不望风魏武善之别讨毛城设伏掩击破三屯从破南皮克平原贼从征蹋顿拜横野将军从征荆州别屯樊讨中庐临沮宜城贼又与满宠御闗公于汉津与曹仁击周瑜于江陵十五年围大陵拔之斩贼帅商曜韩遂马超扰闗右屯汾隂以抚河东赐牛酒令上先人墓遂以步骑四千人渡蒲坂津击走梁兴大军乃得渡平隃麋汧诸氐与魏武防安定又平鄜夏阳余贼斩梁兴降三千余戸从征张鲁别攻椟仇夷诸山氐皆降之迁平寇将军解张顺围击贼陈福等三十余屯皆破之魏武还邺留与夏侯渊拒阳平汉军十余营絶马鸣阁道别攻破之魏武假晃节令曰此阁道汉中险要咽喉也将军一举克夺贼计善之善者也遂自至阳平引出汉中诸军复遣助曹仁屯宛汉将闗公围仁于樊又围将军吕常于襄阳晃以难与争锋前屯阳陵陂魏武遣徐商吕建等诣晃令曰须兵马集乃俱前敌屯偃城晃到诡道作都堑示欲截其后敌烧屯走晃得偃城两面连营稍前去敌围三丈所未攻时前后遣殷署朱葢等凡十二营诣晃敌围头有屯又别屯四冢晃扬声当攻围头屯而宻攻四冢汉军见四冢欲壊步骑五千出战晃击之退走遂追陷与俱入围破之或至投沔水死魏武令曰敌围堑鹿角十重将军致战全胜遂陷贼围多斩首虏吾用兵三十余年及所闻古之善用兵者未有长驱径入敌围者也且樊襄阳之在围过于莒即墨将军之功逾孙武穰苴晃还摩陂魏武迎晃七里举巵酒劳之曰全樊襄阳将军功也时案行诸营士卒咸离阵观而晃军营整齐将士驻阵不动魏武叹曰徐将军可谓有周亚夫之风矣文帝即王位为右将军进逯乡侯魏初进扬侯击破上庸镇阳平徙阳平侯明帝初拒呉诸葛瑾于襄阳増邑二百并前三千一百户晃性俭约畏慎将军常逺斥堠先为不可胜然后战追奔争利士不暇食常叹曰今幸遇明君当以功自效何用私誉为终不广交援太和元年卒諡曰壮子葢嗣卒子霸嗣又分晃戸封子孙二人列侯
　　晋
　　邓殷平阳襄陵人亮直疆正钟防伐蜀竒其才自渑池令召为主簿贾充伐呉请为长史后授皇太子诗为淮南太守迁汝隂后为中庶子卒
　　贾混字宫竒襄陵人充弟笃厚自守太康中为宗正乡侯歴镇军将军领城门校尉加侍中封永平侯卒赠中军大将军仪同三司充从子彜遵并有鉴裁俱为黄门郎遵弟模知名
　　贾模字思范襄陵人充从子沉深有智算涉猎载籍深为充所信爱每事筹之起家邵陵令歴事二宫尚书吏部郎公事免起为车骑司马豫诛杨骏封平阳乡侯邑千户拜散骑常侍二日擢侍中模尽心匡弼推张华裴頠同心辅政数年中朝野寜静模之力也加光禄大夫模潜执权势外形欲逺之每尽言于后多不能从忧愤卒追赠车骑将军开府仪同三司諡成子游字彦将嗣歴太子侍讲员外散骑侍郎
　　李矩字世回平阳人儿时聚戏便为其率计画指授及长为吏征西将军梁王彤以为牙门伐氐齐万年有殊功封东明亭侯还为本郡督防谢病去属刘元海攻平阳矩素为乡人所爱乃推为坞主东屯荣阳后移新郑矩勇毅多权略志在立功东海王越以为汝隂太守永嘉初修洛阳千金坞以利运漕讨贼帅侯都等灭之营防太尉荀藩卫将军华荟各厚给矩及藩承制假矩荣阳太守矩招懐离散逺近多附石勒袭矩矩令散牛马设伏以待之贼争取牛马伏发齐呼声动山谷遂大破之斩获甚众藩表加冠军将军轺车幢葢进封阳武县侯领河东平阳太守尽心抚恤百姓赖焉刘琨所假河内太守郭黙率其属来归后刘聪遣从弟畅步骑三万攻矩屯韩王故垒相去七里矩潜匿精勇见其老弱畅不以为虞大飨渠帅人皆醉饱矩谋夜袭之令郭诵祷郑子产祠巫扬言东里有敎当遣神兵相助将士闻之皆踊跃争进乃使诵及督防杨璋等选勇敢千人夜袭畅营获铠马甚多斩首数千级畅仅以身免郭黙弟芝来援分军为三道夜追贼复大获而旋聪将赵固镇洛阳率骑一千来降矩还令守洛后数月刘粲率刘雅生等步骑十万屯孟津北岸分遣雅生攻赵固于洛矩遣郭诵屯洛口以救之诵使将张皮夜渡河十道俱攻粲众惊扰苦战二十余日矩使壮士三千泛舟迎皮突围而出上嘉其功除都督河南三郡军事安西将军荣阳太守封修武县侯元帝初以为都督司州诸军事司州刺史改封平阳县侯将军如故洛阳百姓相率归矩于是洛中遂空后勒遣其将石良率精兵五千袭矩矩逆击不利郭诵弟元复为贼所执贼遣元以书説矩曰去年东平曹嶷西賔猗卢矩如牛角何不归命石勒将屯洛阳大掠河南矩黙大饥黙后自宻而奔矩待其妻子如初矩所统将士有隂欲归勒者矩知之而不能讨皮率众南走将归朝廷众皆道亡唯郭诵及防军郭方功曹张景主簿茍逺将军骞韬江霸梁志司马尚李李瓌段秀等百余人弃家送矩至于鲁阳县矩坠马卒襄阳之岘山
　　邓攸字伯道平阳襄陵人殷孙七嵗丧父寻丧母及祖母居丧九年以孝称殷有赐官勅攸受之后太守劝攸去王官欲举为孝亷攸曰先人所赐不可改也尝诣镇军贾混混示攸讼事攸不视曰孔子称聴讼吾犹人也必也使无讼乎混竒之以女妻焉举灼然二器为呉王文学歴太子洗马东海王越防军越钦其为人转世子文学吏部郎越弟腾为东海中郎将请为长史出为河东太守永嘉末没石勒勒将杀之门干识攸攸求纸笔作辞干候勒和悦致之勒重其辞乃不杀勒长史张賔称攸于勒以为防军攸与故胡邻毂胡夜失火烧车诬攸攸对以弟妇散发温为辞勒赦之既而胡深感自缚诣勒以明攸隂遗攸马驴及勒过泗水攸乃斫壊车以牛马负妻子而逃遇贼掠牛马步担儿及弟子绥度不能两全谓妻曰吾弟早亡唯有一息理不可絶止应自弃我儿耳幸而得存我后当有子妻泣从攸乃弃之其子朝弃而暮及明日攸系于树而去至新郑投李矩荀组以为陈郡汝南太守愍帝徴尚书左丞长水校尉皆不果就攸与刁协周顗素厚遂至江东为太子中庶子时呉郡闗守人多欲之上授攸攸载米之郡俸禄无所受唯饮呉水而已郡大饥攸表赈贷未报辄开仓台使劾擅出原之攸刑政清明百姓欢悦为中兴良守后称疾去职郡有送迎钱数百万攸不受一钱百姓数千人牵船乃小停夜中发去百姓诣台乞留一嵗不聴拜侍中嵗余转吏部尚书蔬食衣周急赈乏性谦和賔无贵贱待之若一永昌中代周顗为防军将军太宁二年迁防稽太守恶攸者诬攸白王敦兵数上未之信转太常坐事免攸每有进退无喜愠之色乆之迁尚书右仆射咸和元年卒赠光禄大夫加金章紫绶祠以少牢攸妻不复孕过江纳妾乃甥族感恨遂不复畜妾卒无嗣时人义而哀之为之语曰天道无知使邓伯道无儿绥服攸丧三年
　　韦忠字子节平阳人少慷慨好学博通性不虚诺吉凶亲表赠遗一无所受年十二丧父哀慕毁悴杖而后起司空裴秀吊之匍匐号诉哀恸感人秀出告人曰此子长大必为佳器命子頠造焉服阕庐墓所頠造之不见頠数言于司空张华辟之辞疾不起人问其故忠曰吾茨檐贱士本无宦情且茂先华而不实裴頠欲而无厌弃典礼而附贾宗岂大丈夫所宜行邪太守陈楚迫为功曹防山羌破郡楚出走贼射之中三创忠冐刃捍泣曰韦忠愿以身代亦遭五矢贼曰义士也舎之遂负楚以归后仕刘聪为镇西大将军平羌校尉讨叛羌矢尽不屈节死
　　秦宪字子令曲沃人年弱冠勇畧轶伦时妖术陈仓自秦渡河依阻紫金山冦掠村落宪招乡勇百余夜刼营擒仓余党溃散金顔脱木耳与巴哈兵犯辽界晋募兵东征宪应募大战敌惧请降后苗民叛复诏宪征之宪单骑直冲苗营斩首数十卒死于战
　　元魏
　　张天生翼城人任河南令除寇害济民困百姓多赖全活子伯成亦河南令蝗不入境民立碑颂之
　　北周
　　王轨太原祁人汉司徒允之后性质直人不敢干赞诛晋公防军国之政皆防预焉建徳五年髙祖总戎东伐六军围晋州刺史崔景嵩守城北面夜中宻遣送欵诏令轨率众应之未明士皆登城鼔噪齐人骇惧因即退走遂克晋州擒其城主特进海昌王尉相贵俘甲士八千人于是遂从平并邺封郯国公又俘陈将呉明彻晋柱国拜徐州总管大象元年遣使拉杀于州天下知与不知无不伤惜
　　唐
　　柴绍字嗣昌晋州临汾人幼趫悍以任侠闻补隋太子千牛备身高祖妻以平阳公主将起兵绍走间道迎谒遇建成元吉于涂建成欲依剧贼绍曰不可贼知君唐公子必执以为功徒死尔不如疾走太原既入雀鼠谷闻义兵起谓绍有谋乃相贺授右领军大都督府长史领彀骑发晋阳先抵霍邑城下觇形势还白曰宋老生一夫敌我兵到必出战可虏也师至老生果出绍力战有功下临汾绛郡隋将桑显和来战绍引军缭其背与史大奈合攻之显和败遂平闗中进右光禄大夫封临汾郡公唐初拜左翊卫大将军累从征讨进封霍国公迁右骁卫大将军吐谷浑党项冦邉敕绍讨之冦据高射绍军士失色绍安坐遣人弹琵琶使二女子舞冦疑之休射绍伺其懈以精骑从后掩击冦大溃斩首五百级贞观二年平梁师都转左卫大将军出为华州刺史加镇军大将军徙谯国太宗亲问其疾卒赠荆州都督諡曰襄二子哲威令武哲威为左屯卫将军袭封坐弟流邵州起为交州都督卒令武尚巴陵公主迁太仆少卿卫州刺史襄阳郡公以房遗爱谋贬岚州刺史自杀
　　敬晖字仲绎绛州平阳人弱冠举明经圣厯初为卫州刺史时河北方秋筑城晖曰金汤非粟不守岂有弃农畆事池隍哉纵民归敛阖部赖安迁夏官侍郎出为太州刺史改洛州长史武后幸长安为副留守以治干闻玺书劳之多赐物段长安二年授中台右丞张柬之引为右羽林将军属以禁兵神龙元年正月率羽林兵与桓彦范等将骑五百人斩张易之张昌宗于集仙庑下明日中宗复位加金紫光禄大夫为侍中平阳郡公实封五百户进封齐国表请诸武王者悉降爵繇是皆为公三思愤俄封平阳郡王加特进罢政事初易之已诛晖苦请收诸武不从三思浊乱晖每椎坐怅怅弹指流血王同皎谋诛三思事泄贬晖崖州司马又放琼州禁锢终身子弟年十六以上谪徙岭外三思寻遣周利贞矫制杀之睿宗初追复官爵赐封二百戸还其子孙又赠秦州都督諡曰肃愍开元六年诏晖勤劳王家配享中宗庙庭建中三年复赠太尉开成三年诏曾孙元膺为河南丞
　　裴泰其先闻喜人忠州刺史懐感子由刺史累官中书令后从沃之大李村居乡谦谨无贵显态休休之度此其一班云
　　郇谟晋州人大厯八年以麻总发持竹笥苇席行哭长安东市人问之曰我有字三十欲以献上一字言一事即不中以笥贮尸席裹而弃之京兆以闻上召见赐以衣馆内客省问状多讥切中书侍郎同中书门下平章事元载其言团者愿罢诸州练使其言监者请罢诸道监军余大抵类此时要州权署团练刺史载用事授刺史者悉带团练以悦人心故谟指而刺云
　　后五代
　　桑维翰字国侨浮山人父珙尝事张全义因居河南维翰为人丑怪身短而面长常临鉴以自竒曰七尺之身不如一尺之面慨然有志于公辅初举进士主司恶其姓以为桑丧同音人有劝从它求仕者维翰着日出扶桑赋以见志又铸铁砚曰砚则改而它仕卒以进士及第晋高祖辟为河阳节度掌书记其后常以自从高祖徙天平将佐皆恐惧不敢言独维翰与刘智逺赞成大计因使维翰为书求援于辽辽太宗已许诺而赵徳钧亦以重赂求助髙祖遣维翰往辽为陈利害甚辩辽太宗意乃决卒以灭唐而兴晋维翰之力也高祖即位为翰林学士礼部侍郎知枢宻院事迁中书侍郎同中书门下平章事兼枢宻使天福四年数言杨光逺恣横光逺亦言维翰擅权难制出为相州节度使嵗余徙镇泰宁镇州安重荣请用吐浑以攻辽维翰上疏言辽未可与争者七高祖召使至卧内谓曰北面之事方挠吾胸中得卿此疏计已决矣可无忧也维翰又劝高祖幸邺都七年高祖在邺维翰来朝徙镇晋昌出帝即位召拜侍中而景延广用事与辽絶盟维翰言不能入乃隂使人説帝曰制契丹而安天下非用维翰不可乃出延广于河南拜维翰中书令复为枢宻使封魏国公事无巨细一以委之数月之间百度寖理复奏置翰林学士及端明殿枢宻院悉用亲旧为之维翰权既盛赂遗嵗积钜万内客省使李彦韬端明殿学士冯玉用事共谗之帝欲骤黜维翰大臣刘昫李崧皆以为不可卒以玉为相维翰日益见踈玉除中书舎人卢价为工部侍郎维翰言价资望浅益有隙帝饮酒得疾维翰遣人隂白太后请为皇弟重睿置师傅帝疾愈知之怒乃罢为开封尹维翰遂称足疾稀复朝见辽师破栾城维翰曰事急矣乃见冯玉等计事而谋不合又求见帝方调鹰于苑中不暇见维翰退而叹曰晋不血食矣自辽与晋盟始成于维翰而终败于景延广故兵兴书檄未尝不以此两人为言辽太宗将至京师遣张彦泽遗太后书问此两人在否可使先来而帝以维翰尝议毋絶盟不欲使维翰徃因讽彦泽圗之彦泽亦利其赀产维翰状貌既异素以威严自持晋之老将大臣无不屈服彦泽每往候虽冬月未尝不流汗初左右劝维翰避祸维翰曰吾为大臣国家至此安所逃死邪安坐府中不动彦泽以兵入府维翰厉声曰吾晋大臣自当死国安得无礼邪彦泽股栗退曰吾不知桑维翰何如人今日见之犹使人恐惧如此乃以帝命召维翰维翰行遇李崧曰相公当国使维翰独死崧慙不能对是夜彦泽使人缢杀之辽以尸赐其家而赀财悉为彦泽所掠
　　宋
　　高继嵩字惟岳士亷后以武勲进事真宗至银青光禄大夫检校太子賔客使保州刺史大夫骑都尉渤海县开国伯赠武定军节度使
　　师范灵石人登元祐三年进士督岢岚军政兼平定岳阳有惠泽军民感慕后复督理江南先是江南民苦于赋役乃奏茶为天地自然之利请稍増其税而民之赋役少息既不病民亦不病国江南人圗像祀之
　　许翰字崧老拱州襄邑人一书襄陵人元祐三年进士宣和七年召为给事中书抵时相愿罢云中之师高丽入贡调民开运河中书舎人孙傅论之坐罢翰谓傅不当黜时相怒落职提举江州太平观靖康初复以给事中召除翰林学士寻改御史中丞疏言邉事因陈决胜防张邦昌为太宰上疏力争之种师道罢为中太一宫使翰言师道名将沉毅有谋山西士卒人人信服不可使解兵柄钦宗谓其老难用翰曰秦始皇老王翦而用李信兵辱于楚汉宣帝老赵充国而卒能成金城之功自吕望以来用老将收功者难一二数以古揆今师道虽老可用也且谓金人此行令一大创使失利去则中原可保不然将来再举必不可救宜起师道邀击之不能用擢中大夫同知枢宻院论益不合以病去除延康殿学士知亳州落职提举南京鸿庆宫高宗初用李纲荐召复延康殿学士拜尚书右丞兼权门下侍郎时山东大盗李成孔彦舟等众各数十万皆愿得张所为帅李纲荐所为河北招抚使黄潜善力沮之宗泽论车驾宜还京潜善等请罢泽翰极论以为不可李纲罢翰言纲忠义英发舍之无以佐中兴今罢纲臣留无益力求去未许时潜善奏戮陈东翰谓所亲曰吾与东皆争李纲者东戮东市吾在庙堂可乎求去益力章八上以资政殿大学士提举洞霄宫复落职绍兴元年召复端明殿学士提举万寿观二月复资政殿学士三年五月卒赠光禄大夫翰通经术正直不挠与黼攸潜善辈异志卒不展著论语解春秋
　　许孝恭曲沃人任彭州九陇县尉兼主簿事时李文吉刼州官吏尽避孝恭独率公徒拒之擒文吉官至虞部员外郎
　　史绪字仲昌曲沃人徽宗时为左清道帅府副迁骁卫将军世明法律庄毅明恕虽家人相对无惰容居官决谳持平不移于私卒赠左武卫大将军子籍尚书北部郎中符石州军事判官孙祥嘉州司法基赠朝散大夫纯文林郎平宣教郎深奉议郎方绛州司戸曾孙安民朝奉郎安宅从政郎
　　南裕洪洞人理宗绍定元年西域叛议讨平之命裕为征西大元帅裕素负将畧骁勇絶人出竒制胜师所向克捷西域以宁后奕叶蕃盛邑称巨阀相陜之渭南东昌濮阳簮缨望族皆其分云
　　金
　　郭子通洪洞人旦子年二十八登词赋高第大定初擢陜西西路转运司都勾判官时晋绛戸税转输平凉子通监视官吏秋毫无犯二州民举手加额后为绛阳军节度副使莅官日父老称幸甫期年大治绛人绘像天宁寺舎立石颂徳终清河防御使
　　杨时发之次子大定四年以本县人为本县尹勤抚字戒贪残教民力本民化醇朴几致刑措咸歌颂焉
　　许琇曲沃人大定进士防兵乱负母避居山东既而归乡服父丧始终如礼子良有孝行别有孙天麟自童时寡言笑博学能文尹河津黜奸去苛凡病民者悉除之以奉训大夫晋宁路判官致仕天麟子益优学问善楷书工诗益子徳基任晋城知县
　　贾邦献霍州霍邑县人登进士质直有勇略元攻河东集居民为守御计既而兵大至居民悉降邦献弃其家独与其子懿保松平寨偕权知州事刘珍共守竟能成功珍每欲辟之辄以衰老为辞兴定四年十月兵复大至病不能避与懿俱被执胁之以刄欲以为镇西元帅邦献不屈宻遣懿归松平遂自刭赠奉直大夫本县令
　　王佐字辅之霍州农家子轻财好施善骑射兴定中聚兵数千权领霍州事胡天祚承制加忠勇校尉赵城丞迁霍邑令同知蒲州军事权招抚副使蒲州经略使诏迁宣武将军遥授寳昌军节度副使元兵取青龙堡佐被获署霍州守将元帅崔环质其妻子佐与招抚使成天祐谋杀环天祐疑佐妻子在环所对曰佐岂顾家者耶元光二年七月因环出猎杀之率军民数万请命加龙虎卫上将军元帅右监军兼知平阳府事与史咏素不协诏徙沁州玉女寨同禹显聴张开节制救襄垣中流矢卒赠金吾卫上将军録其子为符寳典书
　　邢徳贞浮山人宋学士昺之后歴官礼部侍郎曾修太和律令
　　呼延实赵城人本杨沃衍部曲以战功至寳昌军节度使闲居汝州之西山天兴元年正月防御使张楷自揣不能服众乃以州事托实而自往邓州实遂领汝州青杨砦事后姬汝作入州城守不能相下实欲迁州入山谓他日必为元兵所破汝作不从详议官杨鹏和释之实乃还山汝作遂为总帅不复与实相闗二年八月州人梁臯杀汝作实时为岘山帅又诏并力讨臯
　　张徳直字伯直平阳人叔祖邦彦字彦才登科以当涂令致仕有着松堂集父迪禄字仲英明昌初进士歴岐山上党二县令卒于省椽徳直贞祐三年进士释褐新平簿蓝田令移沔池逋诈名补省椽省选授巡院使终于同知武胜军节度使事子诚居永宁【见鲜于枢相学斋杂钞】
　　徐玉赵城人由元帅府都提控歴崞县提领岢岚州长官终河东南路提举常平仓事
　　元
　　靳和曲沃人汾阳侯后喜周贫乏导人以善金末团结乡勇为保障归元太宗锡以金符官镇南大元帅从破河南授绛州军民长官
　　许国贞字进之绛州曲沃人祖济金绛州节度使父日严荣州节度判官皆业医国贞博通经史尤精医术金季避永寜后归寓太原世祖在潜邸以医徴至瀚海留掌医药治庄圣太后刻期而愈乃张宴赐坐太后时年五十三遂以白金铤如年数赐之巴萨王妃病目治者鍼误损其明将坐死国贞从容谏曰罪固当死然原其情乃恐怖失次所致即诛之后谁敢复进世祖意解且奬之曰国贞之直可作谏官宗王实巴尔屡请帐下世祖将遣之辞曰国贞防恩拔擢誓尽心以报不敢易所事乃不果遣尝进药味苦却不服国贞曰古人有言良药苦口利于病忠言逆耳利于行已而复召入视对曰良药苦口既知之矣忠言逆耳愿留意焉世祖大悦以七寳马鞍赐之宪宗三年从征云南机宻皆得参与朝夕未尝离左右九年世祖围鄂获数百族诸将欲尽阬之国贞力请止诛其凶暴余皆获免及师还招降民数十万口颠仆满道国贞白赈之全活甚众世祖初授荣禄大夫提太医院事赐金符至元三年改授金虎符十二年迁礼部尚书尝疏言慎财赋禁服色明法律严武备设谏官均卫兵建学校立朝仪事多施行凡荐引皆知名士士归重之上尝曰朕昔出征同履艰难者惟卿数人在尔遂拜集贤大学士进阶光禄大夫每进见上呼许光禄而不名由是诸王大臣皆呼许光禄陞翰林集贤大学士卒年七十六时大臣罕得赠諡特赠金紫光禄大夫諡忠宪后加赠推诚广徳协恭翊亮功臣翰林学士承防上柱国追封蓟国公初国贞母韩氏亦以能医侍庄宪太后又善调和食味称防凡珍膳防酒皆命掌之太后悯其劳赐以正定宅一区嵗给衣廪终身国贞由是家焉
　　高源字仲渊晋州人父汝霖为正定照磨使东平道经高堂遇盗死源幼与母依及长补县吏世祖中统初累擢江南浙西道佥事常州路逹噜噶齐马恕夺民田源劾其不法恕惧走赂权臣阿哈玛特诬以他事系狱乆之忽释源莫知所由先时源所居里多阿哈玛特姻戚素知源事母孝至是闻源坐非辜悉诣阙白曰源孝子也天必知之况媒孽之罪非实若妄杀源悖天不祥由是得不死后迁都水监开通惠河由文明门东七十里与通惠河接置牐土桥十二至今人防其利
　　许扆字君黼一名和尔郭斯国贞子从父事潜邸进退庄重世祖喜之赐今名俾从许衡学入备宿卫忠慎小心尝忤防欲罪之上后悔谓近侍特尔格曰朕欲罪和尔郭斯汝何不言汝二人自今结为兄弟有谴责则更相进谏乃置金酒中赐二人饮以为盟又谕曰若东宫罪汝将谁谏耶遂命东宫臣庆山亦同饮金酒俄除礼部尚书提太医院事赐日月龙鳯纹绮衣二袭每外国使至必命与语辞理明辨莫不倾服改尚医大监帝命画工写其像赐之转正议大夫仍提太医院事有窃大安阁礼神币者将诛之扆谏曰敬神善事也因置人于死地恐神不享即命释之与丞相安图善多所赞益僧格忌而譛之上不之信僧格败繋左掖门命往唾其面辞不可上称其仁厚赐以白玉带且谕之曰以汝明洁无瑕有类此玉故以赐汝也成宗初迁中书右丞行太常卿力辞乃命以中书右丞署太常事俄改陜西行中书省右丞闗中饥议赈扆曰若俟命下无及矣擅发之罪吾当独任之遂大发粟命亦寻下明年旱祷终南山而雨嵗以大熟民皆画像祀之扆不事生业田宅皆上赐有足疾不能行仁宗以为先朝老臣特敕乗小舆入禁中后国有大政诏使近侍即其家问之特授荣禄大夫大司徒食其俸终身卒赠推忠守正佐理功臣光禄大夫陜西等处行中书省平章政事柱国追封赵国公諡僖简
　　杨宜时元孙形貌魁硕有识虑值贞祐之变金主南渡河北郡县多没兵凶相仍冦贼充斥宜暨从弟琛仁海义侄绍先茂先帅乡党族属约束自守及太师某以王爵领诸将兵来畧地遂以众归之拔于行间超陞行大元帅府镇翼表授忠勇校尉佩银符守平阳四门主管义军福知龙平县事逹佩金符金台府长官时青龙鳌背葛伯弹平诸砦未降互出攻击肆为剽刼宜暨琛等悉平之民赖以安及塔海都元帅西征庸蜀辟琛为先锋宜与焉凡所攻拔不避矢石屡有成效凯还以劳遂授今职宜为治不事表襮而民爱之不任刑罚而民畏之作事必为逺计使人守其成法县之东山炭窟年嵗既乆穿斸益深屡有圯压之患宜相视其地创为开置民甚便之邑之南川水利溉田甚广数村争讼不已宜为断理皆服其平至今以为定例民立祠祀之所任凡三十余年无少玷阙至元元年冬十一月庚辰于百草岭上马跑泉侧子三汝直袭职汝舟授本县丞俱有能名汝霖隠徳不仕延祐三年春志祀名宦段天章表其墓
　　杨琛翼城人初名俊与从兄宜平诸贼砦以功行翼州元帅事金人执虎符白麻招之俊戮使者以闻特降金符为征行元帅取河中兴元与塔海下蜀淮全活数万口从车驾攻河南破蔡州宣授千夫长佩金符赐名琛
　　杨思忠翼城人全子为本县军民长官爱民如子民非有大过不加棰楚徭役赋税皆有成例至元二年迁闻喜父老攀辕泣送者千余人
　　王泰亨平阳人成宗时给事东宫歴太子賔客累迁中书平章致仕封晋国公諡清宪所着有康庄文集
　　李谦亨曲沃人至治中以儒士辟歴内台御史时建西山佛寺甚亟谦亨以嵗饥且东作方兴上疏极谏帝怒谪邉陲寻召还授浙东海右二道亷访使卒封陇西郡侯諡忠肃
　　续执中襄陵人进士第大徳初任绛州儒学教授勤于教诲人才辈出后徴为国子助教
　　靳用字祐之曲沃人和子六嵗从事性理之学壮为曲沃翼城令有声改荣河尹奉法循理劝农兴学拜监察御史陜西汉中道按察司佥事擢岭北湖南道肃政亷访使临民以徳执法不阿所在颂之终朝列大夫晋宁路总管子徳政邳州判官徳信将仕郎徳谦禁直宿卫徳渊赠兵部尚书封西河郡侯徳昌好学善属文徳渊子荣监察御史奎章阁待制学士刚直有祖风弟昺有孝行
　　王得贞霍州人进士至大间懐庆路总管能诗善草书至正间为扫地王贼兵所执不屈死赠河东宣慰司使
　　贾敏夫襄陵人延祐中拜监察御史尝遗书若干卷于邑之学宫以惠后进
　　牛光祖襄陵人以才辟甘肃行省掾寻陞中书省掾中都留守都事有干局以亷慎称迁刑部主事授大同路治中泰定改元擢大都兵马指挥使寻拜京畿都漕运使天厯间为河东陜西都转运盐使陞云南诸路行中书省参知政事管军马次年致仕父滋知吉州累赠戸部尚书陇西郡公弟敬祖任大同县尹
　　乔彜晋寜人性高介为诗文有法自号芸斋至正中贼陷晋寜城中死者十二三彜整衣冠聚妻子家有大井彜令妻子辈循次投井中而已随赴之贼平赠临汾尹諡纯洁
　　邢飞翰霍州人性刚果以荐为内御史巴延专政飞翰面质其非参议佛嘉律奸邪复廷劾之后以两淮盐运同知致仕元末兵乱被执不屈死追封工部尚书諡忠毅
　　李荣祖霍州人业儒有大志及为吏仁慈爱下长于剖决所在颂之陞总管以都转运盐使司同知致仕赠上骑都尉封陇西郡伯孙智有祖风仕至晋宁路总管
　　贺方霍州人幼聪慧日诵数千言人呼小学士随父宦逰江南由国子生仕至翰林应奉待制陞学士终江南路治书侍御史城陷死之
　　靳颉曲沃人任征西大将军不避艰险殁于阵获其尸而失其首锡银首连
　　山西通志卷一百十
&lt;史部,地理类,都会郡县之属,山西通志&gt;
　　钦定四库全书
　　山西通志卷一百十一
　　人物【十一】
　　平阳府
　　明
　　仇敬曲沃人元季同郝修已隠紫金山潜修砥厉洪武三年乡试第一人登进士授绥徳知州政通民和百务具举陞巩昌知府建学校振士风歴有成勣丁外艰卒于苫次子基以布衣荐举官髙丽平泉知县
　　郑昌襄陵人幼邃于学有文名洪武五年以贡隶太学遂通仕籍累官吏部左侍郎任専宠渥年老致政归始终恩礼不替
　　郝修已曲沃人洪武九年举明经任户科给事中改朝城县知县操持清介致政归朝廷嘉其亷谨擢刑部郎中赐紫金山一区今名郝家山子孙世居焉
　　髙翀翼城人洪武乙丑进士歴官郎中家居清约一日太祖微行过其门见翀妻纺织翼旦赐绢帛以旌之后卒赐祭
　　陈琦霍州人洪武丁夘举人授歴城敎谕严正有师范迁国子监助敎再迁和州知州布徳施敎男女异路囹圄空虚迁长史致仕归享年百有七嵗
　　暴昭浮山人洪武中由国子生授大理寺司务三十年擢刑部右侍郎明年迁左都御史寻改刑部尚书耿介有峻节布衣麻屦以清俭知名建文初充北平采访使具得燕邸不法状密以闻请预为备燕兵起设北平布政司于正定昭以尚书掌司事与铁铉辈悉心经画诸军败召归金川门陷出亡被执不屈磔死
　　祝信襄陵人性醇谨事亲备极孝养每防职官经其闾虽寝必披衣拱立以洪武三十年贡授金华判有清节迁太仆少卿
　　贾维新赵城人洪武间贡生授兵部主事歴户部郎中大理寺卿性忠骾有气节不肯为不义居官以公勤亷干着靖难兵至不屈死之
　　周正霍州人洪武间贡任福建道监察御史陞贵州按察司佥事察吏精严弹举允当风声所至莫不震慑在贵州地僻山险人多不驯正随在训化俗为丕变焉
　　刘平翼城人洪武间由荐举任江西宜黄知县负担至任亷介有政声职满归邑人争送之平曰昔负担来今负担去宜也何用送为永乐间起辟不就卒子元贞居丧哀毁逾礼庐墓三年诏旌其门
　　李信浮山人起家县掾洪武中用荐擢显歴吏部侍郎拜尚书六部初属中书省权轻仰承丞相意指自元年滕毅始位尚书歴陈修詹同吴琳赵好徳称贤然亦无大建竪至十三年中书省革部权乃专铨衡为尤要顾得久其位者寡余熂以排宋讷诛翟善贬杜泽未数月罢惟信歴少宰冢宰几二载令入觐官各举所知定内外封赠廕叙之典后遂垂为一代令甲上甚委任之以劳勚卒于官
　　韩永浮山人建文时为户科给事中状貌魁梧音吐洪亮每慷慨论兵事金川门不守召欲官之不屈死
　　王七曲沃人建文时靖难兵至金川门上章论君臣大义畧曰以臣伐君可谓忠乎乱祖宗传子之制可谓孝乎欺其孤而夺其位可谓勇乎纚纚数百言成祖嘉其直官之不屈唾骂益甚竟断舌被籍云
　　王锡翼城人永乐戊子举人授郿县敎谕敎条详尽人文竞起擢行在户科给事中正色立朝累官通政司右通政忠诚亷慎为朝廷尊礼事详名臣录
　　仇镇汾西人永乐丁酉举人知胶州恭俭和平化民以徳州负租镇奏得免陞赣州知府去之日行李萧然民立祠祀之
　　戴麟字仲仁翼城人永乐庚子举人授莘县知县有惠政考绩当迁慨然曰入官以见志耳久仆仆何为遂致仕归民为立祠
　　李信临汾人永乐时繇国子生授遵化知县至宣徳中阅二十七年始擢无为知州以年老不欲赴遂乞归卒
　　史濡霍州人宣徳己酉举人初任陈留县敎谕拜江西道监察御史寻陞直庐州府知府持身清谨勤政惠民时中官王振欲其附已啖以美官卒不往见当时人称不见振者薛瑄与濡而已
　　耿纯曲沃人宣徳壬子应天乡试授国子监学录陞大名通判以通诗经名有诗对押韵行世子文聪举人官同知文睿进士官主事累陞参议
　　毛俊太平人宣徳间贡士任兵部主事改工部干敏有长材处烦剧措置皆有法度韩王请广居第俊奉命至平凉经营相度王与民均得其便又尝建襄陵乐平二邸费不及奢劳不至扰当时尤称重之
　　陈纪临汾人正统戊午举人歴官许州知州以徳化民劝以治生之道察民间夜有读书及纺绩声给油助之虽卒亦各课以生业一时乡市絶少游惰民有轻侠无赖者给与牛绢令其改过由是感化称循吏焉
　　史素霍州人正统甲子举人累官镇江府知府政尚循良心存刚介四任大郡一节不移课生徒以育材平赋役以惠下不阿权贵奏复民田善畜隄防治多美利
  </div>
  <div class="pagination">
   <a href="山西通志_page426.html">
    上一页
   </a>
   <span>
    ...
   </span>
   <a href="山西通志_page422.html">
    422
   </a>
   <a href="山西通志_page423.html">
    423
   </a>
   <a href="山西通志_page424.html">
    424
   </a>
   <a href="山西通志_page425.html">
    425
   </a>
   <a href="山西通志_page426.html">
    426
   </a>
   <span class="current-page">
    427
   </span>
   <a href="山西通志_page428.html">
    428
   </a>
   <a href="山西通志_page429.html">
    429
   </a>
   <a href="山西通志_page430.html">
    430
   </a>
   <a href="山西通志_page431.html">
    431
   </a>
   <a href="山西通志_page432.html">
    432
   </a>
   <span>
    ...
   </span>
   <a href="山西通志_page428.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
