<!DOCTYPE html>
<html>
 <head>
  <meta charset="utf-8"/>
  <title>
   吴中水利全书 - 第 90 页/共 96 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   吴中水利全书 - 第 90 页/共 96 页
  </h1>
  <div class="content">
   一论五堰
　　古者宣歙金陵九阳江之水皆入芜湖以五堰为之障也其地在溧阳县界自隋景福三年有杨行宻者作此以为拖舸馈粮之计而蘓轼奏议称五堰所以节前项诸水其后贩卖簰木以入东西二浙者又以五堰为阻遂废去而东西二坝列焉于是前项诸水多入荆溪间有入芜湖者亦西北之源而非东南之势也其故道尚在去溧阳八十里而宋进士单锷亦尝言之虽蘓轼尚有不能必行于仁宗之朝者其他可知也
　　二论九阳江
　　九阳江或以为中江者非也或以为东江者亦非也考唐仲初之赋薛士龙之説末复折衷于禹贡则知淞江七十里分流东北入海者为娄江东南流者为东江并淞江为三江而九阳江乃出三江之外正溧阳之所谓頴阳江者是也其源出自曹姥山流为瀬渚昔子胥避楚乞食于一妇餔之卒投千金不报之义以酬七日不火之恩至今有李太白碑在焉
　　三论夹苎干
　　夹苎干宜兴志无也惟宋进士单锷遗书论及其事而今无复有知故道者近抵其地始得闻其详半在宜兴半在金坛半在武进东抵滆湖北通长荡湖西接五堰盖古人以泄长荡湖之水以入滆湖泄滆湖之水以入大呉渎塘口渎白鱼湾髙梅渎四渎及白鹤溪而北入常州运河以归大江于水势甚便自五堰既废之后其所谓夹苎干者亦复湮塞皆为桑麻之区虽有清东清西相去百里终非水道至于桥名亦讹为鸭嘴之呼将掩其旧以图其新去其不利以兾其利而其乡父老亦有能知利害者曰是禹之利也为鲧壅之是欲去鲧以就禹也始信锷之言不诬而今知县谷继宗者相与通议以为一劳永逸之计盖此计一行上可以接滆湖而运河有功下可以逹荆溪而震泽无害锷称深利于三州以予观之岂独三州然哉惜乎自宋以来一夺于滆湖之田户再夺于两浙之豪民良法美意寝而不行至今识者惜之而三县之民亦置之何有噫
　　四论荆溪
　　宜兴之水为溪者九而荆溪正当县治东西之间按志称中江出芜湖之西荆溪又受宣歙等数郡之水流注震泽以入海而西溪尤其要者盖其外诸水之防也夫何近年以来芦苇壅其流溪田擅其利大非汪洋无畔之区而牧民者又不能去害以就利一遇大潦輙复狂澜如之何其可也若夫疏瀹排决之责则有司存
　　五论百渎
　　按县志称百渎在宜兴者七十四在武进者二十六顾其亦有不能尽如古者何则时异而势亦殊利尽而弊亦起安能为之一哉就如志有五千渎而册则亡册有大墟凟而志则少其名号已不能无鲁鱼之讹而况古之所谓凟者吾恐未必然也或者势家豪族有去彼取此之意乎不然何另立一名以淆之也吾观其地势县东南为上渎县东北为下渎古人以荆溪不能当众流奔注之势遂于震泽之口防为百派各有分域而有开横塘以贯之约有四十余里盖横塘者水之经也所以直南北者也百渎者水之纬也所以列东南者也然则荆溪之害可以谓之无而未必无震泽之利可以谓之有而未必有岂其天作而人壊之耶
　　六论七十三溇
　　按诸溇界乌程长兴之间岐而视之乌程三十有九长兴三十有四总而论之计七十有三其画图所载名号今古不同访之父老亦鲜有知其详者初入其境大者如溪河小者如石涧塞者如陆沉通者如神瀵湖塘皆有桑麻芦苇之类以扼其流而民之利其业者又惮于疏濬以积其无怪乎储之者有湖而泄之者无溇也盖浙水之西皆从天目天目据上防之地而十二龙潭出焉或时雨大至四野奔流其注广徳者繇四安以入方山清泉其注余杭者繇徳清以合铜岘诸山其注孝丰者繇广苕以入小溪沿之为苕溪射之为霅川萃之为江子滙皆自七十二溇通经逓脉以杀其奔冲必溃之势而今则有不能尽然是可叹也
　　七论长桥百洞
　　宋单子论吴江长桥为三吴诸水之足以承震泽之腹而徃来吐纳之势率繇于此为其出淞江以入海故也盖自唐刺史王仲舒先筑石隄以顺牵挽至宋庆歴间知县李问始驾木以桥其上又至泰定间州判官张均防知政事马思忽总管殷鹏翼軰白诸丞相塔喇罕遂捐万缗为首倡而士民胥应者骈集竟成钜功夫古人岂不知东流防防之势而故为之障哉障之所以节之节之所以利之非直为美观而已吾蘓夲为水国而非此障则狂澜倒矣狂澜倒而何有于浙西哉吾尝登垂虹亭而望之其浩淼无涯牛马莫辨长桥河西南以上皆纳数郡之水以偹旱潦而今淤塞有如此河者已过其半大则瀼为圩田小则散为草梗居民此屋沃墅连畴此治农者之所当患也説者谓以东则泄至厐山以东北则泄至同里繇此归海而不知淞江盘龙一曲沮塞者多先臣范文正公盖尝有行之者而况此哉为今之计去其泥沙以伐其茭苇仍令佃之者经野分守以时荡涤而后水有余利乆无防天壅积之患矣
　　八论震泽
　　今之所谓太湖古之所谓震泽也书曰震泽底定谓其振撼不定之势何以杀之曰三江有所归也三江而上有堽阜焉昔也截其流今也顺其利为禹凿之也其利民也深而民之饮其利也亦深于是繇三江以入海自今皆然而今三江仅通其一所谓呉淞江者是也其濒湖之地皆卑犹在江水之下与江湖相连何以干封其沿海之地皆髙反在江水之上与江湖相逺何以润泽是故环湖者多水患沿海者多旱菑无怪其然也蘓湖常三郡皆太湖而吾蘓独当太湖之中若一盂然藏垢纳汚何所不有吾生长其地每有望洋之叹而亦不能无探原之心按图论之中有七十二峰襟帯三州而夏屋仙宫多出东西洞庭马迹之上其为胜可取也其为害亦可虑也上入而下自泄西纳而东自流是故泛观之则有纵有横约取之则有伦有要其间有自石湖泄之者有自鮎鱼口泄之者有自管渎泄之者有自小溪港泄之者有自张家河泄之者有自北车桥泄之者有自漾湖溪泄之者有自上渎港泄之者有自陆家浜泄之者有自虎山桥泄之者有自石家浜泄之者有自南宫港泄之者有自蒯家泾泄之者有自九曲江泄之者有自后塘桥泄之者有自梅梁溪泄之者有自龙塘河泄之者有自迎城山泄之者有自菱湖港泄之者有自太平桥泄之者有自泽塘浜泄之者有自灌渎浜泄之者有自和尚浜泄之者有自长洛浜泄之者有自王家漾泄之者有自山泾港泄之者有自渡水港泄之者有自黄渎港泄之者有自后保河泄之者此其大畧也其他支流余裔不可枚举而绘事者错综陈之亦赘矣是故举此例彼而具区为薮之大者源流在焉可忽者哉盖太湖之水夲以潴水将以润田三州之田将以利田先以资水通则百脉皆和不通则百病皆至此单子手足之喻深为有见而或有不能尽如其意者古今之势异也説者谓宣溧以上西北之水可入于芜湖而不可使注于荆溪蘓常以下东南之水可趋于盘龙而不可使积于震泽其道无他焉曰疏之濬之循其故也故者以利为夲
　　张寅海潮论
　　惟太仓环州境皆水道纵则有浦横则有塘门堰以隄防之泾以疏泄之小而曰浜曰漕曰沟曰潭布列其间不可胜纪莫非海潮贯彻如血脉之流通经纬之聨络周流无滞者也故舟有行止必随潮之涨退田无潦潴必因潮之盈缩其导引汲取家至户到则偹物致用之无穷潮汐为州境之利若此考其入诸港南则刘家港入迳昆山西至信义界北则七鸦港入迳任阳西之石牌湾海水逆流过斜堰入巴城此潮汐之大者也其分注各河亦二港之水为多余各港之入则大小不甚相逺矣夫潮汐者海之喘息也气有盈虚消息则潮有徃来大小气不齐故潮汐时不一每半月省潮一次以应月之亏盈故月大则五十八潮月小则五十六潮此人皆见之而莫计其数习之而莫究其繇所谓百姓日用而不知者多也余防公安道曰潮之涨退海非增减盖月之所临则水徃从之日月右转而天左转一日之周临于四极故月临卯酉则水涨乎东西月临子午则潮平乎南北彼竭此盈徃来不絶皆系于月何以知其然乎夫昼夜之运日东行一度月行十三度有竒故太隂西没之期常缓于日三刻有奇潮之日缓其期率亦如是自朔至望常缓一夜潮自望而晦复缓一昼潮朔望前后月行差疾故晦前三日潮势长朔后三日潮势大望亦如之月弦之际其行差迟故潮之去来亦合防不尽盈虚消息一之于月隂阳之所以分也春夏昼潮常大秋冬夜潮常大盖春为阳中秋为隂中歳之有春秋犹月之有朔望也故潮之极涨常在春秋之中潮之极大常在朔望之后此又天地之常数也太仓州境之水不外乎潮汐利用厚生不可一日阙焉者
　　沈啓塘长圩长论
　　塘长圩长之説即周官土均稲人之意尝观稲人以潴蓄水以防止水以沟荡水以遂均水土均为掌其平水土之政而率以治水然则今之塘长遇田塍倾圯沟洫湮微梁塘崩损非所当率其圩长而经葺者乎缅维朔望结报于官之法犹存则植涂通水修复文襄之政以禆耕稼以还流移不在兹欤
　　沈啓治水专官论
　　司空治水古制也东南水国官可设者可不设乎尝闻三农生九谷谷生于水水得其性则谷生而为利水失其性则谷不生而为害殖利以芟害非官不可朝廷念东南国夲何尝不遣而不设哉其不能乆者非朝廷意也何以知之观之盐马屯田非有重于玉食之地也既设运司又差廵盐御史既设太仆寺行太仆寺苑马寺又差廵马御史各省设按察司屯田官两直差廵屯御史是朝廷岂靳水利一官之设哉其不容于乆设者有故也且是官也职在必专专则法有定守任在必乆乆则绩可责成观之八年胼胝而不一入三过之门可知矣而岂谓今之官水有速如传舍寄如赘疣者哉其不能专且乆者惟监司之不相能焉耳昔如周文防公天下第一流人品也其于民情国事真如痌瘝乃身当时治水奏请官属多非监司所辖乃廵按御史何永芳一防而尽革之文襄正当旁午之际手足不能一转孰谓责以地平之业而予夺若是之轻可乎幸文襄方当君相属心否则不能安其位矣文襄又且不动于心复疏恳请仍给官属以毕乃绪以是例之则今安得不利于帯摄哉又尝见监司亦有以天下事为已任如廵按御史吕公光洵者力防东南水利力任而勇图之功竟不立何哉期不可逾也余故曰必专官乆任而后可岂徒曰可有可无也哉
　　沈啓府州县水利官论
　　修水兴农守令法典朝更代歴政无改权兹焉设有弼丞将以代劳非侵其秩而分其权也如此协恭胥济共美茍主曰有弼弼曰有主不免各有余责矣仰观一统舆图添设者仅东南五郡邑建立之意顾不深哉尚图重其官荣其选贤借科甲精明水政何意每每裁革司权者动必先以应命大违建置初意岂于国重民艰有未讨欤
　　归有光水利论前
　　吴地卑下水之所都为民利害尤剧治之者皆莫得其源委禹之故迹其废乆矣呉东北邉境环以江海中潴太湖自湖州诸溪从天目山西北宣州诸山溪水所奔注而从呉江过甫里经华亭入青龙江以入海盖太湖之广三万六千顷入海之道独有一路所谓吴淞江者顾江自湖口距海不逺有潮泥填淤反土之患湖田膏腴徃徃为民所围占而与水争尺寸之利所以淞江日溢议者不循其夲沿流逐末取目前之小快别濬浦港以求一时之利而淞江之势日失所以沿至今日仅与支流无辨或至指大于股海口遂至湮塞此岂非治水之过与盖自宋州刺史王濬以淞江沪渎壅噎不利从武康纻谿为渠浛直逹于海穿凿之端自此始夫以江之湮塞宜从其湮塞而治之不此之务而别求他道所以治之愈力而失之愈逺也夫仓公为人治疾所胗期决死生而或有不验者以为不当饮药针炙而饮药针炙则先期而死后之治水者与其饮药针炙何以异孟子曰天下之言性也则故而已矣故者以利为夲禹之治水所以行其所无事也欲图天下之大功而不知执其利势以行其所无事其害有不可胜言者嗟夫后世之论徒区区于三十六浦间或有及于淞江亦不过濬盘龙白鹤滙未见能旷然修禹之迹者宜兴单锷著书为蘓子瞻所称然欲修五堰开夹苎干渎絶西来之水不入太湖殊不知州薮泽天所以潴东南之水也今以人力遏之夫水为民之害亦为民之利就使太湖干枯于民岂为利哉太史公称禹治水河菑衍溢害中国也尤甚惟是为务禹治四海之水而独以河为务此所谓执其利势者故余以为治吴之水宜专力于淞江淞江既治则太湖之水东下而余水不劳余力矣或曰禹贡三江既入震泽底定震泽所以入海明非一江也曰此顾夷张守节妄注地理之误其説云太湖一江西南上为淞江一江东南上至白蚬湖为东江一江东北下曰娄江不知二水皆淞江之所分流水经所谓长渎歴河口东则淞江出焉江水竒分谓之三江口者也而非禹贡之三江惟班固地理志南江自震泽东南入海中江自芜湖东至阳羡入海北江自毘陵北入海郭景纯以为岷江淞江浙江此与禹贡之説为近盖经言三江既入震泽底定特纪州之水今之扬子江淞江钱塘江并在州之域故以告成功而淞江繇震泽入海经盖未之及也由此观之则淞江独承太湖之水故古书江湖通谓之笠泽要其源近不可比儗扬子江而深阔当与相雄长范蠡云吴之与越三江环之则古三江并称无疑故独治淞江则吴中必无白水之患而从其旁钩引以溉田无不治之田矣然治淞江必令濶深水势洪壮与子江埓而后可以言复禹之绩也
　　归有光水利论后
　　单锷以吴江堤横截江流而岸东江尾茭芦丛生泥沙涨塞欲开茭芦之地迁沙村之民运去涨土凿堤防千桥走水而于下流开白蚬安亭江使湖水由华亭青龙入海虽知淞江之要而不识禹贡之三江其所建白犹未卓然所以欲截西水壅太湖之上流也蘓轼有言欲淞江不塞必尽塞吴江一县之民此论殆非锷之所及今不镌去堤岸而直为千桥亦守常之论也崇寕二年宗正丞徐确提举常平考禹贡三江之説以为太湖东注淞江正在下流请自封家渡古江开淘至大通浦直彻海口当时唯确欲复古道然确为三江之説今亦不可得而考元泰定二年都水监任仁发开江自黄浦口至新洋江江面开阔十五丈仁发称古者江狭处犹广二里然二里即江之湮已乆矣自宋元嘉中沪渎已壅噎至此何啻千年郏氏云吴淞古道可敌千浦又江旁纵浦郏氏自言小时犹见其阔二十五丈则江之广可知故古江蟠屈如龙形盖江自太湖来源不逺面势不广若径直则又易泄而湖水不能蓄聚所以迂廻其途使如今江之浅狭何用蟠屈如此余家安亭在淞江上求所谓安亭江者了不可见而江南有大盈浦北有顾浦土人亦有三江口之称江口有渡问之百歳老人云徃时南北渡一日徃来仅一二廻可知古江之广也夲朝都御史崔恭凿新道自大盈浦东至吴淞江廵简司又自新泾西南蒲滙塘入江自曹家河直凿平地至新塲江面广十四丈夫以郏氏所见之浦尚有二十五丈而都水所开江面财及当时之浦至夲朝之开江廼十四丈则兴工造事以今方古日就卑微安能复见大禹徃日之江哉汉贾让论治河欲北徙冀州之民当水冲者决黎阳害亭放河北入海当败壊城郭田庐墓以万数以为大禹治水山陵当路者毁之隳防天地之性此廼人功所造何足言也若惜区区涨沙茭芦之地虽歳歳开浦而支夲不正水终横行今自嘉靖以来歳多旱而少水愚民以为不复见白水之患余尝闻正徳四年秋雨七日夜吴中遂成巨浸设使如汉建始间霖雨三十日将如之何天灾流行国家代有一遇水源吾民必有鱼鼈之忧矣或曰今独开一江则其余溪港当尽废耶曰禹决九川距四海浚畎浍距川江流既正则随其所在可钩引以溉田畆且江流浩大其势不能不漫溢如今之小江尚有勦娘江分四五里而合者则夫竒分而旁出古娄江东北之迹或当自见且如刘家港元时海运千艘所聚至今为入海大道而上海之黄浦势犹汹涌岂能废之但夲支尊大则支庶莫不得所矣
　　毛节卿三江水势论
　　海潮涨而东江塞旧迹已不可寻惟上海金藻考其故道以为可复然人徃徃废而不讲者恐咸潮溢而良田废也然淞江娄江七鸦白茒港亦通海何无咸潮也盖扬子江下流水势汹涌南泻于海冲为套子故淞江之口去娄江七鸦之口殆百余里而白茒一港古志云入江之道其潮来不过江流逆转耳惟东江去江已逺故旱歳乃有咸潮也今欲通之须仿古人横置十闸之説水年随潮啓闭而旱歳则常扄之亦可有利无害淞江西抵太湖东北入于海地势低于震泽三丈潮来时水髙三丈至震泽而止旧额不可考近额濶一百五十丈今上流无恙下流亦通惟中流三絶以诸浦浑潮之相会也故上流不能东下而北折于娄江今不可不濬也东江既塞淞江已微众流并下东北故娄江为独盛然昆山一叚迂廻势缓而海口涨沙伊始今亦不可不讲也然太湖之形势非特三江既入而南有通海之闸河北有泻江之百渎西有接水之五堰今其废也乆矣防而复之庻足杀三江之水势乎震泽淀山等湖在前朝已有围田之弊间尝开凿定立界畔使豪右不容侵占我明治中徐侍郎贯亦尝疏理长桥占田千余畆今不可不考而石隄水洞不可不增其江浦要害去处桥梁可废者废之或以木易石至近来置栅太多阻遏水势宜查要害御盗之处量留其他通潮江浦切宜撒去
　　毛节卿太仓堈堰论
　　太仓之境有堈身堈身之东有一塘焉西彻淞江北过常熟谓之横沥又有小塘或二里或三里贯横沥而东西流者多谓之门若所谓钱堈门张堈门沙堰门吴堈顾庙堈丁堈李堈门及斗门之类是也夫南北其塘则谓之横沥东西其塘则谓之堈门堰门斗门者是古者堰水于堈身之东灌溉髙田而又为堈者恐水之或壅则决之而横沥所以分其流也故堈身之东其田尚有丘畆经界沟洫之迹在焉是皆古之良田因堈门圯壊不能蓄水而为旱田耳堈门之外岂非五代之季民各徒其行舟之便而废之耶此治髙田之遗迹也若夫水田遗迹即今昆山之南所为夏驾小虞等浦者皆决水于淞江其浦之旧迹阔者二十余丈狭者十余丈又有横塘以贯其中而棊布之是古者既为纵浦以通于江又为横沥以分其势使水行于外田成于内有圩田之象焉故水虽大而不能为田之害必归于江海而后已以是推之则一州之田可知矣故蘓州府五门旧皆有堰今俗呼城下为堰下而齐门犹有旧堰之称是则防隄既完则水无所潴容而又设堰者恐其暴涨流入于城也至和二年前知蘓州吕侍郎开昆山塘而得古闸于唯亭之侧是古者水不乱行之明验也及夫隄防既壊水乱行于田间而有所潴容故蘓州得以废其堰而唯亭亦无所用其闸也为民者因利其浦之濶攘其旁以为田又利其行舟安舟之使决其隄以为泾今昆山诸浦之间有半里或一里二里而为小泾命之为某家泾某家浜者皆破古隄而为之也浦日以壊故水道湮而流迟泾日以多故田隄壊而不固日隳月壊遂荡然而为陂湖矣此古人之迹也今秀州濵海之地皆有堰以蓄水而海盐一县有堰近百余所湖州皆筑隄于水中以固田而西塘之岸至有髙一丈有余者此其遗法独蘓松圯壊殆尽卒莫有能讲求修复惜哉
　　毛节卿江海坝闸论
　　沿江海通潮港浦歴代设官置闸潮至则闭闸潮退则啓闸故港无淤淀潮无泛滥自蘓范郏诸公咸云置闸利而废闸害惟元至顺间乃有废闸之论我明港浦屡开旋塞水旱相仍间有议复古制节民财者爱惜物力则谓以为泽国頼舟航以徃来髙乡頼潮水而灌溉役在得已殊不知古人经营设法将以利民岂欲病民而故为此烦费哉今欲置之必须兼古制通时宜每河濶三丈者置闸一座六丈者置闸二座多寡以是为差每闸各置亭一所歳拨闸夫二名和雇近闸居民世掌其事有失则罪之每九月至二月常川扃闭朔望则啓中闸以通海船傍开月河低堰以通小舟之行小港者或湖水溢下则潮退而悉啓之其三月至八月髙田用水则啓闸以进潮或雨泽满盈足以灌溉则亦闭之以清江流庻舟无徃来之阻田无苦旱之灾江无淤塞之患髙乡歳免疏濬而低田亦减三年二水之忧矣今髙乡支河在在湮塞旱年则从外塘搬水以救苗民寔劳止虽曰农官不省视而塘长不得人亦由古制堈门法废农民不胜歳歳开挑之劳故至于此盖古者髙田则设斗门【即今水窦是也】旱则闭以蓄水潦以啓以泄水【今太仓河名多堈门者其遗制也】五代之季民利舟行之便而决之故髙田多不可治今乞查支河通舟者责令得利大户共造水闸【支河小浦约费银百余両】其不通舟者量置水窦【俗名水溇约费银四五両】报河口居民一两家专司啓闭免其一二十畆丁田役银以酬其劳不然止令塘长九月朔填坝三月朔开坝【吴俗低乡清明浸种髙乡谷雨浸种至三月则用水矣谚云八月半住车则不用水矣】亦可以免半年浑潮之积而民力庻乎其少减矣
　　周大韶论治水古今异宜
　　盖水之在天地间每随气以为盈虚犹人之鼻息然也古今言水患者必先于吴江及归咎于长桥挽路也然考之宋元以来其变迁之故有不尽然者盖挽路筑于宋庆歴八年长桥建于元泰定元年宋时郏乔言曰禹以三江决震泽之水今之二江已絶惟呉淞一江犹存元时任仁发复曰三江引太湖之水以入于海二江俱塞仅有呉淞江存焉则自宋迄元虽有挽路长桥而呉淞江固无恙也其二江之夲源不假于吴江以为咽喉初无挽路长桥之阻已先亡之矣后因江流湍急激成大滙路渐迂逺民罹水患后人乃开新洋夏驾二水以泄其流而江之势始分张士诚又北开白茒港以杀上流之势迨至夲朝而吴淞江乃塞今南之黄浦北之刘河即古之东江娄江也二江今既深濶疾流则呉淞又焉得与二江俱存而无恙乎犹人以一身之大其气不能兼通于鼻息然也今之议者咸按昔人之言曰尽徙呉江沙村之民开而为水并凿呉江之隄而为水桥千所然长桥与石隄于呉江上流之势不能无阻若云尽徙吴江之民又凿为木桥千所未必皆然且如吴江之南九里有阜名牛毛墩其四下即东湖乃汪洋之水也自嘉靖二年之后迄今成田民居之矣则湖水之盈涸亦自有时昔湖今田则呉江之地奚必尽徙其民乎又如长桥里许为谼六十有一石塘九里为桥三十六座由此以逹太湖不过三四里之程今视其水之流行不及十余处桥门之内外水势亦不甚见其髙低湍涌虽屡经开浚而湖水不能冲涤诸桥之淤然则又奚必凿为木桥千所乎则湖水夲枯又可见矣自今言之宜于长桥之南北以及吴家港口等处宜相度形势急于开浚以资其上流之源使太湖之水必趋于吴淞江而后已今已开矣苐湖中西北风起吹浑泥入港至南滩又为长桥锁住不无淀积故南北两滩三五年当一捞浅也又于新洋江口之两岸各筑短坝六丈则减十二丈之力所存者十丈而已自不足以夺吴淞江十八丈之势使此江之水必趋于海而后已其如昆山塘之东西龙溇界牌泾陆泾等坝金鸡黄昌清水等港凡可以决阳城湖水以补娄江上流之源者尽宜疏而通之则三江之势秩然不乱可复大禹三江之迹潦固可泄涸亦可潴矣
　　周大韶论治水为谋不臧
　　盖治水之法必先明其来歴之源然后导其归宿之路其序不可乱行其功不可逆施也尝考常州之水下至无锡以逹蘓州自运河之水无不西南行以注于太湖直至胥口方引太湖之水由横塘以出胥门城濠自蘓州以至无锡常州未闻有出太湖之水也惟运河以东之水入太湖不逺者乃东下长荡鹅肫等荡而分潴为阳城等湖故自娄门以逹昆山城由阳城湖而南皆出塘之水未闻有水自太湖北入于娄门塘下注于阳城昆尚诸湖而泄入于江也此其迹之显然有不可诬者然此沿江诸浦所泄者乃不及入太湖之水谓之杀其上流之怒而分大湖之势可也何论者咸谓震泽之水北注于阳城昆尚诸湖指福山许浦等塘为震泽之尾闾茜泾诸浦为震泽之后门乃谓浚三十六浦以泄太湖之水同归于海然则以三江为震泽之咽喉乎为震泽之胸腹乎此不经考索之故也宋时黄震亦尝论及之曰昔人开西泾诸浦亦主一时一方之利而然今闸浦尽废而海沙壅塞为患又前日之所无观此可见矣又如沿海一帯地形颇髙于内田而潮水因之不能急泄故呼为堈身然开三十六浦之后沿河积土髙出丈外而腹内之田旱则无路引水以为灌溉之资潦则无门出水以为泄放之计故沿海旧有一帯之堈身形如仰盂水不能泄人皆知之矣而三十六浦之沿河随处皆成堈身形如围墙田地荒弃人所不知也故郏亶言水利之六失首先及之矣又如沿江开浦夲为泄水之计而于浦口置闸亦欲拒絶浑潮意亦善矣然以土地之宜否理势之非便有不必然也且以一日两至之潮其在昏夜皆以疾风暴雨氷冻霜雪之时虽欲以时啓闭谁为司守况一歳之内春夏则潦水常多更且海潮汹涌闸上一版则力有不支秋冬则雨泽少降而水势枯涸又不必有闸此人情必然之理也自常州以上地连山土脉理坚实又无潮水之交冲故可筑闸以获宣泄之利吕城孟渎等闸是也蘓州邉海地皆浮沙海潮湖水内外冲囓闸底椿木之处一有罅隙渐次流空而易崩损白茒七浦斜堰等闸是也故闸虽十设而九废耳且如桥梁之有便于民者为地方之利随壊随修众咸捐财以助之矣闸果有闗于宣泄之具可为旱潦之资公私曷敢坐视倾頺曾无一人留心于此乎若必欲置之须于近浦实田之中开深倍于河底纯用砖石不用木椿贯以灰沙筑成之后仍实以土如田使无虚处积水灰沙自然胶融年余之后乃开通引水由闸而行将旧河坝作平地则闸可永乆无虞又省作坝车水椿木之费此乃造闸之要法也其如三十六浦之中惟七浦白茒为最次则杨林湖川福山三丈等浦但宜相时开浚不可坝截余如茜泾东杨林双鸣鹿鸣大钱周泾浒浦等河各于开浚之后须于两头作坝以节清水以拒浑潮旱则潴而蓄之潦则决而放之则官不劳于开濬工力之艰民不病于田地抛弃之苦实为两便也
　　屠隆东南水利论
　　夫水政者圣王之所修以利民其利害之相悬则天壌矣此非可以智尝而悬防谈三吴水政者虽多端大约不出治水治田两者而治田之与治水实相表里要之治田所以治水也水之利害系于田水政修则田获其利水政不修则田受其害而治水治田两者自不可缺治田而不治水则田功防施治水而不治田则水政尚缺均非完计也昔人之推水学者曰郏亶曰单锷郏亶详于治田单锷详于治水兼而用之水政举矣请先言治水三吴巨浸厥有太湖汪洋浩淼绵亘三万六千顷三吴诸水咸入太湖而分注三江以入大海是吞吐元气翕荡东南之一大闗键也南则杭湖天目诸山发源苕霅等溪繇湖州七十二溇而入西则金陵溧水溧阳九阳江洮湖荆溪诸水繇常州百渎而入北有运河受京口大江及练湖诸水北繇江隂一十四渎入于大江东由常熟昆山之三十六浦入于大海而入江海不及者亦繇武进无锡诸港以入太湖太湖三面受水独湖东一面防之三江以入大海然三江水道仅有吴江一十八港入江是太湖三面受水一面分流吞多吐少易蓄难泄水口一有梗塞则停缓无力天时一遇滛雨则泛溢为灾是水口之宜通而不宜塞彰彰明甚也太湖之水繇江入海大江之水日接海潮江水清而海潮浊海潮每来常有淤塞江水清驶随輙涤去以故向无水患自呉江将泄泻太湖一帯故道建长桥筑挽路以便漕舟水道始梗泥沙淀积而太湖之水徃徃漫衍矣况三吴地形东来渐低蘓州为常镇之下流松江为蘓州之下流蘓松并海地岸反髙于腹里形如仰孟洪波流潦尤易内注太湖水口既已鲠塞滛雨乗之大风适作海水涌入太湖既涨不能复受则常镇诸邑之水合于蘓州而蘓州已先被其患蘓州诸邑之水又合于松江而松江之患益深盖自有宋以来三吴水灾志不絶书渰没田禾漂荡庐舍泽国千里民化鱼鼈虽朝廷下令遣官累有修濬时通时塞得失相利害相半迄未闻有为三吴遗千百年之永利者顷台使者懐安林公奉玺书来督三呉水利矢谟宣力蒙犯霜露郊行野宿无间寒暑昼夜访诸缙绅谋诸三老相地形之髙下寻水道之源委权其利害察其得失深知三吴之水滙于太湖泻于三江而入于大海既以得水利之要领而各郡各邑江湖河渠浦港浜塘之类条分缕析又无不合治水之机宜是以数年之内水利大兴今总四郡之成事约而言之则了然矣开呉淞江四十余里以复大江入海之故道濬吴江之吴家港长桥南北滩厐山湖口使太湖积水径逹于淞江以淀山湖直接太湖之流其来甚径易而烂路港不足以泄之故于青浦濬小大山泾以泄淀湖之水而南入于又濬跄开河以接大曹港濬横塘横以接蒲滙塘濬昆山淀湖诸口使湖水分注千墩道褐赵屯大盈崧子盘龙等浦而北入于江又以三泖北纳淀湖南连浙水西入长洲吴江诸荡故于华亭濬秀州官绍盐鐡等塘金山三等河上下横泾沙竹冈塘金滙塘运盐河以泄南北两涯之水于黄浦于上海濬蒲滙六磊竹冈等塘周浦三林都台等浦新港黄家浜严茂塘以泄东西两涯之水于黄浦总之合流呉淞以入大海又以呉淞出海之路颇觉辽逺不能径逹则泖淀北注诸水淞江或不能尽容故于昆山濬夏驾浦大瓦赤泾诸水于嘉定濬顾浦吴塘南盐鐡北横沥西练祁彭越浦华亭泾南翔河湄浦张家浜以泄淞江北行之水于娄江三江并行恐难尽泄复濬太仓之吴川塘杨林塘七浦塘路漕塘杜漕塘以泄阳城巴城诸湖东行之水而入海濬常熟之白茒塘许浦梅李塘福山塘耿径塘吴泗浦三丈浦以泄尚湖昆承湖及毘陵晋陵诸水径入大江濬江隂之东西雷沟舜河利港北横河九里河山塘河青旸河以泄五泻河芙蓉湖诸水以入大江其治水次第如此故太湖有所泄泻三江有所分注众水尽治下流俱通下流既通上源宜导于是濬宜兴之西氿里河百渎武进之白鹤溪金坛之荆城港及长荡之里河徐村防封等河泄长山洮湖荆溪之水而分入太湖运河濬武进之孟渎丹阳之九曲河丹徒之鐡猫港以泄润州上流诸水而入大江上源既导则下流可接下流既通则上源益顺又恐新洋江过于深润分引江水北流引入浑潮将来不无淤塞之忧故于夏驾口慢水江口并建二闸时乃啓闭慎乃宣防庻几水不外趋潮不倒注吴淞之通可垂乆逺而水利兴矣水利既兴田乃可治治水而不治田岂惟田功之亏终无水政之缺何也盖三吴虽号称泽国低洼而中间田畆亦自有髙下髙田十居二三下田十居六七髙田所患在旱下田所患在水而两者利害又每相悬大旱之嵗水涸岸出低洼下田幸而一熟而髙田则已尽枯大潦之嵗水浸上行冈阜髙田幸而一熟而下田则已尽没是乌可不为之计也下田所患在水则不可无障而所以障其水者圩岸也髙田所患在旱则不可无蓄而所以蓄其水者沟渠也下田不修圩岸则大湖虽通而适遇水潦一时泄泻不及者何以障水而免患髙田不濬沟渠则江海虽大而适遇旱暵江海流注不到者何以蓄水而灌田于是公又为条治田六事刋布书册移檄有司而又力劝亲督髙田令濬沟渠下田令修圩岸令诸郡各邑犁然举行沟渠濬则髙田有以蓄水而旱不能为灾圩岸修则下田有以障水而水不能为害是治田之事正治水中之最切要者也故曰治田治水相为表里治田所以治水也三吴之言水利者代有其人兴水利者累闻其事而防非万全功成小补未有建硕画垂永如今日者也良由公之志鋭而心诚虚量而识逺智习而善断志鋭则前无畏途心诚则精贯金石量虚则下情悉逹识逺则利害毕照智习则事至不迷善防则机来无失故其建立非凡而成就宏逺也隆尝相从畚锸知其事之始末颇详是以不辞庸鄙而为之著论以俟后之君子留心水利经理东南者由此知彼而有所攷焉
　　许应逵吴淞江或问
　　或问于许应逵曰子治水先呉淞江其説奈何应逵曰子不暏海口乎抑未读水利考乎古今治水名臣无虑十数公其忠臣杰士献策上书轸桑土之思而重经国之计者亦无虑十数公今其书具在未有不以呉淞为患者盖东呉之水千流万派会于五湖而繇三江以入海此童而习之人人皆能言之故论者咸云五湖其咽喉也三江其心腹也海口其尾闾也尾闾之不泄将倒灌而横溢可使过颡在山即隆圩之髙至于天犹之无益也或曰如客歳之旱何应逵曰子亦为是説耶东吴泽国歳歳苦潦乃客歳之旱则自来所未有者盖连嵗不雨亢阳斯极即老人年七八十亦云仅一见之以故各省告灾率称苦旱而长江洞庭等处悉就浅涸扬子金焦两旁渐成沙滩岂亦吴淞宣泄致之耶且无论逺者即以人身譬之茍尾闾不通痞满为患使医者不以调胃承气等剂推之荡之而犹倡为从容消导之説彼其人可立而毙也苐尾闾决而元气虚饮食调理其功尤急所为饮食者则支河及时雨也时雨不敢必所可尽力者支河耳始予建议挑吴淞以便疏泄濬支河以资灌溉筑圩岸以防泛滥无日不以是三者而亟举之且牌行各州县令悉举境内支河逐一查勘当与呉淞并濬而并深三令五申文移具在不谓专吴淞而弃支河也如专吴淞而弃支河者犹治痞满者专推荡而不为饮食调理其人亦立而毙无益也奈之何钱粮减半而南京户部尚犹豫不发且先发五万两秪以挑吴淞大仓及量濬上海嘉定昆山华亭等处以故十七年虽旱而太仓所挑七浦杨林吴塘顾浦亦大有秋而吴淞两傍俱受其利即十八年五月十二日雷雨骤涨至六月初七日止计二十五日中间晴霁者八九日耳此其潦不在十四年之下予令人走呉江二十八都觇之则水下于堤者三尺夫呉江东南之最下而二十八都又吴江之最下者此而不溢此非挑呉淞水不能潦之验与六月初七至八月初旬不雨则其旱又极矣予复令人所在觇之则浅者尚余二三尺以资灌溉否则既种而雨水不继将不秀不实安所计穰穰之利此非濬支河旱不能病之验与向使十六年帑银全发当令各州县分投并濬即旱无可虞奈之何忍弗能予使太仓先受其益则非予之罪也且内河距海口蜿蜒几三百里自内及外以渐而髙而中多曲折迂廻即使挑深与内河等未可建瓴而下者秪以偹极涝使急则顺流东注而免于沦胥如子所言则漏巵也顾不谬与夫不罪发银之迟而病其宣泄不察于并举之説而罪其偏枯虽十大禹不能当前而况予之不肖者乎
　　张应武呉淞江疏濬论
　　吾邑左浸东海淞江经其前刘河绕其后黄浦自东南来合于淞江之尾昔人所指以为三江者皆繇以入于海淞江位二江之中载地既髙而江形又直建瓴东注自安亭港至李家浜萦纡境内百有余里塘浦左右股引足于清水而亦无壅溢之患五季以前江乡号称乐土自呉江石堤既筑清水之出于湖口者日微不足以荡涤潮沙淞江屡浚屡湮议者咸思一大治之广数里之江决壅出之口塞傍分之窦旷然为数百年之规然而物力不给众口难调近乎可言而不可行夲朝疏濬者五六公虽广不逾十寻通不过数十年未足厌议者之志然是江流通一日则民受一日之利他日复湮又当有任其责者随时量力以舒目前之急未可谓非中防也耳目所及惟隆庆四年海忠介公寓赈济于兴作至诚所感寮宷敬应富室乐助役夫竞劝所费官金不过五六万防上海南跄口至嘉定黄渡平陆六十余里两月成江清水奄至葑泥自去当时以为若有神助非尽人力也万歴七年廵江林公应训接疏黄渡至昆山千墩三十余里上流江南亦加辟焉万歴十五年因水灾用科臣言特设专官发帑银以开江为首务而所任非人背公营私初至见江尚流通前人之所疏凿可攘可后功于是不酌羣言不委州县不役乡夫独任私人共图欺防托言以渐而深惟务筑坝曾不运土毎车戽微干稍削茭芦即已放水迤逦而东起自安亭至宋家桥分为十叚九叚毕工岸无积土人以为笑谈末叚去海不逺潮势湍悍屡筑不成遂以顽石压舟杂筑之费数千金几成而溃乃试其所制混江龙聊掩众目而罢自知不厌众心颇留银还官虚告成功迁官以行而其所沉木石留碍江心潮沙依之易为淀聚未及两载海公所疏复为平陆矣自昔开江未有若是役之无益而有害也即今万姓嗷嗷复思防濬如望歳焉是湏庙堂主张六郡协力非一邑之所能必也邑治以四水聚为形势东西练祁南北横沥形如十字交贯城中境内塘浦以百计支港以千计东引大海南引淞江北引刘河西仰湖泽四面潮汐咸会邑城自淞江既湮清水罕至舟楫灌溉咸资潮水宋人引清障浊之法已不可施于今毎歳所开塘浦还为潮汐之所填淤三歳而浅四歳而湮五歳又须重濬亦无一劳永逸之术所可自尽者修濬均节其间焉耳酌塘浦之间要防以浅深及前濬之歳月分为五等着之一籍依次修濬周而复始无得逾越五歳不紊则不紊矣若乃近海之区潮沙倍积出入孔道官舟重载所由或有不能待五年者所当别议然一邑不过三四不可以此而并废经常之规也修濬之际择民之才干有行者分叚监防必使底面四旁深浅濶狭咸中程式庻岸不善崩可支五六年以待重濬如此则民力不甚疲塘浦亦不加淤非遇风小旱小潦不至全歉此亦杜牧所谓上策莫如自治其于开江固并行而不悖也
　　王焕如曰先大父京兆公尝言吴淞江自海忠介一濬而后继之者虚縻数万公镪何禆水利愚覧林水院刻疏及诸公序记采辑二三略存典故非徴实也最后读屠仪部总论铺张伟绩与许水道之自着或问相颉颃矣頼张应武以嘉邑人目覩三公开江之事手持鐡笔不少假借则功罪之案其斩然乎屠许张三论篇章衔尾百世而下披是编者可考镜前修矣嗟夫
　　张献翼长洲水利论
　　江南水利无论汉唐计宋有天下三百年而命官修治凡三十余度殆不十年一兴利也迨皇明自永乐初迄嘉靖初百十年有余而夏忠靖以后相继治水者亦八臣计之亦不过十余年一兴利也今五六十年来仅一海忠介公又功程未竟而去他率空谈水利岂不日就淤涸土瘠民贫也哉礼六府严司水之官司空专度地之职山林川泽各尽其利以足国用是以计三十年之通而不及于困急也长洲之水治之不能专其利不治则必同其害茍能倡濬导之举以率旁邑是惟良有司力为之耳












　　吴中水利全书卷二十一
&lt;史部,地理类,河渠之属,吴中水利全书&gt;
　　钦定四库全书
　　吴中水利全书卷二十二　明　张国维　撰议
　　议皆拟议修濬便益因时设策随地酌宜各摅所见合类纵观斯知后人之指画总不越前人之范围宋
　　赵必棣修复练湖议
　　云阳之练湖原有斗门三石防六函口一十三多被风水冲坍上湖则褰裳可涉下湖则如履平地今水道久已湮塞未可猝复惟存函管取以备蓄泄也若湖中水满须资函以泄之浅则不须矣旧年倾頽处止是下湖西埂四百余丈今上湖横埂三百六十丈上金斗门三十五丈南石防基七丈皆先后坍坏官府倘复悠悠不恤非惟水无所蓄而顽民仿效侵害耕农其来正未艾也维今霜降水涸亟宜上紧兴工必于安边太平库钱及平江府新収义米内量支募夫运土补筑外埂然后值松揷栁候措置桩石陆续钉砌若失此时后悔无及
　　元
　　任仁发水利议答
　　议者曰呉淞江前时深通今时何爲而塞岂如海变桑田之说非人力所可爲者欤答曰东坡有言若要呉淞江不塞呉江一县之民尽可徙于他处庶上源寛阔清水力盛沙泥自不能积何致有湮塞之患哉归附后将太湖东岸出水去处或钉栅或作堰为筑狭为桥及有湖泖港汊又虑私盐船往来多行塞防所以清水日弱浑潮日盛沙泥日积而吴淞江日就淤塞正与东坡所见合若曰如海变桑田一付之天则圣人手足胼胝尽力沟洫皆虚言也圣人岂欺我哉所当尽人力而可爲也议者曰钱氏有国百余年止长兴间二次水灾亡宋南渡百五十余年止景定间一二次水灾今或一二年三四年水灾频仍其故何也答曰钱氏有国亡宋南渡全借苏湖常秀数郡所产以爲国计常时尽心经理高田低田各有制水之法其间水利当兴水害当除合役军民不问繁难合用钱粮不吝浩大必然爲之又使名卿重臣专董其事豪富上户谗言不能乱其耳珎货不能动其心又复七里爲一纵浦十里爲一横塘田连阡陌位位相接悉为膏腴之产以故二三百年之间水灾罕见国朝四海一统又居位者未知风土所宜视浙西水利与诸处无异任地之高下任时之水旱所以一二年间水旱频仍也议者曰苏州地势低下与江水平故曰平江故称泽国其地不可作田今欲围筑亦逆土之性耳答曰晋宋以降仓廪所积悉仰给于浙西之水田故曰苏湖熟天下足若谓地势低下不可作田此诚无稽之论何以言也浙西之地低于天下而苏湖又低于浙西淀山湖又低于苏湖彼中富户数千家每嵗种植茭芦编钉桩篠围筑埂岸岂非逆土之性何为今日尽成膏腴之田此明效大验不可掩也既是淀山最低之处尚可经理为田却説已成之田不可作田何其愚也议者曰水旱天时非人力所可胜自来讨究浙西治水之法终无寸成答曰浙西水利明白易晓何谓无成大抵治之之法有三濬河港必深阔筑围岸必高厚置闸窦必多广设遇水旱就三者而乘除之自然不能爲害倘人力不尽而一切归数于天宁有丰年耶东坡亦言浙西水旱乃人事不修之积正此谓也昔范文正亲开海浦议者沮之公力排浮议疏濬积潦数年大稔民受其赐载之方册昭然可攷谓之无成可乎议者曰河渠围岸闸窦三者俱备则水旱可无民食可足诚为久远之计朝廷何谓而废之答曰范文正公宋之名臣尽心于水利尝谓修围浚河置闸三者如鼎足缺一不可三者备矣水旱岂足忧哉国家收附江南三十余年浙西河港围岸闸窦无官整治遂致废壊一遇水旱小则小害大则大害是以年年有荒芜不可种之田深可痛惜今朝廷废而不治者葢募夫供役取办于富户部夫督役责成于有司二者皆非其所乐所以猾吏豪民搆扇必欲沮壊而后已朝廷未见日后之利但厌目前之扰是以成事则难壊事则易东坡亦云官吏惮其经营百姓畏其出力所以累行而终辍不能成久远之计也议者曰行都水监既是有益衙门何众口一词皆谓无益而明议罢之答曰民可使由之不可使知之事之利害久而始明彼小民无知但见工役之繁豪民肆姧又吝供输之费所以百般阻挠但谓无益以败乃事殊不知浙西有数等之水拯治方略皆不相同非立专司岂能成功使水监衙门真爲无益古之有国者亦废而不置久矣何爲周汉唐宋之世未尝一日不用心尽力经营水利之事列之史传代有其人谚曰水利通民力松斯言信矣若浙西低下之地不须水监即今中原高阜之处水监既不可缺而低下之处乃谓不必置何不智之甚也数年之后河港浅塞水害滋甚有忧民忠国者出必复兴修水利之事彼横议者岂得终沮之哉议者曰水利固不可不修然今陇西汉唐二渠止是责之有司答曰陇西二渠长流水也濬成深渠水自下流治之无难浙西水性不一整治方法亦殊岂可以汉唐二渠例视之哉宋贤如范文正公蘓文忠公王荆公朱文公皆经世大儒经纶天下之大才尚各建策设官置卒专力经营必有所见若有司兼管何徃而不败事
　　潘应武言决放湖水
　　浙西地势极低米粮丰厚自福山而下有二百八十余里沙冈深以限沧溟冈身之间有港浦一百五十余防太湖三万六千顷受纳三州之水溢流而下一路径下吴淞江二百六十余里抵海一路自急水港五十里下淀山湖繇港浦而入海古人开港浦溇泾沥之类无非爲去水计使民居无昏垫而土可耕种居民常常修围筑塍府官常常修浚水路涝则车水出田旱则车水入田公私之利岂不溥哉若公私之力少有不及则民居荡析而厚利以失钱王时置撩浅军四部七八千人专爲事导河筑堤宋初废弛故常有水患至仁宗朝范文正公亲歴海濵开浚五浦费钱米一十八万余贯石自后置丰田水利使者专管湖塘河渠赵运使任内用钱米四十余万至理宗朝创立魏江江湾福山水军数千人专修江河湖塘仅免水患归附后军散营废河港湮塞其淀山湖中有山寺宋时在水中心东有出水港曰斜沥口曰叉港口曰小曹港曰大沥口曰小沥口各阔十余丈通潮水往来潮退则引湖水下大曹大盈等浦入青龙蟠龙江而出海古人谓之尾闾门宋法禁人占湖为田为泄水路故也归附后权势占据爲田今山寺在田中虽有港溇悉皆浅狭潮水湖水不相往来拦住去水东南风水回太湖则长兴宜兴归安乌程德清等处泛滥西北风水下淀山湖则昆山常熟吴江松江等处泛滥皆因下流不决积水往来为害去夏一水淀山湖太湖四畔良田至今不可耕种今年可种者皆是以人力与天时争胜负农家日夜踏车车水出田子女生趼田外河水髙于田内数尺近有稻禾将熟又爲暴风骤雨激破围塍全围渰没子女号天恸地老农洒泪交颐今秋虽熟即日菜麦无土可种或遇风雨来嵗又是荒歉建言屡矣未见施行一日过一日一年复一年积久不决围塍坍壊再遇淫雨悉为鱼池民居荡析公私坐失厚利彼时修治用费既广民方困乏悔亦无及愚昨随营田司官亲曾相视水势与高年老农知识地理人讲究得淀山湖东大小曹港斜沥等处固是泄水尾闾今为权势占据卒难复旧淀山湖北有道褐浦石浦千墩浦小沥口四处取江颇近水势顺便今若先于此四处开浚决放水路以救百姓以保公私实为居安虑危经理根本之计水减退然后次第开濬诸处河港此即古人所谓下流既通上流可导也
　　潘应武再言水利便宜
　　东坡先生曰三江之水潴为太湖太湖之水溢流吴淞江以入海海日两潮潮浊而江清潮水浊常欲淤塞江路而江水清驶随辄涤去海水常通则呉中少水患此数句包尽浙西水路下一个驶字断尽浙西水性今日浙西水自丙子年归附时招民官虑恐哨船入境掳掠乡村各自钉塞地分河港呉江长桥系三州六县太湖众水之咽喉长桥南堍古来水到龙王庙侧后被筑塞五十余丈沿塘三十六座桥道实乡村河港众流之脉络多被钉断日久嵗深浮秽壅塞亦有桥道被筑实坝水不通流所以不能涤去淤塞以致淀山湖东小曹港口大沥口汊港口等处潮沙日壅积成数十里之广三五尺之厚被权要占据为田湖水潮水不相往来如人之便溺不通水满胸腹滛雨再作旧病复至四年两潦朝廷亏失粮米数百万石浙西百姓离防大半今日得防政相公敷奏决放湖水入海父老闻风鼔舞已有更生之望续见诸人陈言俱非捄良策切恐有误国听徒费钱粮工役除已再赴省府陈言外逐一条具事目于后
　　计开
　　一道褐浦石浦千墩浦属昆山县界小沥口属华亭县界淀山湖北一带自庙儿头港赵屯浦一百余里共有港浦一十三条竝皆淤塞浅狭不通应武昨来与营田司刘副使登淀山寺钟楼上逺望相视惟有道褐浦石浦最低此二处取江颇近水势顺便此即随其所趋也叩问当地耆老俱曰十年前潮水往来近年湮塞浅狭不通此四处若不及早修濬滛雨再作旧病复至
　　一沿塘三十六座桥道俱属呉江县又葑门外至呉江七里桥属长洲县多有上下塘桥道坝塞不通数内第四桥一条水路来自湖州大钱港又名南江冲出下塘湖泊间下笠泽湖汾湖白蚬江下急水港直至淀山湖自来此水甚险归附后因被占湖荡为荷荡造桥筑隄水路浅狭不甚通彻宜委官相视各各仍复通放
　　一旧时长桥南堍水口至龙王庙侧归附后被坝塞五十余丈见盖房屋与军戸居住以致太湖水口狭小雨一至水不通彻多致泛滥冲损塘岸行路不时差夫修治深为不便近日开濬处乃系归附后添创长桥三髙亭前即非旧来泄水故道徒费工程今来宜委官往地所指定龙王庙基省防军户移入营内七八月日长水涸兴工撅取泥土就便坝垒沿塘道路高牢此亦两便中间留一实堍仍旧造桥相接
　　一呉江长桥实三州六县众水之咽防沿塘三十座桥道实乡村河港众流之脉络宋立水军三四千人呉江知县职衔带提督湖塘河渠县尉职带巡视湖塘河渠设官田米三千余石名修桥米归附时又曰修濬县河米应有桥道坍坏水路湮塞本县自行支用随即修治自此浙西三十年来竝无水害及范文正公治水议乞勑下诸路行劝课之法取其简约易从之术颁赐诸路转运使面赐一本付新授知州知县等此养民之政富国之本也今日防政为浙西生灵敷陈决放湖水入海此三百年一遇深恐去后仍旧废弛沿塘众水咽喉桥道河渠失于修濬如防以官田拨付呉江县管选委经任好人充呉江县尹职衔带提领湖塘河岸常切巡视前项沿塘一带桥道河渠并道褐浦等河应有圯坏堙塞随即修濬通彻如此则自然永无水害实为公私无穷之利
　　国朝
　　张汝弼松江水利议
　　松江泽国水利为重而水道之要者则呉淞江与黄浦呉淞江在宋范文正蘓文忠两公言之甚悉然惟患垫溺而详疏导不虑旱暵议及节宣非宪不及縁当时黄浦止闻有垫溺而无旱暵自永乐四年夏忠靖开黄浦其利甚大去年水潦较之永乐三年尚少三四尺然永乐三年以连雨十日大潦今年连雨月余而潦何昔之水反多今之水反少耶盖昔以黄浦未开泄水之道隘今以黄浦既通而泄水之道径耳使无黄浦月余之雨当何如耶此黄浦之大利不在呉淞江下矣然水势急于此则缓于彼黄浦潮势奔激冲囓两岸泄水益径则淞江潮势平缓停注淤泥泄水益隘故黄浦之濶渐倍于旧呉淞江狭处仅若沟渠矣况淞江限于低乡之东北泄水溢则低乡益潦黄浦界于高乡之西北泄水径则高乡益旱两乡异宜罕遇全熟或一嵗旱潦俱见灾歉实难为辞惟在乎因其地势之高下疏导节蓄以应之当于出浦河口内被潮冲激之所运石置闸遇农月水少以时启闭闭则高乡潮到积水不泄而少旱矣开则收藏闸板无阻行舟并禁倚闸渔簖则此节蓄可利高乡再于江中甚隘处则疏而芟去蒲苇则水势始不繇蒲苇梗咽渐淤塞则故道不废泄水如驶而少潦矣其泥沙涌涨随掘随壅非大兴作不可此疏导以利低乡也然低乡田圩不修水亦不能自避高乡河渠不濬水亦不能逆上故有司每嵗修濬但一法百弊徒劳少功而弊起于初时报数则曰某河若干某河若干及兴工止濬一河或十数里五七里泥深四五锸或止挑一锸二锸或推其高积填于深洼其功将毕即时星散堰水之坝仍留在河有司临视或指一河为二河或指某河为某河新水既漫孰测其浅孰见其坝址名曰濬河河不加深徒增诸坝以阻水即乡人所谓竹节坝者是也况夫虽多得赂即放实下手者无防若田圩则高山水上可望而知水患常不测而至民亦不敢因循故其弊颇少此特有司之未知知而防之直易易耳虽然地方广逺必得専官提督若委官暂至不能时巡不熟地所多为所昧且疏导江流茍非専官岂能时巡故宋置农田水利使元置都水庸田使都水监等官亦不得已也举事易得人难慎择其人则利无不兴无不革矣
　　史鉴呉江水利议
　　呉江之地土疏水缓左江右湖故水之为患也特甚太湖东南巨浸即禹贡之震泽也其西北纳荆溪宣歙芜湖宜兴溧阳溧水数郡之水西南合天目富阳分水湖州杭州诸山诸溪奔注之水潴于湖汪洋浩瀚不可涯涘而松江承其下流【松江呉江古名也】即禹贡所书三江既入之一也逶迤曲折洄流洑逆行百余里始入于海而呉江据江湖之防屹然中流每遇霖雨积旬潦水涨溢渺然无际或风涛大作吞囓冲激其害又甚于雨东风则江水西侵西风则湖水东泛俄顷数尺人力莫施故濒江之人谓之贼水者此也议者徒欲开一渠濬一泾置一锸以为治水之方是皆徇偏一之见而无救患之益也何则呉江水多田少溪渠与江湖相连水皆周流无不通者特有大与小急与缓之异尔假令南置一锸而北流者自若东开一渠而西溢者如故固不当与诸县治法同也窃以为今日措置之方其要有四一曰筑堤呉江之田尽居江湖滨支流旁出皆荡漾不可以名计茍不致力于隄防以御捍之则未见其可也本朝永乐中治水东南尚书夏忠靖公创于前通政使赵君继任于后无不注意于隄防皆妙选官属分任诸县而二公则周爰相度而考课焉其法常于春初编集民夫每圩先筑様墩一为式高广各若千尺然后筑隄如之其取土皆于附近之田又必督民以杵坚筑务令牢固隄既讫工令民罱泥填灌取土之田必使充满复于隄之内外增广其基名为抵水葢隄既高峻无基以培之则嵗久必頽矣又课民于抵水之上许其种蓝而不许种豆葢种蓝必增土久而日高种豆则土随根去久而日低矣此虽为繁碎难行然亦可使民繇之而不知也厥后二公去任二三十年间岂无水患而不至于大害者良繇隄防犹存之力也然人亡法废隄日就倾水患复作正统间尚书周文防公讲求二公之法而损益之繇是水患渐平民安其业近年以来法度废弛上恬下嬉民无所恃毎年府虽下县县虽下乡率皆以伪应之所任粮长耆老之属不过头防箕敛以赂姧吏为虗文具于隄防略不加省壊者十七八欲求水之无害者难矣且自戊子而至丁夘其间稔者才二而旱者一水者七固繇天灾流行然亦隄防圯坏水不能御旱不能蓄有以致之自国初以来水之为害未有甚于今日也今生民之困已极茍不加意而拯捄之其不转死于沟壑迨无防也今为之计莫若上按三公已行之成规严为之制于来春课民兴作官属躬亲临视务臻实效母令吏胥得售其姧则隄防有成民免其害矣所可虑者但此承积荒之后多苦无食当令取勘贫者验口每日给粮就准作赈济之数至秋还官则民皆乐趋而无逃避之患斯亦讲求荒政之一端也二曰审分泄呉江之地当太湖东南其在南者分众流以入湖呉溇港宋家港朱家港蠡思港直渎港黄沙港韭溪是也居其东者引湖水以入江花泾港七里桥栁胥港虹桥长桥三江桥三山桥定海桥万顷桥仙槎桥甘泉桥白龙桥是也又自县治至平望四十里间亦系分泄湖水之所今为石塘虽便徃来前辈尝言有害水道故凿道以通水流近年倾圯俗吏鄙夫不知大计辄堙而筑之又湖水多浑易为停积沿湖之人多种茭芦嵗久成田咸登粮额遂致水道日防又花泾港长桥正当太湖东流入江要道至为深阔而花泾港居民宪为盗贼所侵茍利于已辄夤縁巡捕官为之筑堰长桥又为豪家堙塞规为田宅水遂不通为患极大今则入湖者泛滥而南流矣入江者洄流而西浸矣日滋月长其害将见甚于今日伏惟深为利民至计不惜小费不求近效不惑浮言一切疏濬仍为之防不许踵袭前迹则水有所归而无泛滥之患矣三曰务车救夫水之泛滥者既筑隄以障之矣水之壅遏者又疏渠以导之矣而水之停积者若不竭力以车戽则何从而减之乎然民之贫乏者或无力而弗供豪犷者又恃顽而不服以致互相推调坐视陆沈在乎上之人为之激劝而安集之尔往年水患初作上自长贰下自簿尉无不躬亲看视奔走道路未尝宁居故谚有救水如救火之言当急不当缓也顽者治之贫者寛之繇是人知警劝而法在必行自近年设立水利官后一切委之然地既广逺卒未能周居东则西不知在南则北罔防欲求其无误难矣夫军国之需在赋税赋税之供在土田土田之出在丰歉岂可忽而不务者乎伏望着为令典今后水潦凡任牧民之任者悉令分投巡视督民而力救之务在水平而后返不可专委水利一官以误大计如此则水患可御而民有粒食之恵矣四曰专委任夫事功之成繇委任委任之方贵专壹伏覩永乐年间凡兴建水利庶事皆责成粮长而官自节度之盖粮长之任职在农功赋税而已用心必专自近年以来添设塘长又立耆老复革去塘长而立图长又有属官义官之委粮长耆老之总纷纷多制一国三公十羊九牧民无定志莫知所从且属官望浅位卑民不知畏义官总粮总耆又皆贪猾之人招权纳赂靡所不爲是皆无益于民适足以爲聚敛之端张其兼并之势又况保选耆老图长皆繇粮长则其人可知矣倚法爲姧病民尤甚望将所设诸色尽行革去专令粮长圩长管之粮长管其都圩长管其圩县之佐贰咸令分管地方往来巡视而正官总揽其纲考其殿最如此法归于一而民免侵渔之患矣
　　张衎水利歀议
　　东南水利撮其大要共十三则倘能按款施行可垂百世之利谨序列如左
　　计开
　　一蘓湖之水为上流之下者嘉兴松江之水为下流之下者宜所先常州镇江之水为上流之上者常熟平湖亦似之宜所后其松江为众流之就下跄口又为呉淞江之入海施功所当先者
　　一在元尝有水监之官专理其事毎年开挑各置水闸作大舟横铁帚随风流行扫荡沙涨此最良法其置闸毎处一座以愚计之水闸之处当置水洞于两旁置闸于中此亦前人经理有迹可见者也其呉淞江撩浅夫必用苏州嘉兴等卫所防海军士及囚役之徒常时看守有浅则挑
　　一呉淞黄浦之入者皆大江之尾其水和淡咸潮小入无害田稼故河在东北者宜濬若边南海则外滩低而咸潮易入内地高而淡水不去故在南者不宜濬也
　　一秀州塘抵松江城西受湖泖之水今已淤浅其岸为官塘凡旱嵗舟必涉浅不若自今冬取其塘中之土而为堤岸一年一濬诚为至要今乃仍取土于岸泥益深岸益孤而塘之浅自如也然疏凿其塘宜多列水洞以通西来之水如旱潦皆可闭之葢自枫泾至松江府不过泖桥滕港斜塘石湖塘跨塘通流若不置水洞则水之来处甚大去处甚少不能去之速也
　　一凡小河曲港每年九月半为始皆令有田之家自行开濬如有豪户阻占者令其一年一开其官河中川如畎浍者令附近人户二年一开其大川责令有司申请邻县协开五年为率所开之泥停积两岸者不许大户取筑房基止许小民挑修阡陌
　　一水利之职督于粮老粮老督于圩甲其农隙每区毎圩修之务必坚厚则自久逺其土取之荒荡不必取之田中其夫用之本圩不必取之他所自九月半起工至正月初毕工庶防不废农事其修圩之际凡官塘处所尽为修筑腹内地方全不经心不知官塘水易车戽腹内田仍渰没此粮里圩甲之罪也为今之制必曰今日之不修他日之渰没其税粮差役何从而办如是人孰不惧而为之也其有不修者毋问官势土豪呈之于官治之以罪
　　一菱芦宜于湖荡之滨毎年种之可以当白浪之冲岸又使小民之得鱼今凡小河曲港多被大户占种觅利一遇水旱则阻河道大户田在河口者车戽得所则民田在中心者勺水无求此菱芦之利与害也不可不分别行禁
　　一松江东乡地髙毎年虑旱春雨方行作坝储水一遇天旱田地俱荒莫若着令有田之家十亩开池一亩百亩开池十亩既能救旱亦可蓄鱼
　　一松江东乡惧旱宜闸水以种田西乡惧潦宜作堰以截水然堰之外固沮外潦不能入堰之内其水何从而出葢截水必在于水未长大之先当下桩作堰止留一河通舟既可御水又能御盗泥土易取桩木易办若临时则费力多而成功少矣
　　一湖之傍多有水渰田土旱则止见旧岸水则全为巨浸人户逃絶毎嵗里甲赔粮此当奏闻请蠲其税其势豪傍湖积茭成田者当痛禁止葢成田者多则蓄水者少潢潦之际何以容受
　　一出水之口名曰水洞开闸多置木栅上则通行下则滞水合于府县将官钱预收砖石积于附近专人督管观其水通之处尽为水洞或砖或石围砌为之不宜深厚旱则流通水则泄闭不可以木为之不久则朽又不能无盗之者
　　一塘岸种树上可以垂行人之防下可以坚塘岸之脚必于农隙之时命水利耆老取水杨之枝用附近之夫每一丈而种一枝葢水杨多须盘根则能防岸其余不可用也附近田家铺舎朝暮视之如有损盗者治之以罪
　　一水利之兴不能不费财用莫若令河泊所并新涨沙涂新开荡田或官仓借米之息三者之中取而用之庶功可成而绩可久矣
　　杨循吉濬白茒议
  </div>
  <div class="pagination">
   <a href="吴中水利全书_page89.html">
    上一页
   </a>
   <span>
    ...
   </span>
   <a href="吴中水利全书_page85.html">
    85
   </a>
   <a href="吴中水利全书_page86.html">
    86
   </a>
   <a href="吴中水利全书_page87.html">
    87
   </a>
   <a href="吴中水利全书_page88.html">
    88
   </a>
   <a href="吴中水利全书_page89.html">
    89
   </a>
   <span class="current-page">
    90
   </span>
   <a href="吴中水利全书_page91.html">
    91
   </a>
   <a href="吴中水利全书_page92.html">
    92
   </a>
   <a href="吴中水利全书_page93.html">
    93
   </a>
   <a href="吴中水利全书_page94.html">
    94
   </a>
   <a href="吴中水利全书_page95.html">
    95
   </a>
   <span>
    ...
   </span>
   <a href="吴中水利全书_page91.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
