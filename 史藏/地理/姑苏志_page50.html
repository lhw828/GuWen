<!DOCTYPE html>
<html>
<head>
    <meta charset="UTF-8">
    <title>姑苏志 - 第 50 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>姑苏志 - 第 50 页/共 70 页</h1>
    <div class="content">　　斆字叔文好文辞有风格永明七年领骁骑将军歴吴郡太守卒諡敬子
　　徐佩之字希季郯人武帝以其姻戚累加宠任迁侍中射声校尉未拜出为吴郡太守还除吏部尚书丹阳尹元嘉三年羡之既诛文帝特宥佩之免官而已其冬佩之谋反事发被诛
　　刘损字子骞萧人卫将军毅从父弟也元嘉中为吴郡至阊门便入太伯庙室宇隤毁垣墙不修损怆然曰清尘尚可彷佛衡宇一何摧隤即令修葺
　　殷穆长平人以和谨致称为五兵尚书吴郡太守官至特进諡元子
　　刘斌由吴郡太守为司徒彭城王义康长史元嘉十七年义康専政欲以斌为丹阳尹言次啓上陈其家贫言未卒上曰以为吴郡后与王履等谋欲使大业归义康既而被收初斌在吴数有妖异至是伏诛
　　刘祯元嘉中为守十八年盐官获白雀祯献于朝二十四年盐官复产白雀又献之
　　羊保太山南城人以太常徙吴郡太守加秩中二千石三吴旧有乡射礼保举行之文帝以其亷素寡欲频授名郡为政虽无殊绩而去后常必见思不营财利产业俭薄大明中加散骑常侍特进卒諡曰定子
　　王翼之字季弼临沂人黄门侍郎徽之孙也仕御史中丞吴郡会稽太守大明二年在任有白燕产郡城翼之献于朝卒諡肃子
　　王昙生临沂人父之昙生好文义以谦和见称歴吏部尚书吴郡吴兴太守
　　谢荘字希逸阳夏人侍中徽之孙也七嵗能属文文帝见之曰蓝田生玉岂虚也哉袁淑览其赋称为江东独歩大明中除吴郡太守废帝即位改中书令加金紫光禄大夫卒諡宪子
　　始平孝敬王子鸾字孝羽孝武帝第八子大明四年为东中郎将吴郡太守改封新安王以冠军长史萧惠开行郡事五年迁北中郎将南徐州刺史子鸾爱冠诸子凡上所盼睐者莫不入其府及为南徐又割吴郡以属之前废帝即位赐死年十嵗弟曰子仁字孝和孝武第九子也大明五年封永嘉王迁东中郎将吴郡太守明帝即位赐死亦甫十嵗
　　王延之字希季临沂人少静黙不交人事明帝时为吴郡太守罢郡归家产无所増益居身简素清静寡欲凡所经歴务存不扰谥简子
　　禇渊字彦回阳翟人尚书左仆射湛之子也尚南郡公主明帝时为吴郡太守帝寝疾危殆驰使召之欲托后事及至帝坐帐中流涕语之复为吏部尚书諡文简弟澄
　　澄字彦道雅有才量尚庐江公主歴官清显建元中为吴郡太守【澄博好经方凡疗病无贵贱皆先审其苦乐荣悴乡壤风俗水土所宜气血强弱然后裁方用药为郡日有百姓李道念以公事到郡澄谓曰汝有重疾荅曰病冷五年澄为诊脉曰汝病非冷非热当是食白瀹鸡子过多所致令取蘓一升煑服之吐出物如升涎裹之动间看是鸡雏羽翅爪距具足能行澄曰此未尽更服所余药又吐得如向者五十三头而病瘥】
　　袁洵阳夏人为吴郡太守卒諡曰贞【弟子粲旧名愍孙防孤好学有清才随洵在郡拥敝裘读书足不逾户或有欲与洵子顗婚洵曰顗不堪政可与愍孙婚耳】
　　栁世隆字彦绪解人元景弟子也为左将军吴郡太守加秩中二千石居母忧寒不衣絮卒諡忠武
　　萧顺之字文纬梁武帝父也齐髙帝时歴黄门郎安西长史吴郡太守所在著名郡人张绪尝曰文武兼资有徳有行吾敬萧顺之
　　安陆昭王字景业建元元年出为辅国将军吴郡太守政有能名竟陵王子良与之书曰窃承下风数十年来姑蘓未有此政武帝嘉之转郢州刺史
　　沈文季字仲达武康人司空庆之之子也永明元年以太子詹事出为左将军吴郡太守三年进号平东将军富阳人唐寓之作乱破钱唐等县文季发兵救之四年转都官尚书卒諡忠宪
　　王慈字伯寳临沂人僧防子也歴豫章内史父忧去官起为建武将军吴郡太守迁宁朔将军大司马长史卒諡懿
　　邵陵王子贞字云松武帝第十四子也永平十年为东中郎将吴郡太守建武二年被诛年十五
　　王思逺琅邪人立身简洁邵陵王子贞为吴郡除思逺吴郡丞以本官行郡事论者以为得人
　　南康侯子恪字景冲齐髙帝之孙永明中封建武中迁辅国将军吴郡太守永泰元年大司马王敬则反于会稽奉子恪为名子恪奔走不知所在始安王遥光劝上并诛髙武子孙于是并勑竟陵王昭胄等入永福省是夕三更子恪徒跣奔至建阳门上闻惊觉抚牀曰遥光几悮人事及见子恪顾问流涕以为太子中庶子梁大通二年出为宁逺将军吴郡太守三年卒于郡舍諡恭子子恪次弟子操封泉陵侯建武中解褐为给事中避王敬则难归为吴郡太守永元中为黄门郎
　　李元履兰陵承人防有操业甚嫺政体入梁为吴郡太守
　　王骞字思寂临沂人太尉文宪公俭之长子梁度支尚书中书令天监五年出为东阳太守寻徙吴郡八年迁太府卿歴侍中中书令弟暕子规
　　暕字思晦弱冠尚宋淮南长公主仕梁云麾将军吴郡太守普通三年徴为尚书左仆射歴国子祭酒卒諡曰靖
　　规字威明神峯标暎时称俊人中大通二年为太子中庶子寻为吴郡太守简文帝为作谢章曰臣今驾吉祥之车入句吴之境驱缇扇之马抚奉徳之乡制锦何阶棼丝方始主书芮珍宗家在吴前守宰皆倾意奉之至是珍宗假还规遇之甚薄珍宗还都宻奏规不理郡事召为左户尚书郡境千余人诣阙请留表三奏不许求于郡树碑许之卒諡曰文
　　袁昂字千里阳夏人右将军觊之子也齐吴兴太守梁武起兵州郡皆降昂独拒境天监中歴国子祭酒八年出为仁威将军吴郡太守十一年入为五兵尚书卒諡穆正公子君正
　　君正字世忠美风仪早得时誉当官莅事有名迁吴郡太守将之官到溉祖道于征虏亭谓君正曰昨防生萧敏孙徐孝充非不解义至于风神器局去贤子逺矣侯景乱弟泌欲求为将梁简文帝版泌为紫宫领直令往吴中召募士卒君正率数百人随邵陵王纶赴援及台城陷还郡太清三年三月景遣仪同于子悦张大黒入吴君正蓄聚财产服玩靡丽新城戍主戴僧易劝令拒守已以戍兵自外击之君正不能决吴人陆映公等惧不济劝之迎贼君正性怯愞乃送米及牛酒郊迎贼贼掠夺其财物子女因感疾卒子悦等又破掠吴中多所调发逼掠子女毒虐百姓吴人莫不怨愤各立城栅拒守五月景遣中军侯子鉴入吴军收子悦太黒还京斩之
　　蔡撙字景节考城人尚书兴宗子也仕梁侍中吴兴太守中书令普通三年出为宣毅将军吴郡太守四年卒諡康子
　　何敬容字国礼人侍中昌防子也尚齐长城公主普通四年出为招逺将军吴郡太守为政勤恤民隠辩讼如神视事四年治为天下第一吏民诣阙请树碑诏许之大通二年徴为中书令未拜复为吏部尚书卒
　　南浦侯推字智达梁文帝第七子少清敏好属文深为简文所亲赏大通后出为戎昭将军吴郡太守所临赤地大旱吴人号旱母侯景之乱守东府城陷握节死之
　　临贺王正徳字公和梁文帝子临川王宏第三子也中大通四年为信武将军吴郡太守后徴为侍中
　　江革字休映考城人齐司徒竟陵王西邸学士梁武帝时歴官会稽郡丞行府州事以清贫著称除都官尚书寻监吴郡时境内荒俭刼盗公行革至郡唯有公给仗身二十人百姓皆惧不能静冦革复省防军尉百姓逾恐革乃广施恩抚明行制令盗贼静息吏民安之武陵王出镇江州革同行除推替甚美南中郎长史浔阳太守徴入为度支尚书还家除光禄大夫卒諡曰彊子革歴官八府长史四王行事三为二千石傍无姬侍家徒壁立时以此髙之
　　何达字义方郯人梁初为后军鄱阳王恢録事参军歴始兴内史在官好开涂港修葺墙屋人屋市里城隍廐库所过若营家焉田秩奉钱一无所取性尤果断人畏而惜之所至皆生为立祠表言政状帝每优诏答焉后歴给事黄门侍郎信武将军监吴郡在吴颇有酒失迁耒阳太守逺平生处职疾强富如仇雠视贫细如子弟特为豪右所惮性耿介无私曲絶请谒未尝以顔色下人多为俗士所疾其清公实为天下第一居数郡见可欲终不变其心妻子饥寒如下贫者后为征西谘议参军中抚军将军
　　谢举字言扬阳夏人大同三年出为云麾将军吴郡太守先是何敬容有美绩世称何吴郡及举为政声迹略相比尝要何徴君讲中论何难以巾褐入南门乃从东园进致诗往复为虎丘山赋题于寺五年十二月入为侍中中书监尚书令
　　安陆王大春字仁经简文帝第八子少博渉书记天性孝谨太清三年七月侯景以大春为吴州刺史大寳元年封安陆郡王出为东扬州二年遇害
　　南海王大临字仁宣简文帝第四子大寳元年除安东将军吴郡太守时张彪起义会稽吴人陆令公颍川庾孟卿等劝大临投之大临曰彪若成功不借我力如有挠败以为说焉不可往也二年侯景废帝豫章王栋即位使害大临于吴郡年二十五
　　张彪不知何许人自云家本襄阳少亡命在若耶山为盗侯景将宋子僊攻东扬州彪以南郡王前中兵参军义举征子僊不捷大寳二年齐髙洋遣郭元建谋袭建业陈武帝驰报江陵元帝诏王僧辩赴援僧辩防姑孰先命侯瑱筑垒于东关以拒北冦时彪为吴郡太守僧辩徴彪与吴兴太守裴之子预平侯景封南栘县侯拜信义太守累迁南丹阳兰陵晋陵太守智武将军后为周迪所害諡忠愍
　　王僧智祁人父僧念僧智为吴郡太守会陈霸先杀其兄僧辩僧智举兵据郡霸先遣黄佗率众攻之僧智出兵拒于西阊门佗不能克别令裴忌倍道夜薄其城僧智奔吴兴太守杜龛陈蒨获龛僧智与弟僧愔奔齐就南豫州刺史任约约败走僧智肥不能行竟遇害龛僧辩壻也
　　裴忌字无畏闻喜人少聪敏有识量颇涉史传侯景乱随陈霸先征讨有功霸先遣黄佗攻王僧智不能克谓忌曰三吴奥壤旧称饶沃虽凶荒之余犹为殷盛而今贼徒扇聚天下摇心非公无以定之宜善思其防忌乃勒部下精兵轻行倍道自钱唐直趣吴郡夜至城下皷噪薄之僧智疑大军至轻舟奔杜龛忌入据郡霸先表授吴郡太守及受禅徴为左卫将军
　　沈君理字仲伦吴兴人美风仪博涉经史有识鉴梁末陈髙祖命监吴郡髙祖受禅为吴郡太守时兵革未宁百姓荒敝军国之用咸资东境君理招集士卒修治器械民下恱附以干理见称世祖嗣位徴为侍中卒諡贞宪
　　徐度字孝节安陆人少倜傥不拘小节以骁勇闻陈文帝嗣位命为使持节散骑常侍镇东将军吴郡太守天嘉初以平王琳功改封湘东郡公位至司空諡忠肃子敬成防聪慧好读书永定三年为洗马时度为吴郡太守以敬成监郡卒諡曰思
　　鄱阳王伯山字静之文帝第三子天嘉元年封仍授东中郎将吴郡太守六年为南徐州刺史
　　晋安王伯恭字肃之文帝第六子天嘉六年封仍授平东将军吴郡太守置佐史时年十余嵗便留心政事官曹缉理太建元年加中防军进号安南将军国亡入隋歴太常少卿
　　长沙王叔坚字子成髙宗第四子也母本吴中酒家隶髙宗召拜淑仪叔坚少杰黠凶虐太建元年立为长沙王仍为东中郎将吴郡太守
　　永阳王伯智字防之文帝第十二子少惇厚有器局博涉经史天嘉中为吴郡太守闻陆庆名欲见不可诣庆宗人荣宅穿壁观之累迁尚书左仆射
　　嗣衡阳王伯信字孚之文帝第七子为吴郡大守举郡人张干孝亷隋师渡江与临汝侯方庆并为东衡州刺史王勇所害
　　萧瓛字钦文齐明帝第三子少聪敏解属文梁封义兴王荆州刺史隋军至都州瓛与叔父岩归陈瓛为侍中祯明初置吴州以瓛为安东将军吴州刺史甚得物情陈亡吴人推瓛为主又见梁武简文及岿等并第三而践尊位深自矜负有谢异者颇知废兴梁陈之际言无不验江南人甚敬信之及陈主被执异奔于瓛由是益为众所归隋将宇文述以兵讨之瓛遣王褒守吴州自将拒述述遣兵别道袭吴州褒弃城走瓛众闻之悉无鬬志与述战败瓛逃于太湖民家执送述所斩于长安
　　皇甫绩字功明安定人隋平陈自晋州刺史移蘓州开皇十年江南髙智惠作乱州民顾子元发兵应之因以攻绩相持八旬子元于冬至日遣人奉牛酒于绩绩遗子元书曰曩者伪陈独阻声教江东士民困于荼毒朝廷薄伐应时瓦觧吴会臣民白骨还肉惟当懐音感徳岂宜自同吠主翻成反噬吾是隋将何容外交易子析骸未能相告况足食足兵髙城深堑坐待强援绰有余力何劳踵轻之俗作虚伪之辞以此见期必不可得卿宜晓谕黎元能早改迷失道非逺子元得书于城中顿首陈谢杨素援兵至合击破之十二年正月拜信州总管十二州诸军事卒諡曰安
　　刘权字世畧丰人少有侠气重然诺藏亡匿死后折节好学动循法度歴仕齐周入隋从平陈开皇十二年拜蘓州刺史于时江南初平物情尚扰权抚以恩信甚得民和官至南海太守














　　姑蘓志卷三十七
　　钦定四库全书
　　姑苏志卷三十八　　　　　明　王鏊　撰
　　宦迹二
　　燕王灵防江王元祥滕王元婴皆唐髙祖子也贞观十年三月出诸王为都督灵防以十一年代袭苏州刺史十三年罢代袭之制进封鲁公髙宗末又以太子太师刺苏州【按韩王元嘉传时武后临朝摄政欲顺物情虽外示尊崇实无所综理】元祥以贞观十一年自许王册授使持节苏州诸军事苏州刺史改封江王元婴以永徽三年自金州刺史迁苏州又转洪州都督元祥性庸遴所至营财产无厌与元婴等皆贪暴时语曰宁向儋崖振白不事江滕蒋虢
　　曹王明太宗子也母杨氏本巢王妃贞观末封曹王髙宗诏复巢王累为都督刺史调露中莅苏泽王上金髙宗子也武后文眀元年授苏州刺史眀年改陈州
　　郎余庆新乐人为吏清而刻于法髙宗朝累迁御史中丞务谦谨下人久之出为苏州刺史坐累下迁交州都督
　　袁谊长安人开耀初苏州刺史司马张沛白谊曰州得一长史陇西李亶天下甲门也谊曰夫门户者歴世名节为天下所髙老夫是也山东人尚婚媾求禄利耳至见危授命则无人焉何足尚邪沛大慙【此据通鉴修按本传为郡在神功中后开耀十六年未详孰是】
　　孔祯唐髙宗朝为州长史时刺史曹王明不循法度祯每进谏眀曰寡人天子之弟岂失于王哉祯曰恩义不可恃大王不奉行国命恐今之荣位非大王所保独不见淮南之事乎眀不悦眀左右有侵暴下人祯捕而杖杀之明后果坐法迁黔中谓人曰吾愧不用孔长史之言以及于此累迁绛州刺史
　　张廷珪字温玉济元人慷慨有志尚开元中由沔州刺史徙苏五年奏复置海盐县卒諡贞穆
　　张均洛阳人丞相説之子也有文名歴兵部侍郎以累贬饶苏二州刺史久之迁刑部尚书
　　吴从众开元中为刺史兼采访使二十八年割太湖洞庭三乡与吴兴互换
　　武平一沛国人博学工文词武后时畏祸不敢与事累诏不应中宗复位召为起居舍人修文馆直学士开元中自考功贠外郎贬苏州参军既谪而名不衰徙金坛令
　　赵居贞鼔城人国子祭酒冬曦之弟天寳九载二月自扬州长史迁吴郡太守十载正月封会稽山神为永兴公命居贞往祭三月十七日行礼册是年居贞又立春申君庙碑【题衘作中散大夫守吴郡太守兼江南道采访处置使旧志作比部郎中】又奏割昆山嘉兴海盐地置华亭县又于海盐置海宁镇
　　韦之晋京兆人上元中为苏州刺史时淮泗不宁中外震动韦元甫自御史中丞出为洪州都督由是邻国藩屏大臣皆辐凑议欲同盟靖难杜烜至自广陵杜鸿渐至自会稽韦还自京口徐浩自合肥而之晋自吴偕会焉独孤及作豫章冠盖盛集记
　　李刺史【名阙】襄武人苏州刺史兼御史中丞独孤及称其为郡日值海冦之乱事平征还道卒赠吏部侍郎及又代房琯撰祭文称其孝友慈惠公廉贞直姑苏之役奸锋搆难公秉义勇诛其渠魁海防围逼勾吴震骇公率羸师克翦大敌竒谋生于死地贞节见于孤城
　　韦元甫少修谨敏于学术以吏能知名所莅皆有声迁苏州刺史浙西都团练观察使大厯初宰相杜鸿渐荐之三年徴为尚书右丞
　　萧定字梅臣右仆射瑀之曾孙累迁袁润信宋湖苏六州刺史大厯中有司差天下刺史治最定与常州萧复□州张镒为第一而劭桑租均赋税劳徕游口在镒复之右迁户部侍郎官至太子少师
　　李丹太子太保详之子也【宗室表作岑子】为苏州刺史浙西观察使着苏州圣贤冢墓记一卷
　　李栖筠字贞一赵人庄重寡言体貌轩特喜书多所通晓为文章劲迅有体要不妄交游累迁工部侍郎魁然有宰相望元载嫉之出为常州刺史苏州豪士方清因嵗凶诱流莩为盗积数万依黟歙间阻山自防东南厌苦李光弼分兵讨平之会平卢行军司马许杲恃功擅留上元有窥江吴意朝廷重起兵即拜栖筠苏州刺史兼御史中丞浙西都团练观察使图之栖筠至张设武备遣辩士厚赍金帛抵杲军赏劳使士歆爱夺其谋杲惧悉众渡江掠楚泗而溃以功进兼御史大夫则又增饬学庐表宿儒河南禇冲吴何贠等超拜学官为之师身执经问义逺迩趋慕至徒数百人及表刘太真为常熟令又奏部中豪姓多徙贯京兆河南规脱徭科请量产出赋以杜奸谋元载拜御史益恣横代宗除引刚鲠大臣自助欲收纲权以黜载拜栖筠御史大夫栖筠劾载党数人帝屡欲召相惮载辄止然有进用皆宻访焉栖筠多所补助见帝依违不防亦内忧愤卒諡文献孙德裕别有传
　　裴胄字叔河南人简俭恒一累官监察御史不得意左迁桐庐尉时浙西观察使李栖筠有重望虚心下士幕府盛选才彦观察判官许鸣谦有学识栖筠尝异席事多谘之崔造辈皆所荐引一见胄深重之荐于栖筠奏授大理评事观察支使
　　栢良器字公亮年十七在太尉李光弼幙中大厯初以左金吾卫将军加检校光禄大夫兼苏州别驾加试殿中监监察御史刺史李栖筠问其年对曰二十有四战阵几何曰六十有二因泣涕言遭时丧乱父死家破誓弃性命以除防讐粗志未立岂敢求眀公之知邪建中初至京师宰相杨炎召与之语因言刺史李道昌无善政遂以韩滉代焉良器位至将相图形凌烟阁
　　林披字彦则莆田人年二十以经业擢第为汀州别驾大厯中御史大夫李栖筠奏授太子詹事兼苏州别驾有九子皆为刺史号九牧林家
　　李涵简素恭慎有名宗室以兵部侍郎为苏州刺史兼御史中丞充浙西观察使十一年除知台事京畿观察使【按独孤及撰涵父少康碑云七年五月由兵部侍郎为御史大夫又建中三年五月中书门下奏得苏州刺史兼御史大夫知台事李涵等状厘革到诸道观察使料钱】
　　韩滉字太仲长安人有美召所交皆时之俊彦代宗朝自晋州刺史移苏州领浙江东西都团练观察使安辑百姓均其租税未逾年境内称治【按本传移郡领使不带兼官寻加银青光禄大夫二年五月加检校礼部尚书加御史润州刺史镇海军节度使依前浙江东西道观察等使而通鉴云大厯十四年十一月由晋州刺史除苏州并领观察使盖大厯所除而建中初任也一云自饶州刺史转苏州丁母忧起为江陵少尹】
　　李复字初阳宗正卿齐物之子歴饶苏容三州刺史卒諡昭复更歴方镇所在称治
　　韦应物洛阳人周逍遥公夐之后自言天寳中以三卫郎事宗豪纵不羁及游太学以气凌蔑诸生永泰中为洛阳丞京兆尹功曹始折节读书歴鄠栎阳令比部贠外郎出为滁江二州刺史贞元初自左司郎中为苏州年五十余在郡与秦系丘丹顾况释皎然相倡酬罢官后寓永定精舍信州刺史刘太真尝与书云顾著作来已知足下郡斋燕集想亦示何情致畅茂遒逸如此宋齐间沈谢萧何始精于理意縁情体物备诗人之指后之传者甚失其原惟足下制其横流师挚之始关雎之乱于足下之文见之矣李肇称其性髙洁鲜食寡欲所居焚香扫地而坐其为书驰骤建安已还各得风韵开元以后位卑而著名者李北海王江宁李馆陶郑广文元鲁山萧功曹张长史独孤常州崔比部梁补阙及苏州尔白居易言应物在苏与杭州牧房孺复皆豪人也韦嗜诗房嗜酒每与宾友一醉一咏其风流雅韵播于吴中或目韦房为诗酒僊盖其画防清香之辞最为警防宜时人推重如此有集十卷子庆复监察御史【韩驹蔡寛夫诗话云唐史不为应物立传行事颇逸按白公吴郡诗石记言贞元初应物为刺史后三十七年乐天亦佩苏印记中目应物为硕人则在当时已有重名又刘禹锡集有太和六年举自代一状然应物温泉行云北风惨惨投温泉忽忆先皇巡幸年身骑廐马引天仗直至华清列御前又有出身天寳今几年之尝则尝逮仕天宝间矣又燕李录事诗云与君十五侍皇闱晓拂炉烟上玉墀考之天寳元年至太和六年计九十一年应物于天寳间已年五十不应能至太和间也説者谓禹锡与乐天同时视应物辈行逈不同禹锡所举或别一人耳】
　　孙晟字思退武水人父逖判刑部侍郎晟少知名通经术代宗朝为信州刺史有惠政郡人请立碑颂德优诏褒美转苏州贞元四年移桂州
　　齐抗字遐举义丰人太子詹事澣之孙也天寳乱抗隠会稽刺史张镒辟署幕府抗吏事闲敏有文雅自处州刺史徙苏潭二州召为观察使卒諡曰成
　　李事举赵郡人按李观浙西观察判官防壁记云太原王公廉察之七年署监察御史李事举为观察判官九年冬苏州刺史以忧去命事举来抚吴地德美矜人化变憸人如春之和【按观察使王纬尝奏劾于頔疑頔去而事举摄郡尔】
　　于頔字允元后周太师谨七世孙也以湖州刺史改苏州吴俗事鬼頔疾其淫祀废生业凡神宇撤去惟存防伯子胥濬沟浍端路衢为政有绩然暴横少恩杖前部尉以逞憾观察使王纬以闻德宗不省俄迁大理卿官终同中书门下平章事頔有専对才其驭众为政之术令行禁止出于法家文深意苛有犯无赦
　　崔衍安平人天寳末歴苏虢二州刺史迁宣歙池观察使衍简静俭约畏法室无妾媵禄稍周于亲族妻子仅免饥寒及卒不能蒇丧诏赠赙帛米粟元和初复诏褒美諡曰懿
　　韦夏卿字云客万年人善文辞大厯中为给事中属东南嵗歉出为常州刺史以最绩转苏州始至谋以息民布令曰矜老疾活艰困凡在庶物令趣其本于是乡计之而白于县县上之郡夏卿乃条其年嵗差并与蠲放遂加秩赐金借留累嵗擢吏部侍郎卒諡曰献夏卿性通简好古为政务通理不甚作条教所辟士皆至宰相大官世称知人
　　李素陇西人刺衢州一月迁苏州李锜前反权将之戍诸州者刺史至敛手莫与敌素至十二日锜反素将左右与贼战州门不胜贼呼入素端立责以义皆敛兵立不逼贼将姚志安送素致锜军中将斩以狥素身具桎梏钉于船舷未及京口而锜败素脱械还走州贼急卒不暇走死民抱扶迎尽出上使贵人持紫衣金鱼以赐居三年州称治拜河南少尹
　　王叔文山隂人以棋待诏颇读书班班言治道德宗诏直东宫太子引以侍读顺宗立不能聴政羣臣奏事以宫人宦官从帷中传命黄伾密语诸黄门陛下素厚叔文即繇苏州司功参军拜起居郎翰林学士迁戸部侍郎领度支盐铁副使赐金紫顺宗崩贬渝州司戸
</div>
    <div class="pagination">
<a href="姑苏志_page49.html">上一页</a><span>...</span><a href="姑苏志_page45.html">45</a><a href="姑苏志_page46.html">46</a><a href="姑苏志_page47.html">47</a><a href="姑苏志_page48.html">48</a><a href="姑苏志_page49.html">49</a><span class="current-page">50</span><a href="姑苏志_page51.html">51</a><a href="姑苏志_page52.html">52</a><a href="姑苏志_page53.html">53</a><a href="姑苏志_page54.html">54</a><a href="姑苏志_page55.html">55</a><span>...</span><a href="姑苏志_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
