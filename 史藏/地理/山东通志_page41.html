<!DOCTYPE html>
<html>
<head>
    <meta charset="UTF-8">
    <title>山东通志 - 第 41 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 41 页/共 194 页</h1>
    <div class="content">　　柷
　　上阔下小状如斗上方贰尺壹寸捌分防厘下壹尺陆寸玖分零肆毫
　　敔
　　状如伏虎背上有贰拾防鉏铻用竹长贰尺肆寸析为拾贰茎以戛鉏铻通体长贰尺壹寸捌分防厘鉏铻之分为防寸贰分玖厘
　　麾
　　以绛绘为之长防尺阔壹尺壹寸上板绘云下板绘山以聨首尾前绘升龙后绘降龙各涂以金及五色彩云朱竿长捌尺伍寸末施铜龙首涂金衔其麾下垂以木为架朱髹植麾于上奏乐则麾生执之升龙向外降龙向内一举一偃按乐之起止以指麾之舞器
　　旌节【以红绒为之缨上加涂金铜云监于其上数玖长防尺以红绒縧系之下缀以结竿长捌尺伍寸朱髹末施涂金龙首衔其节二人执立于东西两阶舞生之前以导其舞】
　　翟【以木为之柄长壹尺肆寸朱髹柄端刻龙首长伍寸涂以金彩每翟用雉尾三根插于口中舞生右手执之以舞】
　　籥【以竹为之长壹尺肆寸叄窍朱饰舞生左手执之以舞】
　　雅乐考【明安邱马文炜着所述乐器尺寸与防典畧有不同存以备攷】
　　乐器钟一堵磬一堵琴六瑟二鳯箫篪埙搏拊如其瑟数箫篴笙如其琴数楹鼔一柷一敔一乐生三十九人歌生六人麾生一人凡四十六人俱堂上之乐其叙则麾生一人立神位左西向次左柷右敔次左右搏拊各东西对立次左右歌生以次而南亦东西对立次琴六人左者以次而东右者以次而西俱北向立次左右瑟各一次左右笙箫各六笙在内箫在外次左右篪埙鳯箫及篴亦以次而东西北向立于笙箫之后次左钟右磬又次楹鼓居其左焉总之不外八音而已
　　八音一曰金金钟也世本云垂所造周礼编钟编磬凡十六枚谓之堵起八音倍而设之钟一堵磬一堵谓之肆其县曰簨虡横者曰簨纵者曰虡簨凡二层下簨自右而左首黄钟【俗以合字应】次大吕次太蔟【四字应】次夹钟次姑洗【一字应】次仲吕【上字应】次蕤賔【六字应】次林钟【尺字应】上簨自左而右首夷则次南吕【工字应】次无射次应钟【凡字应】其声以渐而清至应钟清之极也又继之以清黄钟【六字应】清大吕清太蔟【五字应】清夹钟又清之极而接乎其间者也制法已厚则石已薄则播侈则柞弇则郁长甬则震其妙惟斟酌于铅锡而已八音二曰石石磬也世本云叔所造尔雅曰形似犁錧惟泗濵之石中律在县之次悉如编钟其制黄钟股博四寸五分股长九寸鼓一尺三寸五分鼓博三寸其厚一寸而之长如其鼓数【股磬之上大者鼔其下小者】十二磬各以其律之长短而三分损益之已上则摩其旁已下则摩其耑
　　八音三曰丝丝琴瑟也世本云琴神农所造凡音以丝为君丝以琴为君而琴又以中徽为君中声者七徽是也凡求中声令人吹黄钟律司琴者聴其音以右手中指勾一而以左手中指揣摩七徽上下之间求之此既定然后依常法次第调之第一为黄钟微下为大吕第二太蔟微下为夹钟第三七徽下之半为姑洗正对中徽为仲吕第四林钟正对为蕤賔第五南吕正对为夷则第六七徽下之半为应钟微上为无射正对七徽为清黄钟第七为清太蔟故琴有三凖而中声居其中焉人皆习而不察其它指法世多通晓不着瑟世本云宓羲所作二十五具二均之声以清中双弹之外十二为中内十二为清凡求中声必使第一与黄钟管合然后依相生之法防移其柱以调之如外第一为黄钟中声而内一为黄钟清声第二为大吕第三为太蔟第四为夹钟第五为姑洗第六为仲吕第七为蕤賔第八为林钟第九为夷则第十为南吕第十一为无射第十二为应钟一中一清两相配合若单用四清声以右手専鼓之内第一为清黄钟第二为清大吕第三为清太蔟第四为清夹钟然后清中相济上下弼谐
　　八音四曰竹竹鳯箫也箫也篴也篪也世本曰鳯箫舜造编竹为之黄钟之管长九寸其音宫大吕八寸三分七厘六毫太蔟八寸其音商夹钟七寸四分三厘七毫三丝姑洗七寸一分其音角仲吕六寸五分八厘三毫四丝六忽蕤賔六寸二分八厘其音变徴林钟六寸其音徴夷则五寸五分五厘一毫南吕五寸三分其音羽无射四寸八分八厘四毫八丝应钟四寸六分六厘其音变宫此五音六律十二管还相为宫之义也加黄大太夹四清声凡十六管其制以木为椟纳管其中齐其上出一寸五分下则自右而左以次而短其声长者浊短者以渐而清管中各开半窍自右吹之第一管为黄钟第三太蔟第五姑洗第六仲吕第八林钟第十南吕第十二应钟第十三清黄钟第十四十五清大吕清太蔟其形参差象鳯之翼其音六律六吕象鳯雌雄之声故以鳯箫名也箫亦舜所造其制截紫竹为之长一尺九寸五分前五孔后一孔直而吹之下一孔直贯乃黄钟律也凡吹黄钟六孔皆闭调气轻吹则是尾上第一孔轻吹为太蔟重吹为清太蔟凡吹太蔟清太蔟唯开此孔第二孔为姑洗凡吹姑洗开此孔竝下一孔第三孔为仲吕凡吹仲吕开此孔竝下一孔第四孔为林钟凡吹林钟开此孔竝下二孔第五孔为南吕凡吹南吕开此孔竝下三孔后一孔为应钟若重吹则为清黄钟如吹应钟开此孔并尾上第二第三孔若吹清黄钟唯开此一孔凡吹宜平其气缓取其音斯悠扬不迫矣篴风俗通云邱仲所造然周礼笙师所掌已有之不起于仲也其制截紫竹为之长尺有八寸凡六孔竝吹窍为防【旧长尺有四寸本四孔京房如一孔】唐制也横而右吹轻吹之六孔皆闭乃黄钟尾上第一孔轻吹为太蔟重吹为清太蔟第二孔为姑洗第三仲吕第四林钟第五南吕第六应钟若重吹则为清黄钟吹法竝如箫篪世本云暴新公所造沈约谓西王母时已有其器新公安得造乎尔雅曰太蔟谓之沂【音银】一名翘长一尺四寸围五寸三分横而左吹前四孔后一孔底一孔凡六孔六孔俱闭轻吹则为黄钟底一孔为太蔟底上第一孔为姑洗第二孔为仲吕第三孔为林钟第四孔为南吕凡吹太蔟以下诸律唯开本孔余俱闭后一孔为应钟凡吹应钟开此孔竝底上第一孔与第四孔凡吹清黄钟六孔皆开吹清太蔟六孔皆闭但重吹之即是与埙同声故诗以比兄弟【又按管截竹为之为十二孔以应十二月之音】
　　八音五曰匏匏笙也笙随所造其簧女娲所造也列管匏内施簧管端今皆以木为之无复匏音矣凡十七管如吹某字则按某孔然后用气呼吸簧动声发如吹黄钟用右手中指按第十四管余皆开吹太蔟用右手食指按第四管内孔吹姑洗用右手食指按第三管内孔吹仲吕用右手大指按第二管吹林钟用右手中指按第十五管吹南吕用左手大指按第七管吹应钟用左手大指按第五管吹清黄钟用左手食指按第十三管又用左手中指按第十四管吹清太蔟用右手食指按第四管太蔟内孔又用左手大指按第八管清太蔟外孔此雅乐所用声最简非若世俗之繁音也
　　八音六曰土土埙也世本云暴新公所造尔雅云大者曰器前三窍如列品字后二窍竝列除吹口前后凡五窍吹时先以二名指屈蟠埙底而以两手大中食五指竝闭五窍平气俯唇轻吹则为黄钟微仰为太蔟又俯仰间微加气而吹为姑洗如吹仲吕则啓右手食指吹林钟则啓左手中食二指吹南吕则前三窍俱啓吹应钟则啓左手大中二指竝右手食指吹清黄钟则五指皆啓吹清太蔟唯左手中指闭下一窍余皆啓
　　八音七曰革革楹鼓也搏拊也风俗通曰不知谁所造楹鼓其制髙六尺六寸设重斗中植以柱上贯方葢缭以防檐壁翣凡乐之作必先鼓以声之首以两桴连击□者三【□音颡】而鼓一击又两再作如前凡三作唯末作鼓两击以别之此起之之例也【三次共四击】此后不击□但一桴于鼓上先后二击者三此第一通也【三次共六击】又先后三击者三此第二通也【三次共九击】又急五击者三而末加二击以结之此第三通也【三次及末二击共十七击】通前凡三十六击以当一嵗之数三通既毕又从容三击而众乐翕然作矣自后每奏乐一句必三击之以为节所谓鼓无当于五声五声不得不和也【又按鼗鼓其制如鼓司鼗者挂于项上两手拊之以节乐】搏拊鼓也以其或搏或拊故名其用每奏乐一句聴楹鼓一击而此即一拍以尾之故三击而三拍伹初拍用左手次拍用右手三拍则两手齐作以为乐之节也
　　八音八曰木木柷也敔也竝不知谁所造柷以桑木为之上方二尺四寸下半之深一尺八寸中虚有底以止击之【止俗呼为椎】止柄长一尺有四寸以梓木为之凡奏乐先以止撞底复击左右共三声乃举乐书曰戛击礼曰楷击乐记曰圣人作为椌楬所起亦逺矣敔状如伏虎背上有二十七龃龉以竹长二尺曰籈析茎十二每乐阕先击其首三继逆栎龃龉亦三而乐止尔雅曰所以鼓柷谓之止所以鼔敔谓之籈止者欲戒止于其早也籈者欲修洁于其后也
　　麾周官巾车掌木路建大麾以田以封后世协律郎执之以令乐歌焉其制髙七尺阔一尺一寸缀纁帛为之【今易以绛缯】画升龙于前降龙于后朱竿长八尺五寸乐将作司麾者举而唱曰迎神乐奏咸平之曲【自迎神至彻馔次第唱之】举之则升龙见乐乃奏偃之则降龙见乐乃止所以指麾乐之起止也
　　乐舞定位转班式【国朝济南府学教授孔贞瑄着】
　　定位殿内首麾次歌部次鞉鼓次搏拊左右纵列次琴次瑟次编钟编磬左右横列楹鼓在编钟之东殿外第一班笙第二班管篪壎鳯箫第三班箫第四班柷东敔西左右横列阶下节左右列舞八行皆左右纵横列
　　转班麾引歌部当香案前而南次鞉鼔搏拊次琴次瑟次钟磬由钟磬南出两楹门转中门外而南直下次笙次鳯箫壎篪管次箫次笛次柷敔下阶次节引舞部挨转当丹墀中分向东西转南序立定礼生唱就位麾引诸部内转当甬道而北登阶分向东西各四转而吹部柷敔适如本位麾引堂上之乐由两楹门入殿亦四转而钟磬瑟琴鞉鼔搏拊歌麾亦适如本位节引舞生及阶而止凡一曲以柷始以敔终凡一声以钟始以磬终而中间以楹鼓为节连鼓为止
　　乐奏迎神曲终舞生分班纵横各八行舞四曲毕合班对立乐八章俱毕麾节各引所部仍前转班下阶分向左右各四转四变而为八防神四叩散班
　　幸鲁盛典附録
　　论释奠　　　　　　　　【衍圣公】孔毓圻
　　【臣】按释奠之礼见于周官戴记注疏家大抵皆言设荐馔奠酌而已无食饮酬酢之事而郑康成以王制之释奠为释菜奠币以文王世子之释奠者必有合为与邻国合祭孔颖达以学记之释菜为释奠其説相混齐尚书令王俭言释菜礼废金石爼豆皆无明文而车陆二范议亦互异欧阳修作糓城夫子庙记直谓释奠释菜皆礼之略释奠有乐而释菜无乐陈旸乐书则谓学校礼乐之所自出小有释菜而以食为主大有释奠而以饮为主其习舞与声而大合六代之乐一也旸之兄祥道作礼书考据诸经言之最详以为古者释奠或施于山川庙社或施于学周官大祝大会同造于庙宜于社过大山川则用事焉反行舍奠甸祝含奠于祖庙祢亦如之此施于山川庙社者也礼记文王世子凡学春夏释奠于先师秋冬亦如之凡始立学者必释奠于先圣先师及行事必以币凡释奠必有合也天子视学大昕鼔徴乃命有司行事兴秩节祭先圣先师焉有司卒事返命适东序释奠于先老王制出征执有罪返释奠于学以讯馘告此施于学者也贾公彦曰非时而祭曰奠此为山川庙社而言之也学之释奠则有常时者四时之释奠也有非时者始立学天子视学师还献馘之释奠也释奠有牲币有合乐有献酬会同出征返而释奠告祭也曽子问凡告必用牲币文王世子凡始立学释奠行事必以币此有牲币之证也文王世子凡释奠必有合也此有合乐之证也聘礼行释币返释奠席于阼荐脯醢三献此有献酬之证也非时之祭释奠于先圣先师四时则先师而已此二陈之説也然则祭先圣为重故礼加详而必有币祭先师为轻故礼稍畧而不必有币审矣而古之所称先圣先师者亦不一其人周有天下立四代之学虞庠则以舜夏学则以禹殷学则以汤东胶则以文王自鲁哀公十七年立孔子庙于故宅解经者即所见闻云先圣周公若孔子唐显庆二年长孙无忌之议云汉魏以来取舍各异顔回孔子互作先师宣父周公迭为先圣求其节文递有得失所以贞观之未亲降纶音正夫子为先圣加众儒为先师咸定于一尊矣然而古之释奠常时则所教之官为祭主非时则有司行事而已未闻以天子而亲祭也汉髙过鲁太牢躬祭可谓卓然独见为万世作则而大合六代之乐惟一举于章帝之时论者盖惜其当时之臣未能以古时释奠之礼而推广之且亦惜其不着为律令致使古乐自此而絶响也魏之正始释奠始行于辟雍率太常行事厥后间有亲承而礼殊隆杀乐异盈减厯数幸鲁十数君屈尊申敬则有之矣亦未知考信于古而厘定夫释奠之礼也宋真宗天禧元年尝诏崇文馆雕印释奠仪注及祭器圗颁行天下诸路而其书不传无从考质明臣王恕亦曽上疏请行奠帛三献之礼须读祝饮福受胙礼始为备而议弗尽行仅诏加币而已我
　　朝临雍典例迎神送神俱二次跪六次叩头尊师重道已至于无可加乃我
　　皇上幸曲阜一准临雍仪注复
　　亲定行三次跪九次叩头礼而释奠之礼于斯为极盛仰
　　见我
　　皇上至圣至神与天同体与圣合一故尊之如此其至行之如此其决非祠官之故事曲台之旧文所可同年而语矣若乃乐悬舞列阙里相沿与太学小殊兹经旷典所司恐有纰缪议停本处乐器
　　皇上特遣太常赴阙里庙庭指导肄习者四十余日然后击拊俯仰秩然伦次五色成文八风从律此则古者合声习舞之遗义
　　皇上所以修明先王之教于千百年废坠之余者岂复前
　　代之所得而及也哉
　　论祀仪
　　【臣】按
　　圣庙祀典厯代递有加増至我
　　皇上而鉴古从宜
　　畴咨详慎至再至三凡诸礼乐之修明皆禀
　　宸衷之裁定然后至隆极盛蔑以加焉盖祀先圣备四代之礼乐记曰夏后氏尚明水殷尚醴周尚酒备酌也有虞氏祭首夏后氏祭心殷祭肝周祭肺备物也泰有虞氏之尊山罍夏后氏之尊着殷尊牺象周尊备器也搏拊玉磬戛击大瑟中瑟小瑟大琴中琴小琴备乐也元和间于庙作六代之乐元嘉时司徒吴雄设百石卒史掌礼器此时庙庭犹存古之礼乐也晋魏以降大率颁自天子而子孙世守之矣自开元则文宣被衮冕正南面之坐而后用王者礼乐故唐以后至今所以祀孔子者皆本于开元礼以増益之然开元礼无亲祀仪伹载有皇太子释奠仪及州郡有
　　司学官之祭祭孔子为笾豆十簠簋防铏爼三七十二弟子为笾豆二簠簋爼一而后笾豆之数备至明成化加十二笾豆而亦旋设旋罢于是十笾十豆之数厯代相因按开元礼用笾豆十则笾减糗食粉食豆减食糁食今孔子之祭是也用笾豆八则笾减白饼黒饼豆减脾析豚胉今四配之祭是也用笾豆四笾实食盐干枣栗黄脯豆实芹菹兔醢菁菹鱼醢今两庑之祭是也周礼小胥掌乐悬之位王宫悬诸侯轩悬大夫判悬士特悬宫悬四面皆悬如宫有墙轩悬去其南面以辟王也判悬又去其北面以示其徳半于君也特悬又去其西面以示特立之义也宋齐五代皆设轩悬之乐六佾之舞唐开元中释奠用宫架之悬而不详佾数之八与六大厯之初修复盛事仍设宫悬宋设登歌之乐不用轩架而用判架有歌而无舞非古人习舞合乐之意元人因之明初协律郎冷谦考正雅乐并乐舞之制洪武二十六年始定舞用六佾乐用登歌成化増八佾嘉靖间复议改用六佾而阙里仍沿旧制其所用乐章实宋大晟乐府而元袭之明亦采用之者也祝文则始于贞观二十一年至徳宗春秋释奠祝版御署讫北面致恭后世遣祭用祝文书皇帝谨遣而亲祀无读祝仪我
　　皇上之祭也有行古释奠之礼者有事于先圣先师必合乐是也有行古幸宅之礼者许孔氏子孙陪位及説经是也有行今辟雍之礼者酌献奠帛及分献官随拜于阶墀是也有从其乡之礼者祭品乐章许从其旧是也若拜用九叩祭用祝文此幸学典礼之所未有出自
　　睿裁本于
　　圣敬以创非常之典仁至而义尽礼周而意洽底于无可尚尊于莫可加矣祭之日当严冬沍寒之际昧爽向明之初而阳和照燠瑞霭茏葱暖律如吹坚氷立散
　　圣人所至则天地之气应之
　　皇上端肃之容俨乎如有所接也陟降之承洋洋乎如在其上也聆赞唱于杏坛如登清庙奏云韶于路寝恍设钧天凡厥庶民靡不感激欢欣觐光恐后而百辟万骑之云屯璧水桥门之观聴礼既叙矣乐既成矣至矣哉中和之极矞皇之观也










　　山东通志巻十一之五
<史部,地理类,都会郡县之属,山东通志>
　　钦定四库全书
　　山东通志巻十一之六
　　阙里志六【世爵　世职　贤哲世职　庙祠　宅第学舍　祀田　官属　林墓　圣贤遗迹
　　周公祀典附】
　　世爵
　　衍圣公爵宗子世袭
　　世职
　　翰林院五经博士二人【北宗一人南宗一人】
　　国子监学正一人
　　圣泽书院太常博士一人
　　尼山书院学録一人
　　洙泗书院学録一人
　　圣庙执事官四十员
　　曲阜县知县一人
　　四氏学録一人【每科省试四氏学中式三人】
　　宗子世爵
　　孔氏衍圣公【按孔氏系出殷后周成王二年封微子啓于宋以奉汤祀无嗣传弟微仲衍衍生宋公稽稽生丁公申申生闵公恭恭生弗父何何生宋公周周生世父胜胜生正考父正考父生孔父嘉嘉生木金父迁于鲁木金父生祈父以孔为氏祈父生防叔防叔生伯夏伯夏生叔梁纥纥生孔子是为圣系之一代自孔子而下二代鲤字伯鱼详见崇圣祠三代伋字子思详见四配四代白字子上尝逰于齐齐威王召以为相不受五代求字子家楚召不就六代箕字子京为魏相七代穿字子髙楚魏赵三国交聘不就着儒家之语十二篇名曰谰言八代谦又名斌字子顺仕魏为安厘王相后封鲁国文信君生子三鲋腾树孔丛子云家之族系一子相承延至九世始有三子焉九代鲋字子鱼秦封鲁国文通君拜少傅李斯议焚书鲋与弟腾蔵其家语论语尚书孝经等于祖堂旧壁中自隠于嵩山教弟子著书二十余篇记先圣及子思子上子髙子顺与已行事名曰孔丛子生子随字元路四传至吉吉生何齐皆承殷后为宋公嗣絶弟腾字子襄汉髙祖过鲁封为奉嗣君一云奉圣君后为惠帝博士迁长沙太守圣裔奉祀自此始生子忠十代忠字子贞文帝徴为博士封褒成侯生子二武安国十一代武字子威临淮太守子延年十二代延年武帝时为博士拜少傅迁大将军子霸十三代霸字次孺昭帝博士宣帝时以大中大夫授皇太子经为髙宻相元帝即位拜太师赐爵闗内侯号褒成君生子四福捷喜光十四代福袭封闗内侯子房十五代房袭封闗内侯子均十六代均字长平袭封闗内侯徴拜尚书郎平帝元始元年改封褒成侯食邑二千户按自汉以来虽以圣裔宠异之犹未袭封也至十三代霸封闗内侯传福至房俱嗣侯是为尊帝师而封也至平帝始改封均为褒成侯则専奉先圣自是封爵不絶子志十七代志光武初拜大司马建武十四年袭封褒成侯子损十八代损字君益章帝永平十五年袭爵和帝永元四年改封褒亭侯子曜十九代曜字君曜袭封褒亭侯生子二完讃二十代完袭爵无子以弟讃之子羡袭爵二十一代羡字子余魏文帝黄初元年拜议郎改封宗圣侯子震二十二代震字伯起晋武帝泰始三年改封奉圣亭侯拜太常卿食邑二千户子嶷二十三代嶷字功成袭封子抚二十四代抚举孝廉袭封奉圣亭侯为豫章太守子懿二十五代懿东晋袭爵子鲜二十六代鲜字鲜之宋文帝元嘉十九年袭封寻改崇圣侯子乗二十七代乗字敬山后魏举孝亷孝文帝延兴三年封崇圣大夫食邑五百户子灵珍二十八代灵珍授秘书郎孝文帝太和十九年仍封崇圣侯食邑一千户子文泰二十九代文泰袭爵子渠三十代渠袭爵北齐天保元年改封恭圣侯后周大象二年改封邹国公食邑一千户子长孙三十一代长孙周武帝宣政元年袭爵生子二英悊嗣悊三十二代英悊陈光大元年改封奉圣侯无子弟嗣悊隋文帝时应制登科授泾州司兵防军迁太子通事舍人袭封邹国公炀帝大业四年改封绍圣侯食邑一千户子徳伦三十三代徳伦唐髙祖武徳九年改封褒圣侯太宗贞观十一年诏侯家祭服冕朝会位同三品食邑一千户按此后世召孔氏子孙朝防之始子崇基三十四代崇基中宗嗣圣十二年袭爵神龙元年制授朝散大夫陪祭朝会子燧之三十五代燧之字蔵晖宗开元二十七年改封文宣公诏位于文官二品之下除兖州长史迁都水使者食邑一千户子萱三十六代萱袭爵兼兖州泗水令子齐卿三十七代齐卿徳宗建中三年袭爵兼青州司兵防军子惟晊三十八代惟晊宪宗元和十三年授兖州】
　　【防军袭封文宣公子防三十九代防明经及第厯少府监主簿国子监丞袭封文宣公迁国子尚书博士子振四十代振字国文懿宗咸通四年状元及第除秘书省校书郎厯监察御史员外郎袭封文宣公子】
　　【昭俭四十一代昭俭由兖州司马除秘书郎袭封文宣公累宰曲阜子光嗣四十二代光嗣哀帝天祐二年授泗水令林庙主五季之乱失其世爵故授是官为洒扫户孔末所害子仁玉四十三代仁玉字温如初孔末既害光嗣自为曲阜令时仁玉生始九月母张氏抱归育于外家长诉于朝乃罢未后唐时以仁玉袭封文宣公后周太祖广顺二年谒圣庙及孔林召对授曲阜县令兼监察御史卒赠兵部尚书生子四宜宪冕朂宣圣嫡裔几絶复续孔氏称仁玉为中兴祖四十四代宜字不疑厯任宋太祖太宗朝太平兴国三年特迁太子右賛善大夫袭封文宣公通判髙宻郡迁殿中丞生子三延世延泽延渥四十五代延世字茂先初为长葛令真宗即位访宣圣后召见授曲阜令袭封赐以祭器经书金帛子圣佑弟延泽赠谏议大夫生子宗愿四十六代圣佑祥符元年真宗东封驾幸林庙授祐太常寺奉礼郎天禧五年以光禄寺丞袭爵终于太子中舍无嗣以堂弟宗愿承袭宗愿字子荘延泽子仁宗至和二年用太常博士祖无择议以文宣为孔子谥号非子孙可袭改为衍圣公盖取袭封之义累迁尚书比部员外郎子四若蒙若虚若愚若拙四十七代若蒙字公明神宗熙宁元年袭封子二端友端撡哲宗元祐元年改封奉圣公坐事废以弟若虚承袭诏令専主祀事不任他职每遇大礼许赴阙陪位视学必遣官取衍圣公及三氏子孙观礼若虚字公实宋哲宗元符元年袭封奉圣公改封衍圣公卒诏以若蒙长子端友嗣爵四十八代端友字子交徽宗崇宁三年袭封衍圣公偕叔父传侄玠随髙宗南渡寓三衢无嗣以侄玠袭封于衢凡六世端撡端友弟生子四瑄璠瑱玠金以端操权袭衍圣公于鲁端撡卒以若愚之子端立权袭封爵至金熙宗天眷三年立孔子庙求圣裔得端撡之子璠授承奉郎四十九代璠字文老袭封衍圣公未拜封而卒生子二拯总五十代拯字元济金熙宗皇统二年除文林郎袭封衍圣公无嗣以弟总袭爵总字元防大定二十一年世宗召赴阙下特授曲阜县令总増广林庙及尼防山殿庑五十余楹终奉直大夫子二元措元綋五十一代元措字梦得金章宗明昌三年超授中议大夫七年行郊礼召元措赴阙侍祠位在终献之次承安二年袭爵诏衍圣公年及十七兼曲阜县令仍令世袭不得别行差占于是始世袭曲阜令天兴二年迁光禄大夫改太常卿无子弟元綋生子之固之固生子浈表以嗣爵因不事儒雅寻废若愚之子端立端立生琥琥生拂拂生子二元孝元用至是以元用权袭封爵卒复以元孝之子之厚袭爵五十二代之厚赠亚中大夫济宁路总管轻车都尉鲁郡侯子浣　自四十八代端友同侄玠随宋髙宗南渡寓浙之衢州绍兴二年权知彬州卒无子以玠嗣髙宗绍兴二年袭封衍圣公玠子搢搢子文逺文逺子万春万春子洙凡五代俱袭封衍圣公于衢宋亡入元至元十九年辞爵无嗣遂罢封按衍圣公以主祀为重南宗附见于此五十三代浣字日新元赠礼部尚书追封鲁郡侯生子一思晦初元用生子之全之全生子治成宗元贞元年特诏治袭封衍圣公卒以子思诚袭仁宗即位访孔子后以浣子思晦嗣爵五十四代思晦字明道武宗时举孝亷授教谕袭封衍圣公进嘉议大夫思晦奏请増修庙垣角楼重建金丝堂设司乐管勾典籍等官先是孔末之徒以伪乱真灭圣裔殆尽至是思晦稽析宗支刻于石族系悉明卒封鲁郡公谥文肃子克坚五十五代克坚字璟夫顺帝至元元年袭爵至正八年朝廷谓公爵与阶不称制授中奉大夫秩二品赐以银章召入为集贤直学士迁礼部尚书出为西台御史召拜国子祭酒谢病归守祖庭明兵取中原太祖手诏趋入觐待以賔礼而不名洪武元年受封特命班亚上相给二品银印子九希学希説希范希进希麟希鳯希顺希尹希赟按孔氏分九门自此始五十六代希学字士行洪武元年朝京师诏问厯代治理对甚悉上嘉之授资善大夫袭封衍圣公定制进秩二品赐银印子二讷谞五十七代讷字言伯洪武十七年袭封初行诰词吏部奏用资善阶帝谕之曰既爵公勿事散官但诰以织文玉轴为异耳遂为故事每嵗入觐得给符乗傅班序列文臣首生子四公鉴公铎公钧公镗五十八代公鉴字昭文洪武二十三年袭爵子彦缙五十九代彦缙字朝绅永乐八年袭爵仁宗即位率三氏子孙朝贺赐第于东安门北景泰二年上幸太学特召观礼赐正一品服又赐三氏子孙冠带锦衣后朝会复赐三台银印玉带锦衣视一品子四承庆吉泽源六十代承庆未袭爵而卒景泰六年赠衍圣公子二绪泰六十一代绪字以敬景泰六年袭封时年八嵗延入内宫赐金钮麒麟圗书御篆谨礼崇徳四字绪卒子闻韶闻礼俱幼成化六年以绪之弟泰权袭封爵子闻诗六十二代闻韶字知徳冶十六年袭爵子二贞干贞宁六十三代贞干字用济嘉靖二十五年袭爵子尚贤六十四代尚贤字象之嘉靖三十五年八月袭爵万厯七年诏衍圣公不在文武职官之列以賔礼待之子二允椿允桂六十五代允椿字懋龄万厯二十二年袭爵弟允桂袭五经博士俱早卒无嗣尚贤以嫡次枝堂侄允植为后允植系五经博士贞宁之孙尚坦之子天啓二年袭爵】
　　皇清孔允植【字懋申六十五代顺治元年奉】
　　诏【封爵如旧二年赐给三台银印子兴爕】
　　皇清孔兴爕【字超吕六十六代顺治五年承袭顺治七年晋阶太子少保八年加少保子二毓圻毓埏】孔毓圻【字翊宸六十七代康熙七年承袭十五年晋阶太子少师雍正元年十一月卒于京谥恭慤子传铎】孔传铎【字振路六十八代雍正元年承袭子继濩】孔继濩【字体和六十九代早卒子广棨】孔广棨【字理裕七十代雍正元年衍圣公传铎以病乞賛爵】
　　【诏准广棨承袭】
　　世軄
　　翰林院五经博士【北宗】
　　【述圣子思子中庸书院在邹县南门外即孟子受业处也明冶十六年诏以衍圣公次子世袭翰林院五经博士奉子思子祀事从衍圣公闻韶之请也每嵗春秋博士赴邹县书院主祭孔闻诗字知言六十二代衍圣公泰长子泰权袭封衍圣公闻诗承防于治十六年授职孔闻礼字知节衍圣公绪次子正徳元年袭职孔贞宁字用致六十三代衍圣公闻韶次子嘉靖二十五年袭职孔允桂六十五代衍圣公尚贤次子万厯二十二年袭軄孔允隆字懋徳天啓四年圣公借任前軄孔尚达六十四代崇祯元年借任孔允相六十五代崇祯十年借任孔允锡崇祯十四年借任至十六年以孔允钰借任】
　　皇清孔允钰【六十五代顺治元年任軄】孔毓麟【六十七代顺治七年借任】孔毓瑛【六十七代康熈五年借任加六级】孔毓埏【六十七代衍圣公毓圻弟康熙十八年袭职加六级】孔传鋕【六十八代衍圣公毓圻子康熙四十四年袭职加十级】孔继溥【六十九代衍圣公传铎子雍正十一年袭軄】
　　翰林院五经博士【南宗】
　　【圣裔四十八代端友宋衍圣公偕族叔传侄玠扈从宋髙宗南渡寓居衢州府西安县卒无子以侄玠嗣自玠至洙凡五代俱袭封衍圣公详世系元世祖至元十九年召洙赴阙授国子祭酒提举浙东道学校事无子遂罢封今之衢族多系中兴祖仁玉五代孙传之后裔也明治六年从衢州守沈之请诏设五经博士一员奉衢州祖庙祀事孔彦绳五十九代由选举正徳元年授軄为南宗博士之始彦绳卒数代未袭】
　　皇清孔兴【六十六代康熙四十一年承袭博士主衢州祀事】孔毓垣【六十七代康熙五十三年袭軄】
　　国子监学正
　　【唐封褒圣侯孔徳伦先圣三十三代孙也在河南宁陵县勅建祖庙明正统九年诏迁庙于仪封嘉靖十四年准请祠官特授圣裔为国子监学正専主祀事孔承寅六十代嘉靖十四年授軄孔尚林六十四代崇祯元年授职】
　　皇清孔允齐【六十五代由衍圣公保举于顺治八年授軄】孔毓璋【六十七代康熙三十年授軄】孔传钧【六十八代康熙五十八年授軄】
　　太常寺博士
　　【圣泽书院即孔子宰中都地也明设太常寺博士一员以主祀事例以衍圣公三子承袭崇祯间五经博士孔允钰以违例罢軄】
　　皇清孔允钰【六十五代顺治九年衍圣公孔兴爕请以允钰暂主圣泽书院祀事】孔毓琮【六十七代康熙二十六年袭軄】孔毓防【六十七代康熙四十七年代袭】孔传煦【六十八代康熙五十五年袭軄】孔继泰【六十九代雍正四年袭軄】
　　尼山书院学録
　　【书院在尼山之麓圣母祷尼山而生孔子实毓圣之灵区也元至顺二年衍圣公孔思晦请设尼山书院洙泗书院山长各一员本年以彭璠为山长璠卒以益都路马犹子为山长至元三年以谿达识为山长是后聴衍圣公保举族人之贤者任之孔思本五十四代由保举任山长陞般阳路学教授孔克信五十五代由泗水教谕陞山长孔克纲由丰县教谕陞山长明正徳二年衍圣公闻韶奏改山长为学録軄视国子监孔彦章字朝显五十九代由保举正徳中授軄孔誉六十一代嘉靖三十五年授軄孔允桐六十五代孔兴荣六十六代万厯中相继授职孔谦六十一代由廪生崇祯九年授軄孔允统六十五代由廪生崇祯十一年授軄崇祯十四年以增生孔闻然代职】
　　皇清孔闻然【六十二代顺治元年授职】孔贞纲【六十三代由生员顺治四年授职】孔毓玺【六十七代康熙二十三年授职】孔传钫【六十八代康熙五十年授职】
　　洙泗书院学録
　　【书院在孔林之东二里许周敬王三十六年孔子自卫反鲁乃与弟子讲道于洙泗之上鲁记所载孔子讲堂即此也元时创建请额为洙泗书院至顺二年以衍圣公孔思晦之请设山长聴衍圣公保举族人之贤者任之孔濵五十三代由保举授山长孔思迅五十四代孔克昌五十五代孔希孟五十六代以保举相继授职明正徳二年改为学録孔彦防字朝元五十九代正徳中保任洙泗书院学录孔述字以传六十一代嘉靖三十八年授职孔颙字以昻万厯二十七年除授国子监学録主洙泗书院祀事学录加京衔始此崇祯六年以孔尚澄代职】
　　皇清孔尚澄【六十四代顺治元年授职】孔尚仟【六十四代康熙六年授职】孔侦爝【六十三代康熙二十年授职】孔兴烒【六十六代康熙三十一年授职】孔毓坪【六十七代康熙三十九年授职】孔传本【六十八代康熙四十三年授职】
</div>
    <div class="pagination">
<a href="山东通志_page40.html">上一页</a><span>...</span><a href="山东通志_page36.html">36</a><a href="山东通志_page37.html">37</a><a href="山东通志_page38.html">38</a><a href="山东通志_page39.html">39</a><a href="山东通志_page40.html">40</a><span class="current-page">41</span><a href="山东通志_page42.html">42</a><a href="山东通志_page43.html">43</a><a href="山东通志_page44.html">44</a><a href="山东通志_page45.html">45</a><a href="山东通志_page46.html">46</a><span>...</span><a href="山东通志_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
