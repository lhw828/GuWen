<!DOCTYPE html>
<html>
 <head>
  <meta charset="utf-8"/>
  <title>
   福州府志乾隆本 - 第 335 页/共 388 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志乾隆本 - 第 335 页/共 388 页
  </h1>
  <div class="content">
   林　镳　字永范，闽县人。庶弟锜幼，镳笃爱之，及成立，推产以让。生平周人之急，道路倾圯，悉捐赀修庀之。《福建通志》
　　庄以敬　字君翼，福清诸生。顺治丙申寇乱，岁大饥，以敬有仓屋在凤冈，招乡人避乱者往依之，亲为饣亶粥以食，寇退乃已。尝得秘方，制药、施棺。晚年肆力于诗，与南湖郑磊相倡和，著有《藤山草堂集》。年八十余无疾卒。子文龙，字乾二，精于《易》，集有《星学象纬》，藏于家。《福建通志》孙国仪，字世永，候补训导，博学洽闻，授徒讲业，多所造就，乾隆丙辰，分纂省志，著有《犀水遗稿》。
　　吴庭橒　字崇卿，闽县人，五世同居。康熙四十六年，寿百有二岁，奉诏建坊旌表，逾年卒。子尚焜，年七十，事期颐老父，昼则杖随，夜则联榻，一宿三起，寒暑不辍，年九十一卒。《福建通志》
　　江　墉　字崇夫，永福诸生，乐易好施。爱高盖名山室之胜，创建楼阁以供游眺。凡道路辐辏，置亭以息行旅，如岩下后、余井后、界竹口，其尤著者也。又曹溪、歇坪、蜚英、汰口、东亨、虎坑、松湾，水皆湍激，造桥覆亭，行者便之。子钊，邑庠生，性孝友，让产以分兄弟。善承父志，重修本邑文庙，縻金逾千。郡南孔道有茶亭洋，地势洼下，行者病涉，钊买地十亩，砌路建亭，行路德焉。纂《永福县志》
　　谢　宣　字尔旬，闽县人。刻苦力学，尚气节，事兄宏如严父，一钱寸帛必禀命焉。尝倾囊为业师林启平葬及五世。中康熙庚午副榜，出闽邑令溧阳吴琇门。琇以那移钱谷被劾，狱急，将鬻其养女闵氏以偿，宣谋诸兄宏，立以三百金遗琇，止之。已而琇复如前谋，将举券，宣白兄，曰：“事急矣，非留吾家无以全此女。”复醵钱二万为琇纳锾，以女归宏，抚为己女，盛装资，择士人嫁之，人高其风义。后琇寓失火焚死，而宣亦寻卒，兄宏犹为买舟，给赀粮，遣其家十余口还溧阳。宏，丙子武举。《福建通志》
　　王治观　字行省，连江诸生。饶于财，而性好施。顺治丙申寇陷岱堡，屠戮甚惨，治观产已中落，慨然以收瘗暴骸自任，造义冢十余处，遍搜岩谷遗骼，罄产收瘗。不数年，家遂贫甚。《福建通志》
　　卢朝鼎　古田人。稚年值岁饥，与弟天德负米山中，遭寇夺，朝鼎告以双亲待哺，情词惨恻，寇感动，乃舍之。父献瑞，以藩掾谒选，适耿变逼胁受职，不屈，朝鼎请代父囚，备极拷掠，以全父节。雍正三年旌表。《福建通志》
　　杨必亨　闽县国学生。年十三，从父读书光德里。顺治丙申，海寇掠福州，父被执，必亨哀告，愿以身代，贼感动，父子得俱脱。母沾疯疾，起居饮食，悉躬亲不少怠，人称其孝。雍正三年旌表。《福建通志》
　　黄　铨　字简斋，古田人，邑庠生。性孝友，攻苦力学。父早殁，事母尽孝。修葺祖坟，创置祀典，弱龄承继，不忘所生，备尽子道。生平乐善好施，处族姓敦睦无间，人称长者。著有《学拙集》诗文二卷。纂《古田县志》
　　郭　基　字仙根，侯官人。父焕，以孝友闻。逆藩逼胁绅士受职，基遯迹马岚山，逆平，归，受徒资养。康熙戊子膺乡荐。母殁，基亦老，昼夜作孺子泣。尝捐赀理族人某丧，且为育孤女嫁焉。任龙溪教谕，龙溪士颇负气，不俯就尺度，基化以端谨，风气一变。独力修崇圣祠。所入俸钱，与弟侄均之。引疾归，著有《墨楼诗集》一卷。《福建通志》子金鉴，字威如，闽县贡生，以文雄一时，卒沦落不偶，士论惜之。
　　叶良驹　闽县人，性豁达，力善行。顺治戊子，疫气盛行，死者枕藉，驹购药以疗，全活甚众，死不能殡者埋之。岁饥，倾廪以济。子宗秉，克承父志，构书舍，延名师，劝族人子弟力学，捐置义田为膏火资。又大建宗祠，增创祀业，族人颂之。以子廷梓贵，赠奉政大夫。
　　余　达　字廷铨，连江人。早岁以母病辍业，奉事二十余年，浣涤必躬亲。母卒，年四十始应试，入郡庠。父晚年病足，达每日背负，必如父意欲所之，历十余年，率以为常。[HT6SS]《福建通志》
　　刘尊殷　字思质，侯官人。事祖母、嫡母、生母、嗣母，悉得欢心。敬惮女兄，事之如母。弱冠拮据，以立室家，凡丧葬婚娶辄以自任。尝曰：“诸兄弟分形吾父，绝甘分少，以慰九原，是吾志也。无产可让，良独内愧，忍遗之艰乎？”乡闾称其笃行。垂老，手不释卷，裒集古人之雅量远识与善处人家人父子间者，汇其嘉言懿行为一编，以教子孙。《福建通志》
　　林　和　字玉伯，侯官人。少倜傥，喜读书，从父奔走行间，遂精骑射。康熙丙子武举乡试第一。会父殁，绝意仕进，折节修长者行，以敦本济物为己任。建宗祠，置祀田，修谱牒，又经纪本族婚嫁丧葬，修桥梁。运米平粜以赈饥，乡闾待举火者数十家。课督子孙读书砥行，相继成名。晚年筑环碧轩，饮酒赋诗其中，年八十六，卒。
　　尤士魁　字文开，罗源人。年七十，孺慕弗衰，葬父志禧，庐墓三年。母林氏年八十七，士魁衔枣反哺，四载如一日，以孝行闻。《福建通志》
　　李盛山　罗源人。母郑氏，遘重疾，盛山默祷，割肝作羹以进。母殁，盛山亦卒。雍正六年，有司以闻，奉旨：“割肝疗疾，事虽不经，而其迫切救母之心，实难得而可悯。特恩准其旌表。”《福建通志》
　　彭士锦　永福人。九岁丧父，号哭绝食。后值母病笃，妻张氏方产弥月，士锦令妻乳其母而哺其子，亲自涤器，尝粪以验，及卒，庐于葬所，号恸如初丧。雍正五年旌表。《福建通志》
　　陈声远　字又深，侯官人。亲殁，哀毁逾节，以苫块致足疾。素节俭，有告贷者，倾囊予之。以贡任同安训导，与修《同安邑志》，寻乞休。父所善友沈阳路姓，没，葬于闽，无子，声远体父志，岁为拜扫，临终，嘱其子踵行之。《福建通志》子发其，字师颜，拔贡生，通经术，以文名一时，分纂省志，多所考核，著有《心斋诗集》。
　　魏明昌　字兆大，福清国学生。康熙丁丑，福清饥，当事发廪以赈，明昌倾资籴粟数百石助之，存活甚众。尝修江口尚阳桥，里人勒石美之。《福建通志》
　　林祖植　字建伯，闽县人。父以事累，当下狱，祖值代之，论戍永平。会李光地巡抚北直，请减等，释归。都中公卿咸赠以诗，太史孙勷为之传。《福建通志》
　　张焘小　字洪居，连江人。父震公从其祖避乱邑之岱堡。顺治十三年，海寇陷堡，张氏一门歼焉，独震公以他适获免。洪居时七岁，贼掠往龙岩，既鬻之厦门，稍长佣于清、漳，震公意其已死。康熙十年，洪居年二十余，忘其乡邑及父名字，因为佣时人谓其语音似连江，而仿佛忆天贞者，父名也，遂奔连江。越数朝暮，无所向，哭于途，或问父名何，曰：“忘之，此间毋乃有张天贞耶？愿见其人。”震公闻之，曰：“天贞，吾亡弟，彼焉得识之？”亟走，遇于南关，叩其详，大喜，携与归，呼其母出，曰：“吾儿洪居不死，归矣。”洪居熟视母良久，曰：“非吾母也。”震公曰：“果非尔母。尔母亦毙于贼矣，此尔继母也。”洪居抢地大哭，自是事继母如所生，念母死于贼，仇不复，每饮泣或至失声。雍正七年旌。[HT6SS]《福建通志》
　　施元旸　字赓白，闽县人。顺治戊子，郡饥，元旸出己粟分赡族众。有茔地在北麓，奸人盗鬻某姓，临窆事觉，元旸见其七棺半朽，一孤始孩，竟舍之。又年十三时，曾刲肱疗父疾云，寿至九十有六。同时有林靖，字献卿，侍母疾数月不解带，事节嫂如母，抚孤侄如子，顺治戊子岁饥，分粟邻里，里人赖之，年九十，卒。施、林俱以长者登上寿，子孙咸列仕籍。[HT6SS]《福建通志》
　　李士亮　福清人。慷慨好义，乐施不倦。顺治丙申，海寇郑经攻劫磁窑里，掠男女三百余人勒赎。士亮变产千余金，诣贼垒，赎回四十二口，贼义之，尽释所掠。《福建通志》
　　李复旦　字秉图，福清人。为邑诸生，天性孝悌，素尚节仗义。康熙壬寅，调迁滨海居民，总督李率泰并欲移方城、新安二里界至近县。复旦家已迁，无可言，顾不忍方、新两里人播迁失所，乃奋身奔追至宏路，遮马首陈迁民离析痛苦状，求展界址，获允所请，因得不迁者五千余家，乡人义之。卒年九十，以孙修卿贵，赠文林郎、翰林院庶吉士，孙曾登贤书者五人。《福清县志》
　　庄金卿　福清人。仗义好施。顺治戊子，海滨多警，尝救被虏者九人，复赎被执者十三人。岁大饥，为粥以待饿者。修潘渡路，为族兄婚娶，给田以资族弟，人多称之。子振鼎，康熙甲午举人。
　　张士捷　字明凯，福清人。以岁贡选顺昌训导，修缮黉舍，训士先行谊，鉴别精严，月课集者常数百人。生平温厚和蔼，未尝疾言遽色。邑尝有寇警，乡民襁负入城者日益众，半舍学宫者，煮糜以给，数月，贼平始去。擢漳平教谕，训迪劝诱，士尤乐附，学使汪薇亟称之，秉铎二十年。及卒，两邑俱奉其主祀于学舍。性孝友，尝让万金之产于异母弟。雅善诗文，有《薇岩集》。
　　林　衡　旧名玑，字羲孺，闽县诸生。幼孤，事母孝。博涉经史，性严正好义。有姐寡无依，迎归供养三十余年，丧葬尽礼。友殁，称贷为之殓，复月给米养其母。闽邑令擅挞诸生，衡愤其冤，率庠士吁宪司求理，因除名。后重入县庠，改名衡。工诗、古文词，与冶南名辈结“平远诗社”，著有《全宋诗注》、《鸣书》、《竹窗笔记》、《博古录》、《草庐文集》。
　　官　庄　字则敬，侯官人。有至性，幼出为伯父后，事嗣母惟谨。本生父、继母就养于兄，兄卒，因迎养焉。母殁，戒二子丧葬尽礼，勿以分产异视。以岁贡授建宁训导，修葺文庙，为庠贫士吴某完浮粮，又置义田资之。署泰宁学教谕，捐置学田。后转宁化教谕，训迪尤笃，训导蔡某贫甚，为代完社谷百石，其子、妇相继沦亡，悉为措置归葬，未几蔡卒，复经纪其丧，绅士称之。著有《拙斋集》。
　　陈登瀛　字海鹤，福清人。侍母如孺子慕，无强艾之殊。母年过六十，出不至暮，盛寒穷夜，闻呻吟趋侍，既安而后退。康熙已丑岁，挈其子九龄从福建巡抚张伯行抵吴门，未三月，梦中辄作恸哭声，令其子九龄就学，而身归侍母，告于伯行，伯行然之。行之鼌，伯行愀然曰：“若念若母，吾不能姑留。若宁不望若子之成，庸赖吾耶？”盖是时母吴年七十矣。初登瀛之吴时，以送行告，未尝告行也。平居教子如严吏，比九龄长，言动稍不中绳墨，辄事夏楚，曰：“而忘中丞正心诚意之教，敢事名也耶？”九龄令蜀之珙，手书谆谆，如怒挞然。卒时，年七十有八，漳浦宗伯蔡世远每称之曰“悫实君子”。
　　林长贵、长广　福清人。父为盐丁，以事入城，归至星桥，海潮暴至，溺死。长贵闻，奔救不及，泣投桥下，弟长广继至，绕岸痛哭，亦自沉，时雍正九年七月十七日也。里老感其孝，告乡人曰：“林氏兄弟所业，微矣，而天性激发，有衣冠所不能为者。”众皆流涕，相与收三尸殓焉。闻于官，总场同知张良弼捐俸恤其家，各大吏复赏给葬钱有差。长贵年二十六，长广年二十四，俱雍正十年旌表。《福建通志》
　　李　范　字士畴，福清人。性慷爽，敦厉风义，分菑振乏，有闻无不为。尝缮其邑黉舍，建奎光阁于学左。唐观察使陈岩墓在郡城北郊，久为豪民侵没，范出赀赎回，立碑表阡，又为屋祠之。康熙丁亥闽中饥，范命子为官告籴于吴，自输钱二百万佐其费。乾隆乙丑诏免天下赋，范因蠲其田租数千石不收。族弟馥开府于浙，既而罢官，滞留江东，范间关往省，再费千金为治装，卒迎之以归。父母没，丧葬以礼，独处丙舍者十年，卒年八十六。子二，长建极，康熙壬午举人；次建勋，刑部四川司员外郎，皆前范卒。纂《福清县志》
　　何长浩　字得然，福清人。父某，迁会城南台江上，因家焉。长浩内行淳备，勇于为义。郡学屡遭飓风，将圯，长浩请于有司，独力任之，为钱万缗。又葺侯官、南平二县学。其他修建桥道沟防，分灾拯患事尤多。临卒，嘱其子于福州使院考棚增置案座，以竟其志。乾隆十年，大府上其义行于朝，得旨建坊旌之，并官其一子。
　　吴　熺　字燕侯，福清人。奉母以孝闻，执丧如礼。每与人言母氏矢节荼苦状，辄悲哭不能己。兄子有恶疾，家人皆匿避，熹朝夕抚视，经年不懈。少师同里陈鹏，中岁无子，熹为买妾。鹏死，贫不克葬，熹疾笃时，嘱其子为葬之。其他义行称是。卒，年八十余。
　　何敬祖　字得兖，福清人。雍正癸卯贡入太学，以母老假归，色养备至。事诸昆甚谨，有以缓急告者辄应之。玉融文庙岁久倾陊，欲修葺之，未及事，疾亟，嘱其子曰：“吾志也，勿以费繁而止。”子鹏程卒成之。乾隆二年，巡抚周学健奏请，祀于乡贤祠。
　　郭　蔚　字邻九，侯官人。少补郡诸生，有孝行，举优贡入成均，卒于途。乾隆年旌。


　
卷之六十三
　人物十五隐逸
　　

　　　　唐
　　陈　粲　字德宣，福清人。大顺中，官水部郎中，早厌荣宠，归黄蘗山小隐岩，读书其中。世味澹然，终身不改其操。万历《府志》
　　　　五　代
　　王仁绘　福清人。少有志操，闽王审知闻其贤，命试大理评事。仁绘耻受伪命，固辞，隐居龙山，终其身。正德《府志》参《十国春秋》
　　陈　贶　闽县人。性澹泊，隐居石门岩，种芋莱笋为粮，有馈之米者，必答以所种，使相当。隐庐山三十年，学者多师焉。南唐元宗束帛聘之，贶入见，布裘鹿鞹，进止雍容，因献《景阳台怀古》诗，元宗称善，欲授以官，固辞，赐粟帛遣还旧隐。《南唐书》
　　卢皓、林甲者　故二隐士也。当太祖王闽时，两人避地而钓，爱福唐小练山山水，诛茅隐焉。后二姓繁盛，遂为福州巨族。《十国春秋》
　　林省邹　福州人。累举不弟，慷慨好直节，通文。时政事日非，会晋使卢损来聘，省邹私谓损曰：“吾主不事其君，不爱其亲，不恤其民，不敬其神，不睦其邻，不礼其宾，其能久乎?余将僧服而北逃，行当相见上国耳”。后不知所终。《十国春秋》　　宋
　　陈则之　侯官人。有文行，养高不仕，著书为业。弟像，天禧中进士。《闽书》
　　湛　俞　字仲谟，闽县人。累官屯田郎中，为本路转运判官，年五十休致，乡人名其坊曰：“旌隐。”后迁城南之宿猿洞，三召不起。刘康夫为撰《山居记》。孙存，建州司理。《闽书》
　　林　搏　字图南，福清人。举八行，入太学。政和五年中特科，受楚州参军，不赴，退隐于灵石九叠峰下。搏性豪逸，善琴，不肯轻为人鼓。徽宗三召入内，为奏《悲风》一曲，上恶其名，不乐而罢。靖康之祸，搏盖先见云。著有《琴谱》三卷，诗二卷。万厉《府志》
　　翁　亢　字柔中，福清人。熙载之子也。性任侠，喜谈往事，亦能诗。邱园五十年，绝迹城市，人鲜有知其名者。万历《府志》。
　　王仕荣　字伯仁，福清人。家居授徒，自号遁庵。时本省士子皆就浙省应试，其友约与俱行，坚持不赴，一意归耕。其友以夙学不见用箴之，曰：“吾之素心，正陈希夷先生所谓、却被白云留住也。”学者称为云住先生。《福建通志》
　　黄　雍　字子邵，永福人。知宋将亡，隐居山中，语及时事，恒流涕被面。文天祥励志恢复，闻其慷慨多奇，以诗招之。雍度时事不可为，辞不就，然每诵其诗，以语门生吴鉴，辄痛哭移时。后信国公开府南剑，复物色之，终不出。《闽书》　　元
　　林　仝　字子贞，福清人。与弟合并有隐操，植梅百株，结卢其中，兄弟爱敬有如父子。至元中，台郡上其行谊，诏征之，不就。著有《小孤山人集》。正德《府志》
　　陈　东　字景阳，长乐人。少隽敏笃学，经史百家及释氏书多所研猎，工词赋。比长，浮游沅、湘、吴、越间，诸所游览，辄形歌咏，或至禅房道榻，凝香默坐，逌如也。佥郡同知郭履辟为校官，辞不就。佥宪赵承禧以：“遁迹邱园，不求闻达”荐，东曰：“吾既不求闻达，乃复名尘荐剡。”去之，隐居，足迹不至郡城。著有杂文并诗集。《福建通志》参《长乐县志》
　　方伯载　闽县人。强记善问，薄科举文字，而喜为诗。元制典人十等，有“一官、二吏、七匠、八娼、九儒、十丐”之目，人问伯载何不为程文应选，笑曰：“吾人品岂在丐之上、娼之下乎?吾将为逸民，超然十等人外。”《闽大记》
　　钟耆德　字元长，闽县人。少好学，孝友性成，家贫不娶，教授生徒以养亲。晚经至正之乱，旧业荡尽，每以甘旨不充为恨。亲没，哀毁几灭性。与二弟顺德、明德处，怡怡如也。耆德清修苦节，其学博极群书，诗文浑雄严整，有《自省录》、《养正集》诸书。明德，字叔远，清词懿行，与兄齐名。正德《府志》
　　林　清　闽县人。当元世，不仕，隐姓名，匿居山寺。会府公编册寺中，见清，诘问，且曰：“能诗乎?”答曰：“颇能。”即以册号“八音”命次之，清应声曰：“金紫何能一挂怀，石田茆屋自天开。系干钓月江头住，竹杖挑云岭上来。匏实晓收栽药圃，土花春长读书台。革除一点浮云虑，木笔题诗酒数杯。”府公敬羡，遂与为友，政暇辄携酒过饮，倡和移日。一旦，忽论海滨人物，因曰：“如林清者，雄才硕德，惜未见其人”。清不觉有感，府公曰：“公殆是耶?”清曰：“若林清者，君安得见之”?相与尽醉罢。明日府公物色之，不知所往。孙志，永乐进士第二人，官谕德。《福建通志》
　　　　明
　　林　岊　字公頫，闽县人。明初将出仕，卜遇坤之豫，遂卜居螺江，临流赋诗，自号括囊子。弟峦，英伟孤洁，累征不起，自号睎发先生，有《芹阴清啸》等集。侄頳，著作宏富，不乐仕进，自号巢云子，灵武王偁赞焉。万历《府志》
　　姚　忠　字用恕，怀安人即侯官县。明理笃学，深得圣贤之旨。雅好山水，不乐仕进，自号耕云山人。万历《府志》
　　郑　昭　字仕贤，闽清人。洪武中，有司以孝廉荐，辞不就，委弃田庐，入山益深。后归，葺屋垦田家居，助葬赈饥，立家塾以训子弟。每风日清美，杖履徜徉，觞咏自娱，人敬仰之。[HT6SS]《福建通志》
　　陈　周　字仲昌，闽县人。嗜学，通《鲁史》，明隐公以来二百四十二年事，然不数与人言也。好为诗，时有所作，吟咏自怡。所居石潭上，翛然埃土盍之外，种竹万挺，结草亭，栖隐其中。尝倚竹而歌曰：“修竹兮青青，中虚兮外直。素节兮贞姿，寒暑兮一色。冷冷风兮朝夕，余舍之兮焉适?”以子叔刚贵，封监察御史，足迹不至城府，益高蹈，若将终身焉。[HT6SS]万历《府志》
　　陈　翰　字文起，侯官人。建安杨荣方以文学诣博士受业，见翰，谓曰：“孺子何能?”曰：“治《论语》。”荣因问“天下归仁”，翰曰：“须弥纳芥子”。客有未喻者，时适荐含桃，翰举其核，曰：“仁在其中矣。”一坐愕然。五年，荣以进士起家，翰归乡里，屡使招之，自匿不见。遍游名山十年，归与妻子诀，隐居大姥山下，后不知所往。万历《府志》
　　蔡以俊　福清人。少颖悟，经史诸子，靡不该洽。隐居教授，不求仕进。万历《府志》
　　高　升　字景初，闽县人。正统间乡荐，试礼部不偶，即归隐教授，门下士多所造就。性乐易，喜施舍，乡党敬之，凡有斗者，不之官讼，辄就伸曲直。万历《府志》
　　何师亮　字以寅，福清诸生，持已峻洁。明末，披缁削发，徙居祖父墓侧，自称“无庵居士”，著有《无庵集》三卷。《福建通志》
　　黄见泰　字士必，福清人。崇祯庚午举人，性狷介，素以名节自期。隐居村落，常自题小影云：“家以贫破，书以贫焚，惟有青山将不去，容吾着脚看浮云。”后以节终。《福建通志》
　　石　镜　字可日，福清人。幼孤而贫，母寡，纺绩授镜书，举明经，后隐于江阴岛中，自称石道人。性放达，喜佳山水，日徜徉啸咏其间，与僧幻来、白渔子为方外交。嗣病笃，诵《南华经》，笑而卒。旧《福建通志》
　　吴　楷　字子方，闽县人。始为郡诸生，有文名，后隐鼓山涌泉寺侧，祝发称冒僧，以鬻豆腐为生。朋旧载酒游涌泉者，则访冒僧，冒僧与饮不郄，或贵人至，则匿弗与通，赍志以殁。时侯官有高士侣，字汝齐，为诸生，有声，高隐不出，与楷并重于时。旧《福建通志》。
　　何其伟　字梧子，福清人。丙戍举人，流寓连江。明亡，僧帽道帔，隐居教授，自称逋民。暇则抱瓮灌园，足迹不入城市。所种蔬菜，鬻金自给外，间以饷人，不自知其贫也。著有《涛园别集》。
　　陈发曾　字世承，侯官人。明季诸生，不求闻达，兀坐小楼。家邻城西荔水庄，凭栏吟啸，俯仰自得。宽衣博带，每谈忠孝遗事，掀髯奋袖，娓娓不倦。又留心文献，凡胜国授命之臣，咸纪其事。家苦贫，子孙沦落，遗集俱不传。　　国　朝
　　杨维熊　字乃武，侯官人。厉志古人，不慕荣利，讲于鳌江幕浦三十年，足迹不至城市。所著有《周礼管子详讲》、《尚书要言》。学者称“幕浦先生”。《福建通志》


　
　人物十六艺术
　　

　　　　唐
　　黄　彻　闽县人。常衮为观察时，有僧某者善占色，言事若神。衮惜其老，命弟子就学其术，僧云：“此事天性，非造次可传。某尝于君左右，见一人可教。”遍招得彻，时为小吏，衮命就学。老僧遂于暗室中致五色彩于架，令自取之，曰：“但熟看之”。旬日后依稀认其白者，后半岁看五色即洞然矣。命之曰：“以若闇中之视五彩，回之白昼，占人可神其术。”因传方诀，且言后代当无加也。李吉甫称彻神占，可亚袁、许焉。《天中记》　　宋
　　郑　昂　字尚明，福州人。善笔翰，尝撰《书史》二十五卷。《书史会要》
　　郭拱辰　三山人，游戏丹青，善写照。《攻媿集》
　　费道宁　怀安人。大观中，以丹青召人画院，善花草，多作交枝。闽县有圆悟者，号枯崖，善画竹石，亦能诗。纂万历《府志》
　　陈　桁　字行用，号此山，所翁之弟。善画龙，时作水墨枯荷、折苇，虫、鱼、蟹、鹊，极有生意。官至朝请郎。《闽画记》
　　陈天民　福清人。幼随父宦山东，游泰山日观，有道士知归子善画蒲萄，天民学之，遂得其妙。《书画谱》
　　林　泳　福清人，希逸子。善墨竹，亦工篆，自号弓寮。《书史会要》
　　何希彭　闽县人。精内经服食之秘，蔡襄知福州，敕颁国医所定《太平圣惠方》百卷，延希彭观之，希彭曰：“闽俗左医右巫，疾家依巫索祟，过医门十才二三耳!今欲尊圣主无穷之泽，晓人以巫祝之谬，使归经常之道，刺史职也。”乃酌其便于民用者，得方六千九十六。其有异域瑰怪难致之物，若食金石草木得不死之篇，一皆置之。襄取其本，誊载于板，列牙门左右，亲书碑以纪之。《福建通志》参《闽书》
　　林　霆　闽县人。精历数之学，尝作《致日经》，推阴阳历数，以资占决，多灵验。理宗朝，得召见。金华吴莱诗：“昔在江左国，闽人有林霆。白衣召上殿，口诵《致日经》。”[HT6SS]正德《府志》
　　黄拨沙　闽县人。善相冢，画地为图，即知休咎，因号拨沙。婺人有世患左目者，问之，曰“祖坟木根伤葬者左目。”发冢，果然，出之即愈。《闽书》
　　杨士瀛　字登父，怀安人。精通医学，尝著《活人总括》、《医学真经》、《直损方论》。《闽大记》
　　赖先知　闽县人。长水城之学，漂泊，嗜酒。客临川罗豫章所，罗敬爱之，言丧妻，命卜地，得一处耳穴，前小涧，水三道平流，唯第三道不过身，而径人田。赖笑曰：“此三级状元城也。恨第三不长，若子孙他年崇试，正可榜眼耳。”罗子邦俊，挟十三岁儿在傍，立拊其顶，而顾赖曰：“足矣”。所谓儿者，春伯枢密也，年二十有六，廷唱为第二人。赖竟没于罗氏，水城文字难存，莫有得其诀者。《闽书》　　元
　　郑　录　字克敬，三山人，画枯木竹石。《书画史》　　明
　　陈　廉　字平叔，福清人。嗜古法书，构醉墨堂，又作云山不碍楼，读书其中。学书二十年，篆、籀、草、隶皆精绝，时以为上追晋、魏，出入钟、王、张旭、怀素之间。性简伉，权贵踵门求书，多弗应。遇故人之家，楮墨当意，即解衣挥洒，若不经意，而气势骞胜，人咸奉为至宝。晚居黄山，自号“黄山翁”，又号“雪逢散人”。林鸿、高棅、王恭、周元皆有《雪篷草书歌》。《书史会要》、《榕阴新检》合纂。
　　沈无素　古田人。《闽书》作怀安人元时赴都，写金字经，授福州教授，后谢归。洪武初，举授本县训导，书、篆、琴、画皆工，后擢佥宪。《古田县志》
　　林　奂　字元美，怀安人。闭户读书，书法遒美。明初，被荐于有司，以瞶眊辞。《闽书》
　　高　鉴　侯官人。《书画史》云：字孔明，号时庵，闽县人，自称为种菊道人。正德中，为清远教谕，工水墨山水，间作花竹，气韻超逸，出人意表。《闽画记》、《名山藏》合纂。
　　陈　旭　字叔旦，闽县人，以字行，号“讷斋”。幼颖敏，从陈景著受学，刚正乐义。时有欲荐之者，辞曰：“某性癖，仕必取尤，甘老山林足矣。”长于书法，楷、行大书皆精妙。公署坊榜，多叔旦所书。《闽大记》
  </div>
  <div class="pagination">
   <a href="福州府志乾隆本_page334.html">
    上一页
   </a>
   <span>
    ...
   </span>
   <a href="福州府志乾隆本_page330.html">
    330
   </a>
   <a href="福州府志乾隆本_page331.html">
    331
   </a>
   <a href="福州府志乾隆本_page332.html">
    332
   </a>
   <a href="福州府志乾隆本_page333.html">
    333
   </a>
   <a href="福州府志乾隆本_page334.html">
    334
   </a>
   <span class="current-page">
    335
   </span>
   <a href="福州府志乾隆本_page336.html">
    336
   </a>
   <a href="福州府志乾隆本_page337.html">
    337
   </a>
   <a href="福州府志乾隆本_page338.html">
    338
   </a>
   <a href="福州府志乾隆本_page339.html">
    339
   </a>
   <a href="福州府志乾隆本_page340.html">
    340
   </a>
   <span>
    ...
   </span>
   <a href="福州府志乾隆本_page336.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
