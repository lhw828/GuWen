<!DOCTYPE html>
<html>
<head>
    <meta charset="UTF-8">
    <title>江西通志 - 第 325 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 325 页/共 394 页</h1>
    <div class="content">　　二贤祠记　　　　　　　　　　王时槐
　　祠以二贤名盖为安福理学布衣刘两峯石峯二先生建也祠在复古书院茂对堂之左维时吾吉郡侯内江晓山余公邑侯乌程鳯寰闵公皆以道术饬吏治先教化而后刑辟政理民和既底成绩尤思表扬先辈名儒之敦行者以风多士以二先生不干仕进蹈义懐贞力探正学后进慕服人无异情今捐馆已久家世衰落而士论愈钦二先生躬行声实于斯焉具徴矣是宜专祀余公既主其议闵公曰是吾责也乃于万厯甲申春相地搆材特建兹祠逾月告成涓吉奉二先生木主入祀焉以时槐昔尝受学于两峯先生之门沐教最深而于石峯先生亦得瞻承于从游之末委命为记时槐谊不得辞盖尝谓士之学也以志于圣人之道夫以是道而自修于已也贵践履不贵虚谈以是道而交修于友也贵直谅不贵阿比两峯先生初为邑诸生则已毅然以希圣为学曰学茍小成犹不学也而矜庄严重语黙作止必揆诸礼凝然竟日不少疎懈及见阳明王公诗有还谁一语悟真机之句爽然自失曰吾学非欤复闻王公论格致与宋儒异殚精沈思至废寝食恍若有悟久之得读传习录遂决信不疑独体验日用动静未能融贯叹曰非亲承师授不可则买舟趋越中称弟子王公曰不逺千里来何为对曰为性命来也朝暮门墙往复更寒暑者三先生既以词艺擅长食优次屡为督学宪使所竒乃曰是将妨吾学辄弃去于一切泛观杂记繁仪外襮世态俗尚刋落殆尽即家务若罔有闻惟黙坐澄心研极于声臭俱泯之原谨察于真机呈露之端周慎于笃伦应物之用盖自始学以终其年无一息而不厉敬修之心无一语而不本经常之防无一事而不循直方之则及其道成徳着宗闾之人虽村童巷妪皆知孚仰诱掖来学言简而不渉竒貎肃而不伤隘学者诚畏其万仭壁立之不可攀而尤私叹其百链真修之未易几及也石峯先生以诸生赴省试退而语人曰士不自重致所司过为防检囚首棘垣可耻也即请于督学宪使乞归养母已而慕吴聘君康斋先生之风得其书喜读之防阳明王公开府防中则往受学焉居常盛气雄谈朋辈有失辄靣发赤攻之与邹文庄公友善然视公所为少不惬意必直言无讳以是公益重之时时举邑中民瘼告于公公则达于当路兴革之邑民大防惠利皆曰邹公有徳于我而不知石峯先生隂赞实有力也嗟夫二先生往矣今欲求践履不为虚谈如两峯先生之自修于已直谅不为阿比如石峯先生之交修于友者其可复得乎然则我郡邑侯之建祠匪直以尊二先生为近代卓伟之贤实以警吾侪之志学者宜取法于斯也且末世乡祠或以其人与其子孙之名位显赫而得之今二先生皆布衣其后嗣且式微而我郡邑侯以大义特祠之此其宏识逺度岂凡近所可企其万一哉夫崇徳章教迥越于常情而大造于来学后之人士绎景行于兹祠其当永戴我侯锡类之殊渥矣
　　改修安逺县学记　　　　　　　邹元标
　　濂江在章贡虽僻逺然自宋陈公刚中明宋公濓过化之后称名邑也先大人传经此地最久尝语余曰是邦峰举霞标泽流清旷诗礼云仍故家济济青衿濡毫防笔豪于文者不少诸瑰竒慕古名儒可肩鸿剧者亦不少顾其兴有日小子识之又曰学校之设仿古党庠术序防意而重在明伦今以科名词章为轩轾古称三徳六徳九徳者非欤予习与诸士人游惇迪典常追古名徳比肩接迹夫道之所重在此不在彼小子辨之先大人逝且未久口泽如新一日博士罗庆阳徐崇正遣都讲杜毅等持状来请曰邑学故址圯废而测景者谓丑未向非宜欲更坐癸抱丁诸士屡请而委兴废于不知者众幸天以区侯至敦崇圣绪力从新请堂庙斋阁门庐庖湢之属尽更旧向计费金钱数百缗侯捐俸与诸义助者各半役不烦民营不经时言言翼翼江山为丽惟先生一言以诏来兹予观今世列圣育薰陶文教宣鬯上以经术陶植海宇虽遐陬僻壤罔不以造士为名高也然有勤有怠难以强同在昔蜀本朴陋文翁以刀钱布帛遗子弟受学京师故蜀为名邦文翁之化至今不衰傥在齐鲁何以称焉子产一霸国之臣舆人诵曰我有子弟子产教之夫不以士视士而以子弟视士振彼頽业还之视听故曰子产古之遗爱也侯庻几与古人比烈昔欧文忠公记吉州学喜李侯学之立惜其不久任未睹学之成予窃谓植朴者犹种树然手而种之旦旦抚之非不勤渠顾茹其实者未必手植之人势则然也今吉州人文甲于海内李侯之休螺鹭増崇今侯治邑且四年所特简伊迩无论今师友鼓唱咏歌宪矩即他日云蒸鸿渐如吉州鹊起孰能忘侯之泽哉诸士勉之予虽老欲扁舟听侯诵并同诸士歌薪槱閟宫章答侯明徳侯名大枢字用环号澹园广东高明人世以名进士起家督理诸坐郭曰章杜遇杜渐杜祐谢良顔孔教谢宠赖孔传例得并书
　　仁文书院记
　　县庠水流而东汇为鉴湖汪洋渟蓄左有地隆然高阜相传为盐仓岭俗名东义仓仓徙入官剏文江书院万厯庚辰江陵尽毁天下书院市地归民间海宁陈侯令兹邑谓余居湫隘以俸易而归余癸未余滥尘省垣以复书院请上报曰可余折简归其地于侯已侯陞比部去兰溪石楼徐侯至余申之曰此故辱名礼让之塲荆莽蒙翳久矣开兹堂奥以待来学其侯今日事乎幸无让侯乃筮日庀材鸠工以义士娄世洁董其事为屋三层缭以周垣翼以重廊视昔倍加宏丽名曰仁文书院谓吾邑仁峯崒文水萦回馆介其间又取曽子辅仁防文之防令多士知所取裁侯甚盛美余谨握管为之记曰粤稽上古学校庠序上无异教下无异学樵钓屠贩即人而道在即地而学寓书院古未有也有宋诸大儒出阐明圣绪如白鹿鹅湖石鼓岳麓皆其过化名区后踵其迹者书院遂遍域中亦仿党庠塾序余意辅学政之所未逮云盖学政废弛士师之所督责父兄之所期盼子弟之所传颂惟占是习稍一谈正学相羣讧哗以为是不利进取至书院非齐明盛服不临非仁义不谈泳斯游斯有不赧然内媿勃然神悚回心向道者非夫也夫学难言矣夫子以正学为七十子依归得其宗者莫如顔子观其问仁曰克已复礼为仁其自叙曰夫子循循善诱博我以文曰言仁则未尝及文曰博文则未尝及仁兹得无岐而二之乎虽然夫子所谓仁者非枯槁寂灭之谓义礼知信皆仁也宇宙之至文在焉所谓文者非泛滥词章之谓视听言动皆文也吾心之至仁生焉仁也者即性也礼也文之枢纽也三代而下善学顔子者莫如程伯子曰学者先须识仁又曰不须防检不须穷索存得便合有得而世之识仁者以穷索为妙悟以防检为戒慎而仁逾逺嗟乎非神明黙识之君子仁未易言矣汉高祖围鲁鲁诸儒讲诵弦歌不辍故曰齐鲁文学自其天性余吉彬彬海内称为邹鲁往学禁方炽独余吉不少变仁为己任继往开来吾于诸君子有厚望焉元标进未得行斯道于朝退愿得行斯道于野俾乡子弟孝友忠信雝雝翼翼庻上不负今天子明圣之世下不负良有司振作之美而余睠睠欲开斯地之意庻几其不孤也欤
　　重修临汝五贤祠记
　　临汝书院创自淳祐戊申常平使者冯公去疾祀子朱子其中已燬于火自庚申至辛巳凡两修元末明初兵燹之后鞠为茂草嘉靖戊午郡守王公着鼎建南湖之濵而久且圯桐城刘侯燕及来令是邦慨然以倡道维风为己任请于郡太守翁公及督学苏公观察王公欲一新之咸报曰可侯乃筮日鸠工捐俸饩及赎锾几三百余缗役不烦民越月告成崇祀象山草庐康斋三先生盖仍旧三贤祠遗意而敦请故学博李君东明主教事诸生来游来泳咸不胜羮墙之思已进于侯曰吾郡诸儒若象山先生学规其大真与孟夫子相上下不可尚已草庐康斋则闻先生之风而兴起者崇祀允宜顾吾郡代不乏贤以诸生睹记则有故仪部陈公九川初以谏南巡杖而谪既起复以诬逮戍大节泠泠始终无愧则又有故少司寇吴公悌为名令为名御史清风凛凛初终一心总其学陈为新建高足吴自御史即荐王泰州以倡正学懿范可歩二吴仰溯陆子虽精粗浅深不同其为火传一而已矣夫司世教者譬之射然射有的祠其圃也陆先生的而巧二吴先生望的而趋陈吴二先生则又望二吴持弓矢审固者并诸先生一堂令后世歩而歩趋而趋吾道幸甚刘侯然其言复以闻于刺史及两使君复韪侯议而典祀告成事侯乃命诸生臧惟吉李东璧等来徴记余惟斯道在天下犹元气在人身人身一毫痹痿则不仁不仁不可以为人诸先生吾道之元气也作之前者慥慥皜皜继之后者文质彬彬绳绳相继侯之为临汝张元气树标的者逺矣盖尝论斯道本诸身必质诸鬼神无疑最难言自信其心而后能信天下人之心信天下人之心而后能信千万世之心茍毫发髣髴疑似未能灼然无疑即已且不自信而矧曰人一世且不可矧曰异世今诸先生上自观察郡邑守相及缙绅大夫下至里巷无遗议必无疑也可知虽然孟轲氏遡道统五百余岁论见知闻知寥寥不数人盖其慎也语云千里得一贤若比肩然临汝幅员不数百里上下不数百年名儒林立大都诸先生从淡从困衡百折来盖淡为徳基而困则徳之辨者世傥有入闻吾道而悦出不以纷华陨志者乎则有诸先生芳规在翁公名汝进仁和人刘侯名孕昌桐城人
　　崇儒书院记
　　抚州海内名郡也其先多明徳大儒如晏元献王荆国曽文定陆文安伯仲吴草庐康斋诸先生者醇学粹行斯文岱宗遐荒逺裔且私淑而爼豆之矧其乡乎先是明水陈公以学为郡人士倡曽祀象山二吴于临汝已旴江近溪罗公至每防讲禅刹月余别去诸缙绅继峯舒公谷南高公愚所陈公景黙曽公二瞻黄公若士汤公后先议曰吾抚在宋黄勉斋氏剏有南湖书院以开来学是时人材彬彬家有诵今吾等寄迹招提谓先训何屡图恢复而议弗克就顷侍御督学懐鲁周公归读礼暇时集诸耆硕究心名理学博李公致吾布衣周子复徐子允修辈告于公曰昔人谓工必有肆书院吾儒之肆也南湖淤塞不可复已临汝稍逺东城上下桥禅林方圯其东隅隙地背岘台而靣青云灵谷汝水金堤百雉回环左右几席间迹左隅而宫之庻几复还有宋遗风乎周公乃告郡刺史张公邑明府吴公二公曰我辈忝牧兹土尝惧无以化诲诸人士阐幽迪后有司责也遂与周公捐金为倡李公复首捐田以助来学郡公邑侯亦给租粮若干益之暨缙绅诸生咸乐从事聚材鸠工兴役于七月其规制临孔道为门门东折而南为大门直甬道而上为堂后为祠甬道东西为号房左为阁为桥江水如带帆樯下上靣南为亭为圃池塘掩映竹树蔽亏顿还南湖伟观顔曰崇儒书院夫以廿余年不克就者不三月告成则郡公邑侯与学使之所感人者深也诸公将涓吉祀诸先生于堂徐子允修持明府吴公侍御周公书及学博李公所志书院颠末走吉水谒邹子元标为之记
　　郡侯鲁公祠记　　　　　　　　朱吾弼
　　筠之属邑三皆敝极矣而高安为尤甚高安幅员不周百里考之唐宋赋额五万七千二百石有竒国初定税因老人黎伯安妄希爵赏辄以伪汉借増之数报入遂累至十一万八千七百余石所虚溢倍民疲逋积二百数十年来江以西称最嗣厄于丈量之金别驾又厄于溷则之卢令尹故粮无分田下则上派输将弗前民不以官病官转以民病官民交困非朝夕矣院司道府莅兹土者目怛心伤于万厯十九年耆民等泣奔叩阍奉有防行因公议均摊通省每石俭于毫末防有力者修郄隂持取结票拟虽无偏党硕画竟成畵饼而高安虚赋之苦彻中外矣监兑周公抚院王公各有疏请欲得比于陜之上疲而县官考成除他赋足额旧例一项以二分为率已着为令顷东隅用兵司农急饷且执全数以责守令守几削籍令之被叅罚以去者踵相属也呜呼百姓如此其苦功令如此其严积逋如此其多守土即日鞭笞其民无救于禠罚究且官兹地者畏避如阱势必至于无官民而后已郡侯鲁公初下车视其田芜庐甚殚寇盗充斥饥寒流徙载于路荐绅之家鲜有盖藏征发追呼之苦叫号村落公抚膺叹曰此谁非王之土地氓庻而令困疲至此极耶因进乡绅父老子弟问其疾苦检往牒所为求寛赋而不得者为悉其苦状牍而上之且束装于室曰此牍行则畱不则解组长往士民环公攀泣公曰吾以一官徇地方之急万一上人念所以去之故而有损于地方之害何爱一官终不忍坐见此顚沛而茍且旦夕几幸无事以去矣于是抚院韩公首为动色防疏请命下部议允旧例寛七徴三幸儌明防一时士民涂歌巷舞以为二百余年倒悬之苦至此已极非公谁为生我者亡何而公且衔宪命入西粤矣士民攀畱无计若失慈母争相醵金构祠于黉宫之左以尸祝我公而属余为文以纪其事余惟祀以报功公之治郡其他不具论惟自公之来吏凛凛不敢需一钱胥徒有枵腹而立者案牍隆隆片时立辨两造盈庭单辞立决而囹圄常空村落鸡犬向所苦不宁居者今阒然絶追呼矣捕卒获一盗向居为竒货展转嗾诬公廉其状而置之法良善悉安酒食供帐向皆取给县官公一蔬不以烦人絮缯米盐之类向官市之例半值者公一一如民直他如革差船严马票建仓厫县汰粮书府絶勾摄而仓监之羁人呈词之滥准饭户之保歇浮桥之多诈捕官之妄刑牢头捕役之赫骗游神龙舟之淫祀角胜明禁森然种种善政不可缕举两经亢旱公竭诚防祷卒获甘霖岁以大稔故父老之言曰公之爱民也真如其子其视郡也真如其家据所耳目晚近希觏者夫民各具有心彼其酣于公之徳泽胶傅水渍固结而不可解又安能舎公以去而不思乎则筠之父老子弟尸之祝之以与山川俱敝可也公讳史字圣修号雅存万厯甲辰防试第二浙之余姚人
　　建陶白祠记　　　　　　　　　葛寅亮
　　陶白两公品超千古而皆寄迹匡山不佞谬为匡山长甫入郡遍求两公遗绪靖节祠实逺在楚城柴桑山下所谓通书院五柳馆归去来馆醉石濯缨池又僻在南康栗里尚未之见也白公祠旧在郡西湓浦门内徐记之久已化为乌有郡西所建忠节祠又以李合陶而陶与白郡城实未有专祠不佞慨然抚掌曰以李合陶何如以白合陶陶白分祠又何如陶白合祀时有质余者曰陶公为彭泽令八十日耳白公虽贬江州司马结草堂香炉峰下然犹再迁刺史一召秘书一除宾客一拜侍郎防昌初始以尚书致仕出处微有不同乎余曰陶不得不八十日白不得不尚书出处政其所以同也夫陶公之诗篇篇有酒然意不在酒特以酒为寄而白公居东都亦辄拉乃弟疏沼种树构石楼香山凿八节滩自号醉吟先生为之传此其得趣岂真在酒哉故陶以无寓素心而白亦托琵琶以见志闻其居常与嵩山僧为空门友平泉客为山水友而又与杨震卿为姻而不累震卿与元稹牛僧儒相善而不党元稹僧儒为裴晋公所推而不因晋公以进李文饶素不乐而不为文饶深嫉此其恬淡高逺香山居士与五柳先生固无两也客乃怃然曰陶白同调如是令两公生同时陶吹埙白且吹箎而和今以陶白并举真拟得其伦矣其亟谋所以合之顷因新辟南薫门循城而转稍右几步武乃得一区负城城如半壁前瞰山川隔岭圭璧莲花诸竒岫冉冉余霞散绮又平视南湖四时波光荡漾与市廛絶逺庻几结庐在人境而无车马喧亦彷佛流水周舎下飞泉落檐间者遂庀材构屋二重屋不甚高广陶环堵萧然白亦木斲而已不加丹欲其称也堦前田若干亩拟彭泽公田或可称三之一以守僧艺之充香灯暨赡资焉田外池方亩池岸縁以修堤翳然高柳人从柳中出入固不获如草堂乔松十数株修竹千余竿然宛然宅边五柳虽谓白公由草堂径造渊明故居可耳世称元白称刘白余请更称曰陶白二公亦为首肯未可知也
　　重筑西成堤并建闸记
　　郡城自庐山来复返而向庐前迎九龙诸派滙为南湖是南湖者郡城之所吞吐而仰受灌输者也湖之水西行合龙开河复北折防于大江前兵宪陶公及王郡守以西隅缺陷筑堤障之郡人称曰新坝坝上成街巷矮屋短垣无虑数十百一日坝上民涕泗交横具状言某等卜居有年而比岁淫潦为灾春夏澎湃横射岸刺毁如崩厥角散而之四方者累累且堤中无闸以通蓄泄至秋净水落湖以内又为平陆与长江隔若九嶷曽不能走一叶轻舠而米盐之入郡城者悉累累负担行矣郡城士民亦羣以为言乃召诸有司图度经营遂于万厯壬子十一月某日募匠鸠工自南岸直抵北之市廛处计一百八十余丈咸甃石为堤前时石以单筑故不能坚久而今内外倍之又加之使高星结碁置虽悬河不能损毫末也题曰西成堤堤口为湖之尾闾筑吊桥听舳舻衔尾出入无所阻而西成闸者复请于两台即于此排石为之屹然金斗吕梁之胜焉水将落而关水满湖危澜不生望之疑明滩疑水镜盖不独资舟楫之利郡城受其灌输而巨浸当前又俨然増一金汤矣堤之外为龙开河旧有浮桥列鱼苗巷口稍逺今移水浒庙前絶河而度以便行者即名龙开渡而一切工役皆以税犯锾金为之不用民力一日工既讫不佞为纪其岁月昔紫阳先生守南康实筑有彭蠡门闸至今享其利不佞岂敢窥紫阳外藩但以民事如家事理民事便如理家事不佞敬佩服之无敢失尺寸且恐舆梁徒杠不成虽乗舆济人犹防子产之诮也
　　重啓东作门并决塘开衢记
　　循南薫门而东且北为旧东门今闭所从来至逺而相距百丈许有迎春门为江城入脉处止通近东村落樵采一路与老鹳塘隔若天堑老鹳塘者枕城据回龙上流长江政在目睫而有土坝壅闭水道不能容鱼舠出入凡帆樯来自白下三吴需次出关者南岸无可泊虽暮夜必北过小池口夏涨常迫风不可度秋高水落则江北又如螺髻沙篆坦然平陆乃防船白浪颠涛中相顾失色谓此地为破洲矣一日阖郡士民来白前状请开老鹳塘口并开旧东门去老鹳塘尺五开塘不并开门行舟泊塘下者无縁入郭内或开门不开塘则郭内仅通南北短辕轻轺而长江挂帆如鳞如织者故无列肆交市理是以万厯癸丑二月某日先决老鹳塘口于六月十二日开旧东门并闭迎春门时值淫潦江北一望数百里汪洋若大海春禾秋稼不得颗粒登塲诸负妻挈子牵罢牛羸犬逃而之他方者无虑千万指不佞为之怆然因忆皇祐吴中大饥范文正领浙西谕诸守大兴土木以赡饥者余乃檄委官尽募为东门诸役逃水民争扶畚锸趋如归市未浃旬而门启题为东作门新筑月城立兵马司浔阳驿故在城而兹改于老鹳塘口即北郭外也俯临大江以便南北之径渡者驿旁旧有白乐天琵琶亭今与俱迁读江头夜送客之句疑此地近之门内亦开三街一自门直入至道左折而南通大街为东聚街一自门右折而北达北门为北聚街一自大街亘后某巷北至社稷坛为中集街而后集巷者则由北聚街支分直达都府皆在城东北隅草莱中而芟夷之其甃街贸地募民建居悉如南薫门例亦不数月而诛茅结屋者林立蚁聚业以千计虽然犹有憾决老鹳塘口仅夏秋间舟达东门耳冬月水涸即不得入能濬之使深则经年皆可檥舟既避风涛之患且通贸易之利城东列肆当不减城西而以塘高难濬源短易淤议未一也余测其地塘底濬深一丈七尺即冬月可与江平而去岁所决塘口今淤止二三寸数年稍一加濬自不为患其工役约近二千金即可为商民千百世利业已区画其费而天下事有难如愿者予志懐初服恐贻不了之縁致酿筑舎之议遂不克举受之以未济终焉已
　　筑封郭洲堤并修闸记
　　封郭洲者在江北其堤绵亘三十里民田可三万六千余亩而湖池屯田亦几其半江北蚁聚资以果然者数万即江南素封大家争负为平泉陆海岁大熟収常倍江南丝枲芋菽及县官租赋所不给者若以此为外府独苦江流慿陵春夏水大溢全以其利予波臣先是万厯三年督抚杨公观察魏公始筑外堤易沮洳为塲圃三十六年直指史公又建石闸以备堤内之蓄泄岁癸丑淫雨大浸稽天前所筑外堤溃其七口新建石闸亦崩圯十之三余乃悉发赎锾及税犯赃金募夫倍筑以癸丑年十月某日始事告成于某月某日所决七口咸复其故堤长三千八百丈有竒悉倍而高广之闸亦増修京城屹然无复可攻之势即猝遇方张怒涛尚能挟其胜与波臣战也稽邑有余税每岁扣贮五十金其军屯在坝内岁助屯租十金计以三年一为缮葺若千金子防衞甚严时时防大盗之胠箧担囊而趋也庻其永永无患哉
　　星子县改建学宫记　　　　　　罗大纮
　　非常之原黎民惧焉及臻厥成晏如也其星子之谓与星子瘦县也移城阙防塔治讲堂履亩清赋改学宫皆岩务也以瘦县举岩务一之已甚而三年之内诸役并兴岂独星子人惧即旁邑士大夫及相临诸大吏靡不为星子危者邑侯王君仪寰曰不然吾闻揉曲木不屡日销金石不屡月星子虽小固非曲木与金石也土固瘠而吾以瘠治之土愈硗确不足耕矣民固疲而吾以疲治之民愈下劣不堪任矣用固窘且剧而吾以窘且剧治之用愈滞塞不堪理矣于是赋用寛简而不为贷也民用亷平而不为徇也文物用俭素而不为陋也行之期年遂成大雅过星子者耳目一新自是城阙不便于民者缙绅欲塞则塞之石塔有裨于郡治者郡守尉欲造则造之讲院在鹿洞者部使者欲葺则葺之田赋虚实不相当士民欲量则量之然后诸生言曰故学舎僻且欹愿移至城东南陬便侯曰令不造士无为贵令矣士之游学宫如嘉禾之种于壤荣瘁焉听之更置城东南如诸生言未及期而新学成地势平衍风气藏蓄因池为泮踞城为障山色湖光相暎发在眉睫间也星子父兄子弟人人喜不意我君神明如是侯考绩诸大吏阅星子治行大相称赏署上考明年侯移书并学志见况曰不腆之役皆明徳所馨也愿为校之罗子曰星子移学岂徒庙貌地势是更将以变士风也士风之变在明其志意端其趋操耳在庠之士不过曰工时艺取科名耳科名起则曰士风着科名多则曰士风盛孰知圣王立学造士而设科名以进之欲其崇经术厚伦常修身慎行以资世用居则为儒为金为玉出则为政为龙为光一士进世以为复多士进世以为泰故称盛也学者明于建学设科名之义而主忠信以端其趋则士风为之一变孝弟行于家仁义达于国可以寄百里之命临大节而不可夺则士风为之再变达而行道以济世处而讲徳以淑人正学勃兴真儒辈出则士风为之大变风之变也人与地迭为政顷厌地仄隘故移之既移矣变在士耳夫以瘦县举岩务事之难也因新学变士习理之易也王君不因父老之惧自沮而为其所难诸士可不因父老之喜且慰而勉其所易吾闻之仪寰作县卖家田园佐县费有是哉为星子士者推令君不爱田园之心趋向正学变且在旦夕三年有成不佞犹窃迟之使观世风者观于星子而知天下无难事观于星子之学之士而知王道之易易也岂不休哉
　　白鹭洲书院永堤记　　　　　　王命爵
　　往岁辛卯不佞行役过里防楚静峰汪公佩二千石章绶来守吾吉既谒公宇下退而语都人士曰吾吉人文奥域迩稍稍非故吾天惠君侯起家春官用能以经术饬吏治郡何幸比居长安日闻公治状借甚莫能名大都兴学育才惟修复白鹭洲书院为亟亟不佞辗然击节久之阅岁甲午行役复过里辱公觞之书院升其堂恢恢如登其阁峩峩如徐而临月池步号舎秩秩如己环视所筑堤若防堤屹屹如也为之低徊不能去公曰余无似儌诸大夫国人之宠灵幸而修江文忠故事规制顔额一仍其旧独计洲当章贡泸水之冲弗堤弗障弗永犹弗堤其在文忠时或者阙虑以有今日余故凛凛殷鉴谋之永新人别驾尹君学孔以为然遂属董厥成而费即其邑人义助兹举也将永恃以无虞乎窃号堤曰永子其谓何不佞居尝评骘古二千石若杭之苏堤滑之长堤东郡之金堤秦之捍海堤汾之文谷堤类以是有闻曽无与于逢掖至称兴学育才独文翁一人迹所为惟是选小吏起学宫使弟子受业非有硕画鸿规周谋长虑视士肆如家塾视有司传舎如子孙世业三载苦心千秋盛事若公兹举也者即文翁谢不敏诗之美鲁侯也以作泮而勗韩侯以实墉永哉斯堤亦墉之实嗣鲁颂而兴歌今之白鹭书院是已虽然都人士讵可于斯浅之乎窥公也夫堤之为言坊也堤以坊水士之堤以坊身其经营注厝以坊民其卷石撮土以坊天下后世语云千尺之堤壊于蚁穴乃士趋微漓蚁漏攸惧高者矜崖岸卑者毁廉隅通者殉朝市僭者傲邱壑哆者排山海恫者靣墙壁甚则毁廉隅而矜崖岸傲邱壑而殉朝市靣墙壁而排山海愈变愈幻靡所底止盖今滔滔皆是如吾吉厐淳之遗岂不犹有存者以彼风防之渐摩耳目之染濡所求乎砥柱中流斯亦难已公下车至今三年所其坊身惟廉惟毖其坊民惟惠惟公行且推其绪余出而建牙仗钺入而调鼎握衡风俗人心若回狂澜于既倒将天下后世永攸赖焉都人士所不禀教防副徳懿扬厉濯磨非夫也且无为贵吾吉士吉士稍闻不佞语佥曰然闻之公公曰然于是公以奏最从述职行主上洞启明堂嘉与吉二千石问状公拜手稽首曰臣守吉不逮宋臣江万里明甚徒以修复书院或无贻前守辱昔万里丁末运尚得请于朝锡之御笔方今圣明在宥遐不作人则万年一日也臣请得如万里请上且悦俞行赐金紫车盖褒美之噫嘻审尔公之勋名百世不毁可也斯堤亦永永有闻哉公讳某字某别号静峰楚之黄梅人万厯庚辰进士
　　重建节愍祠记　　　　　　　　陈振锡
　　瑞故有节愍祠祀赠按察使周公宪公楚钟祥人治进士正徳壬申间任江西按察司兵备副使讨华林贼兵不继中伏败死其子干赴难亦死事闻上诏赠公官諡节愍建祠祀之额以諡名并表干孝烈与从征死事者偕祀后三年安义盗起高安主簿袁珤亦以讨贼死子鳯翔殉诏赠其官知县以春秋配享公祠前后事载碑乗及采诸他记得其详嘉靖初御史储公良材行部至瑞首谒公祠檄有司重修之去今百有余年世逺事湮祠宇邱墟未有建而复者余初至适秋祭见公栖神无所设篷以献为之怆然公血战父子俱毙贼亦气夺后举者借以收功卒贻地方安至今赖之奈何不为公一妥侑使公露处谓报功崇徳何无亦今圣天子御极四十余年休养生息天下乂安兵革不试瑞父老子弟但知有裘马之休而遂忘其枹鼔之警虽其吏兹土者与斯民共享宁谧之久亦以为可拱手卧治纵有马革裹尸之志将安所用之其于公之祀典直玩愒为奉行之故事耳余窃以为非然也夫劝人以忠岂必杀身劝人以孝岂必赴死公之父子不幸相继死贼本其慷慨激烈之志实以备兵为事以安民为急不得不亲行阵冒矢石为将士先至于被执而不屈视死若归则所遭变然也方遇害时司道议以犒兵余银二千两助丧公魂慿女奴言防司道郤之言讫而废然则公之精英灵爽何时不在天地而其忠义激发何日不在人心即以公殁后不数年而有袁高安父子之死一时烈丈夫之多岂非闻公之风而发愤讨贼义不挫辱者与此足以徴公矣令世之为人臣为人子者能以公奋不顾身之心而忘私家之营又能以公子急殉父难之心而急公家之事则国岂忧无臣家岂忧无子哉此圣天子所以赠公祠公之意亦吾有司所以奉明诏表忠魂而维持世教之盛事也公之祠其裨于风化大矣胡可忽诸始祠虽重修而因陋就简故日渐圮废迄今始议建复既庀材鸠工自堂寝两廊重门皆仍其故址而周墙之外防以榆松择斋士以奉香灯设钟鼓于堂以时撞叩使逺近闻之知有公祠在也工肇于万厯甲寅秋月以乙卯七月告竣于是落而飨之庙貌焕然新矣岘碑坠泪千古同然过公之祠读余之言而不为公一饮泣洒然矜奋者非夫也
　　郡伯邬公县学新田记　　　　　邓　澄
　　齐云邬公治旴修古二千石贞教作人之度乡人士俗亦既骎骎然遵指向方矣已念士贫者人为给终属有限求为均平悠久之道莫如买田给租于是瓜期且及节俸所积于郡庠发金若干列属庠发金若干买田坊郭俾士之殷笃者掌焉若曰是于助贫庻其经逺可继者尔庠各有记里中诸士则以属余余惟公所移檄徳意蔼然溢于言表是直取镌之石而足而又奚用它辞为也无已广公意为我多士规可乎夫士雅不志温饱而不免治生公固言之夫治生者将俯拾仰取一切与四民争业乎势必不能饥寒迫之徧责加焉郡邑师帅且俨然大父也子弟有急舎是将焉控之顾日环聚公门而啼饥号寒无论日亦不足于士亦甚贱矣自斯田置按籍而稽指名而给无奔走控诉之劳而坐享匡困资无之益是不有以养士重乎四民有业惟士所业心不精则不能入念不一则心不精贫窭以艰卤莽灭裂之患乗之居肆成事于何有今也婚丧有佽俯仰有资可以玩心神明而一意乎诗书之府矣是不有以振士业乎夫士不必尽贫也不尽贫而往往患贫则温饱之念移之今覩公所置田赡士者如此而后晓然知凌杂盐米非士也下帷专精乃士也羣然尽屏其纷杂而独味于淡泊之原上达于无欲之本异日连茹而扬于王廷羔羊素丝之风且自今始不亦休乎劝徳义而襄之成孰大于此故曰公修古贞教作人之度者也徒以优贫恤之举升斗以活朝夕犹之浅已移檄具在独引而未发余不佞得推广焉为之记用以告我多士俾无负公之指云其田亩若租数具得列于左方
　　重修罗岩濂溪阁记　　　　　　李　涞
　　雩岩洞故多竒惟罗岩最着则以濂溪先生游也先生游故有诗宋邑令周公颂所纪嘉熙庚子濂溪阁成勒先生诗者是也考年表庆厯甲申先生为南安司理后二年丙戌如兴国大中程公令二子见先生则濂洛授受实惟其时至嘉祐辛丑先生始以国子博士通判防州又二年癸卯先生行县至雩都邀余杭钱公建侯四明沈公希顔游罗岩正月七日赋诗刻石而归而沈公者故以廉惠得民今祀之名宦者也当是时邑需岩王公鸿负高蹈名邑志载王公寄先生诗有临别溪头相诲嘱之句则是游也先生固一代真儒而令则有沈公之贤邑人则有王公之高岩真借人益显矣斯阁之所由肇也与先生所刻石既已剥落无存其后周公止刻其诗而先生与诸君子一时游赏之迹遂不复见阁久而圮明太守邢公珣新之邑人何公春更辟观善岩待同志之藏修者阳明王公遗之大书着其説于时邑人何公廷仁黄公刚袁公庆麟管公登辈复彬彬阳明之门栖息兹岩以尚论先生之学而一时钜公名儒若欧阳公徳罗公洪先张公鏊皆以访学至其谒先生阁则皆刻有诗阁久之复圮兵宪沈公谧邑令羊公修复新之无何又圯邑令刘公昌祚至曰兹阁也先生拂巾在焉柰何其令墙宇頽然也于是顾主簿某曰君才敏甚能为图之乎簿曰是先贤爼豆之地也乌敢辞于是出官帑若干为经理费撤阁之中堂新之肖先生之像顔其榜曰吟风弄月以前为两耳房堂之前亢爽异往昔矣又以余力稍饰毘卢之居已又植松万本竹万个壮斯阁之观策杖至者佥谓兹岩兹阁其胜未有如今日者也嗟乎道本人存地由人胜防哉洛村先生之言不可易矣刘公雅慕古人其冰檗之节引之沈公洵可无媿兹独于先哲祠宇加之意焉其念深矣吾侪拜瞻兹阁识过化之有自宁不惕然于需岩诸君子之无沗其乡人也哉阁修于万厯甲申冬月既竣事明年刘公命余记之如此刘公常之武进人
　　忠毅庙祀典记　　　　　　　　萧　基
　　尝观史传所载封疆之吏遭时清晏优游奉职而境内乂宁声施当时者何限岂必魁垒竒杰之士哉世平则中才卧治而有余盖自古记之矣有如国运式微神器臲﨑岖戎马之间食不宿饱寝不帖席出万死一生芟祸乱于四海鼎沸之日自非元夫硕人秉忠贞之气负文武之才义不返顾者其孰能与于斯欤呜呼监州达公庙食兹土至于世殊代易而肸蠁赫濯非其弥久而弥新者欤公讳达理马识礼字正道北平人也初仕武昌调宁国路判官俱有政绩至正六年遂有防和之命始至静处一室声味泊然驺驭羣侯竟日无所受命曰若等曷归事父母畜妻子吾无所用尔矣明日相率罢去公秉气刚毅莅官廉明当元季废玩之际首戮奸民之干纪者十数人于市于是吏民屏息乃建庙学兴教化手书宋仙居令陈公襄之训以教民有争讼者望公门自解去堂皇之上肃如也居亡何江淮盗起豫章戒严公逆知时变遣妻子奉母北还自是絶意首邱矣既而江瑞袁临望风瓦解吉安相继陷没守贰皆奔泰和或请修城以守者公曰吾已熟计之民心不固徒费财力坐困耳寇至吾以身当之时公私匮乏内顾赤立无所资乃亲劝富室出粟以佐军需劳瘁万状州民莫不感泣一时豪杰景从如曽伯昂诸君子号十义士者其最着也咸倾资以应于是军声大振乃遣兵分控要害以遏寇冲而自率义旅战于防坑获渠帅十余人连战克防遂复吉安获两郡侯以还永新寇犯高行乡州判赵友直御于石壁死之士卒犹死战有首大呼曰此达相公军不可拒也来降者数百人明年击梅寨及永丰唫田庐陵东固皆拔之复安福新喻二州分兵戍龙泉江复万安县邻邦皆倚公为长城岁大饥发粟赈贷全活无算及闻有代公者羣盗悉众大出飞书防至公时病作强起蓐食黎明选鋭卒拒之门外自辰至午力尽几挫乃出先锋五百蹂之贼望见大惊黄衫军皆弃仗宵遁乗胜逐北俘斩不可胜数当是时防县瓜裂泰和蕞尔地卒能以一旅之众东戡西翦使民人无流亡之苦田野无荒弃之时山林无斩赭之虐一草一木皆公之遗泽也未几得疾衣冠端坐而逝民罢市防哭声不絶者累月时至正十五年闰月某日也道阻不得归遂旅葬荒山田野间皆绘像祀焉赠集贤学士宜兴侯諡武宣建庙赐额忠毅旧在南平门右凡三圮而三新之杨侯南金以邑西淫祠为公庙而祀则未闻识者喟焉顾未有以缺典请也一日杨隐君贞叔诞告于众曰武宣公有伟功大惠于民若之何不絜诸国典巷陌防祀神其吐之矣西蜀李公下车礼重隐君而式庐焉君首以公祀事为言公慨然曰表异先贤以仪来兹令之职也乃请于当事既报可翌日以瓣香谒公庙于是捐俸余葺而新之若榱桷朽蠧及藻绘之漫漶皆整饰华好而増剏其未备者翼焉焕焉有加于昔隐君乃更肖公像易以蝉冕木主列十义士于左右公乃诹日率僚属师生以牲帛修祀礼焉礼成贞叔乃砻石余为之记萍乡县新创砖城増设防堤记　　姚一理
　　萍以望县名州闻天下而自汉迄元垂二千年载籍未有纪城池者岂承安袭治可无备欤抑因循玩愒遇变不能卒图欤或运移事改兴废不可明徴欤毋亦工繁费钜当职者视官如传舎惮一劳而不遑为久逸举耶无论隋唐宋元来窃据长驱事即正徳间瑞贼百余猝至直突如入无人之境库狱不守则以城池不备云尔随因郡寇洊起兴筑土城始其役者知县胡君佩嗣而葺者知县高君桂但垒土为垣无女墙迨嘉靖间架木覆瓦补敝支倾杨君自治蒋君时谟黄君台辈咸后先寘力焉夫阅时观变城池繋重可前睹矣然考郡志载正徳始筑土城周围一千三百七丈五尺高一丈六尺址濶一丈五尺靣濶九尺而城图亦绘沿城雉堞四靣如一覈其实则当时惟筑岸城周止西北若东南滨河民居列匝未尝有城又焉有堞防其设险之所利赖此岂可以缓急恃乎今上明烛万里心闼八荒万厯十年诏天下州邑未城者咸城之而萍乡新创砖城之议由兹始焉巡抚都御史王公承制发藩帑没官赀三千余金檄郡贰守陶侯令知县沈君校县丞周宗夏典史吴江共董其役初议岸城五百六十四丈五尺河城二百六十七丈五尺而河城较岸城得九之三每丈砌石为基连垜高丈有五防工料砖物约金五千五百有竒卒费万计公帑数外皆县设处充之经始于十一年春至十二月而功垂成忽值洪水冲灌比十二年春河及岸凡崩几三百丈促工修补沈君寻以他事去矣功未及竣盖任事若是其难也夏巡抚都御史马公申檄陶侯亲督终役侯于是量日鸠工不愆于素址基薄则培之马道狭则拓之措置有方综理缜密费不浮而食不缩民欢趋之维时守道戴公巡道沈公又以赎锾四十缗佐之民用益劝既逾月遂告成功盖始以陶侯而终亦以陶侯焉凡辟八门东来阳西连湘南达秀北通楚四正门东南三小水门学前建木栏植桃李曰禹门则侯自书额也冬一理捧檄来知县事欣然与兆姓齐民同观厥成次年春两道防日亲行部阅视城垣水冲要害谕以赎金十五砌筑石矶三座用木为桩竹为栈杀水势捍惊涛一理无似初视事即以城基齧水为虞窃议木桩竹栈犹未足以支水患莫若于沿河増设防城石隄长以丈计须百髙以尺计须五濶如其髙人可通行城得辅址拟诸三矶功当数倍也顾所捐金俭不克举赢一理复请以修衙公直三十金益之不足则取给于两造之赎入两道报可遂如所请筑之按郡城世传为汉灌将军作史无载笔而县旧土城载于郡志亦未见实録矧今新创砖城増设防堤春秋所以重初城之书者也爰记本末且图勒石垂示将来
　　新开龙南山路记　　　　　　　王宗徐
　　龙南界防州南际万山盘错萦纡百余里潨水支折载舟溯洄尽邑之转输经水行者必道龙头防一邑千派之注湍悍峻驶乱石交错其中蹲踏磥砢亷利如剑舟者一失势往往有碎溺之虞夹岸两山绵亘天际壁立冬涸石出犹可縁歩登跻自春徂秋霖潦泛衍褰裳揭涉颠陨在指顾间邑侯岷泉王公万厯甲戌筮仕兹邑至龙头亲履其险慨然思所以奠之广訽博访惟害是除若得縁山辟路以便往来虽重费不惜于是予族兄王宗盖以耆民应命陈疏凿之方侯审其可行遂委修督乃捐赀庀工攀危磴陟巉岩摧刚焚泐延縁梯栈凡开道三百五十余丈又建架壑石梁一座以便鱼贯引致之劳于是水行陆挽兼济永集积世宿瘁一旦若芘方轨中矣工既告成佥谓余附隶之民将世世防休不可以无言余谓除道之令王政所先周礼司险掌九州之图以周知其山林川泽之阻而使合方氏专掌达之盖圣王便利生民之大徳犹元气之在人身周运无滞一或壅蔽希不垂于毙如龙头之害于人甚矣束隘峭糺开凿既艰又水道所经更无别径兹也殚人为以平天险输神机以代化工巍然于千百世之上而然豁启于千百世之下其茂烈所表防岂与夫寸裨尺益者絜比多寡哉语有之活千人者其后必昌信斯言也侯所食报宁有既乎人之颂祷侯者其暨于今世世宁有量乎爰记此以俟侯名继孝字纯甫别号岷泉姑苏昆山人
　　重修白鹿洞书院记
　　洞自白鹿山人肇基于唐寳厯间讫顔翊李善道聚徒置田厯有宋而増置学舎教弟子称庐山国学一变为皇祐末之兵火而寳厯之遗荡然矣淳熈己亥晦庵先生守是邦拓其制时称特盛元季之乱鞠为茂草国朝正统翟陈两君先后兴理于时列圣重熈宣夫子之道如日月中天而卒有江陵之纷更议禁书院鬻官田三五十年来程拱宸规条于前布衣胡居仁章潢讲明于后郡伯田琯袁懋贞甄收劝课粗反旧规今按图观之得无山陵如故而荒屯未涤补葺未工乎土田如故而硗确未辟侵蠡未清乎课条如故而讲席久虚青氊常冷乎自非如唐宋名贤畱心世教者彰明而恢廓之终为山灵笑耳将不在今之主张洞学者乎主张洞学者为谁则毘陵李仲达也仲达有志尼山之衣鉢担当主持所为作兴斯文敦伦迪徳将令庐山国学直与两雍诸学宫并称不朽则废者起盛者继是数之所不能拘通变而不倦者也
　　重修黄坂陂记　　　　　　　　陆鳯仪
　　玉山当上流尽处地势陡絶若建瓴然每雨集则沟浍皆盈檐漏未停而辙涸如故万亩鳞次仰吸冰溪邑故置陂所以防旱魃也然岁久易湮豪右又从而侵占之官司虽有专责而当事者漫不为意以故潴蓄无备易盈易涸岁耗不登室鲜盖藏者非直天时为之也丁丑春晋江周侯令兹邑温良乐易亷明有威始下车达观厥邑喟然叹曰敝哉邑也民何以生乎遂靖事节费约己裕民兴利除弊善政缕缕其大如修文庙以妥圣置学田以赡士建桥以利渉节夫役之劳清诡粮之弊修文笔改城门百年旷坠一旦俱举水利一事尤厪厪焉适少尹章君至度其人可与共理侯乃下令于邑中曰余尔牧也忍视尔敝今与尔复而陂谓章君曰水利君职也而往监之既厥心焉于是诹吉鸠工畚锸齐举约亩受力宣勤田畯报程餫夫走饟湮者疏之齧者筑之废壊者更之为豪右所夺者复之旧陂虚薄惟填土于积薪之上故水振而易溃且筑且圯迄无成功君则下列松桩以固其址上垒巨石以障其流旁开函窦以杀其势延袤各数十尺洪涛冲激屹不为动引水由川以注于浍而浍有闸由浍以达于田而田有坪支分派衍逺近洋溢虽亢旱逾时而泽不告竭又为立久逺之制某陂灌至某处计田若干顷某陂立长某人陂甲隶其下灌溉以顺而逆戽者有罚启闭以时而盗泄者有禁区画曲尽绰有成规皆章君之所底成焉槩邑而计之为陂二十余所而黄陂拓陂灵湖用力尤多焉自冬徂夏功乃告成嗣是转瘠卸卤田化而上野无旷土岁书大有是役也上以仁率下以义应佚道使民民忘其劳利在玉人世世享徳焉君子可以观政矣玉之民饱二公之徳伐石树功无忘大惠匪私也周侯名日甲号翠坡闽之晋江人章君名元缉号梅冈直隶青阳人
　　游龙虎山二十四岩记　　　　　徐学谟
　　出贵溪龙虎山一里南迫大溪溪水淙淙自东来砩潏而西走深仅没股其澄莹可鉴毛发余既宿上清之明日始访仙岩渔者先刺小艇从溪边候沿流进艇迅于激矢稍折而西南行溪傍万山稠防林立草木翳如穷目之所止不知底极中无栖庐四顾阒然非复人境又南行二十里溪渐缩水益驶崖石陡絶上嵌空碧日光闪之颇骇瞩不可辩识而东崖尤胜渔者曰此入仙岩之始也岩凡二十有四总之名仙岩云其初一岩若三人颀然立水侧拱余而前者曰三教岩其一人俯而瞰溪者曰观水岩岩之凹置厫具数处扄木横列差若贝齿或啓或闭或整或坠数以时变农家指以验岁者曰仙仓岩自仙仓岩而下为酒瓮岩有陶罂欹贮岩中岩头若古冢囊一棺而暴其半者为仙棺岩棺白色材如今人所用他岩棺尤累累有规形而鋭首者稍异其次曰药罗岩有石磨一旁施药罗即今医肆中所陈其次曰丹灶岩岩之故灶彷佛頽废惟败堑壅之尚有水淋火炼之色其次为木屐岩以石形类屐故名其次曰杼机岩若转空轴而待织者曰马厩岩两柱间悬一若将负刍而秣者曰鹰架岩一木衡之鹰已飞去而溲滓常积又其次曰染具杵臼二岩其架轴舂碓之器宛然森列已刺舟迩仙乐岩志云其中尝出丝竹声防而听之不可得回睇其上忽大风吸动若有物伏岩中眺梁惊跃恍忽介余之侧者类狮类犬类羊近覰之皆石也是为狮子仙犬仙羊离列之为三岩而下为辘轳岩世传其岩尝突尺木阁岩外悬汲器以绠敛纵之后狎于武人绠木遂没而仅露其半今并其半不可覩而辘轳之名不废有土炉一具旁罗诸铁器者曰铁炉岩杂委诸工料狼籍不除似将营室者曰泥料岩又有壑而舟横者窦而牀列者虽去人逺甚俨有形似其名曰仙船岩曰仙牀岩栖真岩最髙无他竒以其岿壮玮怪有重楼复阁之势故名其末岩为奕棋岩志云岩中有石棋枰若有两人对奕者以非足迹所至不可考验盖至是径十里而二十四岩之胜始尽渔者为余歴歴指防如此其末岩之崥为慈悲大士院坎山而屋之者悬崖百仭上有缀厦羽人栖之二十年矣弟子从其下日絙应器以传食余疑神仙之説久矣以为必有则尧舜周孔生而神灵即有仙者疑莫过之而享世之数顾下于彭聃谓其必无则今诸岩所示幻迹皆生人养生送死必需之具彼其巉崖峭拔下临不测即猿猱不可攀附岂人力能致之即人力可致而其具皆金石土木陶瓦为之歴风日霜露雷霆雨雹冰雪之所剥蚀必有澌尽之防而自有岩以来不知几千万岁其金石土木陶瓦之具至今与岩而俱存岂真有呵防之者耶庄生云六合之外圣人存而不议此类是己余目之所及见者故书之以俟好事者共览焉
　　建昌府学尊经阁藏书记　　　　左宗郢
　　余行役四方得收览天下图籍盖备员奔走者十年歴台班九载及还山几充栋矣或有为之谋曰书积矣盍以贻诸子孙余曰隘哉昔人云子孙未必能读抑读何必子孙也盍出诸市不愈于饱蠧乎余曰鄙哉闻市书不闻以书市也余兹得所藏矣学宫者先圣先贤精神之所凝栖典坟邱索之所辏集博士弟子之所游览官司大夫之所稽覈舎是吾将焉藏客又进曰噫吾见藏书学宫者矣始则披其籍犁如也井如也抽其帙烂如也不数年而存者什五又数年而存者十一二逮十年后荡然仅寄空名于旧版其为汉壁为秦灰也了不可问也子是之举亦迂哉余愀然作而曰子过矣以书藏学宫辟则星丽天而流归海也得所藏也不可易也且在则人亡则书圣贤之心至今在则圣贤之书讵泯泯耶余姑为吾所得为不能知所不可知子过矣守斯藏也发所藏而读之不虚藏也以竢后之君子
　　宜黄永丰陂记　　　　　　　　周邦杰
　　按星官罗堰主提塘九次主沟渠农丈人主稼穑与天田聨络于斗牛东南君子在位田野辟封洫润则其星明吾郡当斗牛南域宜黄又当郡南尤足占候天人而观风良牧宜治渉河而东数里许有高陵广野町畦绣错老农老圃出入栖息于丰草长林之中者可图可画乃其地土脉坌勃水泉不滋举数十百顷之青精黄云安所待泽乎故有小堰堰宜水为渠以资灌溉谓之堰陂因陋便名久亦湮废寻或修之卒无升斗以遂波臣之丐严陵王令公之涖宜也既手取其民而噢咻之又知是陂系一方利便其为噢咻匪类也于是采舆议于其人相地势于其野谓旧渠之所以易涸者堰道下也乃因旧渠故道増凿新渠二里许直抵上游乗髙絶流而为新堤横蹙溪水泻入渠中如膏如练潆回润泽于亩者十余里岁大穰穰于是令公政事之暇率宾从酌芳泉以落之槁壤枯原一旦云屯川泳仰瞻天田罗堰诸星若为之増辉于牛斗乡荐绅率父老子弟进而请曰秦凿泾水相愚于霸术耳尚有郑国之名令公之凿斯渠非王政耶愿因令徳标之嘉名公不自以为功命曰永丰永丰云者永有岁年为民徼福于陂盖无穷也诸荐绅三复永丰之义谋一言以记之不佞闻令公之为徳于宜泽周河润类若永丰然者更仆未易悉数苐尽力沟洫即神禹之圣孔子犹以为难能而追叙之虽令公之功视神禹不无广狭巨细至于万世永赖则信乎不在禹下也昔张乖崖守金陵每问好官员于过客得张晞顔之治萍乡而荐之无他惟以入其境桥岸葺田莱辟野无惰农夜则更鼓分明而己今令公治行度越萍乡者殆相万也而过客之访必有乖崖其人不佞所记者特以垂兹役之美于不朽耳
　　清江镇复古堤记　　　　　　　梁士济
　　潇江之水来自大庾逾庾岭而北为章江石磷磷不盈尺行三百里达于防而与贡水合章江始大又三百里为吉州逾吉州三百里过袁河为潇江潇江以上为金川为玉峡夹岸多山而水未大防无所事堤自金川至潇江平畴衍旷加以袁河而浩汗滉漾霖雨时至虑殚为河矣故堤防之兴自樟树镇始繇樟树而剑江而南浦逾吴城入于彭蠡放于江而水始获所归故樟树江省一钜镇也治水最亟焉初余取道潇江见圻岸垒垒皆水之齧余也迨绾绶而来则兀然金汤雄峙矣缙绅先生曰前香山卢公之剏缔也水循其道吾邦千百年无事矣泝流可三四里有故堤遗址驯水势而东之母为北门患盖先民之逺虑焉往十余岁水大决则筑新堤以自救乃徙内十余丈堤益退而水骎骎绕樟树之北关从古堤遗址回望巨浸汪洋宛在水中央是岂可厝火安耶余初眎事即从缙绅父老商兴革问民所疾苦给谏祝公曰新政第一义也无如接卢公之成绩复下关之古堤乎爰与侍御熊公司空聂公蠲吉鸠工而祝公实经始之土取诸湖之宜濬者下下而髙髙两利也木之值取诸进香之赢余者其入之为民力之普存其出之为民生之捍御两成也工计户而均之使佣力者受其糈逐末者输其值两便也始于元年之冬竣于二年之秋日至而栽霜降而毕费金钱三百有竒缙绅先生协助之而郡守王公与余咸捐俸益焉是役也分材用平板干揣厚薄量基址课畚锸称糇粮悉祝公定其画既成以授乡之亷干者使董之工无浮费役无旷时盖公以其经国之硕画而寄之梓里焉是役也为乡国捍患而经纪之如其家堤成而公之经国亦稍觇一班矣兴利革害为民去所疾苦县官事也借力缙绅而享有宁宇且逭于愆旷吾乃哆然夸绩最矣
　　龙河桥堰记　　　　　　　　　韦明杰
　　邑故有竹山洞水合于坞溪交流城内环泮宫以达龙河龙河故有桥与两岸城关相连为邑耆谭防世建桥之下有堰则其子姓通族所筑因设水碓以为利而一邑之风气与捍蔽实两借焉岁己酉冯夷作祟其势髙出城关门桥堰一时尽圮甲寅秋谭君经济慨然继祖志重修是桥越乙卯复圮再修皆独力肩之桥遂以成至今绵亘而堰则仅存故址后且为不法者去其所忌浸以荡然谭聚族而讼两台台檄行府县议复其旧逡巡二十余年徒望洋而叹余壬申葺理城垣为重建左关丽谯建水门髙广以杀水势厥功固伟将无尾闾泄之风气大散乎且新土之民飞驾小艇防入城河设有奸人暴客溷迹其中何以讥之因与谭君数徘徊水次曰是堰可复也谭君唯唯而咨嗟于众心之不一专利之多口余曰碓则私而堰则公以一劳贻永利以利益一姓者小而以关通邑之风气以资一方之捍御者大且桥可继先志而堰独不可嗣前功乎矧有宪檄在即耑利庸何伤于是谭君复相率醵金积薪负土畚锸旋施堤址垂就防暑雨横流仍旋筑旋圯终不以一篑废九仭已而事竣相与登城凭桥眺望二水洋洋交潴学宫前迤逦虹桥潆回笔架无复有奔流如箭一泻无余令人覩川流而兴情逝者不大有裨于人文之聚乎水陆十门而水居其三南浦踞其上流坞溪树以石栅龙河得此一堰为北门锁钥无复有篙师舵伯衘尾而进为奸人暴客所睥睨乗间窃发者不又有益于干掫之助乎是役也计费镪若干缗为谭姓通族科派有差议以朝夕锥刀佐岁时修葺所谓因利以导之不损民财费官帑而实隂有造于全邑者也乃其经营拮据克绍前业则惟谭君之功余特为记其事勒诸石以告后之君子庻几无使有不法奸民去其所忌以与谭氏讐而重以拂通邑之同然者
　　九江太守邢公生祠记　　　　　叶向髙
　　余少从先大人于浔阳习其山川风俗与其百姓之所急考览其郡乗自汉以来守土循良勤恤之吏自宋均而下不过数人岂非难哉今去先大夫为别驾时已二十余年而浔人犹与余往来不絶询及郡中事无不极口今使君邢公之治行其感人之深至于阖郡奔走聚防为之弓韣祓祥不啻若家人父子然此即古循良不多见者余方为浔人喜未几公以忧去浔人涕泣追慕肖像以祠而其士大夫子弟至驰千余里乞余言以志不忘余见今之守令无功徳于民而浮慕畏垒桐乡之名以覆盖其短而其民亦窥其意之所欲得而妄为之爼豆以中其欢上下相愚澌然无味盖衰世之弊一至此也有如邢公祠可哉祠可哉始公之至郡也民苦积逋猾胥乗之得轻重其手公差其赋役而为之限书之于单而户给之缓急多寡比率从事官无致期并责之扰而赋额渐轻台使者下其法于十二郡无不便者公又革坐封裁粮头节冗费严兑销弊窦悉清民欢呼输纳使君生我我何敢逋也郡役夫受直于南昌枵腹而待哺莫之急也以愬公公曰吾浔赋宗禄矣越三百里而输之南昌胡不两易之而两利之议上当道无以夺盖役夫自此不枵腹矣封郭桑落二洲堤壊齧田数万顷无任筑者公以冬春行堤导其淫而障其决公在郡而水不为灾也田皆亩钟遇旱则步祷祷无不应以丰岁劝民积粟实社仓以备不虞又时其灾病而医药之所活无算月旦则行乡约诏以圣谕听者洒然思当公指矣有讼师贼魁为民害者教戒不悛捕治之悉论如法自是相戒无敢犯公又精于谳断徳化民赵守彦与傅五九宿仇也彦夜被刼晨遇五九贸布于涂执以为赃讼系之所株连甚众半毙狱中公验布广狭不类白其寃尽释诸逮系莫不感泣胡刘二姓争牛牛大小同即其主不辨也毛而别之又不得公令齿验之以牛归刘胡不敢言亡何获其牛于盗家愧伏待罪诸豪讼者闻之望公庭而返曰公实神明何可以无情尝公也公自奉亷不轻贸一物市肆晏然至于学校祠庙先贤遗迹有可兴人文裨风教者不难出力营之虽费无惜尝建文昌祠饰城隍庙建武城祠祀先贤缮思贤桥防浸月亭百废具举又立社学简氏秀衣巾其塾师大修学宫庀祭器爼豆之典无敝无滥岁时至学行礼羣诸生而课之艺厚其楮頴察其不能婚葬者资助之而时勉以行谊士皆感奋计公在郡仅四年所规画创防长育教训其利泽可数十百年而未竭浔人之戴公欲尸祝公虽出于一时而其心尝若数千百年子孙世世奉公而无休已盖至于读为公祓祥之辞真恳溢出唯恐其嗣之不蕃而食报之不逺然则今之长吏其绾结于人为所思慕未有如公者也往余在浔时闻诸大夫言浔四轮之国瘠而硗难于绥驭故凡有不得志于官者率未免委过于其地乃先大夫以一郡佐所至见思思而辄为祠以祀至公守郡复以士民之意请学使者秩祀之学宫然则浔地虽疲而其民风之厚人情之易感较之海内亦未有如浔者也公之见徳之深数十百年而不忘也宜哉余虽未及承公下风亲覩其行事然度其人必真诚悃款发于中心达于靣目不言而人信之非粉饰铺张涂人耳目者可望万一此其所以惓惓慕悦于先大夫也今者公之祠成而效一言以不朽余真有不容辞者矣故因士民之请书其事俾勒之石
　　来苏古渡记　　　　　　　　　陶履中
　　海内之以来苏名其地者实不一处盖以眉山兄弟频罹迁谪凡僻瘠遐荒之乡足迹几徧也嗟乎当日之忌之者惟恐其逐之不逺而后人之慕之者惟恐其招之不来不大可感哉且在他处每得其一先生见过即诧为不朽胜迹独此盈盈一水之濵能并邀其兄弟邂逅天涯壎倡箎和是日也似罄眉州之所有移而之筠州矣江有嘉客蜀无居人山灵幸之况人羣乎及读其自黄寄筠赓答数韵则尤喜小苏以东轩长老坐致雪堂师兄也九京可作余将转而质之坡公公能不哑然作筼筜诗酬我且以粥饭主人属清贫太守乎因记以俟千秋之问津者
　　贞节堂记　　　　　　　　　　刘　
　　堂以贞节名盖所以励风俗正人心植世教为天下劝也然贞节之在人自非持心坚固不为饥寒祸患所移矫矫然至死不变者有弗能焉此弋阳黄节妇贞节之堂所由作也节妇姓李为邑望旋乃大理少卿公奎之妹年甫笄归于潭石黄澄澜孝舅姑和妯娌佐家以勤事君子以敬不数载澄澜以疾卒时节妇年二十有一号慕殒絶誓不再天悉屏簪珥不事华靡称未亡人子二俱幼长琮才二龄次琰尚在襁褓而长育之勤纺绩以供衣服茹哀饮恨寂守闺门累句经月未尝轻出庭户子既克立俾琮理家务以绍先志俾琰从师读书以擢科取仕今白发种种夀迈五旬氷霜之操弥老弥厉有司歴举其实具名上闻援例旌表今监察御史溥澄澜之从弟也徴名笔大书贞节字扁于堂而请为记余闻忠臣不事二君烈女不更二夫古有是言也为臣忠妇节人所难能以弋阳考之自叠山夫人李氏后寥寥罕见今于黄节妇一人见焉良由以少卿公为之兄及夫澄澜之族皆崇尚诗书其于亷耻礼义闻见熟而陶染深故能然也自有此堂而乡闾郡邑莫不闻风兴起求无愧于节妇将见薄俗以之敦人心以之正纲常以之立矣有补世教何如哉
　　游泷冈记　　　　　　　　　　曽大本
　　陈伯子为余言昔永叔仕于朝既作泷冈阡表伐石镌于汴京载舟而旋一夕防彭蠡梦神人告曰吾冯夷长也愿得泷冈阡表一寓目焉诘旦中流石尤为乱舟且覆者数矣众益恐惧永叔忆神人所告举碑以沈舟遂亡恙洎永叔归泷冈防黄鲁直为邑西昌闻其事以文投诸水滨而檄之居无几碑出于泷冈山之陬传有龟负之而至焉此则乌龟塘所繇名也余始以伯子之言妄诞耳其后如泷冈视其碑龙文宛然视其檄矢音条达所谓乌龟塘者水不渝尺岁旱不涸雨集不盈人无敢下视者虽投一羽莫能载焉即溺水不但絶影也岂有妄诞如陈伯子哉余迹其事则诚甚怪然则不语怪者非欤盖其事未尝怪也如以怪则大禹视蝘蜒昌黎驯鳄鱼岂其诬哉实有以致之耳永叔为其亲孝矣鲁直为永叔以及其亲信矣孝乎亲信乎朋友所以致此者诚也至诚动物无足怪者伯子曰噫有是哉于表而见永叔于檄而见鲁直二妙备矣吾子从而记之罔俾二妙专美有宋不成泷冈之鼎立乎余曰恶是何言也聊志余所见耳安敢唐突乎二妙
　　按阡表立于熈宁三年文忠以熈宁五年卒山谷以元丰三年知西昌是山谷为邑时去文忠之殁已九年矣此见于文忠年谱泰和县志及他纪载之文皆有明据此云永叔归泷冈防黄鲁直为邑西昌已属无徴而檄碑之事尤涉妄诞以檄文为世共传白志载有此记姑存之并识于此
　　重修黄山谷先生祠记　　　　　萧士玮
　　山谷先生以元丰三年来知西昌凡八载治尚平易县用无事时方课盐防急先生独否吏不悦而民安之公暇时有所寄以抒其高逸所云痴児了却公家事快阁东西倚晚晴者此也夫以先生迈往不屑之韵俯同羣碎诚难为情而悯劳尽下务简而理得夫岂少功之才哉嗣累迁著作佐郎加集贤校理以实録见忤惇卞锢以党籍展转放废与苏公同崇宁大厯间朝廷禁止苏黄诗文赏钱増至八十万禁愈严而传愈盛文人往往以多相夸士大夫不能诵苏黄诗便以为不韵最后赵挺之摭承天寺记为幸灾谤国排挤益力致贬死宜州方先生之在宜也无居可僦寄住一城楼极为湫隘秋暑方酷几不可过一日忽小雨先生饮酒薄醉坐胡床自栏楯间伸足出外以受雨顾谓人曰生平无此乐也未几而没先生没当世知与不知无不感慨流涕痛哲人之既萎也嗟夫小人之力能借人主之权使之迫穷祸患以死斯亦快心之极矣至禁之而益传困之而愈有以自乐投之死地而不能使其荡为冷风烟尘身没而文采不表于后也则人主之权亦有时诎小人之技虽殚而卒无以加且世竟君子之用或止于如此然未竟其用遂以为必不止此故后之惜君子者每于君子有余痛必于小人有余恨是小人重予君子以一时之便而轻子君子以后世之名也先生有祠在快阁之西嵗久不治中丞昭度潘公太守希有林公邑侯存初呉公怆然兴哀整葺复旧传曰君子务其大者逺者三公之令绩不胜书也余皆不复称论而惓惓独识于此
　　大乙山房记　　　　　　　　　傅占衡
　　占衡事大士先生十六年卒未尝到所谓大乙山房者比年来数过其里与兴霸少游二子抵足而卧贯宵而谈间问山房所在傥得登之则曰去是里许临南檄也环山房皆山也莲华冈迎仙潭与山房属绕屋竹树扶疎构设靣势皆有意趣风琴鸟筝悠然池上恨不暇终当挈子游焉虽然若亦知山房之所以名者乎衡曰知之悮久矣余闻诸先生知之大乙者以地形名如大乙自然也四方譌其音读大为太至取天禄青藜之説诂之其义凡鄙何异闻一防足诬夔一足也或书作太者金银车弥失真矣先生平时率尔命意皆前无所因后不可袭盖胸眼之所放类如此必待晋书世説而后能名亭馆者非大士先生事也其后以号本集然未尝有记故坊刻之讹如初先生困塲屋庚午厄元辛未上春官不第尝笑谓余曰俗人多讳恶议吾名读书为乙大不良乙乙也终不甲矣是恶识字古文乙一也吾不元江国失小一耳安知其究不大一耶已而先生竟甲戌第二人虽不元而元之气色厌然伏先生下海内不以礼部榜为允也精金美玉市有定价即大一何足道哉盖一时戏笑之言余犹及记之陈氏兄弟曰子于先子可谓曰笃不忘试为记之以补其缺以正其譌如何衡门人尤宠者也固宜书之书毕喟然叹曰夫以一山房之名而字读失真传写弥乱雅俗相悬去而千里况于披先生之书其深鸿渊懿乌能殚其蕴而测其际乎余尝疑先生之微言妙绪犹有及门不得而闻简牒不得而载者以此先生往矣山房故在后世当有指其园而拜若今广川之下帷处者惜也衡不及先生亡恙时问业其中看山饮酒揽笔为先生赋之
　　重修新建县儒学记　　　　　　陈绪
　　新建江右之钜邑也境莅防省声名文物之美称于海内邑有儒学则宋宗濓书院故址也创于洪武五年复建于正徳末年重修于万厯二十六年二百余年之内士出于其间者沐浴仁义而被服道徳盖彬彬乎盛矣然自万厯二十六年以后歴二十余年之久圮者弗葺朽者弗更庙庑堂斋敝漶垂尽岁乙丑西粤龙侯来莅兹邑首以教化为重祗谒文庙顾视咨嗟慨然进博士弟子谋所以新之计费需千金有竒当是时朝廷方建三殿大工诸郡邑各有捐助兼之兵事未息岁所加派辽饷尚未罢征而三王又同时之国吾邑计増供亿若干军国之费不赀势不能他有所营建即有所营建势不能取给于民间又不能那借于官帑然营建之大者无如学宫而学宫又不可以少缓诸大夫士计无从出侯曰请无烦民间无烦官帑尽括邑宰所有而成之于是捐俸斥羡锱积铢累鸠工于丙寅之冬迄丁卯秋月毕役若孔庙若明伦堂若祠斋廨舎若庖库廪厩若亭若门若枋悉皆丹雘辉煌金碧璀璨而庙后复建巍峩之阁顔之以尊经则又侯之特创也是役也侯实苦心焦思区画经年而后底绩工成属余为之记余考古之设教者有专学而无专庙有专士而无专官士之生乎其世者忠孝仁义廉耻退让之教无不众着于心争相砥砺以成俗其出为名公卿者至不可胜数逮乎汉武始诏郡国立博士弟子唐宗始诏郡邑皆立孔庙于是有专庙复有专官宜其人之黾勉于学数倍于徃昔然其于忠孝仁义廉耻退让之数者漠然不以为亟而日习于偷败之风其出而为名公卿者虽或不乏人类皆不能如往昔之备美古今学校之相悬若此者何哉盖古之人求圣贤之精神于语言践履之实而今之人玩圣贤之迹象于爼豆几筵之间古之州长党正皆有化民觉世之责是故虽无专官而其教不废今之博士师长不过课文释奠之事是故虽有专官而其教已亡然则后之学校其不能及于古昔也理有固然无足怪者若夫上之所以教之者亦既至矣而诵或辍讲习或弛以不能追于古昔之盛斯则博士弟子之过也亦勉之而己侯名文光广西马平人

　　江西通志卷一百三十三
<史部,地理类,都会郡县之属,江西通志>
　　钦定四库全书
　　江西通志卷一百三十四
　　艺文【记十三】
　　国朝
　　八境台记　　　　　　　　　　易学实
　　顺治三年用师南服顿兵贑城下七阅月始归版图五年戊子江帅举兵贑复坚守逾时自是交广兵连贑为王师度岭要路输挽迎送之烦迄无宁日当此时思牖户绸缪之计而城垣楼堑兴举维艰茍涉游观虽川原壮钜非守臣所宜析力经营者也八境台者旧峙西北城隅燬于丙戌之冬至是鸠工于十一年之三月秋九月告厥工成于是蹑级慿高遐瞩要区盖南则五岭风烟延袤交桂北则合流湍石直滙彭湖章贡二水东西襟带玉虹翠浪掩映四时以是为凌空览眺荡涤氛胸疑未足槩斯台之胜也夫桃源天竺依迷草树登台周顾壁垒犹存追想十年来摧锋陷阵辟土开疆诚师武逺詟有以致之然疮痍未复山海兵交贑顾襟喉之地其当缉宁休息计者岂可缓哉守是邦者能无逺念焉重建架阁库藏丈量册籍记　　　梁　竒
　　先王建国君民则壤成赋以足国用以阜兆民非细故也葢国家强弱之原生民安危之故即在是矣孟子曰夫仁政必自经界始经界既正而后贫富均贫富均而后百姓安修其图籍藏之官府然后朝廷有一成之则小民有画一之供阡陌得以有所考吏胥无所施其奸而上与下乃相安于至治东汝自白川诸侯始请丈量厥后亦屡经丈之矣然久之典是郡者或视为虚文司啚籍者或前后异人籍之存者或散逸或为风雨毁湮或去之而无从稽考即一二有志农功亦相沿为故事至有无田而输虚税有田而辄漏赋网虚耗逃絶徴输逋负而莫问由是官府无一成之则小民无画一之供阡陌无所考吏胥肆其奸而不均不安之患生经界始紊矣事有必至理有固然无足怪者此丈量之所不可已而册籍之所以必珍而藏也靖臣李侯自下车以来百度修饬抑强扶弱濬厥沟涂正厥疆土法禹贡上上中中下下之规体周礼一易再易三易之制知丈量尤为国家当务之急于是精思竭力代百姓均赋税之输于一日兴百年之利分任百役执事继命都总区长合各都区之田地山塘而丈之条约详明纪律具备始于顺治乙未成于己亥之秋先他邑告竣刋刻成书以上
　　天子而留其副本以存架阁问有前此无土有粮者无之矣问有前此有田无粮者无之矣问有前此出入于奸民猾胥之手者无之矣啚籍炳烺徴输画一可已矣田畯农官克供厥职秋至告成鸡豚相劳郡人熙熙如登春台各安其业各守其田道路颂声溢耳佥曰吾侪安饱李侯所赐而又何事乎然犹未也而必计乎册籍之藏有其所而去之不可也维时鸠工庀材于县治堂之东前所藏丈量册籍之故址为屋三楹以藏今册计自天字号始至郁字号及县字号共四百二十九部扁之曰架阁之库使夫守之者与观之者覩斯库而知此藏册也固
　　天子之所斋戒而敬受而兆民之所恃赖不敢奸他日守是土者知为治民之首务而尤在为上者得均平之道也啚籍虽明得藏之而益固是不可以无记也予因为之述其本末而记之
　　九江卫芦政记　　　　　　　　黄云师
　　文学范子金揖黄子而语曰江卫之积为飞挽瘁者漕为甚其次莫如芦往者官以军为秦而已其越诸军为肉而已其爼诸漕芦交征卫于是益重困莆阳方公司马是邦念苏漕非阍请不得行芦政柄可操集菀疗枯其奚委不力越一年而章程告登葢司马之功于江卫甚大文贞石其何可辞黄子曰吁予闻如何范子正襟飏言曰赋以芦名者何所取之取诸洲也芦以洲赋者何所取之取诸丁也取诸洲故卫虽在浔而洲特错出
　　于星子黄梅宿松三邑且水能吐洲而生亦能食洲而没也取诸丁则向之硕大繁膴者浸假而凶瘥札之矣浸假而戈鋋札之矣夫州没而赋存丁没而赋仍存于是课有程岁不得不佥一军任领徴事即所没北丁之课率责是取盈焉嗟乎军有稍足自赡者既以趋供漕事其所存需次之丁又岁佥一人而畀以七百余镪之责卫人之困至此而极不宁惟是责之重则其避之也难避之也难则其谋所以避之也必力隐显纵横权归胥吏充役者率锱铢下户往往殉以身命蔓连株梏转相偿累而差檄未巳故佥收芦赋尤烈于挽漕司马则曰予在此敢使卫无鸠乎岁佥可禁差催可裁独洲丁两没之程顾安所及额乃捐俸百金不恤佃公田八百二十三亩有竒计赋岁入首纳屯粮次补没课于是典收赔累之害一旦霍然如沈疴去体而且清屯册察户口立滚单编甲流徴咸输将恐后又虞其事久而灭渐患干没也总萃公移着为令盖其经画芦政亦可谓内殚厥心而外无遗力者矣今夫事之至难为者不必其一人为之也一人而为一事不十年而事咸克举矣若曰事至难也我力不能为或力能为矣又曰我有待不暇为或暇为矣又委之后人且不肯为则是终其身无可为之事也如司马者岂易得乎黄子闻其言而韪之用次其语俾志于石司马名从吉号迪庵福建莆田人倅吾浔有惠誉见诸芦政者其大端云
　　濓溪书院记事
　　书院奉周元公而二程先生侍坐其像设甚古见者肃然生敬因居戎府左丁亥之秋有欲毁像以广其宫者问左右曰周濓溪何人曰古大贤也曰彼不过能作几句诗对耳今何能为将鸠工撤像是夕见三冕而朱服者坐寝堂严毅不可偪视自是畏其神不敢议毁世传真净禅师住归宗元公往与之游因结青松社又名寺左之溪曰鸾溪此妄説也元公与真净往还或偶寄迹必以松可歩莲鸾名配虎递因摹效此即真净不为而谓元公为之乎且元公门庭高峻王介甫闻风归响尚三谒而三辞之冀折其少年果鋭之气而谓其学逺公渊明于形骸之外则又过矣予因书院事及之使后人知元公大贤不可或防而书院之日就芜没为可惜耳
　　星子县平贼记　　　　　　　　宋之盛
　　星渚夙号愿朴人皆文弱不任兵又幅员斗大无萃盗渊薮若徳化邓茅溪等哨聚马回岭剽掠星徳诸界为地方患然始但行草窃擒之一材官健捕能事耳而抚巡道檄两部兵勦之震动绎骚竟不得贼一靣仅仅焚茅溪数椽以还由是星子盗熊高等入其党佐之势益炽而从征鲍瑞玉忽称奉符招募授邓熊诸盗皆把总劄此辈遂攘臂瞠目目中无复官府矣由是李世兴等蜂起争应所至敺掠畜产屠掳子女诸士夫谋入城以保然邑里蜂屯乡无居人矣盛等诣王侯白故侯时称病卧不通或报外贼状辄召讯讯已坦卧如故岁渐改寂不闻举动众甚忧之讵知侯计在用人爰侦其乡有明经查汝进者有逺畧临危不惊是固星邑士民推为九寨之长能制羣贼者因延见欢谈如故详问方略授之以靖难之命汝进曰凡郡县有贼不能按按之而贼得蚤为备者必有内谍以通声息侯防其意自内出一檄逮巨窝江振先刘尚庸立弃诸市众皆借借颂侯之功二谍既伏诛贼知势不可为率其党入省去约留什之四处后牵制官军而属枭贼李世兴统之世兴倡讹言谓流贼浮武昌蔽江下众奔恐凡素贫赌博无赖子弟争投其营若河决鱼烂不可壅而复收也一日传南关外有俘斩世兴首献者聚观如堵皆骇愕疑从天降后知汝进父子出竒猝斩之诸贼落胆分筑堑垒以待进往一战进叹曰此困兽也急与争不可坐待之亦不即毙遂列授方略督保甲依计擒之相继就戮维时茅溪在省亦中流矢死独熊高窠臼颇负山险势岌然未易动也有义勇若干人请以其属横行贼窠中侯复谋之进进曰孤军深入未必利且此中岂无良善忍使若辈妄杀是兵惨于寇也姑寛一着应有缚至廨下者侯喜谢已果贼党数人割级来献侯即赐银牌彩旗其党喜曰某且赏我辈无患矣遂争杀贼赎罪独熊高往省惧不敢归帐度可百余人剧盗王拐子雷镯头在焉侯问进曰两孽不除尚为后患进曰两蘖不除将寻斧柯今斧柯正鋭其复滋之蔓乎侯仍依计遂星夜草揭驰上江督即演武塲中斩之熊高殁余党悉解散而贼竟以平侯始告成事两台及各司道振衣视事父老罗拜欢声彻帷幄啧啧颂进功惟进不自居功本贼之所以不劳大军而靖者固由侯之明于任人实由进之妙计义勇而侯始得享其成也进产龙潭字仍初家素饶能分财顺治丙戌丁亥平贼之后凶年相继悉出金粟赈之里党赖全活者甚众假委之官政殆非百里才也子四世琦世琳世琮世球俱激公义为通邑之保障云吉安二忠祠从祀先忠肃公记　　李元鼎
　　宋杨忠襄以江宁别驾死建炎之节旧于金陵墓侧有专祠崇祯间吾乡胡郭两侍御又为文忠烈祠附以靖难翰林王公艮大理邹公瑾侍御魏公冕曽公鳯韶长史邹公朴纪善周公是修令尹严公伯玮张公彦方教谕王公省凡九人以诸公同吉产也同死义故并祀于忠襄之室云时我总宪忠肃公官南大司马记事有碑其论合祀之繇曰正气者君子去来之舆也来则乗之去不舎焉时之今昔有分官之崇卑有分而正气则合又曰死地不同而生地同死事不同而死忠同正气先后数百年其揆一也其合祀也又奚疑忠肃此时隐隐自畱一席以俟将来之证合亦犹忠烈拜忠襄祠自矢曰殁而不爼豆其间非夫也忠肃少壮登朝为名御史风裁甚峻见嫉于羣小放归田里几二十年嗣抚天津筦南枢数召对靣决军政壬午闻命之日别诸子敇断家事慷慨就道盖知时事难为往而不返之志固已决矣癸未冬贼将薄京城召对尤勤有迁都之议而迂阔者沮之独公主持其间密奏令大臣辅太子南中徴兵上意即以属公公曰臣当与国共安危臣主此议为社稷非为身谋上犹豫未定事虽不就而老成谋国之槩确然不可磨灭城防之日公谕元鼎以必死寓即吾吉乡馆祀忠烈位公赋诗毕命犹三复成仁取义之言引絙自尽何异九臣一死得宜无媿文山之语邪时元鼎请防公丧归里不许惟余饮泣是公之来也有故所乗者生平此正气其去也未往所不舎者终古此正气宿昔之学问力量至此始征实用向之奋笔以明诸先生之心正自明其心其证合者甚微生死犹其形迹耳元鼎曩已合祀忠烈忠肃于燕兹更崇祀于诸先生之后质之公议佥曰可非敢以子弟阿私长者用毕吾后死者之责也若忠襄忠烈及九先生旧有碑载兹不具论苐述忠肃立朝大节以明从祀之意如此公讳邦华字懋明甲辰进士吉水谷村人适公之子士亨孙长世至金陵共襄厥事按祠志考庐舎祭田虽歴数十百年未至湮没诸忠贞之灵亦赫矣哉
　　仁文书院兴废纪略
　　余邑之东郊有仁文书院盖先师邹忠介先生讲道地也一毁于江陵当国之日而虚舟陈侯石楼徐侯先后创建再毁于魏珰矫防之时而委曲易其名为明徳祠者则尊生顾侯嗣是仍其故址而复修之者摩青沈侯也家太宰实襄其事今又二十年矣虽当鼎革以来而先师木主祀于其中岁时爼豆不替凡有事兹土如笪江上施愚山皆以先世渊源之谊躬亲祭奠岂惟忠介九原有知实式灵焉凡属师门弟子莫不举手加额以为斯道兴起有日矣不知何故有坼毁仁文之议余以寄栖防城传闻不敢信以为既非江陵借端又非逆魏煽祸宁复有此未几而书院果毁矣举礼乐雍容道徳文章之区一旦鞠为茂草何哉嗟乎惟此仁文书院也同此文江父母也或为创始或为修复又或为坼毁各具见解所不可知独是此二十年中吾乡白鹭鹿洞澹台各书院为督抚中丞所葺修而恢复者不可枚举近日如章江书院有建洪都书院有建青原白鹭讲学之防已经举行乃值圣道中天之日余辈不能为先师保此数椽之坛坫同梁木泰山之崩頽者真名教之罪人也兹恐岁月日久樵牧莫禁一片荒基将有不可问者特録前后二碑记付之剞劂并述兴废之始末使后之贤令倘能修复如前人者有所考镜焉北平孙北海少宰顷寄一帙视之为首善书院今改天主堂亦虑后人不知其处特为着之篇端以告来兹夫首善亦先师与冯少虚赵侪鹤诸老国门讲学地有心斯道者方欷歔追悼恐或失坠而况同邑之及门弟子乎因援笔书之以告四方且以志余辈之过云
　　重建府城隍庙记　　　　　　　李来泰
　　抚州府城隍相传祠汉颍阴侯灌婴侯尝以兵定豫章故神像至今赫然见光景降福威水旱札瘥请必响答爵帛登铏簠簋笾豆之数守必躬亲以莅其事明洪武中太守李公廷桂始创庙于治之北崇中太守蔡公邦俊加像六邑之神配于两廊高为重门庙事必饬国初燬焉其时吏兹土者故事一修谒而已迨司李念庵李公视府篆独慨然以兴复是任蠲资庀材工垂成公适艰去海宪纪公初以进士由刺史来牧搴帷顾瞻户不充郭誓庙之日拜于堂下怵然伤之告同官曰是非所以妥神而佑民也既宣徳意布教条威惠洽流封内悦服首修孔子庙登讲有地乃新斯宫俾还故规鸠俸之赢以率羣吏复庙之租以饩百工举废兴旧民不告匮由是可以陪风云雷雨山川国厉之祀可以慰公私祷祈卜筮骏奔之愿教民敬鬼而逺罪尊君而亲上公之治化滔滔焉弗难矣夫城隍之祀盛于宋元而实屡见于唐高齐萧梁吴之赤乌往往载于文字然以余考之鲁颂泮水閟宫诸侯之重事也而春秋策书惟有新作南门而已则城隍之独重岂可谓非古哉抚故瘠土重以丁亥戊子之间救荒扶病疮痍未愈城之仅存繄师帅牧尹之力尔传曰率民以祀神又曰先成民而后致力于神公之来也无侈观游无燕台榭金柅之亭不筑浴云之池不凿倡其僚属共为保障惟不恪于神以贻民灾是惧公之幸惠我民者厚矣尔时广庵韦公来任司李即捐赀共勷厥美而庙貌聿新信乎其皆知所重也哉庙建于顺治十三年丙申四月成于十七年庚子仲秋是为记
　　提刑按察司题名记　　　　　　李长春
　　虞廷命官于臯陶之作士独反复丁宁而不置既告之曰惟明克允又申之曰明于五刑以弼五教刑期于无刑其所谓惟明克允者非仅听断得情之谓也明其所为原本弼教与夫期于无刑之意而已沿至三代周官之邦禁渐繁象魏之悬亦渐详密然司冦每三年大比计民数自生齿以上悉登之天府王拜而受之彼其邦禁是严而鳃鳃于民数之献若与其事不相防者呜呼我知之矣男八月而生齿女七月而生齿提携鞠育以至成人不知几经艰难险阻而柰何忍于杀之其令人献民数也谕之以重民生也谕之以重民生而俾其勿至淫刑以逞也自唐置观察使宋因之而加以提刑之名前代彷佛其制设按察使专职纠察平反而更设副使佥事或统辖驿传或提督学政或分治兵巡
　　国朝制度率由旧章均之皆畀以祥刑之寄者也然则司宪者教与养皆分内事岂仅以听断得情之为愉快哉江右西南重镇夙号易治自戊子己丑之变城郭榛莽庐井邱墟余顷奉命陈臬覩其仳辛苦惕然忧之念新国用轻典古有明训每遇金木之讯祗凛无敢纵滥而智识黭浅恒抱绠短汲深之惧寅防启廸惟二三僚寀是赖甲午余叨量移值重修臬署告竣而题名久缺未备诸僚寀咸以为言窃意兵燹之余文献无徴前此姓氏既若存若亡乃开国十载以来创始诸人亦湮没而不传非所以崇昭代示维新也因磨砻片石而次第记之至于刑措教敷以俟后之膺是任者
　　重修三公忠节庙合祠记　　　　赵　璘
　　忠节者何宋张忠文公叔夜及郑威愍公骧是也庙祀者何宋守臣王道父请于朝为二公建立以祀者也三忠者何则永丰令邓防毅公颙死邓茂七之乱明景防中奉檄合祀其间也重修者何威愍公裔因燬复建建而复修俾守兹土者奉冠带祀春秋于其内也张忠文当靖康之难金兵逼汴宫阙戒严其势岌岌矣而独能提南道之师千里赴援计殱敌众壮矣哉虽所当必克而以庙算犹豫未就厥功及都城既陷厠扰攘兵戈之间而卒闭口絶食以死悲矣若威愍者以同州惫卒拒城坚守抗如林之敌旅焚敌舟者千万其计有足多者焉而又慷慨誓师遮蔽三秦以备巡幸孤军昼夜待援而不至竟蹈城亡与亡之义噫嘻是二公者蹇蹇王臣匪躬之故何厄之同也其请于朝而祀之也允宜若夫邓公之死其事较小非与板荡诚臣疾风劲草者等烈而防之见危授命杀身成仁其致一也则宜其合而祀之以示夫人臣之大义为不可屈也嗟夫自宋迄明不知凡几世矣自明迄今又不知凡几世矣间尝过玉山永丰诸邑里漠然徒见山高而水清欲问其事而遗老尽矣吊古者入庙欷歔疎冷古槐山河不改有悄然以悲者耳而况旋建之不一而足哉乃郑氏之子孙独能重辑其庙而更新之绕以周垣加以丹雘岁时烝尝之必防而逮事张邓二公于祠内可不谓贤矣乎吾以是知三公者英风义气凛凛不磨其昭回于古今磅礴于宇宙者如竹箭之有筠焉如松栢之有心焉身骑箕尾气作山河不可以成败论不可以死生论而必不可以一日少容其泯灭也推此志也虽与日月争光而与天壤相敝可也后之守兹土者其敬听之毋忽
　　重修临江府学记　　　　　　　詹惟圣
　　今上十有八年余奉命视学江右按部至临谒先师庙课督诸生讲肄见临之士循循焉朴以茂及校文拔其尤者彬彬焉理淳而气昌窃叹曰先王之泽未泯圣人之道大而我
　　朝文教之渐濡者逺也学博毛君明遴告余曰临阳郡学昔滨江明嘉靖间江陵陈公大賔剏议徙建今所康熙丁未蕲州高公培复加修治岁久頽圯今太守陈公克峻莅任是邦百废具举尤注意学校捐赀倡率僚属共相佽助鸠工庀材戊午撤櫺星门之旧而新之今将修葺正殿两庑仍建诸生讲肄号舎十二间俟工毕乞为文以记之余曰唯唯越明年秋再谒先师则庙貌巍然而明伦堂及诸生号舎亦焕然新矣余惟先王之世上自天子公卿大夫下逮民之秀者莫不务学故于教有师于国有学乡有序党有庠家有塾凡所为三才万物之理孝弟逊让廉耻之道礼乐射御书数之文讲之有素闲之有具以成文武之材而就道徳之实故人材蔚兴化行俗美臻上理也由此言之学固与治二乎哉而吾夫子之道其徳仁义礼智其言易象诗书春秋其治尧舜禹汤文武周公虽火于秦漓于汉杂于功利窃于佛老而揭于天壤者久而弥光今去圣虽逺幸
　　天子崇儒重道凡遐陬絶徼咸奋于学以副敦励教化之意矧临之为郡理学事功文章节义名臣辈出尤徳教覃敷之地欤先王之教民也能者敦励之其次诱掖之其次整齐之所以广其化而适于治者靡不备故以治天下则清和理以治一国则弦歌兴文翁之于蜀韩延夀之于颍川胥此道也今陈太守之守是邦也筹饷敬狱抚字招徕悉着成效而崇师儒敦礼让修风化士无能不能咸进而教之课其道艺董其勤惰复率先擘画与二三僚属不烦民力举荒圮而新之守之治诚有可观者乎
　　陶桓公读书台记　　　　　　　施闰章
　　淦城东百华寺侧有陶公侃读书台其下曰洗墨泉亦以陶公名余按部至淦祭练公子宁祠已乃策驽而登望焉其寺荒寂若无人洗墨泉甃为井独其台爽垲冠山椒左引城郭下俯贑江而背枕东山万岭参错蟠结南接于峡葢练公之故里也于时严霜既降霁日斯和丛
　　菊丹枫照燿岩谷水西居人烟火断续迷离所谓百丈峰者杳不可即而巍然在望台之胜于是焉具按陶公鄱阳人后徙浔阳志载其母湛为淦产或偶过外氏遂畱读书耶公尝运甓投博自言当惜分阴度其执卷陈册时志未尝须防忘天下也卒之奋迹艰难数以偏旅当大寇在军四十余年招携懐逺破灭羣丑节镇八州拜大将军剑履上殿而谦退固让及其引疾逊位归符节幢盖于朝以功名终谓为善读书焉可矣史訾其拥兵上流尝有窥晋之志以折翼之梦而止夫舎其平生行事而以梦掩其大节是孰徴而孰信之哉是説也前人论之详矣余不必深辩台东北四百歩山谷间为刘次庄戏鱼池隄崩水涸戏鱼台石刻不存而土人言其鱼善鬭絶异常鱼春夏间尚有之嗟乎以练公之忠生于淦邑过其里者宜无不凭吊若陶公不过偶至其地耳其遗迹与次庄石刻同归蔓草而后人每流连不能已然则其人之碌碌者虽名园别墅雄据都防不移时而零落榛莽茍其贤者无论其生长之故里即凡偶焉游憩谪居之所阅千百年荒陬穷谷其风流余韵追慕之不衰余登临四望忾乎有奋兴焉者书以遗后之君子
</div>
    <div class="pagination">
<a href="江西通志_page324.html">上一页</a><span>...</span><a href="江西通志_page320.html">320</a><a href="江西通志_page321.html">321</a><a href="江西通志_page322.html">322</a><a href="江西通志_page323.html">323</a><a href="江西通志_page324.html">324</a><span class="current-page">325</span><a href="江西通志_page326.html">326</a><a href="江西通志_page327.html">327</a><a href="江西通志_page328.html">328</a><a href="江西通志_page329.html">329</a><a href="江西通志_page330.html">330</a><span>...</span><a href="江西通志_page326.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
