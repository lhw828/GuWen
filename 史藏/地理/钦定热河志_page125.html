<!DOCTYPE html>
<html>
<head>
    <meta charset="UTF-8">
    <title>钦定热河志 - 第 125 页/共 255 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定热河志 - 第 125 页/共 255 页</h1>
    <div class="content">　　紫禁
　　御园三阁遥峙前为趣亭东则月台西乃西山盖昉范氏之成规兼米庵之胜概矣伏绎
　　御制从源溯流要以知津仰见
　　文思光被涵泳无涯而塞山胜地积书充栋迈古超前
　　信乎川岩灵秀待时启发者也欤
　　御制文
　　文津阁记【甲午】
　　辑四库全书分为三一刋刻一抄录一祗存书目其刋刻者以便于行世用武英殿聚珍版刷印但边幅颇小爰依永乐大典之例概行抄録正本备天禄之储都为四部一以贮紫禁之文渊阁一以贮盛京兴王之地一以贮御园之文源阁一以贮避暑山庄则此文津阁之所以作也盖渊即源也有源必有流支派于是平分焉欲从支派寻流以溯其源必先在乎知其津弗知津则蹑迷途而失正路断港之讥有弗免矣故析木之次丽乎天龙门之名标乎地是知津为要矣而刘勰所云道象之妙非言不津言津之妙非学不传者实亦先得我心之所同然夫山庄居塞外伊古荒畧之地而今则闾阎日富礼乐日兴益兹文津之阁贮以四库之书地灵境胜较之司马迁所云名山之藏岂啻霄壤之分也哉
　　御制诗
　　题文津阁【乙未】
　　庋四库全书之阁凡三文渊文源而外山庄之文津其权舆也阁始于乾隆甲午秋月越次年乙未夏月蒇功适驻跸于此赋诗落成若夫溯源必先于知津与夫仿式浙江范氏之天一阁则记已详言之兹不赘
　　四库书成将弆之范家天一仿而为基营去才择向鼎落今朝弗滞时子晋漫夸秘书逮长沮徒议执舆知名山藏实无过此却待他年枕葄兹
　　文津阁【丙申】
　　四库收精要千秋示率循宁惟资博物端以借修身蒇事虽犹待集成斯已珍【建阁为贮四库全书之用然钞录尚需数年阁中空旷用仿四库书函之式装潢古今图书集成全部架排列亦颇可观】渊源如欲问【仿浙江范氏天一阁规制初于山庄建阁以文津名之御园之文源大内之文渊则皆由此津逮也】应自此寻津
　　题文津阁【己亥】
　　建由甲午成乙未四库将因备弆珍即此钞刋未及半【彚辑四库全书分别应刋应钞并命缮为书册弆阁中今校录之功尚未及半】羡他渊海那深真图书先贮古今集【阁中列架备贮全书因尚未藏事先令装古今图书集成陈之架间】言行惟期枕葄循偶至据林辄蒿目望洋徒自愧知津
　　题文津阁【庚子】
　　三文阁以庋四库【文渊文源文津】此独遥兼玉塞清体大因之收物博昔营犹自滞今成【阁建于甲午秋越次年乙未夏蒇工以贮四库全书而录成则尚需月】奚妨豫筑谋辽待每以余闲畅散行已贮图书十千卷【阁成后仿四库全书函式装潢古今图书集成三十二典凡一万卷庋架排列文津之名不为孤矣】不为孤矣得先声
　　文津阁即景【庚子】
　　缀景阁之前假山太古然明亭乡【去声】敞宇暗窦出幽泉物理叶声应尘忘契道铨秋云归岫去生翠洗遥天
　　题文津阁【辛丑】
　　山庄建府敷文教礼乐兴今逮百年预搆阁楼收四库每勤鱼鲁校诸贤钞胥何故偏其滞董事宁当任彼延木架香楠此空待几时得覩贮全编
　　题文津阁【辛丑】
　　四库欣看首部成文渊曾是宴儒卿【今年春仲经筵以四库全书第一部告成庋文渊阁即于是日赐总裁总纂总校分校提调等晏并陞叙颁赏有差】经营已异初草剏次第堪循旧课程曾巩黄香岂此到唐函汉畧较他嬴六年期固非遥耳【四库全书第一部已成其第二三四部分庋盛京之文溯阁山庄之文津阁御园之文源阁者据馆臣等奏通限六年全竣行见装潢贮阁次第观成云】楠架行将挿以盈
　　趣亭【乙未】
　　天一阁前原有池池南更列假山峙文津之阁率仿为故亦叠石成防有峯有壑有溪涧涧水琴音泻池泚东则月台西西山又如寳晋斋传米山亭因以趣为名林泉引兴诚佳矣贮书四库其趣多餍饫优游意在此
　　趣亭【丙申】
　　石磴平巅十笏开俯观诸趣面前堆襄阳帖语分明是西则西山东月台
　　趣亭【己亥】
　　假山纵新成林古山因古峻峯隠曲涧活泼流泉吐仄径可攀陟小亭栖岨峿穿奥遂得旷万树园堪覩其趣不可穷防以趣为所
　　趣亭【庚子】
　　阁外假山堆碧螺山亭名趣意如何泉声树态则权置静对诗书趣更多
　　趣亭【辛丑】
　　四柱翼然临巘顶林姿峯态无遗不因济胜歩嵒龉此趣还当付阿谁
　　趣亭【壬寅】
　　假山新叠作古石似天成根带树丛长【上声】窍穿花蕋荣斯诚育物趣益契对时情映阁增清听文津淙底鸣
　　月台【乙未】
　　文源之阁【在圆明园其前峙玲峯而为之歌】有玲峯八十一穴胜米老此文津虽偶阙其假山石态却苍好西山况复是真山真假因缘相植巧米家范氏【谓范懋柱家天一阁】两兼奇而更御园所欠少最爱锤峯倚玉镜登台欣每得于早上下千古横八方赢彼希逸资探讨
　　月台【丙申】
　　为爱颠翁语假山筑月台锤峯如挂矣渤海早升哉千古文章镜四时景物胎循名微慙【去声】者曾未一登来
　　月台口号【己亥】
　　不盈十笏俯嶙峋也可称台望月轮大似襄阳帖中句却无甘露炫时人
　　月台【庚子】
　　缀景平台据上层石梯叠砌亦崚嶒入宵无处不见月昏黑崎岖率懒登
　　月台【辛丑】
　　假山之上石台迥日取山高台更高总为眺瞻先得月无穷人欲致人劳
　　月台【壬寅】
　　石麓东头搆月台广寒宫殿映遥开漫訾杜撰成粉本原自襄阳帖里来





<史部,地理类,都会郡县之属,钦定热河志,卷四十一>
　　宜照斋　于西北门内倚石城搆斋五楹
　　御题额曰宜照斋临风致爽炎宇初晴谷防凉生林颷响答于照为宜也联曰触目无非远尘俗会心皆可入研覃右为属霄楼楼下东楹联曰啼树闲禽疑对语隔峯驯鹿若堪招楼上联曰云外山为嶂风前叶照阶斋左为却炎榭联曰爱看画影偏迟砌便有炎风解避疏由榭而东为就松室铜柯拂地黛影参天皆千百年前物其后为积嘉亭
　　御制诗
　　题宜照斋【戊子】
　　择向尤宜随地势筑斋牕户正开西千峯夕照呈当面一室虚明雅入题翻叶林间闪金碧过云堦下幻高低此情此境本太古静者于斯自取携
　　题宜照斋【己丑】
　　朴斵山斋倚石城游归下马憩怡情爱风致爽秋方孟宜照非炎字正晴门外土松留鹿迹林间叶宻防禽声设于材品方清鉴未信斯之月旦评
　　题宜照斋
　　石城下马入岩馆憩躬佳日色上阶渐秋声奏树皆驿章频问信诗思漫安排万事都宜照吾宁祗此斋
　　题宜照斋【庚寅】
　　途便岩城入山斋近偶慿林还标张王【二字去声】峯不改崚嶒阅画宛如活学诗可以兴于凡总宜照返已惧无能
　　题宜照斋【辛夘】
　　巉巗跋马进园门便有书斋向防原庭据千峯延日朗牕标双树受风翻已看林色秋非夏爱听禽声静不喧宜照宁惟供目眺万几絜矩一心存
　　宜照斋【壬辰】
　　垂鞭盘磴道咫尺入园门侧左畧延歩向西别有轩于焉小畱憇亦复切思存万里都宜照虽然岂易言
　　题宜照斋【癸已】
　　斋近石城门恰旋狮子园向西恒此憩宜照总堪论乐是禽鸣树仆教鹿守垣夕阳曽鲜到兴乃托陶言
　　题宜照斋【甲午】
　　廻马遵崎栈便途入石城岩斋恒此憩芸座恰怡情隔嵗如昨日宜晹值放晴能待夕照得句便教行
　　题宜照斋【乙未】
　　石城跋马进咫尺巘齐披于此每言憩欣其足启思树深阴满院卉野露瀼墀万事都宜照民艰照更宜
　　题宜照斋【丙申】
　　宜照宜西照我来率午前循名如负矣责实此恒焉跋马岩城入对螺松牖便从头看旧什率意得新篇
　　再题宜照斋
　　狮园跋马返山庄迳入山城便有堂于此徘徊何不可观其徼妙亦殊常牕间景纳迎眸净松下风来满意凉题额设诠宜照理祗应物我两相忘
　　题宜照斋【己亥】
　　斋额顔宜照都因向择西却来禺中近未值夕阳低孤景任其尔会心适我兮砚屛棐几置便与一吟题
　　题宜照斋【庚子】
　　盘峦石城入斋宇近东陲例此延小憩便因续旧诗循名当责实玩义切深思万里都宜照民间照首宜
　　宜照斋【辛丑】
　　迤逦谒祗园回从西北门仍与陟山路不马至岩轩【向来由山路入西北门无不乗马至宜照斋今乃遂乗轻舆以至因记之】庭树披风爽阶花带露繁设思宜照义人已一心存
　　题宜照斋【壬寅】
　　一带寻北寺例由山迳回斋仍今日入人是隔年来耐可时宜矣宁惟夕照哉设云虚应物心镜岂须台
　　题属霄楼【戊子】
　　因迥事惟半岩楼具四临既缘骋遥目无复着尘心碧可俯空宇翠非遮远岑考功句宜此霄汉坐开襟
　　属霄楼【己丑】
　　山高其上楼益高因以名之曰属霄足底埤堄栖碪眼前星斗相招邀虽此崇隆无并仿听卑者更崇荡荡澷欣下入高遍临应知高亦下共仰十目所视其岩乎触景粥粥倍惕吾
　　属霄楼【癸巳】
　　堂不高数仭而楼曰属霄岂其构筑殊况均据崇椒楼因高于堂循名实可邀巍巍者以此匪以榱题骄藐说定何人永言聊解嘲
　　登属霄楼有作
　　宜照斋傍耸叠甍更欣胜俯岩城入门得路不劳问据座开牕大惬情栈道歴教还七萃【是日奉　　皇太后游狮子园筞马回入岩城门扈从诸臣皆由城外栈道归寓】平原遥见驻双旌【二吉尔丹纛于最后所以止仆役滥行向前立法尽善】驭轻居重
　　垂规制百世千秋慎奉行
　　属霄楼【甲午】
　　山楼虽不高而名曰属霄其故可得言以据山嶕峣星斗俯堪数【上声】云霞近相招榱题称数【去声】尺得志弗为豪寸
　　木置岑楼孟语仍解嘲
　　属霄楼【乙未】
</div>
    <div class="pagination">
<a href="钦定热河志_page124.html">上一页</a><span>...</span><a href="钦定热河志_page120.html">120</a><a href="钦定热河志_page121.html">121</a><a href="钦定热河志_page122.html">122</a><a href="钦定热河志_page123.html">123</a><a href="钦定热河志_page124.html">124</a><span class="current-page">125</span><a href="钦定热河志_page126.html">126</a><a href="钦定热河志_page127.html">127</a><a href="钦定热河志_page128.html">128</a><a href="钦定热河志_page129.html">129</a><a href="钦定热河志_page130.html">130</a><span>...</span><a href="钦定热河志_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
