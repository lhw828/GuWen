<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 14 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 14 页/共 93 页
  </h1>
  <div class="content">
   元世祖至元二十二年秋南京彰徳大名河间顺徳济南等路河水壊田三千顷【元史五行志】
　　元世祖至元二十三年三月甲戌雄霸二州及保定诸县水泛溢冒官民田发军民筑河隄御之　冬十月辛亥河决开封祥符陈留杞太康通许鄢陵扶沟洧川尉氏阳武延津中牟原武睢州十五处调南京民夫二十万四千三百二十三人分筑堤防【元史世祖本纪】
　　元世祖至元二十四年三月乙卯汴梁河水泛溢役夫七千修完故堤【元史世祖本纪】
　　元世祖至元二十五年五月已丑汴梁大霖河决襄邑漂麦禾癸丑河决汴梁太康通许杞三县陈颍二州皆被害六月壬申睢阳霖河溢害稼免其租乙亥以考城陈留通许杞太康五县大水及河溢没民田蠲其租【元史世祖本纪】汴梁路阳武县诸处河决二十二所漂荡麦禾房舍委宣慰司督本路差夫修治【元史河渠志】十二月太康汴梁二路河溢害稼【元史五行志】
　　先是至元九年河决新乡县广盈仓岸时河犹在新乡阳武间也不知何年徙出阳武县南而新乡之流遂絶据史至元二十三年河决冲突河南郡县凡十五处二十五年汴梁路阳武等县河决二十二所水道一变盖在此时矣元大一统志残缺仅存十之一二河之所经不可得详【大抵初由涡至懐逺入淮如明正统十三年决河所行之道后三十余嵗为泰定元年始行汴渠至徐城东北合泗入淮】谨摭近志各州县界中见行之河铨次如左黄河自武陟县南【武陟在懐庆府东一百里河去县一十里黄河自武陟县以至安东入海至今无异】东迳荥泽县北其北岸则获嘉县【荥泽在郑州北五十里黄河旧去县十里近时河益南侵直逼县城获嘉在卫辉府西南九十里黄河在县南六十里】东迳原武县南【原武在开封府西北一百二十里河去县二十里】又东迳阳武县南【阳武在开封府西北九十里河旧去县二十十三里与新乡分水至元中河徙出阳武县南而县北之流绝新乡之流亦絶自北至徐州城东北黄河所行大抵皆汴水故道也】又东迳延津县南【延津在开封府西北九十里】又东迳祥符县北【祥符即今开封府治河去城四十里】其北岸则封丘县【封丘在开封府北六十里河旧在县西北四十余里元时徙经县南去县五十一里】又东迳陈留县北【陈留在府东少南五十里河去县三十里】又东迳兰阳县北【兰阳在开封府东北九十里河去县十五里金时河始流经县界】又东迳仪封县北【仪封在开封府东北一百十五里河去县二十里黄陵冈在县东北五十里贾鲁治河功始于此按兰阳仪封之河旧出其县北与长垣东明分水金大定十二年尚书省奏请増筑隄岸东明亦在其中二十七年令沿河州县官结衔并带河防而长垣与焉可证也元至元中河屡决汴梁路遂出兰阳仪封之南而长垣东明界中无河矣】又东南迳睢州北【睢州在归徳府西一百七十里河去州七十里】又东南迳考城县北【考城在睢州东北九十里河去县三里贾鲁河在县北三十里】又东南迳商丘县北其北岸则曹县【商丘即归徳府治河在城北三十里贾鲁河在城北四十里曹县在山东兖州府东南一百二十里河在县南四十里黄陵冈在县西南六十里贾鲁河在县西北四十里自黄陵冈至杨青村皆元至正中贾鲁所开也】又东迳虞城县北【虞城在归徳府东北六十里河去县十五里】又东迳夏邑县北【夏邑在归徳府东一百二十里河去县二十二里】其北岸则单县【单县在山东兖州府西南二百十里河去县四十里】又东迳砀山县北【砀山在今江南徐州西北一百七十里河在县北三十里】又东迳丰县南【丰县在徐州西北一百五十里河去县三十里】又东迳沛县南其南岸则萧县【沛县在今徐州西北一百十里萧县在徐州西五十里河在萧县北五十里去沛甚近】又东迳徐州北与泗水合【徐州在今江南布政司西北一千里河自州北东南流至城东北合于泗水泗水自沛县入州境循城而东一曰清河又曰泉河其后为运河亦名闸河元初黄河由涡入淮至泰定元年由汴河决入清河自是遂为大河之经流】又东南迳灵璧县北【灵璧在今凤阳府宿州东一百十里河去县一百二十里】又东南迳睢宁县北其北岸则邳州【睢宁在淮安府西三百九十里河去县五十里邳州在淮安府西北三百二十里河去州二里】又东迳宿迁县南【宿迁在邳州东南一百二十里河去县四里】又东迳桃源县北【桃源在淮安府西北一百十里河去县百余步】又东迳清河县南与淮水合【清河县在淮安府西少北五十里河去县一里入淮处谓之清口本名泗口自徐城东北至此皆古泗水为河所夺也】又东迳山阳县北【山阳即今淮安府治河去县五里】又东迳安东县南而东北入于海【安东在淮安府东北六十里河去县二里自清口至此皆古淮水为河所夺也海自盐城县东北迳山阳县东折而西北为黄淮入海之口其北岸则安东也】盖自金明昌甲寅之徙河水大半入淮而北清河之流犹未絶也下逮元世祖至元二十六年已丑防通河成于是始以一淮受全河之水凡九十五嵗【禹贡锥指】
　　元世祖至元二十七年六月壬申河溢太康没民田三十一万九千八百余亩免其租八月辛未沁水溢害冀氏民田免其租【元史世祖本纪】十一月河决祥符义唐湾太康通许二县陈颍二州大被其患【元史五行志】
　　张庭珍为南京路总管兼开封府尹河决灌太康漂溺千里庭珍括商人渔子船及缚木为筏载糗粮四出救之全活甚众水入善和门庭珍亲督夫运薪土捍之不能止乃頽城为堰水既退即发民増外防百三十里人免水忧【元史张庭珍传】
　　博啰欢为河南行中书省汴南诸州莽为巨浸博啰欢躬行决口督有司缮完之三十一年成宗立迁陜西行省未行留镇河南【元史博啰欢传】
　　元成宗元贞元年六月戊申歴城县大清河水溢壊民居【元史成宗本纪】
　　元成宗元贞二年九月河决河南杞封丘祥符宁陵襄邑五县十月河决开封县【元史五行志】
　　元成宗大徳元年三月归徳徐州邳州宿迁睢宁鹿邑三县河南许州临颍郾城等县睢州襄邑太康扶沟陈留开封杞等县河水大溢漂没田庐【元史五行志】五月丙寅河决汴梁发民三万余人塞之庚寅漳河溢损民禾稼七月丁亥河决杞县蒲口【元史成宗本纪】河决蒲口台檄令文按视防河之策文建言长河万里西来其势湍猛至孟津而下地平土疏移徙不常失禹故道为中国患不知几千百年矣自古治河处得其当则用力少而患迟事失其宜则用力多而患速此不易之定论也今陈留扺睢东西百有余里南岸旧河口十一巳塞者二自涸者六通川者三岸髙于水计六七尺或四五尺北岸故堤其水比田髙三四尺或髙下等大槩南髙于北约八九尺堤安得不壊水安得不北也蒲口今决千有余步迅疾东行得河旧渎行二百里至归徳横堤之下复合正流或强湮遏上决下溃功不可成揆今之计河西郡县顺水之性逺筑长垣以御泛滥归徳徐邳民避冲溃听从安便被患之家宜于河南退滩地内给付顷亩以为永业异时河决他所者亦如之信能行此亦一时救荒之良策也蒲口不塞便朝廷从之防河朔郡县山东宪部争言不塞则河北桑田尽为鱼鳖之区塞之便帝复从之明年蒲口复决塞河之役无嵗无之是后水北入复河故道竟如文言【元史尚文传　文字周卿保定人歴官河北河南肃政防访使行视事仕终太子詹事泰定三年以中书平章政事致仕　河自杞县蒲口则河当自陈留入杞其后河徙而北则自陈留入兰阳仪封而杞县遂无河矣】
　　兀成宗大徳二年六月河决蒲口凡九十六所泛溢汴梁归徳二郡大名东昌平滦等路水【元史五行志】七月大雨河决壊隄防漂没归徳数县禾稼庐舍免其田租一年遣尚书那懐御史刘赓等塞之自蒲口首事凡筑九十六所【元史成宗本纪】
　　是年河决归徳又决封丘【淮安府志】
　　元成宗大徳三年五月河南省言河决蒲口儿等处浸归徳府数郡百姓被灾差官修筑计修七隄二十五处共长三万九千九十二步【元史河渠志】是年六月癸丑罢大名路所献黄河故道田输租【元史成宗本纪】
　　元成宗大徳八年五月大名之濬滑徳州之齐河霖雨汴梁之祥符太康卫辉之获嘉太原之阳武河溢【元史成宗本纪】是年滑州濬州雨水壊民田六百八十余顷【元史五行志太原阳武疑误】
　　元成宗大徳九年六月汴梁阳武县思齐口河决八月归徳府寜陵陈留通许扶沟太康杞县河溢【元史五行志】七月陈州之西华河溢八月归徳陈州河溢【元史成宗本纪】元成宗大徳十年春正月壬戌发河南民十万筑河防【元史成宗本纪】
　　元至大元年七月壬戌皇子和实拉请立总管府领提举司四括河南归徳汝宁境内濒河荒地约六万余顷嵗收其租令河南省臣髙兴总其事中书省臣言濒河之地出没无常遇有退滩则为之主先是有伊克哈玛尔者妄称省括地蚕食其民以有主之田俱为荒地所至骚动民髙荣等六百人诉于都省追其驿劵方议其罪遇赦获免乃献其地于皇子且河南连嵗水灾人方阙食若从所请设立官府为害不细帝曰安用多言其止勿行【元史武宗本纪】
　　元武宗至大二年秋七月癸未河决归徳府境已亥河决汴梁之封丘【元史武宗本纪】
　　元武宗至大三年十一月河北河南道防访司言近嵗亳颍之民幸河北徙有司不能逺虑失于规划使陂泺悉为陆地东至杞县三口播河为三分杀其势盖亦有年往嵗归徳太康建言相次湮塞南北二遂使三河之水合而为一下流既不通畅自然上溢为灾由是观之是自夺分泄之利故其上下决溢至今莫除即今水势趣下有复钜野梁山之意盖河性迁徙无常茍不为逺计预防不出数年曹濮济郓防害必矣今之所谓治水者徒尔议论纷纭咸无良策水监之官既非精选知河之利害者百无一二虽每年累驿而至名为巡河徒应故事问地形之髙下则懵不知访水势之利病则非所习既无实才又不经练乃或妄兴事端劳民动众阻逆水性翻为后患为今之计莫若于汴梁置都水分监妙选防干深知水利之人专职其任量存员数频为巡视谨其防防可疏者疏之可堙者堙之可防者防之职掌既专则事功可立自今莫若分监官吏以十月往与各处官司巡视缺破防计工物督治比年终完来春分监新官至则一一交割然后代还庶不相误【元史河渠志】元仁宗皇庆元年五月归徳睢阳县河溢【元史五行志】元仁宗皇庆二年六月癸未河决陈亳睢三州闭封陈留等县没民田庐【元史仁宗本纪】
　　元仁宗延祐元年六月乙未河决郑州【元史仁宗本纪】八月河南等处行中书省言黄河涸露旧水泊污池多为势家所据忽遇泛溢水无所归遂致为害由此观之非河犯人人自犯之拟差知水利都水监官与行省防访司同相视可以疏辟隄障比至泛溢先加修治用力少而成功多又汴梁路睢州诸处决破河口数十内开封县小黄村计防月隄一道都水分监修筑障水隄堰所拟不一宜委请行省官与本道宪司汴梁路都水分监官及州县正官亲歴按验从长讲议由是委太常丞郭奉政前都水监丞边承务都水监卿多尔济河南行省石右丞本道防访副使扎木齐汴梁判官张承直上自河隂下至陈州与拘该州县官一同沿河相视开封县小黄村河口测量比旧浅减六尺陈留通许太康旧有蒲苇之地后因闭塞西河塔河诸水口以便种莳故他处连年溃决各官公议治水之道惟当顺其性之自然甞闻大河自阳武胙城由白马河间东北入海歴年既乆迁徙不常每嵗泛溢两岸时有冲决强为闭塞正及农忙科桩梢发丁夫动至数万所费不可胜纪其弊多端郡县嗷嗷民不聊生盖黄河善迁徙惟宜顺下疏泄今相视上自河隂下抵归徳经夏水涨甚于常年以小黄口分泄之故并无冲决此其明验也详视陈州最为低洼濒河之地今嵗麦禾不收民饥特甚欲为拯救奈下流无可疏之处若将小黄村河口闭塞必移患邻郡决上流南岸则汴梁被害决下流北岸则山东可忧事难两全当遗小就大如免陈村差税赈其饥民陈留通许太康县被灾之家依例取勘赈恤其小黄村河口仍旧通流外据修筑月隄并障水隄闭河口别难拟议于是凡汴梁所辖州县河隄或已修治及当疏通与补筑者条列具备【元史河渠志　奉政承务右丞承直皆官阶也非人之名作史者之草率如此】
　　元仁宗延祐二年六月河决郑州壊汜水县治【元史五行志】元仁宗延祐三年四月颖州泰和县河溢【元史五行志】元仁宗延祐五年正月河北河南道防访副使鄂屯言近年河决杞县小黄村口滔滔南流莫能御遏陈颍濒河膏腴之地浸没百姓流散今水迫汴城逺无数里倘值霖雨水溢仓卒何以防御方今农隙宜为讲究使水归故道达于江淮不惟陈颍之民得遂其生窃恐将来浸灌汴城其害匪轻于是大司农下都水监移文汴梁分监修治自六年二月十一日兴工至三月九日工毕【元史河渠志】
　　元仁宗延祐六年六月河间路漳河水溢壊民田【元史五行志】
　　元仁宗延祐七年七月汴梁路言荥泽县六月十一日河决塔海庄东隄十步余横隄两重又决数处二十三日夜开封县苏村及七里寺复决二处本省平章扎木齐亲率本路及都水监官并工修筑【元史河渠志】是嵗英宗即位河决汴梁原武浸灌诸县【元史英宗本纪】
　　是年河决荥泽又决开封【淮安府志】
　　元英宗至治元年七月彰徳临漳县漳水溢【元史五行志】元英宗至治二年正月辛已仪封县河溢【元史英宗本纪】元英宗至治三年二月已巳修广恵牐十有九所【元史英宗本纪】
　　元泰定元年七月戊申奉元朝邑县曹州楚丘县开州濮阳县河溢【元史五行志】
　　元泰定二年二月庚子姚炜以河水屡决请立行都水监于汴梁仿古法备捍乃命濒河州县正官皆兼知河防事从之三月癸丑修曹州济隂县河隄役民丁一万八千五百人五月汴梁路十五县河溢八月卫辉路汲县河溢【元史泰定帝本纪】五月河溢汴梁被灾者十有五县七月睢州河决【元史五行志】是年闰月已夘雄州归信诸县大河溢被灾者万一千六百五十戸赈银三万锭【元史泰定帝本纪】
　　元泰定三年二月归徳府属县河决民饥赈粮五万六千石六月已亥大昌屯河决秋七月庚申河决郑州阳武县漂民万六千五百家赈之檀顺等州两河决溢十月癸酉河水溢汴梁路乐利隄壊役丁夫六万四千人筑之十二月亳州河溢漂民舍壊田免其租【元史泰定帝本纪】元泰定四年六月汴梁路河决八月汴梁路扶沟兰阳县河溢没民田庐并赈之是嵗汴梁诸属县霖河决【元史泰定帝本纪】八月扶沟兰阳二县河溢漂民居一千九百余家济宁虞城县河溢伤稼十二月夏邑县河溢【元史五行志】
　　元【泰定帝】致和元年三月河决砀山虞城二县【元史五行志】元文宗至顺元年六月河决大名路长垣东明二县没民田【元史五行志】六月曹州齐隂县河防官本县尹郝承务言六月五日魏家道口黄河旧隄将决不可修筑以此差募民夫剏修防水月堤其功未竟至二十一日水忽泛溢新旧三隄一时咸决明日外隄复壊急率民闭塞而湍流迅猛所下桩土一扫无遗又旧隄嵗乆多有缺壊差夫并工筑之【元史河渠志】
　　元文宗至顺二年六月彰徳属县漳水溢【元史文宗本纪】元文宗至顺三年五月汴梁之睢州陈州开封之兰阳封丘诸县河水溢【元史文宗本纪】十月丙寅楚丘县河隄壊发民丁二千三百五十人修之【元史文宗本纪】
　　元文宗至顺四年顺帝即位六月黄河大溢河南水灾【元史顺帝本纪】
　　元顺帝元统元年五月汴梁阳武县河溢害稼六月黄河大溢河南水灾【元史五行志】
　　元顺帝至元元年河决汴梁封丘县【元史五行志】
　　元顺帝至元二年五月丙午朔黄河复于故道【元史顺帝本纪】元顺帝至元三年六月辛巳大霖自是日至癸已不止黄河水溢没人畜庐舍甚众【元史顺帝本纪】汴梁兰阳尉氏二县归徳府皆河水泛溢【元史五行志】
　　元顺帝至元六年秋七月乙卯奉元路盩厔县河水溢漂流人民【元史顺帝本纪】
　　元顺帝至正二年九月归徳府睢阳县因黄河为患民饥赈粜米万三千五百户【元史顺帝本纪】
　　元顺帝至正三年五月黄河决白茅口【元史五行志】
　　元顺帝至正四年春正月庚寅河决曹州雇夫万五千八百修筑之是月河又决汴梁冬十月乙酉诏修黄河隄堰【元史顺帝本纪】是年夏五月大二十余日黄河暴溢水平地深二丈许北决白茅隄六月又北决金隄并河郡邑济宁单州虞城砀山金乡鱼台丰沛定陶楚丘武城以至曹州东明钜野郓城嘉祥汶上任城等处皆罹水患民老弱昬垫壮者流离四方水势北侵安山沿入防通运河延袤济南河间将壊两漕司盐塲妨国计甚重省臣以闻朝廷患之遣使体量仍督大臣访求治河方畧【元史河渠志】河决白茅隄又决金隄并河郡邑民居昬垫帝甚患之特命鲁行都水监鲁循行河道考察地形往复数千里备得要害为图上进二策其一议修筑北隄以制横溃则用工省其一议疏塞并举挽河东行使复故道其功数倍防迁右司郎中议未及竟【元史贾鲁传】元顺帝至正五年七月河决济隂漂官民亭舍殆尽十月黄河泛溢【元史五行志】防恵山哈雅为河南行省右丞时有诏发民治决河徧骚属郡亟以不便上言而时宰不用迁湖广行省右丞【元史防恵山哈雅传】
　　元顺帝至正六年五月丁酉黄河决尚书李防请躬祀郊庙近正人逺邪佞以崇阳抑隂不听【元史顺帝本纪】
　　元顺帝至正八年正月辛亥河决陷济寕路【元史五行志】是年二月诏济宁郓城立行都水监以贾鲁为都水夏四月辛未河间等路以连年河决水旱相仍戸口消耗乞减盐额诏从之【元史顺帝本纪】


　　行水金鉴巻十六
　　钦定四库全书
　　行水金鉴巻十七
　　江南按察使傅泽洪撰
　　河水
　　元顺帝至正九年五月庚子诏修黄河金隄民夫日给钞三贯是月白茅河东注沛县遂成巨浸【元史顺帝本纪　至正以来旋修旋决而济南河间以至丰沛乆罹昏垫矣】是年冬托克托既复为丞相慨然有志于事功论及河决即言于帝请躬任其事帝嘉纳之乃命集羣臣议廷中而言人人殊唯都漕运使贾鲁昌言必当治先是鲁甞为山东道奉使宣抚首领官循行被水郡邑具得修捍成策后又为都水使者奉防诣河上相视验状为图以二策进献【二策见前】至是复以二策对托克托韪其后策议定乃荐鲁于帝大称防【元史河渠志】元顺帝至正十年十二月辛卯以大司农图鲁等兼领都水监集河防正官议黄河便益事【元史顺帝本纪】
　　至正中成遵为工部尚书先是河决白茅郓城济宁皆为巨浸或言当筑隄以遏水势或言必疏南河故道以杀水势而漕运使贾鲁言必疏南河塞北河使复故道役不大兴害不能已廷议莫能决乃命遵偕大司农图鲁行视河议其疏塞之方以闻十一年春自济宁曹濮汴梁大名行数千里掘井以量地形之髙下测岸以究水势之浅深遍阅史籍博采舆论以谓河之故道不可得复其议有八而丞相托克托已先入贾鲁之言及遵与图鲁至力陈不可且曰济宁曹郓连嵗饥馑民不聊生若聚二十万人于此地恐后日之忧又有重于河患者托克托怒曰汝谓民将反耶自辰至酉辨论终不能入明日执政者谓遵曰修河之役丞相意已定且有人任其责者公其毋多言幸为两可之议遵曰腕可断议不可易也由是遂出为大都河间都转运使【元史成遵传】思诚为河间府总管时河水频溢决铁灯干铁灯干真定境也召其邑吏责而惩之遂集民丁作隄昼夜督工期月而塞复筑夹隄于外亘十余里命濒河民及弓手列置草舍于上击木以防盗决是年民获耕艺嵗用大稔乃募民运碎甓治郭外行道髙五尺广倍之往来者无泥涂之病南皮民父祖甞濒御河种柳输课于官名曰柳课后河决柳俱没官犹征之凡十余年其子孙益贫不能偿思诚连请于朝除之【元史王思诚传　思诚至治元年进士】元顺帝至正十一年四月初四日下诏中外命贾鲁以工部尚书为总治河防使进秩二品授以银印发汴梁大名十有三路民十五万人庐州等戍十有八翼军二万人供役一切从事大小军民官咸禀节度便宜兴缮是月二十二日鸠工七月疏凿成八月决水故河九月舟楫通行十一月水土工毕诸埽诸隄成河乃复故道南滙于淮又东入于海帝遣贵臣报祭河伯召鲁还京师论功超拜荣禄大夫集贤大学士其宣力诸臣迁赏有差赐丞相托克托世袭达尔罕之号特命翰林学士承防欧阳制河平碑文以旌劳绩既为河平之碑又自以为司马迁班固记河渠沟洫仅载治水之道不言其方使后世任斯事者无所考则乃从鲁访问方略及询过客质吏牍作至正河防记欲使来世罹河患者按而求之其言曰治河一也有疏有濬有塞三者异焉酾河之流因而导之谓之疏去河之淤因而深之谓之濬抑河之暴因而扼之谓之塞疏濬之别有四曰生地曰故道曰河身曰减水河生地有直有纡因直而凿之可就故道故道有髙有卑髙者平之以趋卑髙卑相就则髙不壅卑不潴虑夫壅生溃潴生堙也河身者水虽通行身有广狭狭难受水水益悍故狭者以计辟之广难为岸岸善崩故广者以计御之减水河者水放旷则以制其狂水隳突则以杀其怒治隄一也有创筑修筑补筑之名有刺水隄有截河隄有防岸隄有缕水隄有石船隄治埽一也有岸埽水埽有龙尾拦头马头等埽其为埽台及推巻牵制薶罣之法有用土用石用铁用草用木用杙用絙之方塞河一也有缺口有豁口有龙口缺口者已成川豁口者旧常为水所豁水退则口下于隄水涨则溢出于口龙口者水之所防自新河入故道之潨也此外不能悉书因其用功之次第而就述于其下焉其濬故道深广不等通长二百八十里百五十四步而强功始自白茅长百八十二里继自黄陵冈至南白茅辟生地十里口初受广百八十步深二丈有二尺巳下停广百步髙下不等相折深二丈及泉曰停曰折者用古算法因此推彼知其势之低昻相准折而取匀停也南白茅至刘庄村接入故道十里通折垦广八十步深九尺刘庄至专固百有二里二百八十步通折停广六十步深五尺专固至黄堌垦生地八里面广百步厎广九十步髙下相折深丈有五尺黄堌至哈只口长五十一里八十步相折停广垦六十步深五尺乃濬凹里减水河通长九十八里百五十四步凹里村缺河口生地长三里四十步面广六十步厎广四十步深一丈四尺自凹里生地以下旧河身至张赞店长八十二里五十四步上三十六里垦广二十步深五尺中三十五里垦广二十八步深五尺下十里二百四十步垦广二十六步深五尺张赞店至杨青村接入故道垦生地十有三里六十步面广六十步厎广四十步深一丈四尺其塞专固缺口修隄三重并补筑凹里减水河南岸豁口通长二十里三百十有七步其创筑河口前第一重西隄南北长三百三十步面广二十五步厎广三十三步树置桩橛实以土牛草苇杂稍相兼髙丈有三尺隄前置龙尾大埽言龙尾者伐大树连稍系之隄旁随水上下以破囓岸浪者也筑第二重正隄并补两端旧堤通长十有一里三百步缺口正隄长四里两隄相接旧隄置桩堵闭河身长百四十五步用土牛草苇梢土相兼修筑厎广三十步修髙二丈其岸上土工修筑者长三里二百十有五步有竒髙广不等通髙一丈五尺补筑旧隄者长七里三百步表里培薄七步増卑六尺计髙一丈筑第三重东后隄并接修旧隄髙广不等通长八里补筑凹里减水河南岸豁口四处置桩木草土相兼长四十七步于是塞黄陵全河水中及岸上修隄长三十六里百三十六步其修大隄刺水者二长十有四里七十步其西复作大隄刺水者一长十有二里百三十步内创筑岸上土隄西北起李八宅西隄东南至旧河岸长十里百五十步颠广四步趾广三之髙丈有五尺仍筑旧河岸至入水隄长四百三十步趾广二十步颠杀其六之一接修入水两岸埽隄竝行作西埽者夏人水工徴自灵武作东埽者汉人水工徴自近畿其法以竹络实以小石每埽不等以蒲苇绵腰索径寸许者从铺广可一二十步长可二三十步又以曳埽索绹径三寸或四寸长二百余尺者衡铺之相间复以竹苇麻檾大繂长三百尺者为管心索就系绵腰索之端于其上以草数千束多至万余匀布厚铺于绵腰索之上防而纳之丁夫数千以足踏实推巻稍髙即以水工二人立其上而号于众众声力举用小大推梯推巻成埽髙下长短不等大者髙二丈小者不下丈余又用大索或互为腰索转致河濵选健丁操管心索顺埽台立踏或罣之台中铁猫大橛之上以渐缒之下水埽后掘地为渠陷管心索渠中以散草厚覆筑之以土其土复以土牛杂草小埽稍土多寡厚薄先后随宜修叠为埽台务使牵制上下缜密坚壮互为犄角埽不动揺日力不足火以继之积累既毕复施前法巻埽以厌先下之埽量水浅深制埽厚薄叠之多至四埽而止两埽之间置竹络高二丈或三丈围四丈五尺实以小石土牛既满系以竹防其两旁竝埽密下大桩就以竹络上大竹腰索系于桩上东西两埽及其中竹络之上以草土等物筑为埽台约长五十步或百步再下埽即以竹索或麻索长八百尺或五百尺者一二杂厠其余管心索之间俟埽入水之后其余管心索如前薶罣随以管心长索逺置五七十步之外或铁猫或大桩曵而系之通管束累日所下之埽再以草土等物通修成隄又以龙尾大埽密罣于防隄大桩分析水势其隄长二百七十步北广四十二步中广五十五歩南广四十二步自颠至趾通髙三丈八尺其截河大隄髙广不等长十有九里百七十七步其在黄陵北岸者长十里四十一步筑岸上土隄西北起东西故隄东南至河口长七里九十七步颠广六步趾倍之而强二步髙丈有五尺接修入水施土牛小埽梢草杂土多寡厚薄随宜修叠及下竹络安大桩系龙尾埽如前两隄法唯修叠埽台増用白阑小石并埽上及前洊修埽隄一长百余步直抵龙口稍北拦头三埽并行埽大隄广与刺水二隄不同通前列四埽间以竹络成一大隄长二百八十步北广百一十步其颠至水面髙丈有五尺水面至泽腹髙二丈五尺通髙三丈五尺中流广八十步其颠至水面髙丈有五尺水面至泽腹髙五丈五尺通髙七丈并创筑缕水横隄一东起北截河大隄西抵西刺水大隄又一隄东起中刺水大隄西抵西刺水大隄通长二里四十二步亦颠广四步趾三之髙丈有二尺修黄陵南岸长九里百六十步内创岸土隄东北起新补白茅故隄西南至旧河口髙广不等长八里二百五十步乃入水作石船大隄盖由是秋八月二十九日乙已道故河流先所修北岸西中刺水及截河三隄犹短约水尚少力未足恃决河势大南北广四百余步中流深三丈余益以秋涨水多故河十之八两河争流近故河口水刷岸北行洄漩湍激难以下埽且埽行或迟恐水尽涌入决河因淤故河前功遂隳鲁乃精思障水入故河之方以九月七日癸丑逆流排大船二十七艘前后连以大桅或长桩用大麻索竹絙绞缚缀为方舟又用大麻索竹絙周船身缴绕上下令牢不可破乃以铁猫于上流硾之水中又以竹絙絶长七八百尺者系两岸大橛上每絙或硾二舟或三舟使不得下船腹略铺散草满贮小石以合子板钉合之复以埽密布合子板上或二重或三重以大麻索缚之急复缚横木三道于头桅皆以索维之用竹编笆夹以草石立之桅前约长丈余名曰水帘桅复以木搘柱使帘不偃仆然后选水工便捷者毎船各二人执斧凿立船首尾岸上捶鼓为号鼓鸣一时齐凿须臾舟穴水入舟沈遏决河水怒溢故河水暴増即重树水帘令后复布小埽土牛白防长稍杂以草土等物随宜填垜以继之石船下诣实地出水基趾渐髙复巻大埽以压之前船势略定寻用前法沈余船以竟后功昏晓百刻役夫分番甚劳无少间断船隄之后草埽三道并举中置竹络盛石并埽置桩系防四埽及络一如修北截水隄之法第以中流水深数丈用物之多施功之大数倍他隄船隄距北岸才四五十步势迫东河流峻若自天降深浅叵测于是先巻下大埽约髙二丈者或四或五始出水面修至河口一二十步用工尤艰薄龙口喧豗猛疾势撼埽基陷裂欹倾俄逺故所观者股栗众议腾沸以为难合然势不容已鲁神色不动机解捷出进官吏工徒十余万人日加奨谕辞防恳至众皆感激赴工十一月十一日丁巳龙口遂合决河絶流故道复通又于隄前通巻拦头埽各一道多者或三或四前埽出水管心大索系前埽硾后防头埽之后后埽管心大索亦系小埽硾前防头埽之前后先羇縻以锢其势又于所交索上及两埽之间压以小石白防土牛草土相半厚薄多寡相势措置埽隄之后自南岸复修一隄抵巳闭之龙口长二百七十步船隄四道成隄用农家场圃之具曰辘轴者穴石立木如比栉薶前埽之旁每置一辘轴以横木贯其后又穴石以径二寸余麻索贯之系横木上密罣龙尾大埽使夏秋潦水冬春凌不得肆力于岸此隄接北岸截河大隄长二百七十步南广百二十步颠至水面髙丈有七尺水面至泽腹髙四丈二尺中流广八十步颠至水面髙丈有五尺水面至泽腹髙五丈五尺通髙七丈仍治南岸防隄埽一道通长百三十步南岸防岸马头埽三道通长九十五步修筑北岸隄防髙广不等通长二百五十四里七十一步白茅河口至板城补筑旧隄长二十五里二百八十五步曹州板城至英贤村等处髙广不等长一百三十三里二百步稍冈至砀山县増培旧隄长八十五里二十步归徳府哈只口至徐州路三百余里修完缺口一百七处髙广不等积修计三里二百五十六步伊斯喇店缕水月隄髙广不等长六里三十步其用物之凡桩木大者二万七千榆柳杂梢六十六万六千带梢连根株者三千六百藳秸蒲苇杂草以束计者七百三十三万五千有竒竹竿六十二万五千苇蓆十有七万二千小石二千艘绳索小大不等五万七千所沈大船百有二十铁防三十有二铁猫三百三十有四竹篾以斤计者十有五万硾石三千块铁钻万四千二百有竒大钉三万三千二百三十有二其余若木龙蚕椽木麦稭扶桩铁义铁吊枝麻撘火钩汲水贮水等具皆有成数官吏俸给军民衣粮工钱医药祭祀赈恤驿置马乗及运竹木沉船渡船下桩等工铁石竹木绳索等匠佣赀兼以和买民地为河并应用杂物等价通计中统钞百八十四万五千六百三十六锭有竒鲁甞有言水工之功视土工之功为难中流之功视河濵之功为难决河口视中流又难北岸之功视南岸又难用物之效草虽至柔柔能狎水水渍之生泥泥与草并力重如碇然维持夹辅缆索之功实多盖由鲁习知河事故其功之所就如此之言曰是役也朝廷不惜重费不吝髙爵为民避害托克托能体上意不惮焦劳不恤浮议为国拯民鲁能竭其心思智计之巧乗其精神胆气之壮不恤劬瘁不畏讥评以报君相知人之明宜悉书之使执史氏者有所考证也先是嵗庚寅河南北童谣云石人一只眼挑动黄河天下反及鲁治河果于黄陵冈得石人一眼而汝颍之妖寇乗时而起议者往往以谓天下之乱皆由贾鲁治河之役劳民动众之所致殊不知元之所以亡者实基于上下因循狃于晏安之习纪纲废弛风俗偷薄其致乱之阶非一朝一夕之故所由来乆矣不此之察乃独归咎于是役是徒以成败论事非通论也设使贾鲁不兴是役天下之乱讵无从而起乎今故具録所纪庶来者得以详焉【元史河渠志】河决白茅隄又决金隄方数千里民被其患五年不能塞托克托用贾鲁计请塞之以身任其事出告羣臣曰皇帝方忧下民为大臣者职当分忧然事有难为犹疾有难治自古河患即难治之疾也今我必欲去其疾而人人异论皆不聴乃奏以鲁为工部尚书总治河防使筑决隄河复故道凡八月功成【元史托克托传】
　　河入中国古今异宜后世讲河事者非一家总之文多实少故罕成迹唯有费才力费日月以俟其自定而已禹贡曰浚川孟子曰水由地中行此二言者古今不可易之定理也后世之明于河事者亦有贾让之三策亦有贾鲁之三法若余阙所谓中原之地平旷夷衍无洞庭彭蠡以为之滙故河甞横溃为患斯言也尤为要切似非诸家所及大抵河患有二曰决曰溢决生于不能达溢生于无所容徙溃者决之小也泛滥者溢之小也虽然决之害间见而溢之害频嵗有之被害尤大者则当其冲也是与河争也其原盖由于战国非一日矣使贾鲁之三法遂而有成亦小补耳且当嵗嵗为之其劳其费可胜言哉今欲治之非大弃数百里之地不可先作河陂以潴漫波其次则滨河之处仿江南圩田之法多为沟渠足以容水然后濬其淤沙由之地中而后润下之性必东之势得矣【陆深续停骖録】
　　山西髙平县长平驿为贾鲁故宅中庭古松十余株皆当时物也天朝平定山西宅没入官以其壮丽不忍毁即以为驿壁间题诗云贾鲁修黄河恩多怨亦多百年千载后恩在怨消磨观此则当时或以亟疾刻深招致民怨而其御灾捍患则后世亦有公论固不可得而尽非之【蒋仲舒尧山堂外记　按元史贾鲁本传鲁字友徳髙平人以明经领乡荐泰定初恩授东平教授歴工部郎中行都水监工部尚书总治河防使论功超拜荣禄大夫集贤大学士赠鲁先臣三世寻拜中书左丞从托克托平徐州托克托既旋师命鲁追余党攻濠州卒于军有旨赐文钞五百锭以给葬事鲁之功名令终其所治之河今多迁改然在当时其功甚伟至今犹赖之后人不读书遂谓鲁治河以速元亡曹玉珂作河志至谓鲁治河即汉贾让之譬止儿啼者止之即止然啼止即毙其荼毒浮于宋囘河诸人呜呼亦寃甚矣】
　　昔贾鲁治河用沉舟之法人皆称之明万歴间佥事俞汝为奏议以为塞决简便之用无如此者臣窃甞疑之夫河厎浅深坦陷不一惟草栁性柔一经压挤则周遭充满故塞决必用埽今以至平之舟厎而沉之浅深坦陷不一之湍流则埽根透溜之患必有不俟终日而见者然以鲁之才其成功如此必非孟浪姑试之因于至正河防记沉思寻绎者累日方恍然知鲁之沉舟盖以之代坝而逼水非以之塞决而合龙也盖彼时故河业巳通流但决河势大水流多于故河十之八又适当秋涨洄漩湍急埽不能下又其上逼水三隄短弱而势不支恐埽行一迟水尽涌决决则故河复淤前功尽隳因急沉舟为坝以逼之所谓抢救也故前则曰鲁乃精思障水入故河之方后则曰船隄之后草埽三道并举此并举之三道乃加筑前短弱之三隄也迨至船埽四隄并就河势南流然后塞决耳不然鲁于九月七日沉舟而龙口之合何以直至十一月十一日邪虽然臣以鲁于是役也有三忌焉鲁自受命以及囘朝仅逾半载昏晓百刻役夫分番无少间断不恤民力一也筑隄塞决正值伏秋用工于河流暴涨之候不审天时二也废农冒暑聚十数万军民于一路不念国家隠忧三也盖鲁惟上恃君相之信任下恃其强敏果敢之才气力排羣议犯三忌以成功盖以之治河则有余以之体国则不足宋濂等诸臣修元史因石人一眼之事意坐以亡元之罪则过矣夫石人一眼之谣是亦大泽中篝火狐鸣之殆韩山童李芝麻等所为耳何足据哉然而元之亡即不因鲁毋乃火将然而投之燧耶【靳辅治河书】
　　欧阳原功撰至正河防记以为鲁能竭其心思知计之巧乗其精神胆气之壮不惜劬瘁不畏讥评以报君相知人之明此实録非溢美也然鲁为防通所窘河必不可北其所复者仍是东南入淮之故道耳鲁巧慧絶伦奏功神速前古所未有惜乎其大才而小试之也使鲁生汉武之世则导河入宿胥故渎当无所难不仅如史迁所谓复禹旧迹者生明帝之世亦必能导河入清河合漳水至章武入海岂徒与王景等烈哉所遭不偶功成而乱作遂使庸人以鲁为口实余深痛之【禹贡锥指】
　　贾鲁治河自黄陵冈南达白茅放于黄堌哈只等口又自黄陵西至杨青村合于故道凡二百八十里有竒仍命中书右丞约苏和尔托噶同知枢密院事哈斯以兵镇之【元史顺帝本纪　哈只口在今归徳府杨青村在今曹县】
　　贾鲁河自黄陵南达白茅放于黄堌等口即今贾鲁河故道也白茅在曹县黄堌在单县万歴丙申黄堌河决由贾鲁河故道出符离集等处盖即元人所挑矣【谷山笔麈】
　　黄河故道自虞城以下萧县以上夏邑以北砀山以南由新集歴丁家道口马牧集韩家道口司家道口牛黄堌赵家圈至萧县蓟门出小浮桥此贾鲁所复故道【河防一覧】
　　贾鲁河在东明县南六十里断头隄元漕运所也贾鲁所开故名【直通志】
　　郑州北有贾鲁河自荥泽县流入又东入中牟县岸其源有三西源自密之圣水峪中源自荥阳之暖泉冰泉东源自州境之九仙庙合于张家村名曰合河至京水镇曰京水河又北受须索二水曰双桥河元末命贾鲁疏治以通漕起郑州至朱仙镇皆名贾鲁河仪封县东北有黄陵冈与山东曹县接界贾鲁于黄陵冈开黄河故道今为黄河要害贾鲁河在黄陵冈南二里曹县西南有黄陵冈贾鲁开黄河故道始此西北有贾鲁河嘉靖前犹有运道自黄陵冈塞而此河遂填其南为大河洪流矣【目游四海记　歴观诸书大约自河南开封之仪封县归徳府之睢县考城商丘虞城夏邑山东兖州府之单县曹县至江南徐州而止故治中河抚徐恪疏云黄陵冈贾鲁旧河南经曹县梁进口下通归徳丁家道口今梁进口以南则滔滔无阻以北则淤塞将平计其功力之施仅八十余里若疏而浚之使之由徐入淮又万歴中科臣杨应文上疏议开赵渠盖商丘虞城而下至于徐州元贾鲁故道也据此则贾鲁治河之功至今犹烈】
　　元顺帝至正十一年七月河决归徳府永城县壊黄陵冈岸【元史五行志】
　　元顺帝至正十二年春正月丙寅以河复故道大赦天下【元史顺帝本纪　按河复故道者即贾鲁所开之河道也因前一年永城河决壊黄陵冈岸至是修复之故颁赦天下亦托克托丞相之张大其事也】
　　至正十四年河溢金乡鱼台坟墓多壊彦斌母卒虑有后患乃为厚棺刻铭曰邳州沙河店史彦斌母柩仍以四铁环钉其上然后葬明年墓果为水所漂彦斌缚草为人置水中仰天呼曰母棺被水不知其处愿天矜怜假此刍灵指示母棺言讫泣涕横流乃乗舟随草人所之经十余日行三百余里草人止桑林中视之母柩在焉载归复葬之【元史史彦斌传　金乡河溢害及鱼台墓内之棺至漂流三百余里其害甚剧而元史五行河渠二志俱不载何与】
　　元顺帝至正十六年河决郑州河隂县官署民居尽废遂成中流【元史五行志】是年八月黄河决山东大水【元史顺帝本记】元顺帝至正十九年九月济州任城县河决【元史五行志】元顺帝至正二十二年七月河决范阳县漂民居【元史顺帝本记】
　　元顺帝至正二十三年七月河决东平夀张县圮城墙漂屋庐人溺死甚众【元史五行志】
　　元顺帝至正二十五年秋东平须城东阿平隂三县河决小流口达于清河壊民居伤禾稼【元史五行志】
　　元顺帝至正二十六年二月河北徙上自东明曹濮下及济宁皆被其害八月棣州大清河决濵棣二州之界民居漂流无遗济宁路肥水县西黄水泛溢漂没田禾民居百有余里徳州齐河县境七十余里亦如之【元史五行志】
　　大河之流自汉至今迁移变易不可胜纪然孟津以西则禹迹具存以海为壑则千古不易也自孟津而东由北道以趋于海则澶渊其必出之途由南道以趋于海则曹单其必径之地冲澶滑必由阳武之北而出汲县胙城之间冲曹单必由阳武之南而出封丘兰阳之下此河变之托始也由澶滑而极之或出大名歴邢冀道沧瀛以入海或歴濮范趋博济从濵棣以入海由曹单而极之或溢钜野浮济郓【谓济宁东平】挟汶济以入海或经丰沛出徐邳夺淮泗以入海此其究竟也要以北不出漳衞南不出长淮中间数百里皆其纵横糜烂之区矣　自阳武而入封丘河益东南流荆隆口直东则经长垣东明出曹濮直趋大清河矣较之出徐邳合淮泗以入海者道为径易夫河行之道宜直不宜纡入海之口宜近不宜逺河之两岸宜濶而归流宜深【归流即俗语所谓落槽也】平水则宜置斗门且多置之用王景更相注之意使不得旁泄河未必不可东也【后世遥隄之法即两岸宜濶之意缕隄之法即归流宜深之意滚水石坝及格隄之法即斗门回注之意】虽然大河东则防通河废防通河不废则大河不可得而东两者不竝立矣此大河所以屡决而东终抑之使南也【顾一柔山居赘论】












　　行水金鉴巻十七
　　钦定四库全书
　　行水金鉴巻十八
　　江南按察使傅泽洪撰
　　河水
　　元顺帝至正二十六年四月丁已王宣元末为司农掾防黄河决省部募淮扬才能之士俾召集民丁疏濬之宣挺身自荐元以为淮南淮北都元帅府都事赍楮至扬州市竹篾募丁夫数月之间得丁夫三万余就令宣统领治河数月工成【明太祖实録】
　　吴元年丁未十一月遣大将军率马步被坚者二十有五万渡江越淮北入中原首服齐鲁明年洪武初夏四月定河洛秋八月元君弃城逺遁沙漠又冬转战晋冀抚有其地闗右望风送欵中原是平甞云君天下非都中原不可今中原既平必躬亲至彼仰观俯察择地以居之遂于当年夏四月率禁兵数万往视之遡流河上是月抵汴梁当是时机务浩繁虽有山川秀丽古今人之事迹一时不暇歌咏至九年秋八月祀社斋于奉天门夕坐道上有儒臣待制李思迪者侍傍皆当时同舟往者因言北狩河水变迁欲为之説未文明日午漏思迪以説来进观斯文意壮水势説河源文颇顺序朕因以为之述元年夏四月敕有司清江淮水濵及河际故道某日乗巨艘抵洲是时春水方既潦水初兴江无洪涛日无酷暑时有清和利征且言舟入运河舍半抵广陵三日至淮隂舟师入淮是日巽上风多扬防飞帜不二时而达河淮二水相合之处见水分两道清浊如介并流二十余里方见混流东注既而越淮入河方觉水土同流极浊而无清至黄而无黑更无他色所以古今称黄河宜其然也舟行三旬昼夜居斯水上时刻听观其势若万马奔驰其状若大地轰雷其湍流之速一息莫视其山回石转之处则水绕势盘旋如羊角水底玲珑因风激怒涛飞泼天则珠飞雨降有时巨浪如隄倐然而涌横亘其河使湍者缓流者止细浪者无文良乆之间众流辐辏其横亘之水将消忽然一水周旋则水底有声喑喑呜呜又少时间水中一穴若数丈围有如井状上通天气下至河底俗呼旋涡是也其水为旋转急甚中有飞者上起去涡丈余霏霏临岸沸沸触人其流于两山峡之处或直而湍或曲而折或绕石而旋或复流以触岸或怒急而雪浪成堆或使山倾地陷或舟覆而楫摧或巨鱼一尾之间虽呼吸之际早十里之程若胎龙美之而出戏或蜿之以一蜿则渊深无底四野成湖若蜒之以一蜒则瞬目千里莫可止焉斯水之急乗利之物则有若是耶斯水人云神水每患于中国为民害者多矣朕亲游斯上观斯水之势遇两山之间河狭水急宜其然欤至于平原旷野则东荡西坍使桑田变迁水势少慢亦宜其然欤此坚柔之所由孰谓有神者欤若非河之无神却乃有之所以有之者极浊而难澄滔滔东注亘古今而不息此乆常者也忽然而极清人影皆毫厘洞见如此者或千百里或数十里斯可谓神者焉故上古人君载在祀典畏之祀之为民祈福焉今朕得观斯水狭直处如经如凡山回石起之处则盘若羊肠若河隂以达于徐宿地旷而原平则不然斯水汗汗漫漫浩浩荡荡有不可测焉禹贡注云三门未开吕梁未凿则河出孟门之上则未为当也必后人讹其文相传差矣朕曩者既游今思复述以为説耳【明太祖御制黄河述】
　　洪武元年河决曹州从双河口入鱼台【河防一览】
　　明太祖洪武八年春正月河决开封府大黄寺隄百余丈诏河南参政安然集民夫三万余人塞之【明太祖实录】是年大河南决挟颍入淮蔡河之下流亦渐絶【目游四海记】
　　明太祖洪武十一年冬十月丙辰开封府兰阳县言河决伤稼诏免其租十一月戊寅开封府封丘县言河溢伤稼命免今年田租【明太祖实录】
　　明太祖洪武十四年秋七月庚辰河南原武祥符中牟诸县河决为患有司以为言上曰此天灾也今欲塞之恐徒劳民力但令防防旧隄勿重困吾民【明太祖实録】明太祖洪武十五年二月壬子上以河南水灾民饥命驸马都尉李祺往赈之敕谕祺曰河南奏黄河水决弥漫数百里漂荡民居百姓迁移不得宁处朕甚悯焉今东作方兴民饥窘不得耕作特命尔往赈之无使一夫一妇不获其所尔其钦哉祺承命而行复命赍敕谕布政司及府州县曰大河之水天泉也必有神以司之若所在牧守得人政务修举则其水蜿蜒东注无摧山裂石之患而民安焉茍非其人则冲决城邑荡析民居而牧守亦与其祸此感应之必然也去嵗河南来奏河水漂没数州田园一空桑麻尽为所伤良由牧守非人方春东作将兴民无衣食何以立命今特命驸马都尉李祺赍敕往所伤之处优给其民虽不足为厚恩亦庶以少苏其困苦尔为牧守者宜加修省以惠养其民无违朕命【明太祖实录】
　　明太祖洪武十六年三月庚午河决朝邑县募民塞之六月乙卯河溢荥泽阳武二县【明太祖实录】
　　明太祖洪武十七年春正月乙已彰徳府奏临漳县河决宜于磁州筑隄以障之诏从其请八月丙寅朔开封府河决东月隄自陈桥至陈留横流数十里壬申河决杞县入巴河命户部遣官督所司塞之丙子上谕戸部曰比者河决开封属邑漂没民居淹浸田亩受害者必众其有被水灾者悉蠲其赋税【明太祖实录】
　　明太祖洪武十八年九月丁亥诏修筑漳河隄先是上谕工部臣曰去年河决临漳民受其患虽甞修筑隄防恐不可乆宜遣官与布政司都司防议凡隄塘堰坝可以御水患者预为修治至是有司以黄河沁河漳河衞河沙河所决隄岸丈尺之数具图计工以闻诏以军民兼筑之【明太祖实录】
　　洪武二十年河决开封城自安逺门入淹没官民廨宇其众【河南通志】
　　明太祖洪武二十三年秋七月壬辰河南河决漂没民居命赈防之被灾之家一万五千七百一十二凡钞二万五千二十锭开封府西华等县雨河水暴溺没民田庐民多饥困上命赈之【明太祖实录】
　　是年诏筑归徳州凤池河防时河决凤池漂没夏邑永城诸县有司不以闻民李从义诣阙奏诉从之【河南通志】
　　明太祖洪武二十四年三月乙丑河南河水暴溢时开封府陈留睢州归徳夏邑宁陵被水患民千三百七十四户诏遣官循例赈之未几陈州项城县亦奏河溢民被水患仍遣官往赈之【明太祖实录】是年河决原武淤安山【明防典】
　　是年河决原武之黑阳山东经开封城北五里又南行至项城经颍州颍上东至夀州正阳镇全入于淮而故道遂淤【河防一览】
　　明太祖洪武二十五年春正月庚寅河决河南开封府之阳武县浸淫及于陈州中牟原武封丘祥符兰阳陈留通许太康扶沟杞十一州县有司具图以闻乞发军民修筑隄岸以防水患从之丙午以开封府祥符等县河决诏免今年田租冬十月辛酉发河南开封等府民丁及安吉等十七衞军士修筑阳武县河防十一月甲辰河南开封府祥符县民诣阙言昔河决浸没田土至今不可树艺而征税如故上命免其赋凡万一千二百余石丝五千四百余斤【明太祖实录】
　　明太祖洪武二十九年夏四月已亥罢开封府冯陵十字河龙堂快活林伞儿三里万龙及陈州东桥凡八牐【明太祖实录】
　　是年河南藩臣请修宜阳河防先因洛河泛溢宜阳田庐漂没殆尽至是始闻于上令预治砖石俟农隙时为之【河南通志】
  </div>
  <div class="pagination">
   <a href="行水金鉴_page13.html">
    上一页
   </a>
   <span>
    ...
   </span>
   <a href="行水金鉴_page9.html">
    9
   </a>
   <a href="行水金鉴_page10.html">
    10
   </a>
   <a href="行水金鉴_page11.html">
    11
   </a>
   <a href="行水金鉴_page12.html">
    12
   </a>
   <a href="行水金鉴_page13.html">
    13
   </a>
   <span class="current-page">
    14
   </span>
   <a href="行水金鉴_page15.html">
    15
   </a>
   <a href="行水金鉴_page16.html">
    16
   </a>
   <a href="行水金鉴_page17.html">
    17
   </a>
   <a href="行水金鉴_page18.html">
    18
   </a>
   <a href="行水金鉴_page19.html">
    19
   </a>
   <span>
    ...
   </span>
   <a href="行水金鉴_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
