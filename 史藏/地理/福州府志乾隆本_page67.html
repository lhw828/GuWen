<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 67 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 67 页/共 388 页</h1>
    <div class="content">　　李忠定祠　在西关外，祀宋丞相李纲。明正德十五年建，即公墓祠也。有公手勒二帝赐诏敕列堂中，明季毁。
　　道原祠　在贡院南，合祀宋儒林之奇、黄榦。明正德十七年建。
　　林文昭祠　在三山驿之南。宋儒林之奇与其徒吕祖谦讲学处也。岁久倾圯。明成化间，裔孙培重建，像文昭祀于中，左配东莱，右附文昭仲子子冲，及子冲之子耕。万历三十八年，督学熊尚文修葺为记。国朝雍正八年，奉敕重建。明熊尚文记：闽地夙称邹鲁，而倡道三山，则文昭林先生实称鼻祖云。先生蚤师吕本中，亲受濂洛之衣钵，随与其徒日传习发明。寻第绍兴进士，宫秘书省，转闽提举。会世不能大用其道，随以祠禄家居，益闭门著述，谹辟讲坛，四方髦俊重趼及门者，匪啻千百计。而吕祖谦、林子冲、刘世南辈则最称高足。当时称先生师弟，固俨然洙泗遗风也。余不佞，束发抱牍时，每从经传读先生注疏，咸凿凿贤圣格言。又尝横披《宋史》，见先生论列，如排安石新说，遏金虏和议诸疏，侃侃无减获麟之笔，辄慨然向往，殊以不及登堂奥为恨。既释褐数载，偶滥竽闽学，因得诹先生祠宇，竖在三山驿之前，渴欲躬荐俎豆，然方拮据校阅，未暇也。居三年所，会已竣闽事，滥叨量移代去。乃思遍谒诸儒祠庙，以了为道宿念。乃先生之裔孙林中鸾投牒向余鸣泣，谓祖祠近为冯夷播虐，且久被无赖侵削窃处，实繁有徒，方不能诃止，可若何?余闻而怆然，曰：夫胶阁翘馆，刘屈氂废为马栈，古今贤喆犹扼揽欲绝，矧以赫赫大儒之灵寝，而忍令桀黠久据，致沦于草莾乎?亟檄下侯邑，量捐微俸，庀工缮修。残榱折杗，罔不饬也；漏霤败甍，罔不新也?庭除蔓草，罔不薙也；崩圯坏坠，罔不举也；湫底如潦，罔不塞也；借栖之鸟鹊，秽处之狸狐，罔不驱斥而祓除也。无何?旧宇稍已焕然改观，而先生灵爽，庶几其妥安矣?既一日，余以苹蘩荐先生于位，而其裔孙林中鸾从旁匐请余一言为记，以备异日之防。余惟道未坠地，而秉彝好德，即行道犹有同情。故信陵旧祠，奉祀不绝，栾公遗社，过者必式。彼徒以区区高义，犹足固结易世之人心，乃先生道术，传于洙泗，渊源祖于濂洛，即当日紫阳氏犹推为诸儒领袖，其学术醇粹如此。以秉彝之好，律之斯祠，且将百代瞻仰，惟是异日之窃据何虑焉?况祠立于邮傍，固停骖过辙者之所必式也。即有奸宄欲脾睨其间，安知负纲常之责者，不更为大创如今日者哉?虽然，亦顾为之后者何如耳?盖折薪负荷之戒，箕裘堂构之虑，亦儒者雅言之。故汉儒尊明经术，征其后多坠世业。即厥祖遗泽未泯，阀阅可寻，有识且以遥遥华胄訾之矣。今先生家法俱在，试使诸孙辈率由不悖。令当世征林氏之文献者，不至如汉儒之后，则斯祠血食，岿然如鲁灵光之长存可矣。是在后人亟勉诸，敢记其岁月于石。”
　　李延平祠　在杨桥巷，祀宋儒李侗。一在越山。明徐渭《谒延平先生祠》诗：“祠下风来好，单衣行暮春。杏花铿而瑟，柏树洒然身。默坐澄千虑，传灯与一人。自惭何所似，驰马醉归频。”
　　朱子祠　一在道山麓，曰先贤石室。一在城南天皇岭，曰道山祠。一在郡城西，曰西湖书院。一在共学书院，一在文藻山。宋真德秀《晦翁先生祝文》：“晦翁先生朱文公，比岁以来，先生之祠偏于寓内。某麾符所至，必敬谒焉。假守三山，实忝师帅之责。方将推崇先生之道，以兴士风而采众言，以为勉斋黄公续承师训，以淑其徒，当侑食焉。涓辰奉安，不敢不告。”
　　刘氏诸贤祠　在城西南凤冈幽兰谷。初名五贤祠，明永乐中建。祀宋儒刘彝、康夫、藻、砥、砺凡五人。万历间，增祀嘉誉、世南子价。国朝康熙十六年，奉敕修葺。雍正七年，巡抚刘世明重修。明马森《凤冈刘氏诸贤祠碑记》：刘氏诸贤祠，祀宋儒刘公彝，康夫、藻、砥、砺五先生也。永乐间，当事肇建于怀安邑乡之八都。岂以近里居，而追崇表章，树之风声哉?初，扁名五贤祠。督学潘朴溪公改名诸贤祠。宋阳山公、二山公、龙湾公，佥议著之祀典，每春秋次丁，委官致祭，盖自万历二年始也。夫圣贤之生弗偶，五百年必有王者兴，其间必有名世者。唐、虞三代，气运隆升，应期而出。至孔子时降世异，故不得位，而但与三千之徒，大明其道，以诏后世。孟子没而学绝。周濂溪崛起，得不传之绪于遗经，以授二程。吾闽杨龟山载道而南，其一脉所宗者罗豫章、李延平，视当时诸贤较著。朱晦翁则集诸儒之大成，濂、洛、关、闽，并称，天下万世宗之，固邹鲁乎海滨者也。杨、罗、李、朱皆延、建产也。其在福则有刘氏诸贤。银青光禄大夫彝，从胡安定学，居官多治绩，召对以正学启沃，著《七经中义》百七十卷，《明善集》、《居易集》各三十卷，《水经》四卷，及《注礼记大全》。奉议郎康夫，从周希孟学，著《志述》二十七卷。秘阁修撰藻公，从罗豫章学，以孝闻，赐粟帛，并名其里为锡类，著《礼书易解》。乐昌令嘉誉，从李延平学。迪功郎世南从林拙斋学，与吕东莱相友善，父子潜心问学，蹈义秉礼，为乡邦敬礼。砥、砺中神童科，从朱晦庵学，嘉其笃志，授《先天太极图传》。尝言履之兄弟可与进德，以时禁伪学弗仕，著《王朝礼论语孟子解》。子价从黄勉斋，克承父志，是皆贤人也，而并生于一门，世岂有盛于此乎?是宜祠而祀之。然所祀止五贤，尚遗其三，议或未之考耶!程叔子谓；无善士，犹得以明乎善治之道，以淑诸人，而传之后；无真儒，则天下贸贸然，莫知所之。是可知泽在当时，终不若继往开来为扶世功大也。若刘氏诸贤，究其所学，皆足以羽翼乎道统，则固不可谓之非真儒也。是故，既崇之学宫，列之道南书院，又专祠特举秩文祀典，如此其详悉，有以哉。今抚庞惺庵公因前监察台双江公曾竖华表，题曰一门道学。既兵火，复申题之，属予为之记云。
　　许公祠　在道山石林。祀宋门下平章事许文定将，将子龙图直学士份，裔孙明提学豸袝。
　　灵显庙　在郡治西。神为里人林元。水旱祷之，多应。元大德中书省以闻，诏立庙，赐额今名。
　　刘巡检庙　在北门外。巡检名濬，元至正间，为连江县宁善巡检，杀贼有功，既又与贼遇，被执，死之。帅府上其事，赠福建行省检校，诏立庙北门外，春、秋致祭。今废为里社。详见《名宦》。
　　忠毅侯庙　在谯楼右百步。元至正十四年建，祀副都元帅陈君用。明永乐十四年重建。
　　董忠献祠　在三山驿左。元至正二十五年建，祀参知政事董文炳。福州路总管刘文亭为记。
　　柏郎中祠　在后街。明洪武中建，祀元行省郎中柏帖穆尔。
　　真武庙　在北城全闽第一楼。明正德二年建。
　　严公祠　在北门，祀刘宋时里人严胜。明洪武三年，都指挥秦艺、参政王纯旱祷于神，甘澍大沛，撤旧庙而新之。郡人陈珪为记。
　　唐公祠　在城西，祀明郡守唐珣。弘治中建，岁久祠圯。万历十六年，知府江铎重修。
　　宋公祠　在乌石山，旧在东关外，祀明户部主事宋宣。奉命巡盐时归里，有御倭功。
　　忠烈祠　在善化坊，祀明参政孙燧。嘉靖中，改怀安社学。万历二年，燧孙御史錝修葺。三十九年，巡按陆梦祖重修。
　　怀悯祠　在郡城西南，明嘉靖十二年建。祀狱变遇害左布政查约、参议杨瑀、都指挥王翱、经历周焕。初，在郡治西南，后移今所。
　　睢阳庙　在道山亭西，明万历间建，祀唐张巡。
　　留爱祠　在万安桥西。明嘉靖四十年，知府吴崧募商修万安桥，立祠，匾曰留爱。后改祀正德、嘉靖间郡守龙泉叶溥、泰和欧阳铎、崇阳汪文盛、山阳胡有恒，尚书马森记。
　　仰德祠　在贵安山，明隆庆四年建，祀布政使陈锡。
　　薛公祠　在乌石山，祀明先儒薛瑄。
　　殷公祠　在郡城西，明万历三年建，祀巡抚殷从俭。明林燫《殷公祠记》：殷公祠者，祀吾省故殷巡抚公也。公讳从俭，广西临桂人。隆庆五年，奉玺书以佥都御史督闽军务。明年，召入为副都御史。未几，卒。闽人罢市哭，如哭所亲。丧西归，里巷哭以过枢，妇人则哭于门内，得人心如此。燫时为文吊之。自嘉靖间，吾土有倭寇，至尊旰食，思得纾南顾忧。于是，朝议谓宜置抚臣。盖历数公者，至谭司马始定之。又历数公者，至公始安之。当时，识者或以燫为知言云。公卒之三年，闽人思公不置，为建祠西郊外，万历二年某月某日也。遂为述其事，系以诗曰：闽号乐土，辟海一隅。民之质矣，山耕水渔。或治或否，抚我何如?当嘉靖末，倭夷用急。刘我人民，掠我城邑。鲸波未澄，燕幕安集。赫赫明明，肃皇圣武。命谭大夫，作镇开府。扫除东夷，绥宁南土。丧乱既平，既安且定。载号载呶，有作弗靖。赤子龙蛇，卒惊百姓。穆穆昭陵，怙冒至仁。交武大吏，孰予抚闽。选于众举，殷公其人。节钺旄盖，殷公至止。田亩多荒，疮痍未起。譬冶乱绳，宜宽而理。滔滔大海，群蛮在东。有将矜勇，往殪彼戎。毋宁镇静，勿觊有功。寇盗之余，室家悬磬。军需旁午，有严其令。无宁撙节，缓征驰禁。公宴宾佐，乐舞有奕。请卜其夜，乐不可极。令此三军，向晦宴息。公命经营，子来欢趋。彼食其力、吏勿追呼。令此百城，安于里闾。先时公出，盛其军容。公于简阅，赢卒以从。先时公府，盛卫以兵。公在宴处，庭无人声。郑歌侨如，蜀思诸葛。民之无禄，昊天降割。西郊之外，湖水之浒。作庙翼翼，笾豆有楚。弗殄禋祀，千秋万古。
　　宗公祠　在乌石山邻霄台之西，祀明宗提学臣。万历初，观察徐中行建。徐寻转江藩右伯，卒，闽人并祀之。明王世贞《宗公祠碑记》：往嘉靖五年戊午，岛夷起闽海，躏福清，遂以其劲捣省。大帅恐甚，部分诸监司乘城守，而故广陵宗君子相以参议得西门。西门最为省要害。郭外氓叟妇稚逃贼来入者，踵相啮也。宗君大开门，纵其入。诸见阻他门者，亦转徙而入，凡数万计。于宗君之数称冠诸道，迁其省按察副使、督学使，竟用积病，周岁卒。宗君之为参议副使，而汀守徐君中行以事趋幕府，故善君，因得从君游。其游辄于西门之乌石山，昔人所诧以为灵仙窟宅者。宗君乐之，谓徐君曰：吾去吾官，若脱屣耳!而不能遽舍兹山也。庶几神游哉?盖宗君没之十六年，而为万历丙子，徐君自谪起数迁而为其省之参政，以至按察使，尝经行西门，叹曰：“此宗君所人避寇吏民道也。谓其父老若犹记宗使君否?”父老涕涔涔下，乃搜赎锾之羡与学匿租者百五十金，为祠费，行地得乌石址。喜曰：“此故宗君所属神游地也。其必食矣。檄侯官令周裔先为堂三楹，围以石墙，而门与西山对，复得傍寺僧之匿田，供岁事，其民以时祷祈者，勿禁。徐君乃走书及状，而属世贞，世贞不佞，何敢辞，乃记其事报徐君，而复为乐章一，以迎送神，俾刻之石。”徐中行诗：“乌石山头色，能如岘首无。风流一代尽，雪涕万行俱。桐邑恩偏远，中郎思欲枯。故人兼故吏，忍使寸心孤。”
　　庞、商二公祠　在仰德祠之左。明万历八年建，祀巡抚庞尚鹏、御史商为正。郡人黄以贤撰《德政碑颂》。天启间重建。
　　叶节愍祠　在乌石山。祀明刑科给事中叶福，明万历间建。
　　两贤祠　在旧提学左。祀明罗文毅公伦、舒文节公芬。伦、芬俱以直谏，谪副市舶。嘉靖间，巡按聂豹建一峰书院于朱紫坊。万历十七年，督学使耿定力请于抚按，以废提举司衙合祀二公，署曰：两贤祠。二十二年，改提举为杉洋督捕馆，学使徐即登更辟门东南向。二十七年，坏于水，参议甘雨重修，为记勒祠中。明徐即登《两贤祠记》：予为祠部郎，阅诸路学使上祀籍，至闽展谒两贤祠，而无门。询之有司，诘所以废兴故，则称两贤并祀于提举司，主之者，中丞周公。成之者，学宪耿公。其后，太守阮併督捕私署，乃改署于斯署，祠门遂塞。予偕陈参藩，张兵宪二公从署门入谒焉。则见祠仅一堂，堂卒置他物，前鞠为蔬圃，后则为衙舍。予三人悼叹久之。予谂于二公，曰：“此祠也。生而居，没而祀，顺也。计祀之日，至改之年，方五稔，未远也。而废兴颓易，人情固有不可知者乎?今为兴复之，盍为久远计?”二公佥曰“唯!唯!”二公乃以其事属郡二守，二守欣然任之。于祠前得地数十丈，辟门从东南出，祠后吐还原所，以妥神寝，左右高垣墙，以隔私署。予又访吾江占籍兹土李日新、周其和，给与衣巾，世世奉祠。是后，上不妨官署，下不费民财，神有堂室，人有蒸尝，庶几其可久乎?二公有感于废兴之故，属予记。予述所闻两贤事并祠始末。
　　徐公祠　在真武行宫之西，万历十九年建，祀按察使徐中行。二十五年火，复建。
　　江公祠　在郡城西浦，明万历十九年，为知府江铎建。郡人王应钟撰记。
　　张襄愍祠　在洪江，万历二十八年建，祀明总制尚书张经。国朝乾隆九年重修。
　　一水陈公祠　在道山麓，祀明光禄卿陈洙。
　　怀德祠　在共学书院，祀怀安教谕冯光浙。旧在府学射圃，明万历三十九年改建，郡人翁正春记。
　　二周祠　在西湖，祀明周顺昌、起元，崇祯六年建。今废。曹学佺《西湖祠落成》诗：“精忠闻彻九阍呼，司理当年子大夫。嘉石平反犹见肺，断金良友可捐躯。澄湖水面双清似，大梦山前一觉无。正气自应垂宇宙，漫分灵爽自姑苏。开府东吴似庾公，频将白简动宸聪。不愁阙下刑书滥，祗恐江南杼轴空。汉室几成朋党祸，熙朝尤数中兴功。易名重典今虽缺，一体犹看秩祀崇。”
　　康亲王祠　在郡城西郊。国朝康熙十六年建，祀宗室和硕康亲王。左安神牌，右建碑亭。国朝郑开极《康亲王祠功绩碑》“天眷我清，奄有区夏。薄海内外，罔不臣庶。神圣相继，累洽重熙。岁在甲寅，今皇帝丕基十有三载，念永绥耆定，用矢文德，以洽九州。雍恬既极，孽芽滇黔，乘间首祸，煽其狂易，蛊惑殊方。于是天子赫然震怒，詟行天讨，命将总师，各有攸属。独虑闽地海澨险要，遗艰投钜，非懿亲大贤，莫可胜任。特简和硕康亲王佩大将军印，贝子加宁海将军统兵以出。诚以英猷壮略，夙契帝心，义问休名。既仁且武，万口一声，允孚中外。授钺之日，三军首涂，莫不鼓舞奋励，视寇若仇，同泽同袍，讴歌载路。王则夙夜祗戒，计闽浙址界相错，时东浙山泽，蜂起实繁；若不先定浙疆，即闽地未可径人。乃密运筹画，分贝子兵，由金而台、而温、而处，次第底定。遂亲统各将军大臣，及提镇诸大帅，鼓而临衢，一战破贼，长驱度岭，前涂倒戈，万姓崩角，壶浆箪食，后先载迎。始而平建、平延，进而平福。由是而邵，而汀，而兴，咸以率服。海氛尚獗，犹逞其毒嘬，以遌以距。王乃指授胜算，奏大捷于乌龙江。随分命巨帅席卷，迅下岛屿，鲸鲵创戮殆尽，委弃甲仗，齐于熊耳。惟馀残孽，跳波以窜，漳泉悉宁。是役也，自振启戎行，为旬不盈二十，而八闽大定。盖自古出师告成，未有若此之速者也。王复慈悯存心，哀我赤子，历遭变乱，疮痍蔽莽，妇子仳离。乃躬自告诫文武，存访收恤，毋俾骨肉流散，令明纪肃，卤获有禁。故兵人之后，市不易肆，农不改亩，军民比廛而居，咸相嬉洽，家室康乐，遂勤干止，陈请蠲赋，以苏孑遗。八闽士庶，如解倒悬而登衽席。讴吟沸起，洋溢道涂。靡弗颂王之仁，钦王之武，且匪独止此。江右饶、信间，有不戢者，间略子女，立为多方简料，归其家人。虽非麾辖所暨，亦视均一体，而威惠遐布，敷达异域。粤东潮惠之踞地为梗者，且感泣革心，间关来闽，投其诚款，而拓地开疆，将非铜柱玉斧所可限划。斯又自古出师，化行阃外，未有若此之神者也。爰是闽之缙绅大夫、士及里巷黎老，以开极忝珥笔之末，当勒文以纪其盛。开极实庇王之庥造，其敢以不文辞。念我王以国之宗藩，与皇家亿载同其休戚。矧天钟英贤，为宗社万年磐石，平闽之功，所谓王国事家事，亦奚俟国人钦诩，扬其盛烈。独是王肤功伟伐，稽之简册。若楼船下濑，无足比数，其提师疾人，如迅雷震霆，负固者舆璧，恐后方之雪夜潜军，掩取元济，则裴晋国之平淮蔡，不及是也。其开诚布诫，将卒用命，城破之日，不戮一人，不私一物，方之克平建业，装惟图书，则曹武惠之下江南，不是过也。夫功高不伐，德盛不矜，率礼蹈恭，冲和简恕，左右臣僚，改容降接，慰劳卒伍，蔼若家人，是其温恺也。嗜好恬淡，清风穆如，无封无靡，不迩不殖，凡耳目玩好，新妆佚游，咸屏绝弗御，是其俭恪也。从谏如转规，纳计如顺流，一才一技，罔不兼收于帷幄，虚怀博采，霁颜翕受，又其集思广益也。犹复研辑典谟，探穷图纬，虽在金戈铁马之余，不忘论道谈经之雅，更其逊志时敏也。是王之徽德懿规，以管蠡窥测，何能扬扌乞其万一。行将载在史册，勒之鼎钟，炳耀千秋，垂示万祀。闽人特志其一方之私，用纪更生之泽于不朽，以俟太史采风，或有取焉。敬书此以镌贞珉。”
　　贝子祠　在乌石山麓，祀国朝宗室惠献贝子。乾隆四年，贝子孙镇国将军闽浙总督德沛建。国朝巡抚王恕《惠献贝子祠功绩碑》：维天笃生圣皇，肇造区夏，奠安神人，以开亿万世无疆之祚，则必诞育忠勇材智之臣，为国藩辅，宣力策勋，以保乂我王家。其殊献伟绩，既彪炳天潢，巍然玉立矣。而盛德之在人，泽远而风长，讴思尸祝，久而不能忘。若闽人之载宁海将军固山贝子，岂非亘古今，塞穹壤，与周召比烈者欤?康熙十三年甲寅，耿逆拒命阻兵，谋以闽应吴、尚二贼，浙东所在告警。圣祖仁皇帝知贝子神武，素有战功。歼海寇郑国姓于漳泉。闽人惮其威名，特拜宁海将军，偕和硕康亲王督师讨之。秋八月，大军至杭州。是时，耿逆所遣伪帅曾养性已由福宁渡海，陷温逼台，别攻处州矣。贝子与康亲王计议事势，急浙而缓闽。浙东平，则逆贼无藩篱之固，闽不难破也。遂与王分兵趋台州。台之属县已为贼据。时出抄掠吾粮食，贝子至，首复仙居。十四年五月，遂从间道入黄岩，蹙贼于乐清亭岭，水陆夹攻，大败溃去。九月，乐清、太平、青田、大荆、磐石五城皆下。初，贝子之分兵也，绍兴之嵊县亦陷于贼，别遣将攻下之，因抚定其民。于是，杭州之路无梗，故得一意讨贼，十五年二月，贝子已解处州之围，遂引兵而东。是时，曾养性聚平阳、瑞安、石塘群贼于温，尚十馀万。贝子亲临行阵，连战败之。进逼城壕，沉其船于江，贼皆溺死。曾养性裸而跳，遂克温州。曾养性既败，收合余烬，走保得胜山，掘堑为濠，引水环之，连营固守。贝子乘夜大雾，潜师登山，将士皆逾濠苦战，不得出，复大败。遂掀温溪、大蹂、石塘，定云和，行收龙泉、庆元等县，贼气沮丧，降者相继，而耿逆坐困于闽矣。凡大小之战百馀，得府县城寨百五十六，斩其文武伪官九百六十五人。其朱飞熊、吴长春，尤贼骁将，倚为腹心者也。生降其士卒四十馀万，卤获军资器械无算。如火燎毛，悉定绍、台、温、处四郡之地。从古用军之神，荡寇之众，盖未有也。贝子已定浙东，遂引兵由庆元间道入松溪，与康亲王会于建宁，贼望风宵遁。九月，进攻延平，贼将耿继美、郭忠孝等犹城守不下。贝子不忍闽人扌前刈之惨，遣使许以不死，遂率伪官六百八十八人，兵一万一百二十人，民十一万二千一百三十七人，开门出降。先是海寇郑经规取福州，所遣伪都统徐尧，有贼三万，军凤山岭上。贝子既至，挥将士急击之。贼望见我军旗帜，怵于漳泉之威，不战而走。连拔其营十四，斩获过半，穷追四十余里。于是狂丑震恐，面缚乞命。兴、泉、漳、汀相率反正，兵不血刃，而全闽底定矣。贝子御军严整，用法无私，知人善任使，又能与士卒同甘苦，谋定而后战，故所向有功。方贝子由桐溪出青田，身先士卒，手牵所乘马，以鞭作杖，失足折其指。及攻温州，连战不克，昼夜焦劳，齿落其二。军行之次，帐幕不时至，露宿野外。盖自督师以来，侵冒寒暑，践履险阻，出入于深山穷海之间，三年不少休，以是积劳疾作。至建宁乘舟而行，凤山之捷，犹强起力疾督战，大功甫就，而歌虞及焉。其尽瘁为国，不以死生疾病牵其志，故士益感动用命。当王师之入闽也，贝子疾已甚，而教诫将士，所下城邑，民老幼妇女不惊，市不易肆，农不去田。既俘耿逆，振旅入福州，四郊晏然，不知有金革之事。鸣呼!仁义之师，神武而不杀，完肝脑于冈昆，转沟壑为衽席。贝子扫殄之功在浙，而生全之德在闽矣。贝子既薨，资装萧然，不能备礼，百日之际，护卫亲军合飨于幕下。夫以王室之懿亲，仗钺专征，而凛凛清节如此。盖上赐之金貂、银币以及甲胄、衣裘、鞍马、弓刀等物，皆于军中赏士殆尽。城下之日，无敢取民一笠。故初薨以迄丧还，巷哭路祭者不绝。讣闻，天子临朝震悼，顾念勋劳，谕祭赐葬，恩予易名，亲洒宸翰，立碑墓上，以彰贝子之纯懿勋烈，用昭示于万古。方贝子受赈之日，尚逆已叛于粤，吴逆且出扰湖湘，旁掠赣吉，西窥宁夏，薄闽中。三孽连衡，半壁骚动。而贝子手提天兵，奋扬威武，使吴逆不敢渡江，尚逆不敢逾岭。党涣于东南，而势孤于西北，羽翼既剪，大憝斯得，功止闽而廊清在天下。天盖诞毓之以康靖我国家者也，岂偶然哉。乾隆四年，镇国将军德公以闽浙之节，式临兹土。实惟贝子之文孙，为世大儒，用能克绍先德，以仁义为治，文武率职，邦人大和，因议建贝子祠于乌石山之阳，以祀春秋，从民志也。逾年八月之朔，恕奉命来摄抚事，而工适竣。因得虔修时祀，礼成而退。有金泳老人自言少时曽见贝子于军中，历历前陈其事，僚吏将佐，肃然动容，阶下之人有泣下者。既，藩臬之大夫砻石来请文。夫以贝子之丰功盛德，勒钟镛，垂史册，声光烂然，岂恕所能为役。惟是博征文献，实以老人之言，而知闽人之心、之思、之久，其何可不书以慰之也。因僭书贞珉，敬为之颂曰：上帝降鉴，活此下民。真人首出，电激雷震。区夏耆定，航索悉臣。圣子神孙，式叙三辰。庆流属籍，角定振振。曰天生德，宁我兆人。闽有凶慝，彼昏卒狂。煽胁丑类，绎骚南方。与滇粤贼，蟠结披猖。肆其机牙，而拒斧斨。遂犯浙东，以摇江右。天子曰咨，我抚之厚。而敢同逆，其胡可宥。玉节金钺，贤王是授。王既拜命，誓师于杭。天兵四临，贼气俱丧。麾盖所投，我武孔扬。遂落其拒，亦扼其吭。藩羊穴鼠，散迸奔亡。浙东既靖，师次于闽。下建临延，尽降其军。狂贼失据，自絷牙门。闽地悉定，重为王民。王奉宸言，布我恩信。罪止其魁，馀无所问。既掩胔骼，既恤既赈。门迎子女，伍戢兵刃。始时闽人，忧罹其灾。今相告语，幸王之来。吾粲吾粥，吾褚吾襦。吾有室家，王实予之。吾闽之完，世戴王德。我王之来，为闽除贼。功成而薨，闽人大戚。年岁有极，吾思曷息。是作斯庙，道山之阳。其筵肆肆，笾钅刑大房。何以荐之，黍稷月[KG-*3]熏月乡。孝孙来享，来拜于庭。是贻是绳，降登旁皇。于王有孙，系闽之福。闽人熙熙，以介以谷。揭虔妥灵，春秋斋速。刻诗于碑，永耀南服。”
　　范公祠　在乌石山，祀国朝殉难总督范忠贞承谟。康熙二十二年建，御赐“忠贞炳日”匾额。以同难赠助教稽永仁、王龙光，赠学正沈天成、范承谱袝。乾隆间改建稽公祠于山巅，移赠助教晋赠大学士、吏部尚书稽公永仁主于其中祀之。
　　御制原任福建总督、加赠太子少保、兵部尚书、谥忠贞范承谟碑文：“朕惟朝廷简田廾重臣，授以封疆之任。平时则竭诚殚力，以靖厥职。猝逢事变，则凛乎不可犯，确乎不可夺之节。舍生取义，流光天壤，古所谓不二心之臣，如此而已。尔范承谟，名臣之子，奋迹甲科，入侍禁林，出典节钺，咸有声绩，著于当官。洎闽疆莅镇之年，值狂竖盗兵之日，寇起门庭，祸生肘腋，智未及施，勇不暇展。而尔志恥倖生，义无苟免，奋身骂贼，誓不共天。遂致阖室幽囚，三年拘系，阻缺其衣食，迫胁以甲兵。凶焰弥张，贞操愈劲，卒蹈白刃，以作完人，慷慨从容，兼有其美。兹者底定疆陲，申明命讨，罪人斯得，臣节益昭。惟倍深轸之情，特厚饰终之礼，宠以隆秩，谥曰忠贞。呜呼!褒忠显善，圣王治世之大权。恩命叠颁，朕曷有私于尔?以培正气，以植人伦，庶使选懦之士，睹盛典而知兴，慕义之夫，闻休风而加勤。勒诸贞石，其永有誉於无穷哉!康熙二十一年四月二十六日立。国朝李象元《乌石山谒范忠贞祠》诗：“幼读南丰文，知有道山亭。今我来登眺，乃以乌石名。蓬瀛吾未见，见斯亦惬情。昔为释道区，寺观间榛荆。近祀范制府，祠宇荐芳馨。公父佐昌运，公学绍家庭。得天浩然气，百折愈坚贞。画壁杼忠愤，遗诗泣百灵。睢阳与文山，取义同一诚。御书褒节烈，金碧耀日星。亭阁翼左右，松竹郁苍青。此山虽不高，得公实峥嵘。入郡山川拱，一岛烟雾清。当年狂逞辈，转盼皆无成。而公神在兹，赫赫长如生。”
　　陈忠毅祠　在城西荷亭左，祀国朝殉难巡海道陈忠毅启泰。康熙二十二年，特遣官谕祭庙祀。御书忠毅流芳匾。乾隆九年，奉敕重修。
　　谕祭文：“维康熙二十三年三月二十四日，皇帝遣礼部员外郎郭世隆谕祭原任巡海道、因殉难加赠工部右侍郎陈启泰暨妻刘氏之灵曰：烈士成仁，赍志而殁；忠臣报国，捐躯以从。尔陈启泰矢志忠贞，殚心效力，值逆盗之煽乱，励臣节以弥坚，临难不屈，甘心殒命。尔刘氏性秉坚贞，随夫尽节，同心罔二，视死如归。朕用悼焉，特颁祭葬，以慰幽魂。尔如有知，尚克歆享。”
　　御制赐谥碑文：“朕惟人臣致身之经，首崇立节。国家敷恩之典，特重褒忠。惟其果毅成仁，从容蹈义，斯既隆以峻秩，尤载锡以休称。渥泽式颁，宠纶丕焕。尔陈启泰赋才敏达，禀性坚贞，洊历班行，克修职业。泊莅官闽峤，弭节漳滨，方勤抚字于岩疆，忽遘盗兵之凶竖，尔密谋捍御，期固封圻，乃肘腋生奸，贼锋顿炽。矢丹心而不屈，视一死以如归，阖室捐生，罔恤家人之尽殄，奋身致命，惟知臣节之当全。吏民靡不摧心，顽梗亦知陨涕，信乎精诚，贯乎日月，奕祀长留，大义凛于冰霜，千秋不涅者矣。睠言忠魂，久锡崇阶，轸念英风，宜加宏奖。用是载稽彝典，重新命以追荣。特予易名，俾承休而垂后，谥曰忠毅，允克副焉。呜呼!劲节尤彰，表人伦而作，则殊恩聿沛，偕天壤以流辉。慰灵爽於幽泉，镂徽音於贞石，昭兹国宪，永厉臣忠。”
　　陈忠毅祠　在道山麓，范公祠左，祀国朝殉难温处道陈忠毅丹赤。康熙二十二年，建特祠於殉难之所。遣官谕祭，御书“名垂青史”扁额。子参藩一夔，摹以归悬道山祠上。乾隆九年，奉敕重修。
　　谕祭文：“维康熙丁巳年闰三月十六日，皇帝遣福建等处承宣布政使司署司事、按察使司按察使吴兴祚，谕祭原任浙江分巡温处道、殉难赠通政使司通政使陈丹赤之灵，曰：烈士成仁，赍志而殁，忠臣报国，捐躯以从。尔陈丹赤矢志忠贞，居官敬慎。值逆贼之煽乱，励臣节以弥坚，临难不屈，甘心殒命。朕用悼焉，特颁祭葬，以慰幽魂。呜呼!聿垂不朽之荣，庶享匪躬之报。尔其有知，尚克歆享。”
　　姚公祠　在洪山桥，祀国朝总督姚启圣。
　　施公祠　在道山华严岩右，祀国朝靖海将军靖海侯施琅。
　　贤良祠　在郡北屏山。国朝雍正十年，敕建，祀宣猷布化忠勇效命威爱宜民之封疆大臣。
　　汪公祠　在道山天秀岩，祀国朝督学佥事新安汪薇。
　　昭忠祠　在郡城西湖谢坪屿旧日传经书院，国朝乾隆六年改建。祀总督福建部院赠太子少保兵部尚书谥忠贞范承谟、海澄公追封王爵黄芳度、江西建昌府知府晋赠礼部尚书高天爵、浙江温处道赠通政使谥忠毅陈丹赤、福建巡海道赠工部右侍郎谥忠毅陈启泰、赠国子监助教晋赠吏部尚书稽永仁、山西道监察御史萧震。东庑衤付祀台湾总兵官赠太子少保欧阳凯、翰林院庶吉士张松龄、福州府知府赠太仆寺卿王之仪、邵武府知府赠太仆寺卿张瑞午、福建藩幕摄将乐县赠布政司参议王万镒、邵武府同知赠按察使司副使高举、尤溪县知县赠按察使司佥事李埙、福州城守副将王进、赠国子监助教会稽生员王龙光、赠国子监学正鄱阳儒士范承谱、台湾北路参将赠拖沙拉哈番罗万仓、台湾右营游击赠拖沙拉哈番游崇功、福清进士施大晁、寿宁进士叶有挺、赠游击廖有功、莆田举人刘渭龙、台湾水师协千总林文煌、台湾镇中营把总林彦、汀州镇中营把总石琳。西庑袝祀平阳镇总兵官赠太子少保谥忠壮朱天贵、福宁镇总兵官赠太子少保吴万福、建宁府同知赠按察司副使喻三畏、福建水师右营总兵官黄翌、侯官县知县赠按察司佥事刘嘉猷、赠国子监学正华亭儒士沈天成、台湾水师副将赠拜他拉布勒哈番许云、台湾镇左营游击赠拖沙拉哈番孙文元、台湾镇左营守备胡忠义、台湾南路营守备马定国、海澄镇中营守备赠都司佥事蒋钅分、台湾镇中营千总蒋子龙、台湾镇右营千总陈元、台湾水师右营千总赵奇奉、台湾水师中营把总李岁吉、台湾南路营把总林富。
　　陈公祠　在越山麓，祀国朝巡抚陈瑸。

卷之十五
　坛庙二
　　

　　古田县
　　社稷坛　在县治西里许。宋景德二年建于县东，寻迁县西南。元元贞间，迁今所。明成化十五年修。万历二十六年重修。
　　风云雷雨境内山川城隍坛　在县治东南半里许。明洪武初建。成化十五年修。万历二十六年重修。
　　先农坛　在南关外里许。
　　邑厉坛　旧在县西北二里许。明洪武三年建。正德元年改立北门外。国朝乾隆三年重修。
　　城隍庙　一在云津坊，为旧庙；一在县治西，为新庙。皆祀拓主神。唐开元中，大姓刘疆率其部归于州，始立县。卒后，邑人思之，为立庙，号宁境。宋景德中，县令李堪毁淫祠，不废侯庙。即云津坊旧庙。未几，民请迁，更立今所。崇宁二年，赐额惠应。政和二年，封顺宁侯，后加正应。宝祐中，加号灵显，封为城隍之神。元、明屡修。国朝康熙四十四年，修新庙，五十一年，重修旧庙。宋余发林《城隍庙记略》：神姓刘，名疆。世生此土。唐开元间，始与其徒，以其地请於天子而立县。玄宗嘉其忠顺，仍使掌县事。未几，纳职请吏于朝，偕其子弟族人，退居以俟朝命。天子不欲夺其志，诏有司叙其功德，加其封爵，使食禄於家。疆天性仁厚，友爱诸弟，延及其下。殁后，邑人思之，为立庙，号宁境。岁时祭之，感应如响，庙貌至今犹存，咸称为古田拓主庙。累加封赠。至宋谥为顺宁正应侯，夫人林氏号顺应左夫人，郑氏号正宁右夫人，父母子弟同享庙食至今，可谓远也已。呜呼!如侯者，忠君仁民，保族安身，生为民主，殁为神宗，不亦人杰矣哉!明张以宁《增广城隍庙记略》：郡邑皆有城隍祠，由唐始。古田祀顺宁正应灵显侯，报本也。吾闽自无诸扶翼汉室，民为冠带，迄唐开元，独斯邑未造。刘侯筚路山林，乃疆乃亩，挈而归诸职方氏，风气日开，富庶以教，惟吾侯之力也。在礼，有功烈于民，能御大灾，捍大患者，殁则祀。侯之烈光昭图牒，视古之祀法奚其愧，祀在邑西麓。嘉定中，加前号，提封百里，实与长民者共理之，翊庇生民，除其邪祲雨旸，祈祷有应如响，革命初，邑罹多故，灵迹益显。邑之吏民念无以报侯惠，大德八年甲辰肇谋，即侯之祠，增广地基，圯栋腐瓦，咸易其旧。至顺中，复得邑尹赵公孟额、丞胡公薛彻，二宰咸孚诚意赞导，像设俱新，黝垩交焕，讫功于至元丙子。於是，高明完丽，称侯之功烈与吏民尊祀之意，邑人请以宁记之。”
　　关帝庙　在县宇后左。明万历三年，知县周炎建。
　　孚应庙　在县南囦关。旧号陆川庙。祀刘疆弟。宋绍兴二十七年，封英济侯。
　　安邑庙　在县南门外。宋时建。祀林溢、林希。邑有水旱，祷辄应。邑令邱双荐以闻，赐额“显应”，封溢昭烈侯，希昭惠侯。灵渊庙，在县北五里。旧号羊角龙王庙。宋绍兴十四年，赐今额，封溥济侯。
　　灵应庙　在县西北台山下。祀宋县令李堪。嘉定间建。端平三年，赐额“灵应”。明万历二十七年，重修。宋赵以夫《灵应庙记略》清源留君元亮宰吾邑之明年，以书来告。县北台寺有遗爱侯祠，地狭屋敝，从邑人请，广而新之。既成，求文记其事。侯姓李，讳堪。景德间，初宰邑，有功於民，具载图记，及侯之所自为图记。其大者，兴学校、排异教，拆淫祠、以礼经变其俗。至今，家弦户诵，声明而文物矣，皆侯赐也。始，民共祠侯于学。岁久，学迁于溪之东，基化为寺。邑长傅公康欲更其庙。未报，傅公去，及是以书属留君，元亮，竟其志。於是，饬材鸠工，严庙貌以崇敬，饰轮奂以妥灵。侯之爱民，致民之爱侯，厥惟旧哉。留君，秦国丞相正诸孙，有理剧才，抚字馀力，能表章前哲，以淑人心。傅公去邑三十年矣。践华登要，犹却顾旧治，思所以尚贤植教，不忘其民如此。侯得百里而君之，十世之民思之、敬之如一日，其必有道矣。所谓声高位宏，其所施功崇业钜，则大丞之享，通国之典，非侯其谁?是皆可书，以诏来者。”
　　显应庙　在县东北二十五里。祀宋县令黄师益。绍定六年，赐额，封灵佑侯。
　　真武庙　在囦关分司南。
　　顺懿宫又名龙源庙　在县东三十里临水洞。《闽都记》：神姓陈氏，闽下渡陈昌女，名靖姑。嫁刘杞，卒年二十四。临水有洞，产巨蛇，时吐气为疠疫。一日，有朱衣人执剑，索白蛇斩之。乡人诘之，告以姓名。乃知其神也，为立庙，祀于洞。有梳妆楼。宋淳祐间，封崇福昭惠慈济夫人，赐额“顺懿”。宋县令洪天锡立碑，明张以宁为记。明徐火勃《龙源庙》诗：“临江遗庙祀婵娟，少女宣灵五代年。蝌斗横纵阶下出，妖蛇降伏井中眠。春秋野老更罗袖，伏腊村童送纸钱。苔满古碑行客吊，妆楼无主锁寒烟。”
　　东岳庙　在紫极宫后。
　　文昌祠　在北台山下。明万历二十三年建。
　　李延平祠　在县治南门。明嘉靖初建。祀宋儒李侗。以朱子门人林用中、林允中、林夔孙、程若中、余偶、林好古、林大春、蒋康国袝。
　　崇德祠　在县坊三保。明嘉靖初建。祀参议魏棨。明徐宗鲁《方伯魏公遗爱祠记略》：“闽壤凭山距海，自昔为要荒之域，故多剽悍草窃。嘉靖癸未岁，盗起古田，纵掠旁邑，以岩谷为巢穴，屯聚弗解。或献议於台使曰：杉洋、盗薮也，不如屠之。使盗无所舍，且易有功。时布政司参议魏公分守兹境，独持不可，曰：杉洋千家，岂有人皆盗耶?渠魁未获，乃荼毒无辜以要功，吾不忍也。台使感其言，属公往经略之。公至，勒兵守要害，以防窜溃。徐遣父老谕盗，曰：首乱者，周马良也。能擒马良来降，余断罔治。不然，若属无噍类矣。盗乃大患，缚周马良诣军前请死，群党解散，古田以宁，台使上公功，进秩焉。公天性敦朴，言若不出口，至遇变故，则断以定见，屹然不能夺。如古田之役是已。顾又谦厚不伐，人鲜知者，千家之命，实赖片言全活，故爱公真如父母，相与立生祠，绘公像，岁时祀之。壬寅春，公之子大理寺正良贵奉敕虑囚於闽，父老迎问公起居，知已谢世，又相与哭祠下尽哀。有司以状请於余，请祠祀古田之学宫，余惟表章仁贤，有益风教，公之治绩与东郡、广陵，媲美齐休，祠而表之，弗可以已。乃檄有司，葺其旧祠，而名宦之请，则咨议於藩臬诸公，佥曰：允宜。乃复檄有司，祗修彝典云。公讳棨，字乔仪，江西新建县人。弘治已丑进士，历官吏部郎中，出莅闽藩最久，自参议擢左参政右布政使致仕，尝行部至延平，值大旱，斋沐祷雨，辄应。有庆云上覆，公行雨中，独不濡。此其至诚恤民，能动天鉴，不特古田去思可纪也。”
　　熊公祠　在三保。明嘉靖间建。祀巡司熊彦迪。明朱衡《谷口巡检熊公祠记略》：“熊公彦迪，江西南昌人。早岁尝疏于朝二十事，其一乞罢江西采办大木尤伟，及官谷口巡司，以捍贼功，捷闻，擢南京兵马司。其乡井宦所之绩，盖相方云。公逝百五十年，人人尸祝，愈久不忘，既祀名宦，又祀之专祠，竖石於亭，知县向缟请文勒石，以慰邦人。公官谷口，永福寇起，蟠据桃花洞，全闽震撼。公于是统领官兵数千，直捣巢穴，擒其酋首数十人，余党悉平。盖官兵之不能剿守，令尉之不能平，一巡检身任之，其功岂不[HT6，7”SS]钅訇然伟哉?公以功附录《成祖实录》，凡读史者皆知。谷口微官，有可祀之功如此，故曰以劝功者也。他如被檄，清荒田千顷，建虎溪寨，保障一方，其功尚多。公身后俱贵显，参政公洛，督学公汲，先后入闽，炳然相望，其功德深于民者，彦迪公遗之也。以熊世美在闽，则人心不磨，虽石固，有时而泐云。”
　　徐公祠　在五保。明隆庆五年建。祀前邑令徐建。
　　金公祠　在黄田驿。祀明巡抚金学曾。学曾有免黄田代办沧峡木贡夫役　民怀祀之。
　　报功祠　在南门外。明万历二十八年建。祀明邑令王所，徐建，巡检熊彦迪。
　　怀德祠　在囦关。明万历间建。祀盐运分司林烈，马森为记。
　　陈公祠　在囦关。祀明监运分司陈懋昭。
　　萧公祠　在囦关对溪小武当山。祀明盐运分司萧敏道。
　　屠公祠　在囦关驿傍。祀明盐运分司屠本畯。明杨德周诗：“盐筴多嘉誉，诗篇更擅场。勒铭今岘首，闻笛旧山阳。古路千峰落，芳祠一水长。清风倍惆怅，独荐荔支香。”
　　刘公祠　在县治二保。祀明邑令刘若金。
　　陈公祠　一在县治三保，一在南关六保，一在黄田。俱康熙四十年建。祀国朝巡抚前邑令陈瑸。
　　　　屏南县
　　社稷坛　在西门外隔溪。
　　风云雷雨境内山川城隍坛　在南门外迎恩桥北。
　　先农坛　在东门外。
　　邑厉坛　在城北山麓。
　　关帝庙　在东门内大街。
　　忠孝祠
　　节义祠　俱在东门内大街。
　　城隍庙　在东门内后街。
　　　　闽清县
　　社稷坛　在县治南三里许。
　　风云雷雨境内山川城隍坛　在德怀庙后。
　　先农坛　在县南龙冈庵旧址。
　　邑历坛　在县治北七里。
　　城隍庙　旧在县西门内。明天顺六年，移建西门外。国朝乾隆七年，重修。
　　关帝庙　在县治东。
　　天后宫　在西门外。
　　昭显庙　在县西梅川。神姓陈，事王审知，有功于闽，民为之立庙。宋咸平初修建。天圣四年，大水、高陵垫溺，庙在下，水不为害。元符间，民益新之。绍兴元年，赐额“德威”。三十年，封昭显侯。明洪武末，复建二从神祠于庙东西。永乐十六年，西庙火。正统六年，重建。明杨应晓《重修昭显庙记》：“昭显庙者，祀四将军及董公、沈公者也。按四将军相传姓陈氏，河南固始人。唐景福中，事王审知有功，受封爵曰翊惠，曰显惠，曰威远，曰怀远。及没，民为立庙钟南山之麓，是为南庙。元至顺间，县尹董公祯，国朝洪武中县尹沈公源，莅官，和易清慎，惠泽及民。邑人建祠县西祀之。祠毁，并祀于南庙。故今称西南二祠六将军云。邑有水旱疠疫，祈无弗应。民有不直者，辄争相控誓，虽丝发暧昧，罔敢隐，盗贼蠹民者，若阴谴，立就擒获，诚屹然一巨镇也。初，庙址为南宫夫人殿，邑人改创昭显；而迁夫人於后殿，东西庑则陈、蔡二总管。盖原从陈将军入闽者。岁久，庙日就圯。余承乏兹邑，览之叹曰：是尚可不更新乎?乃属乡老谢元泮、吴道充辈，倡议修葺。诹日经营，藏工庀物，饰而像貌，崇而殿阶，峻而垣墉，绘而丹垩，并祀伽蓝土地於两庑。而以战死义勇吴开等从焉。轮奂交美，望之岿然改观矣。或曰：昭显，祀典不载，祀之非礼也。余曰：祀者，祀其利于民者也。将军生沛其泽，没赫其灵。后先辉映，其功德之在楚民，博且钜矣，恶得不祀哉?曰：从以战死，义勇何也?曰：见危授命，自昔称难，贼至，义勇率众御之以死，所谓捐躯民事者也，此其所由从也。窃思之，梅邑无城，周回万山中，多岚瘴。民半流寓，争讼易起。使非有神者主之，尚能使奸宄不萌耶?灾疫不生耶?狡伪者自输其情耶?嗟夫，余于斯，而益信将军之功德，垂庇无穷也。其庙享世世，宜夫!落成之日，乡老咸丐余言，以志不忘，于是乎记。”
　　龙王庙　在县东龙津。宋宣和三年，敕建。政和六年，赐额“显利”。元泰定初重修。
　　武功庙　在仁寿里龙源。宋绍圣间，朝请大夫萧磐，在浯州值风涛，遥望江浒有庙，默祷之。云中三人，皆紫袍金带，风遂息。磐感灵贶，拜谒庙下，神果三人，曰感应、曰灵应、曰威应，皆号将军。遂录其封号以归。祀所居主山后。
</div>
    <div class="pagination">
<a href="福州府志乾隆本_page66.html">上一页</a><span>...</span><a href="福州府志乾隆本_page62.html">62</a><a href="福州府志乾隆本_page63.html">63</a><a href="福州府志乾隆本_page64.html">64</a><a href="福州府志乾隆本_page65.html">65</a><a href="福州府志乾隆本_page66.html">66</a><span class="current-page">67</span><a href="福州府志乾隆本_page68.html">68</a><a href="福州府志乾隆本_page69.html">69</a><a href="福州府志乾隆本_page70.html">70</a><a href="福州府志乾隆本_page71.html">71</a><a href="福州府志乾隆本_page72.html">72</a><span>...</span><a href="福州府志乾隆本_page68.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
