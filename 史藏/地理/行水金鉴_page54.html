<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 54 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 54 页/共 93 页
  </h1>
  <div class="content">
   荆山襄阳南漳县衡山即南岳也荆州之贡由江沱潜汉者各从所便至豫州境陆行逾洛乃至于河曰南河者在冀州南犹其西为西河也【书古文训　荆山有三一在雍域褱德北条之荆大禹铸鼎处也一在荆豫界临沮南条之荆卞和得玉处也一在豫域唐志虢州湖城县有覆釡山一名荆山湖城元省入阌乡县山在今县南三十五里韩愈诗曰荆山已去华山来日照潼闗四扇开李商隐诗曰杨仆移闗三百里可能全是为荆山即此山也而豫之荆山与禹贡无涉湖广通志云衡山在衡山县西三十里岷山之脉尽于洞庭之西其山周环八百里为五岳之一南方之干也上应玑衡故言衡山罗列七十二峯曰祝融峯高九千七百八十丈为七十二峯最高防曰廻雁峯相传雁不过衡阳至此而廻或曰峯形如雁之廻南南岳廻雁为首岳麓为足云曰岣嵝峯大禹尝登之上有岣嵝碑曰巨庇峯高数百仞顶有池曰天池冬夏不涸相传夜有火灯烛之曰紫盖峯在祝融峯下高四千五百丈形如紫盖诸峯皆拱向祝融此独南向曰天柱峯即双柱峯也两山端耸其形如柱曰石廪峯与紫盖相接形如仓廪有二户一开一閤湘中记曰闭则嵗丰开则嵗俭曰芙蓉峯荆州记云衡山三峯极秀一紫盖一石廪一芙蓉非晴不见曰赤帝峯一名炼玉峯曰朱明峯相传与罗浮朱明洞通曰烟霞曰轸宿曰华盖曰莲花曰金简曰石囷曰崱屴曰雷祖曰巾紫不可悉数金简峯相传禹梦水使者于此获金简玉书知治水之要】
　　禹贡有两荆山导岍及岐至于荆山孔氏云在雍州导嶓冢至于荆山孔氏云在荆州惟此二山皆名荆故班孟坚有二条之说谓南条荆山在南郡临沮县东北此则荆州之荆山也谓北条荆山在冯翊懐德县南此则雍州之荆山也以此二荆山名相乱苏氏谓自南条荆山至于衡山之阳谓荆州自北条荆山至于河为豫州者其意盖谓荆州之言荆者南荆也豫州之言荆者北荆也虽以此二山分配二州然而以地理志考之其实不然此荆与河相去不甚逺茍以荆州为北荆之荆则豫州之境界不应如是之狭也曾氏曰临沮之荆其隂为豫州其阳为荆州此说是也盖荆之与豫亦犹岱之分青徐也　浮于江沱潜汉浮舟于此四水也江沱潜汉其相通之始末不可得而见矣逾于洛至于南河苏氏曰江无逹河之道舍舟行陆以达于洛故曰逾于洛自洛则达于河矣河在冀州之南故曰南河曾氏以为汉与洛不相通故曰逾于洛自洛以至豫州之河故曰至于南河此二说皆相合然而苏氏谓自江而逾洛曾氏谓自汉而逾洛此盖为差异然而以文势考之当从曾氏之说【尚书全解】
　　荆州北界荆山南逾衡山尚书家谓之南条荆山扬纪阳鸟荆界至衡阳今衡岳南峯为廻鴈峯其号名犹有然欤贡道独言沱潜则不及东境独言江汉则不及西境故兼称之荆州初水运泝江汉而上乃舍舟陆运出汝叶至洛阳西逾洛不复渡河至孟津而止故曰至于南河不复冒厎柱之险也东南贡道入河者皆不过厎柱【尚书说】
　　尔雅曰水自江出为沱自汉出为潜江汉源发梁州流经荆州故梁荆皆有沱潜此则荆州江汉之出者也江沱潜汉其水道出入不可详大势则自江沱而入潜汉也程氏曰不径浮江汉兼浮沱潜者随其贡物所出之便或由经流或循支派也【书纂言】
　　汉志云周改禹徐梁二州合之于雍青顔注谓省徐以入青并梁以合雍诸儒皆从其说而林少颍独疑之曰职方氏于青州其山镇曰沂山其川淮泗其浸沂沭则徐合于青无足疑者若夫雍州其山镇曰岳山其泽薮曰蒲其川泾汭其浸渭洛梁州之山川无一存者果何所据而谓梁合于雍乎荆州其川江汉据江汉之水发源于梁由荆而东至扬然后入于海今以江汉为荆之川则禹贡之梁州其无合于职方氏之荆州乎按林氏此言发前人所未发　荆州之建国春秋时可考者楚夔耼权防【与郧同】州【左传桓十一年州蓼伐楚师杜注云州国在南郡华容县东南今为监利县地】罗贰轸凡九国战国时属楚而韩秦亦少得其地秦并天下置南郡黔中长沙南阳【东境是】汉复置荆州【领郡国八】后汉魏晋并因之【晋领郡十九】唐为山南东道之江陵【荆州】竟陵【复】富水【郢】齐安【黄】汉阳【沔】夷陵【峡】巴东【归】等郡江南西道之江夏【鄂】巴陵【岳】长沙【潭】衡阳【衡】零陵【永】江华【道】桂阳【郴】邵阳【邵】武陵【朗】澧阳【澧】等郡黔中道之黔中【黔】宁夷【思】涪川【费】卢溪【辰】卢阳【锦】灵溪【溪】潭阳【巫】清江【施】播川【播】夜郎【珍】义泉【夷】龙标【业】溱溪【溱】等郡又淮南道之安陆【安】义阳【申】及岭南道之连山【连】等郡按以上通典所列连山郡当出隶古南越【骑田岭北为桂阳岭南为连山连山亦古南越地不当入荆域】黔中宁夷涪川播川夜郎义泉溱溪七郡皆梁南徼外蛮夷非古黔中地不在九州之限【元和志云黔州本汉涪陵县理晋永嘉后地没蛮夷经二百五十六年至周保定四年涪陵蛮帅田恩鹤以地内附因置奉州建德三年改为黔州大业三年又改为黔安郡因周隋州郡之名遂与秦汉黔中地犬牙难辨其秦黔中郡所理在今辰州西二十里黔中故郡城是汉改黔中为武陵郡移理义陵即今辰州叙浦县是后魏移治陵沅即今州是今辰锦叙奬溪澧朗施等州实秦汉黔中之地而今黔中及夷费思播隔越峻岭东有沅江水及诸溪并合东注洞庭湖西有延江水一名涪陵江自牂牱北歴播费思黔等州北注岷江以山川言之巴郡之涪陵与黔中故地炳然分矣然则此五州及珍臻二州皆梁南徼外蛮夷今叙泸重夔之江南诸县及遵义府是也其东有峻岭为限荆不当越此而西斗入六七百里総因黔中名乱岭东岭西诸州混而为一道杜氏遂有此误叙州即巫州奬州即业州也】又有当来属者豫域襄阳之南漳汉东之光化及南越始安郡全义县岭北之地是也【全义今为兴安县属广西桂林府文献通考云自荔浦以北为楚以南为越今静江有中州清淑之气荔浦相距才百余里遂入瘴乡是天所以限楚越也此盖就当时风气言之近志遂以桂林平乐二府为禹贡荆州之域恐未必然杜氏以始安平乐属古南越为是唯全义县岭北之地当入荆域】以今舆地言之湖广武昌汉阳安陆荆州岳州长沙衡州常德辰州寳庆永州十一府郴靖二州施州卫其襄阳府则唯南漳县德安府则安陆云梦孝感应城应山及随州之南境废光化县地黄州府则黄冈麻城黄陂黄安四川则夔州府之建始广西则桂林府之全州【本汉零陵县属零陵郡隋改置湘源县唐属永州五代晋改曰清湘于县置全州明省县入又改属桂林】及兴安县岭北之地【县在府东北一百二十里越城岭在县北三里】皆古荆州域也　荆之北界判自南漳县之荆山山在县西北八十里漳水所出其西为逺安兴山北与梁接界荆山之西百余里为景山水经沮水出汉中房陵县注云出沮阳县西北景山即荆山首也故淮南子曰沮出荆山元和志云沮水出房州永清县西南景山永清本汉房陵县地也县南一百一十三里有建鼓马騣二山并髙峻又竹山县西南三十五里有白马塞山孟达叹为金城千里盖皆景山之余脉矣南漳以东为荆门钟祥京山【元和志大洪山在京山县西北二百里孤秀为众山之杰】及随州之南境废光化县地【光化故城在今随州东南三十余里唐随州管县四通典云唯光化为荆域余皆属豫】又东为应山县县北有义阳三关【见齐书州郡志义阳唐申州治也】一曰平靖关【元和志云在安州应山县北六十五里北至申州九十里东至百雁关一百六十里申州今汝宁州之信阳州也】一曰黄岘关【又名百雁关元和志云在应山县北九十里北至申州九十里东至澧山关一百里】一曰武阳关【又名澧山闗元和志云在应山县东北一百三十里北至申州一百五十里】即古之大隧直辕冥阨也【左传定四年吴伐楚自淮涉汉楚左司马戍请还塞大隧直辕冥阨自后击之大隧即武阳直辕即黄岘阨即平靖也三闗又总名曰城口楚史皇所谓塞城口而入也亦作黾又作鄳皆读若盲】又东为黄安县有大活闗白沙关【本唐黄冈麻城黄陂三县地明嘉靖四十二年析置黄安县元和志云大活闗在黄州黄陂县北二百里东北至光州二百八里西至安州澧山闗一百里白沙闗西至大活闗六十里在州北二百四十里北至光州界二十五里】又东为麻城县有穆陵关隂山闗【元和志穆陵关西至白沙关八十里在麻城县西北一百里北至光州一百四十九里隂山关西至穆陵闗一百里在县东北一百一里北至光州殷城县二百里按穆陵闗在穆陵山上或曰齐之四履南至穆陵即此也定四年吴楚战于柏举亦在县界】诸关依山为阻与荆山东西准望相直皆荆豫接界处　荆之南界越衡山之阳大抵及岭而止史记曰秦有五岭之戍晋地理志曰自北徂南入越之道必由岭峤时有五处故曰五岭据水经志五岭大庾最东为第一岭在扬域余皆属荆第二骑田岭在郴州南【即黄岑山亦名黄箱山今谓之腊岭郴水所出高千余丈南接广东阳山县界北寒南燠气候顿殊】第三都庞岭在衡州府蓝山县南【亦称都庞峤即黄檗山庞音龙水经注作部龙南接广东连州界邓德明谓都庞在九真大谬】第四萌渚岭在永州府江华县南【亦称萌渚峤即古临贺岭又名白芒岭今名桂岭高三千余丈南接广西平乐府贺富川二县界】第五越城岭在桂林府兴安县北五岭之最西岭也【亦称越城峤又名始安峤】岭北一百三十里接寳庆府城步县界经曰衡阳未知所极然郦氏有言古人云五岭者天地以隔内外韩退之曰衡之南八九百里地益高山益峻水清而益驶其最高而横絶南北者岭中州清淑之气于是焉穷借此表界差为近理耳　荆之东界准扬约略言之盖自麻城黄冈逾江而南为武昌县又西南为通山咸宁崇阳通城又南为浏阳醴陵攸县茶陵又东南为兴宁桂东桂阳又西南为宜章皆与扬分界处也　荆之西界经无可见今据战国时巴楚分地约畧言之盖自巴东逾江而南为建始施州麻阳沅州又东南为黔阳靖州通道以讫于兴安与贵州广西接界　汉水北距洛水六七百里欲自汉逾洛则必泝山源而上其惟丹水乎汉志农郡丹水县下云水出上雒冢领山东至析入钧【师古曰钧亦水名按今南阳府内乡县西南百二十里有丹水故城南去丹水二百步县西有淅阳故城本汉析县也】上雒县下云禹贡雒水出冢领山东北至巩入河【今陜西西安府商州治即汉上洛县也洛南县亦上洛地巩县今属河南府】水经注丹水出京兆上洛县西北冢领山【商州志秦岭在州西八十里其地有涧曰息邪涧丹水所出】东南流与清池水合【水出东北清池山】又东南迳其县南楚水注之【水出县西南楚山昔四皓隠于此】丹水自仓野又东歴菟和山【左传哀四年楚人谋北方司马起丰析以临上洛左师军于莬和右师军于仓野杜预曰上洛县东有菟和山今商州南百四十里有仓野聚】又东南迳商县南歴少习出武关【应劭曰秦之南关也通南阳郡左传哀四年楚左司马使谓晋隂地大夫曰将通于少习以听命京相璠曰楚通上洛阨道也汉祖下析郦攻武闗文颖曰武闗在析县西一百七十里按今商州东有商洛废县即汉商县也商南山阳镇安三县亦商县地武闗在州东一百八十里】又东南流入臼口歴其戍下又东南淅水注之【水出析县西北卢氏县大蒿山南流迳修阳故城北又东迳析县故城北春秋之白羽也又歴其县东南流至丹水县注于丹水】又东南迳三户城又迳丹水县故城西南【县有宻阳乡古商密之地楚申息之师所戌春秋之三户也今内乡县西南有三户城】又东南流至其县南【水南有丹崖山頳壁霞举】又南迳南乡县故城东北【城在今南阳县西南百里本汉析县地】又东歴于中之北所谓商于者也【张仪说楚絶齐许以商于之地六百里即此裴骃曰有商城在于中故曰商于杜佑曰今内乡西七里有于村亦曰于中】丹水又南合汋水【汋音市若切盖汮字之误汮与均同】谓之淅口【均水注云均水出卢氏县熊耳山东南流迳其县下南迳南乡县又南与丹水合又南迳顺阳县西有石山南临汋水汋水又南流注于沔水谓之汋口按今南阳府淅川县东北三十里有顺阳故城本汉淅县之顺阳乡也此注汮亦误为汋】按沔水注云沔水自武当县城东【城即今襄阳府均州治】又东南迳涉都县东北【本筑阳县之涉都乡】均水于此入沔谓之均口在今谷城县界均钧同或从水作汮韵防均字下云隋置均州取汮水名之是均即汮也史承水经之误曰汋口晋桓温伐秦水军自襄阳入汋口至南乡是也或又曰汋均口齐陈显达攻魏马圈军入汋均口是也楚通少习汉入武关皆在丹水之旁而南朝北伐其舟师必由均口而进可见为南北水陆之孔道商州西北诸山皆秦岭也冢领亦秦岭之别名丹水出其东南洛水出其东北中隔一岭陆行当不甚逺禹贡逾洛之道计无便于此者以今舆地言之浮汉水至谷城县东北入均口泝丹水而上经淅川南阳内乡抵商州导源之处越冢领而北浮洛水经卢氏永宁冝阳洛阳偃师至巩县以达于南河此荆州之贡道也　自汉逾洛之道黄文叔云舍舟陆运出汝叶金吉甫云自汉入丹河白水河即逾山路入洛今按陆行出汝叶则必更天息女几嵩少轘辕诸山中﨑岖二三百里贡道必不由此丹河即丹水白水河盖谓淯水是两道淯水出卢氏县熊耳山泝此水而上亦可逾于洛然洛水在县南五里淯源北去县百五十里宋元嘉中伐魏厐季明栁元景皆从山谷中度军出卢氏不闻有水道淯洛之间陆运百五十里殊费民力唯丹水为自楚入秦之防径水多陆少逾洛从此无疑【唐书崔湜建言山南可引丹水通漕至商州自商才山出石门北抵蓝田可通挽道以湜充使开大昌闗役徒数万竟不通按此亦用丹水而欲凿山为挽道直抵蓝田即令其道得通而伤财害民与逾洛之事大不侔矣】　或问厎柱三门之险古今所同患荆豫及兖青徐扬与冀之东北境贡入帝都必由南河经厎柱将若之何曰唐裴耀卿于三门东西置仓开山十八里为陆运以避其险疑禹时亦用此法贡物轻约易赍与漕谷不同避险从陆而改舟以达平阳无难也然厎柱初析阏流之害除或不若后世之险絶亦未可知【禹贡锥指】
　　荆河惟豫州　浮于洛达于河【禹贡】
　　豫州南荆山北界河贡道由洛入河【书古文训】
　　此州界南至于荆山荆山之南则荆州也北距河水河水之北则冀州也豫州去帝都甚近浮舟于洛则达于河达于河则达于帝都矣【尚书全解】
　　豫州居天下之中四方道理适均汤之亳今河南偃师成王之洛邑今河南洛阳县其地北距河南抵荆山东抵徐西抵雍梁今为河南府虢陜郑汝陈蔡唐邓汴宋等州之地【熊禾书说】
　　传曰西南至荆山北距河水曾氏曰临沮之荆山其阴为豫州其阳为荆州渭按荆山已见荆州河南河也后同其不言南者蒙上至于南河省文而可知也荆山主南言传不当兼西亦犹青之岱主南言不当兼西也　豫州有古太皥祝融之虚及帝喾成汤所都虞【舜后即少康所奔】戈邳封葛三鬷诸国皆在焉春秋时可考者管蔡郜曹郑东虢西虢凡蒋祭宋焦申许蓼【左传哀十七年楚子谷曰武王克州蓼即此一作廖汉志南阳县故廖国】密随厉唐戴沈息房【周语内史过曰昭王娶于房后汉志汝南吴房县故房国楚灵王所灭】滑郐鄀谷邓赖项顿胡江黄道柏州来绞蛮陆浑凡四十一国战国时属宋魏韩而秦楚亦兼得其地秦并天下置三川砀郡颍川南阳【东境北境是】南郡【北境是】汉复置豫州【领郡国五其今河南府陜郡农之地则属司隶陈留济隂之地则属兖州】后汉为司隶【治河阳】豫州【治谯领郡国六】魏因之晋分置司州【领郡十一豫州领郡国十】唐为都畿之河南府【洛州】陜郡【陜南境】临汝【汝】荥阳【郑】等郡河南道之陈留【汴】睢阳【宋】济隂【曹】谯郡【亳】颍川【许】淮阳【陈】汝颍【颍】汝南【豫】等郡山南东道之淮安【唐】南阳【邓】襄阳【襄】汉东【随】武当【均】等郡及河东道之农郡【虢】按以上通典所列济隂之乘氏当往属兖襄阳之南漳汉东之光化当往属荆又有当来属者兖域灵昌之匡城梁域上洛之上津东境废长利县地是也以今舆地言之河南则河南开封归德南阳汝寜五府及汝州直则大名府之东明长垣山东兖州府之定陶曹县城武单县江南则凤阳府之颍州颍上太和亳州蒙城湖广则襄阳府之襄阳光化宜城枣阳谷城均州郧阳府之郧县保康及郧西之东境德安府随州之北境皆古豫州域也　豫之南界亦判自南漳县之荆山西起保康歴宜城枣阳及随州之北境故随县地【州之南境废光化县地入荆域】又东为信阳罗山皆与荆接界处　豫北濵冀之南河其西与华隂接界华隂雍域也按职方豫州山鎭曰华山通典云即今华隂郡山连延东出故属豫州九域志云华山四州之际东北冀东南豫西南梁西北雍十字分之四隅为四州也豫之北界由华山而东为阌乡灵寳陜州渑池新安洛阳孟津巩县汜水河隂荥阳荥泽又东北为阳武延津皆在南河之南【阳武自元时河从原武决而东南流始为河北地】又东北抵濬县大伾山冀兖豫三州之交也　豫东接兖徐三州之界自封丘而东为长垣长明又东为考城定陶曹县城武单县与兖接界又南为夏邑永城亳州颍州又东为颍上防城皆在淮北与徐接界自颍州以西为商城息县真阳逾淮而南为信阳与接界　豫西自阌乡以南为卢氏郧县及郧西之东境故郧县地与雍梁接界豫居中央为辐辏之地接界者七州唯青为兖徐所隔与豫不相接云蔡氏曰豫之东境径自入河豫之西境则浮于洛
　　而后至河也　蔡氏此例诸州畧同但豫东之水禹时概不通河先儒以鸿沟为禹迹故其说如此然鸿沟禹时实未尝有荥川始见于周官济隧亦仅见春秋传皆非禹迹其通河者唯汜水耳汜水出浮戯山北流迳虎牢城东而北注于河源委颇短郑地之舟或当由此入河而宋许陈蔡之郊自南而北其浮于汝颍不可鸿沟未开汝颍皆不与河通舟行不知从何处入河今按郦道元云汝水出鲁阳县之大盂山其西即卢氏界也大盂山在今汝州鲁阳县西南七十里而伊水出河南卢氏县之峦山一名闷顿岭者在县东南百里伊汝二源相去甚近其间必有可逾之地陆行若千里浮伊入洛度亦不多也然则经遏不书逾曰贡道亦纪其大畧州境广逺间有小小絶水处若欲书逾何可胜书且豫之西境无所逾不得言逾于伊浮于洛故畧而不书此等当以意防也【禹贡锥指】
　　行水金鉴卷八十九
&lt;史部,地理类,河渠之属,行水金鉴&gt;
　　钦定四库全书
　　行水金鉴卷九十
　　江南按察使傅泽洪撰
　　运河水
　　华阳黒水惟梁州　浮于潜逾于沔入于渭乱于河【禹贡】汉上曰沔越沔而北入渭浮东渡河正絶流曰乱【孔氏传】
　　华山在豫州界内此梁州境东防华山之南不得其山故言阳山之西则雍境也【孔氏疏】
　　梁州北界华山南距黒水黒水今泸水也郦道元说黒水亦曰泸水若水马湖江出姚州徼外吐番界中东北至叙州宜賔县入江【书古文训　姚州本汉弄栋青蛉遂乆三县地弄栋属益州部青蛉遂久属越嶲郡今为云南之姚安府宜賔本汉僰道县属犍为郡今为四川叙州府治云南通志姚州有金沙江注云源出吐番为府大川即黒水也四川总志叙州府有马湖江在府城南源出沈黎实大渡之支流亦名泸水一名金沙江诸葛亮五月渡泸即此江之上流】
　　孔氏谓东据华山之阳西距黒水谓东据华山之阳者当是跨而越之也此说不然河流导自积石至于龙门南至华阴东至于底柱是河入华山之阴始折而东也雍州言黒水西河唯雍州黒水之西盖雍州之境梁州不应跨越华山而至于北也曾氏曰华山之阴为雍州其阳为梁州则梁州之北雍州之南以华为畿而梁实在雍州之南矣此说虽是然其谓梁之北雍之南以华为畿则其说未尽据华山在雍梁之东若谓梁之东北雍之东南以华为畿则得之矣【尚书全解　陜西通志云华山在华隂县南十里山海经太华之山削成而四方其高五千仞其广十里鸟兽莫居是山为三峯南曰松桧峯一曰落雁峯李白登落雁峯叹曰呼吸之气可通帝座恨不擕谢眺惊人句来搔首问青天耳东曰明星玉女峯西曰莲华峯一曰芙容峰其上有太上全真崖避诏崖即陈抟卧处仰天池八卦池太乙池菖蒲池黒龙潭二十八宿潭明星玉女祠玉女洗头盆石马玉龟仙人掌石日月镇岳宫玉井即韩愈诗所称花开十丈藕如船者博台即秦昭王令工施钩梯处又有石拆为唐明皇投简处山腹有总仙洞天洞口有石如丹青画像冠帔衣服无不周备　先儒以浮潜顶因桓是来只说西倾一路之贡非也浮潜逾沔入渭乱河乃是梁州一州之贡道】
　　西土梁雍皆逺而梁尤逺禹时剑门金牛之道未凿梁州之通于中州者梯縁蜀道之险而北行逺至汉上而浮潜逾沔然后能入渭乱河以达帝都则其险逺可知　凡汉水分支可以容舟处皆潜也不言浮汉而言浮潜者随其支流径便不必至汉乃浮也桑钦叙汉自西乐城以上为沔度水口以下为汉大率汉之支流皆名潜汉之上流皆名沔此潜以达汉也沔在山南属梁州渭在山北属雍州水不可通自沔而北陆行度陇至于渭濵乃用舟顺流而不可逾越渭口而遂渡河也文当曰入于沔逾于渭盖二文互也【书纂言】
　　黒水诸家遵孔传谓出雍歴梁入南海为二州之西界故其说穿凿支离不可得通盖古之若水即禹贡梁州之黒水汉时名泸水唐以后名金沙江而黒水之名遂隠然古记间有存者地理志滇池县有黒水祠一也山海经黒水之间有若水二也水经注自朱提【音殊时】至僰【蒲北反】道有黒水三也舆地志黒水至僰道入江四也今泸水西连若水南界滇池东经朱提僰道其为梁州之黒水无疑矣故断从薛氏以南北易孔传之东西亦甚明确也　汉志若水出蜀郡旄牛县徼外南至大莋入绳【今黎大所南有旄牛故城即汉县师古曰西南之徼犹北方塞也徼工钓反】绳水出越巂郡遂乆县徼外东至僰道入江行千四百里【巂先蕊反今建昌卫治即汉越巂郡邛都县也遂夊蜀汉改属云南】水经注若水出蜀郡旄牛徼外东南至故关为若水【司马相如传曰畧定西南夷边闗益斥西至沫若水又曰闗沫若是若水故有闗也】山海经曰南海之内黒水之间有朩名曰若朩若水出焉若水防流间闗蜀土黄帝长子昌意降居斯水为诸侯娶蜀山氏女生颛顼于若水之野若水东南流鲜水注之一名州江大渡【汉志鲜水出旄牛徼外南入若水】又南迳越巂邛都县西【有巂水汉武帝置越巂郡治卭都县言越此水以章休盛也县故卭都国越巂水即绳若矣又有温水冬夏常热昔李骧败李流于温水是也按此温水源流不逺非汉志牂牱镡封县下之温水东至广入者金吉甫谓汉志以泸为温字从省误非也卭都唐为巂州越嶲县今建昌卫四川行都司治领营四防川盐井冕山越巂】又南迳大莋县入绳【绳水出徼外山海经曰巴遂之山绳水出焉东南流迳髦牛道至大莋与若水合自下亦通谓之绳水】又南迳防无县【元和志防川县北至嶲州三百七十里本汉防无县也今为防川营地】与孙水合【孙水出台登县一名白沙江南流迳卭都县司马相如定西夷桥孙水即此又南至防无入若水也汉志台登县孙水南至防无入若行七百五十里元和志嶲州台登县正南微西至州一百七十里念诺水本名绳水流入泸水在县西北七百里自羗戎界流入长江水本名孙水出县西北胡浪山下今冕山营东北有孙水】绳水南迳云南郡之遂久县蜻蛉水入焉【县本属越嶲蜀汉建兴三年分益州永昌置云南郡以遂久来属蜻蛉水出蜻蛉县西东迳其县下又东注于绳水汉志青蛉县禺同山有金马碧鸡】又迳三绛县西【三绛一日小防无】又迳姑复县北【对三绛县】淹水注之【淹水出遂久徼外东南至蜻蛉县又东过姑复县南东入于若水按汉志防无台登遂久蜻蛉三绛姑复并属越嶲郡】又东与毋血水合【汉志益州郡弄栋县东农山毋血水出北至三綘南入绳行五百一十里毋音无】又东涂水注之【汉志牧靡县南腊涂水所出西北至越嶲入绳过郡二行千二十里靡音麻涂音途】又东北至犍为朱提县西为泸江水【后汉书建武十九年武威将军刘尚击西夷反者栋蚕度泸水入益州郡注云泸水一名若水出旄牛徼外经朱提至僰道入江在今嶲州南】朱提山名应劭曰在县西南以氏焉犍为属国也在郡南千八百许里建安二十年立朱提郡治县故城【寻废诸葛亮南征复置自梁陈已来不复賔属隋开置防州唐改为曲州元和志云曲州南北四百里东西七百里穷年密雾未尝覩日月辉光树木皆衣毛深厚时时多水湿昼夜沾洒上无飞鸟下絶走兽唯夏月颇有蝮蛇土人呼为漏天也】郡西南二百里得所绾堂琅县【西北行上高山羊膓绳屈八十余里或攀木而升或绳索相牵而上縁陟者若将阶天按后汉志无堂琅盖省入朱提也刘昭曰朱提县西南有堂琅山多毒草盛夏之月飞鸟过之不能得去】有泸津东去县八十里水广六七百歩深十数丈【晋明帝大宁二年李骧等侵越嶲攻台登县宁州刺史王逊遣将军姚岳击之战于堂琅骧军大败追之至泸水赴水死者千余人】两岸皆山髙数百丈泸最为髙秀孤髙三千余丈【是山晋太康中崩震动郡邑】水之左右马歩之迳裁通而时有瘴气三月四月经之必死非此时犹令人闷吐五月以后行者差得无害故诸葛亮表言五月渡泸也自朱提至僰道有水歩道有黒水羊官水三津之阻行者苦之又有牛叩头马搏颊坂其艰崄如此也若水迳越嶲之马湖县又谓之马湖江【马湖县今为四川之马湖府】绳水泸水孙水淹水大渡水随决入而纳通称是以诸书录记羣水或言入若又言注绳亦咸言至僰道入江【华阳国志云僰道治马湖江防水通越嶲】正是异水沿注通为一津更无别川可以当之今按府县图志若水在建昌卫俗名打冲河自冕山营西徼外【营故宁畨卫在建昌卫东北】东南流至卫西盐井营东南与云南金沙江合【营在卫西元和志嶲州昆明县东北至州三百里本汉定笮县也出盐鐡夷皆用之汉将张嶷杀其豪率遂获盐鐡之利盐井在县城中取盐先积柴烧之以水洗上即成黒盐凡言笮者夷人于大江水上置藤桥谓之笮其定笮大笮皆是近水置笮桥处笮与筰同】金沙江源出吐藩界至共龙山犛牛石下南流渐广本名犛水后讹为丽水东南流经丽江府北又东经姚安府北【即盐井卫东南】合打冲河又东合泸水又东经防川营南【通典防川县有泸水五月渡泸即此元和志嶲州南至泸渡四百五十里】又东至东川府西折而东北经乌防府西北又东北经马湖府南又东经叙州府南而北入大江【云南无水路行者以为艰唯由蜀浮金沙江可以直达南中明正统嘉靖隆庆时屡议开通而不果行至天启时安酋倡乱贵阳道阻复议开通按察使庄祖诰议云自金沙江廵检司开由白马口歴普隆红岩石刺鲊至广翅塘皆禄劝州地其下有三滩水溢没石乃可放舟涸则跻岸防空舟以行又歴直勒村骂剌土色皆防礼州地其下有鸡心石石如堆者三累累江中舟者相水势缓急可行又歴踏照乱得头峡刺鲊至粉壁滩甚驶皆东川地又歴驿马河新滩至虎跳滩隂沟洞皆巧家地虎跳湍泻陡石不可容舟隂沟二山頽集水行山腹中皆从陆过滩易舟而下又歴大小流滩为蛮夷司地又歴黄郎木铺贵溪寨业滩至南江口为乌防府地始安流自广翅塘至南江朩商行之可十日又至文溪鐡索江边数滩歴麻栁湾教化岩为马湖府地又歴泄滩莲花三滩防溪石角滩至叙州府其说甚详晰然是时明运将终救败不暇徒托诸空言而已】盐井营东南盖即汉大莋县界绳若合流处若为建昌卫西之打冲河绳则姚安府北之金沙江也此水禹无所致力不用循行故所唯雍州之黒水泸本作卢如卢弓卢矢卢橘之皆训黒刘熙释名土黒曰卢沈括笔谈云夷人谓黒为卢汉中山卢奴县有卢水郦道元云水黒曰卢不流曰奴尤卢水为黒水之切证也牧誓八国有卢人疑即居卢水上者其字后加水作泸章怀太子注后汉书云泸水一名若水则泸若似非异源而道元引益州记曰泸水源出曲罗旧下三百里曰泸水两有杀气暑月旧不行故武侯以夏渡为艰泸水又下合诸水而总其目焉故有泸江之名矣据此则泸水自出曲罗旧其地当在若水之东下流合若水故若水兼泸水之目所谓随决入而纳通称者也元和志云嶲州西泸县东北至州二十七里本汉邛都县地泸水在县西一百十二里水峻急而多石土人以牛皮作船而渡一船胜七八人盖即曲罗旧出之泸水也考其源流不出汉越嶲犍为二郡界而杜氏通典云吐蕃有可防海去赤岭百里方圆七十里东南流入西洱河合流而东号漾濞水又东南出防川为泸水泸水即黒水也程大昌金履祥之说皆出于此漾濞水见唐书在今大理府西百里西洱河即叶榆河也出大理邓川州防苍山汇为巨湖周三百里亦曰西洱海今按水经注叶榆河出益州郡叶榆县县东有叶榆泽叶榆水之所钟也其水自县南枝分东北流迳遂久县东姑复县西与淹水合淹水虽合绳若入蜀江而叶榆初无黒水之名也何以知为黒水之源其经流则自邪龙县东南流迳滇池县南又东与盘江合又东南至交趾麋泠县入海此与会川相去悬絶并不合绳若入蜀江安得谓漾濞水东南出会川为泸水即滇池县北所祠之黒水哉杜说非是又按水经注永昌郡有兰仓水出博南县汉武帝时通博南山道渡兰仓津土地絶逺行者苦之歌曰汉德广开不宾度博南越仓津其水东北流迳不伟县与水合又东与禁水合又北注泸津水然则此兰仓水仍东北合泸水入蜀江也若今之所谓防沧江元人指以为禹贡之黒水者则东南流至交趾入海与梁州絶无交渉影响附会之谈殊不足信　汉志滇池泽在滇池县西北有黒水祠后汉志县北有黒水祠或以为武帝开置益州郡始立之非也使帝知郡界有黒水而立此祠则班史必知其所在而能言之矣窃谓此祠盖彼中相承已久黒水即金沙江东经防无县南南直滇池县县故滇王国于其北立祠祭之宜矣自周衰以迄汉初声教阻絶故尚书家莫能言梁州黒水之所在千载而下尚頼有此祠可以推测而得之语云天子失官学在四夷又云礼失而求之野此亦其一端也　杜佑以漾濞水经防川县者为黒水樊绰以丽水合弥渃江者为黒水程大昌以西洱河贯叶榆泽者为黒水元人则以防沧江至交趾入海者为黒水而明李元阳引张立道之事以为证此皆转相附防以求合于入南海之文非实有所騐也以是为雍界之黒水吾不敢知如谓梁界之黒水亦即斯川则梁州奄有云南极于交趾以一州而兼数州之地何至若是之广远此可以理断之而信其必不然者也梁州之黒水自绳若而外又有五黒水焉汉志符黒水出犍为南广县汾关山北至僰道入江一也【符黒水者符县之黒水也一名南广水】水经注黒水出汉中南郑县北山南流入汉诸葛亮牋云朝发南郑暮宿黒水二也又黒水出羗中西南入白水通典扶州尚安县有黒水元和志云出县西北素岭山三也【在今陜西文县】近志叠溪营城西北有黒水即古翼水源出黒水生番东南经茂州至安县入于罗江四也又崇庆州西北有黒水入江元大一统志云源出常乐山溪石皆黒五也此皆水之小小者非禹贡之黒水也杜氏云顾野王撰舆地志言黒水至僰道入江与禹贡不合盖谓其不入南海是为异耳而薛士龙以为野王指符黒水言之今顾书不传未知然否按南广水在叙州府城东十余里出西南夷吕郜蛮部自豕蛾夷囤过庆符县东北至南广洞入江源短而流狭野王之所指岂谓是与韩汝节谓梁州别自有黒水千古卓识而乃以叠溪黒水当之将以界南北乎抑以界东西乎吾不意韩氏复舛谬至此也　梁州有古蜀山氏蚕丛氏之国又嚣昌意所封及牧誓所称庸蜀羌髳微卢彭濮诸国皆在焉春秋时可考者庸巴濮麇襃凡五国战国时属秦而楚亦兼得其地秦并天下置汉中巴郡蜀郡陇西【南境是】内史【南境是】汉改置益州【领郡八汉志云改梁曰益】魏分置梁州晋初因之【益梁二州并领郡八】后又分益州南境置宁州【领郡四】唐为山南西道之汉中【梁州】洋川【洋】通川【通】潾山【渠】南平【渝】清化【巴】始宁【壁】咸安【蓬】符阳【集】巴川【合】河池【鳯】顺政【兴】益昌【利】等郡山南东道之房陵【房】南賔【忠】南浦【万】云安【夔】等郡劒南道之蜀郡【益】唐安【蜀】蒙阳【彭】徳阳【汉】通义【眉】梓潼【梓】巴西【绵】普安【劒】阆中【阆】资阳【资】临邛【邛】通化【茂】交川【松】越嶲【嶲】南溪【戎】遂宁【遂】仁寿【陵】犍为【嘉】卢山【雅】泸川【泸】阳安【简】安岳【普】江源【当】隂平【文】同昌【扶】油江【龙】临翼【翼】归诚【悉】静川【静】蓬山【柘】恭化【恭】维川【维】云山【奉】和义【荣】盛山【开】南充【果】洪源【黎】云南【姚】等郡又京畿之上洛【商】安康【金】陇右道之武都【武】同谷【成】怀道【宕】合川【叠】黔中道之涪陵【涪】南川【南】等郡按以上通典所列云南涪陵南川三郡乃梁南徼外蛮夷不在九州之限其云安之建始县当往属荆上洛之上津东境废长利县地当往属豫而黔中宁夷涪川播川夜郎义泉溱溪七郡列在荆域者虽附近蜀江之南亦系徼外蛮夷不在九州之限以今舆地言之陜西汉中府兴安州及西安府之商州洛南山阳镇安商南巩昌府之鳯县两当徽州成县阶州文县湖广郧阳府之房县竹山竹溪及郧西县之西境四川则成都保宁顺庆龙安马湖五府潼川嘉定邛眉雅五州及叙州泸州重庆夔州之江北诸州县松潘卫叠溪营天全六番招讨司黎大所建昌卫皆古梁州域也其遵义府永宁卫及东川乌防镇雄【故乌撒】三府并在泸水之外云南郡唐于昆明之弄栋川置即今姚安府其非梁域又不待言矣　梁北自洛南商州镇安【并属西安府】以西为洋县城固褒城鳯县【并属汉中府】两当徽州成县【并属巩昌府】及唐宕叠二州之地【北与今岷州洮州二卫接界卫属临洮府】又西为西倾山南唐松州徼外羁縻之地【贞观二年于松州置都督府督羁縻二十五州其后多至百有四州悉生羌部落】皆与雍接界其间大山长谷远者或数百里终南山东连二华竦峙长安之南有子午道直达汉中冈峦绵亘歴盩厔【音周质】至武功郿县为太一山亦名太白山骆谷斜谷之口皆当其地又西过寳鸡讫于陇首山之深处高而长大者曰秦岭西京记云长安正南山名秦岭东起商洛西尽汧陇东西八百里是也关中指此为南山汉中指此为北山斯实雍梁之大限矣寳鸡西南为鳯县【即汉故道县属武都郡】县东北大散岭与寳鸡分界岭上有大散关当秦陇之防扼南北之交雍梁有事在所必争又西为徽州州东南有铁山悬崖万仞刘子羽曰蜀口有铁山栈道之隘是也州西有朩皮岭甚髙险唐黄巢之乱王铎置关于此以遮秦陇又西为成县县有鹫峡羊头峡龙门戍皆在仇池山北北兵攻仇池必由此入又西为洮州卫之西倾山山东北去卫四百余里属雍州其南则属梁州所谓西倾因桓是来者也以上诸山皆陇蜀之阸塞西倾与华阳东西准望相直曽彦和云梁北雍南以华为畿不兼言东最得经旨而林少頴以为华山在梁雍之东当云梁之东北雍之东南以华为畿夫兼言东则不足以该其西是谓欲密而反疎林氏盖习闻西南距岱之说而不知其非故有此论　梁东自洛南商南以南【二县并属西安府】为郧西之西境故上津县地【上津唐属商州其故城在今郧西县西北一百十里】又南为房县【郧西房县并属郧阳府】与豫接界又南为竹山县【属郧阳府】又南为巫山县【属防州府】与荆接界　梁南自宜賔以西至防川诸州县凡在泸水马湖江之北者皆梁域宜賔以东至巫山诸州县凡在大江之北者皆梁域盖大江既合泸水亦得互受通称故隋改江阳县曰泸川置泸州治焉其县南大江寰宇记谓之泸江泸水即黒水则梁左之南鄙亦当以此水表界也或曰梁州之水莫大于江经曷不界以江曰江自岷山导源大势皆南行至叙州始折而东茍界以江则江右之地悉遗之域外矣故言黒水可以见左界而言江则不可以该右界也　梁西自西倾山歴唐羁縻州以南为当州奉州柘州又西南为始阳镇又南为雅州黎州又西南为嶲州皆与蛮夷接界今松潘卫威州天全六番招讨司雅州黎大所及越嶲冕山营之北境盐井营之西境是也唐当州在今松潘卫西南三百里州治通轨县隋志县有甘松山【元和志云甘松岭在嘉诚县西南十五里】唐开元十九年吐蕃请互市于甘松宰相裴光庭曰甘松岭中国之阻不如许赤岭即此也【赤岭在今陜西西宁卫界】奉柘二州在今叠溪威州之西奉州西七十里有的【一作滴】博岭韦臯尝分兵出此围维州柘州西北百里有大雪山一名蓬婆山杜甫诗已收滴博云间戍欲夺蓬婆雪外城是蓬婆又在滴博之西也威州北有高碉山【山上有薛城废县唐维州治亦曰姜维城】边略云自松达茂不三百里夷碉棊布山岩如蜂房宋史有碉门元有碉门宣抚司即今天全六番招讨司也盖夷碉起自松州讫于始阳故谓之碉门矣【广韵无碉字不知其音今按后汉书冉駹夷皆依山居止累石为室高者至十余丈为邛笼注云今彼土夷人呼为雕也盖碉本作雕后改从石作碉耳音当与雕同】唐雅州治严道县领羁縻吐蕃四十六州黎州治汉源县管羁縻州五十七并蛮夷部落寰宇记云雅州西去大渡河五日程羌蛮混杂连山接野鸟路防空不知里数黎州西至廓清县一百八十里其城西临大渡河河西则生羌蛮界髙山万重更无郡县今黎大所北有邛来山九折坂后汉永平中白狼槃木唐菆等百余国举种奉贡越山坂繦负而至皆旄牛徼外蛮夷也嶲州即今建昌卫通典云南至姚州界五百六十里西至磨迷生蛮六百六十里昔司马相如略定西南夷关沫若徼牂柯镂灵山桥孙水盖皆在此地矣　水经注以襃斜二水为自沔入渭之道曰歴汉川至南郑属于襃水遡襃暨衙岭之南溪水支灌于斜川届武功而北达于渭水道相贯与经文符合而考诸汉史则犹有可疑者河渠书云武帝时有上书欲通襃斜道及漕事下御史大夫张汤汤问之言抵蜀从故道【县属武都郡即今汉中府之鳯县也】故道多阪回远今穿襃斜道少阪近四百里而襃水通沔斜水通渭皆可以行船漕漕从南阳上沔入襃襃絶水至斜间百余里以车转从斜下渭如此汉中谷可致而山东从沔无限便于底柱之漕上以为然拜汤子卬为汉中守发数万人作襃斜道五百余里道果便近而水多湍石不可漕【沟洫志同】蘓氏据此以说经曰沔无入渭之道汉人所言襃斜则其道也然襃斜之间絶水百余里故曰逾于沔盖禹时通谓襃为沔也傅同叔为之辨曰据唐孔氏言越沔陆行而北入渭则是以汉为即沔自浮潜至沔即舍舟陆行而北入渭也然经言浮于潜逾于沔则是自潜逾沔非谓自沔逾渭也若以逾于沔为逾于渭则以逾于洛为逾于河可乎苏氏求襃斜之道得之矣然亦以汉为即沔以禹时通谓襃为沔而说逾字与頴逹无异吾固质之经而莫敢信也渭按襃斜之间絶水百余里则渭不言逾而言入诚有可疑即通谓襃为沔亦无解于百余里之阻隔傅同叔云上文既言逾沔可以该下而省文此说亦未当襃斜之间若更有一逾安得以逾沔该之愚窃谓襃斜二水禹时必有相通之道如水经注所云衙岭之南溪水支灌于斜川者及夏殷之际梁俗变为蛮夷贡职不修贡道遂废周武王牧野之师八国虽尝来防其后巴蜀恃险复不与中国通逾沔入渭之道其谁知之尝观江河之枝流日久亦多陻塞如夷水首受鱼复江战国时巴楚相攻舟师常出此路洎乎隋唐遂成断港汴水引河为转运之通渠宋南渡后废而不用日就浅涩今水道断续几不可问而况深山穷谷之中溪流一线裁得通舟自禹至汉多歴年所岂能长存而不变襃斜二水相通之道禹时自有汉时自无不得据汉史而疑圣经亦不得据郦注而疑汉史也【禹贡锥指】

　　行水金鉴巻九十
　　钦定四库全书
　　行水金鉴巻九十一
　　江南按察使傅泽洪撰
　　运河水
　　黒水西河唯雍州　浮于积石至于龙门西河会于渭汭【禹贡】
　　龙门之河在冀州西积石山在金城西南河所经也沿河顺流而北千里而东千里而南龙门山在河东之西界水北曰汭【孔氏传】
　　河在雍州之东而谓之西河者龙门之河在冀州西界故王制曰自东河至于西河千里而近是河相对而为东西也地理志云积石山在金城河关县西南羌中龙门山在冯翊夏阳县北毛诗传曰汭水涯也郑云汭之言内也盖以人皆南面望水则北为汭也且泾水南入渭而名为渭汭知水北曰汭【孔氏疏汉河关县在今陜西西寜卫西南塞外夏阳今西安府之韩城县也积石龙门见前】
　　雍州西尽黒水东界西河贡道自积石乘河而下其东出于渭水凡有二河皆防西河【书古文训】
　　河自积石东北流至中国折而南至华隂又折而东至大伾又折而北至冀州帝都界于三河之间故王制曰自恒山至于南河千里而近自东河至于西河千里而近其曰东曰西曰南皆自冀州而言之也济河唯兖州此东河也盖在冀州之东荆河唯豫州此南河也盖在冀州之南黒水西河唯雍州此西河也盖在冀州之西虽自冀州而言之有此三河其实一也冀州之西接于雍州以河为境虽冀州之西河然其实雍州之东境也黒水歴雍州梁州之西入于南海此二州皆以黒水为境汉孔氏曰西距黒水东据龙门之河孔氏所谓据乃跨而越之也冀州之与雍州分河之东西不应言据唐孔氏曰计雍之境被荒服之外东不越河而西逾黒水王子雍曰西据黒水东距西河所言得其实也徧简孔氏皆云西距黒水东据河必是误此説是也九州之末载通于帝都之道皆以逹于河为至盖帝都介于三河之间逹于河则至于帝都矣此州逹于帝都有二道浮于积石至于龙门西河者一道也自渭汭以逹于河者又一道也【尚书全解】防言贡道之防非防贡也【禹贡集解】
　　雍梁荆三州其贡道相因者臣论沔汉尝及其详矣荆之贡不径浮江汉而兼用沱潜者随其贡物所出之便或由正途或循枝派期便于事而已也遡汉之极无水可浮则陆行至洛以期逹河故曰浮于江沱潜汉逾于洛至于南河也荆之贡道其先梁而书者显详如此而梁贡南道亦与之同盖自岷江顺下至今之汉汉阳遡汉以北与荆之入贡正共一途故经既书之于荆而不再书于梁也梁之北境贡入之道去江则远故必自今阆劒之北金洋兴元之南取迳入潜以求逹乎汉也然则不浮汉潜者凡汉水支流皆可名潜随其迳便可逹即逹不容必待至汉乃浮也自今日利阆北上转东而道乎金牛以及汉中却为夷径而此时逺在秦前今金牛县五丁之道未开则凡巴郡在北而逺江者其贡入正以浮潜为便而非舍劒利不由也旣浮潜达沔又可以求逾乎襃而展转达斜以入于渭其迳道当然也襃今不名为沔然汉上为沔此襃旣据汉水上流正与沔应雍之贡入亦有两道其北道自后世朔方西凉浮河者无所因于他州故特记其详曰浮于积石至于龙门西河其南道自今陜西入河者与梁之北贡所谓浮于河者同道而可以会合积石之贡于河故又因梁州前文而特致其略止曰防于渭汭而巳其义例与梁荆一律也【禹贡山川地理图说】
　　尔雅河西曰雝州注云自西河至黒水疏引李廵云兼得梁州之地周礼正西曰雍州疏云周之雍豫于禹贡兼梁州之地按梁并于雍说本汉志然雍州西北二边世有戎翟之患自夏桀时畎夷入居邠岐之间成汤旣兴伐而攘之及殷室中衰诸夷皆叛至于武丁征西戎鬼方三年乃克故其诗曰昔有成汤自彼氐羌莫敢不来享莫敢不来王言武丁能继汤之烈也及武乙暴虐犬戎寇边周古公逾梁山而避于岐下及太丁之时李歴伐燕京之戎戎人大败周师文王为西伯西有昆夷之患北有玁狁之难遂攘戎翟而戍之莫不賔服厉王无道戎狄寇掠乃入犬丘杀秦仲之族宣王承厉王之后玁狁孔炽整居焦获侵镐及方至于泾阳雍州之域为戎翟所侵陵如此则其疆埸未必能悉如禹贡又禹贡梁州之山水无一入职方者故杜氏言梁州当夏殷之间为蛮夷之国盖即牧誓所称庸蜀卢彭等是也雍之并梁亦虚名耳今据周礼言之正东曰青州其南则有扬其北则有幽而西则不然目雍州以正西其西北西南两隅皆缺焉然则梁地为羁縻之国固不待言而雍之西境如西倾积石猪野流沙三危黒水之区皆没于戎翟禹贡之旧疆不可复问矣尔雅目雝州以河西则华山以南不在界中可知其西北亦当亏损殷周之雍实小于禹贡或因并梁之说而反以为大此耳食之学未可与道古也　雍州为奥区神臯后稷始封于邰【一作骀又作斄】公刘处豳太王徙岐文王作丰武王治镐及扈崇密须之封皆在焉春秋时可考者虢【文王弟所封曰西虢】周召毕丰郑【初封咸林之地汉为郑县属京兆今华州是】秦芮梁崇密骊戎白狄晋【西境是】凡十四国战国时属秦而魏赵亦兼得其地秦并天下置内史上郡北地九原陇西云中【西南境唐榆林郡是】汉以其地之西偏置凉州【领郡十汉志云改雍曰凉】而三辅则领于司隶后汉并因之魏分置秦州晋又分置雍州【领郡国七治京兆凉州领郡国八治武威秦州领郡六治上邽】唐为京畿之京兆府【雍州】华阴【华】冯翊【同】扶风【岐】新平【邠】等郡关内道之汧阳【陇】安定【泾】彭原【寜】安化【庆】平凉【原】灵武【灵】五原【盐】寜朔【宥】洛交【鄜】中部【坊】延安【延】咸寜【丹】上郡【绥】银川【银】新秦【麟】朔方【夏】九原【丰】榆林【胜】安北【大都护府分丰胜二州界置】等郡陇右道之天水【秦】陇西【渭】金城【兰】防寜【防】安乡【河】临洮【洮】和政【岷】寜塞【廓】西平【鄯】武威【凉】张掖【甘】酒泉【肃】晋昌【】炖煌【沙】伊吾【伊】交河【西】北庭【庭州后为都护府】安西【都护府】等郡按以上通典所列伊吾交河北庭安西自古为戎狄不在禹贡九州之限又河湟之间吐谷浑故地未尝为郡县故不入雍域以今舆地言之陜西临洮平凉庆阳延安凤翔五府其西安府则唯商州洛南山阳鎭安商南巩昌府则唯凤县两当徽州成县阶州文县为梁域余皆属雍又榆林卫寜夏卫寜夏中卫及靖逺岷州洮州三卫行都司所领甘州庄浪等诸卫所其在化外者南至西倾积石西逾三危北抵沙漠皆古雍州域也夏殷之衰雍州西北境皆为戎翟所据及周室东迁旧都八百里之地悉弃以予秦秦染夷俗诸侯摈之不与中国防盟輶轩之使莫有过而问焉况三危西裔之区乎故屈原天问曰黒水趾三危安在盖自战国时此地之山川巳与昆仑弱水同其渺茫仅得之传闻而无从目验矣秦火之后载籍沦亡汉兴治尚书者不能言黒水三危之所在武帝通西域玉门阳关之外使者往来数十辈不闻涉大川而西有可以当古之黒水者故班志张掖酒泉敦煌郡下并无其文司马彪亦无可言至郦道元始云黒水出张掖鸡山而其所谓南流至炖煌过三危入南海亦不过顺经为义与他水歴叙所过之郡县者详略相去逺矣故杜佑云道元注水经锐意寻讨亦不能知黒水所经之处唐初魏王泰撰括地志又云黒水出伊吾县北此与张掖鸡山未知孰是然其所谓南流絶三危者竟亦不可复寻按伊吾县唐伊州治也本伊吾卢地贞观初内附乃置郡县自甘州以至伊州凡一千五百余里邮传不絶宦游之士商旅之徒与夫出使西域者往来如织而不闻言炖煌之西有黒水焉此杜佑所以复有年代久逺或至堙涸之说也难者曰黒水行及万里黄河之亚也何至于堙涸余曰湮涸之故尝观于黄河而知之矣夫下流壅塞则上流必决而徙道水之常也齐桓公时九河塡阏下逮周定王五年不过四五十岁而全河南徙邺东之故大河黎阳之宿胥故渎汉世巳不可得详矣黒水当亦如此盖三危以南禹功不及易致壅塞下流旣然则上流决而徙道从塞外行不复经炖煌界中此三危之西盐泽之东所以终不见有黒水也难者又曰水即不至其枯渎寜无遗迹乎曰凡黄河旣徙之后其枯渎风沙塡塞未几而化为平陆况黒水经流沙之域风吹沙拥抑又甚焉遗迹无存固其所矣周定王时河徙史迁亦不能言頼有周谱载其事王横始得据此以推知禹河本从西山下东北去彼黒水者不由中国入海又雍西久没于戎翟新流故道夫孰为纪之而孰为传之邪禹治黒水不若治河之详河歴千六百余年而亦不免于徙则黒水之改流较速疑当在定王之前自屈原已不能知而况伏生辈乎自古文尚书家巳不能知而况班固司马彪郦道元魏王泰诸人乎至若樊绰程大昌金履祥李元阳等纷纷辨论如系风捕景了无所得徒献笑于后人而巳　西河东与冀分界自今榆林卫故胜州东北折而南且西经府谷神朩又西南经葭州吴堡又南经绥德淸涧延川延长又东南经宜川【并属延安府】又南经韩城郃阳朝邑以至于华阴【并属西安府】与豫接界河行凡一千七百余里　雍之南界自华阴太华山以西为华州渭南蓝田鄠县盩厔【并属西安府】郿县宝鸡【并属凤翔府】皆以南山与梁分界又西为凤县有大防岭又西为徽州有铁山朩皮岭又西为成县有鹫峡羊头峡龙门戍【并属巩昌府】又西为岷州卫又西为洮州卫有西倾山皆与梁分界处自西倾又西歴吐谷浑南至大积石自积石又西歴吐谷浑南党项白兰之北至于黒水吐谷浑本辽东鲜卑种也东晋初徙居枹罕宋景平中其子孙有阿豺者升西疆山观垫江源则其地南至西倾矣又数传为夸吕始自号可汗治伏俟城在靑海西十五里据有甘松之南洮水之西南极于白兰其地东西三十里南北千余里党项羌在古析支之地汉时烧当羌亦尝居之白兰者羌之别种也其地皆与吐谷浑接吐谷浑在河湟之间即先零烧当诸羌故地积石在其西南南枕析支河曲禹导河自此始则湟水之南积石之北西倾之西其为雍州之域无疑矣　雍之北界经无可见约畧言之自今塞外东受降城之西与冀分界【元和志云东受降城在胜州榆林县东北八里】又西四百里为中受降城【元和志云南至麟州四百里】又西四百余里为西受降城【元和志云在丰州西北八十里】唐景龙二年张仁愿所筑南直今榆林卫黄河经三城之南谓之北河河北有阴山为华夷大限侯应曰北邉塞至辽东外有阴山东西千余里是也又西为高阙山战国时赵筑长城并阴山下至高阙为塞及秦始皇斥逐匈奴城河上为塞又使蒙恬度河取高阙陶山北假中筑亭障以逐戎人是也其地又有光禄塞鸡鹿塞汉受降城皆云中五原二郡境也又西为河西四郡之北鄙汉太初中收匈奴休屠浑邪王地置武威张掖酒泉敦煌以通西域隔絶羌胡往来武威姑臧县北三百里有白亭军元和志云在马城河东岸天寳十年哥舒翰置因白亭海为名也张掖东北一千五百余里有地曰居延元狩二年霍去病出北地二千余里过居延太初三年使路博德筑居延泽上今甘州卫塞外居延故城是也亦曰居延塞元为亦集乃路地理志云在甘州北一千五百里城东北有大泽西北俱接沙碛乃汉居延故城明洪武初冯胜拔肃州进至扫林山亦集乃路是也合黎山在张掖县西北二百里弱水由此东北入居延泽遮卢障在肃州酒泉县北二百四十里李陵与单于战处敦煌即今废沙州卫卫北抵大碛碛外即古伊吾卢地唐置伊州今为废哈密卫也自云中至敦煌六郡皆古雍州之域后为戎翟所据至秦汉始收复者其北皆临大碛大碛即沙幕【汉人谓之幕唐人谓之碛】东西数千里南北逺者千里无水草不可驻牧虽禽兽亦不能居之蔡传雍之贡道有二其东北境则自积石至于
　　西河其西南境则防于渭汭王氏樵曰东北当云西北盖雍东距河若东北境则直浮西河不须浮于积石也渭按雍之西北境逺近不同各从其便以至龙门不尽由积石其曰浮于积石者举逺以该近耳防于渭汭言出渭之舟逆流而上与浮河之舟相防于渭水之北　阎百诗云渭汭汭字解有作水北者有作水之隈曲者有作水曲流者有作水中州者总不若说文汭水相入也于此处为确解左氏一书庄四年曰汉汭闵二年曰渭汭宣八年曰滑汭昭元年曰雒汭四年曰夏汭五年曰罗汭二十四年曰豫章之汭二十七年曰沙汭定四年曰淮汭哀十五年曰桐汭水名下系以汭者众矣又何疑于禹贡渭按汭水相入与水之隈曲曰汭二义适相成而不相悖盖两水相入其水防襟带处必有隈曲诗大雅芮鞫之即芮即职方泾汭之汭水名也汉志扶风汧县下云芮水出西北东入泾诗芮阸雍州川也师古曰阸读与鞫同余因此悟水北曰汭之义盖泾水东南流至邠州长武县东芮水自平凉府灵台县界流经县南而东注于泾公刘所居故豳城正在二水相防内曲之处及其后人众而地不能容则又营其外曲以居之故曰止旅乃密芮鞫之即郑笺曰水之内曰隩水之外曰鞫外即南内即北也推之洛汭亦然召诰太保以庶殷攻位于洛汭传云洛水北今河南城也汉河南县即周之王城东去巩县之什谷尚百有余里召公治都邑之位岂逼侧洛水入河之口乎知洛汭则知渭汭矣或曰雍州有二渭汭从孔义则凡渭北之地皆为渭汭此渭汭当为汉高陵县地后渭汭当为汉褱德县地【今朝邑】同一渭汭而前后所指各别经岂支离若是邪曰地异而其为渭汭则同高陵者泾渭二水之防也褱德者河渭二水之防也均为水北均为水相入均为水之隈曲渭汭兼地而言不专指水口也　渭汭在河之西岸华阴朝邑韩城之地皆是也东与蒲州荣河分水此言雍之贡道故特以西岸言之韩汝节云今蒲州舜所都也渭水之北今朝邑县南境渭水至此东入河折而北三十里即蒲州故舟皆防于渭北今按北船出龙门至荣河县北汾水入河处便当东转泝汾无缘更顺流而下至朝邑与南船防也且禹告成当尧时帝都平阳距蒲阪三百余里韩城北连龙门东对汾口南北贡船相防当在其间曷为引蒲州以证乎【禹贡锥指】
　　导黒水至于三危入于南海传曰三危西裔之山山在西裔为黒水所经则禹当日导黒水实未尝究其源但自雍导起经三危过梁境入南海传曰自北而南经三危入南海非是盖三危去黒水之源尚逺雍州经三危旣宅傅同叔曰三危旣宅此治黒水之成功也林三山曰三危距南海凡数千里禹导黒水至三危即得其故道从此以达南海之二说者讲导水甚明夫禹所导之黒水与雍梁二州之黒水同一水耳明导水经文之黒水则知雍梁二州之黒水矣自古言黒水者纷纷不一胡朏明先生言黒水三危并见雍州雍州以若水为黒水考据详明然与经文入南海之文未有合至云梁州黒水别是一川非界雍之西者其说本之韩汝节终非笃论予故不取焉唯云南通志载明人史秉信冈脊黒水辨以土人而言彼中之水道当自不谬姑引其文而以诸说参注之虽未尝有所折衷然以此而求黒水当亦不逺矣辨曰昔辨黒水者有如聚讼或问余曰黒水地志出犍为谬矣【汉书地理志犍为郡符县下温水南至鄨入黚水黚水亦南至鄨入江愚按说文黚浅黄黒也广雅黚黒也则是黚水即黒水矣犍为汉郡今四川叙州府治此即张机所谓北金沙江一名黒水下流至叙州入岷江者是也】水经出张掖至炖煌过三危入南海炖煌州也实未尝有此水跨越诸山入南海武彛熊氏之说详矣【武夷熊氏曰考古今地志雍州之地即无黒水所谓导黒水至于三危或云在炖煌郡则今州也曷尝有此水逾跨诸山以至于南海哉若以河源昆仑推之昆仑山脊以西人迹所未到其东中一支则重冈积岭直至终南太华皆是雍之南山而州乃在河西五郡实当西北界上汉人所谓防匈奴右臂者以其不与西戎相接也史当有错】唐樊绰又指丽水为黒水丽水金沙江也金沙果黒水乎余曰金沙出吐蕃经丽江鹤庆姚安武定入马湖防岷江入东海此为黒水所谓入于南海何居【易氏曰樊绰蛮书载蛮水之入南海者有四西洱河与澜沧江合一也丽水与弥渃江合二也新丰川合勃弄诸水三也唐蒙所见盘江四也绰指丽水为黒水一名禄禆江而罗些城北有山即三危山其水从罗些城三危山西南行上流出于西羌吐蕃下流南至苍望城又南至双王道勿川有弥渃江西南来防南经骠国之东而入海罗些乃南诏吐蕃南北相距之地其西接吐蕃其东接劒南东北之西境程大昌辨之曰案此之丽水下流经骠入海而骠与东天竺接其南皆际南海即在南海一角其去雍梁分境之地实为太逺故臣不敢主执其语也而秉信所指则与张机所考北金沙江源流相合机曰北金沙江源出吐蕃共陇川犂牛石下谓之犂牛河亦曰犂水讹犂为丽又名丽江即古丽水以其江产黄金故名金沙元宪宗取大理用革囊以济者即此也其流经吐蕃铁城桥东经丽江府巨津宝山二州又东经鹤庆府北胜州姚安府又自武定府北界黎溪州防氏僭封为四渎之一亦即此江也又自武定下流入济虑部夷人凿桐槽船以通往来行旅遂名金沙渡又西过四川东川府一名黒水一名纳夷然皆金沙江别名又经四川行都司防川建德德昌打冲等卫所又经乌防府又经马湖府蛮夷长官司与马湖江相合下流至叙州入岷江矣】或又曰程氏以丽水狭不足界二州西洱河与汉叶榆泽相贯广可二十里其流正趋南海西洱今大理海也西洱果黒水乎余曰西洱源一发于鹤分水岭一发于浪穹罢谷此为黒水所谓惟雍州者何居【程大昌曰樊绰直以丽水为三危之黒水其语必得之夷俗所传然臣疑其源流狭小不足以合二大州疆境又三危旣宅载之雍州则三危当在雍不当在梁今以唐史考之骠在蛮为南在蜀为西南于海亦为西南一角而丽水西行入骠始得南海则恐雍境决不斜入梁徼如此之多也至其所称西洱河即与汉志叶榆泽相贯其广处可二十里旣足以界别两州绰及道元皆谓此泽以叶榆所钟得名则其水之黒似榆叶积渍所成凡其名实悉皆可证而古黒水祠又正在益州即其地也而尚书通考载李京云南志云西洱河即叶榆水在大理防苍山下方圆三百余里势如人耳故名其源不出三危且在中庆西境去梁雍絶逺不可以别界二州矣】或又曰西逺夷方有大金沙江发源昆仑西北吐蕃地广五里产黄金緑玉琥珀水晶其流正趋南海西南惟此水为大张机曽有考然则大金沙为黒水乎余曰洱水之西爲澜沧再西为潞江又再西为大金沙大金沙者长广三倍于澜潞逺出蕃域上流巳阔澄若重溟黝然深碧夏秋涨溢江色不变金齿黄贞元言之甚悉第此水去梁荒逺此为黒水所谓华阳者何居所谓至于三危者又何居【张机曰大金沙江发源昆仑山西北吐蕃地即禹所导黒水也虽与云南小金沙江及澜沧潞江皆发源吐蕃然大金沙之源较三江最荒逺且其源于三江源邈不相近其下流亦十倍小金沙江及澜潞二江之外按禹贡华阳黒水唯梁州黒水西河唯雍州周文安辨疑録云甘州志甘州之西十里有黒水流入居延海肃州之西北有黒水东流遐逺莫穷所之是其源入雍州之西流入梁州之西南其正西别流绕西极之外而无所据见地势西北最高故能经西而西南也云南志载金沙江出西番流至缅甸其广五里径趋南海得非黒水源出张掖流入南海者乎河源在中国西南直四川马湖蛮邦之正西三千余里云南丽江宣抚司之西北一千五百余里愚观黄河源近云南之地则大金沙江源自番雍之地南入缅海论雍梁间水唯此大耳此水为黒水无足辨矣黄贞元又云大金沙江澜潞三水虽皆入南海大小逺近迥不同澜仅潞四分之一大金沙倍于澜潞澜潞所出地名在鹿石山在雍望俱可穷源上流亦狭大金沙江上源相传近大宛国自里麻茶山至孟养极北不闻有所往号赤发野人境峭壁不可梯绳弱水不任舟栰土人唯逺见川外隠隠有人马形似殆西羌之域也今姑略其源唯自其经流支流入海可见者言之水流至孟养陆阻地有二大水自西北来一名大居江或云大车江一名防榔江二水至此合流又名大盈江今腾越人总甸内诸水亦曰大盈江殆窃侈其名也江流至此夷人方名其为金沙江江中产緑玉黄金钿子金精石墨玉水晶间出白玉濵江山下出琥珀旧志以琥珀緑玉出在澜沧江者谬矣昔年王靖逺蒋定西追麓川叛贼思机发思卜发弟兄造船飞渡孟养及复与思禄盟誓江干石烂乃许其过江者皆此江也滇人相传名大金沙江若以别丽江北胜武定马湖之小金沙江耳自此南流经宦猛莫噉莫即至猛掌有一江西来入大金沙江又南下昔朴怕蚱猛莫猛外经蛮莫有一江源自腾越大盈经鎭夷南甸干崖受展西茶山古涌诸水伏流南牙山麓出经蛮莫入大金沙江江又经蛮法鲁勒孟拱遮鼇管屯大菖蒲山峡小菖蒲山峡课马孟养怕崩山峡戸董鬼哭山戛撒昔年缅人攻孟养以船运兵饷到戛撒为孟养所败者此江也正统中蒋雄率兵追思机发为缅人所压杀于江中亦此江也大约江自蛮莫以上山耸水陡正统中郭登自贡章顺流不十日至缅甸者亦此江也下流经温板有一江源自腾越龙川江经界尾高黎共山陇川猛乃猛密所部莫勒江至太公城江头城入于金沙江下流又经猛吉准古温板又名温板江又名流沙河皆金沙江也猛戛马哒喇至江头江中有大山极秀耸山有大寺又有一江源自猛办洗戛母南来入大金沙江又经止即龙大马革底马撤跻马入南海其江至蛮莫以下地势平衍阔可十五余里旧志云五里者非也经南江益寛流益慢缅人善舟又善泅水操橹楫者如涉平地至是江海之水潴为一色矣合张机黄贞元二说观之大金沙江源流甚长自徼外流入南海似与导黒水至于三危入于南海之经文相合】叶榆李仁甫黒水辨以澜沧江为黒水云蜀陇滇三省鼎立陇西南斜长入蜀滇西北斜长近陇蜀则尖长入滇滇陇之间如三足旛然黒水源正在旛头故雍以黒水为西界以山论丽雪山与蜀松州诸山相接松去雍不逺计澜沧之源当在雍之西元张道立使交阯由黒水入三崇山澜沧经其麓地有黒水祠仁甫考究不无防【李仁甫名元阳号中谿太和人嘉靖丙戍进士由庶常歴知荆州府罢归四十余年著述等身其辨黒水曰黒水之源固不可穷而入南海之水则可数也夫陇蜀无入南海之水唯滇之澜沧江潞江皆由吐蕃西北来盖与雍州相连但不知果出张掖地否水势并汹涌皆入南海是岂所谓黒水者乎然潞江西南趋蜿蜒缅中内外皆夷其于梁州之境若不相属唯澜沧由西北迤逦向东南徘徊云南郡县之间至交阯入海今水内皆为汉人水外即为彛缅则禹之所导于分别梁州界者唯澜沧足以当之孟津之防曰髳人濮人以今考之皆在澜沧江内则澜沧江之为黒水无疑矣地理志谓南中山曰昆弥水曰洛山海经曰洱水西流入于洛故澜沧江又名洛水元史至元二年大理劝农官张立道使交阯并黒水跨云南以至其国观此则澜沧江之为黒水益彰彰明矣大都为传论者未尝知三省地形但谓陇在蜀之北蜀在滇之东也而禹贡言黒水为雍梁二州之界又入南海故不得不疑其跨河知跨河非理又不得不疑其湮涸曽不知陇蜀滇三省鼎足而立陇则西南斜长入蜀滇则西北斜长近陇蜀则尖长入滇陇之间正如三足旛然黒水之源正在旛头故雍以黒水为西界对西河而言也梁以黒水为南界对华阳而言也盖各举两端若曰西河在雍东黒水在雍西华山在梁北黒水在梁南云尔故曰梁州可移而华阳黒水之梁不可移也雍梁之间其名黒水者非一然皆枝水而流又不入南海诸葛亮笺所谓朝发南郑暮宿黒水之皆非禹贡之黒水也而本朝康熙癸卯孝亷阚桢兆通海人又有考以駮元阳曰导黒水至于三危入于南海是黒水自雍之西北而直出梁之西南明矣九州舆图黒水出雍州汾关山汾关在昆仑北周文安辨疑録云肃州之西北有黒水东流荒逺莫穷所之此与水经黒水出张掖鸡山南至炖煌过三危山流入南海其说有合李中谿乃以澜沧江当黒水新都杨愼亦主此说又有指潞江为黒水者纷纷无据不知澜潞所出地名在鹿石山在雍望俱可穷源上流亦狭若黒水逺出汾关上流巳阔澄若重冥黝若深碧夏秋涨溢江色不变自雍经梁独来独往澜仅潞四分之一此水三倍于澜潞李氏以澜沧为黒水吾未闻澜沧尽界梁州之域况逺溯雍州耶云南志载金沙江出西蕃流至缅甸径趋南海非谓丽江入马湖之金沙江盖名为大金沙江者意即界雍梁二州入于南海之黒水也黒水出西北界雍梁入南海其源甚逺故其流独大南至宣慰之铁壁关江势平阔金宝丛生则大金沙江之名所从来也潞江流出永昌至朩邦为喳哩江在大金沙江之东澜沧江流出蒙顺界至姚关为锦龙江又在潞江之东夫澜潞之水源虽出于吐蕃距滇不过十余日其濴洄大理防化顺寜永昌而入南海仅界梁州之西南不能逺界雍州说者以澜沧当黒水谓澜潞为梁州西南境内入南海之水则可谓禹贡雍梁之黒水则不可故论黒水者莫若以经为防经之黒水一也唯雍唯梁同此也区区执滇以求黒水岂非狭视宇宙之山川而不知广所见闻哉试以山验之中国山势冈脊大抵皆自西北来积石西倾岷山冈脊以东之水旣入于河汉其冈脊以西之水即为黒水而入于南海大经大纬灿若日星阚氏此说则与张机之南金沙江相合而其末言冈脊又本之蔡注与史氏同矣】考蔡注云梁雍二州皆以黒水为界黒水自雍西北直出梁西南中国山势冈脊皆自西北来积石西倾岷山冈脊以东之水旣入于河汉岷山冈脊以西之水入于南海即为黒水此说广而有据何也鹤之山皆自西北来凡脊以东之水皆归东海金沙江是也脊以西之水皆归南海澜沧江是也则此中为冈脊畴能易之如鹤走榆经山神哨旧名分水岭草间湍出尽乱流耳北流者入漾江防金沙归东海南流者合浪穹水滙为西洱归南海夫咫尺间分水东南海之异于冈脊之说诚有脗合者人自不察耳或曰信斯言脊以西之水皆黒水澜沧也西洱也大金沙也皆黒水矣【此属游移之见澜沧西洱非黒水也】郦道元谓西洱叶榆积渍所成谓之黒水岂冈脊以西皆榆乎余曰脊以西虽不必皆榆然西南之山干霄翳地随刋未施时山朩积渍成渠何必榆始黒也朱子云黒水从雍梁西界入南海不经中国知言哉山海西山经云昆仑之邱西流于大扞轩辕之邱洵水出焉南流注于黒水所指皆西南是黒水实不入中国也或又曰顾野王舆地志黒水由僰道入江余曰僰道乌防地也入南海者曰入江可为喷饭若夫辽东黒河趋东海肃州有黒水无跨河越脊理若水名黒水即北金沙入东海皆非禹贡之黒水不足辨矣　吾友阎中书咏刋　大淸一统天下全图据云本之　政治典训方略防典一统志诸书其山川位置自无茍且按图金沙江一源自阿六江一源自乌思藏皆南流至共龙旄牛石下枝分东流为金沙江折而南又东流经永北府南又东至程湖又东至马喇东泸水即古若水自北来注之又东南流少西至大姚又西折而南又东至姚安姚州又东至元谋复西南流至楚雄府而旄牛石分枝之丽江南流至劒川又南流至浪穹折而东至大理太和为西洱即古叶榆水也又东流至賔川又东至定逺而与金沙江合又东南流至南安少西而澜沧江自西南流至兰州漾备江亦自西南流至兰州与澜沧江合又南流至防苍山少东至打牛平又东南流与金沙江合又南流至茶山西又南流至元江少折而东为九龙江即澜沧江流入安南界入于南海者也其金沙江东南流至马喇与泸水合流处又东流至防川西孙水自北来注之又自防川东北流至大赤口罗罗小赤口罗罗少东其处亦名金沙江又东北至马湖又东至叙州宜賔流入岷江而金沙江又自大赤口罗罗分枝南流至东川之西防理之东又南流至乌蒙之西禄劝之东又西南流至云南滙为昆明池即滇池也据此则金沙江澜沧江泸水孙水皆异源同流合而入于南海者而其分枝则又入于岷江入于滇池皆非禹贡之黒水也张机以大盈江为大金沙定为禹贡之黒水阎氏图亦载之大盈江自西天竺万山中来西南流有防榔江自西来注之合流至孟养折而东至猛卯有麓川江自北来注之合流至猛密而潞江亦自北来注之合流至缅甸之东八百媳妇之西入于南海而大盈江之来自西天也图中亦莫究其源按而求之盖在星宿海大流沙之西北抵三危过沙州至哈密汉之炖煌郡北境即伊吾庐也括地志言黒水出伊吾南流絶三危山此正与图相合亦与张机所称大金沙江发源昆仑山西北吐蕃地相合此乃禹贡之黒水无可疑者经云华阳黒水唯梁州黒水西河唯雍州盖伊吾沙州为雍之西境雅黎天全徼外吐蕃以及于南海皆梁之西境是可见黒水源流至逺且大如此眞足以界二州之疆域矣【小谷口荟蕞】

　　行水金鉴卷九十一
&lt;史部,地理类,河渠之属,行水金鉴&gt;
　　钦定四库全书
　　行水金鉴巻九十二
　　江南按察使傅泽洪撰
　　运河水
　　哀公九年秋吴城邗沟通江淮【左传】
　　于邗江筑城穿沟东北通射阳湖西北至末【一作宋】口入淮通粮道也今广陵邗江是【杜预春秋左传注射阳湖古射陂也在今山阳县东南八十里与盐城寳应二县分水县西有山阳渎即古邗沟其县北五里之北神堰即古末口也】吴王夫差既杀申胥不稔于岁乃起师北征阙为深沟于商鲁之间北属之沂西属之济以防晋公午于黄池【国语】
　　江淮漕运尚矣春秋时吴穿邗沟汉吴王濞开邗沟通道海陵隋开邗沟自山阳至子入江【宋徽宗宣和三年诏】州沿于江海逹于淮泗东坡书传云吴王夫差阙沟通水而江始有入淮之道禹时则无之愚按吴之通水有二焉左氏传哀公九年吴城邗沟通江淮此自江入淮之道也哀十三年防黄池【注云陈留封邱县南有黄亭近济水】此自淮入汴之道也【阎若璩云按此句从初刊本増补　困学纪闻】吴越春秋吴将伐齐自广陵阙江通淮曰渠水汉志江都县有渠水首受江北至射阳入湖是也又名中渎水水经注中渎水首受江于江都县县城临江昔吴将伐齐北霸中国自广陵城东南筑邗城城下掘深沟谓之韩江亦曰邗溟沟自广陵出山阳白马湖迳山阳城西又东谓之山阳浦又东入淮谓之山阳口是也山阳本汉射阳县属临淮郡晋义熙中改曰山阳　吴幼清云江北淮南地高于水虽曰沟通江淮二水之间掘一横沟两端筑隄壅水在沟中若欲行舟须自江中拽舟上沟行沟旣尽又拽舟下淮江淮二水实未尝通流也渭按后世堰闸之法可以随时啓闭舟至则开舟过则闭今运河诸闸皆然不闻有拽舟之事邗沟当亦如此且左氏明言沟通江淮何以云未尝通流邪　或问吴自哀九年沟通江淮之后十年伐齐十一年又伐齐十二年防鲁于槖皋十三年防晋于黄池国语云夫差旣退使告劳于周曰余沿江泝淮阙沟深水出于商鲁之间其所沿泝者非即邗江至末口之道乎曰非也射阳以南之水引江以通湖不可谓之江射阳以北诸路由湖以达淮不可谓之淮其所称沿江泝淮盖即禹贡扬州之贡道耳何以知之邗沟之开杜注但云通粮道其水未必能深广观隋开皇中山阳渎旣开而犹不胜战舰则吴人所乘余皇戈船之不可由此渎明矣故哀公十年公防吴伐齐左传云徐承帅舟师将自海入齐齐人败之吴师乃还十三年黄池之役于越入吴国语云越师沿海泝淮以絶吴路向使伐齐由邗沟则徐承何独帅舟师泛海其自防而归越师欲絶其路亦必泝江而不泝淮矣故知吴王沿江泝淮仍用禹贡扬州之贡道也【禹贡锥指】
　　管子曰粟行三百里则国无一年之积粟行四百里则国无二年之积粟行五百里则众有饥色孙武曰千里餽粮士有饥色食敌一钟当吾二十钟是言粟不可推移则籴之者无利粜之处受害【按禹贡百里赋纳总二百里纳铚三百里纳秸服四百里纳粟五百里米则物重而粗者为近赋物轻而精者为逺赋若数千百里运其费百倍】秦欲攻匈奴运粮使天下飞刍挽粟【运载刍藳令疾至故曰飞刍也挽粟谓引车两也音晚】起于黄腄【直瑞反又音谁】琅琊负海之郡转输北河【黄腄二县并在东莱言自东莱及琅琊縁海诸郡皆令转输至北河也黄即今黄县腄即今文登县并今东牟郡县琅琊今高宻琅玡郡地北河今朔方之北河也】率三十钟而致一石【六斛四斗为钟计其道路所费凡用百九十二斛乃得一石　杜佑通典】
　　汉兴漕转山东粟以给中都官歳不过数十万石【索隠曰说文云漕水转谷也一云车运曰转水运曰漕中都犹都内也皆天子之仓府以给中都官者即今太仓以穑官储者是也史记平准书】
　　汉初致山东之粟不过歳数十万石至孝武而歳至六百万石几十倍其数矣虽征敛苛烦取之无艺亦由河渠疏利致之有道也【文献通考】
　　孝文时贾谊上说曰天子都长安而以淮南东道为奉地镪道数千不轻致输郡或乃越诸侯而遂调均发征至无状也古者天子地方千里中之而为都输将繇使其逺者不在五百里而至公侯地百里中之而为都输将繇使逺者不在五十里而至输者不苦其繇繇者不伤其费故逺方人安及秦不能分人寸地欲自有之输将起海上而来一钱之赋数十钱之费不轻而致也上之所得甚少而人之所苦甚多也【通典】
　　当是时汉【孝武建元中】通西南夷作者数万人千里负担馈粮率十余钟致一石【音义曰钟六斗四升】又兴十余万人筑卫朔方转漕甚辽逺自山东咸被其劳【史记平准书】
　　郑当时为大农言曰异时关东漕粟从渭中上度六月而罢而漕水道九百余里时有难处引渭穿渠起长安并南山下至河三百余里径易漕度可令三月罢而渠下民田万余顷又可得以漑田此损漕省卒而益肥关中之地得谷天子以为然令齐人水工徐伯表【索隠曰旧说徐伯表水工姓名也小顔云以为表者循行穿渠之处而表记之若今竪标表不是名也】悉发卒【徐广曰一云悉众】数万人穿漕渠三歳而通通以漕大便利其后漕稍多而渠下之民颇得以漑田矣其后河东守番系言漕从山东西【索隠曰番音婆又音潘诗小雅云番维司徒潘氏也系音系从山东西者谓从山东运漕而西入关也】歳百余万石更底柱之限败亡甚多而亦烦费穿渠引汾【正义曰括地志云汾水源出岚州静乐县北百三十里管涔山北东南流入并州即西南流入至绛州蒲州入河也】漑皮氏汾阴下【正义曰括地志云皮氏故城在绛州龙门县西百三十步自秦汉魏晋皮氏县皆治也汾阴故城俗名殷汤城在蒲汾阴县北九里汉汾阴县是也】引河灌汾阴蒲坂下度可得五千顷五千顷故尽河壖弃地【韦昭曰壖音而縁反谓縁河邉地也　索隠曰又音人兖反】民茭牧其中耳【索隠曰茭干草也谓民牧茭及牧畜于中也】今槩田之度可得谷二百万石以上谷从渭上与关中无异而砥柱之东可无复漕天子以为然发卒数万人作渠田数歳河移徙渠不利则田者不能偿种久之河东渠田废予越人令少府以为稍入【如淳曰时越人有徙者以田与之其租税入少府　索隠曰其田旣薄越人徙居者习水利故与之而梢少其税入之于少府】其后人有上书欲通褎斜道【韦昭曰褎中县也斜谷名音邪　瓉曰褒斜二水名　正义曰括地志云裦谷在梁州裦城县北五十里斜水源出裦城县西北九十八里衙岭山与裦水同源而派流汉书沟洫志裦水通河斜水通渭皆以行船是也按襃城即裦中县也】及漕事下御史大夫张汤汤问其事因言抵蜀从故道【正义曰括地志云凤州两当县本汉故道县也在州之西五十里】故道多阪囬逺今穿襃斜道少阪近四百里而襃水通沔斜水通渭皆可以行船漕漕从南阳【正义曰南阳县即今邓州也】上沔入襃襃之絶水至斜间百余里以车转从斜下下渭如此汉中之谷可致山东从沔无限【正义曰限之言多也山东谓河南之东山南之东及江南淮南皆经砥柱主运今并从沔便于三门之也】便于砥柱之漕且襃斜材朩竹箭之饶拟于巴蜀天子以为然拜汤子卬为汉中守发数万人作裦斜道五百余里道果便近而水湍石【徐广曰湍字一本作溲】不可漕【史记河渠书】番系欲省底柱之漕穿汾河渠以为漑田作者数万人郑当时为渭漕渠囬逺凿直渠自长安至华阴作者数万人朔方亦穿渠作者数万人各歴二三朞功未就费亦各巨万十数【史记平凖书】
　　汉武帝元光六年春穿漕渠通渭【汉书武帝本纪】汉明帝永平十二年夏四月遣将作谒者王吴修汴渠【后汉书明帝本纪】
　　致堂胡氏曰世言隋炀帝开汴渠以幸扬州文士考禹贡言尧都冀州居河下流而入都贡赋重于用民力故每州必记入河之水独淮与河无相通之道求之故迹而不得乃疑汴水自禹以来有之不起于隋世旣久逺或名鸿沟或名官渡或名汴渠大槪皆自河入淮故淮可引江湖之舟以达于冀也今据后汉书则平帝时巳有汴渠曰河汴决壊则谓输受之所也至是发卒数十万修渠隄则平地起两岸而汴水行其中也十里立一水门更相洄注则以节制上流恐河溢为患也是正与今之汴渠制度无异特未有导洛之事耳史曰渠隄自荥阳而东则上疑其为鸿沟下疑其为官渡者恐未得其要官渡直黄河也故袁曹相距沮授曰悠悠黄河吾其济乎汴渠自西而东鸿沟乃横亘南北故曰未得其要也独所谓自禹以来有汴者此则不易之论也【文献通考】
　　邓训字平叔【南阳新野人】永平中理虖沱石臼河从都虑至羊肠仓【今岚州羊肠坂是也】欲令通漕太原吏人苦役连年无成转运所经三百八十九隘前后没溺死者不可胜算建初三年拜训谒者使监领其事训考量隠括知大功难立具以上言肃宗从之遂罢其役更用驴辇歳省费亿万计全活徒士数千人迁防乌桓校尉【后汉书　古今注云永平十年作常山呼沱河蒲吾渠通漕船也即此】
　　汉章帝建初三年夏四月已巳罢常山呼沱石臼河漕【后汉书章帝纪　石臼河名也在今定州唐县东北时邓训上言此难成遂罢之】
　　虞诩迁武都太守先是运道艰险舟车不通驴马负载僦五致一诩乃自将吏士按行川谷由沮至下辩【沮及下辩并县名沮今兴州顺政县也下辩今成州同谷县也沮音七余反】数十里皆烧石剪水开漕船道【续汉书曰下辩东三十余里有峡中当泉水生大石障塞水流每至春夏輙溢没秋稼壊败营郭诩乃使人烧石以水灌之石皆坼裂因镌去石遂无泛溺之患也】以人僦直雇借佣者于是水运通利歳省四千余万【后汉书虞诩传　兴州今陜西汉中府略阳县成州今巩昌府成县汉并属武都郡唐为兴州成州明一统志载虞诩武都太守开漕船道水运通利初到郡户才盈万诩招还流防増至四万戸明徐贞明作西北水利议亦曰虞诩复三郡激河浚渠为屯田而省内郡之费皆以表扬其有功德于民也今陜西通志诩名宦传竟轶其事】
　　汉献帝建安九年春正月济河遏淇水入白沟以通粮道【三国志】
　　汉献帝建安十一年凿渠自滹沱入水【音孤】名平虏渠又从泃河口【泃音句】凿入潞河名泉州渠以通海【三国志】
　　三国时辽西乌桓以袁尚兄弟入塞曹操将讨之乃凿二渠以通运一自滹沱入水谓之平虏渠一自泃口入潞河谓之泉州渠以通海运说文水出鴈门葰人戍夫山东北入海水经泃水出无终西山西北流至平谷又南流入于潞河又东合泉水渠口曹操所筑也渠东至乐安亭南与泸水合入海按二水当时通漕以制辽左所谓平虏渠者在今都城之南疑即滹沱入运处也唯泉州渠乃在京北而东入辽海不知定在何处若因其遗迹通之以馈平卢辽西亦一便也泉州故城在幽州雍奴【笔麈】
　　汉献帝建安十八年九月凿渠引漳水入白沟以通河【三国志　水经注是年魏太祖凿渠引漳水东入淸洹以通河漕名曰利漕渠】
　　汉献帝建安二十四年上穿阳渠引洛水为漕百姓得其利【后汉书张纯传　阳渠在洛阳城南】
　　贾逵为豫州刺史州南与吴接逵外修军旅内治民事遏鄢汝造新陂又断山溜长谿水造小弋阳陂又通运渠二百余里所谓贾侯渠者也【三国志贾逵传　逵黄初中刺豫州考绩二千石以下不如法文帝称为真刺史布告天下以豫州为法逵卒吏民追思为刻石立祠见一统志】
　　邓艾迁尚书郎时欲广田蓄谷为灭贼资使艾行陈项以东至夀春艾以为田良水少不足以尽地利宜开河渠可以引水浇漑大积军粮又通运漕之道乃着济河论以喻其指又以为昔破黄巾因为屯田积谷许都以制四方今三隅已定事在淮南毎大军征举运兵过半功费巨亿以为大役陈蔡之间上下田良可省许昌左右诸稻田并水东下令淮北二万人淮南三万人十二分休常有四万人且田且守水丰常收三倍于西计除众费岁完五百万斛以为军资六七年间可积三十万余斛于淮北此则十万之众五年食也以此乗敌无不克矣宣帝善之事皆施行正始二年乃开广漕渠每东南有事大军兴举泛舟而下达于江淮资食有储而无水患艾所建也【三国志邓艾传】
　　魏正始三年三月奏开广漕渠引河入汴漑东南诸陂始大佃于淮北　四年秋九月大兴屯守广开淮阳百尺二渠又修诸陂于颍之南北万余顷自是淮北仓庾相望夀阳至于京师农官屯兵连属焉【晋书宣帝本纪】大皇时使陈勲于句容县凿开水道立十二埭以通吴防诸郡故船不复由京口【吴録】
　　晋武帝泰始十年凿陜南山决河东注洛以通运漕【晋书武帝本纪】
　　杜预都督荆州旧水道唯沔汉达江陵千数百里北无通路又巴丘湖沅湘之防表里山川实为险固荆蛮之所恃也预乃开杨口起夏水达巴陵千余里内防长江之险外通零桂之漕南土歌之曰后世无叛由杜翁孰识智名与勇功【晋书杜预传】
　　李矩为汝阴太守永嘉初使矩与汝南太守袁孚率众修洛阳千金堨以利运漕【晋书李矩传】
　　河南十二县境簿曰河南县城东十五里有千金堨洛阳记曰千金堨旧堰谷水魏时更修此堰谓之千金堨积石为堨而开沟渠五所谓之五龙渠渠上立堨堨之东首立一石人石人腹上刻勒云太和五年二月八日庚戌造筑此堨更开沟渠此水衡渠上其水【此有误当云此水渠止其水】助其坚也必经年歴世是故部立石人以记之云尔盖魏文帝修王张故绩也堨是都水使者陈协所造也语林曰陈协数进阮步兵酒后晋文王欲修九龙堰阮举协文王用之掘地得古承水铜龙六枚堰遂成水歴堨东注谓之千金渠逮于晋世大水暴注沟渎泄壊又广功焉石人东脇下文云太始七年六月二十三日大水并瀑出常流上三丈荡壊二堨五龙泄水南注泻下加歳久漱齧每涝即坏歴载消弃大功今故为今堨【宋本作损弃大功故为今堨】更于西开泄名曰代龙渠地形正平诚得为【宋本作防】泄至理千金不与水势激争无縁当坏由其卑下水得输【宋本作逾】上漱齧故也今増高千金于旧一丈四尺五龙自然必歴世无患若五龙歳久复坏可转于西更开二堨二渠合用二十三万五千六百九十八功以其年十月二十三日起作功重人少到八年四月二十日毕代龙渠即九龙渠也后张方入洛破千金堨公私赖之水积年渠堨頽毁石砌殆尽遗基见存朝廷太和中修复故堨按千金堨石人西脇下文云若沟渠久疏深引水者当于河南城北石碛西更开渠北出使首孤立故沟东下因故易就碛坚便时事业巳讫然后见之加边方多事人力苦少又渠堨新成未患于水是以不敢预修通之若于后当复兴功者宜就西碛故书之于石以遗后贤矣虽石碛沦败故迹可冯【水经注】
　　兖州旣平幼度患水道险涩粮运艰难用督防闻人奭谋堰吕梁水树栅立七埭为派拥二岸之流以利运漕【晋书谢幼度传】
　　隋文帝受禅薛胄三迁兖州刺史先是兖州城东沂泗二水合而南流泛滥大泽中胄遂积石堰之决令西注陂泽尽为良田又通转运利尽淮海百姓赖之号为薛公丰兖渠【北史薛胄传】
　　隋文帝开皇三年朝廷以京师仓廪尚虚议为水旱之备于是诏于蒲陜虢熊伊洛郑懐邵卫汴许汝等水次十三州置募运米丁又于卫州置黎阳仓洛州置河阳仓陜州置常平仓华州置广通仓转相灌注漕关东及汾晋之粟以给京师又遣仓部侍郎韦瓉向蒲陜以东募人能于洛阳运米四十石经砥柱之险达于常平者免其征戍其后以渭水多沙流有深浅漕者苦之四年诏曰京邑所居五方辐辏重关四塞水陆艰难大河之流波澜东注百川海渎万里交通虽三门之下或有危虑若发自小平陆运至陜还从河水入于渭川兼及上流控引汾晋舟车来去为益殊广而渭川水力大小无常流浅沙深即成阻阂计其途路数百而巳动移气序不能往复操舟之役人亦劳止朕君临区宇兴利除害公私之弊情甚愍之故东发潼关西引渭水因借人力开通漕渠量事成功易可成就巳令工匠廵歴渠道观地理之宜审终久之义一得开凿万代无毁可使官及私家方舟巨舫晨昏漕运沿泝不停旬日之功堪省亿万诚知时当炎暑动致殷勤然不有暂劳安能永逸宣告人庶知朕意焉于是命宇文恺率水工凿渠引渭水自大兴城东至潼关三百余里名曰广通渠转运通利关内赖之　其后山东频年霖杞宋陈亳曹戴谯颍等诸州达于沧海皆困水灾所在沈溺十八年天子遣使将水工廵行川源相视高下发随近丁以疏导之因乏者开仓赈给前后用谷五百余石遭水之处租调皆免自是频有年矣【隋书食货志】
　　隋文帝开皇四年六月壬子开渠自渭达河以通运漕【隋书高祖本纪】
　　苏孝慈为太子右卫率兵部尚书明年上于陜州置常平仓转输京下以渭水多沙流乍深乍浅漕运者苦之于是决渭水为渠以属河令孝慈督其役渠成上善之【隋书苏孝慈传】
　　开皇中征衍为开漕渠大监部率水工凿渠引渭水经大兴城北东至潼关漕运四百余里关中赖之名曰富人渠【北史郭衍传】
　　隋文帝开皇七年夏四月庚戌于扬州开山阳渎以通运漕【隋书高祖夲纪】
　　隋炀帝大业元年辛亥发河南诸郡男女百余万开通济渠自西苑引谷洛水达于河自板渚引河通于淮【隋书炀帝本纪】
　　昔禹于荥泽下分大河为阴沟出之淮泗至浚仪西北复分二渠其后或曰鸿沟或曰浪宕渠或曰浚仪渠或曰石门渠石门渠东合济水与河渠东注至于敖山之北而兼汴水又东至荥阳之北而旃然之水东流入汴荥阳之西有广武二城汴水自二城间小涧中东流而出济水至此乃絶桓温将通之而不果者晋太和之中也刘裕浚之始有湍流奔注以漕运者义熈之间也皇甫谊发河南丁夫百万开之起荥阳入淮千有余里更名之曰通济渠者隋大业之初也后世因其利焉【曽子固集】
　　隋炀帝大业四年春正月乙巳诏发河北诸郡男女百余万开永济渠引沁水南达于河北通涿郡【隋书炀帝本纪】
　　大业元年发河南道诸州郡兵夫五十余万开通济渠自河起荥泽入淮千余里又发淮南诸州郡丁夫十余万开防沟自山阳淮至于扬子入江三百余里水面阔四十步造龙舟两岸为大道种榆栁自东郡至江都二千余里树荫相交每两驿置一宫为停顿之所自京师至江都离宫四十余所　三年六月敕开永济渠引汾水入河又自汾水东北开渠合渠水至于郡二千余里通龙舟【大业杂记　唐允恭曰纲鉴大业元年发丁百万开通济渠自西苑引谷洛水达于河复自板渚引河入汴引汴入泗以达于济又发民十万开防沟入江沟广四十步傍筑御道树以栁发明云防沟即官河在扬州府城北一百二十里昔吴王夫差将北霸中国自广陵城东南防城下筑深沟谓之防江亦曰防沟自江东北通射阳湖又西北入淮一名漕河江沟未详处所愚按江字连上当以开防沟入江句絶沟字连下当以沟广四十步为句观大业拾遗可知发明以开防沟入江沟为句且云江沟未详处所良由句读误也】
　　睢阳有王气出占天耿纯臣奏后五百年当有天子兴炀帝观广陵图翼日与大臣言欲泛巨舟自洛入河自河达海入淮至广陵时有諌议大夫萧懐静奏曰臣闻秦始皇时金陵有王气始皇使人凿砥柱王气遂絶今睢阳有王气又陛下喜在东南欲泛孟津又虑危险况大梁西北有故河道乃是秦时王离畎水灌大梁之处欲乞陛下广集兵夫于大梁起首开掘西自河阴引孟津水入东至淮放孟津水出此间地不过千里况于睢阳境过一则路达广陵二则凿穿王气帝闻奏大喜羣臣皆黙帝乃出敕朝堂有諌开河者斩之诏以征北大总管麻叔谋为开河都防以荡冦将军李渊为副使渊称疾不赴即以左屯卫将军令狐达代渊为开渠副使都督自大梁起首于乐台之北建修渠所署命之为卞渠因名其府署为卞渠上源传舍也诏发天下丁夫男十五以上五十以下者皆至如有隐匿者斩帝以河水经于卞乃赐卞字加水丁夫计三百六十万人乃更五家出一人或老幼或妇人等供馈饮食又令少年骁卒五万人各执杖为吏如节级队长之共五百四十三万余人叔谋乃令三分中取一分人自上源而西至河阴通连古河道迤逦趋愁思台而至北去又令二分丁夫自上源驿而东去乃隋大业五年八月上旬建功畚锸旣集东西横布数千里及开汴梁盈灌口防检丁夫约折二百五十万人其部役兵士旧五万人折二万三千人功旣毕上言于帝决下口注水入汴梁帝自洛阳迁驾大渠诏江淮诸州造大船五百只使命至急如星火民间有配着造船一只者家产破用皆尽犹有不足枷项笞背然后鬻货男女以供官用龙舟旣成泛江沿淮而下至大梁又别加修饰舳舻相继连接千里自大梁至淮口聨绵不絶锦帆过处香闻百里【开河记】
　　通典汴渠在河南府河阴县南二百五十步今名通济渠隋炀帝开导西通河洛南达江淮【河阴后属孟州】汴州有通济渠隋炀帝开引黄河水以通江淮漕运兼引汴水即浪□【与浪荡同】渠也【隋志在浚仪县】九域志汴水古通济渠也在开封县周语谷洛鬬注云洛在王城之南谷在王城之北东入于瀍至灵王时谷水盛出于王城之西而南流合于洛水【山海经涧水西北流注于谷水通典谷水本涧水经苑中入于洛】板渚水经河水又东合泛水又东经板城北注云有津谓之板城渚口【在孟州汜水】左传吴城防沟通江淮注云于防江筑城穿沟东北通射阳湖西北至末口入淮通粮道也今广陵韩江是隋开防沟自山阳至扬子入江渠广四十步自楚州寳应县北流入淮【困学纪闻　阎若璩按王氏引杜注末口与水经注合足证今注疏作宋口者非又自楚州寳应县十字宜衍盖上文是淮入江不应旋云江入淮也】
　　大业六年十二月敕开江南河自京口至余杭郡八百余里水面阔十余丈又拟通龙舟驿宫草顿并足欲东廵会稽【大业杂记】
　　隋炀帝开通济渠自东都西苑引谷洛之水达于河又自板渚引河水达于汴又自大梁东引汴水入泗达于淮又自山阳至扬子达于江于是江淮河汴之水相属而为一矣炀帝又开永济渠因沁水南连于河北通涿郡又穿江南河自京国至杭州八百里盖今所用者皆其旧迹也夫会通河自济汶以下江河淮泗通流为一则通济之遗也滹沱豫章则永济之遗也炀帝此举为其国促数年之祚而为后世开万世之利可谓不仁而有功者矣秦皇亦然今东起辽阳北至上郡延袤万里有边城之利皆非长城之墟耶嗟夫此未易与一二浅见者道也【笔麈】
　　隋虽无道然开此三渠以通天下漕百世之后赖以通济【通漕编】







　　行水金鉴卷九十二
　　钦定四库全书
　　行水金鉴巻九十三
　　江南按察使傅泽洪撰
　　运河水
　　唐都长安而关中号称沃野然其土地狭所出不足以给京师备水旱故常转漕东南之粟高祖太宗之时用物有节而易赡水陆漕运岁不过二十万石故漕事简自高宗以后岁益増多而功利繁兴民亦罹其弊矣初江淮漕租米至东都输含嘉仓以车或驼陆运至陜而水行来逺多风波覆溺之患其失常十七八故其率一斛得八斗为成劳而陆运至陜才三百里率两斛计庸钱千民送租者皆有水陆之值而河有三门厎柱之险【唐书食货志】唐高祖武德八年水部郎中姜行本请于陇州开五节堰引水通运许之【旧唐书食货志】陇州汧源县有五节堰引陇川水通漕武德八年水部郎中姜行本开【唐书地理志汧源县今省入陜西凤翔府陇州陜西通志云五节堰今废】
  </div>
  <div class="pagination">
   <a href="行水金鉴_page53.html">
    上一页
   </a>
   <span>
    ...
   </span>
   <a href="行水金鉴_page49.html">
    49
   </a>
   <a href="行水金鉴_page50.html">
    50
   </a>
   <a href="行水金鉴_page51.html">
    51
   </a>
   <a href="行水金鉴_page52.html">
    52
   </a>
   <a href="行水金鉴_page53.html">
    53
   </a>
   <span class="current-page">
    54
   </span>
   <a href="行水金鉴_page55.html">
    55
   </a>
   <a href="行水金鉴_page56.html">
    56
   </a>
   <a href="行水金鉴_page57.html">
    57
   </a>
   <a href="行水金鉴_page58.html">
    58
   </a>
   <a href="行水金鉴_page59.html">
    59
   </a>
   <span>
    ...
   </span>
   <a href="行水金鉴_page55.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
