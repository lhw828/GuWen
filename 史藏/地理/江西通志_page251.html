<!DOCTYPE html>
<html>
<head>
    <meta charset="UTF-8">
    <title>江西通志 - 第 251 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 251 页/共 394 页</h1>
    <div class="content">　　黄仁寿妻郭氏新淦人仁寿病革子甫四月谓郭曰母老孤藐皆若责也因私破一镜生死各藏其半居恒以半镜自随御史王万象上其事崇祯间旌表
　　陈廷爌妻邓氏新淦人年二十六夫亡守节以家贫尚未及防邻火邓痛哭就棺誓与俱焚火顿熄寿至九十孙国钊崇祯壬午举人
　　谢禹鼎妻滕氏建徳人年二十归新淦谢氏禹鼎死滕抚二子阶式皆登进士中丞徐问为之传
　　伍氏女新喻人年十五未字左兵经新喻被掠渡江投水死
　　陈光奎妻何氏字兰清江人为左兵所掠将犯之何不从以石破额血覆面兵刃之仆地一夕苏襁褓中儿尚在匍匐抵家家人惊泣何以儿授姑曰此三世单传之子姑善视之妇従此逝矣翁姑觧之妇曰吾亲受凶人詈叱义当死不死谁知吾心者竟自缢里人祠之
　　聂士伟妻吴氏名玉贞清江人早寡抚二子一女守节崇祯癸未兵乱吴仓卒抱子女匿复壁中兵捜获以刃刼使出不従随举火焚之吴同子女俱死时年二十九
　　酆禄寿妻张氏杨长卿妻熊氏俱清江人明季兵乱被执张防刃熊抱子投水死
　　胡文灿妻杨氏峡江人崇祯癸未献贼兵至见执骂贼而死
　　胡若均妻曽氏峡江人崇祯癸未冬冦兵至与若均同被执将杀均曽曰幸无杀吾夫但杀妾死无憾也乃覆均而受刃死贼义之为释均邑令榜其门曰节烈
　　廖伯铎妻吴氏新淦人崇祯间流冦肆掠执吴欲辱之吴骂曰寕死无辱竟毙于刃
　　国朝
　　张升妻刘氏新喻人年二十四守节抚孤事闻坊旌【安志】
　　聂士璜妻张氏新淦人贡生张寿台女年二十四士璜卒无子守节歴四十年康熙三十八年廵抚马如龙具题建坊旌表
　　聂士琮妻孙氏新淦人年二十八琮殁事舅姑抚二子守节四十二年康熙四十一年廵抚张志栋题旌
　　龚士瑛妻彭氏新喻人年二十七夫亡守节孝事舅姑训育遗孤歴三十三年康熙五十三年廵抚佟国勷具题旌表
　　刘正妻罗氏峡江人年二十五而寡奉姑抚孤守节至七十余雍正五年旌表
　　髙焯妻萧氏清江人年二十三夫亡抚遗孤以事舅姑矢节四十三年雍正九年旌表
　　范敦化妻简氏清江人年二十九夫亡抚遗腹孤孝事孀姑矢节四十四年雍正九年旌表
　　黄竒妻易氏新喻人年十九夫亡抚孤事舅姑苦节三十余年雍正九年旌表
　　杨泗清妻彭氏名引祥清江人顺治戊子金声桓叛兵至驱彭行彭骂不絶声至桥上奋身投水其父母哀痛酹酒于桥而祝之俄尸跃出容色如生观者为之流涕【安志】
　　吴氏贞女峡江吴璧女也丙戍夏璧遇贼见害吴痛哭欲絶贼驱之行吴厉声曰吾恨不能杀尔乃从汝耶贼怒杀之【同上】




　　江西通志卷九十八
<史部,地理类,都会郡县之属,江西通志>
　　钦定四库全书
　　江西通志卷九十九
　　列女
　　吉安府
　　南北朝
　　刘氏女名玉秀彭城王义康女也义康赐死安成其子女俱留子为元凶劭所杀惟玉秀存焉元凶除玉秀露版辞奏曰父凶灭无状孤负天明存荷优养殁防加礼明罚羽山未足敕法乌鸟微心昧死上请乞反葬旧茔糜骨乡壤【南史】
　　南唐
　　叚氏妇吴媛浚仪人唐史官兢之后父志野义不仕梁南游于吴家庐陵媛适叚某生子未晬叚卒父母以媛少议嫁之媛刺面自誓乃不敢夺事舅姑极孝谨教子为善士韩熈载使江南为表其节【唐余纪传】宋
　　欧阳观妻郑氏永丰人修之母也年二十九守节教子修以文章忠节名天下郑以子贵累封越国太夫人后仁宗初进号魏国太夫人寿七十二祔崇公合葬泷冈
　　朱云孙妻刘氏安福人姑病云孙刲股以进而愈姑复病刘亦刲股以进又愈尚书谢谔为朱孝妇诗【明一统志】
　　彭云翼妻刘氏安福人归彭三年生子应时未晬而夫亡守节以终杨万里称之曰贞节妇也
　　孙某妻项氏吉水人宣和间夫以逋出走项为里胥所逮至中途欲犯之项引刀自刺而死事闻赠孺人旌其庐【宋史】
　　张节妇吴氏万安人年二十夫亡守节家贫纺绩抚孤萧楚未婚妻某氏泰和人既许聘于萧父母厌楚贫改适他姓嫁之日氏知之缢死车中楚义之终身不娶
　　温氏泰和人曾安强既定其聘后以读书快阁广帅过而竒之欲妻以女安强从之温闻之自缢而死
　　段鹄母顔氏字诩姊永新人寡居耿介持家严肃人尊敬之
　　李某妻梁氏龙泉人绍兴三年寇彭友犯邑梁义不受辱赴水死【宋史】
　　刘生妻欧阳氏安福人绍兴中刘生以事出有恶少来欲侵凌之欧阳氏不受辱而死邑人刘寛作诗吊之【明一统志】
　　李氏字幸娘龙泉人年十八绍定己丑南安寇犯邑被掠以刃加项胁以随行幸娘大骂为所杀
　　杨万里妻罗氏庐陵人性仁恕清俭居常以鲁敬姜言行为省括万里转运江东子为帅尊重矣每寒月黎明即起诣厨下躬作粥召臧获徧食之曰天寒甚湏使其腹中有火气乃堪役使耳其子问之曰是贱事夫人老而亲之毋乃为逆施乎夫人怒曰若言如此其必不逺矣贱物贵我天道所不祐也守吴迎养时年八十余于邑圃中种苎躬纺绩不懈迁五羊得月俸以奉母母称疾尽出之曰吾福薄乃得此果致疾宜悉散之平居服饰无华丽生四子三女毕自乳曰饥人之子哺其子吾不忍为也君子曰杨秘阁父子之介也匪独其性生也成诸妇道母仪者多也【函史】
　　文天祥妻欧阳氏庐陵人从天祥遭流离干戈中絶无愠尤自天祥空坑之败欧阳氏与佛生等皆为俘虏一路求死不得入都时服道冠敝衣日诵道经比天祥受刑明日欧阳氏得防收尸与江南十义士奉柩葬于都城小南门外后归故里以元大徳九年乙巳二月得痰疾卒【豫章书】
　　孙妻文氏天祥妹被执家没入官文氏奉孙氏生母擕子萧翁约翁及一女赴燕零丁孤苦中而能持礼守义不失其操
　　张节妇吴氏庐陵人年二十一夫亡事舅姑抚孤而终事闻旌表其门曰孝节
　　谭烈妇赵氏永新人元破城谭抱婴儿随舅姑走县学文庙中匿兵至杀其舅姑执妇欲污之不可临以刃赵骂曰吾舅死于汝吾姑又死于汝吾从吾舅姑死耳岂愿生哉遂遇害血渍于文庙两楹间入甎为妇与婴儿状久而宛然若写形在地见者神耸髪立凛如有生气也或磨以沙石终不灭煆以炽炭状益显如新【函史】
　　元
　　汤煇妻张氏龙泉人天歴初兵掠剸刃死二女以父母见杀触刀死【函史】
　　黄景立妻彭氏永丰人年十八生一子而景立亡彭断发誓曰死不愿他适而使藐孤别呼父母至顺间奉诏旌表
　　萧均褒妻曾氏泰和人生子善顾方二嵗均褒以越境就傅得疾将死曾年二十二痛哭引刀断二指滴血溅酒饮而誓天曰留此二指殉夫衾防袝同棺椁庶日后不羞顔于地下耳越七日均褒死如其言纳之
　　邓心逺妻王氏泰和人至顺间心逺教授南海死广州王闻讣痛哭欲絶其子彬尚防竟抚之而终
　　熊以徳妻李氏吉水人年二十四夫亡守节教子抚孙年九十而终
　　旷维桢妻曽氏庐陵人至正壬辰红巾盗至敖城执曾氏与子学礼欲妻之不从俟间先刃其子以血题诗于壁有孤儿未必从他姓一女何从侍二人之句诗成亦自尽
　　项恵可妻唐氏龙泉人至正壬辰春红巾冦乱恵可具舟逺避甫及新林寇奄至麾众薄舟唐见事急与其夫诀曰我良家子义不受辱所恨惟老母在母曰女能取义我独不能舎生乎遂相继赴水寇亦惊异倒戈相援不及
　　梁圎妻李氏龙泉人年十七圆死守节终身
　　杨用霖妻萧氏子妇刘氏泰和人红巾之乱姑病不能出萧与刘皆不忍去城陷皆自投井中邻妇邓氏陈氏从而继之俱死安成刘云章尝着兰陵烈妇传牵连书之明治间知县杨南金为立四节妇祠
　　左防白妻龙氏永新人年十九防白为江西广洋库使从元兵攻广海卒于军龙迎柩归葬削发誓不他适尝折榴置灵案瓶中旬日枯卉复生因植之庭翰林承防欧阳元功为大书榴萱扁其堂楣
　　按林志作左白安志郡志作左幼白未知孰是
　　彭九万妻李氏永新人至正壬辰红巾至李及子友谅女秀珙俱被执胁以白刃问所求李骂贼而死
　　危元贞妻李氏永新人年二十元贞卒李哀泣防毁家人欲逼嫁之李引刀将自杀乃止
　　刘闬妻某氏吴崧妇某氏安福人元末红巾至二氏避于汤村相挽赴水死又邓隆彰妻王氏被寇掠不屈死
　　刘节妇龙氏名琇永新人至正间其族父以举义兵不克州陷家燬琇甫六嵗随父母转徙他郡嵗甲辰始归安福刘氏其明年五月淮寇李明复入安福刘举室将窜水西时江水暴涨不果琇度无可徃即泣涕别其姑自誓必死江上寇奄至见琇弃他货物即赴之琇遽奔入江中寇追之不及则引槊以钩举其发琇反手觧结乃就溺寇相视惊愕去时年十九刘楚为之传【槎翁集】
　　胡氏永丰人受余胜祖聘未嫁而胜祖卒父母欲令改适胡齧指誓欲速死父母不敢夺竟遂其志
　　钟文妻某氏泰和人元末盗起湘南入江西陷袁吉贑诸郡执文令之降文大骂贼怒刳其身妻见而号呼投井纪善周是修目击其事为作长歌以悼之【豫章书】
　　陈氏吉水陈英□女许聘于萧及筓而萧死女哀不自胜数日不食亦死合葬焉
　　李处泰妻周氏吉水人寇焚掠其家同姑赴火死奉诏旌表
　　李泰来妻龚氏吉水人红巾贼起执龚欲污之厉骂被杀
　　钱瑛妻张氏吉水人元末大乱姑被贼执张从伏莾中窥见趋出谓贼曰姑老矣请释而我贼见其年少遂之去见姑逺骂贼不休攒刀刺杀之【元史】
　　孙氏安福人家贫值嵗饥夫欲嫁之妇不从携一男一女赴水死邑人刘定防作古诗吊之
　　刘平妻贺氏安福人年二十抚二孤守节养姑年八十而终
　　萧道甫妻罗氏万安人年二十孀居抚子彬其后孙观亦早卒其妻守节以终孙女适某氏早寡守节邑令康彦民纪其事云萧氏一门瑞气钟清风三节将谁同
　　钟仁卿妻危氏吉水人元末为四川内江学谕蚤殁危守节抚孤至正间寿一百零三嵗诏旌表学士曾徳铭其墓
　　明
　　王用均妻刘氏龙泉人年二十一而寡抚孤守节洪武间奉诏旌表
　　汤大亨妻陈氏永丰人年二十六而寡抚孤守节受旌杨存海妻曾氏吉水人夫亡守节立侄杨福为嗣洪武间旌表
　　刘志亨妻萧氏泰和人少年守节又胡祖与妻严氏年二十七夫亡守志俱于洪武间旌表
　　陈氏名端生泰和人年二十归康安仁生子徳昭又三年夫亡誓不负所天事舅姑益谨十三年而姑亡防不愆礼葬不逾期守节凡七十年洪武十六年江西提刑按察司试佥事翁师善行县防得其寔以闻十九年旌门【海桑集】
　　杨鼎元妻李氏吉水人年二十而寡抚孤守节洪武间旌门
　　刘启宗妻罗氏庐陵人年二十八夫亡守节又周京妻彭氏年二十八守节俱于洪武间旌表
　　郭希泰妻萧氏泰和人年二十六夫亡守节又杨起予妻刘氏早寡守节俱于洪武间旌表
　　陈内羙妻李氏永丰人年十九夫亡守节奉诏旌表萧永诚妻罗氏龙泉人年十八夫殁守节以终洪武间旌表
　　刘运妻萧氏永丰人运从父鹗守韶战死萧年二十三守节抚孤女立侄为后洪武间诏旌之
　　按运字尊元父鹗字楚竒前志书字误入吉水今改正
　　胡氏泰和人年二十归乐大成未防大成卒抚孤守节大学士杨士竒为之铭
　　刘氏名灵万安处士刘本直女嫁泰和彭原复生二男三女诩其长也年二十六而寡防渉书纪能知古者女妇贤行誓死不嫁尝以其父所藏书训诩遂有成其处姻族恤隣里驭臧获各尽其道卒年六十八王直为之传
　　李邦振妻周氏吉水人洪武间邦振兄邦武以坐累见逮至京邦振从行兄病卒邦振亦哀毁而死周年二十二守节事姑抚子沂浴后沂浴作贞节堂学士周叙为序
　　曾氏吉水人洪武间夫连累戍边死其子绍従行曾与媳刘氏抚孤孙守节逮孙死刘即自缢曾亦三日不食死后绍自边归葬母于石屋山之原妻附葬焉
　　郭氏九节妇俱庐陵人郭愿学妻刘氏月娥年二十一抚子永坚守节洪武己酉卒永坚妻金氏主娘年二十夫殁矢志守节防里中寇乱金遇贼不辱赴水死安泰妻刘氏秀英年二十三守节安鼎妻刘氏妙靖早寡无子守节以夀终敬仪妻王氏琼英年二十六守节夀八十五敬熈妻陈氏慈贞无子守节夀七十二厥祯妻刘氏阿娇年二十一抚孤守节卒年七十六厥蕴妻戴氏芹英年二十四抚子守节以寿终郭氏女参娘许适萧生生殁誓死守节诸父受他姓聘谋夺其志参闻自缢死
　　周岐凤妻王氏吉水王教谕省之女建文时省死节济阳明伦堂岐凤初主即墨簿妻与偕行逆知父志泣曰吾父必不生请于夫遣人徃访凡三往竟得其遗骨遗文以归【豫章书】
　　顔有为妻萧氏庐陵人有为伯玮之子建文时死父难于沛县萧氏养姑守节二十余年【同上】
　　陈继文妻黄氏吉水人既受陈聘陈忽病风疠黄亲往视之与之治汤药逾月而陈卒黄守节及五十年题请旌表
　　罗扬清妻王氏吉水人年十六夫亡守节夫之兄欲逼其嫁已受人聘王知之即投池死
　　解祯亮妻胡氏吉水大学士胡广女初解缙与广同侍宴太宗曰尔二人生同里同学仕又同官缙有子广女可妻之广顿首曰臣妻方娠未卜男女帝笑曰定女矣已而果生女遂约婚后缙家徙辽东广欲离婚女截耳誓曰薄命之婚皇上主之大人面承之有死无二及赦还卒归祯亮
　　刘氏名顺庆永丰人元国史编修刘鹗女适吉水饶伯振夫亡守节永乐间旌表
　　罗仲良妻李氏名淑龙泉人永乐丙申仲良卒无子李守节寿六十九有司请旌
　　曾凤韶妻李氏庐陵人北平兵入金川门召凤韶为吏部侍郎凤韶刺血书愤词于襟上自杀李亦自经死
</div>
    <div class="pagination">
<a href="江西通志_page250.html">上一页</a><span>...</span><a href="江西通志_page246.html">246</a><a href="江西通志_page247.html">247</a><a href="江西通志_page248.html">248</a><a href="江西通志_page249.html">249</a><a href="江西通志_page250.html">250</a><span class="current-page">251</span><a href="江西通志_page252.html">252</a><a href="江西通志_page253.html">253</a><a href="江西通志_page254.html">254</a><a href="江西通志_page255.html">255</a><a href="江西通志_page256.html">256</a><span>...</span><a href="江西通志_page252.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
