<!DOCTYPE html>
<html>
<head>
    <meta charset="UTF-8">
    <title>姑苏志 - 第 53 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>姑苏志 - 第 53 页/共 70 页</h1>
    <div class="content">　　许应元字长卿临安人授平江司戸参军知府文天祥辟置幕下国亡不娶不仕教授以给养母及弟母丧尽礼时人髙其谊
　　赵全赵宁人元初由军功膺宠及下江南授懐逺大将军湖州路总管至元二十年改平江在任开耕荒田六百三十余顷增戸口至九百七十剙构丰乐嘉防太平安和熈春酒库二十三年得代时方内附顽民故犯法者严治不少贷若因繇役受捶则瞑目叹曰以征科而罸尚忍加重乎继除杭州民泣送不忍舍时拟为赵广汉云
　　戎益顺德人初任值嵗饥亲诣各县劝率上户赈济得米一万七千有竒民赖以生
　　董章字文卿真定人为人亷明其政毅而寛至郡未几狱讼稀鲜公退不入内阈清坐歌每至夜分作善教二十四条以劝民大抵以厚风俗为急博学尤精春秋善大书重创姑苏驿等题顔皆其笔紫阳方囬为记政迹之略
　　祝峋字秀岩【一云碧山】以字行松江人大德间为海道都漕运万户府经歴就陞平江路总管峋为人英拔豪濶篇翰清羙同俞琰学易讲治甚精所交多一时名俊与赵孟頫朱德润气谊相许卒于官子孙遂家吴中
　　刘字嗣宗良乡人积官至山北道亷访使皇庆二年来为总管问俗察情发奸摘伏洞烛民隠吏若素官南土者临事执义不苟惩恶则济之以猛癯然若不胜衣未尝疾言遽色素守清俭门无私谒延祐元年诏经理田粮条令严峻事钜而限迫莫不骇惧威信素孚人不敢欺昔之诡寄者翕然自实时江浙会十八郡守臣欲概定田赋咸视言为従违毅然争曰地有肥硗厥赋宜不齐一旦更改民病何时瘳乎由是得仍旧贯二年郡境螟白之行省仍属阅实遂悉蠲之县民执役定里正主首有产去税存之患建随产当差之议科举初行士赴会试者辟公宇燕饯之三年正月卒丧不能举僚佐赙归葬
　　师托里图一名克恭字敬之宁夏人由兵部侍郎迁平江路总管驰驿到郡先是贾人货黍草入城匿税事觉并及城外余积行省疑不决托里图谓物不入城不应当匿税法悉以还之府县司未絶之案积至二千余编摄吏曹期以日决无几而毕州县役民里正主首责以催科陪偿往往破产或本都堪役调之他都吏夤縁为奸托里图如诏防先田多上户尽放下户従上推排不役于他都民乃便之其在城者曰坊正旧以待阙吏满嵗补吏其人熟于期会数十年不改或欲以例役民动揺抑配且失业败事托里图榜谕仍役吏廛肆乃安城中酒税嵗额八千定以百八十戸认办不均托里图曰择二十户可也民出己本营官息则价之髙低随物贵贱官府用酒亦以见钞沽买自是絶差认之扰漕府运粮每嵗船户务多斛面托里图两平之使客如赐田庄官嵗利其廪给逾年延缓不返托里图禁其滥给饬馆舎造学宫严圣贤像善政非一见宜春丞龚璛记
　　道通髙昌人后至元二年自信州路总管转通议大夫平江路总管三年积隂以风稻用虚秕属邑上菑状道通遣僚属出履亩所履与状合无一不讐郡多寓公喜持短长往时郡守至必伏谒其门聴其言少咈意輙构飞语道通至一切绳以法侨者不堪至京言道通妄以嵗凶诳朝廷事闻遣御史乗传鞠虚时道通已除江淮财赋都总管府达噜噶齐遂与僚属逮至嘉兴诘究得其妄朝廷乃治言者罪初属邑民讼令不为直诉于道通道通置籍籍民所诉送之邑务得其情讼为之简民输嵗赋豪右属官吏初限皆细民石加五六斗豪右至末限仅什四三而以细民多输者足之道通令初限必大户齐足次及细民徴夏税丝亦如之推官汪泽民作去思碑谓其大致有四持身严烛理明决事敏待人直又谓授宣命于朝者凡十有三歴官多练事精然家益贫其来平江一无所取可谓大丈夫矣
　　萧义字仁甫辽人前徽政院防事官至正八年到任郡嵗赋数百万石长洲尤难办大率土吏贪残侵牟民不堪秋粮每至次年夏初犹未足义拘累嵗主税土吏所谓十老人者籍其赀数令其办认本年秋粮绳以法而严条约以督之过限不足即没其家以偿又禁格监局催粮祗禁子火家之属添造斗斛明收什一为耗赠仓塲不得髙下其手土吏畏令履亩而征至十月终三限齐足而民亦无害其他州县不令而従咸不失期自奉清薄疾恶甚切严刑峻法以律吏胥皆慑伏时以萧打鬼称之
　　汪泽民字叔志宣城人以进士累官礼部尚书性廉孝慎许可尝为平江推官任法允恕狱多平反淮冦闯境倡乡人保里闬城防遇害诏赠江西行省左丞諡文节
　　俞庸字子中嘉兴人为平江推官才而尚德年饥谷贵流殍塞涂宪府檄庸董仓庾庸上防粜赈全活数万无何淮兵压境庸聚勇士钥守盘门时郡守贡师泰治中髙安等举室以窜亦率庸行庸厉声叱之曰公等以世臣守大城一旦临利害先民以逃不顾义与恩邪安持銕简击之仆地遂开门兵至城下庸未苏被擒置马下顷之苏以计脱去微服间道归淞上久之大府知其人将授以爵谢之曰吴门之役吾有死所顾絷于乱卒不获耳尚负面受他命见天日邪因愤病卒年四十五
　　何质国朝吴元年知府郡民久属张氏割剥枯瘠殆絶生理质至劳来安集民拜更生之惠时诏徙苏民为特甚质雍容裁处民若罔知尤申意庠序祀殿论堂已废皆鼎新之朝防以为劳民怠事质奔命阙下将寘极典质请忍死一言曰杀一郡牧以活百万生灵质含笑入地矣遂得宥免复增秩以旌之
　　魏观字杞山蒲圻人初以文学荐为国子助敎厯浙东提刑按察佥事迁两淮盐运使入为起居注陞太常卿转翰林侍读学士侍皇太子说书于文华堂多所开悟称防兼授秦晋楚诸王经复为国子祭酒坐事贬龙南知县召为礼部主事洪武五年出知苏州府既至惩陈宁之苛锄暴树良寛而且肃敬老防民大建学舎更辟孔子庙门举乡饮酒礼邀郡士周南老王行徐用诚与教授贡颖之校定仪节命诸生习行之郡既多耆彦又有三老人曰昆山周夀谊年百有十嵗吴县杨茂九十三嵗林文友九十二嵗皆延致特席礼成彬彬可观夀谊还又躬饯诸郊再拜观者如堵墙未及三载风化兴洽封部皡然课绩为天下最六年陞四川行省参政未行复召还与宗濓辈锡宴奉天门上曰前日送卿还今日与卿饮何其乐也命各赋诗纪之又以苏非观不可为命仍为守七年观以郡旧治曩在窃据今治隘弗称图复之地多水患郡城中河颇加浚防御史张度劾观非时病民且有危言遂得罪死上仍令以礼遣葬特赐谕祭皇太子诸王亦致祭焉
　　王兴宗应天府人洪武七年由懐庆知府调苏州政尚寛简爱民之心若保赤子十年召还除河南布政使
　　李亨吉安人洪武十年由磨勘司令转苏州府经歴复陞知府性乐易事不苟为为之辄有惠利十一年内艰去民不得留涕泣送之十二月上赐勑并米五十石钞二十锭勑略曰曩为郡长恪慎亷谨以奉宪章古称循吏不是过也
　　汤徳髙邮人洪武中常州府通判有能名十一年迁守苏郡敷政严明而持法不苛吏民畏爱之
　　王观祥符人洪武十九年由举人选授知府府有奸吏钱英累搆陷长官观防得至便捶杀之百姓称快事闻上叹赏遣行人白思中赐勑劳以酒时荐遭菑凶民逋无所从偿乃延诸富家集郡衙饮食之风使出储积以补不足众驩然逋乃给观为政严整亦兴建民仰之如神明
　　金綗嘉兴人为守时官民田则数不齐上疏请减重额田得罪赐死
　　姚善字克一安陆人初姓李后复今姓由乡举歴祁门丞同知庐州重庆所至有能声洪武三十年擢知苏州府初上以吴民熏染奢僣靡习豪室田宅舆服往往逾检明法以整齐之嚚者或更籍持短长贼谲蠭起复号难理善洞达政体周悉人情张弛寛宻各协事宜又数造请郡中贤哲考求治道商略民生休戚俗尚淳漓以施消息因革繇是吏民顾尚亷耻好善趋义风羙物安转称大治为列郡最隠士王賔独居陋巷善往见舎车独诣门以指扣之王宾问为谁应曰姚善乃防门延语及宾报谒靣府门载拜而返善闻自追及邀还宾辞曰非公事不敢入也又将韩奕奕避入太湖善叹曰韩先生所谓名可得闻靣不可得见也钱芹自守甚髙善愿见不可得将往乃使人先道意芹对使者曰芹诚幸见公然芹民也礼不可往见于庭苟眀公下士之风请伺月朔胥会于学宫善如期至迎芹置上坐请质经义芹曰公今有官守请姑舎是事有急于此者善问何事芹出一简以授善竟不交一言而去视之则守御制胜之防也善心嘉之后荐芹为行军司马
　　徐垕字宗实黄岩人负才抱气有经时之志元末厌世不仕洪武初应荐入朝数被顾问敷对明切皆中时宜上喜将授宪职垕辞乃除铜陵簿请迎母就养忤防谪役湘隂驿未几选教驸马能以师道自尊召见奬谕擢苏州府通判奏发粟二十万以活饥民春涨病隄垕相度原隰大兴筑捍之役部使者以为妨农劳民垕言他役诚妨农水不退则田不可耕妨农孰甚焉且令有田者量募贫力饥人得哺正所谓佚道使民曷为劳哉卒就其庸属邑有楼贞妇奏乞旌表礼部谓前朝事不允垕言死生有间则比干之墓谁封礼官不能夺従之官终兵部侍郎
　　萧鹏举泰和人以贤良应荐太祖命赋指佞草应口成篇上大喜授苏州府同知以寛厚清慎见称陞山东盐运司副使
　　孙蕡字仲衍南海人洪武初为翰林典籍歴使秦晋楚蜀之境改苏州府经歴后左迁平原复戍辽阳卒蕡文业婉丽尤工诗有西庵集
　　况钟字伯律靖安人始以吏事吕尚书震震荐其才授礼部主事进郎中苏郡由永乐以来长吏治状鲜着朝廷屡遣吏督责无效宣德初以雄剧十郡缺守慎择良牧尚书胡忠安公等遂举钟典苏郡复请赐勑以便行事乗传赴郡钟固已洞灼郡莅任吏胥抱案牍请署以尝钟钟黙黙若无能为既三日吏复请署钟曰若谓吾不事事邪歴举三日牒无一遗互摘其间某为故出入若失出入隠窜颠倒立取一二辈即庭下扑杀之僚属震栗钟因并举僚属贪虐懦者立黜之搜逐胥属主文积蠧置通关勘合簿以防诈伪卫卒久暴横痛加绳禁郡体始尊严势家侈恣不法乡里武防咸取杖杀之而扶惠单弱置善恶二簿察民善恶者籍其名既施行则着列以示劝惩婚丧不时者召谕反覆而峻其校督刑罚民畏而感无不従令钟既达而果又素忠直简在上心故凡所论列悉赐施行郡田有官民之别官田税额特重钟拟奏求减焚香自祝或动以祸福不顾疏上卒得所请凡奏减省重额正赋田粮七十二万一千有竒募民防垦荒田起科以免逓年包荒之粮至一十四万九千五百有竒停徴渰没田粮二十九万五千免旧欠粮草钞数百万锭罢平江伯董漕嵗取民船五百艘免买船米十五万一千八百石疏免诏买减濶白三梭布七百疋银数千两奏革倭船徴需无度请濬防水道淤塞辨眀平民诬入军者千八百余家招复逃亡三万六千七百户凡所罢行皆纲纪大务民到于今受其赐尤重于事神社稷山川龙母泰伯伍员范仲淹诸祠宇皆拓而新之享献诚慤雨旸祈祷辄响应兴崇学校敬养才哲荐拔孤寒有起家为近侍者刚敏敢为不慑权要度量廓如朝廷累有褒劳述职陛辞上为锡宴赐诗恩宠甚至而以苏人仰借倚以守御不迁其官钟亦无倦丁内艰去任民上请乞还钟治复除仍旧任正统五年九载满去阖郡之民上章乞留往扣阙者八万余人遂再遣任若赤子得慈母七年无疾卒于位民益哀之
　　李从智宜宾人由进士歴官大理寺正正统十年擢任知府从智性刚果郡人信巫觋多淫祀署小庙于门交遍衢巷从智出行见之一日毁去
　　朱胜字仲髙金华人由举人累官刑部郎中知封昌府正统间移知府事为人亷静少欲勤政爱人政尚中和而吏法精练聴讼不待棰朴物无遁情两造简备廷无疑囚案无滞牍非重犯不遣入囹圄胥徒惟奉行文书皂拱列而已尝曰吏贪吾词不付房卒贪吾不行杖狱卒贪不繋囚人叹服之在官数年镇定不挠民安而化之景泰初擢江西右布政使久而民思之
　　陈信字履信仁和人正统间自大理评事转通判苏州未几致仕为人砺名节甘俭泊政多惠爱比归有懐其德者伺于吴江道中持金为赆信不受
　　杨贡字秉魁乐安人景泰五年以监察御史按苏时大饥死者相枕郡邑多缺官巡抚大吏号令烦碎民无所控诉贡独任其责殚力拯饬奏免灾粮若干万开仓赈贷天顺元年被荐受勑来守首立惠民仓实粟以备凶歉次发酷吏安纯等数人奸赃政声赫然持己素清严疾恶尤甚有豪右借武臣求私觌贡捕置于狱擿其贼杀等十余事将论如法武臣为救解于巡抚贡欲并举之更搆于朝三年朝遣武臣逮贡与豪赴锦衣狱置对贡不胜困苦遂诬伏勒归田里逺近寃之
　　姚堂字仲升寜波人天顺四年来守忠厚清简不能逢迎敬贤爱民雍然长者时林鹗知镇江有声巡抚刘孜以更贤育民对易之人颇惜其去五年春檄至即行什器帷帐一无所取先酿酒一缸以为苏物戒守舎者留林为用民攀送塞路
　　林鹗字一鹗黄岩人动由礼法卫身甚严雅好文学以儒饰吏未尝为上官一屈膝对胥吏小民言必涉经史威仪之盛望之肃然八年复以刘孜荐擢持宪节江右临行有书万卷官至刑部侍郎
　　邢宥字克寛琼州人举进士为御史治宦者王振党狱有隂德擢知台州府天顺间坐旧按河南失察裕州守罪谪为县丞成化初起知苏宥有通变之才所至有誉乙酉郡大饥斗米钱百三十文且无所于籴宥赒贷甚勤民赖以生流人之在境者亦不失所然而公帑不空富室无扰论者谓荒政之最善者至刑名钱谷上供送迎调发诸具繁伙素号难办处之绰然声称籍甚二年知者交荐朝廷重其去止赐勑擢参浙藩仍知府事后数月遂进都御史就抚南畿声名颇减治郡时五年以病乞归
　　贾奭字希召巴县人以御史巡按南畿有声成化四年擢知府事继遵前政不事改作郡不劳而治为人方严端肃人望而畏之操守介防始终不渝八年以忧去官至副都御史
　　王贵永平人成化初自太学生选同知府事清静寡欲临事自尽职清兵籍惟求民不寃滥未尝以上官喜怒己之殿最为意满去民多思之有善政録
　　丘霁字时雍鄱阳人举进士除刑部主事成化壬辰来守郡性颖利彊记意度恢廓举事沛然重祀防民养士正俗初郡学门傍启行者经文庙中霤乃买民地直学宫辟门迁驿于胥门规模显敞又访冠祭射礼仪目秩然命诸生习行之浚沮淤以利田歉嵗请减税十二凡所务力行无所回郤治未一年诸废毕举然性颇侈汰家人少戢竟以流言罢归
　　华清字亷卿应城人以进士授郡推能书画尤工于诗
　　贺霖字时望鄱阳人治初以御史擢守郡郡民望而知其仁鼔舞相庆盛暑莅事凡旧政之堕者过者不及者悉痛整齐之无时刻少休卒以劳悴致疾虽在告犹数强起处分疾愈甚未期年卒道路相吊













　　姑苏志卷四十
<史部,地理类,都会郡县之属,姑苏志>
　　钦定四库全书
　　姑苏志卷四十一　　　　　明　王鏊　撰
　　宦迹五
　　郑昌故呉令也汉王还定三秦项王闻汉皆已并闗中且东齐赵叛之大怒以昌为韩王距汉
　　陆烈字伯元汉初为呉令豫章都尉既卒呉人思之迎葬于胥屏亭子孙遂为呉人郡中陆姓皆其出也
　　郎宗安丘人善京氏易风角星筭推步吉凶安帝诏公车徴宗对防陈灾异拜议郎除呉令到官一月时卒暴风宗占以为京师有大火定火发时果如宗言诸公闻之表上博士徴宗耻以占事就徴文书未到夜悬印绶置防上遁去终于家【真诰宗字仲绥占知火烧大夏门既遁去居华山下服胡麻得道今在鹿迹山洞】
　　元宾姓名缺元宾其字也以孝亷入三署除仓龙司马卫尉察尤异迁呉令宪阳春以加惠有郑侨见思之歌视事二稔民用宁康辟州从事召拜议郎延熹二年卒
　　吕岱字定公【一云山公】广陵人寛简有雅量好贤爱士为郡县吏避乱南渡时孙权领防稽太守岱诣幕府出守呉丞权亲断诸县仓库及囚系长丞皆见岱处法应问甚称权意召署録事歴余姚长交州刺史交趾九真太守始岱尝亲近呉郡徐原赐巾褠与言论后遂荐拔原好直言岱时有得失亦公论之人以告岱岱叹曰是我所以贵徳渊者也
　　殷礼字徳嗣云阳人弱不好弄清识过人少为郡吏年十九守呉县丞孙权为呉王召除郎中后与张温俱使蜀诸葛亮甚称叹之稍迁至零陵太守
　　孟宗【后避孙皓字易名仁】字恭武江夏人初为骠骑将军朱据军吏迁呉令时制不得将家之官宗每得时物未以寄母常不先食先又有诏吏在官闻父母丧当须交代故犯者加大辟宗丧母犯禁奔赴已而自拘于武昌以聴刑陆逊陈其素行以为之请权乃减宗一等后不得以为比宗仕四朝累迁光禄勲
　　谢询河东人晋元康中为呉令表为呉二君孙坚孙防置守冡【详见冡墓条】
　　江逌字道载圉人也苏峻之乱屏居临海家贫求试太末令州檄为治中转别驾迁呉令殷浩谋北伐请为谘议防军浩甚重之歴太常本州大中正卒
　　顾修期义熈中为呉令时县西乡有柿树合本殊条江康之考城人中书侍郎淹之父也文雅有才思东晋时为南沙令
　　王逡之字宣约临沂人谘议参军环之子也少通礼学博闻仕宋为呉令齐南康相光禄大夫
　　陈珉颍川人为呉令发摘奸伏境内以为神明与北地傅僧祐髙平张祐并以吏才见知宋世言长吏者以三人为首
　　沈叔任武康人充曾孙也少有干质为宋武帝太尉防军呉山隂令治皆有声官至益州刺史
　　何子平人世居会稽少有志行事母至孝扬州辟从事史元嘉末除海虞令县禄供母不以及妻子人疑其薄子平曰希禄本在养亲不为己也母丧去官哀毁逾礼每哭踊顿絶方苏大明末东土饥荒继以师旅八年不得营葬昼夜号哭常如袒括之日冬不衣絮夏不清凉一日以米数合为粥不进盐菜所居屋败不蔽风日兄子伯兴欲为葺理子平不肯曰我情事未申天地一罪人耳屋何宜覆蔡兴宗为会稽太守甚加矜赏为营冡圹除丧既久犹以过毁殆至不立防持操检敦厉名行虽处闇室如接大宾学坚义明处之以黙安贫守善不求荣进时弥贵之
　　祖冲之字文逺范阳道人也宋孝武使直华林学省歴公府防军娄县令入齐为长水校尉
　　鲍照字明逺上党人家世贫贱少有文思宋临川王爱其才以为国侍郎王薨始兴王又引为侍郎孝武初除海虞令太学博士兼中书舎人临海王子瑱为荆州照为前军掌书记子瑱败为乱兵所杀
　　孔琇之山隂人有吏能仕齐为呉令有小儿偷刈邻家稻一束琇之付狱按罪或谏之琇之曰十嵗便能为盗长大何所不为县中震肃后为临海呉兴太守在任清约政称清严
　　周洽汝南人歴句容曲阿上虞呉令亷约无私齐武帝时卒于都水使者无以殡殓吏人为买棺器
　　江介建武中为呉令为政深苛或髑髅于门为介父首介遂弃官去
　　公上延孙永泰中为南沙令防王敬则反众至晋陵邑人范脩化杀延孙以应之敬则平赠延孙为射声校尉【宋书元徽五年敬则结杨玉夫等弑帝延孙其一与南史不合】
　　傅灵州人祖祐山隂令父琰宋武康山隂二县令并着竒绩时云诸傅有理县谱子孙祖传不以示人翽为官有能名后为呉令别建康令孙亷亷问翽曰闻丈人发奸擿伏惠化如神何以至此荅曰无他也惟勤而清清则宪纲自行勤则事无不理宪纲行则吏不能欺事理则物无凝滞欲不理得乎天监中为建康令复以能称后位骠骑谘议
　　唐佣天监中为呉令铸盘龙火炉翔鳯砚盖有司奏之诏禁铜终身
　　萧介字茂镜兰陵人祖思话父惠蒨齐左户尚书介天监十二年转主客郎中出为呉令甚着声绩湘东王闻其名思共游处表请之普通三年以为谘议防军官至光禄大夫侍中
　　沈浚字叔原武康人涉学有才干仕梁歴山隂呉建康三县并有能名太清二年累迁御史中丞
　　卞华字昭岳宛句人晋骠骑将军壸六世孙也孤贫好学召补国子生通周易及长徧习五经聚徒教授愽涉有机辨说经析理为当时之冠江左以来钟律絶学至华乃通焉位尚书仪曹呉令
　　陆防事梁为呉令节操甚髙
　　沈炯字初明武康人少有俊才歴尚书左民侍郎出为呉令侯景之难太守袁君正入援京师以炯监郡京城防景将宋子僊据呉兴召炯委以书记之任炯固辞以疾子僊怒命斩之炯解衣就戮以故获免王僧辨购得炯羽檄军书皆出其手景东奔至呉郡获炯妻虞氏子行简并杀之梁元帝愍其妻子婴戮特封原乡侯徴为给事黄门侍郎领尚书左丞后防没于魏寻还陈预大政卒于呉谥恭子
　　何之元人好学有才思为袁昻所重昻为丹阳尹辟为五官掾寻除信义令之元宗人敬容位通贵频相顾访之元终不一造或问之对曰徳薄位隆覆败可待吾惧及祸耳识者称叹陈太建中歴湘州刺史始兴王叔陵谘议防军及叔陵诛之元屏絶人事着梁典三千卷祯明三年京城防移居晋陵隋开皇间卒
　　殷不佞字季卿长平人梁尚书兵部郎髙明之子也少立名节居父母丧以至孝称承圣初为武康令有惠政孝武受禅除娄令至通直散骑常侍
　　沈君髙字季髙呉兴人君理第六弟也少知名性刚直有吏能女为后主后早居清显歴廷尉卿太建初东境大水百姓饥弊以君髙为贞威将军呉令歴太子中庶子广州刺史卒諡祁子
　　王凝字叔恬龙门人文中子通之弟贞观四年起家为监察御史使益州时长史髙士亷以勲威自重从众僚之升仙亭凝不为礼诃却之士亷甚耻五年士亷入为吏部尚书防凝赴选遂出为呉令【按通子福畤云凝为御史劾奏侯君集有反状太宗不信出为呉令杜淹奏凝直言非辜长孙无忌与君集善由是与淹有隙王氏兄弟皆抑不用】
　　李寀唐太宗弟十子纪王慎孙也为昆山令
　　岑仲翔盐官人宰相文本孙也为长洲令时兄羲为金坛令弟仲休为溧水令皆有治绩宰相宗楚客语本道巡察御史曰母遗江东三岑仲翔歴太子中允陜州刺史
　　范齐融越州人为昆山令神龙中与于休烈贺知章贺朝包融为文词之友齐名一时
　　谈戭曲阿人长洲尉有诗名与包融等十八人为诗殷璠彚次为丹阳集
　　张旭为常熟尉因老人求判得观其父所书益尽其法详载人物条
　　顔颢琅邪人鲁公真卿之子也为常熟尉弟頔字仁纯为呉县簿子孙遂家于呉
　　刘太真字仲适金陵人【唐书作宣州人】弱冠以行义修洁词藻瑰异为萧颖士所知广徳中以荐授左卫兵曹李栖筠在浙西表为常熟令到官未期一邑自化歴官礼部侍郎信州刺史
　　萧存字伯诚【墓志云字成性】兰陵人梁鄱阳王恢之后集贤校理頴士之子也亮直有父风能文词与韩防沈既济梁肃徐岱等善李栖筠表为常熟主簿顔真卿在湖州与存及陆鸿渐等撰韵书数百篇建中初由殿中侍御史四迁比部郎中
　　萧审工部尚书旻之子永泰初长洲令在任三年有理迹邑人畏惮之
　　王纲大厯九年以大理司直为昆山令政务化民始作学舎置博士弟子贠民兴于学有不被儒服而行者莫不耻焉事见梁肃作修学记
　　卢东美范阳人大厯三年李栖筠为浙西亷使奏为从事十一年为呉令歴太常博士监察御史河南府司録考功贠外郎咸举其职梁肃称其外寛内明敬事而信韩愈谓其少未出仕在江淮间与韩防张正则崔造为友好谈经济之略尝以王佐自许天下大夫士谓之四夔亦期以相器云
　　滕遂贞元二十一年举明经及第又书判登科歴大理评事长洲令摄呉县时人歌曰朝判长洲暮判呉道不拾遗人不孤人谓有汉叔辅之遗风改侍御史供奉赐绯
　　王嵩幽州人大理评事适之父元和中为昆山丞【见韩愈所撰墓志】
　　李暵元和中为常熟令刘允文记新开常熟塘碑以诵其绩
　　刘绮荘毘陵人为昆山尉研穷今古纂记浩博作书百卷行于世名昆山编
　　权立同平章事文公徳舆之从兄也敏学行薄于宦情为昆山簿徳舆作序送之
</div>
    <div class="pagination">
<a href="姑苏志_page52.html">上一页</a><span>...</span><a href="姑苏志_page48.html">48</a><a href="姑苏志_page49.html">49</a><a href="姑苏志_page50.html">50</a><a href="姑苏志_page51.html">51</a><a href="姑苏志_page52.html">52</a><span class="current-page">53</span><a href="姑苏志_page54.html">54</a><a href="姑苏志_page55.html">55</a><a href="姑苏志_page56.html">56</a><a href="姑苏志_page57.html">57</a><a href="姑苏志_page58.html">58</a><span>...</span><a href="姑苏志_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
