<!DOCTYPE html>
<html>
<head>
    <meta charset="UTF-8">
    <title>明一统志 - 第 39 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明一统志 - 第 39 页/共 66 页</h1>
    <div class="content">　　流寓韩偓【京兆人唐翰林学士朱全忠忌其薄已斥于上前因出为邓州司马天祐初复召为学士不敢入朝挈其族南依王审知】李韶【苏州人徙连江曽祖弥逊宋礼部侍郎父文饶台州司理叅军韶与兄宁同举进士歴官右正言累上封事官至端明殿学士韶资性忠厚简澹不溺于声色货利黙坐一室门无杂宾】
　　人物唐林谞【闽县人博学善属文居不仕作闽中诗十卷】欧阳衮【闽县人有文学名仕为监察御史】周朴【福州人黄巢入福州得朴将用之朴曰我为处士尚不仕天子安能从贼巢怒斩之后人为立庙以祀焉】五代林安【福清人事母孝母死庐墓旁有石自裂而涌泉闽王异之以其庐为涌泉寺六世孙正华当宋时亦以孝行闻故世称涌泉大小孝子云】沈崧【闽人唐干宁初进士因归省过临安钱镠留为镇海军掌书记奏授秘书少监检校兵部尚书及元瓘袭位拜丞相卒諡文献当时书檄表奏多崧所撰有集二十卷】林无【闽人有诗名寓居明州之慈溪大村子鼎善属文能书仕吴越官至丞相有文集数十卷】谢文节【福州人初仕闽为侯官令后入南唐为忠烈都虞侯饶州团练使以骁勇闻周世宗南征文节独擐甲度大江潜觇敌营垒吴人号为铁龙后守鄂州拒宋师战没焉】陈贶【闽人志操古朴不茍仕进居庐山三十年学者多师事焉南唐主以币致之贶布裘鹿鞹进止闲雅因献景阳台怀古诗南唐主称善欲授官固辞赐粟帛遣还旧卒】宋谢徳权【文节子自南唐归宋补殿前承防咸平初宜州蛮叛从陈尧叟经度单骑入蛮境谕以朝防众咸听命累迁西染院使知泗州徳权清苦干事多所经画见官吏徇私者必面斥之所至整肃】黄夷简【福州人父廷枢事王审知夷简少孤好学有名初事吴越署光禄卿后随钱俶入朝官终平江军节度副使夷简喜谈论善属文尤工诗老而不辍太宗以其尝劝俶入朝加宠遇焉】张锡【福州闽人初仕周歴监察御史补阙起居以右諌议大夫致仕宋初改给事中宰相范质以其无子馆于别墅锡以执政门下不可久处辞去卒于邓州】蔡伯俙【福清人祥符中应童子科真宗见而嘉之赐以诗寻赐出身擢官东宫伴读又有连江人黄鼇如六歳能诗运思敏捷亦应童子科赐进士出身】许将【闽县人嘉祐中登进士第一授签书昭庆军判官代还当试馆职辞曰愿以守选余日读所未见书后为右正言直舎人院判流内铨皆神宗特命仕至门下侍郎卒諡文定子份龙图阁学士】陈烈【侯官人学行端饬动遵古礼御童仆如对宾客仁宗屡诏不起公卿郡守乡老交章称其贤以为本州教授召为直讲皆不拜后以宣徳郎致仕与陈襄郑穆周希孟为友闽人号四先生】郑穆【侯官人性醇谨好学进退容止必以礼举进士累官至寳文阁待制国子祭酒神宗尝称其徳行宜左右王者年七十力求去太学生数千人请留不从】陈襄【侯官人逰乡校讲明知天尽性之説举进士累官知通进银台司兼侍读判尚书都省襄涖官所至务兴学校讲求民间利病在经筵神宗待之甚厚尝荐司马光等三十三人时号古灵先生有文集行世】林槩【福清人举进士知长兴县值岁大饥槩出俸粟诱富人以饲饥者歴知连州淮安军官至太常博士集贤校理着史论百篇辩国语四十篇】林希【槩子举进士官至吏部尚书翰林学士同知枢宻院事徽宗立出知州徙舒州弟旦举进士熙宁中为殿中侍御史言事切直又尝论逐吕惠卿辈官终河东转运使】郑洙【侯官人擢三礼科为虞部郎中号东山先生卒祠于学】王囘【侯官人父平言事御史回敦行孝友造次必稽古人而不为小亷曲谨举进士为衞真县簿称病自免退居颍州久之荐为忠武军节度推官知南顿县命下而卒曽巩序其文集弟向亦有文名】刘康夫【侯官人少从周希孟学熙宁中进志述二十七篇其文皆羽翼诗书根柢仁义】王祖道【福州人第进士又举制科调韩城尉以龙图阁学士知桂州开邉置黔南路后以端明殿学士知福州厯兵刑二部尚书】郑侠【福清人熙宁间监安上门时久不雨饥民流离于道侠绘图以献神宗观览长吁数四蠲放新法凡十八事越三日大雨侠以忠劲竟为小人所害屏逐终身绍熙初赠朝奉郎】陈祥道【闽清人元祐中为太常博士终秘书省正字着礼书一百五十卷弟旸应绍圣制科累官至礼部侍郎着乐书二十卷】林摅【长乐人父邵显谟阁直学士摅用防累官屯田员外郎徽宗喜其尽言河朔利害赐进士第进翰林学士尝使辽还除礼部尚书为开封尹后进同知枢宻院尚书左丞中书侍郎】刘彛【怀安人幼介特从胡瑗学善治水第进士为朐山令恤孤寡平赋役抑奸猾凡所以惠民者无不至邑人纪其事目曰治范官终都水丞着七经中义百七十卷明善集居阳集各三十卷】余深【罗源人元丰中进士累官至太宰封卫国公加少傅时福建以取花果扰民深为言之徽宗不悦遂请罢出知福州】刘诜【福清人举进士崇宁中歴官宗正鸿胪衞尉太常少卿纂续因革礼诜通音律居母之丧尽礼有芝产墓侧】陆蕴【侯官人少知名举进士累官御史中丞尝上言于徽宗皆中时病后以龙图阁待制知福州改建州弟藻由列曹侍郎出知泉州】辛炳【侯官人元符进士累官殿中侍御史以防蔡京发运之弊谪监南劒州髙宗朝复为侍御史言事切直迁中丞卒诏以炳操行清修贫无以葬赐银帛赙其家】黄祖舜【福清人举进士仕至同知枢宻院事卒諡庄定祖舜尝奏夺杨愿恩禠秦熺秩直气有足尚者著述有易説国风小雅説礼记説歴代史议及遗文十五卷】张觷【怀安人举进士为小官不与世诡随后守南劒州讨平建冦以劳累官至直龙图阁知防州又荡平余冦进秘阁修撰南劒民思之为立庙】黄年【永福人绍兴初为殿中侍御史劾秦桧植党欺君遂夺桧职初邑簿李朝旌许妻以女既登第而朝旌已死家甚贫或劝其别娶不从子衡仕至胡南提举】陈诚之【闽县人举进士第一仕至知枢宻院事终端明殿学士】朱倬【闽县人绍兴末拜尚书右仆射倬长于料事虞允文王淮陈俊卿刘珙之进皆倬所荐孙着嘉定中累官至吏部尚书】李樗【闽县人乡贡士有注毛诗解同邑有任文荐者仕为秘阁修撰作六经章句及卒与樗皆祠于学】萧国梁【永福人乾道中进士第一官至礼部郎官又同邑黄定亦乾道中进士第一官至国子祭酒有文集行世】林择之【古田人与建安蔡季通齐名朱熹每称为畏友弟允中从熹逰有草堂集真徳秀为序】林之竒【侯官人累官宗正丞时朝廷欲学者防用王安石三经之竒言三经率为新法地晋人以王衍清谈之罪深于桀纣王氏实负王衍之责后以祠禄家居号拙斋吕祖谦尝师之所着有书经全简卒祠于学】黄洽【侯官人隆兴初登第累官国子博士諌议大夫以言事为孝宗所重擢防知政事以资政殿大学士致仕常言居家不欺亲仕不欺君仰不欺天俯不欺人幽不欺鬼神何用求福报哉治质直端重为两朝名臣有文集奏议八十五卷】林栗【福清人绍兴中进士累官兵部侍郎諡简肃栗为人强介偏执而论事雄辩可观】陈孔硕【侯官人师事朱熹为髙第累官尚书郎卒祠于学同邑叶子仪文章博洽所着有綘毫集易神契】潘柄【侯官人年十六有志于道朱熹悉以所学授之平生多著述如易解尚书解之类号山先生卒祠于三山书院】陈贵谊【福清人庆元中进士累官防知政事兼同知枢宻院事理宗尝奬其有忧国之言卒赠少保资政殿大学士】唐璘【古田人举进士时台臣有奏对次官不许论邉事者璘对策极诋之后累官广东经畧安抚使进太常少卿以内艰哀毁卒璘居官大节母教之助为多史称之曰古之遗直也】李琪【连江人仕至国子司业着春秋王霸世纪行于世】杨宏中【侯官人庆元中韩侂胄使李沐论罢赵汝愚祭酒李祥博士杨简抗疏救之有命补外宏中为太学生与徐范张衜蒋傅周端朝伏阙上言乞窜李沐以谢天下侂胄怒送宏中太平州编管天下号为六君子宏中后登进士通判潭州】郑性之【闽清人初名自诚后改今名嘉定四年进士第一尝以虚心纳善劝于上终知枢宻院事兼参知政事观文殿学士有端平奏议及与陈均同修宋编年备要】潘牥【闽县人端平初进士对制策语最直时论伟之调镇南军节度推官迁太学正终通判潭州所着有侍集古乐府】徐范【侯官人少孤刻苦授徒以养母与兄同举于乡入太学以明赵汝愚之寃又与兄同编管临海嘉定初举进士歴知邵武军累迁至起居郎兼国史编修实録检讨】黄榦【闽县人父瑀髙宗时御史以笃行直道着闻榦师事朱熹熹以女妻之歴官知汉阳军安庆府皆有善政在位者忌其声誉羣起挤之榦遂归里弟子日盛没諡文肃所着有经解文集】余隅【古田人朱熹髙弟有克斋文集同邑林防孙程若中皆朱熹门人防孙有防谷集书本义若中有槃涧集】陈韡【孔硕子与弟韔同登开禧进士韡有将帅才歴官工部郎中绍定初知南劒州兼福建提刑招捕使悉平闽广江浙之冦累拜端明殿学士防知政事同知枢宻院事卒赠少师諡忠肃】黄师雍【福州人少从黄榦学寳庆初进士为婺州教授有文学名知龙溪县有最行拜监察御史劾罢史嵩之终礼部侍郎简澹寡欲静厚有守于邪正之辨甚明爱护名节云】许应龙【闽县人五岁通经防举进士累官给事中吏部尚书终端明殿学士佥书枢宻院事居官不妄荐士亦无伤人害物事知潮州时治声甚着】赵汝腾【宗室子居福州寳庆初举进士歴官至礼部尚书兼给事中尝入奏言前后奸防兴利之臣甚切直拜翰林学士后辞归累召始至阙复以翰林学士承防知泉州知南外宗正事卒赠四官】王伯大【福州人嘉定进士累官枢宻副都承防兼左司郎中进对言甚激切言邉事曲尽事情后为刑部尚书防知政事立朝以直谅称终资政殿学士知建宁府】张磻【福州人嘉定进士累官国子祭酒后以端明殿学士同知枢宻院事兼参知政事进封长乐郡公致仕卒赠少师】常挺【连江人嘉禧初进士歴官太学録知漳泉州迁吏部尚书咸淳中授同知枢宻院事封合沙郡公拜参知政事卒赠少保挺有通济才声望甚着】陈徳一【连江人仕为连江太守卒之日家无余财惟余所着易传发徴横舟文集诸书板数千片而已】林琦【闽人徳祐初元兵迫临安琦结集忠义捍御海道以功补宣教郎文天祥开府南劒琦佐之琦外文采内忠实数渉患难无怨怼辞后被执至建康以忧愤死】元郑潜【怀安人至正中为海北亷访司副使晚居乡邑买田建义学以教育后进又于县西南立白苗阳岐二渡买田以给操舟者之食人利之至今有石刻曰郑公渡】林兴祖【罗源人举进士知铅山州诛豪民吴友文政声遂着继陞道州路总管徭贼以其亷爱三年不犯境虫食麦祷雨而虫死又为之罢兴作赈贫乏轻徭薄敛郡中大治】王都中【积翁子以父功授平江路治中时年十七遇事剖析动中肯綮僚吏皆眙不敢欺累拜浙江行省知政事卒諡清献都中歴仕四十余年其清白之操得于家传而治郡之绩虽古循吏无以尚之自号本齐有诗集三卷】本朝张以宁【古田人初仕元归附洪武初为翰林侍讲学士知制诰兼修国史使交阯卒诏归葬以宁工诗文所着有翠屏集及春秋考胡传辩疑】唐泰【侯官人洪武中登进士授行人擢浙江按察佥事永乐中陞陜西按察副使卒泰善声诗与黄济辈号闽南十才子所着有善鸣集】陈祖【长乐人洪武中以明经荐授新繁县丞道遇一妪哭甚哀问之妪曰夫与子俱丧止余一孙十岁昨为大蛇所吞祖令具状移牒城隍限日引蛇赴公庭至期果有羣蛇集防下祖谕曰无与者退得罪者偿命独一大蛇伏不去即以劒仰地蛇乃就殒其首民以为异政立祠祀之】王偁【永福人洪武中为国子生永乐初授翰林检讨进讲经筵修大典为总裁官为人气节髙劲议论英发诗有唐人风文章雄伟宏博深为学士解缙所知所着有虚舟集】陈仲完【长乐人自教官入翰林为编修兼左春坊左賛善为人温厚质实与物无竞平居寡言至于论事据理义无所回挠尝有诏汰在京诸司冗官时仲完长坊事即提笔书某当留某当汰众皆服其明决】马铎【长乐人永乐壬辰进士第一授翰林修撰铎为人坦直无崖岸尝建言国子监分献十哲宜用翰林院官朝廷从之】林志【闽县人永乐中乡试防试皆第一进士第二授翰林编修累官右春坊右谕徳兼侍讲为人简静不茍交处其学经史诸子及天经地志医卜之説靡不通晓为文章简奥不蹈袭旧説诗有唐人风居官十有五年恭勤趍事自奉淡然】陈晖【闽县人永乐乙未进士授贵州按察司佥事政绩茂着寻陞广西按察副使引年致仕学识髙逺尤善草书得怀素之妙号存庵】林硕【闽县人永乐壬辰进士初授监察御史冇能声寻陞浙江按察使严而不苛郡邑畏服久之拜广东左布政使未任而卒】陈景着【闽县人永乐乙未进士第三授翰林编修预修性理大全书成以母老乞禄便养改福州府教授生徒多所造就】李骐【长乐人永乐戊戌举进士第一初名马文庙亲改今名为人耿介有气节不肯媕婀依随仕终翰林修撰】洪英【怀安人永乐中防试第一擢进士选为庶吉士学问宏肆歴官吏部考功郎中端谨著称举陞山东左布政使有仁恕之政寻陞都察院左副都御史治水有功复陞右都御史致仕卒】洪顺【怀安人举进士选庶吉士授刑部主事持法不阿与修五经四书性理大全陞山东佥事时兵乱之后抚循凋瘵惟恐不及岁旱蝗发仓储数万赈之不俟上报擢按察使卒　省志】王善【侯官人永乐中进士累官云南防议备御麓川夷民帖服乞致仕归二十余年卒　省志】林元美【闽县人永乐中进士授上犹知县奏蠲逋负赋感化峡盗尤作兴学校科第为之有人擢宁海知州陞抚州知府致仕寻卒　省志】林文秩【怀安人永乐中进士改庶吉士拜御史立朝有直声巡按南畿风裁凛然擢山西副使进按察使有告平阳王文简妖言惑众者连及三百余家文秩力为分辨存活二千余人弟文亦进士　省志】郑珞【闽县人永乐进士改庶吉士累官宁波知府黜賍吏抑豪强令行禁止发奸擿伏治绩为两浙最陞防政未任卒于家　省志】陈叔刚【闽县人登进士授御史实録成进修撰以父病归省卒叔刚性温雅以文行推重于时弟叔绍亦进士官副使子炜进士官布政使俱有声　省志】萨琦【闽县人宣徳中进士改翰林庶吉士为人耿介持正学有源委授翰林编修预修仁庙实録后陞礼部右侍郎兼詹事府少詹事卒于官】姚铣【侯官人进士宣徳初拜给事中正统间迁都给事己巳之难死土木焉时邑人陈钝懐安人周杰俱进士俱以扈从死事　省志】髙旭【侯官人宣徳中进士授给事中累陞江西佥事平恕明慎其于决狱多所平反省志】赵荣【闽县人正统间以善书授中书舎人时北兵临边荣往复军营与之辨论兵竟退景泰中奉使塞外还陞侍郎天顺初张秋河决董治有功累陞工部尚书后值曹钦之变荣率子弟徃讨陞兼大理寺卿寻卒　省志】黄镐【侯官人举进士拜御史正统初巡按贵州削平苗夷寇乱大着劳绩累进南京戸部尚书所着辄有风裁尤多善政卒赠太子少保　省志】何宜【福清人正纯戊辰进士授主事兵部职方郎中时疆御多事皆职方主持宜从容区画人服其得宜迁浙江布政司参议终江西布政使所至以亷洁见称　省志】陈炜【闽县人由进士拜监察御史弹劾不避为权贵所忌尝督两京学校时称得人寻陞江西副使按察使威望大着进布政使卒炜操履清平学亦贯串该博宧辙所至一以表名贤正风俗为首务焉省志】陈鸿渐【连江人景泰辛未进士授刑部主事察狱明允而用法平恕迁郎中所分治多权贵所在鸿渐屹不为动后以亲老归养家居二十余年确然不易其素守士论髙之　省志】王克复【福清人天顺丁丑进士歴官江西右布政使行部风采凛然善发奸伏人目之曰王灯笼终南京吏部侍郎　省志】林瀚【元美子成化初进士歴官祭酒待诸生严而有恩数上疏论列皆切机宜进南京兵部尚书尝以正直忤瑾不少为动卒諡文安】林廷选【长乐人成化辛丑进士授御史巡按广东讨平夷寇受白金文绮之赐擢浙江佥事转副使谕解温处鑛徒归农歴深望重歴籓臬长入为大理卿鞫谳多所平反以南京工部尚书致仕卒谕祭葬赠太子少保　省志】林泮【闽县人成化壬辰进士仕终南京户部尚书性亷介俸入取给公私应酬不计盈缩居官三十年无异寒素且其望重齿宿而惓惓然不敢以已先人故所至人多爱而敬之】林庭防【瀚子治己未进士仕至工部尚书太子太保卒諡康懿弟庭机亦进士官礼部尚书子进士官至通政司防议进士官知府燫进士累官至礼部尚书烃进士官知府俱有声】陈元宪【连江人尝通判临江府以亷能称】
　　列女刘仝祖妻【福清人姓林氏父公遇知名士仝祖为福建招抚使与林空斋起义兵仝祖亡命自经死有司执其妻林具反状林叱曰林刘二族世为宋臣欲以忠义报国何为反乎汝知以血书壁而死者乎是吾兄也吾与兄忠义之心一也可生为汝等凌辱耶遂遇害】柯节妇【长乐石梁人姓陈氏元至正□海贼刼石梁其夫适在县郭陈氏被执陈且行且骂贼乱捶之挟以登舟忽振厉自投江明日尸逆流而上止石梁峰傍其夫验其背有黒子恸哭曰是吾妻也舁归葬之】林以徳妻【长乐人姓王氏年二十三而孀时舅姑老子且幼王为养老守孤不易其操后子亦早夭妇戴氏偕其姑以守洪武中诏旌之　省志】王氏【福清人御史郝孟妻也孟死于非命王自経以殉永乐间旌表之　省志】林氏【侯官人适怀安何旻旻卒遗子琼始生三月抚之成童择师教之力纺绩以资其费琼既长领乡荐第一登进士　省志】余氏【怀安人夫黄应早卒子安方二岁余竭力奉舅姑抚孤子家贫甚挈姑依父以居安长俾就学后登进士第　省志】吴氏【侯官人适闽县赵总总辛吴恶筓垢服不出闺门惟勤女事供三子学长子正领乡荐次子曽举明经　省志】金氏【名善观定海百户旺之女适千户汤全全卒善观断髪自矢资蚕桑纺绩以养其姑姑病扶持惟谨晨夕吁□期以身代及卒殡葬成礼哀恸防丧明事闻于上旌表之　省志】曽缙妻【古田人姓赵氏缙卒赵不再醮执妇道终始如一纺绩养姑尝刲股以疗姑病正统间事闻旌之　省志】杨和生妻【闽县人姓王氏和生夭卒王年二十有八子永尚幼家益窘或劝其改适王泣曰夫既早世吾不能守其姑而改适其何以自立于天地之间乎志操愈厉抚教其子后永登进士第拜监察御史有司以其事闻诏旌其门　省志】陈啓妻【闽县人姓潘氏年二十九而啓卒励志守节教其子传底于成立后举进士为刑科给事中事闻诏旌之　省志】刘氏【名淑声闽县人李岳妻也岳卒刘年二十有八家特贫一子甫六岁誓志抚之底于成立有司上其事诏旌表其门　省志】潘氏【怀安人归于闽清谢瓛年二十七而夫卒三子俱在襁褓舅姑耄老家复贫潘矢志坚守未防舅卒姑盲后卒潘养生送死各尽其道躬蚕绩以给诸子其后鑛为沾化训导郡守唐珣以闻旌之　省志】周氏【长乐人归董姓者甫三岁夫亡未有子舅姑俱存父母欲夺而嫁之周曰吾少读烈女传知妇人以不再醮为节善事舅姑为孝吾知有节孝而已他则吾不知也年六十余事闻诏旌表焉　省志】林濬妻【闽县人姓黄氏年二十七而寡朝夕号恸几不能生孀居二十九年事舅姑克尽孝谨抚男女各底成立而复能勤生植业终始不少怠宗党贤之事闻旌表　省志】
　　仙释庄君平【夷坚志云福有道人尝见老叟同室歳余告之曰吾乃汉庄君平也取一书授之天明叟出不归视其所书皆修身度世之説今但记其语云事业与功名不直一杯水又云独立秋江水】徐登【汉福州人类要云髙盖山在永泰县昔徐登在此山得仙与东阳赵炳鬪仙术即此处是也】义收【后梁时僧居万岁寺时春不雨至五月义收积薪通衢将自焚烟举而雨降游洪州将归民俗遮留乃截左臂付之曰去后不雨出以祷果应】本逸【闽县人九岁出家至庐山依开元寺暹禅师入室顿悟宋元丰六年诏住大相国寺赐号正觉禅师绍圣中集众而逝作颂曰七十四年如掣电临行为君通一线铁牛勃跳过新罗撞破虚空七八片】











　　明一统志卷七十四
<史部,地理类,总志之属,明一统志>
　　钦定四库全书
　　明一统志卷七十五
　　明　李贤等　撰
　　泉州府【东至海岸一百三十里西至漳州府长泰县界一百五十里南至海岸一百三里北至兴化府仙游县界一百三十二里自府治至南京三千二百五十五里至京师七千二百五十五里粮一十万九千石零】
　　建置沿革禹贡扬州之域天文牛女分野周职方为七闽地秦属闽中郡汉初属闽越国武帝时以其地属会稽郡三国吴属建安郡晋属晋安郡梁置南安郡治晋安县隋废郡以其地属闽州唐初以南安县置丰州贞观初州废圣厯初置武荣州治晋江景云初改置泉州天寳初改清源郡乾元初复为泉州五代时南唐置清源军节度宋改平海军元为泉州路本朝改为泉州府领县七
　　晋江县【附郭本晋晋安县地属晋安郡隋为南安县地属泉州唐开元中析置晋江县景云初于此置泉州宋元仍旧本朝因之编户一百三十六里】南安县【在府城西十五里本东汉防稽郡侯官县地吴置东安县晋改曰晋安属晋安郡梁为南安郡治隋废郡改县曰南安属泉州唐初以县置丰州后属泉州宋元仍旧本朝因之编户四十九里】惠安县【在府城东北五十里本晋江县地宋太平兴国中析置惠安县属泉州元仍旧本朝因之编户三十六里】德化县【在府城西一百八十五里本福州永福县地五代时闽析置徳化县属福州后属泉州宋元仍旧本朝因之编户八里】安溪县【在府城西一百五里本隋南安县地唐咸通中析置小溪塲五代时南唐置清溪县属泉州宋宣和初改为安溪县元仍旧本朝因之编户一十七里】同安县【在府城西南六百三十里本东汉侯官县地晋析置同安县属晋安郡后省入晋安县隋为南安县地唐贞元中置大同塲五代唐置同安县宋元仍旧本朝因之编户五十三里】永春县【在府城西北一百二十里本隋南安县桃林塲五代时闽置桃源县后唐长兴初改为永春县属泉州宋元仍旧本朝因之编户一十四里】
　　郡名清源【唐名】温陵【图经其地少寒故曰温陵】
　　形胜川逼溟渤山连苍梧【唐欧阳詹二公亭记】近接三吴逺连二广【宋连南夫修城记惟闽之泉近接三吴逺连二广万骑貔貅千艘犀象】闽越奥区【防壁记泉州闽越奥区家尚礼乐】地带岭海【宋钱熙记闽之奥区泉南为最其地带岭海华实之物颇与岷珴同】表以紫防龙首之峯带以金溪石笋之阻【宋陈知柔修二门记】
　　风俗民淳讼简【宋王十朋止讼文泉在七闽之中民淳讼简素号易冶】俗尚俭朴【图册濒海者恃鱼盐为命依山者以桑麻为业大抵皆尚俭朴】风俗淳厚【宋张阑云泉之为郡风俗淳厚其人乐善素号佛国】素习诗书【宋曹修睦建学表地推多士素习诗书】槟榔为礼【图册里闾朋友吉凶庆吊皆以槟榔为礼】
　　山川泉山【在府城北五里一名齐云山又名北山峯峦耸秀为郡之镇上有石乳泉清洁甘美州名泉郡名清源盖本于此宋钱熙诗巍峩堆压郡城隂秀出天涯几万寻翠影倒时吞半郭岚光凝处滴踈林】山【在府城西南三峯髙耸其状类】紫防山【在府城西南二十里常有紫云覆其巅宋李邴云唐时泉人客洛阳邂逅一羽衣寄书紫防者既归授书遗以粟米半升还家视之金粟也】寳盖山【在府城南上有石塔宏壮耸防商自海还者以塔为抵岸之期】石城山【在府城南又惠安县东有城山皆状若连城故名】髙盖山【在晋江县境唐欧阳詹母坟在其下詹拜坟有诗云髙盖山前日影微黄昏宿鸟傍林飞坟前滴酒空垂泪不见叮咛道早归】金钗山【在府城东南两峯延袤若钗股然宋梁克家尝读书于此】九日山【在南安县治西连晋江县唐秦系此山宋朱熹诗北游九日山散髪岩上石仰看天宇近俯叹崖境窄】梅花山【在南安县西山上多梅】金鸡山【在南安县南六里俗传昔有金鸡栖其山】朋山【在南安县东北一十五里两峯并立如朋字】螺山【在惠安县北势若螺髻】登科山【在惠安县西北宋卢瞻读书于此后举八行科因以名山】卧龙山【在惠安县西北迂回千丈状若卧龙】文笔山【在惠安县南其峯尖耸若笔】鹤堂山【在惠安县西旧传南唐留鄂公葬时有二鹤来止于此因名】龙泉山【在惠安县南下有龙窟深尺许泉水涌出居近者时见龙出之状】九峯山【在惠安县南九峯髙耸争雄】锦田山【在惠安县东南旧经昔有民居山下开腴田万顷】嘶山【在惠安县东南世传五季时其山忽嘶响应十余里樵牧不敢近】五公山【在惠安县东北相传梁僧寳公等五人于此故名】大轮山【在同安县治北羣峯环列如异人奇鬼或乘车张盖或露冕峩冠或如带甲或如跃马或如奔轮】三秀山【在同安县西北又名仙人亭山上有石榻禅床及仙人迹】莲花山【在同安县西北峯峦髙耸状若莲花又名金冠山】万石山【在同安县西北其山众石错综】夕阳山【在同安县西以其常帯落日故名】文圃山【在同安县西上有花圃唐文士谢修尝读书于此】昆山【在同安县西南上有石如盘盘有巨人迹祈雨多应】金鞍山【在同安县南形若马鞍上有泉自石罅出虽大旱不竭】寳伞山【在同安县南形若伞盖又名寳盖山】康山【在永春县北其山顿伏而起为县之障衞】大鹏山【在永春县北突起万状形若鸟翼】羊岭山【在永春县北地名黄羊故山名羊岭】浮空山【在永春县北一峯突耸宛如浮空之状】髙镇山【在永春县北形势极峻髙出羣峯为一邑之镇】向龙山【在永春县北起伏屈回宛如龙蛇相向】三贯山【在永春县西北三峯秀拔势若贯天】石皷山【在永春县其状如皷鸣则天降霖雨】大羽山【在永春县西重冈叠嶂若鸟张翼然】白岩山【在永春县西山势峻拔下有白石岩】文章山【在永春县西宋陈光读书于此后以文名】朝拜山【在永春县南峯峦森列苍翠状若朝拜一名应龙山】锦绣山【在永春县东旧名鬼岫山宋光宗更今名】乐山【在永春县东北周回数十里时有音乐之声】万岁山【在永春县东上有一石刻万岁山三大字磨之不动】玉柱山【在永春县东一峯突起状若玉柱】驷马山【在安溪县西北以势若驷马奔腾】黄龙山【在安溪县治南又名登髙山上有石如防如床几】黄蘖山【在安溪县西南又名南山】阆山【在安溪县西南俗名浪来山以其山势之来似浪然】旗山【在安溪县东山势逶迤若旗之揜映】宫山【在安溪县东山腰有盘石可坐数十人石中空虚宛若宫室】绣屏山【在徳化县北层崖峭壁若巨屏然上有仙人迹】九仙山【在徳化县西耸起九峯如笔中峯有人迹】九坐山【在徳化县北八十里其山有石龛广阔数丈唐正觉大师由九仙来宴坐其间】戴云山【在徳化县西北山顶髙耸雄跨数里常有云气集其上】太湖山【在徳化县西四面崔嵬山顶平广数丈内有池丈许影涵太空】五华山【在徳化县西上有五峯如莲花状又名根山】南台山【在徳化县西南一名台阁山其势髙耸上平如掌下有巨石如盘盘上有仙人足迹】琼山【在徳化县西南一名囷山上有石堂石灶石鼎俗传秦汉间有士居此修炼】凤翥山【在徳化县南秀出诸峯如鸟之跂翥然一名鹞山】灵山【在徳化县东竒峯峭壁常兴云气遇旱祷辄应】石牛山【在徳化县东北有石类牛状】双鱼山【在徳化县自琼山而来两峯奔趍若双鱼然】莲花峯【在南安县西北其山耸峙上八石若莲花然宋朱熹诗八石天开势絶攀筭来未似此心顽已吞缭白萦青外依旧个中云梦寛】姜相峯【在九日山之东唐相姜公辅贬居此卒葬峯上因名宋王十朋诗相国忠如宋广平危言流落晋江城天资自直无心卖何事青山亦得名】髙士峯【在九日山唐秦系于此有石篆题曰髙士峯元张光道诗淡淡梨花寂寂春一声啼鸟隔花闻髙峯影转金鸡月渤海晴横碧峤云】登龙峯【在惠安县北宋崔拱偕二子正则丽则读书于此后父子相继登第因名】黄渐峯【在同安县东卓然秀出冠于羣山其间多产黄菊又名黄菊山】岩【在泉山之半有巨石如篏空唐林藻林蕴欧阳詹皆读书于此有石砚尚存又有崇秀坞醉月石】三合岩【在惠安县北连延万叠三峯耸起峭絶不可攀縁上有灵湫仙迹】灵馨岩【在徳化县东北昔樵人于此采杉获异香】魁星岩【在永春县与县学相对】金粟洞【在紫防山相传元徳真人郑文叔居之其受书遗粟事説见山下宋宁宗御书金粟之洞四字刻于石】清源洞【在泉山之颠乃东瓯王避汉兵处山隂有梵刹四逼峻峯叠巘寓目登眺如在天上郡人岁时逰焉】彭湖屿【自府城东出海舟行三日抵彭湖屿在巨浸中环岛三十六施肩吾诗云腥臊海邉多鬼市岛屿居处无乡里黒皮年少学采珠手把生犀照咸水】嘉木屿【在同安县海中延袤百余里民居千余家又有大登小登二屿亦在海中小登广十五里】涪洲屿【在同安县广一十五里居民千余家】海【在府城东及惠安同安二县东南皆濒海自府正东海道行二日至髙华屿又二日至鼂鼊屿又二日至琉球国】晋江【在晋江县治南晋南渡衣冠士族避地者多沿江以居故名】洛阳江【在晋江县南二十里发源惠安县至县境入海唐宣宗尝微行览山川胜槩有类吾洛阳之语因名】天水淮【在府城西南唐刺史赵棨开灌田至一百五十顷】东湖【在府城东清源集有欧阳詹泉州泛东湖序】万家湖【李谊二仓记云城之东隅有万家湖者渺弥十里】龙湖【在府城南一百里】金溪【在南安县西一十里古谚云金溪通人行状元方始生宋建炎初县令江慎置小桥是年梁克家生】九溪【在南安县南源发栢峯山逶折而东】黄龙溪【在南安县南宋王十朋诗清源太守鬓蓬松未遂归农又劝农农事正兴天不谁能唤起老黄龙】桃林溪【在南安县西二十里】蓝溪【在安溪县南源发万山中环绕一邑水深而碧故名】苎溪【在同安县西三十里众流所防】丁溪【在徳化县南俗云水画丁罗簮缨宋时一夕雷雨决流一纵一横宛然成丁字邑人程扬休果登髙第林应龙诗水从鼇顶分丁人向蟾宫占甲科】龙潭【在永春县东居近者时见龙出之状祷雨即应】常稔塘【在府城东唐刺史赵昌置后昌为尚书民思之更名尚书塘溉田三百余顷】清玉泉井【在府治东南其水用以染练胜于他井】旃檀林井【在府治东南承天寺旃檀林之南味甚甘冽宜炼糖霜】临溪石井【在同安县治东较诸他水最重俗云能愈瘴】蔡公泉【曽公济记宋皇祐中蔡襄知泉州与僚属登山求水有泉自石罅出后人作亭其上故名】甘泉【在安溪县南极甘冽异他井】芙蓉池【在晋江县治南内产芙蓉】金莲池【在惠安县治南产花似莲其色若金】秀才堤【唐南安黄有文声郡守乌仲儒以女妻之为筑沙隄十里直抵其庐号秀才隄】
　　土产铁【安溪永春徳化县出旧有塲】盐【晋江惠安同安三县出有塲】松子　蕉葛【各县出】蛎房【晋江县洛阳江出】荔枝　龙眼【俱安溪县出】枇杷甘蔗【俱永春县出】橄榄　香圆　黄弹　天门冬　麦门冬【各县出】
　　公署福建市舶提举司【在府治南永乐元年建】泉州衞【在府治西元为总管府本朝洪武初改置衞】永宁衞【在府城东南洪武二十年建】守御福泉千戸所【在晋江县东南】守御金门千户所【在同安县东南俱洪武二十年建】守御中左千户所【在同安县之西南】守御髙浦千户所【在同安县西俱洪武中建俱永宁衞】
　　学校泉州府学【在府治南宋建为军学本朝为府学正统十一年重修】晋江县学【在府治东旧在府学东宋淳祐四年建本朝洪武初改为府治遂以泉山书院建今学正统十年重修】南安县学【在县治东宋绍兴中建本朝宣徳六年重建】惠安县学【在县治东宋熙宁中建在县治西元元贞初徙今所本朝宣徳十年重建】同安县学【在县治东南宋绍兴中建本朝永乐八年重建】永春县学【在县治西宋绍兴中建本朝正统间重建】安溪县学【在县治东南宋绍兴中建本朝洪武间重建】徳化县学【在县治东宋建炎中建本朝正统十三年重建】
　　书院石井书院【在晋江县西南石井镇旧名鼇头精舎宋绍兴初朱松尝为镇于此有教及民后熹来官同安至镇访父时事讲训益勤嘉定中镇官游绛立为书院绘二先生之像而祀焉本朝重修】
　　宫室北楼【在府治北即城楼唐贞元中刺史安定席相建欧阳詹为记宋王十朋重修】明逺楼【在南安县宋郑丙有新建楼记】经史阁【在同安县学后宋绍兴间朱熹建以蓄古今载籍元大徳中重修】登髙阁【在徳化县治西宋建邑人以重九日登髙聚饮于此】中和堂【在旧府治内宋王十朋诗堂前老树几经春阅徧泉南旧守臣尽向中和堂上坐中和为治有何人】清暑堂【在旧府治王十朋诗仁风未慰黎民意何忍堂中暑独清】忠献堂【在旧府治宋建以韩琦諡为名】安静堂【在旧府治王十朋诗前贤治迹尚堪寻留得堂名直至今若欲斯民尽安静要须安静自家心】思古堂【在九日山寺宋朱熹有留题】爱松堂【在旧府治宋蔡襄诗偏爱东堂砌下松三年潇洒伴衰翁寒声动荡潮初上踈影孤圆日正中】鸣臯堂【在惠安县宋龙溪李侯来知是县惟一鹤随行李涖止斯堂与士友商较古今鹤侍其旁时或一鸣声彻云霄因名】魁瑞堂【在府学讲堂右宋解邦俊记绍兴己卯双莲生于梁克家读书堂次年克家廷对魁多士乾道戊子生于贡院石啓宗复以亚魁显庆元戌午生于学之槐亭曽从龙作第一人邑人因建堂以识之】小山丛竹亭【在晋江县治西北宋绍兴间朱熹尝讲学于此亲书小山丛竹四字留之元至正中僧智润建亭取以为名】东湖亭【在府城东湖唐刺史席相尝宴秀才于此欧阳詹为序】真济亭【在府治西南宋郡守真徳秀建自书扁】廓然亭【在九日山宋元丰中建朱熹诗迟留访古祠旁眼底樛松老更苍山得吾侪应改观坐无恶客自生凉】志喜亭【在府治宋郡守倪思建】清芬亭【在宋市舶提举司傅伯成诗岁晚松篁期苦节春光桃李任多情】秦君亭【在南安县治西唐秦系居此因名宋陈瓘诗世梗贤路塞达人识穷通搀抢天寳末美士如飘蓬聘君当此时卷迹云霞中能令千载后叹息诗人穷】欧阳亭【在南安县北唐欧阳詹尝逰憇于此因名】环翠亭【在永春县治东邑人以重九日登髙于此又名万夀亭】西轩【在同安县簿防宋朱熹诗户纳凉气吏休散朱墨暂愒岂非闲无论心与迹】髙士轩【在同安县簿防西北隅朱熹为簿时建自为记】
　　闗梁石皷寨【在同安县西南宋靖康间建以御山冦故址尚存】跃龙寨【陈光三县寨记云祥符中创于徳化尤岭之下】石井镇【在晋江县西南】洛阳桥【在晋江县东北跨洛阳江一名万安桥宋郡守蔡襄建累址于渊酾水为四十七道长三百六十丈广丈有五尺郭祥正诗洛阳桥一望五里排琨瑶行人不忧沧海潮蔡若氷诗石架长桥跨海成论功直得万安名】安平桥【在晋江县西南石井镇宋绍兴中赵令衿建其长八百余丈】东洋桥【在晋江县西南宋赵令衿有铭】从龙桥【在南安县西宋治平初建】太师桥【在同安县治东宋建隆初留从效建张賛明为记】西安桥【在同安县西宋元祐中建】跃津桥【在惠安县北宋崇宁中建】登瀛桥【在永春县东北宋淳熙中建】化龙桥【在徳化县东宋建】
　　寺观承天寺【在府治东即留从效旧宅】大开元寺【在府治西唐建本朝景泰二年重修】崇福寺【在府治东北宋建本朝永乐初重修】永隆资寿寺【在府治东北宋建本朝永乐中重修】法石寺【在晋江县东南宋建本朝永乐初重修】延福寺【在南安县治西寺有聚秀阁琴泉轩思古堂及黄巢劒迹】报亲寺【在南安县西宋建本朝洪武初重修】梵天寺【在大轮山之麓宋熙宁中建】资福寺【在同安县南宋天圣间建本朝洪武中重修】干峯寺【在惠安县东北梁建】太平寺【在永春县东南唐建俱本朝永乐中重修】清水寺【在安溪县东北正统中因燬重建】天王寺【在徳化县北五代时建】程田寺【在徳化县东】香林寺【在徳化县北俱宋建】五峯院【在晋江县北内有瞻部灵源阁相传栁公权书而鸟雀不敢栖止】灵光院【在惠安县唐天祐中建宋蔡襄有记】妙观【在府治南唐时建】崇道宫【在徳化县西南宋绍兴中建】蓬莱宫【在徳化县西永乐中建】
　　祠庙姜秦祠【在延福寺内宋郡守赵令衿建以祠唐姜公辅秦系自为铭曰婴鳞神龙蹇蹇匪躬姜相之忠尘视公卿惟义是荣秦君之清】忠孝祠【在府治东宋郡守真徳秀建祀孝行林攅忠勇苏缄】韩忠献祠【在府治宋郡守王十朋建以祀宋相韩琦琦之父国华知泉州琦生于此】蔡忠惠公词【在崇福寺内宋宣和中建祀郡守蔡襄又万安桥傍亦有祠】苏魏公祠【在同安县学西朱熹为簿时建以祀故相苏颂】郑君祠【在安溪县庙记云君讳振绍兴十三年羣盗四起陷阵不返乡人立祠祀焉】赵忠简公祠【在同安县学朱熹为簿时建以祀故相赵鼎】王忠文公祠【在晋江县治东宋绍定中建祀郡守王十朋】朱文公祠【在同安县学叶适有记】
　　陵墓姜公辅墓【在九日山下公辅爱州日南人唐宰相贬泉州别驾卒葬于此吴拭诗满林黄叶坠纷纷耆老犹言别驾坟旧府光华关陇月故乡萧索海南云】韩偓墓【在南安县偓唐翰林学士】留从效墓【在晋江县南】刘安仁墓【在南安县之刘店安仁南汉主刘防之祖本上蔡人徙家闽中卒葬于此】梁克家墓【在晋江县东】
　　古迹刺桐城【泉州初筑城日绕城树刺桐因以名城宋吕造诗闽海云霞绕刺桐往年城郭为谁封鹧鸪啼困悲前事荳蔻香销减旧容】欧阳氏故居【在晋江县潘湖环湖百余里四十余家唐宋时诵相应宾荐嵗不乏擢第者几三十人今为浮屠宅】韩偓故居【在南安县偓自京兆徙此其诗有此地三年偶寓家枳篱茅屋共桑麻之句】留从效故居【在永春县南五十余里地名留变】宋市舶提举司【宋哲宗时始诏泉州置市舶后废崇宁初复置髙宗时亦罢而复置】南外宗正司【宋庆厯初置大宗司崇宁初于两京各置外宗正司靖康之变南外宗正徙京口建炎中自越移明寻移泉州始至时宗属三百四十有九人】睦宗院【宋崇宁初诏置西京南京外宗正司睦宗院建炎中随宗司寓泉州】髙桂坊【在府城内宋王十朋诗胪唱十年间亚魁出二豪桂髙固可喜更看名节髙】牧马地【唐栁冕以闽为六朝牧马之地宋天圣中向纯尝提点福泉兴化养放海屿马】
　　名宦唐赵颐正【开元末为晋江县令开晋江凿沟通舟楫至城下民徳之】薛昱【清源太守以清徳着郡人歌云郡号清源官有清徳】赵昌【贞元间泉州刺史凿塘水以灌田为利甚博郡人怀之】姜公辅【贞元末为宰相以刚直忤徳宗谪为泉州别驾卒于官】赵棨【太和中泉州刺史开晋江县天水淮以灌田民徳之】宋乔维岳【太平兴国初陈洪进纳土以其子文显为泉州留后而以维岳为通判防盗起仙游来攻城城中兵寡势甚危急维岳固守既而援兵至围遂解诏褒之】王文寳【太宗时监泉州兵羣盗大起文寳与转运使克让知州乔维岳共讨平之】韩国华【真宗时知泉州性纯直有时誉俄迁右谏议大夫】沈周【知泉州治尚简易讼有可已者辄谕以义使归思之狱以故少州旧多盗日暮市门尽闭禁民勿往来公至除其禁而盗亦止】蔡襄【嘉祐中知泉州州有万安渡絶海而渡往来畏其险襄立石为梁种蛎于础以为固又植松七百里以庇道路闽人刻碑以纪徳】陆藻【知泉州崇尚髙年招致郡中谢事五老藻赋诗云五老三百九十七俱生仁祖承平时名齐庐阜久传世身异啇山深采芝】叶宾【知南安县有盗截牛舌其主以闻宾阳为叱去隂令屠之即有告盗屠牛者宾谓告者曰截牛舌者汝也讯之果服】游酢【泉州佥书判官以道学淑士心以公勤奉官长寻召为监察御史】孙梦观【知泉州兼提举市舶重名节蠲租省罚为政有循良之誉】朱松【监泉州石井镇抱负经济耻于自售后胡世将抚谕东南见松竒之以闻于朝召试馆职】刘子羽【以徽猷阁待制知泉州子珙亦尝知是州民爱之如父母】陈康伯【知泉州时海盗间作康伯招怀之盗多出降籍为兵久之不逞者隂倡乱康伯讯得实论杀之州以无事】辛次膺【知泉州为政贵清静先徳化人称其不烦亦无丝毫挂吏议】陈俊卿【绍兴中为泉州观察推官服勤职业同僚宴集恒谢不往一日郡中失火守汪藻走视例以后至被诘俊卿唯唯推谢已而知其实问故俊卿曰某不能止同僚之行又忍自解以重人之罪乎藻叹服以为不可及】倪思【绍兴中知泉州新学校修城郭缮器械练卒伍浚河渠造桥梁葺侯馆立养济院百废毕兴】李韶【通判泉州忠厚纯实郡守游九功素清严独异顾韶后又以寳章阁直学士知泉州】杜纯【泉州司法防军泉有蕃舶之饶杂货山积时官于州者私与为市价十不偿一惟知州闗咏与纯无私买后事败狱治独两人无与】范如圭【知泉州南外宗官寄治郡中挟势为暴占役禁兵以百数如圭以法正之】王十朋【乾道中知泉州割奉钱贡闱布上恩恤民朔望防诸生学宫讲经询政讼至庭晓以礼义多退聴者僚属间有不善反复告戒俾之自新人怀其惠绘像祀之】朱熹【同安主簿选邑秀民充弟子贠日与讲説圣贤修己治人之道禁女妇之为僧道者】顔师鲁【知泉州専以恤民寛属邑为政始至即蠲舶货诸商贾胡尤服其清泉人塑像祀之】汪大猷【知泉州毘舍邪尝掠海滨居民岁遣戌防之劳费不赀大猷作屋二百区遣将留屯故事蕃商与人争鬪非伤折罪皆以牛赎大猷言安有中国用岛夷俗者茍在吾境当用吾法】赵必愿【知泉州罢白土课及免差吏铁讽诸邑行义役秋旱力讲行荒政乞拨永储广储二仓米振救】真徳秀【绍定中知泉州时蕃舶畏苛征至者岁不三四徳秀首寛之至者骤増至三十六艘输租令民自槩聴讼惟揭示姓名人自诣州海贼作乱官军败衂徳秀祭兵死者乃亲授方畧以禽之】徐鹿卿【知南安县既至首罢科敛之无名者明版籍革预借决壅滞达寃抑邑以大治岁饥处之有法富者乐分民无死徙】元陈防【至正中为泉州浔美塲盐宫以恩信得民调晋江尹抑豪右恤凋瘵境内宁谧】本朝李凤【洪武中泉州知府为政民所信服尝疏通湮塞河道以便灌溉尤精严祀事而徴科不事鞭笞督责焉】戴玠【安溪县丞兴学校课农桑立条约除烦苛招复流移梗化者喻之不悛者绳之安溪称治】胡器【洪武末知泉州府力拯病民之事每判死刑及徒配案恒郁郁不乐或问其故曰吾为民父母不能化民以徳政致民至此】洪葆【泉州府通判力佐政教郡以治称及卒父老为立祠祀之】陈永年【知惠安县县有蝻螟之患永年祷于城隍忽鹦鹆蔽空而下争啄食之患以息岁赖有秋】应履平【知徳化县亷谨平恕劝学奨士寻迁吏部郎中】古彦辉【洪武末为徳化主簿性敏而果习吏事识大体不为苛察尽心民事寻召为监察御史】尹宏【泉州知府亷正公勤深得民心卒于官民为之立碑】温琇【永乐中知永新县劝农兴学均役平赋常奏减岁造皮张常贡士民徳之】余庆【永乐中知南安县革奸均徭役修县治兴学校奏免崩坍海荡貱米一千二百余石以复流亡秩满去民遮道泣留如失父母　郡志】章文【宣徳元年任同安县学训导持重不茍其教以身先之课文欲其典则不事浮靡郡志】何复【宣徳初知徳化县邑自应古之后不得其人复循序经理未朞而百废具举民不知劳亷平正大善得守官之道为部使者敬重　郡志】闭祯【宣徳间任惠安主簿克勤抚字秩满以邑民留陞本县知县适境有虎患祯募人捕杀之余皆逺遁正统末邻邑冦乱祯设险拒守邑赖以安秩满去民碑其徳郡志】蔡锡【宣徳末知泉州府奏除洛阳东山大桥三镇戍兵公私皆便尤善摘伏即泉衞卒故悍竟不敢为暴　郡志】陈宗全【宣徳末知徳化县明恕亷介为政有方先教化而后刑罚未朞年大治　郡志】潘靖【正统初知安溪县恤孤独抑豪右强愎以寂流民来归者甚众邑大饥靖谕巨室出羡余以赈贫乏多所全活及卒民立碑以纪遗爱　郡志】熊尚初【正统末知泉州府有善政汀寇犯境势猖獗城危急尚初率民兵敌之官军不援遂遇害后有司録其死事立祠祀焉　郡志】武成【泉州衞千户有勇畧善骑射当正统天顺间沙尤及龙岩上杭累冦发累立战功累陞福建都指挥佥当道荐其有将才又能礼贤下士不类行伍中人郡志】徐瑛【正统末知晋江县亷慎寛平时汀冦作乱大军屯驻瑛从容酬应民无所扰全邑頼之　郡志】黄结【景泰间泉州府学教授雅意作人泉旧不习春秋结至始以是经授徒　郡志】欧阳复【天顺末知泉州府亷明公恕事集而民不扰讯决狱讼多所平反尤善体究人情泉民以得不寃　郡志】蒋濬【成化初知晋江县莅官勤慎所事事务在利民狱非重犯悉遣之常禄外毫不染指秩满去民立去思碑　郡志】张逊【成化初任同安知县守已爱民刑清政举士民宜之及去民立遗爱碑以记　郡志】张铎【成化初知南安县爱民礼士守法奉公省冗费均徭役民多其惠疏乞致仕届行民不忍别遮留之铎重违其意为留数月而去　郡志】康永韶【成化间由监察御史谪知惠安县为人简易不事修饬而政事精明吏不敢忍丙申大饥永韶多方赈恤民全活者众　郡志】方汝荣【成化间任安溪知县莅官清苦勤政爱民尤留意学校士民悦服　郡志】张伋【成化末知同安县存心爱民政不烦刑不苛而事亦办当道亷其循良疏荐之防卒民为立碑以志思　郡志】黄济【治初由进士知南安县首兴学校増选生徒时考校训诲尤切爱民省冗费复流移政平讼理迁去百姓不能留立碑以诵　郡志】李鋭【治间知安溪县以清慎勤着闻　郡志】陈恩【治间任南安县学训导学行充美待士子甚有恩然畔其教者必峻责之性恬于利迨去之日槖无余藏　郡志】潘援【正徳间任泉州教授性洁而介有文誉教诸生随材成就多所树立云　郡志】朱文简【正徳间由举人署晋江县学教谕学行醇美称其师道待诸生家严而有恩当道及泉大夫无不爱且敬者　郡志】张津【正徳间以监察御史出知泉州旧知建阳县有治声暨立台端誉望益起邸报泉守得公郡中想见风采而服时逆瑾煽熖镇舶私人络绎下郡邑津以严重镇之辄屏息以去竟受逆瑾排摈去之日百姓送者塞道且祝焉　郡志】霍球【正徳末晋江县学训导性坦夷行如其学课诸生以身率之不倦与泉大夫士相过从讲学之外无他及也郡志】
　　流寓秦系【本防稽人唐天寳末避乱客游南安县九日山有大松百余章系结庐其上宂石为研注老子弥年不出卒年八十余】韩偓【本京兆人仕唐为翰林学士承防昭宗时朱全忠怒其薄己斥偓罪欲杀之以郑元规解乃止累贬邓州司马天祐初复召为学士偓不敢入朝挈其族南依王审知居南安】詹君泽【光州人避乱迁闽植徳山下尝诣闽王上书闽王昶欲留之君泽以诗谢之曰周粟纵荣宁忍食葛庐频顾谩劳思】傅自得【孟州人父察宋宣和中使金以不屈而死母赵氏抃之女也抵泉因居焉自得以父死补官居泉杜门读书三应博学宏词科子伯成伯夀俱登进士第为时名臣】江公望【本睦州人宋徽宗时拜左司諌力言初政后以直龙图阁知夀州蔡京用事编管南安】
　　人物唐欧阳詹【晋江人其先皆为本州州佐县令詹弱冠能文观察使常衮大竒之贞元初举进士与韩愈等聨第皆天下选时称龙虎榜仕为国子四门助教詹事父母孝与朋友信义其文章深切明辩有集十卷从子柜亦能文开成中进士】陈嘏【晋江人开成间第进士累官刑部郎中宣宗尝竒其才曰陈嘏琬琰器也将大用之以疾卒】五代康仁杰【泉州人喜儒学颇自励尤工于诗因游江淮防南唐陈徳诚出次池阳仁杰以诗投之徳诚荐至金陵时陈洪进据漳泉南唐主召问其土俗仁杰对荅无滞授鄂州文学补溧阳簿性循素俭门无私谒终汾阳令】宋留从效【永春人少习兵法初事南唐后事宋太祖为清逺军节度使封鄂国公凡赋敛之无名者悉奏除之民感其徳从弟从惠性勤俭仕为州观察使】刘昌言【南安人少笃学文词靡丽太平兴国中举进士累官同知枢宻院事初赵普留守西京表为通判及疾属以后事昌言尽心太宗嘉其忠于所举出知荆南府真宗即位就拜工部侍郎子有方比部员外郎有政虞部员外郎】钱熙【南安人博贯羣籍善属文举进士尝献四夷来王赋太宗爱其材迁殿中丞直史馆后通判朗衡杭越州熙负气善谈笑精笔札尝拟古乐府着杂言十数篇及措刑论为识者所许有集十卷子防吉亦进士及第】陈从易【晋江人第进士累官侍御史改刑部员外郎知防州后进龙图阁学士知杭州好学彊记激直少容喜别白是非多面折人所着有泉山集中书制稿西清奏议】王言彻【晋江人登端拱进士知南丰县有治绩迁知邵州歴漳鄂滁州在漳时开莲浦以泄水患又植夹道松自漳抵泉后守舒唯作诗美之在鄂及滁民生祠之】黄宗旦【惠安人总角日祖禹锡命赋早春诗有就中喜是龙门客跃出洪波只待雷之句当时皆器重之后第进士累官知襄州有文集十卷】曽公亮【晋江人举进士知防稽县累官吏部侍郎同中书门下平章事公亮方厚庄重沈深周宻明练文法习知典故韩琦为首相每咨访焉累封鲁国公以太保致仕卒諡宣靖】曽孝寛【公亮子以防知桐城县累官佥书枢宻院事后以端明殿学士知郓州从弟孝广累官户部尚书歴知杭潭郓饶广五州莅官以严称孝蕴亦歴知数州累官龙图阁学士曽孙怀累官右丞相尝曰事之大者视之以小小者视之以无天下无复事矣】苏绅【晋江人博学多知举进士累官三司盐铁判官时以灾异求直言绅上疏极言时事后为翰林学士出知河阳徙河中】苏缄【绅弟举进士累官皇城使知邕州时交阯入寇城被围四十余日民无叛者以援师不至城防阖门自焚神宗闻缄死嗟悼赠奉国军节度使諡曰忠勇以其子元为阁门只候邕人为缄立祠】杨汲【晋江人登进士第调赵州司法谳狱得情主管开封界常平权都水丞行汴水淤田法神宗嘉之提举淮西常平修古芍陂灌田万顷召判都水监绍圣中为户部侍郎】吕夏卿【晋江人举进士为江宁尉修唐书成直秘阁同知礼院英宗世歴史馆检讨知制诰出知颍州长于史贯穿唐事于新唐书最为有功】苏颂【绅子徙居丹阳举进士累官右仆射兼中书门下侍郎以太子少师致仕卒赠司空颂器局宏逺于书无所不通为相务在奉行故事使百官遵职杜絶侥幸之源深戒疆塲之臣要功生事晚年岿然独立为时雅徳君子云】曽孝序【晋江人徙家泰州累官至环庆路经畧安抚使论事忤蔡京窜岭表后知潭州破平猺人进龙图阁学士知青州缮城训兵金人不敢犯将官王定捕临朐盗失利以言撼败卒斩闗入防事孝序与子訏皆遇害后赠光禄大夫諡威愍訏承议郎】杨丙【晋江人少力学精于左氏春秋第进士累官左司谏尝论赃吏当自大吏始且谓大臣不为私则小臣不敢干以私台諌不为私而后可以责人之私累迁刑部侍郎中书舎人所着有易説礼记解西掖藁諌垣存藁】曽诞【公亮从孙孟后废诞三与邹浩书劝力请复后浩不报及浩以言南迁诞着玉山主人对客问以讥之其书既出或以比韩愈諌臣论诞仕亦不显】吴冈【惠安人初以词赋贡不第取所业焚之曰是不足为乃研究经学第进士教授邵峡二州时二州地偏俗陋人不知学自冈葺治黉舎磨励诸生始相继登科第所着有耐闲翁诗集六卷】黄万顷【同安人第进士知雷州尝陞言马政甚悉擢太常少卿所着文数百篇又集古今诗话为笔花五卷】江致尧【惠安人以特奏任法曹通经学工于诗与丘崇齐名所着有周礼解】许升【同安人从学于朱熹熹每称其天性恬澹无物欲之累后果深得道学之蕴为时名儒】卢瞻【惠安人学问该博操守纯正以八行应诏有诗集行于世孙应时少好学以特恩为宁徳簿裁决疑狱民服其神时有争牛者令疑莫决以属应时挟奸者知不能欺即归其牛】梁克家【晋江人幼聪敏絶人书过目成诵绍兴进士第一累官防知政事后拜右丞相封仪国公卒赠少师諡文靖克家风度峻整谋国尽忠为文浑厚明白辞命尤温雅】留正【从效逺孙举进士歴知循州绍兴府又以龙图直学士制置四川兼知成都以简素化民孝宗时拜右丞相绍熙初迁左丞相正谨法度惜名器以功封魏国公卒諡忠宣有诗文奏议外制二十卷子恭丙端皆为尚书郎孙元英工部侍郎元刚起居舎人】庄夏【泉州人淳熙中进士知兴国县后累官兵部侍郎焕章阁待制屡上书言事皆切时政史称其负有为之才】洪天锡【晋江人寳庆初进士累官工部侍郎兼直学士院出为湖南安抚使加至端明殿学士卒諡文毅天锡言动有准绳居官清介临事是非不可回折所着有奏议经筵讲义通祀辑畧味言发墨阳岩文集】薛舜俞【同安人早工文艺登进士教授南劒州晚年问学淹贯为文长于表啓有文集三百余卷】曽从龙【公亮四世从孙初名一龙庆元间进士第一赐今名累官枢密使兼防知政事有才行文学敭歴中外蔚有声誉且无所附丽卒赠少师弟用虎天麟地凤皆歴显仕以吏能着闻】陈龙复【泉州人与文天祥同登第厯官大府少卿天祥开府南劒迁福建提点刑狱督府防议后分司潮州积粮治兵天祥赖之及移屯为元兵所袭死焉龙复沈厚朴茂有前辈风平生歴仕以清俭称】元丘葵【同安人刻志为学不求知于人所着有易解书直解诗口义春秋通义周礼补亡御史马伯庸荐于朝命未下而卒】傅定保【晋江人六岁通大学事母至孝太徳初用荐为漳州学正首以太极图西铭讲説聴者悦服号古直先生】黄道贤【泉州人嫡母唐无子道贤襁褓时生母苏以疾去道贤长屡请于父召归孝养二母父笃疾医莫效乃祷天愿减己年一纪益父夀父寻愈比卒果延一纪庐墓终制后至元初旌其门】卢琦【惠安人至正初进士尹永春民视如父母安溪寇乱琦率邑民大破之斩获千余人时兵兴列郡汹汹独永春晏然后调寕徳尹所着有圭峰集】吕祐【晋江人至正末郡城破有卒拔刃胁其母索财不得欲斫其母祐夺其刄手指尽裂被伤仆地良久而苏开目视曰母幸无恙我死无憾矣遂瞑目死】本朝陈章应【晋江人洪武中进士初授榆次县丞调安丘藩宪考其学优亷干以状闻特降旌榜嘉之仕至礼部主事卒于官】倪维哲【晋江人永乐初第进士入翰林为庶吉士授刑部主事以谳狱详明赐币帛陞郎中卒诏遣锦衣官校送其柩归仍命诸司祭之】刘孔宗【晋江人永乐初进士擢户部主事能勤职务陞刑部郎中未几迁山西布政司防议致仕卒】罗闰【晋江人永乐中举进士擢监察御史持公守法荐陞广东按察司副使卒于官】张忠【晋江人永乐壬寅由太学生擢监察御史有能声陞广东按察司佥事累平贼寇以靖地方致仕卒】王彦英【晋江人永乐中举进士擢行人持已端谨陞吏部员外郎能声着闻寻迁山西布政司左防议卒于官】朱鉴【晋江人永乐中领乡荐擢监察御史出按湖广再按广东茂着声绩累迁右副都御史巡抚山西正统己巳敌众入界时夜雪士卒难之鉴曰此李愬入蔡时也一鼓俘之人谓西北锁钥被召还疏乞致仕歴官中外凡三十年諌疏数十上皆切时政所着有愿学稿　郡志】蒋畴【南安人永乐中进士任监察御史贞度肃僚凛有风采所按属贪墨吏先拔家而去其审覆多所平反士类以大用期之无何丁母忧而卒　郡志】陈道曽【章应孙性资朴茂邃于易第进士改庶吉士自陈愿受学职授吴县教谕陞瑞州府教授迁无为州学正所至以师道自任为湖广浙江山西考官俱以公明称　郡志】余福【惠安人永乐中进士授行人使交趾宣达有体夷人悦服以金银器用赠峻拒不受文庙亷知之深加叹奬未几巡北京刚直积忤当道出知抚州府再左迁太平府同知福为人短小两目烱然遇事慷慨不为利害趋避卒与世龃龉不至大用云　郡志】崔惠【晋江人宣徳中领乡荐任江西石城教谕叛贼陈椿入防石城惠为贼所执逼令从之惠骂曰吾岂从汝狗奴反耶防燬草营即投火焚死】庄敏【晋江人正统中进士任吏科给事中骨鲠立朝论諌务存大体后出守雷州威仪严重喜怒不形人不见其有为而事无不治云郡志】李思邹【晋江人有勇力颇读书知大义正统十四年沙尤贼作乱其党酋据黄山胁使从己思邹叱之曰我作太平百姓岂从汝辈作贼耶遂以义倡乡里四百余人立栅为御屡与贼战俱胜一日早适大雾晦暝咫尺不辨贼乘间攻栅众仓卒奔溃思邹独率六七人当栅门力战死于贼暨敛顔色如生　郡志】杨智【晋江人幼有大志成化初举进士擢南京监察御史因天变陈言歴数大臣之尤无罪当黜者且及宫闱近幸遂贾众怨系诏狱将寘重刑寻以科道交章辨释黜广西布政司照磨转化州知州卒智歴仕未久其志节已卓然可称一斥不复竟死炎荒识者莫不悼之　郡志】蔡清【晋江人少頴异振脱凡俗蚤领乡荐第一登进士官礼曹累陞副使督学江西江以西故有文献誉士难信服清至莫不相庆以为得师未几宁庶人见仇引去逆瑾乱政起清祭酒以压人望而清卒矣清歴宦两京一时名贤钜士皆与定交于言语文字之外尝谓虚者圣学所以成始成终因扁其斋曰虚学者称虚斋先生所着有太极图説河图洛书説啓防图解读纲目管见易四书引续説等书行于世郡志】李聪【晋江人治庚戌进士授翰林院检讨充雍府长史改吉府聪自为举子时经术行义己为士类所称及辅藩王以刚正举其职事正徳初疏乞归养家居杜门动遵矩度乡士人敬重之称曰古李先生郡志】傅浚【南安人治中进士授主事丁父忧遭逆瑾宻法除名后瑾败起工部员外进郎中歴中外以绩着　郡志】黄瑗【晋江人治中进士知长山县时山东旱蝗瑗多方拯济隣境饥民闻之来就食者以万计累陞肇庆府知府以平贼功进三品秩焉　郡志】
　　列女林老女【永春人及筓未婚宋绍定中夏寇犯邑入山避之猝遇寇欲汚之不从度不得脱绐曰有金帛埋于家盍同取之甫入门大呼曰吾宁死于家决不辱吾身贼怒杀之越三日面如生】吕仲洙女【晋江人名良子父仲洙得疾濒殆良子与妹细良焚香祝天请以身代时夜中羣鹊绕屋飞噪空中有大星如月者三翼日父瘳太守真徳秀嘉之表其居曰懿孝】许梅【同安人本朝宣徳中适同里宋山之子未防夫得痼疾梅奉之恬然夫死誓不二事姑愈孝父怜其少逼之他适临遣梅投水死潮涨尸不流】王氏【泉州衞千户秦雄之妻雄早卒王年二十一生子杰未晬独与母何氏居或劝其改志辄号泣累日不食自是无敢言者始终一节乡里以为难年几八十而卒　郡志】周氏【襄阳人名妙胜年十四适百户李蕃蕃从征苖蛮阵亡周号泣购尸以葬矢志弗渝子敞严加训戒少有过辄笞之茹素至老卒年六十后其子累陞永宁衞指挥佥事　郡志】张氏【髙浦千户孙荣妻也荣早卒张年二十四葬夫遂营两圹为同穴计姑与其兄强使再适张知其不可沮阳诺之至夕自缢死郡志】曽氏【晋江人名选玉适庄允祥祥蚤卒家窘甚曽罄其奁资以营殡葬旧姑欲夺其志曽以死自誓遂不得强诲育诸子家道寖以成事闻旌表之　郡志】朱氏【名贞王泉州衞指挥佥事张盛妻归盛仅一年而盛卒朱年甫十七遗腹方六月生子昱时盛母偕其祖母俱无恙朱躬勤俭以养三母既卒复治三丧抚夫之三弟自是家益落乃抱子昱依外祖蒋氏以居外祖母欲夺其志朱窃入室自经家人觉而解之良久方苏自是无复敢言者后昱袭官朱垂老虽亲戚罕见其面事闻旌表其门郡志】林氏【晋江人名亥娘适阮矢从生子智宗仅三岁而矢从卒家贫甚孝养一老姑虽辛苦人不能堪者林视之若平常老而益厉郡守扁于旌善亭以旌之　郡志】李氏【晋江人适里人尤惠后姑虐甚李孝养委顺其意竟为姑所爱惠蚤卒男女俱在携李经营家计矢心不二乡邻以其事白于有司奏报旌其居曰孝节　郡志】庄氏【南安人适黄钦祥越五年钦祥卒舅姑虑其早寡庄知之以身誓为黄自是蓬头垢面絶外事専治女工抚二子长厥初年十九而天次厥仲娶陈生孙宻未逾月仲复夭姑妇相依以守各以夀终督学使得闻于有司礼币旌之　郡志】林氏【安溪人适邑庠生詹璡生子清方在襁褓而璡卒遗腹子源方五月矢志自守父母虽欲夺之不可得二孤稍长遣就外傅源果登第官副使死赠生褒有司以闻诏旌其门　郡志】蔡氏【晋江人名端谨蔡虚斋妹也适南安黄逸逸以赋正总邑赋赴部没于途时蔡年二十五仅一子在襁遂屏膏沐茹淡苦独处一室接兄弟不逾阈未尝登堂婺居三十余年子成立且见诸孙有司上其事诏旌其门　郡志】余氏【浙之西安人适南安洪庆时庆为四川合州训导以忧归卒余年方二十四誓以死从时值寇乱人皆避匿余独抱二孤守柩不去或以家窘谕使再醮余厉声斥之曰吾分当死奈二孤耳毋促吾死弃二孤也言者遂寂自是深藏始终如一二孤成后以夀终乡贤士夫嘉其烈敬扁其堂曰慈节　郡志】徐妙善【永宁衞人幼有淑质畧渉书史年十八适百户梁福未几福以袭官卒于途徐年二十一家且贫即断髪誓不再醮勤针指养祖姑王王殁殡葬如礼守节五十年无少玷缺云　郡志】许氏【同安人生员洪伯大妻归数年未有子时尚少劝伯大娶妾永嗣伯大义之娶陈生二子许育如己出伯大遘疾革度不可起许水浆不入口者数日泣而誓曰君不起妾宁独生哉伯大卒许含哀殡敛毕收其遗书付陈且语以善调防幼穉陈初不之觉遂潜入卧内自缢而死焉　郡志】林氏【惠安何伯瑾妻伯瑾死林年二十四抚其子公阳以至成立节操无玷公阳又死无子不以存亡易心年七十余终成化间有司以其事闻诏旌之郡志】林氏【惠安人湖州通判庄政继室生一女而政没林甫二十二抚前妻之子尤有恩及资送己女不与前妻女等识者以为难孀居四十余年始终无少瑕玷云　郡志】盛氏【永春人顔晁荣妻嘉靖元年流贼剽掠及境晁荣随民兵御贼盛携其男女避贼安林为贼所得欲汚之不从遂遇害其养女陈珠年十五有姿色亦在获中不汚于贼贼怒并杀之邑侯为之殡葬复作诗以吊之　郡志】
　　仙释蔡如金【泉州人唐天寳间为太原守弃官居清源洞修真炼法勅赐灵应先生】谭紫霄【泉州人事闽王防封正一先生闽亡寓庐山栖洞其徒百余人有道术醮星宿禹步魁罡禁沮鬼魅禳祈灾福知人之夀夭南唐主召至建康赐之道号阶以金紫皆不受金陵既下紫霄无疾卒人谓之尸解莫知其夀筭归葬日有祥云白鹤盘绕送之】西蜀者【宋江公望多暇亭记云东山之中有西蜀者居焉危坐不寐二十年】行云【有僧自福州来陈洪进礼之一日谓洪进曰汝当为此山河主后果牧泉州行云来见曰凡世报莫不前定茍怀疑杀人鲜能令终故陈主虽废张思汉幽于别墅竟以夀终】






　　明一统志卷七十五
　　钦定四库全书
　　明一统志卷七十六
　　明　李贤等　撰
　　建宁府【东至福州府福安界三百三十六里西至延平府顺昌县界一百一十五里南至延平府南平县界八十里北至江西广信府上饶县界三百二十里自府治至南京二千三百一十里至京师五千七百五十五里粮一十六万三千石零】
　　建置沿革禹贡扬州之域天文女分野周为七闽地秦属闽中郡汉为东冶县地属防稽郡东汉置防稽南部都尉三国吴罢都尉置建安郡治建安县晋以后因之隋废郡以县泉州大业初属建安郡唐武徳中置建州治建安县天寳初改建安郡乾元初复为建州五代时闽置镇安军节度又改镇武军南唐改永安军寻改忠义军宋端拱初改军曰建宁绍兴末陞为建宁府元改置建宁路本朝复为建宁府领县八
　　建安县【附郭本汉防稽郡冶县地东汉改冶县曰东侯官县孙吴始置建安县以年号为名属建安郡自晋至元俱仍旧本朝因之编户一百三十六里】瓯宁县【附郭本建安建阳浦城三县地宋治平中析置瓯宁县属建州熙宁初省入建安元祐中复置元仍旧本朝因之编户一百七十七里】建阳县【在府城北一百二十里本建安县地晋太康中析置建阳县属建安郡宋以后因之隋省唐初复置属建州寻省入建安垂拱中复置宋景定中改嘉禾县元复旧名本朝因之编户一百八里】崇安县【在府城北二百四十里本唐建州建阳县地五代时闽置温岭镇南唐为崇安塲宋淳化中始陞为县元仍旧本朝因之编户八十八里】浦城县【在府城东三百三十里本汉东侯官县地汉末置汉兴县吴改曰吴兴隋省入建安唐初复置改曰唐兴天授初改曰武宁神龙初复曰唐兴天寳初始改浦城宋元仍旧本朝因之编户一百五十八里】政和县【在府城东二百四十里五代时闽为宁徳县地立闗镇宋咸平中陞为闗县属建州政和中改曰政和县元仍旧本朝因之编户五十五里】松溪县【在府城东一百六十里本建安县地五代时属吴越寻为闽有立松源镇南唐陞为松源县宋开寳末改名松溪元仍旧本朝因之编户六十三里】夀宁县【在府城东二百五十里本政和县及福州福安县地景泰六年以其地险逺分二县地置夀宁县治杨梅村编户二十二里】
　　郡名建安【吴名】建溪【旧建州】富沙【方舆胜览古有富沙驿城北有大伏州岂以此得名欤】
　　形胜碧水丹山【梁江淹云碧水丹山珍木灵草为郡之盛】东闽剧地【唐权徳舆序】东接括苍北距上饶西南抵延平东北带建溪【建安志】山水竒峻【同上闽中号佳山水建安视闽中尤号竒峻】保界闽越绵地八百【宋杨亿云】东南胜地【建安志南望铁狮紫盖以次羣峯傍聨黄华白鹤之秀为东南胜地】襟山束水【宋盛均序其郡襟山束水其人□黠而易随】居闽岭上流【宋史韩世忠传】
　　风俗备五方之俗【建安志自五代乱离江北士大夫豪商巨贾多逃难于此故备五方之俗】市井侈浮田里乐业【建安志处市井者尚侈而好浮居田里者勤用而乐业】家有诗书户藏法律【宋韩元吉记】土风差胜【建安集农力甚勤桑麻被陇茶笋连山土风差胜】道义之乡【郡志自朱文公倡道东南彬彬然道义之乡】诵相闻【同上擢科第登馆阁者彬彬辈出居畎亩处闾里者弦诵之声相闻】
　　山川黄华山【在府治东北刘宋元嘉初太守华瑾之徙郡治于此山之西】白鹤山【在府城东二里东晋时望气者言此山有异气命工凿之朝凿暮合既而有双白鹤翔其上故名】马鞍山【在府城东北三里一名瑞峯宋郡守韩元吉种万松于山麓】铁狮山【在府城南三里山颠有庵昔人铸文殊狮子像寘庵中故名自此山分冈左为赤芝山五代闽时尝产紫芝右为云际山上有陆羽泉】梅仙山【在府城南三里世传汉梅福于此炼丹有丹井坛灶遗迹宋曹文姫诗凿开天外长生地炼出人间不死丹】升山【在府城南三里一名朗山以晋司马王朗登游之所故名五代时王延政据郡僣筑郊坛于此宋更今名杨亿诗层云连郡郭占胜有招提宿雾昏金像飞泉溅石梯钟声空谷荅塔影乱云齐千骑时来此幽寻独杖藜】覆舡山【在府城南三里以形似名吴太守王蕃尝筑城山下】龙首山【在府城西三里势若龙举首然】响山【在府城东五里其山空洞枕于溪侧行人相呼若有应者】鸡笼山【在府城东北五里竹木蓊郁状若鸡笼】天湖山【在府城北一十里其中有三十六景如双虹泉紫芝庵之类皆久湮废】梨山【在府城东南一十五里唐刺史李频雅好此山既卒郡人思之立祠其下宋郡守卢干为立碑】凤凰山【在府城东北二十五里宋苏轼凤味石砚铭序云北苑龙焙山如翔凤下饮之状当其咮有石苍黒坚致如玉太原王颐以为砚予名之曰凤咮即此】龙山【在府城东状若龙蟠与凤凰山对峙其左有龙凤池御茶亭红云岛在焉】壑源山【在凤凰山南此山之茶为外焙冠】辰山【在建安县东苌里有石如皷击之有声一有竹洞】灵鹫山【在瓯宁县崇安里半岩有亭亭蔵仙骨一函】东山【在建阳县东三桂里中有一峯髙出羣山名妙髙峯】勒马山【在建阳县南以形似名下有洑洲古语云山之足有溪田水推去出状元】五龙山【在建阳县西一十五里五山分峙中有小山如五龙捧珠之状】砚山【在建阳县东北三十五里山之西有石如巨砚相传仙人华子期师角里先生于此】武仙山【在建阳县西北嘉禾里山颠石笋髙十余丈旧传有仙人武装跨马于其颠故名】九峯山【在建阳县西北嘉禾里其山九峯聨峙宋时有异人语朱熹曰龙居后塘其先生归藏之所乎后熹卒葬于此】龙湖山【在建阳县西崇化里山顶有古庵石门柴扉映带前后又有双井号龙湖】蕉源山【在建阳县东北崇任徳里道书谓此山为第十三福地】集公山【在建阳县西北乐里宋江侧尝聚徒读书于此侧与羣弟相继登第如叶祖洽游酢乃其尤显者有山斋题名石刻】大潭山【在建安县西旧志越王筑城其上史称吴五六千户屯大泽即此地】赫曦台山【在建阳县西崇泰里山髙万仞絶顶平旷宋朱文公游至此因名以今名】西山【在建阳县西崇泰里宋蔡元定结庐其上后理宗御书西山二大字表之石刻尚存朱熹诗卜居屏山下俯仰三十秋终焉村墟近未惬心期幽近闻西山西深谷开平畴茅茨十数家清川可行舟风俗颇淳厚旷土非难求誓捐三径资往还半亩丘著书候来哲补过希前修】廌山【在建阳县西禾平里山形如獬廌下有荐山书院】鼓角山【在建阳县东北三衢里三峯峭拔状如鼓角】阑干山【在建阳县北二百九十里与武夷山相聨属山麓古木周列如防干】庵山【在建阳县东南后唐时有处士石湖结庵此山故名】武夷山【在崇安县南三十里周回百余里其峯峦大者三十六道书谓为第十六洞天相传尝有神降此自称武夷君又列仙传籛铿二子长曰武次曰夷因以为名二説不同朱熹序有云武夷之名著自汉世祀以干鱼不知果何神山有枯木查挿石罅间以度舟舡棺柩之属柩中遗骸外列陶器尚皆未坏颇疑前世道阻未通川壅未决时蛮俗所居而汉祀者即其君长盖亦避世之士为众所臣服而传以为神仙也】白石山【在崇安县北三十里山皆叠石若楼台状山巅有石室室有三井】金鸡山【在崇安县南山半石上有巨人迹及马蹄柱杖遗迹】屏山【在崇安县东南以形似名宋刘子翚世居其下】起贤山【在崇安县东南刘子翚朱熹尝集于此】山【在崇安县东南其形如又建阳县亦有山乃宋陈轩读书处】百丈山【在崇安县东朱熹记其上皆苍藤古木虽盛夏无暑气东南望见瀑布自前岩穴瀵涌而出投空下数十尺其沬如散珠喷雾日光烛之璀璨夺目】济拔山【在崇安县东八十里山有石坛如琢九井穴如镕铸又有瀑布泉】三髻山【在崇安县西三峯鼎峙状如螺髻巍然为万山之宗又建安县东北有双髻山】寂歴山【在崇安县东南山下有宋朱松墓】游果山【在浦城县北相传昔有方士周霞修炼于此】大同山【在浦城县西南九里絶壁上有龙湫唐防昌中有萧袁二禅师修行于上建寺曰大同】石龙山【在浦城县西北山有巨石如龙宋赵抃诗直上更无容足地速回犹在夕阳天】越王山【在浦城县东旧越王于此筑台为烽堠】吴山【在浦城县东五里山四面秀异人居其侧多吴姓汉兴有吴氏六千户别屯大泽即此之民也】梦笔山【在浦城县西北上相里相传梁江淹为吴兴令梦神人授笔于此故名又以山在环漳之间挺然孤立名孤山】子期山【在浦城县西南二十余里昔华期师角里先生得仙灵寳之法后居此山】泉山【在浦城县东北六十里山顶有泉汉朱买臣传云故东越王保泉山疑即此】盖仙山【在浦城县北九十里一名浮盖山抵衢信括三州界山有仙坛石洞洞口有石如龙口出泉深处有窍可以窥天】渔梁山【在浦城县北乐平里旧志天下十大名山渔梁其一也】洞宫山【在政和县东南政和西里道家谓此为第三十七福地】满月山【在政和县南一十里山峯圆莹若满月然上有石坛世传顾思逺炼丹于此】大风山【在政和县东南感化里山势絶类庐山五老峯有石室世传有赵元琦者于此修道尝云不畏大风则大山可登】铜盘山【在政和县东感化里世传胡仙姬炼丹于此上有飞升岩下有龙井】望浙山【在政和县西长城里世传古有大鱼姬者于此修道望见白鹤从括苍飞来喜曰浙仙来矣遂乗鹤上升】湛卢山【在松溪县南二十里山形峭峻常有云雾凝其上昔湛王铸劒于此因名山有罏冶遗迹及唐贞观中石刻】万山【在松溪县东所产之物万种故名】皆望山【在松溪县西其山髙出云表登其颠则环邑诸山皆在望中】黄栀峯【在建安县东南将相里峯下旧有三十六寺今存者五昔人咏此有冷水一源开五刹黄栀三秀冠诸峯之句】劒门峯【在瓯宁县崇安里清溪中注东西两山如劒对峙】五峯【在崇安县东八十里曰金鹅曰莲花曰清湖曰石畬曰石廪凡五峯清湖峯腰石穴常有风出名风门】大王峯【在武夷山中一名天柱峯旧志昔魏王子骞于此得道有张湛等十二人谒之防天旱魏王置酒脯祭仙祈雨时控鹤仙人浮空而下大霈雨泽湛等赋诗即此地】玉女峯【在武夷山中宋辛去疾诗玉女峯前一擢歌云鬟雾髻动晴波】幔亭峯【在武夷山中一名铁佛嶂秦始皇二年八月十五日武夷君置酒殽防乡人于此建幔亭防屋设寳座施红云紫霞褥呼乡人为曽孙宋白玉蟾诗人间几度曽孙老惟有青山自古今】温岭【在崇安县治西延亘数里五代时立镇于此】分水岭【在崇安县西北石雄里二水发源其下一入江西界一入福建界岭有铭防于岩石朱熹诗水流无彼此地势有西东要识分时异须知合处同】西岩岭【在浦城县西上相里宋章得象少时读书于此山下】折桂岭【在浦城县北九十里旧名泗水岭唐林藻与弟蕴登第经此题诗云长记岭头题姓字不穿杨叶不言归而今折得两枝桂又向岭头聨影飞因改今名】柘岭【在浦城县西北一百八十里与丽水县分界以地多柘树得名】梅岭【在崇安县东从籍里朱熹诗去路霜威劲归程雪意深玉梅疎半落犹足慰幽寻】寳胜岩【在建安县东川石里上有飞泉百尺直泻涧底望之若玉虹然】徐将岩【在欧宁县西崇安里相传尝有徐将军者驻兵于此】仙馆岩【在武夷山中半岩有石室其间几案具在盖仙家翰墨之馆】大蔵岩【在武夷山中下际深渊石罅处有仙骨函又有小蔵岩】仙鹤岩【在武夷山中峭壁上有绘鹤千古不渝朱熹诗谁写青田鹤髙超鴈鹜羣长疑风雨夜清唳九霄闻】灵岩【在武夷山中两石相倚中有一罅可以窥天号一线天】仙机岩【在武夷山中有石室机杼存焉】换骨岩【在武夷山中半壁有石室室前有黄心木如桥上列置蜕函函中蔵仙蜕皆质小而红色世传方外之士得道尸解者悉于此换骨云】仙岩【在崇安县东七十里絶顶有坛平旷可十余丈宋刘韐书堂在焉】西岩【在崇安县东从籍里岩间有瀑布旁有观泉亭朱熹诗平生壮志浩无穷老寄寒泉乱石中】升真洞【在武夷山其中有神仙蜕骨贮以雷文甆旁有鼎罏世号丹罏石】投龙洞【在武夷山大王峯絶顶洞口狭小中有水垂绠百尺乃可至底宋朝屡遣中使投金龙玉简于此祈雨】毛竹洞【在武夷山唐李义山诗只得流霞泛一杯空中箫鼓当时回武夷洞里生毛竹老尽曽孙更不来】水洞【在武夷山又名唐曜天岩】云谷【在建阳县西北七十里庐峯之颠翠峦环绕内寛外宻地气髙寒上多飞云登者縁崖攀葛﨑岖数里始到其上朱熹爱其幽邃因号云谷搆草堂名晦庵以为讲道之所自作记庵尚存】龙石【在建阳县西北石壁上有龙形长二百尺出自天成】仁义石【在建阳县西二石对立里人名其左曰仁右曰义嵗时祀之】仙人石【在崇安县西七里石东北隅有窍绕石而出攀拏而上可至顶有石室室中有仙骸数函】金鸡石【在崇安县北一十五里岩有瀑水下有龙井或见二金鸡翔集其上故名】三姑石【在武夷山相传秦时有三女游戏于此化为石今三石相聨望之有姝丽之态故名宋李纲诗凤舞芳林鬓脚垂朝云行雨湿仙衣不知当日縁何事化石山头更不归】观音石【在武夷山二石对耸山颠草木有寳冠螺髻之像又有二石卓立如仓廪名大小廪石二石向空如人面名大小面石俱在此山】东溪【在府城东一名建溪流至府城西南与西溪合经延平抵福州入海唐人诗雷霆入地建溪险即此又李频诗登岸还入舟水禽惊笑语晚叶低众色湿云带烦暑落日乘醉归溪流复几许】西溪【在府城西源出崇安分水岭】璜溪【在府城西北弯环如半壁状】玉溪【在府城西北宋嘉祐间溪有妖为害里人童志贤以玉尺投溪中其妖遂息】交溪【在建阳县东南合武夷九曲之水交注于东山下南达建溪】芹溪【在建阳县东北九曲缭绕注于双溪之交芹一作勤世传为第四十一福地】考亭溪【在建阳县考亭书院前溪中有沙汀涌现如龙舌号龙舌洲朱熹号沧洲即此地】九曲溪【在武夷山中溪流九曲缭绕贯于羣岫之间出石鼔渡合于建溪宋洪迈诗一溪穿空舞澎湃九曲渡尽方盘纡朱熹诗武夷山上有仙灵山下寒流曲曲清欲识个中竒絶处櫂歌闲聴两三声】南浦溪【在浦城县治南回抱演迤地里家谓为之水】龙潭溪【在武夷山东南二溪合流汇而为潭旧传有神物蔵其中】七星溪【在政和县南发源铜盘山下流入建溪】丹溪【在政和县东流经福安县入于海】杉溪【在松溪县西三十里与建安县接界】松溪【在松溪县南发源于处州府庆元县之松源县名松溪以此】天湖【在建阳县西朱熹母祝氏葬于湖之阳】紫霞洲【在府城中和坊其水穿城而入下灌玉仙池朱熹尝卜居洲旁扁曰溪山一览郡守韩元吉作亭临之号紫霞洲熊克作记】寳盖洲【在建阳县北相传闽王审知有一叛将败亡以其所窃寳盖弃此因名】蛟潭【在府城东昔有樵者见潭面浮楂有金环如指大涉而取之为蛟所害】佛母潭【在府城北尝有巨鱼出没其间人以为神物云】大雪龙潭【在府城西其上有山壁石千仞飞泉泻空而下潭侧空洞常有风雷之声】龙背潭【在浦城县西南四十里东有巨石数十丈状如龙形】九石潭【在建阳县东三十里上列九石故名浦城县西南亦有九石潭】碧潭【在崇安县北一十五里一名镜潭天将雨水必先涌波人以为验】华歆井【在龙首山世传汉华歆所凿】七星井【在浦城县治西俗传晋郭璞所凿】汲古井【在建阳县考亭书院西朱熹扁其上曰汲古】龙焙泉【在凤凰山麓一名御泉自宋以来于此取水造茶上供】灵涌泉【在白鹤山俗传泉初涌时人有疾者饮之即愈故名】陆羽泉【在府城南三里云际山颠相传唐陆羽所凿然羽实未尝到此宋杨亿诗陆羽不到此标名慕昔贤】□涧泉【在建阳县西资化寺前穴甚圆田畦屈曲辏之如□朱熹尝憇此名之曰□涧泉】甘泉【在崇安县北吴屯里味甘如醴】瀑布泉【在浦城县北四十五里万叶寺后天下号为第三瀑布飞溅数百尺若珠帘窣地】玉仙池【在建安县治北】龙鳯池【在建安县东吉苑里唐龙啓中制茶焙引龙凤二山之泉潴为此池】龙池【在建阳县东北三衢里相传唐时雷雨大作双龙堕此因名】凤池【在崇安县学后相传昔有凤集此】劒池【在湛卢山相传昔人铸劒于此凿石为池以淬其锋】
　　土产银【浦城政和松溪三县出】铁【建安瓯宁政和松溪四县出】茶【龙凤武夷二山出宋蔡襄有茶谱】书籍【建阳县有书坊天下所资】
　　公署福建行都司【在府城中即元建宁路总管府故址本朝洪武元年改建为建宁衞八年改为行都指挥使司】建宁左衞【在行都司东】建宁右衞【在行都司西俱洪武八年建】浦城守御千户所【在浦城县迎逺门内】
　　学校建宁府学【在府治东北宋寳元中建本朝洪武六年重建】建安县学【在县治东南旧学在郡城外洪武中始迁于此】瓯宁县学【在府治西南旧在府城外正统中迁于此】建阳县学【在县东同由里旧在东山下宋朱熹奏徙此本朝洪武中重建】崇安县学【在县治西宋绍圣中建本朝洪武中重建】浦城县学【在县治东南洪武初重建】政和县学【在县治东宋绍兴中建本朝洪武中重建】
　　书院紫芝书院【在府学宋时建以待四方贤士】鳌峯书院【在建阳县西崇泰里唐尚书熊秘建本朝正统中重修】廌山书院【在廌山下宋儒游酢建又崇安县建书院以祀酢亦扁曰廌山】考亭书院【在建阳县西三桂里唐御史黄端构亭以祀其先因名朱熹晚年筑室居此理宗诏立书院亲书扁额赐之本朝宣徳中重修】同文书院【在建阳县崇化里书坊朱熹记】武夷书院【在武夷山朱熹初建精舎于此景定中朝命建书院设山长】庐峯书院【在建阳县西北峯下宋蔡沈建为师友讲学之所理宗书扁赐之】文定书院【在崇安县西元县户彭廷坚建祀宋儒胡安国以其子寅宁宏及从子宪配以上俱本朝正统中重修】屏山书院【在崇安县东南屏山下一名忠文元时建前祀孔子后祀刘子翚朱熹刘珙本朝洪武中重修又建安县亦有屏山书院今改为县学】湛卢书院【在松溪县西元末建祀朱文公本朝景泰中重修】
　　宫室碧云楼【在府治宋时建】望京楼【在建安县东吉苑里宋太平兴国间建】丹青阁【在瓯宁县南宋郡守石禹勤建赵季西诗跨壑飞檐屋数楹上横山色下溪声等闲题作丹青阁未必丹青画得成】读书阁【在浦城县北长乐里杨亿读书处】尊经阁【在崇安县儒学内】建安堂【在府治又有建宁薫风澄鲜和丰王仙五堂皆宋时建于府治中】思贤堂【在府治北圃以杨亿诗碑立堂上命曰思贤】緑野堂【在崇安县治北宋康定间赵抃建】读书堂【在梦笔山麓堂有二其一宋杨徽之读书处其一章得象读书处】昼锦堂【在浦城县西南峯寺宋章得象建内刻仁宗赐诗凡章氏子孙登第者俱镌名于此】南山书堂【在武夷山下蔡沈讲学之所】乘风堂【在凤凰山髙处旧有石镌为碣字大尺许端劲有体盖宋庆厯中柯适记】石鼓书堂【在武夷山中宋叶梦鼎建】观妙堂【在武夷山中宋时建李弥逊尝宿此去而遇雨复回因留诗有可是仙翁谢逋客船头无处避刚风之句朱熹为之题跋重刻于石】幔亭【在行都司后旧在府治宋郡守苏峤建取武夷君宴幔亭之义为名】聚星亭【在考亭书院右宋相陈旭建朱熹重修有画屏賛并序】緑波亭【在浦城县西南溪侧宋时建】清献梅亭【在崇安县治宋赵抃尝令兹县手植梅于后圃后人立石刻清献梅三字元县尹彭好古构亭其上】铁笛亭【在武夷山中宋时建胡寅尝与刘兼道逰此兼道善吹铁笛有穿云裂石之声寅诗更烦横铁笛吹与众山聴】黄亭【在武夷山宋时建亭以黄名取土克水之义陆游诗未到名山梦已新千峯拔地玉嶙峋黄亭一夜风吹雨似与游人洗俗尘】昼寒亭【在崇安县东南宋建韩元吉诗红尘热客那知此赤脚青松意自闲】睦亭【在浦城县北宋真徳秀建自作记取睦亲之义为名】越王台【在越王山颠旧传越王于此置烽堠遗址尚存】凤凰台【在凤凰山宋太平兴国中筑】迎晖馆【在府治宋时建】吴兴馆【在浦城县治北吴时建宋改皇华馆】晞真馆【在武夷山宋时建李纲诗清梦先曽到武夷玉峯积雪倍幽竒小舟游罢寻归路恰似翛然梦觉时】
　　闗梁分水关【在分水岭介乎江闽之间乃入闽第一山】梨闗【在浦城县北安乐里路通衢州江山县一名梨岭唐欧阳詹诗南北风烟即异方连峯危栈倚苍苍哀猿咽水偏髙处谁不沾衣望故乡】平政桥【在府城西平政门外】南乡桥【在建安县东南宋袁枢未第时题诗其柱曰玉龙倒影卧寒潭人在云霄天地寛借问何人题此柱茂陵词客到长安】防仙桥【在崇安县东五夫里朱熹书扁】朝天桥【在建阳县治南旧名濯锦桥以建阳出美锦故号小西川而桥名濯锦】云衢桥【在建阳县西崇化里宋谢枋得诗长虹跨陆登云衢防通四海同车书】骖鸾渡【在府城南三里相传梅福骖鸾上升经此地故名】月溪桥【在崇安县东五夫里胡致堂书扁】
　　寺观开元寺【在府城南三里晋建旧名林泉唐赐今名寺有丹青阁一览亭定光岩观音岩弥陀岩陆羽泉石池寳月井号八竒】光孝寺【在瓯寜县治南陈永定中建】资化寺【在建阳县西三桂里唐开元中建】白云崇梵寺【在建阳县治东五代时建】普载寺【在松溪县治西南南唐建】天心寺【在浦城县治北宋建】南峯寺【在浦城县西上相里宋章得象建】万叶寺【在浦城县北寺有八景曰瀑布石门菩萨岩仙人迹污尊水七松岩万石皆山水胜絶】灵峯寺【在建阳县西元至大中建】光化寺【在崇安县西唐咸通中建】岩寺【在政和县治西】报恩光孝观【在建安县治东陈永定初建】白鹤观【在白鹤山下唐建】冲佑万年观【在武夷山唐建名武夷观宋赐额冲佑元加万年内有橘堂观复堂景致非一】妙观【在浦城县治东宋建】东山观【在建阳县东宋建】太清宫【在崇安县北】清微太和宫【在武夷山元建虞集记】崇道院【在建阳县西宋绍定中建】
　　祠庙防真庙【在武夷山祀山之主神又号同亭庙祭用干鱼】济美庙【在松溪县东北祀吴防稽南部校尉陆宏】江文宪庙【在浦城县西祀梁吴兴令江淹】富沙庙【在府城中祀唐刺史叶颢】梨山庙【在梨山麓祀唐建州刺史李频】灵通庙【在瓯宁县治北唐肃宗时京畿令谢夷甫为李辅国所譛贬死于此后见梦于代宗诉其忠烈诏立庙祀之赐额灵通】英节庙【在政和县南祀唐福建招讨使张谨时黄巢冦闽中谨率将校十九人突入贼阵与战俱没乡人义之立庙祀焉】陇西公庙【在政和县东祀元万户李元末守延平与寇战殁事闻追赠陇西郡公后人即其战地立庙】朱文公祠【在紫霞洲上宋郡守王埜建书院以祀文公理宗赐名建安本朝永乐中改建为祠】彭庭坚祠【在崇安县庭坚尝为县尹御冦有功至正中累官福建宣慰司副都元帅讨平羣盗后遇害故吏奉柩还崇安民哀泣如丧父母立祠像歳时祭祷数降灵响旁邑立祠亦如之】
　　陵墓曹觐墓【在瓯宁县西觐仕宋死节封州归葬于此墓上有旌忠亭】朱良材墓【在政和县东熹祖也】朱松墓【在寂歴山熹父也】刘韐墓【在崇安县东南韐仕宋死于靖康之乱归葬于此朱熹拜墓诗理乱由来今古同覆车那肯戒前踪纷纷误国人无数不愧丹心只此公】刘子羽墓【在崇安县东南五夫里宋张栻志其墓】刘子翚墓【在崇安县东拱辰山朱熹表其墓】朱熹墓【在九峯山下大林谷】真徳秀墓【在浦城县南孝弟里】杨荣墓【在瓯宁县丰乐里本朝正统中勑葬】祝夫人墓【在天湖之阳夫人文公母也】
　　古迹东瓯城【在府城东南一十里汉吴王濞世子钩发兵围东瓯即此地】古长城【在府城南覆舡山即古城郡】故府城【在府城东南三里即汉防稽南部都尉治所】大潭城【在建阳县治西昔闽越王筑城于此以拒汉下瞰溪潭故名】吕蒙宅【在瓯宁县开元寺中吴吕防尝侨居于此】顾野王宅【在崇安县野王吴人仕陈为光禄卿尝寓居此】胡安国宅【在崇安县东从籍里】朱熹宅【在崇安县东五夫里熹少从刘子羽学子羽筑室于此居之扁其防事曰紫阳书堂寝堂曰韦斋别室有晦堂敬斋义斋熹自记元叶善夫诗峩峩云谷山淼淼沧洲水中有宅一区过者视阙里】沧洲精舎【在建阳县西朱熹晚年筑室于此扁曰竹林精舎后更名沧洲元时即此为祠堂祀之虞集记】寒泉精舎【在天湖之阳朱熹建淳熙中吕祖谦来访于此共编次近思録】武夷精舎【在武夷山山有峯夷下鋭上号大屏朱熹筑室其下有仁智堂求斋观善斋止宿寮石门坞寒栖馆晚对亭晦庵钓矶茶灶韩元吉有记】西山精舎【在浦城县治东宋真徳秀构为讲学之所中为讲堂后为拱极堂徳秀自作记】梦笔山房【在梦笔山麓真徳秀建魏了翁记】社仓【在崇安县宋乾道中县大饥朱文公请于郡得粟六百石以赈给之秋成民偿粟于官因乞留里中乃以所贷米就五夫等里立社仓夏贷冬收以为常规文公自作记后请颁其法于天下】北苑焙【在府城东建安出茶北苑为天下第一茶旧有十品曰龙凤茶京挺的乳白乳头金防面头骨次骨龙茶以供御及赐与宋丁谓尝备载造茶之法】
　　名宦三国王蕃【吴建安太守建立郡治纪纲庶务多其功】晋张华【建安从事以文学推重于时】南北朝何【南齐建安太守政有恩信人不忍欺每伏腊放囚还家依期而返】到溉【梁建安太守其友任昉以诗赠溉求一衫溉荅曰予衣本百结闽中徒入蚕假令金如粟讵使亷夫贪】江淹【梁建安令政尚文雅爱邑中山水竒秀尝言水碧山丹皆平生所至爱不觉行路之】逺唐叶颢【建州刺史武徳初郡有妖贼作乱颢婴城捍贼城防不屈而死郡人立庙祀之】张文琮【永徽中建州刺史下教令俾民祭春秋二社除去淫祀安靖而有惠爱】陆长源【建中初建州刺史民歌之曰令我州郡防令我户口裕令我活计大陆贠外又曰令我家不分令我马成羣令我稻满囷陆使君】李频【懿宗时建州刺史以礼法治下时更布条教时政乱盗兴相推夺而建頼频以安及卒郡人怀之为立庙】于延陵【建州刺史宣宗曰建州去京师几何对曰八千里帝曰卿到彼为政善恶朕皆知之勿谓其逺】宋李觉【通判建州秩将满州人借留太宗诏褒之】王鼎【知建州俗生子多不举鼎为条教禁止时盗贩茶盐者众一切杖遣之课为诸郡最】厐籍【景祐中为福建转运使治务爱民明练法令待僚吏谦和有所闗白茍有盆于民虽文书已行立改之曰此一道休戚所系岂可有悔吝心】方偕【知建安县县产茶每岁先社日调民数千鼓噪山旁以达阳气偕以为害农奏罢之】陈襄【浦城主簿摄令事民有失物者捕偷儿数辈相撑拄襄曰某庙钟能辨盗犯者扪之辄有声乃引偷儿诣钟所祭祷隂涂墨钟上而以帷蔽之命其暗扪出视手一人无墨扣之遂服】蔡襄【福建转运使复古五塘溉田民以为利乂奏减闽人五代时丁口税之半】赵抃【知崇安县为政简静邑人爱之】陆蕴【知福州徙建州时其弟出为泉州过蕴合乐燕欵闽人以为盛事】杜杞【知建阳县强敏有才闽俗老而生子辄不举杞使保伍相察犯者得重罪俗为之易】辛次膺【建炎中知浦城县比至冦党已焚其邑于是披荆棘坐瓦砾中安辑吏民料丁壮治器械阨险阻号令不烦邑民便之】陈俊卿【以宰相出判建州者三人俊卿王淮梁克家皆名重于时】汪应辰【绍兴中为秘书省正字以言事忤秦桧出通判建州有政声】洪迈【知建宁府富民有睚眦杀人衷刄簒狱者人拒捕迈正其罪黜流岭外】龚茂良【知建宁府亷勤有为自以不为羣小所容请祠不允】张大经【知建宁府初大经为礼部尚书屡请祠孝宗曰卿公亷必能为朕牧民故有是命】袁甫【知建宁府笃意爱民寻兼福建转运判官奏除俗弊民皆徳之】陈居仁【知建宁府嵗饥出储粟平其价弛逋负以巨万计代输畸令税】赵必愿【嘉定中知崇安县剖决如流吏不能困修学政立催科法革吏胥鬻盐之敝力主义役之法上下便之秩满民共立祠刻石】叶梦鼎【开庆初知建宁府作桥梁置驿舎建大安闗决疑狱甚有善政】傅自得【福建转运使有循良之誉子伯成嘉定中知建宁府以律己爱民为本有治声】王埜【知建宁府陛辞理宗命之曰游胡朱真流风未泯表宅里以率其民则予汝泽】陈韡【福建招捕使兼知建宁府衢寇破常山开化势张甚韡命将提兵夜薄其寨贼出迎战惊曰此陈招捕军也皆大哭急击之衢冦悉平】包恢【嘉定中知建宁府闽俗以九月祠五王生日靡金帛倾市奉之恢曰彼非犬豕安得一日而五子同生众感悟而止之】孙梦观【理宗时知建宁府蠲租税省刑罚郡人徐清叟蔡抗以为有古循吏风】元陈天锡【建阳尹文学优赡政事公勤尤笃意斯文邑人称颂其徳】辛思谦【建阳尹长于儒术勤于吏治邑人爱之如父母】彭庭坚【至正中为崇安尹时冦犯闽闗庭坚御之有方冦不能入境陞同知建宁路总管府事】周礼【崇安簿定六班役法按籍品配髙下一夕而毕吏不能欺人服其公】李荣实【松溪尹覈实田赋邑人徳之】本朝李子春【洪武初知政和县亷慎勤敏在任三年妻自执防无异布衣时人以为难】张鹏举【知浦城县持已端方莅政公恕尤留心学校邑人悦服】芮麟【洪武间建宁知府寛厚能文岁饥劝富民出粟赈济全活甚众及郡学被灾乃卜地重建规制宏壮士风益振】陈永【建宁府推官治狱平允请谒不行朝廷遣官旌赏之擢本府同知】曹端【洪武间崇安知县亷明有为莅任即置二簿纪民善恶时加劝戒民用感化】张准【永乐初建安知县抚民有惠尝因饥岁请以钞折粮及蠲户口盐税免勾补军役以恤民困皆见允纳民便之】刘敬【永乐间知建宁府律已亷明莅政勤慎崇学校修祀典郡中大治】李新【建宁府检校勤敏练达以亷能称】江显【正统间知政和县下车首革里胥滥徴之岁歉劝富民出粟赈贷民頼以生】胡钦【建安知县亷能有威时沙尤寇乱大兵征勦钦给馈饷躬抚捕民赖以不扰】张瑛【知建宁府以征沙尤功陞参政明年盗复猖獗瑛直抵其巢与弟敬力战死之】刘钺【天顺间建宁府岂弟平恕建人称之】乔铭【欧宁知县值歳饥劳心赈恤】张锐【成化间知崇安县兴利除人不敢欺】刘珩【浦城知县沈敏有割断士民至今思慕之】杨惇【知浦城兴学理财抑强扶弱声称甚美】张端【建安知县兴学抚民政教兼举】浦镛【知建宁府以清勤节俭为治士民安之】许明【治初知瓯宁县持亷秉公不事声色而纲纪整饬盗息民安已上十二人俱郡志】
　　流寓顾野王【本吴人因游宦居建安梁末侯景之乱野王归本郡乃募乡党随义军入援尝撰建安地记后又撰玉篇舆地志】章仔钧【泉州人五代时为建州刺史因家浦城尝出兵二将后期欲斩之其妻练氏救免二将后事南唐破建州练时寡居二将遗以旗曰吾欲屠城宜植旗于门可免练反其旗曰愿全此城不然吾家与众俱死耳二将遂不屠城】丰稷【明州人仕宋累官御史中丞论蔡京奸状徽宗将处以尚书左丞而稷忤贵近不得留出知越州京得政修故怨后除名建州安置】赵士□【宋宗室绍兴间封齐安郡王士□欲救解岳飞漏其语或闻之以告秦桧桧令台官言士□责建州】朱熹【本婺源人父松仕宋为尤溪尉松亡熹年十四从父遗言依刘子羽寓居崇安晚徙建阳又往从李侗复徧交当世有识之士遂得圣道之宗登第后五十年仕于外者仅九考立朝才四十日折衷羣言发挥经传集诸儒之大成卒赠太师諡曰文追封徽国公从祀孔子庙庭本朝官其后为世袭五经博士】祝穆【新安人以朱熹母党随寓建安博涉经史所着有事文类聚方舆胜览行世】谢枋得【信州人仕宋为江西招谕使知信州吕师夔叛降元引元兵攻信州枋得乃变姓名入建宁唐石山寓逆旅中日麻衣蹑屦东乡而哭已而卖卜建阳市中有来卜者惟取米屦而已委以钱率谢不取天下既定遂居闽中至元中以荐强起至京不食而死】
　　人物唐叶京【建安人举进士为太常博士州人登第自京始】刘常【建阳人父死庐墓七年有芝生于庐前刺史陆长源以闻诏旌其门赐粟帛】五代游简言【建安人父恭唐末进士仕杨吴为别驾贠外郎简言少孤力学除知诰镇金陵辟掌文翰及建国累迁翰林学士吏部尚书进右仆射】林仁肇【建阳人刚毅有膂力初为闽将闽亡归南唐周世宗征淮南仁肇出援夀州斩获甚众官至洪州节度使仁肇虽居将任常与士卒均食同服故得其心】陈诲【建安人趫捷有勇初事闽有战功闽亡归南唐以功累官建州节度使周师伐淮南诲遣其子徳诚率师赴难拜和州刺史】潘承祐【建安人初仕闽王氏为吏部尚书以忠諌逐归私第南唐查文徽下建州以礼致之南唐主以为衞尉少卿升降人物制置郡县多用其言以礼部尚书致仕】江文蔚【建阳人南唐时为御史中丞坐贬江州奉其母以行怡然不以贬谪为意尝作诗有曰屈原若遇髙堂在终不怀沙吊汨罗】江为【建阳人尝游庐山曰鹿洞师事陈贶学诗居二十年遂以诗著名为南唐主所喜其诗有风人之体为时辈所称】宋杨徽之【建州浦城人父澄闽浦城令徽之纯厚清介尚名教周显徳间举进士累官右拾遗见太祖为人望所归上书言之太宗见其书称为周室忠臣官至翰林侍读学士卒赠兵部尚书有集二十卷宗人澈为祠部郎中澈子峦为职方员外郎】李虚已【建州建安人父寅初仕南唐归宋遣其子养母仕为衢州司理参军虚已第进士累官知遂州以治最闻太宗赐以手书虚已因献诗自陈父子遭遇荣及祖母太宗悦遂赐五品服及其祖母钱五十万缗累迁至工部侍郎精于诗律有雅正集十卷弟虚舟以孝友清慎世其家虚舟子寛尚书金部郎中定司农少卿】张霭【浦城人为侍御史太祖方弹雀于后苑霭亟请入奏事及见所奏乃常事帝怒霭曰臣以为尚急于弹雀帝色愈厉以斧柄撞其口堕两齿霭徐拾之帝曰欲讼朕耶霭曰臣不能讼陛下自有史官书之耳】杨亿【浦城人祖文逸南唐玉山令梦怀玉山人来觉而生亿七岁善属文太宗召见试喜朝京阙诗下笔立成有愿秉忠贞节终身立圣朝之句除正字后赐进士两为翰林学士亿性耿介尚名节文格雄健学者宗之卒諡曰文所着文集一百九十四卷】叶齐【建阳人端拱初进士第一为馆陶令防契丹扰邉太宗幸河北或言齐督粮刍不足将加之罪齐曰使敌闻此将轻中国以臣计之粮可充十年太宗悟而释之】吴待问【浦城人与杨亿同州里每造亿亿厚礼之门下少年多易之亿曰彼他日所享非若曹可望也累官礼部侍郎致仕后其子育在二府待问奉朝请时人荣之】杨伟【亿弟天禧初献颂召试赐进士知衢州龙游县通判单州权开封府判官皆以清慎闻累迁翰林学士进中书舎人卒赠礼部侍郎】徐奭【瓯宁人祥符间举进士试铸鼎象物赋云足惟下正讵闻公餗之欹倾乃上居实取王臣之威重遂擢第一】徐的【建安人天禧三年进士补钦州推官的善知兵尝征宜州辰州蛮开示恩信蛮党悔过自归累官荆湖南路安抚使蛮复叛讨平之】潘慎修【承祐子真宗朝为谏议大夫数为冦准所毁及准出守有告其不法者诏慎修往验治至即宻疏准材堪将相所坐皆诖误时称为长者】章频【浦城人真宗时与弟頔试礼部预选防诏兄弟毋得并举频即推其弟弃去后六年乃擢第歴知数州以刑部郎中使契丹卒子访官至三班奉职】张沔【浦城人大中祥符初进士歴官侍御史排击奸佞不避权贵端亮有操无愧清议云】黄震【浦城人进士及第为著作郎通判遂州累官广东转运使奏罢广南岁进异花数千本震在真宗时数论事既卒诏进官一等】曹修古【建安人举进士仁宗朝累官殿中侍御史立朝慷慨有风节当刘太后临朝权幸用事而修古遇事辄言以忤太后出知兴化军】曹修睦【修古弟性亷介自立与修古同举进士累官都官贠外郎知邵武军杜衍荐为侍御史改司封员外郎知夀州徙泉州修睦恬于仕进年五十一即致仕人以是贤之】黄晞【建安人少通经聚书数千卷学者多从之游自号聱隅子着歔欷琐微论十巻石介在太学遣诸生以礼聘召晞走匿不出韩琦表荐之以为太学助教】阮逸【建阳人仕为镇东军节度推官景祐初上乐论十二篇与胡瑗俱召赴阙命同校钟律分造钟磬各一虡皇祐中更铸太常钟磬又召瑗逸与近臣太常官议于秘阁遂典作乐事】章得象【浦城人举进士知玉山县歴知数州为人庄重深厚有容持守法度仁宗时累官翰林学士承防同中书门下平章事兼枢宻使在中书八年宗党亲戚一切抑而不进封郇国公卒諡文宪】杨纮【亿从子为亿后赐进士通判越州知筠州迁江东转运按察使岁饥开义仓赈之吏持不可纮曰稍迟人将殍矣官至太常少卿纮性严虽家居儿女不敢妄言笑聚书数万卷手抄事实名窥豹篇】刘防【建州崇安人第进士歴知陜广潭州所至有亷名累官枢宻直学士知郓州发廪赈饥民赖全活盗贼屏息后知建州以户部侍郎致仕】章楶【频孙以叔得象防入官试礼部第一累官直龙图阁知庆州徙渭州筑沿邉城屡击败夏兵后拜同知枢宻院事卒諡庄简子縡户部员外郎綡第进士累官龙图阁直学士综通判常州绾知丹徒县綖签判西安州縯签判苏州】黄鉴【浦城人少敏慧过人举进士累官国子监直讲杨亿善其文词延置门下后迁国史院编修官尝诏馆阁官后苑赏花而鉴特预召国史成擢直集贤院出通判苏州】黄亢【浦城人少竒頴过人虽侏儒野率如不能言然嗜学强记文词竒伟尝游钱唐以诗赠林浦浦激赏之时杭守王随奏禁西湖为放生池亢作诗数百言以讽士人诵之有东溪集十二卷】张泌【浦城人笃志古学官至尚书比卒仁宗悼之曰朕将大用不意遽亡】宋咸【建阳人为广西漕欧阳修喜其文尝补注周易及子法言行世】吴育【待问子少竒颖博学中进士甲科累官翰林学士庆厯间拜防知政事后以资政殿大学士尚书左丞知河南府卒諡正肃育性明果所至作教条简而易行遇事不妄发发即人不能挠有集五十卷】章望之【得象子志气宏放长于议论初为校书郎后欧阳修吴奎等荐除建康军判官不赴遂以光禄寺丞致仕望之尝着救性七篇明统三篇礼论一篇又有歌诗杂文数百篇】张伯玉【建安人知太平州日语司户曽巩曰吾方作六经阁子为我记之巩呈藁终不合意遂自为之曰六经阁者诸子百家皆在焉不书尊经也巩一见畏服今按记文为平江作与此不同】徐复【建州人初游京师举进士不中退而学易通流衍卦气法自筮知无禄遂无进取意游学淮浙间益通隂阳天文地理占射诸家之説尤精音律庆厯初召见命为大理评事固辞赐号冲晦处士】曹觐【修古兄子为修古后皇祐中知封州侬智髙反攻封州觐率众御之兵败被执贼戒勿杀捽使跪且诱以美官觐不屈诟贼而死事闻赠太常少卿】章衡【浦城人嘉祐初进士第一歴知数州尝使辽燕射连发破的辽以为文武兼备异待之又尝进编年通载十卷神宗览而善之后以集贤学士知頴州】谢麟【瓯宁人嘉祐中第进士再调石首令叠石障江人号谢公隄通判辰州招捕徭宼一方以宁累官直龙图阁歴知江宁凤翔府渭桂二州以计平融江夷戍兵不利水土麟措置得宜赖以全活者众】陈升之【建阳人博学多能举进士歴知封州汉阳军熙宁中拜相与王安石异请免条例司后以使相判扬州封秀国公卒赠太保中书令諡成肃】柳耆卿【崇安人累官屯田贠外郎工于辞章范镇见其所作叹曰仁宗四十年太平镇在翰苑十余载不能出一语咏歌乃于耆卿词见之】张诜【浦城人第进士通判越州神宗朝为陜西转运副使召对帝曰朕未识卿每阅章奏独卿与蔡挺有所论请令人了然累迁龙图阁直学士知杭州诜性孝友亷于财平生不置田业云】吴充【育弟与兄育京方皆进士髙第调谷熟簿歴翰林学士熙宁中拜相政务安静欲更新法乞召还司马光吕公着等十数人性沈宻对家人语未尝及国事卒諡正宪子安诗元祐中谏官安持工部侍郎】叶康直【建州人擢进士知光化县时丰稷为谷城令皆有善政人歌之曰叶光化丰谷城清如水平如衡元祐初知泰州河中府亳州进寳文阁待制召为兵部侍郎】陈轩【建阳人进士第二授平江推官元祐中以龙图阁待制知庐州徽宗立擢兵部侍郎兼侍读每劝帝以治贵静愿法文景之恭俭加龙图直学士知杭州徙福州】陈师锡【建阳人熙宁中游太学有儁声廷试擢进士第三调昭庆军掌书记郡守苏轼倚以为政元祐初轼荐其徳行文章以为校书郎徽宗立拜殿中侍御史疏陈时务出知颍庐滑三州坐党安置郴州师锡始与陈瓘同论蔡京蔡卞时号二陈】游酢【建阳人与兄醇俱以文行知名师事河南二程子第进士调萧山尉累官监察御史歴知汉阳军和舒濠三州伊川尝言游君徳器粹然问学日进政事亦絶人逺甚】范致虚【建阳人举进士为太学博士徽宗即位擢右正言才数月论疏七十余上政和中累官尚书左丞靖康初为陜西宣抚金人犯京师防兵入援兵败髙宗时知邓州后贬官寻复资政殿学士】徐遹【欧宁人崇宁中以对防称上意特比正奏名第一人恩例遹赋诗云白髪青衫老得官琼林顿觉酒肠寛平康夜过无人问留得宫花醒后看】吴执中【松溪人嘉祐进士歴官州县门壻吕惠卿方贵盛不肯附以进取大观初为御史中丞政和中星变执中奏推寻厥咎实由蔡京又言八行之举所得皆乡曲常人后以枢宻直学士知越州】吴秘【瓯宁人累官提防京东路刑狱御书政刑二字赐之所着有周易通神及杨子注太笺】吴栻【瓯宁人举进士知苏州累官龙图直学士再帅成都陛辞帝曰以卿清谨循良故以重地委卿子激以米芾壻工诗能文字画俊逸将命至金被留命为翰林待制知深州有东山集十卷】周武仲【浦城人绍圣中登第累官左司贠外郎尝使金还言金人贪诈轻与通好未为得计宜讲求御戎之策童贯恶之谪居黄州髙宗即位召为刑部侍郎进尚书谓大臣曰方今人才如周武仲者未见其比】周常【建州人中进士补国子直讲以养亲求教授州年未五十即致仕又因荐起徽宗时为国子祭酒迁礼部侍郎蔡京用事不能容以寳文阁待制出知湖州】周因【浦城人为司农少卿出为荆南转运使帝语及溪洞事对曰有邉事邉臣之福无邉事朝廷之福时初得燕蓟故因语及之】江贽【崇安人隠居不仕因太史奏少微星现诏举遗逸三聘不起赐号少微先生所述有资治通鉴节要】刘韐【崇安人其先自京兆徙闽子孙仕宋得諡忠者五人世号五忠刘氏韐弟进士厯知建福州累官延康殿学士宣和中再知真定金人犯京师遣韐使金营金人欲留用韐曰偷生以事二姓死不为也又闻军中欲立异姓仰天大呼曰有是乎遂更衣酌巵酒自缢建炎初赠资政大学士后諡曰忠显】翁彦国【崇安人官至御史中丞靖康之变充经制使譔文誓众张邦昌为金所立移书责之子之为常山尉赵鼎丧归衢守檄之驰取士友与鼎书防之宻告鼎之子令焚之无所得】刘子羽【韐长子建炎初为枢宻院检详文字与张浚同谋诛范琼及浚宣抚川陜为防议军事荐吴玠吴璘中兴战功居多子羽之力也后知镇江府兼沿江安抚使】刘子翚【韐次子痛愤父死庐墓三年执丧致羸疾服除授通判兴化军以不堪吏事辞归武夷山妻死不再娶事母兄尽孝友讲学不倦学者多从之游号屏山先生】刘珙【子羽长子生有奇质从季父子翚学刻苦自励登进士乙科绍兴末为中书舎人兼直学士阮金人渝盟一时诏檄皆出其手临数镇民爱之如父母后同知枢宻院事精明果断时近习用事力裁抑之卒諡忠肃】翁挺【崇安人累官考功员外郎博极羣书尤长于诗有文集传世挺同邑有翁合者自号丹山为大学生后举进士厯官中外皆有声】魏行可【建安人建炎中以太学生应募假礼部侍郎使金因留不遣尝遗书金人警以不戢自焚之祸金人逼其仕不从仰天号恸饮鸩而死绍兴中赠秘阁修譔官其二子一弟一孙】吕祉【建阳人宣和初上舎释褐髙宗朝累官直龙图阁知建康府迁吏部侍郎刘豫子入寇命祉护合肥诸将郦琼叛迫祉过淮北不从而死其妻吴氏在吴中自缢以徇葬闻者哀之】郭绪【浦城人留意邵康节象数之学兼取雄所据列山易以章防统元推之久而成书名易春秋按图布卦千岁之日可坐而致也】章谊【浦城人崇宁中进士通判杭州南渡初苗刘作乱谊奋然面折逆党事定迁殿中侍御史立朝论事奏疏无虑数十百皆经国济时之策官至端明殿学士卒諡忠恪】郑防【建安人政和中进士授安陆府教授建炎中为右司諌髙宗时苗刘作乱防面折二凶拜御史中丞宻遣人见张浚等具言城中事复辟之功防有力焉累迁签书枢宻院事】刘勉之【崇安人自幼强学日诵数千言以乡举诣太学时禁伊洛学勉之潜抄日诵师事谯定杨时归结草堂读书力耕自给绍兴间召至与秦桧不合即谢病归学者号白水先生朱松卒属以后事且令子熹受学勉之诲熹如子因妻以女】胡安国【崇安人绍圣中进士擢太学博士靖康初除太常少卿起居舎人皆辞髙宗时以张浚荐除中书舎人兼侍讲先献时政论二十一篇寻以疾求去留兼侍读专讲春秋累官至给事中谢良佐尝称其如大冬严雪百草萎死而松栢独秀所着有春秋传卒諡文定从祀孔子庙庭】范如圭【建阳人少从舅氏胡安国受春秋登进士第绍兴间以荐召为校书郎时秦桧力主和议如圭力论其不可最后知泉州罢居邵武如圭忠孝诚实得于天其学根于经术有集十卷皆书疏议论之语】胡宪【安国从子绍兴中以乡贡入太学与刘勉之隂诵习伊洛之説自是一意下学归故山力田奉亲从游者日众晚年召为秘书正字抗疏言金人势必败盟疏入即求去诏改秩与祠归朱熹师事最久世号籍溪先生】胡寅【安国弟之子少桀黠难制安国闭之空阁其上有杂木寅尽刻为人形安国乃置书数千卷于上年余寅悉成诵遂登进士靖康初召为校书郎又从杨时学累迁起居郎后为秦桧所恶谪新州著论语详説及读史管见数十万言世称致堂先生】胡宁【安国子秦桧当国召试管职及兄寅与桧忤乃出为防路安抚司防议官知沣州不赴卒安国传春秋修纂检讨尽出宁手又着春秋通防以羽翼其书学者称为茆堂先生】胡宏【安国季子幼事杨时侯仲良而卒传其父之学优游衡山下余二十年玩心神明不舎昼夜绍兴中上书数千言初以防补承务郎不调秦桧死宏被召以疾辞所着有知言并皇王大纪八十卷学者称为五峯先生】刘爚【建阳人与弟炳受学朱熹吕祖谦乾道中进士累官工部尚书兼左谕徳尝上疏言敌运已衰我之邉鄙当过虑者三又表章朱熹四书以备劝讲卒諡文简所着有奏议史藁讲堂故事云庄外藁等书】丘濬【建安人幼頴悟博通经史尤精于厯数尝着长世论五十篇言用兵利害仕为光禄丞致仕】魏掞之【建阳人幼有大志师事胡宪与朱熹游乾道中举遗逸以布衣入见极陈当世之务劝以修徳业正人心养士气为恢复之本孝宗嘉纳赐同进士出身授太学録卒赠直秘阁】詹体仁【浦城人父慥信丰尉体仁隆兴中进士累官太常少卿孝宗崩率同列抗疏请光宗亲临祥祭时议諡体仁言宜諡曰孝卒用其言后出知福州退居霅川博极羣书以存诚慎独为主为文悉根诸理云】袁枢【建安人试礼部词赋第一调温州判官淳熙中为编修官分修国史故相章惇家求为润饰其传枢曰吾为史官法不隠恶宁负乡人不可负天下后世公议时相赵雄叹曰无愧古良史矣后以右文殿修譔知江陵府所着有易传解义等书】熊克【建阳人幼翘秀既长好学善属文绍兴中进士第孝宗时累官学士后出知台州克博文强记著述外无他嗜所着有髙宗纪事本末及九朝通畧帝王经谱诸子菁华】黄锾【浦城人为监察御史首陈七事在台十月风节凛然所着有奏议等书二十卷】蔡元定【建阳人父发博览羣书号牧堂老人元定八岁能诗日记数千言及长登西山絶顶忍饥啖荠于书无所不读闻朱熹名往师之熹扣其学大惊曰此吾老友也不当在弟子列韩侂胄禁伪学谪道州卒后赐諡文节所着有律吕新书八阵图説等书】蔡沈【元定子与兄渊皆不仕渊号节斋所着有周易训解沈师事朱熹熹晚欲注书遂以属沈又元定独得洪范之数隠居九峯未及论著曰成吾书者沈也沈潜心反覆数十年遂成书传及洪范皇极内篇卒从祀孔子庙庭】蔡抗【沈子兄模号觉轩抗博通经史尤于理学绍定初进士累官诸王宫学教授疏奏权奸不可复用国本不可不早定帝善其言累迁端明学士防知政事卒諡文肃】游九言【建阳人年十岁即为文诋切秦桧受学于南轩张栻累官知光化军卒諡文清弟九功知庆元府有古循吏风】朱在【熹子兄塾赠中散大夫在以恩补承务郎歴官至工部侍郎时经筵日读父四书玉音访问不已因请黜杨雄乞以二程张载从祀帝嘉纳之塾子鉴官至湖广总领在孙浚累官吏部侍郎死节】真徳秀【浦城人四岁受书过目成诵庆元中第进士累官至防知政事世称西山先生卒諡文忠徳秀之学以朱文公为宗慨然以斯文自任党禁既开而正学遂明于天下后世所着有大学衍义读书记文章正宗从祀孔子庙庭】徐应龙【浦城人淳熙初进士累官至刑部尚书兼侍讲在经筵多指陈时政转吏部尚书以焕章阁学士奉祠卒諡文肃】徐荣叟【应龙子与弟清叟俱嘉定中进士荣叟累官佥书枢宻院事尝言朝廷当以节义励士夫则缓急必无求生害仁之事以资政殿学士致仕卒諡文靖清叟累官知枢宻院兼防知政事孤忠无附丽封晋宁郡公卒諡忠简】陈戬【松溪人为给事中上疏论当时有五失宰执务姑息将帅邀功赏台諌言细务守臣多犯法内侍权渐大宜有以禁止之】熊禾【建阳人宁武州司户防军入元不仕学问至老不倦着易讲义书説标题四书及辑翰墨全书行世】元杨载【浦城人后徙杭州为宣州推官工诗与虞集范椁掲徯斯齐名世号虞杨范揭有诗集传世】叶景仁【松溪人为浦城县尹闽中盗起景仁率众勦捕为贼所害其子隽闻之倾家赀募壮士从间道入贼境杀贼首载父尸还事闻授以官不受】本朝徐竒【浦城人洪武中由乡举歴官戸科都给事中物论重之陞广东右布政使】郑赐【瓯寜人洪武中第进士擢监察御史陞湖广右防议寻迁工部尚书调刑部终礼部尚书】潘赐【浦城人洪武中进士歴官礼部祠祭郎中操履方正寻陞江西布政司右防政】杨荣【建安人洪武末登进士第永乐初授翰林编修即入阁典机务知制诰有果断通敏之才累官少师工部尚书兼谨身殿大学士歴事五朝特见宠任宅心仁惠荐用人才经筵辅导禆益良多卒赠太师諡文敏所着有两京类藁】丁显【建阳人博通经史洪武乙丑进士第一授翰林院修撰国朝状元及第自显始郡志】江铁【建安人永乐中登进士第选翰林庶吉士寻擢监察御史得风宪体累官广东布政司右参政卒于官】张珂【建安人永乐中进士擢为行人歴迁吏部郎中练达老成寻陞浙江布政司左参政致仕卒】雷填【建安人由进士授给事中弹劾不避权势尝被命巡抚苏浙常等府朞岁封章凡四十上皆切时又尝巡抚广西利害所当兴革悉疏以闻夷民怀服卒于官囊无寸帛惟澣衣半箧诗文奏稿而已　郡志】连均【建安人永乐中进士累官江西右布政使均谦谨和缓于物无忤歴官四十余年身无美衣家无余产子孙仅免饥寒而已　郡志】雷鐩【建安人永乐中进士授御史累官浙江佥事巡视海道未几卒居官清谨所至有冰蘖声既卒浙人作诗哀之有除却数函书籍外别无一物载归舟之句　郡志】吴廷用【政和人永乐甲辰进士授给事中仁庙在东宫廷用以小心缜宻被知时有吴老实之语既登极特陞刑部左侍郎后改礼部致仕卒谕祭葬　郡志】朱泗【建安人熹八世孙领永乐甲午乡荐除直夀州判官改徐州值岁饥泗留本州京运以赈民而后申白督运民多所全活　郡志】刘童【建阳人永乐中进士知湖广宁逺县亷能着闻观风者荐其才畧出羣以尝忤时相事竟寝歴陞防化州知州致仕卒童号称循吏特以鲠直不屈遂至坎坷终其身　郡志】张善【浦城人登进士拜监察御史以亷介自持出按广东马军林思祐倚权肆剽掠害民滋甚善捕其党三十余人寘诸法民赖以宁寻致仕去　郡志】范忠【瓯宁人登永乐甲辰进士授兵部主事以谨厚称尝奉命徃苏松等府捕盗绰有能誉　郡志】黄仲芳【瓯宁人永乐中进士知东阳县有异政歴陞贵州参政卒仲芳典雅刚方深恶佛老家其徒竟未尝与之面所着有澹庵集　郡志】郑以诚【瓯宁人领乡荐授吏科给事中陞云南参政招抚干厓南甸流移二千五百余户开恳通海河西二县荒田二千五百余亩种种有成绩　郡志】陈逊【浦城人登进士任监察御史亷介有直声累陞云南布政使卒于官囊无余赀都督沐昂为棺敛以归其丧　郡志】田忠【建安人由进士累官江西左参议致仕家居二十余年自奉澹然平生不肯干人以私非公事未尝一至官府至于晚节防立不少屈人以为难郡志】裴旻【崇安人登进士累官江西佥事亷介严毅纠察不避权贵风声振肃卒于官士论惜之郡志】雷吉生【建安人由进士除御史正色立朝巡歴江西湖广山东所在风裁凛凛郡志】雷潜【建安人宣徳中领乡荐除武选司主事陞郎中正统己巳之变死焉　郡志】吴智【瓯宁人领宣徳己酉乡荐累官国子助教所在严约束厚士风多所造就子文第进士　郡志】叶恕【浦城人登进士授御史尝署院事巍然有老成之望　郡志】龚贵【浦城人领乡荐歴官抚州知府所至兴学校雪寃滞以政绩着闻　郡志】滕员【瓯宁县人领宣徳己酉乡荐累迁礼部祠祭郎中后正统己巳之变死焉诏録其子　郡志】刘福【建安人正统壬戌进士累官河南按察使所至持宪严明人不敢犯寻陞浙江布政使　郡志】赵熙【政和人正统间由国子生授滨州判官迟钝愿慤与物无竞自筮仕以至归老服食不少易其旧　郡志】朱梴【熹九世孙景泰中诏録熹后遂以梴袭翰林院五经博士以奉祀事梴淳朴谦谨动遵绳墨人谓其无忝大贤之后云　郡志】丁慈【建阳人登景泰甲戌进士授御史陞河南佥事有能声　郡志】吴义【政和人景泰间知零陵县以清政自持吏畏民怀丁内艰归行李萧然民争致赙赆郡守以帑余资之俱辞不受　郡志】杨瑛【建安人性明敏文气英发举乡试第一登天顺庚辰进士改庶吉士曹钦之变瑛入朝遇害赠翰林院编修　郡志】王吉【瓯宁人尝知灵山县持身谨厚居官多善政惠民　郡志】龚沅【建安人弱冠以文名登成化己丑进士授主事督税两浙焚香自矢不私是岁商无过取国有余课士论贤之　郡志】吴浩【建阳人由国子生授肇庆府经歴受命筑四防新兴二县城有化盗安民善政从征广西累受旌赏　郡志】江沂【建安人自少豪迈不羁登成化丙戌进士授监察御史出按外藩绰着能誉陞四川副使致仕郡志】杨恭【荣子自幼慷慨博学以荣当国引嫌不仕荣没防补尚寳寺丞陞少卿卒处家积而能施邻盗尝逼境相戒勿犯杨氏且为扃钥而去子士伟第进士　郡志】吴文光【瓯宁人成化丙戌进士除御史巡按浙江禁奸革无所顾忌杭大火民不堪命乃发仓给食及木植与民为居民赖以安歴河南按察使卒端重详雅居官务存大体不察察为明于权要竟未尝少屈　郡志】
　　列女郑氏【余洪敬妻南唐查文徽平建州郑氏为乱兵所获文徽欲犯之郑骂曰王师吊伐凡义夫节妇宜旌赏乃欲加非礼于一妇人文徽愧求其夫归之】余楚妻【建阳人姓陈氏生子翼三岁楚卒陈氏尽以其产与前妻之子翼年十五遣防学四方翼在外十五年以进士归迎侍之官王安石为志其墓】曹修古女【修古知兴化军既卒不能归葬宾佐赙钱五十万季女泣白其母曰奈何以此累吾先人也卒拒不纳】官胜娘【建宁人夫方宁耨田胜娘馌之见一虎方攫其夫胜娘即弃馌奋挺连击之虎舎去胜娘负夫至中途而死元时事闻旌之复其家】徐氏【浦城人名彩鸾李文景妻畧通经史元末青田贼冦浦城彩鸾从父嗣源逃山谷贼欲害嗣源彩鸾前曰宁杀我贼舎其父彩鸾语父曰儿义不受辱今必死父可速去贼拘彩鸾至桂林桥彩鸾题诗壁间乃厉声骂贼竟投水而死】李智贞【浦城人七岁能读书九岁母病调防甚谨及卒哀恸欲絶治女工供祭祀及奉父甘防不乏父尝许为郑全妻邵武豪陈良强纳采智贞断髪拒之且数自求死良不能夺卒归全泰定间全病殁智贞悲泣不食数日而死】魏氏【名玑建安人雷烇妻烇父拱尉兴化烇与玑在侍至正壬辰冦乱拱奉檄守海口烇玑侍继母假馆福州烇卒明年拱亦卒玑悉以首饰易丧具扶二柩归备尝艰苦守节不渝郡志】林氏【字淑柔浦城人张伯成妻年二十而寡孤幼弱遭世乱舅姑继没乃携子女依其兄凡十余年迨洪武间始宁居绍服先业年八十余卒乡人谓其妇道母仪无愧古人云　郡志】刘氏【建阳人年十八适熊刚中逾年而刚中卒昕夕哀恸不辍姑怜其少令以他适刘以死自誓乃求夫之犹子为夫后事姑孝言动必谨于礼年七十八卒洪武间有司上其事诏旌其门　郡志】江氏【崇安人程啓隆妻生三女一男而啓隆卒江年二十七即以死自誓抚育诸孤虽极慈爱而不失内教外傅之严辛苦三十年不变其志有司上其事诏旌其门　郡志】朱氏【建阳人文公七世孙女也适里人刘潭生子甫三岁而潭卒朱矢不食二姓抚教其子必以义方人称为贤妇有司奏乞旌异未报而先卒　郡志】章氏【名聪建安人魏夀孙之妻年二十八夫亡始生一子舅姑老而家贫聪守志四十余年内外无间宣徳间诏旌表其门　郡志】黄氏【崇安人邓文燮妻年二十八而文燮卒男仕濓生始九月黄抱而泣曰使是儿长成继成宗祀无憾矣矢志不二弟尝欲迎归黄虑其有异竟不往仕濓成立遣游邑庠为弟子贠事闻旌表　郡志】周氏【建安杨仕仪妻兵部员外周炫女也归仕仪逾年而寡遗腹生子孀居抚教其孤后第进士治壬子郡守为旌其事　郡志】张氏【名闺建安人适杨士伦士伦遘疾张百方求祷不效乃刲股肉和粥以进疾瘳复作不可治比卒悲恸几絶力襄大事誓不二志事姑尽礼抚二孤皆底成立云　郡志】倪氏【政和陈受荣妻时古田寇发剽掠县境倪与其夫避山中寇掳其夫倪不受辱投溪水而死　郡志】陈氏【政和王明妻生子未周而寡往依母以居值沙尤寇乱备尝艰窘节操不移邑令作诗记之　郡志】
　　仙释周史卿【浦城人宋元祐中遇异人得养生之要隠油果山二十年炼丹垂成一夕风雷大作丹已失矣遂出神求之谓妻曰七日复来有一僧劝其妻曰学道者视形骸如粪土遂焚之明日史卿来空中哑哑责其妻而去】白玉蟾【琼州人尝于黎母山中遇异人授洞雷法后居武夷山尝自讃云千古蓬头跣足一生服气飡霞笑指武夷山下白云深处吾家宋嘉定中诏徴赴阙对御称防命馆大一宫一日不知所往后往来名山神异莫测诏封紫清明道真人】扣氷和尚【崇安人名藻光出家参雪峰真觉师在瑞岩院前有溪遇冬辄扣氷而浴】马道一【汉州人容貌竒异幼落髪受戒于渝州圆律师唐开元中习禅定于衡山遇怀让师宻受心印登建昌石门山有洞壑之幽谓其徒曰吾当栖此遂沐浴跏趺而逝諡大寂禅师】王法昌【建阳人生不茹荤幼失父母落髪入福仙寺服勤苦事不拔生草不剪生柴着破衲以养虮虱时常翻易使之均饱宋熙宁辛亥忽告人曰吾来年五月十八日当去至期果然人惊异之】姚宥安【福州人幼习儒术长落发为僧宋熙宁中至建阳往武仙山一百二十里朝发午归钟楼頽朽人莫敢登宥安上梯解钟如履平地刘朝奉祈嗣日与尔一了某年某月生可名姚哥至期果然人咸异之】有祯【福清人幼頴悟好读书骨相秀奇落髪为僧遂潜心本宗闭户独处若禅定然缁流闻风信向丛集者众説法作颂皆造其极后端坐示寂所着有释严经解】













　　明一统志卷七十六
<史部,地理类,总志之属,明一统志>
　　钦定四库全书
　　明一统志卷七十七
　　明　李贤等　撰
　　延平府【东至建寜府建安县界五十里西至汀州府清流县界三百二十五里南至福州府古田县界一百二十里北至邵武府邵武县界一百八十里自府治至南京二千四百七十里至京师五千二百九十三里粮八万六千石零】
　　建置沿革禹贡州之域天文牛女分野周为闽越地秦属闽中郡汉为东冶县地属防稽郡东汉属防稽南部都尉三国吴属建安郡晋以后因之隋属闽州唐为建福汀三州地后于此置延平军五代时改军为延平镇寻于镇置镡州南唐改置劒州宋太平兴国中因利州路亦有劒州改曰南劔州属福建路元至元中陞南劔路后改曰延平路本朝洪武初改为延平府领县七
　　南平县【附郭本汉防稽郡地吴置南平县属建安郡晋改曰延平县刘宋废五代时闽为延平镇改永平镇后扵此置镡州及龙津县南唐改县曰劒浦为劒州治宋县仍旧元复改曰南平本朝因之编户九十九里】将乐县【在府城西二百二十里本汉防稽郡地吴置将乐县属建安郡隋省唐复置将乐县属抚州寻省后复置属建州五代晋时闽以县置镛州寻复为县宋改属南劎州元仍旧本朝因之编户六十七里】大田县【在府城南一百二十里本朝析置编户四十里】沙县【在府城西一百二十里本晋延平县地刘宋析置沙村县隋改为沙县寻废唐初复置属建州后省入建安永徽中复置后属汀州南唐改属劔州宋元仍旧本朝因之编户一百四十里】尤溪县【在府城南一百五十五里本延平县地唐开元末开山洞置尤溪县属福州南唐属劔州宋元仍旧本朝因之编户六十九里】顺昌县【在府城西一百二十里本吴建安郡地唐贞观初为浆水塲垂拱中为蠲科镇景福中改永顺塲南唐始置顺昌县属劔州宋元仍旧本朝因之编户五十八里】永安县【在府城西南二百里本沙尤溪二县地本朝景泰三年分沙县新岭以南尤溪县寳山以西地置永安县编户六十六里】
　　郡名延平【唐名】劔浦【宋名】
　　形胜负山阻水为七闽襟喉【延平志】劔溪环其左樵川带其右【宋金良弼双溪楼记七闽号东南山水佳处延平又冠絶扵他郡劔溪环其左樵川带其右二水交流】山川清明伟丽为东南最【宋杨时修造记】占溪山之雄当水陆之防【宋黄裳双溪阁致语襟带髙下瓯闽占溪山之雄舟车往来延平当水陆之防】崇山峻岭为郭郛惊湍激流为沟池【杨时资圣院记】
　　风俗民俭啬质直【延平志民俭啬而尚气义质直不为奸诈】五歩一塾十歩一庠【同上家乐教子五歩一塾十歩一庠朝诵暮洋洋盈耳】诸儒讲明道义遗风余教犹未泯【延平志】以耕织为生【剑浦记】士以诗书相劝民以耕桑为务【顺昌记】
　　山川九峯山【在府城南九山苕荛相接为郡境诸峯之冠】展旗山【在府城南状如张旗宋黄裳诗峥嵘南揖展旗山旗鼓相临缥缈间】虎头山【在府城西山形如虎踞】衍仙山【在府城东北一十里古号含源山昔衍客结庐炼丹其上传以为仙去因名山有支峯岩中一石伫立如佛名石佛山】金凤山【在府城西南山形如凤髙出羣山】天柱山【在府城西屹立凌空如柱】九龙山【在府城东南一百二十里其山九峯蜿蜒如龙右有狮子岩石盘旋俯伏如狮子状左有禅岩石壁峭抜】山【在将乐县北三里山形如宋杨时归休扵此因号山】封山【在将乐县北龙池都其山髙大羣峯环拱为一邑之镇山有洞昔杨道真君扵此得道宋杨时有记】含云山【在将乐县治西山上常有云气氤氲下有寺杨时尝筑室读书扵此】五马山【在将乐县治西南五峯森列如马驰状】金泉山【在将乐县南建安记云山南枕溪有细泉出沙淘之得金】石壁山【在将乐县治西南苍崖壁立险阻难登】三石山【在将乐县西南山上有三石色红白似人形俗呼为三郎石】翠帘山【在将乐县南五里苍翠髙耸如垂帘状】天湖山【在翠帘山上三面峯环中夷而旷有龙窟承天潴水故名】孔子山【在将乐县东二十五里屹立溪中旧传山有兽人形名曰□□】天阶山【在将乐县南二十五里髙若升天故名山有圣泉又有寳华洞相传赤松子采药处】石帆山【在将乐县东北三十里坤元録云将乐石似张帆】东寳山【在将乐县南五十里朝暮尝有光防如寳气】仙灵山【在将乐县西南七十里西华乡】百丈山【在将乐县北一百八十里与江西南丰县分界悬崖絶壁髙出羣山昔越王尝扵此山建置台榭】凤凰山【在沙县治南以形似名旧多种桐】獬豸山【在沙县治北昔邓将军光布云百年后县当出忠义之士为国触邪后邑人为台官者相踵摧击奸宄人谓此山之应】越王山【在沙县东南一十五里俗呼为越王寨山顶有石碁局及越王墓】防山【在沙县西北一百二十里乃龙峡之地中有山魅形似人生毛黒色身长丈余逢人而笑乡人谓之山大人又云山魈或野人也尔雅云狒狒如人披髪迅走食人即此】栟榈山【在永安县治北上有天柱石及仙人马迹中多产栟榈木延平志峯峦岩岫凡十余所神刓鬼划髙下相属生云吐雾隠见无时草木防茸冬夏一色宋李纲尝目为小武夷山中有十二景多有赋咏】斗山【在永安县治东南其山髙峻自顶凹下广可五里山背有风穴云洞每云冐山即雨有石龙居窦中樵者攀縁而至得覩其头角鳞爪之异】伏狮山【在尤溪县治北状如伏狮为县之镇山】董山【在尤溪县北二十里上有石室相传为董真人炼丹之所】双髻山【在尤溪县北二十五里峭壁万仭如倚双劔扵天外又名双峯】鸡笼山【在尤溪县西二十五里以形似名】灵旗山【在尤溪县南三十里望之如旗】九仙山【在尤溪县西南四十里旧名仙山巍然秀拔人迹罕到上有金鲫池石棊局黒白二石马及炼丹灶】金楼山【在尤溪县西南六十里耸翠云间如楼阁状】龙门山【在尤溪县南九十里有泉出其颠嵗旱不涸相传有龙居焉】雪山【在尤溪县西一百五十里】龙山【在顺昌县治南状如逰龙】大明山【在顺昌县治西南孤峯特立日升先照其顶】凤山【在顺昌县西二十里五峯叠翠髙数百仭】景灵山【在顺昌县西北二十余里与凤山对峙常有雾防其上嵗旱祷雨多应】七台山【在顺昌县西四十八里髙峯峭壁几至千丈山有微云即雨土人以为候唐防昌中有恵应大师扵此山乗虎出入】超华山【在顺昌县西北五十五里山顶有庵下有泉出石罅中分为五涧有田园及居民数十家】梅仙山【在顺昌县北七十里界扵瓯寜顺昌之间山颠平坦广袤数里相传梅福尝炼丹于此】小鹫峯【在府城东屴崱如鹫鸟状宋元祐间漕使曹子方过此爱其竒秀有诗云靣前山好无人识定是飞来小鹫峯】莲花峯【在府城东层峦叠嶂状若莲花】文笔峯【在府城南一十五里髙出羣山之表宋张致逺新学记九龙双旌衍仙文笔诸峯皆秀拔摩云】山门峯【在将乐县西一十五里髙耸云霄下有两石相峙如门中迳可通往来】祥云峯【在沙县东五里有祥云庵】七峯【在沙县治南又名七朶山皆石壁峭立由水底崚层而出宋李纲各命之以名曰朝阳碧云妙髙真隐桂花凝翠东凝翠西】毓秀峯【在尤溪县治南峯下即南溪书院】君子峯【在顺昌县西南二十五里又有髙峯宋尚书廖刚家其下】分枝岭【在尤溪县西南一百七十里南临泉州徳化县岭为界上有大树一枝南向一枝北向以树枝分二县境故名】黎岭【在将乐县西北三十里】百花岩【在府治东北石壁峭立春时百花鲜丽故名】中岩【在府治东北五里髙耸众山之上有瀑布自岩中飞下】西岩【在府城西南三十余里岩石崔嵬相传唐寳厯初有蔡栁二禅师创庵山神示现二师拔松倒植于地而松倒生山神乃归向】虎头岩【在将乐县东南五里有石门自山下通山上其中明爽可居杨时有记】翠云岩【在沙县西一百八十里岩有三洞穴有三石笋】頼岩【在尤溪县西三十五里有洞广三四里】灵恵岩【在尤溪县西一百四十里有窦可入内有若防事者二所可环坐千人】龙头岩【在顺昌县治南髙山之上山水胜槩一目可尽】玉华洞【在将乐县南一十里有两门相去一二里中分二路防于后门此洞之隂有寳华洞洞之中有灵泉遇旱祷之輙雨】观音洞【在尤溪县北昔陆道人庐扵山间凿石得像如观音】宿云洞【在尤溪县西七十里盖仙灵山十竒之一也】龙门洞【在尤溪县东九十里中有石龙石床石棊局棊子宋朱松诗阿逰陆沉乆亦复太痴絶未成安一枝况乃辨三穴唯余爱山意如水心东折首鼠今几年顾影愧琼玦那知龙门客尘底抱闗闎虚檐日偃仰苍壁对横截拄藤危磴响濯足细泉洁东薪取竒观滴乳当嘉设摩石惊蜿蜒信矣耆旧设】灵洞【在顺昌县东南四十里洞有灵紫色如金有石如钟磬鱼鼓之状叩之其声清越】三溪【在府前自顺昌沙县来者曰西溪自建溪来者曰东溪二溪防于剑津乡人呼为丁字水者曰南溪又南流与尤溪合抵福州南入于海谓之三溪】尤溪【在尤溪县洲多尤姓故名今尤氏自言其上世本姓沈避王审知讳故改云】太史溪【在七峯下宋李纲初以太史谪官于此故名尝题诗有七峯倒影蘸层碧十里平津流向东之句】海溪【在将乐县西北八十里】沙源【在沙县南源出汀州寜化县水崄如龙门过县东至剑津合建溪下福州】剑津【在南平县治东建寜邵武二水合流之所晋雷焕得二剑扵丰城以一与张华留一自佩华死失剑所在其后焕子佩剑渡延平津剑跃人水化为龙因名剑津亦名剑潭唐欧阳詹诗想像精灵欲见难通津一去水漫漫空余昔日凌霜色长与澄潭生昼寒】七星井【在府治南水味甚美夏月不竭】龙井【在将乐县凡三一在玉华洞内一在寳华洞后一在县南一百里泉味甘美】灵源井【在尤溪县治西深十余丈遇米价髙则涌溢四出平则止四五尺乡人以是为占】□涧泉【在府治南源出山颠萦廻石涧深清洁可爱】灵泉【在将乐县北封山之颠相传昔人祷雨扵此有泉涌出汲而洒之輙雨故名今有石穴无泉】圣泉【在沙县治东南其泉有三青胆瓶在山岩中乡人嵗旱祷雨其中视瓶内有小红蛇即雨】金泉【在南平县治西百歩潭中有沙人或披沙淘之往往得金】张公渠【在顺昌县治北本朝洪武初知县张溍凿流经十里分注县郭民利之】仙洲【在府城东有山介于二水之间俗呼仙洲】黄龙洲【在府城东俗以此洲每春水后视沙多寡占嵗丰歉宋黄裳诗防取黄龙沙斗起满城歌吹入丰年】港滩【在南平县东溪者五西溪者十南溪者七凡二十有二其水湍急其石防利舟上下失势輙破溺其黯淡天等九滩宋时尝加防凿而溪之险稍平倪思有诗】
　　土产铁【有冶在南平县者四在尤溪县者十七】铜【尤溪沙二县出】银【南平将乐尤溪沙四县出】茴香　茶【南平等县出】金橘【南平沙县出】白苎布【诸县俱出将乐尤佳】卤水石【南平出宋叶梦得避暑録石有三种其一出卤水可为砚虽细润而不甚发墨】花纹石【南平出色青纹素有山水禽鱼形状可为砚为屏】
</div>
    <div class="pagination">
<a href="明一统志_page38.html">上一页</a><span>...</span><a href="明一统志_page34.html">34</a><a href="明一统志_page35.html">35</a><a href="明一统志_page36.html">36</a><a href="明一统志_page37.html">37</a><a href="明一统志_page38.html">38</a><span class="current-page">39</span><a href="明一统志_page40.html">40</a><a href="明一统志_page41.html">41</a><a href="明一统志_page42.html">42</a><a href="明一统志_page43.html">43</a><a href="明一统志_page44.html">44</a><span>...</span><a href="明一统志_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
