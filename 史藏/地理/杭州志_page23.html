<!DOCTYPE html>
<html>
<head>
    <meta charset="UTF-8">
    <title>杭州志 - 第 23 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杭州志 - 第 23 页/共 91 页</h1>
    <div class="content">　　又摇柔橹下严滩，一片离情强自宽。
　　鸦噪暮云天寂寂，雁归极浦水漫漫。
　　敲篷雪霰和愁碎，拍枕江声入梦还。
　　今夜客帆何处宿，乱山青外是长安。
　　永遇乐  
　　白  朴
　　元辛卯春二月三日，  同李敬安提举游杭州西湖
　　一片西湖，四时烟景，谁暇游遍。红袖襟楼，青旗柳市，几处帘争卷。六桥相望，兰桡不断，十里水晶宫殿。夕阳下，笙歌人散，唱彻采菱新怨。    金明老眼，华胥春梦，肠断故都池苑。和靖祠前，苏公堤上，漫把梅花捻。青衫尽耐，濛濛雨湿，更著小蛮针线。觉平生，扁舟归兴，此中不浅。
　　沁园春　游孤山寺寄姜中丞 
　　张之翰
　　若论西湖，颖川汝阴，俱难似之。正涌金门外，天开罨尽；钱塘岸侧，城展玻璃。曾借扁舟，晚凉一棹，先向孤山近处嬉。回头望，是孤山楼阁，烟霭参差。    淡妆浓抹相宜，道不独晴奇雨亦奇。访欧公遗像，仍存古井；逋仙旧隐，犹有荒祠。泉若通灵，梅如解语，应也怪公题咏迟。从今后，怕公余无事，准备新诗。
　　水调歌头　江浙贡院 
　　吴  存
　　尺一九霄下，华发起江湖。西风吹我衣袂，八月过三吴。十五西湖月色，十八海门潮势，此景世间无。收人砚蜍滴，供我笔头枯。    七十幅，五千字，日方晡。贝宫天网下罩，何患有遗珠。用我玉堂金马，不用清泉白石，真宰自乘除。长啸吴山顶，天阔雁行疏。
　　虞美人　别鲁道源
　　何景福
　　三年奔走荒山道，喜说苕溪好。苕溪秋水漫悠悠，载将离恨上杭州。    干戈未已身如寄，安乐知何处。青溪溪上钓鱼矶，纵使无鱼，还有蟹螯肥。
　　忆秦娥　南方怀古
　　王  蒙
　　花如雪，东风夜扫苏堤月。苏堤月，香销南国，几回圆缺。    钱塘江上潮声歇，江边杨柳谁攀折。谁攀折，西陵渡口，古今离别。
　　[双调]蟾宫曲  
　　奥敦周卿
　　西山雨退云收，缥缈楼台，隐隐汀洲。湖水湖烟，画船款棹，妙舞轻讴。野猿搦丹青画手，沙鸥看皓齿明眸。阆苑神州，谢安曾游。更比东山，倒大风流。    西湖烟水茫茫，百顷风潭，十里荷香。宜雨宜晴，宜西施淡抹浓妆。尾尾相衔画舫，尽欢声无日不笙簧。春暖花香，岁稔时康。真乃上有天堂，下有苏杭。
　　[双调]新水令　题西湖
　　马致远
　　四时湖水镜无瑕，布江山自然如画。雄宴赏，聚奢华，山景本无价![庆东原]暖日宜乘轿，春风堪信马，恰寒食有二百处秋千架。向人娇——杏花，扑人衣——柳花，迎人笑——桃花。来往画船游，招飐青旗挂。[枣乡词]纳凉时，波涨沙，满湖香芰荷蒹葭。莹玉杯，青玉斝，恁般楼台正宜夏。都输他沉李浮瓜。[挂玉钩]曲岸经霜落叶滑，谁道是秋潇洒，最好西湖卖酒家，黄菊绽东篱下。自立冬，将残腊，雪片似江梅，血点般山茶。[石竹子]锦绣钱塘富贵家，簪缨画戟官宦衙，百岁能欢几时价?可惜韶华过了他!  [山石榴]橹摇摇，声嗟呀，繁华一梦天来大。风物逐人化，虚名争甚那?孤舟驾，功名已在渔樵话，更饮三杯罢!  [醉娘子]真个醉也么沙，真个醉也么沙，笑指南峰，却道西楼——真个醉也么沙![一锭银]欲赋终焉力不加，囊箧更俱乏。自赛了儿婚女嫁，却归来林下。  [驸马还朝]想象间神仙宫类馆娃，俯仰间飞来峰胜巫峡。葛仙翁、郭璞家，几点林樱似丹砂。  [胡十八]云外塔，日边霞，桥上客，树头鸦，水亭山阁日西斜。哎，老子醉么，宜阆苑泛浮槎。[阿纳忽]山上栽桑麻，湖内寻生涯；枕头上鼓吹鸣蛙，江上听甚琵琶。[尾]渔村偏喜多鹅鸭，柴门一任绝车马。竹引山泉，鼎试雷芽。但得孤山寻梅处，苫几间草厦；有林和靖是邻家，喝口水西湖上快活煞!
　　[双调]水仙子　和卢疏斋西湖
　　马致远
　　春风骄马五陵儿，暖日西湖三月时。管弦触水莺花市，不知音不到此。宜歌宜酒宜诗。山过雨颦眉黛，柳拖烟堆鬓丝，可喜煞睡足的西施。
　　[双调]拨不断  
　　马致远
　　浙江亭，看潮生。潮来潮去原无定，惟有西山万古青。子陵一钓多高兴，闹中取静。
　　[中吕]山坡羊　西湖杂咏
　　薛昂夫
　　春
　　山光如淀，湖光如练，一步一个生绡面。叩逋仙，访坡仙，拣西湖好处都游遍，管甚月明归路远。船，休放转；杯，休放浅。
　　夏
　　晴云轻漾，薰风无浪，开樽避暑争相向。映湖光，逞新妆，笙歌鼎沸南湖荡，今夜且休回画舫。风，满座凉；莲，入梦香。
　　[南吕]一枝花　携美人湖上归 
　　张可久
　　长天落彩霞，远水涵秋镜。花如人面红，山似佛头青。生色围屏，翠冷松云径，嫣然眉黛横。但携将旖旎浓香，何心赋横斜瘦影。[梁州]挽玉手留连锦英，据胡床指点银瓶。秀娥不嫁伤孤零。想当年小小，问何处卿卿?东坡才调，西子娉婷，总相宜千古留名。咱两个慢相邀此地陶情：六一泉上诗成，三五夜花前月明，十四弦指下风生；可憎，乘兴，捧红牙合和伊州令。万籁寂，四山静，幽咽泉流石上声，鹤怨猿惊。[尾]岩阿禅窟鸣金磐，波底龙宫漾水晶。夜气清，酒力醒；宝篆销，玉漏鸣。笑归来仿佛二更，煞强似踏雪寻梅灞桥冷。
　　[双调]殿前欢　次酸斋韵二首
　　张可久
　　钓鱼台，十年不上野鸥猜。白云来往青山在，对酒开怀。欠伊周济世才，犯刘阮贪怀戒，还李杜吟诗债，酸斋笑我，我笑酸斋。    唤归来，西湖山上野猿哀。二十年多少风流怪，花落花开。望云霄拜将台，袖星斗安邦策，破烟月迷魂寨。  酸斋笑我，我笑酸斋。
　　[黄钟]人月圆　秋日上 
　　张可久
　　笙歌苏小楼前路，杨柳尚青青。  画船来往，总相宜处，浓淡阴晴。杖藜闲暇，孤坟梅影，半岭松声。老猿留坐，白云洞口，红叶山亭。
　　[双调]落梅风　春晓
　　张可久
　　东风景，西子湖。湿冥冥柳烟花雾，黄莺乱啼蝴蝶舞。几秋千打将春去。
　　[中吕]红绣鞋　西湖雨
　　张可久
　　删抹了东坡诗句，糊涂了西子妆梳。山色空濛水模糊。行云神女梦，泼墨范宽图。挂黑龙天外雨。
　　[中吕]朝天子　西湖
　　徐再思
　　里湖，外湖，无处无春处。真山真水真画图，一片玲珑玉。宜酒宜诗，宜晴宜雨，销金锅锦绣窟。老苏，老逋，杨柳堤梅花墓。
　　[商调]梧叶儿　钓台
　　徐再思
　　龙虎昭阳殿，冰霜函谷关，风月富春山。不受千钟禄，重归七里滩。赢得一身闲，高似他云台将坛。
　　[双调]蟾宫曲　西湖夏宴
　　徐再思
　　卷荷筒翠袖生香，忙处投闲，静处寻凉。一片歌声，四围山色，十里湖光。只此是人间醉乡。更休题天上天堂。老子疏狂，信手新词，赠与秋娘。
　　[中吕]红绣鞋　秋日湖上
　　王举之
　　红叶荒林洒酒兴，黄花老圃诗情。柳塘新雁两三声。湖光扶不定，山色画难成。六桥风露冷。
　　钱塘怀古  
　　丁鹤年
　　钱塘佳丽冠南州，故国繁华逐水流。
　　龙虎已消王霸气，江山空锁古今愁。
　　吴臣庙冷潮喧夜，宋主陵荒塔倚秋。
　　最是西湖歌舞地，数声渔笛散凫鸥。
　　重到西湖  
　　丁鹤年
　　涌金风月昔追欢，一旦狂歌变永叹。
　　锦绣湖山兵气合，金银楼阁劫灰寒。
　　雪晴林墅梅何在?霜冷苏堤柳自残。
　　欲买画船寻旧约，荒烟野水浩漫漫。
　　九  溪  
　　张  昱
　　春山飘缈白云低，万壑争流下九溪。
　　拟溯落花寻幽径，桃源无路草萋萋。
　　过临平湖  
　　张  昱
　　船过临平欲住难，藕花红白水云间。
　　只因一霎溟濛雨，不得分明看好山。
　　过临平  
　　吴景奎
　　舟过临平后，青山一点无。
　　大江吞两浙，平野人三吴。
　　逆旅愁闻雁，行庖只脍鲈。
　　风帆如借便，明日到姑苏。
　　[中吕]粉蝶儿(北)　秋日湖上西湖游赏 
　　贯云石
　　描不上小扇轻罗，你便是真蓬莱赛他不过。虽然比不的百二山河，一壁厢嵌平堤，连绿野，端的有亭台百座。暗想东坡逋仙诗有谁酬和?[好事近(南)]漫说凤凰坡，怎此繁华江左。无穷千古，真个是胜迹极多。烟笼雾锁，绕六桥翠障如螺座；青霭霭山抹柔蓝，碧澄澄水泛金波。[石榴花(北)]我则见采莲人和采莲歌，端的是胜景胜其他。则他那远峰倒影蘸清波，晴岚翠锁，怪石嵯峨。我则见沙鸥数点湖光破，咿咿哑哑橹声吹过。我则见这女娇羞倚定着雕栏坐，恰便是宝鉴对嫦娥。  [料峭东风(南)]缘何，乐事赏心多?诗朋酒友吟哦。花浓酒艳，破除万事无过；嬉游玩赏，对清风明月安然坐。任春夏秋冬，适兴四时皆可。  [斗鹌鹑(北)]闹穰穰的急管繁弦，齐臻臻的兰舟画舸；娇滴滴粉黛相连，颤巍巍翠云翠云万朵。端的是洗古磨今锦绣窝。你不信试觑波：绿依依杨柳千株，红馥馥芙蕖万朵。[扑灯蛾(南)]清风送蕙想，月穿岫云破。清湛湛水光浮岚碧，响响珰珰晓钟敲破。乌噎噎猿啼在古岭，见对对鸳鸯戏清波。高耸耸雷峰蘸影，碧澄澄水中鱼戏动新荷。  [上小楼(北)]密匝匝那一坨，疏剌剌这几窝。我这里对着晴岚，倚着青山，湛着清波。微雨初收，微烟初散，微风初过。却正是再休题淡妆浓抹。  [扑灯娥(南)]叠叠层楼画阁，簇簇奇花异果。远远的绿莎茵，茸茸的芳草坡，圪登的马蹄踏破。隐隐似长桥跨波，袅袅似绿柳金拖。飘飘漾漾渔舟钓艇，点点见满船雨笠共烟蓑。[尾声]阴晴昼夜皆行乐，古往今来吟咏多，雪月风花事事可。
　　[正宫]小梁州　秋
　　贯云石
　　芙蓉映水菊花黄，满目秋光。枯荷叶底鹭鸶藏，金风荡，飘动桂枝香。[幺]雷峰塔畔登高望，见钱塘一派长江。湖水清，江潮漾。天边斜日，新雁两三行。
　　[双调]天香引　西湖感旧
　　汤  式
　　问西湖昔日如何?朝也笙歌，暮也笙歌。问西湖今如何?朝也干戈，暮也干戈。昔日也三十里沽酒楼香风绮罗，今日个两三个打鱼船落日沧波。光景蹉跎，人物消磨。昔日西湖，今日南柯!
</div>
    <div class="pagination">
<a href="杭州志_page22.html">上一页</a><span>...</span><a href="杭州志_page18.html">18</a><a href="杭州志_page19.html">19</a><a href="杭州志_page20.html">20</a><a href="杭州志_page21.html">21</a><a href="杭州志_page22.html">22</a><span class="current-page">23</span><a href="杭州志_page24.html">24</a><a href="杭州志_page25.html">25</a><a href="杭州志_page26.html">26</a><a href="杭州志_page27.html">27</a><a href="杭州志_page28.html">28</a><span>...</span><a href="杭州志_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
