<!DOCTYPE html>
<html>
<head>
    <meta charset="UTF-8">
    <title>山西通志 - 第 493 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 493 页/共 700 页</h1>
    <div class="content">　　朱毓彝妻郭氏流寇至掠氏上马毓彝怒奋前系之遂遇害郭氏骂曰速杀我得从夫地下断不从贼也贼并杀之廵抚呉奏闻旌表
　　生员周崇妻杨氏崇亡家赤贫累日不举火饥不能忍以绳缚腰腹积久衣为之断困极而死州人怜之举以上闻建坊旌表
　　髙氏某继妻封恭人年十八夫卒无子女孀居守志值流寇起恐被辱投井隣人救之死而复苏崇祯十六年题请旌表
　　张氏武库主事成徳母霍氏徳继妻成氏徳妹也妹年二十余因家难未嫁崇祯甲申闯贼陷京城徳恸哭持鸡酒奔奠桂宫前奠毕归家顾妹曰我死汝何依妹请先死徳称善哭而视其缢妻霍请继之徳痛不及视入别其母哭尽哀出而自经其母亦即从之
　　宋福善妻史氏举人张坦妻李氏任光济妻李氏以上俱守志节
　　国朝
　　武生刘煌妻杜氏聪慧能书少未有子煌因涉讼卒于平阳客舍榇还氏哭之恸决志从死夫殡前一日自缢检衣带中有遗书曰与夫尽节毫无争端盖虑母氏之有异言也司李邹某奏请于朝旌表其门
　　周女字刘芳年十五于归有期芳卒女欲自尽家人防卫甚至女乃减饮食渐积羸瘦不数月而死
　　李维杞妻郝氏维任徳化令卒于官氏年二十有奇歴五千余里扶柩归歳凶濒死节操弥坚子思民中顺治丁酉榜
　　邢其恕妾许氏其恕客淮扬娶氏甫生子其恕殁柩将归里父母訹以利害咸阻其行氏曰已为邢氏妇死亦无辞及至事嫡甚谨朝夕哭泣卒以忧伤死闻者悼叹
　　邑廪生杨翼妻程氏翼病笃氏语夫曰君死妾不独生翼卒氏尽鬻其产厚殓之掩户盥沐自经柩侧
　　生员阎名通继妻荀氏黄家相妻曹氏晁应春妻杨氏韦文璧妻郭氏周锡爵妻安氏生员张承光妻乔氏成嘉灿妻闗氏马载书妻郭氏韩志科妻张氏韩育俊妻朱氏朱鼐□妻赵氏范嘉宾妻朱氏杨文芳妻刘氏生员安贞妻杨氏生员安承敎嫡母韦氏石焕妻郭氏周奇英妻朱氏张永□妻朱氏刘润沂妻姜氏安演妻乔氏张怀徳妻任氏翟盛朝妻李氏薛安所妻王氏朱学熹妻马氏朱充谯妻贺氏邢其慈妻李氏以上俱守志节









　　山西通志卷一百五十一
<史部,地理类,都会郡县之属,山西通志>
　　钦定四库全书
　　山西通志卷一百五十二
　　列女【四】
　　潞安府
　　长治县
　　战国
　　赵奢妻括之母也赵王以赵括为将代廉颇其母上书言扵王曰括不可使将王曰何以对曰始妾事其父时为将身所奉饭饮而进食者以十数所友者以百数大王及宗室所赏赐者尽以予军吏士大夫受命之日不问家事今括一旦为将东向而朝军吏无敢仰视之者王所赐金帛归藏扵家而日视便利田宅可买者买之王以为何如其父父子异心愿王勿遣王曰母置之吾已决矣括母因曰王终遣之即有如不称妾得无随坐乎王许诺赵括既代廉颇悉更约束易置军吏秦将白起闻之縦竒兵佯败走而絶其粮道分断其军为二士卒离心四十余日军饿赵括出锐卒自搏战秦军射杀赵括括军败数十万之众遂降秦秦悉阬之赵前后所亡凡四十五万明年秦兵遂围邯郸嵗余几不得脱赖楚魏诸侯来救乃得解邯郸之围赵王亦以括母先言竟不诛也
　　鲍宣妻桓氏之女字少君宣尝就少君父学父竒其清苦以女妻之装送赀贿甚盛宣不恱谓妻曰少君生富骄习美饰而吾寔贫贱不可当礼妻曰大人以先生脩徳守约故使贱妾侍执巾栉既奉承君子惟命是从宣笑曰能如是是吾志也妻乃悉归侍御服饰更着短布裳与宣共挽鹿车归乡里拜姑礼毕提瓮出汲脩行妇道乡邦称之宣哀帝时官至司校尉子永建武初为鲁郡太守永子昱从容问少君曰太夫人宁复识挽鹿车时不对曰先姑有言存不忘亡安不忘危吾焉敢忘乎
　　隋
　　陆让母冯氏者上党人性仁爱有母仪让即其孽子也开皇末为播州刺史数有聚敛贜货狼藉为司马所奏案覆得实将就刑冯氏蓬头垢面诣朝堂数让罪扵是流涕呜咽亲持杯粥劝让食既而上表求哀辞情甚切帝愍然为之改容献皇后甚竒其意致请扵上书侍御史柳彧进曰冯氏母徳之至有感行路如或戮之何以为劝上扵是集京城士庶扵朱雀门遣人宣诏曰冯氏以嫡母之徳足为世范慈爱之道义感人神特宜矜免用奬风俗让可减死除名复下诏褒美之赐物五百段集命妇与冯相识以旌宠异
　　唐
　　李氏邯郸人李严女潞州幕张谷纳为侍人号新声当刘従谏潜图窥胁新声谏谷曰始天子以従谏为节度非有野战攻城之功直以其父挈齐十二州还天子去就间未能夺其嗣耳自有潞泽未闻以一缕一蹄为天子寿左右皆无赖章武朝数镇颠覆皆雄才杰器尚不能固天子恩况従谏擢自儿女手中不以法得亦宜以不法终君当脱族西去大丈夫勿顾一饭恩以骨肉腥健儿食言讫悲涕谷不决者三月恐言泄缢之未几刘正拒命其下王协等杀正及谷并夷其族
　　宋
　　李氏翰林学士吴育之弟妇驸马都尉李遵朂妹寡不更嫁御史唐询因怨育遂奏育不使嫁欲用此诬李氏自尽
　　元
　　程宅妻武氏潞州人夫亡守节不二至元二年旌表平章政事李魏公益书额曰门旌程宅武氏高年耆徳
　　牛赟妻张氏潞州人年十七归赟二十二夫亡子一遗腹生一女遭兵燹产尽携子女归依父母父母哀之令改适矢死不従寿八十七而卒观风者録其行诏立石扵墓表之
　　明
　　镇国将军朱诠銶继室王氏义门端之女赠光禄卿佐之妹七岁失恃于归后相镇国敬以承志俭以治家尝以不及事舅姑为恨当祭祀防防如也抚前夫人女不啻所生及镇国捐馆终身御缟素絶庆吊不礼賔不精食更严扵内范子妇谒见先敎以孝弟经史次之着有女范十篇传诵扵世
　　千户张英妻王氏英平荆襄战死朝命防丧归谕祭王迎柩触殒复苏既哭于墓道泪尽继以血哀毁而死
　　庠生张子明妻王氏年二十一夫暴卒王痛哭即缢死柩侧
　　赵敬妻牛氏年二十二夫亡子鋐未周嵗誓不再适抚子补郡诸生寻亦卒苦节四十八年治间奏表
　　廪生卢清妻吴氏清父母客临洺相继没清贫甚不能归诣彼封坟守之课徒自给居二年复之汴以疾卒吴闻讣痛絶叹曰吾舅姑委骨扵北良人殒命扵南天乎何毒痡至此乃寄幼孤扵女兄鬻女为道路费抵临洺号扵野值前徒指以瘗处因得收二骸归复入汴负夫骨还至河水涨不能渡遇其姻商彼者佐之以渡而三丧乃毕先兆矣学正刘崧言扵州守马暾出俸金赎其女仍厚恤之
　　监生宿昭妻仪賔政之母黄氏年二十六昭亡矢殉姻戚以养老育孤朂之氏斥铅绮称未亡人治生业功苦服艰不遗扵力朝夕奉养曲尽其礼舅姑安之忘其子亡宿氏业益振子政能读父书以克家称治间旌表太史贾咏为之传刘文安公龙撰贞节録序昭弟瑢亦早卒妻王氏守节有嫂氏风
　　李纪妻毛氏纪守临洮时何驿丞子景明方十嵗纪夫妇大竒之育扵室纪执诗书毛执灯烛昼夜课景明读爱抚逾已子后景明登第官副使为有明一代诗人之冠
　　雄山四贞正徳辛未岁盗起齐鲁鼓行而西无虑数千百抵潞境西火镇刼掠财物搜猎妇女四女杰然出乎其间投马大骂剔目断臂而死者赵公贤女闷儿也仆地被拽肤裂血流道路朱殷骂而被杀者焦相妻程氏也不受甘言之诱怒目大骂与程同杀者袁佩女鹰菊也被驱遇井自谓得死所抱幼女投死者王川妻平氏也宼退闻其事诏旌为四贞建祠扵雄山南命春秋致祭见刘文安公龙贞烈倡和序
　　周景妻王氏景及父志胥客死郸县王年二十四闻讣痛几絶拮据迎二丧归长子伦甫数岁次子备方在娠抚成括遗赀使治商家遂裕性好施暖食以饲丐者尤肃扵内政子孙禀命如严君守节四十余年以寿终
　　典膳栗木妻陈氏木早卒遗孤永爵甫三嵗永禄未周姑李祖姑韩俱衰老孀居氏仰事俯育忧劳曲尽嘉靖庚子二子同举扵乡甲辰永禄登进士事闻诏旌为三节之门陈氏累赠至夫人
　　庠生阎诚妻程氏诚应省试舆疾归自度不起谓氏曰为我善事父母死且无憾氏泣曰舅姑有兄嫂在君脱不幸妾愿従地下诚卒遂自缢
　　焦钧妻原氏郑林继妻姬氏夫亡俱自缢以殉
　　程天佑妻刘氏天佑病倾珥市医药比卒哀痛絶饮食九日不死潜自缢
　　义媪赠光禄任环仆妇也环守太仓统兵征倭出海上倭乗间攻城急内人约投井死媪请先体肥塞井口不能上下环至围解问内人胥围井泣因启甓出媪眷属得生
　　梅守钊妻杨氏沈阳卫人少孀守节三十年有司旌之指挥薛朝印妻刘氏年十九朝印死扵阵号泣将自缢顾遗姙四月不可使夫无嗣后生男奎长袭父职志行无玷士人赋诗美之
　　栗继芳继室任氏磁州人嫁甫八月夫亡有同里进士尹长子欲娶之任曰为栗氏妇即为栗氏鬼万一更迫命尽今日矣事遂寝抚前子严慈并济卒令有成守节四十余年而卒
　　生员刘珽妻张氏早寡食贫课子宸举正徳己卯乡试赴礼闱卒扵道妻戴痛子幼姑老勉称未亡人抚子学顔为郡廪生旋亦卒顔妻张氏哀毁而死张与戴胥守数十年以寿终
　　焦贞女东阿主簿焦钲女字李晓将娶而晓卒女欲临其丧父母不许缢扵室几死母因偕往哭尽哀姑牛氏老且盲女愿畱养曲尽孝敬姑常曰即儿在承欢当不加扵妇也姑复目明如初人谓孝感所致事闻旌表寿八十九终其女侄适袁近礼夫亡亦守志不二殆焦家之教有素欤
　　郝淮妻孔氏初淮存时有友寄白金数百扵淮淮没或劝弗与氏正色曰不义之行宁不玷夫扵地下耶悉召还之氏年二十八而寡抚继英有成寿八十而卒
　　原文防妻宋氏嫁未期夫亡遗腹生子常守节六十余年巡按旌其门
　　李贞女庠生李日达女字云和中尉珵园未婚而夫卒女年十七临丧哀甚持服三年毕僻处一室屏絶铅华舅姑给衣食择菲薄者受之事闻建坊旌表寿五十八嵗卒
　　郭明妻宋氏夫亡遗子二苦志抚孤长纪娶冯氏次缮娶张氏相继俱寡二氏协志养姑冯有子鉴张无子共抚成之
　　璩可大妻郭氏年十七归可大不二载而寡子女俱无食贫守节寿九十有一
　　周再灿妻贾氏年二十夫亡子女无出矢志不二寿七十终
　　程氏三烈程宗道之女举人程于藩之妹一适本县贾名卿一适壸闗张斗熙一适本县周基邠崇祯五年流贼肆掠父率三女避土洞中贼至围洞縦火匿者窜出贼牵张妇载马上投地大骂贼怒杀之贾妇倒投溷□死周妇堕崖不死复扵野自经
　　程万里妻袁氏万里被贼杀袁抱幼子暨二女趋赴井长女徘徊氏推入之转顾幼者已逸去氏即抱子自沈死
　　朱纲妻贾氏被贼掠欲汚之大骂不屈贼縦火氏投烈焰而死
　　赵惟徴妻秦氏惟徴子学防妻璩氏贼廹秦不屈截其十指俱断投火死璩投窖中贼击以石死
　　张门三烈袁氏庠生张于京母李氏于京妻又李氏于正妻于京堂嫂也孀居遭壬申之乱袁携二李避赵家庄土洞中贼搜获袁骂贼立杀之系京妻扵马项不従驰马曳死系正妻扵店大骂投火死司李袁嘉其姑妇贞烈给银收瘗之
　　省祭宋体道妻郭氏崇祯壬午寇至同居诸妇皆罗拜郭匿垝垣坐地不跪贼怒诘之郭瞪目厉声曰老妇跪亦死不跪亦死已安排不活矣延颈受刄至死犹含糊骂贼不絶
　　庠生杜良材妻侯氏任贼破苏店执氏索金帛氏绐贼曰可随我至瘗金处行及井遂坠入死之
　　庠生靳愈光妻王氏任贼之乱氏携一女二子避杜氏岑楼内闻夫遇害泣曰无主矣忍为贼掳乎时女已及筓先叱入井氏即从之二幼子亦号泣随母俱下比出尸母女犹相抱云
　　刘守仓妻韩氏贼执守仓将杀之氏奔救伏守仓身哀恳曰宁杀我毋杀夫贼杀韩并杀守仓
　　延庆知州程应登继妻韩氏及笄归程抚前子女不啻已出两従宦逰以清白相其夫应登卒哭而絶者数四殡虞之后坐卧一小楼供应登像朝夕蔬果必奠不奠不食也三十余年未尝少辍寿七十六卒
　　兵部尚书程正已妻朱氏赋性端方于归后操井臼勤纺绩克供妇职正已弱冠成进士任显要氏略无贵倨容正已忤珰祸且不测氏曰与杨左诸君同难又何愧也正已抱疾五年侍奉甚至及捐馆几不欲生称未亡人者三十载妇仪母徳为时推重翰林李中白铭其墓
　　南通州知州栗永馨侧室郭氏敬谨周宻综理诸务巨细咸惬永馨意及永馨夫妇相继没家事裨益一身氏区画井井抚两子淑瑞延师督课俾得成名氏子女无出年二十一孀居苦节五十年至七十而卒
　　沈裕王侧妃赵氏甲申闯变将入宫妃投井死孝廉胡守徳挽以诗有谁知正气在香闺落落丈夫弗如也之句
　　王氏梁家庄人逸其夫姓氏夫亡无子豫制一棺以矢志崇祯十三年大祲鬻棺自给余米数升土人凿夫穴生入其中即令掩覆闻者哀之
　　璩森妻高氏王镗妻李氏袁汴妻张氏李徳化妻王氏王世光妻贾氏生员任汝贤妻吴氏潞州卫百户王荣妻武氏生员魏文渊妻王氏原江妻郭氏鲍鳯妻王氏江椿妻栗氏江绍祖妻赵氏王聚良妻马氏庠生仇涣妻李氏苏懃妻阮氏典膳李□妻崔氏苏时中妻常氏苏时和妻李氏庠生潘桂妻王氏以上俱守志节
　　国朝
　　庠生程崞妻王氏年二十一夫亡絶粒矢殉姑曲谕而止纺绩治生计事畜之余悉以缮家庙宗党贤之康熙三十四年建坊旌表
　　庠生胡梦吉妻宋氏年十九夫亡抚孤琮列庠序守节五十载康熙五十一年建坊旌表
　　杨相妻田氏年二十夫亡事姑抚子守节四十余年雍正元年建坊旌表
　　庠生李璐妻栗氏年十九夫亡抚六月孤守志歴三十五年雍正四年建坊旌表
　　宋之翼妻赵氏年十九夫亡抚子守节歴四十一年雍正四年疏请旌表
　　武生崔静妻孙氏年二十五夫亡守节育子寿八十余雍正五年建坊旌表
　　刘安妻申氏年二十六夫亡以事育为已任无何翁姑没两子继亡前后办五丧抚四孤寿九十有三雍正五年疏请旌表
　　牛化龙妻张氏年十九夫亡矢守贞节雍正六年疏请旌表
　　郭钧妻李氏及筓适钧舅姑已没事伯姑婉娈柔顺得其懽心年十九夫亡矢守抚遗腹子澂列庠食饩雍正五年建坊旌表
　　宋近臣妻田氏年十七姑卧病命氏取莱扵圃隣人李悦尾而戏其后氏泣且骂悦直前强之骂益厉廹以利刃屹不为动詈骂如初悦因手剸焉氏死七日事败露论悦如法雍正五年疏请旌表
　　庠生申嘉行妻程氏姜贼变氏与一子三女胥为贼系引至安城营伍中氏挽三女同坠营旁井中死后月余踪迹得之凡汲十二尸而氏尸出衣衫浥澜顔面如生
　　贡生杨大任妻宋氏盗踵其门长女已及筓一子尚幼氏携子女同入井死
　　庠生任宪妻李氏避盗闗壁村为贼所获据地求死贼遂杀之
　　庠生郭永宁妻彭氏姜逆变随永宁避马家寨贼攻亟永宁谓之曰盍行乎氏曰去将焉往不如先君一死竟自缢
　　贡生景光大妻李氏姜逆之变光大遇害氏谓其子星曰妇女被掳而死弃骸道路非礼也可穿穴井中匿我后贼用火爇遂破面流血变形投缳死
　　申周翰妻朱氏盗至夫被掠姑投井氏亦从之又杜大壮妻张氏避盗破城村夫被杀氏触石而亡朱翰垣继妻阮氏避乱针漳村寇迫同夫坠井死
　　生员吴大勲妻李氏避乱潞城南社村大勲死氏哀号数絶亲隣慰之氏曰吾志祈速死耳越日缢扵寝
　　通判程尚勤副室晋氏年二十五夫亡守节抚孤正绪领戊子乡荐第一氏享永年
　　武生程正学继妻张氏夫亡矢守大司马澂源悯其志以二子之玠嗣之守节三十余年卒
</div>
    <div class="pagination">
<a href="山西通志_page492.html">上一页</a><span>...</span><a href="山西通志_page488.html">488</a><a href="山西通志_page489.html">489</a><a href="山西通志_page490.html">490</a><a href="山西通志_page491.html">491</a><a href="山西通志_page492.html">492</a><span class="current-page">493</span><a href="山西通志_page494.html">494</a><a href="山西通志_page495.html">495</a><a href="山西通志_page496.html">496</a><a href="山西通志_page497.html">497</a><a href="山西通志_page498.html">498</a><span>...</span><a href="山西通志_page494.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
