<!DOCTYPE html>
<html>
 <head>
  <meta charset="utf-8"/>
  <title>
   福州府志万历本 - 第 257 页/共 280 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   福州府志万历本 - 第 257 页/共 280 页
  </h1>
  <div class="content">
   人文志二
　　名　臣
　　

　　宋
　　陈　襄　字述古，侯官人。少游乡校，与陈烈、周希孟、郑穆为友，讲明理学，乡人称曰：“四先生。”登庆历进士第，调浦城主簿。每听讼，使吏环立，私谒者不得发。有偷儿数辈，莫知主名。襄曰：“某庙钟能辨盗，犯者扪有声。”乃阴涂以墨，帏蔽之，命群盗往扪。独盗者手无所污，盖畏钟有声，故不敢触也，遂伏罪。转知河阳县，教民种稻，郡守富弼见而器之。弼相，荐为秘阁校理，判祠部。值权贵乞寺观度僧道，襄奏言：“秉政大臣不为陛下爱惜典刑，首为渎乱，所有诏令，未敢奉行。”知常州，运渠为郡害，浚而导之，旁诸郡兼受其利。入为开封府推官，盐铁判官。使契丹，与虏争坐，主客有违言。出知明州，改侍御史，论青苗法不便，请斥王安石、吕惠卿以谢天下。又乞罢韩绛政府，杜大臣争利而进者，不听。召试知制诰。以言不行，辞乞补外。上惜其去，晋修起居注。又辞，手诏谕之，乃就职。安石累欲挤之，上不可。逾年，擢知制诰，寻直学士院。安石竟摘其制诰小失，出知陈州，改知杭州。卒，赠少师，谥忠文，时称古灵先生。襄早有盛名，莅官必讲求民间利害，尤留心教化，有古循吏风。在经筵时，神宗顾襄甚厚，尝访以人材，襄对以司马光、吕公著、韩维可备心膂，不宜久外；郑侠狂直，愿丐生还。又荐范纯仁、苏轼、曾巩、程颢、张载、苏辙等凡三十三人，帝不能尽用。著有《古灵集》。
　　刘　彝　字执中，怀安人。幼介特，居乡以行义称。从胡瑗学，登庆历进士第。为朐山令，作陂池，恤孤寡，教种艺，平赋役，抑奸猾。朐山人德之，纪其事目，曰：“治范”。熙宁初。为制置三司条例官属，以言新法非便罢。寻以彝悉东南水利，除都水丞。久雨汴涨，彝请启杨桥门泄之。知处州，俗尚鬼，不信医，彝尽斥淫巫，使以医易业，俗为之变。知桂州，禁交人互市。交趾陷钦、廉、邕三州，或以罪彝，坐贬，寻除名。初，彝从瑗，明体用之学，神宗常问其师，彝以瑗对，学甚悉。彝善治水，亦瑗教之。元祐初，朝廷思其功，复以都水丞召，道卒，赠银青光禄大夫。著有《七经中义》、《明善集》、《居易集》。
　　郑　侠　字介夫，福清人。治平中进士，调光州司法参军。侠素为王安石所知，秩满至京，感安石知已，特谒其门。时初行试法之令，选入中者超京官。安石欲使以是进，侠以未尝习法辞。他日复见，安石问所闻，对曰：“青苗诸法，与边鄙用兵，在侠心不能无区区也。”安石不答，侠乃退，不复见矣。久之，监安上门，值朝廷设执经局，安石犹遣谕意，欲辟为检讨，侠曰：“仆所以来，求执经相君门下耳。相君发言辄官爵是先，所待士者亦浅矣”。竟辞焉，会天久不雨，侠见饥民流离困苦状，因绘图以进，请罢新法。诣阁门，不纳，乃假称密急，发马递上之银台司。神宗览图，长吁数四，夜寝不寐。翌日，为蠲放十八事，又下诏求言，越三日，大雨。执政入贺，乃知出于侠也。安石上章乞罢政务，吕惠卿继之，尽复新法，持之愈坚。侠又论惠卿，取唐魏征、姚崇、宋璟、李林甫、卢杞传为两轴，题曰“正直君子，邪曲小人”。在位之臣与之暗合者，各以其类为书以献。惠卿大怒，诋侠讪谤，欲置之死。上谓其忠诚，不深罪也，乃窜英州。哲宗初，苏轼、孙觉表为泉州教授。元符中，又再窜。徽宗立，赦还，复故官，又为蔡京所夺。归家无所有。一拂而已，自号“一拂居士”。侠性忠谔，虽屡颠沛，犹未尝忘君也。卒后赠朝奉郎，里人揭其闾曰：“郑公坊”，祀于学。
　　林　概　字端甫，福清人，高之子也。景祐进士，试礼部第一，以秘书省校书郎知长兴县。会岁饥，富室闭籴。概出俸粟以赈，因劝其土豪各输数千石，全活甚众。移知连州，康定初，数上疏言事，请复唐府兵法，敛民为兵，令私得畜马，以省养兵费。又言行阵出于临时，将帅取于仓卒，军权委于侍宦，虽得古之材，循今之法，亦必屡败。徙淮安军。会蜀饥，又上救荒策，其言皆切事情可见之行。后官至集贤校理，卒。所著有史论百篇，《辨国语》四十篇。子旦。旦，字次中，嘉祐进士。熙宁中，由著作佐郎，历监察御史里行，甫五月，以论李定事罢。久之，乃起签书淮南判官。元祐初，复拜殿中侍御史，甫莅职，即疏论：蔡确、章惇既去，其余党常怀丑正恶直之心，愿留宸虑，以折邪谋”。又论“吕惠卿、邓绾虽贬斥，未足尽其罪，乞投散地，以谢天下。”旦在台，多所弹纠，悉协公论。出为淮南转运使。子肤，亦有名，坐元符上书，陷党籍。
　　郑　穆　字闳中，侯官人。皇祐五年进士，积官集贤校理，历岐王、嘉王侍讲。出知越州，奏免湖、田、浦租万缗。未满，告老，与祠。元祐初，召拜国子祭酒。三年，为荆王侍讲，又为杨王翊善。太学生乞为师。复以祭酒兼徐王翊善。六年，请老，又与祠。给事中范祖禹疏留，不报；太学生数千人谒阙请留，亦不报。穆既归。公卿大夫各为诗赠其行，至空太学，出祖汴东门外。明年卒于家。穆性醇谨好学，进退容止，必合于法度。居馆阁三十年，多在王邸，善讲说，王雅敬之。其在太学，诲诱诸生，虽童子必接以礼。故人有张景晟死，遣金五百两托其子，穆为字孤，长，反金焉，乡人高其行。子璆，军事推官。
　　许　将　字冲元，闽县人。嘉祐中，举进士第一。欧阳修读其文，曰：“王沂公辈人也。”累官知制诰，不试，而除实，神宗特命，士论荣之。契丹以重兵压境，求代地，朝廷遣使岁聘，众莫敢往者。神宗以命将。将请诣枢密检阅而行。至契丹，馆客果以代州为言。将随语折之，馆客不能诘。又与肆射，将发先破的。上闻之甚悦，遂有意大用将矣。累进翰林学士，权知开封府。会治太学虞藩狱，释诸生无罪者。蔡确因陷之，逮御史府，逾月方解黜外，历知郓州。故事：每上元张灯，吏必籍旧为盗者系狱。将曰：“是绝其自新之路也。”悉纵遣之，自是讫将去任，无一人犯法者，狱为之空。召为兵部侍郎，屡上言兵事，悉中机宜。熙宁中，西方用兵，上遣近侍问兵马之数，将立具奏。明日上问枢臣，不能对也。将身兼数器，雅为上知，而同侪多忌之。元祐三年，始为翰林学士。绍圣初，拜门下平章事。章惇、蔡卞方日夜求元祐诸人罪，欲举汉、唐故事，大行诛殛，将谏曰：“本朝治道所以远过汉、唐，未尝辄戮大臣也。”哲宗乃止。惇、卞又欲发司马光墓，上以问将，将又谏曰：“发人之墓，恐非盛德事。”上又嘉纳其言。将仕三朝，宠荣无替。当时小人知其阴庇元祐诸君子，御史中丞朱谔者，故蔡京门下人也，遂诬劾将“左右视利，衳然改图”。出知河南府，屡丐致仕奉祠。卒，谥曰文定。
　　论曰：孔子曰“道不同，不相为谋”。观人者，观其相为谋何如耳!许文定以文章致位两府，通达国体，迎刃运斤，自为人主所才，非因人以进者也。论者乃谓其左窥右觇，浮沉以取富贵，岂其然哉?文定当蔡确执政，几为所陷，与惇、卞共事，对哲宗实有长者之言焉。向微夫人之力，元祐诸君子祸惨于汉唐矣。彼所以处小人不相为谋若此，甚哉，论者之谬也！大抵宋之士大夫好议论，不乐成人之美。忄佥夫壬人，排击植党，固不足道，迂儒曲士，内实不能办，好为大言，而责人所难。人主虽心知其不可，而方且眩然，外惑虑名，牵浮议，弗敢决也。故夫以吕好问，朱胜非绍兴建炎问社稷之功大矣。王始兴，弗过也，功成事定，不旋踵斥逐。盖当时议者，责朱吕以不死，责文定以不去耳。嗟夫!嗟夫!夫古人所以其愚不可及者，死与去非其难也，而能成天下之事，以济其事，乃其难者也。宋之议者如此，乃欲听之以进退人材，不竞于夷狄，宜哉。林文恪旧志
　　王　回　字深甫，侯官人，御史平之子。性质直平恕，敦行孝友，造次必稽古人，而不求名誉。嘉祐二年进士。为卫贞簿，不合，称病去。居颖州，久之，廷臣多荐之者。治平中，以为忠武军节使推官，命下而卒。回尝作告友，欲闻其过，论甚粹，所与游皆海内名流。回卒后，友人常秩上其文集，诏补回子汾郊社斋郎。二弟，向，字子真，同年进士；冏，字容季，嘉祐六年进士，皆有文名。
　　辛　炳　字如晦，侯官人。元符三年进士，累官监察御史，兼权殿中侍御史。先是，蔡京废发运司转舟犬仓为直达网，舟人率侵盗沉舟，部受虚数，人莫敢言。炳极疏其弊，较数虚常岁一百三十二万。京怒，谪监南剑州新丰场。绍兴初，复召为侍御史，首言“今日公道壅塞，风俗颓薄”，连疏三省所行乖失数十事，又请谕大臣勿废都堂公见之礼，又请罢福建八州添差冗食官八十余员，上皆从之。苏湖地震，炳应诏陈言，论大臣无畏心之心，何事不可为。因劾丞相吕颐浩，罢之。张浚召赴行在，炳论其败事误国，浚坐落职，除御史中丞。会遣使议和，炳抗疏：“今日所当讲求者，守御攻战之策。金人无信，和议必不可从。”以疾乞外，除显谟阁直学士，知漳州。未赴，卒，诏以炳贫无以为葬，厚赙其家。
　　黄龟年　字德邵，永福人。崇宁进士，累官河北西路提举。宰相吕颐浩奇之，入为太常博士。靖康中，拜监察御史，迁殿中侍御史。当时秦桧还自金，不一年，超拜右相，举朝犹未知其奸。中书舍人胡安国，名儒也，亦荐桧贤。龟年独首论劾桧专主和议，植党窃权，渐不可长。上乃罢桧，与祠。龟年又劾桧党王日奂等，罢之。复言桧行诡而言谲，外缩而中邪，不畏天下之议，无所忌惮，合投裔土。章凡三上，遂褫桧职。又乞发明诏暴桧隐恶，以破奸臣之胆，消朋比之风。先后攻桧不遗余力，桧深憾之。迁中书舍人，以言者罢归。绍兴中，桧再相。司谏詹大方希桧意，又论龟年落职，寻卒于家。龟年微时，或许以女，及贵，女家落矣，人劝其别娶，不从。任子恩，先官其弟之子，乡人义其行。子衡，仕至湖南提举。
　　李弥逊　字似之，连江人。大观进士，累官起居郎。政和间，上封事切直，贬庐山令，丐祠，流落者久之。宣和末，起知冀州。金人犯河朔，募勇士邀击，斩获甚众。兀术至，戒虏勿犯其城。靖康元年，建康牙校执其帅，据城反。弥逊时以江东判运领郡事，单骑谕降，诛首恶五十人，抚其余党，一郡遂安。高宗素闻其名，复以为起居郎。弥逊自徽考时，以言获谴，二十余年再居是官，每直前论事，犹昔也，天子亦虚已纳焉。迁中书舍人，条六事上之。寻试户部侍郎，会秦桧再相，弥逊独有忧色。未几，赵鼎罢，桧遂专主和议。金使者至，桧劝帝屈已臣金，中外洶洶。桧乃尽逐异议者，枢密院编修胡铨、校书郎范如圭、礼部侍郎曾开，相继窜斥。弥逊请对，力言其不可，“屈已事仇，何以作天下忠义之气。此危国之道也。”帝下其疏廷议，群臣大抵阿桧意，不敢违，弥逊又力争。桧邀弥逊私第，啗以官爵，政府虚员相待矣，弥逊拒之。又上疏言愈切。桧虽不从，然亦以弥逊故，馆金使，颇杀其礼云。弥逊言既不用，累乞外补郡，帝犹谕留再三。桧又嗾论落职，家居十余年，终身不请磨勘、不乞任子、不序封爵，士论重之。朝廷思其忠节，诏复敷文阁待制，谥曰忠肃。著有奏议三卷，外制二卷，议古三卷，诗十卷。
　　张　觷　字柔直，怀安人。政和间举进士，待选京师。或荐之蔡京，延为子弟师，觷以师道自尊。京子弟素贵倨，已不喜觷。一旦，谓之曰：“汝曹曾学走乎?”诸生曰：“何也?”觷曰：“天下事而翁坏尽矣，旦夕乱且作。乱作，必先而家。汝曹惟善走可逃死耳。”诸生骇，以觷为病狂，奔告于京。时京执政日久，亦知天下之怨已也，乃就觷问计。觷劝以亟引海内知名士。京问其人，觷荐杨时，京因而用之，然已无及矣。未几，京竟贬死家破，如觷言。建炎间，剧贼范汝为陷建州，觷时守南剑，贼遣其党张彻攻之，统制官任士安拥兵城西，不肯救。觷帅州兵破贼，贼溃，临阵斩彻。觷知士安耻无功，函彻首送之。州兵哗曰：“彼不恤吾患，何以功让彼为”?觷曰：“不然，非若辈所知也。贼众我寡，今虽幸胜，必且再至。非与大军合力，不能御也。”明日贼果大至，士安遂与觷夹击，败之，贼又大溃，剑州以全。召为考功郎，累迁直龙图阁。后知处州，复以荡平余寇，进秘阁修撰。南剑立祠以祀。
　　论曰：余邑鼓山之阳，有张龙图故宅，乡人犹识其处云。方蔡京父子用事，势震天下，孰敢以直言进者。张君以下客扼吭拊背，明说利害，抑何壮也?及守南剑，屈已下任士安，彼岂畏一统制者哉?勇怯各有所宜。嗟夫!张君可谓奇士矣。虽然，张君专一城，故能有功，若大用之，未必然也。何也?宋之得天下也以诈，故夫人臣之握兵柄者，则人主每疑其诈已也。夫疑积于人主之心，而祸成于谗佞之口矣，乌能成厥功哉?此寇忠愍、岳武穆所以千载遗恨也。是故深谋远计之士，世未尝乏也。宋非无奇，乃有奇不能用耳。可胜嗟哉!林文恪旧志
　　黄祖舜　宇继道，福清人。宣和进士。绍兴间，累官权刑部侍郎，兼侍讲，知枢密院事。卒谥曰庄定。祖舜立朝侃侃，屡奏夺幸恩。秦桧死，其党资政学士杨愿家乞遗表恩桧子熺，赠官太傅，皆为祖舜驳议不行。户部奏以官田给已汰使臣，祖舜为计临安田仅千亩，而使臣汰者有一千六百余人，所给不均，户部乃止。金亮犯淮，大将刘锜病，不能亲军事，诸将王权、刘汜退败，上怒欲诛权，汜。祖舜曰：“将败军，罪不可赦，然刘锜有大功于国家，若闻而愤死，得无快敌心。”上嘉纳其言。祖舜持论知大体，皆此类也。祖舜学通诸经，所著有《易、诗说》、《国风、小雅说》、《历代史义》及遗文十五卷。徽宗时，尝进《论语讲义》，上命校勘，国子监板行。
　　朱　倬　字汉章，唐丞相敬则之裔，七世祖避地闽中，遂为闽县人。倬宣和间进士，调常州宜兴簿。张浚荐其才，屡官诸王府教授。梁汝嘉制置浙东，表摄参谋。有群寇就擒，倬鞠讯，窜二人，余释不问，曰：“吾大父尉崇安日，盗坐死者七十余人，吾大父悉除其罪。饥民剽食耳，不可尽绳以法也。”通判南剑，有贼数十，募勇士击之，境内迄平。倬有吏才，为秦桧所厄。桧死，始召之，累迁御史中丞。尝言人主任以耳目，非报怨任气之地，必当上合天心。每上疏，辄夙兴露告，若上帝鉴临。疏凡数十上，其大者如发仓廪，蠲米价，减私盐，核军食，皆有裨于时云。绍兴末，拜尚书右仆射。孝宗即位，降资政学士，致仕。明年，复旧官。卒赠特进。倬长于料事，为小官时，尝因赐对，策刘裕必败，高宗大喜，遂有意有用之。晚登政府，金亮入寇，倬曰：“虏上策筑室反耕，中策备我，下策妄意绝江。虏必出下策，不足虞也。”亮果授首。尝荐史浩、虞允文、王淮、陈俊卿、刘珙，后皆为名公卿。孙著淳熙进士，仕至吏部尚书。
　　黄　瑀　字德藻，闽县人。绍兴中，举进士。调饶州司户参军，岁旱，郡檄视属县民田当免租者，瑀请免什九，他县或不以实告，太守疑瑀，俾更其状，瑀执不肯：“官可罢，此不可易也。”改湖北转运主管帐司。用荐改知永春县，迁两浙转运司干官，权知华亭县。值岁凶，不待报，发廪赈饥，所全活无算。瑀居官存心爱人，性明决，于利害无所避。建炎间，汪应辰、汪彻荐其贤，授监察御史。时王继先以医得幸于上，恃宠蠹政，中外切齿。瑀欲论之，病未及上。同寮杜莘老素与瑀节义相劝，来问瑀疾，连呼之不应。莘老忽曰：“吾今日击去王继先矣。”瑀即矍然起坐：“君能任职，吾何病?”探枕中片纸授之，皆疏继先罪状也。官终朝散郎。子幹，别有传。
　　黄　洽　字德润，侯官人。隆兴初太学生，试春官第二。以观察判官秩满，谒丞相陈俊卿，器之，言于孝宗，改京职，累官太常丞。召对，奏三事，称旨，擢秘书郎，除右正言，又除试御史。每有论列，未尝捃摭细故，累人终身，上以为端士。会水旱，因祠祭上言“此事全在陛下一心专精爱民。身虽法宫，心则坛壝。洋洋左右，理非漠然。”除御史中丞，又言“荐举请托，必竞于宰执、台谏之门。若不为人觅举，使士大夫以公道得之，岂不甚善。或果有所知，露章以荐，亦何不可。”时上方厉精图治，洽言每见嘉纳，上谓曰；“卿如良金美玉，殆天以弼朕耶?”拜参知政事，召商确除目，洽罄竭无所顾避，上大悦，曰：“五十年无此差除也。”光宗受禅，特召言事，洽奏用人为首务。寻致仕，卒，赠金紫光禄大夫。洽常云：“家不欺亲，仕不欺君，明不欺人，幽不欺鬼，何用求福?”居官时，或劝治第，曰：“吾未有以报国，而先营私乎?先人敝庐，足庇风雨，足矣。”世称其质直端重，得大臣体。所著有《奏议》、《文集》。
　　郑　湜　字溥之，闽县人。乾道进士，光宗初为秘书郎。因转对，乞“尽事亲之道，以全大孝；严家法之义，以正内治；明教子之方，以隆基本。”又乞“省燕饮，节用度，亲正人，勤省览。”所陈皆谠论也。庆元初，为起居郎，权直学士院。会赵汝愚罢相，湜草创有“持危定倾，任忠竭节”等语，以无贬词，韩侂胄恶之，坐免。后官终刑部侍郎。入伪学党。卒，谥文肃。
　　郑昭先　字景绍，闽县人。淳熙进士。初授浦城主簿，叹曰：“问学未悉，何以治人。”闻朱文公讲明濂洛之旨，遂往游其门。居官有惠政。秩满之京谒，葛丞相，邲曰：“君浦城郑主簿耶?击贼不受赏。吾闻君名久矣。”擢知归安邑，民爱之。累官谏议大夫，知枢密院事。进右丞相，辞不拜。卒之夕，有大星坠于旧居。谥曰文清。昭先居政府，沈厚镇静，以爱护人才，振拔淹滞为已任。景献太子薨，议建储，昭先请以仁宗为法，上意乃决。会旱灾求言，同列有欲罪上书过直者。昭先曰：“以直言求人，乃以言直而罪之耶?”尝谓“人臣能以文王事纣之心为心，则无不可事之君；人子能以七子事母之心为心，则无不可事之亲。”陈宓以为名言。有《日湖遗稿》行世。
　　陈舜申　字宋谟，连江人。淳熙间进士，历衡阳、秭归教授，累迁知漳浦县，有惠政。入为著作佐郎，转对切直，称旨，会有忌者，出主管武夷冲祐观。起参议淮阃，未赴，卒。所著有《易鉴》、《四书解》、《浑灏发旨》、《审是集》、《兵书订解》、《南唐余事》、《高齐文集》。舜申立朝有节操。其淑后进，教子孙，皆可为世法。子德一，少颖异，于经史百家，靡不通贯。绍熙中进士，官终朝请郎，知宜州。卒之日，囊无余资。所著有《易传发微》、《横舟文集》、《诸子总解》数百卷。德一兄弟四人，二为州牧，二为县令，累世同爨，推德门云。
　　陈贵谊　字正甫，福清人。庆元中进士，又中宏词博学科，累官太学博士。时议更楮币法，贵谊转对不合，迁将作监丞，宪王府小学教授。又奏“今触犯忌讳者，指为好名；切劘时政者，指为玩令；一人言之未已，或至数十人言之，则又指为朋党。忠佞不分，是非易位。”史弥远恶之。金人入寇，大扰淮蜀。贵谊为礼部郎，又上言“人才所以立国，而幸门四辟，言路所以通下情，而循然媕阿。”语皆侵执政，弥远愈不乐，讽言官论罢。理宗即位，召为起居舍人，累迁中书舍人，直学士院。内侍滥受恩赏，贵谊辄封还诏书，又屡进谠言，天子识之。绍定间，上始亲政，以为参知政事，面谕曰：“顷闻忧国之言，朕所不忘。”擢兼同知枢密院事。五上章乞归，转四宫，加邑封。致仕，将行，犹以汴洛出师，上疏力争。卒，赠少保、资政殿大学士。
　　陈　韦华　字子华，侯官人，孔硕之子。开禧间进士。淮帅贾涉辟京东河北干官，韦华为画策御金，遂有堂门之捷。迁将作监丞，历仓部员外郎。入对，言：“臣前所陈前代数君事，如布德兆谋，任贤使能，区处藩镇，不事姑息，诚今日急务，愿择而行之。”绍定初，盗起闽中，除知南剑州，兼福建提刑招捕使。以亲丧辞，不许。韦华不得已，受诏，募工兵击闽诸寇，尽殪之。会群盗汪徐起衢，陈三枪起赣，势甚张。又诏韦华节制江西、福建、广东三路。遣诸将扼要害，而躬擐甲，率精兵捣巢穴。在军中数年，贼跨三路数州六十寨者，悉讨灭无遗。诏曰：“韦华忠勤体国，计虑精审，身任讨捕，讫底宁辑。”乃进权工部侍郎，累官端明学士，参知政事，知枢密院事，福建安抚大使知福州事。卒赠太师，谥曰忠肃。韦华少负气，父郊恩当荫，不受，以让其弟韦长。从叶适学，才长于用兵，谋而能断。初击贼时兵寡，或言贼势炽，宜招。韦华曰：“贼起仅百余，不捕而招，养之到千，又养之至万，更复养之，将到无算矣。今但当议益兵耳。”乃请淮西精甲五千，进讨益急。群盗畏其威名，每出战，望见韦华旗帜，惊曰：“此陈招捕军也。”皆大哭，故韦华所向辄克。士大夫论有将略者，必推韦华云。韦华讨贼时，怀安陈旦以江州统领从韦华战，死，祠南剑州。
　　李　韶　宇元善，弥逊曾孙也。父文饶，为台州司理参军，尝曰：“吾司臬多阴德，后必有兴者。”韶少颖异。嘉定中，与其兄宁同第进士，初授教南雄，调庆元，累迁右正言、侍御史，出知漳州，历户、礼、吏三部侍郎，兼中书舍人，迁宝章阁直学士，知泉州，召擢礼部尚书。累乞祠，以端明学士提举万寿观，卒。韶为教授时，史丞相有所荐士欲充学职，不与。祭酒袁燮求学宫隙地益其居，亦不与，燮反贤而荐之。治郡所至，俱有廉声。立朝论建，皆人所难言者。魏了翁罢督予祠，韶独抗疏请留。宦者陈洵溢、女冠吴知古，颇居中用事，韶论其罪，不报，然朝廷肃然惮之。其自泉州超召也，执政史嵩之遣要慎勿言“济邸、宫媪、国本”三事，韶不答。见上，卒以三事为请，且曰：“史墨有言，季民世修其勤，鲁公世从其失，愿揽威福，使不下移。”是时，嵩之父子相继窃国柄，韶盖指之，嵩之深憾焉。韶公清笃实，理宗每有意大用。韶自以不合当途，故屡辞召命。平生不溺于声色货利，默坐一室，门无杂宾。谥曰忠清。
　　郑性之　字信之，初名自诚，侯官人。嘉定中进士第一，授平江军教官，除秘书正字，出知袁州，又知赣州，历江西安抚使，召为谏议大夫，吏部侍郎。后官终知枢密院，兼参知政事，加观文殿学士，致仕卒。性之少从朱文公游，治郡所至，务崇教化，厚风俗。民有骨肉争讼者，辙晓谕敦切，不严而治。在上左右，每劝上虚已纳谏。常言“人臣爱君者，言不切直，不能感动。今言路既开，譬□积水，势必盛，声必激。故言者多则易厌，言者激则难乐受，小有厌倦，谗谄从间入矣。”又言“欲强国势，宜重大帅之权，又“边守之任”。又言“东宫虚位，请早定大计。”又言“执政出一语，侍从之臣间有不同者，则立中伤之，此使人人箝口，非国家福也。”上皆嘉纳。性之立朝，无所附丽，上封事，多有裨补。所著有《端平奏议》及《宋编年备要》行于世。
　　唐　璘　字伯玉，古田人。嘉定中进士。时台臣有“奏次对官不许论边事”者，璘因对策，极诋之。调瑞州学教授，用白鹿洞教法，崇礼让，后文艺，士翕然知向。擢监察御史，璘以母在，不欲为谏官。其母，贤母也，敕璘曰：“吾有而兄在，第尽言，勿以吾为忧。”璘拜谢，乃就职。常上疏言“天变而至于怒，民怨而至于离。陛下乃从欲累德，文过饰非，疏远正人，狎昵戚宦，浊乱朝政，自取覆亡。”又论“宰相不顾民命，轻挑兵端，不度事宜，顿空国帑。视朝事如俳优，以神器为奇货。盍正无将之诛，以著不忠之戒?”言多剀直。理宗每读其疏，为瞿然改容。璘又上言，请号召土豪经理荆襄，亟择帅臣安集淮西，上嘉纳之，因问边事甚悉。璘感上知，益尽言弹劾，无所畏避。论执政郑清之等误国，不报，遂求改外，章凡七上。后为广州安抚使，乞致仕。上思其人，亟命入奏，擢太常少卿。母丧，哀毁而卒。璘在台仅百日，直声振朝著，世拟之唐介云。
　　赵以夫　字用甫，宋宗室，居长乐。嘉定间进士，历知漳州。始下车，邻寇猝至，诸道之兵咸会，调度繁伙。以夫应之裕如，卒生擒其渠魁，槛车以献。时赏劳吏士，费以千万，民不加敛。漳民苦丁钱，以夫奏以废寺租代民输。真德秀深嘉叹赏，上其事于朝，谓可为分符守土者法，诏从之。知邵武军，平下瞿贼，扫清溪洞。嘉熙初，为枢密副都承旨，会历官言“是岁日当食季冬之朔”，以夫预奏修德以应之，其言甚切。拜同知枢密院事，时上未立太子，以夫编类仁宗、高宗定储本未，具载诸臣谏疏及举行次第上之，上曰：“此事实不可缓。”官终吏部尚书，兼侍读。
　　黄师雍　字子敬，闽清人。少从黄幹学，举宝庆进士。调为楚州官属，时李全反状已露，师雍密结他部都统时青图之，谋泄，全杀青。师雍不为慑，全亦不敢害师雍。秩满，朝议贤之。耻出史弥远门下，不肯往见，调婺州教授，一以吕祖谦为师法。李宗勉荐之，知龙溪转运使。王伯大上其邑最，迁粮料院。忤史嵩之，差知兴化军，旋改邵武。拜监察御史，弹劾无所避。尝论史嵩之，罢之。理宗欲以为侍御史，为丞相郑清之所沮，迁起居舍人，兼侍讲。清之犹冀其少贬，师雍曰：“吾欲为全人。”终不屈。官终礼部侍郎。师雍简澹寡欲，靖厚有守。常慕徐侨清望，欲谒之，会其有召命，曰：“今不可往也。”节概凛然，不愧师友云。
　　赵汝腾　字茂实，宋宗室也，居古田。宝庆二年进士，累官秘书郎。转对，言“节用必先自乘舆宫掖始。”又累迁礼部尚书兼给事中，入奏，言：“前后奸谀之臣，伤善害贤，自取要职，何益陛下而深损于圣德。兴利之臣，移东就西，自遂溪壑，何益陛下而深戕乎国脉。则陛下私惠群小之志，可以息矣。”拜翰林学士，辞归。累召，乃就职。以端明学士兼前翰林学士承旨知泉州，卒，赠四官谧忠清。汝腾平生一言不妄发，一钱不妄取。朝廷赏赐田宅以旌其廉。
　　论曰：吾郡在唐、五代时，其高人逸士，多自足于山水间，未有四方之志也。及宋兴，陈述古以学行称，郑介夫以节义著，许冲元、刘执中以文雅政事擅声，固皆一时之名臣也。王室南迁，幅员既狭，所柄用者，大抵吴、楚、闽、浙之人。故吾福仕者，或多登要津，参国论。经纶则李似之、朱汉章，节概则黄德劭、李元善、黄子敬、黄德藻，谋略则张柔直、许恭甫、陈子华，议论则黄继道、郑景绍，谏诤则辛如晦、唐伯玉、陈正甫，而吾郡号多士矣。区区江左，当强虏侵凌，犹足延祚百年。寝微寝衰，虽大厦支持，固非一木，而吾郡济济之助，抑所谓社稷之卫非耶?今去诸贤且数百载矣，故宅遗迹尚有存者，里曲中父老时时能谈其旧事，犹使人肃然兴思，况于当时得亲其德辉乎?《诗》曰：“高山仰止，景行行止。”此之谓也。旧志所载颇略，予故详采其大者著之编，庶与好古君子共之。林文恪旧志
　　国　朝
　　王　褒　字中美，闽县人。洪武中，以国子生领应天乡荐，授瑞州府教授，改长沙。转永丰知县，首均徭役。蝗为灾，祷于神，数日，境内蝗皆死。政暇，辄之学宫课诸生，亲为讲解，多所造就。永乐中，朝京师，用胡文穆荐，与修高庙实录，擢翰林院修撰。又命修大典，为总裁官，改汉府纪善，卒。褒博学强记，以文名。
　　文皇帝御极，海内无事。上雅好词翰，每遇祯祥或令节，辄命从臣赋诗，上亲第其高下。时元夕张灯，应制，称上旨，同辈荣之。褒性孝友刚直，与人交，久而能敬。好引人于善，前后所荐士甚众，同郡若春坊陈仲完，待诏高廷礼、曲籍王恭，皆因褒以进。汉国除，文皇帝逮治辅导诸臣，责其不能救过，悉置于辟，无能免者。独褒前死，不与其祸，人谓为善之报云。玄孙应钟，复自翰林官至山东参政，别有传；应时，官至云南察使，居官清慎，克绍其家声。
　　洪　顺　字遵道，怀安人。永乐甲申进士，选翰林庶吉士，改刑部主事卫。有李将军者，诈囚五十金，诬吏张缘。同列畏李强，而独坐缘。顺持不可，竟置李于法。未几，以小失左迁行人。寻命与儒臣同修《五经四书性理大全》。升山东按察司佥事，时遭唐赛儿之乱，顺理冤产刂弊，抚循凋瘵，民甚德之。青州有赵训导，年老无仆妾。诸生为娶一妇，尝酗酒詈赵。一日，妇被杀，无主名，妇家讼赵抵罪。狱已具，顺谳独疑，询诸生，惟张刚者三月不至斋舍，则呼讯之。刚曰：“公，神人也。诸生娶此妇以事吾师，而背戾若此。师老，无死所矣，是以杀之。今师存刚死，固所甘心”。顺义其所为，请于朝，赵得释，而刚亦免死。寻升按察使，卒。
　　马　铎　字彦声，长乐人。永乐壬辰进士第一，授翰林修撰。铎为人坦直，无他肠。其学博通经史百家，为文章援笔立就，士论推之。上北幸，铎侍，献陵监国，谓杨士奇曰：“马铎可谓质实无伪矣。”每翰林学士、国子祭酒或缺，必命铎摄之，未及大用，卒。铎本士奇所取士，其卒也，士奇诔之，又志其墓。
　　林　志　闽县人。永乐壬辰进士第二人，授翰林院编修。秩满，升修撰，与修《性理大全》、《古今名臣奏议》，以劳擢侍读。寻转右春坊、右谕德，仍兼旧职，给二俸，宠之。宣德初卒于官。志之生也，其父梦梁僧宝志入室，因以为名。幼颖悟绝人。从王偁游，日能记数十言，喜辩论，偁因字之曰：“尚默”。其学于经史、诸子，傍及天文、地理、医卜之说，无不研究。举于乡及礼部，皆第一，官翰林，蔚以文著，后学多从质问经义，门下如黄泽、林硕辈，皆所造就，彬彬极一时之盛。性惇厚，恬于势利。早失父，事母最孝。宗族有贫而依异性者，悉归而抚之。与人交，必诚必信，人无不爱敬焉。每公退，辄闭一室，以诗文自娱，或歌咏竟日，与世若不相涉者。所著有《蔀斋集》。杨文敏公称其文简健，学有源委云。
　　论曰：余好问长老先辈时事，或为余言林尚默方游乡校为弟子员，即自负其才当冠海内士云。然考其时，试诸生者，则江右杨文贞公、金文靖公也。夫尚默当时所习，特举子业耳!而杨、金二学士皆文章宿老，蔚为儒宗。尚默乃能必之二公，若合符节，何哉?当是时也，学出于一，上以是取之，下以是习之。譬作车者，不出门而知适四方之合辙也。正德末，异说者起，以利诱后生，使从其学。毁儒先、诋传注，殆不啻弁髦矣。由是学者伥伥然莫知所从，欲从其旧说，则恐或主新说；从其新说，则又不忍遽弃传注也。已不能自必，况于人乎?鸣呼，士之怀瑜握瑾，范驰驱而不遇者，可胜道哉?是故射无定鹄，则羿不能巧；学无定论，则游、夏不能工。欲道德一，风俗同，其必自大人不倡游言始。林文恪旧志
　　黄　泽　字敷仲，闽县人。永乐壬辰进士。朝谒，即拜河南左参政。泽为人正直通敏，体国恤民。时南阳饥，民多流散，泽招谕安集，赈而遣还。常率丁役之京，抚恤劳苦，躬视疾病，无失所者。比得代，丁役泣而送焉。宣德三年，自山东右布政转浙左布政使，奏罢无征米六十万石，停止温、处二府，平阳、丽水等七县银冶岁额银九万两，以纾民困，浙人迄今赖之。在任九年，劾罢不职郡县吏五十七人，奸党腾谤，竟坐落职。浙志称泽有功德于民甚厚。至劾罢县郡吏五十七人，怨之府也，夫一人岂能胜五十七人之口。忠臣谋国，不计其身，泽盖有焉。
　　林　硕　字茂弘，闽县人。永乐壬辰进士。拜监察御史，有能声。台中凡疑狱隐伏难诘者，必命硕往谳。宣德初，奉命按浙江，毅然负澄清志。寻迁浙按察使，时有中贵人裴可力督运海宁，守御汤千户贿结人，硕飞章劾抵罪。中贵人怒诉于上，诬硕格诏，出诽谤语。逮至阙下，叩首言“臣前为御史官七品，今超迁按察使三品，臣惟恐不能报上恩，臣实无诽谤语。缘臣前巡按浙江，人多有不便者，今但欲去臣自便耳!”上动容，曰：“联固未信，是以面问汝。”即命释之，复其官，而降敕切责可力。硕忤左右，处雷霆下，卒能自直，士论壮焉。在浙久，人怀其惠。官终广东左布政。
　　洪　英　字实夫，怀安人。永乐乙未，举会试第一。改翰林庶吉士，同修三礼。擢礼部主事，扈从北征，历吏部郎中。正统中，用大臣胡氵荧荐，擢山东左布政使。寻奉敕巡抚其地，赐玺书、白金、文绮。景泰中，河决临清，运道阻，奉敕同平江侯陈豫经营方略，董治有功，事竣，进右都御史，镇守浙江。有诏考群吏，一佥事以黜怨，遂诬奏英私乡人。英不辩，乞归，卒于家。初，英父奂隐居厉节，屡荐不起，及兄子顺登第，奂乃遣英游乡校，每敕其静以成学。故英器早成，历官内外，风格峻整，雅有庙堂之量。南阳李文达与英先后为吏部郎，素重之，常曰：“洪实夫不求知于人，而人亦无知之者。”
　　论曰：我国家开天启宇，于区内藩服，各董以岳牧之臣。其后，行郡国有直指使者，填封疆有御史大夫。凡守令之臧否，皆得条列上闻，而次第简斥之，任诚重也。洪都宪、黄藩伯核吏惠民，禁奸戢暴，可谓称邦国若否之明，而茂价入维藩之烈矣，乃愠于群小，竟不安其位以去。呜呼!群轻折轴，积疑投杼，从古慨之，匪今斯今。《诗》曰：“舍旃舍旃，苟亦无然。”人之为言胡得焉。
　　郑　珞　字希玉，闽县人。永乐乙未进士，改翰林院庶吉士，授刑部主事。宣德初，上励精图治，尤重二千石，选珞奉玺书守宁波，上特赐《招隐》诗宠之。珞简重严敏，鞫狱片言立决，囹圄一空。禁绝军兵逻捕之扰，警坼不闻，而盗贼屏息。条减织染、弓张二局及诸色岁办物价，均节赋力而汰其浮羡。一切老胥、猾吏乾没出入之奸，尽缩手以避。兴举学校，拓其地一新之。凡公府列署，猥及仓场、桥梁、碶堰之属，罔不饬治。每莅政毕，辄至明伦堂与诸生质难可否，奖其良而惩其不率者。即布衣、方外之士有识治理，时延访之，谈论竟日，不以人废也。治行超卓，最于浙东西。会以忧去，阖郡疏留。诏夺起视篆。后升浙江左参政，未上，卒。宁波人至今思之。
　　林文秩　字礼亨。永乐乙未进士，改翰林庶吉士。授监察御史，号能执法。从征高煦，扈从巡边，巡按南畿，风裁凛然。民奏留之，诏复按一岁。擢山西按察副使，进按察使。时有告平阳王文简妖言惑众，连及三百余家，文秩察其诬，力为辩释，所活者几二千人。后致仕卒。弟文秸，字嘉亨，与文秩同举进士。初试礼部时，文秸蔚然举首也，主考者嫌其名，易之。后同选为庶吉士，授王府审理，改岳州府通判。文秸早有盛名，宦不达，能自砥砺。在郡存心爱人，政简而民便之。尝主试云贵，途中有以黄金十数斤求荐者，文秸峻却焉。
　　李　骐　字德良，长乐人，初名马。举永乐丁酉乡试第一。戊戌试南宫，及对制，擢居首，上改其名，传胪无敢应者，宣即李马也，司仪乃引骐出拜，中外荣之，授翰林院修撰。骐耿介有气节，事父母极孝，奉继母尤谨。与人交，和而直，人有过，必面告之，退无所毁。其为文若不经意，每出人意表，即流辈知名士让能焉。在内廷纂修及典畿试，矢慎矢公，士论重之。甲辰夏，忽遘疾，闻成祖皇帝升遐，惊悸哀怛，即出哭临。或劝以疾，宜少护。骐曰：“吾受主上厚恩，不能他有裨益。今龙颜天语，不可复瞻德矣。如又不获涕拜，几筵一罄，臣子之情，将抱恨无极，何暇为身恤哉?”疾复作，奔继母丧，卒于家。大学士杨文敏深器之，惜其不永于年，为铭其墓。
　　萨　琦　字廷圭，闽县人。宣德庚戌进士，选翰林院庶吉士，授编修，预修仁庙实录，升礼部侍郎，兼詹事府少詹事，卒于官。琦事亲孝，学有源季，为人耿介持正，世故澹如，仕二十年，不以家随。妻先卒，竟不娶。其先色目人，琦一变其俗，丧葬皆用文公家礼，士论韪之。
　　赵　荣　字孟仁，闽县人。正统间，以善书荐授中书舍人，直文渊阁。十四年，英庙北狩，虏入寇，屯德胜门。时中外洶洶，朝廷欲遣使者，众莫敢往。荣独请行，遂拜大理少卿，寻改鸿胪卿，往虏营说也先，虏退，辞前职，改太常寺卿，仍直文渊阁。景泰元年，奉使塞外，迎英庙还京。大学士高谷义其所为，解犀带赠之。使还，升工部右侍郎。未几，复使塞外，转左侍郎。张秋河决，荣重治之，卒复故道。天顺元年，上复辟，录前功，升本部尚书。荣起布衣，列九卿，尝思奋不顾身，徇公家之急。曹钦反，荣闻难，即率子弟助官军御贼。事平，荫一子锦衣卫副千户，世袭。上自是日宠顾荣益厚，命兼大理卿。天顺末致仕。卒，赐祭葬。初，荣微时，馆其舅翰林萨琦家，杨文敏公一见，深器之：“孟仁贵于其舅。”后果然。
　　论曰：昔三代之盛，六卿分职，各率其属，以倡九牧，阜成兆民。当是时也，政出于一，故自朝廷以达四方，师师然无不能其官者，此世之所以治也。我国家盛时，盖亦举无遗才，才无遗用矣。奋翼骧首，争于自效，岂独其人之能哉?纪纲修，赏罚信，政使之然也。即吾福一郡，其仕者或内或外，亦彬彬质有其文武焉。譬顺风而呼，登高而望，其势易矣。赵尚书起布衣，任股肱，商人立贤无方之谊欤?林廉访以远隙近，卒能自直，有虞氏明目达聪，何以过焉?林文恪旧志
　　黄　镐　字叔高，侯官人。正统乙丑进士，选监察御史。十三年，奉命按贵州。时麓州蛮反，诏尚书王骥总兵张軓征之。贵道梗，镐躬擐甲，率精锐转战而前。会官军为贼袭败，骥退屯沅辰。时兴隆、清平皆被围，而平越尤急。议者以平越无积贮，欲弃委贼，镐不可，曰：“平越，贵咽喉；无平越，是无贵也。”乃集城中军民，檄抚苗共守之，以竹筒密疏于朝。贼日夜围攻九阅月。人乏食，至掘鼠罗雀，而无叛志。会大军至，项背夹攻，群贼溃，围始解。当是时，微镐，贵几殆。景泰初，苗复叛湖湘。朝议以镐有安贵功，命往治之。既一年，湖湘平。迁广东佥事，改浙江，复以为广东左参政。雷、廉、高三郡负海表多盗，镐皆破灭之。镐按贵时，年甫三十，本起诸生，及当群蛮叛，制胜伐谋，若素闲军旅者。其后屡建战功。由是，朝廷以镐可大用，历长藩臬，入为副都御史，又转贰铨馆阁，群公莫不重镐。拜南京户部尚书，以疾乞骸，赐玺书驰传归，卒于途。赠太子少保，赐祭葬，谥襄敏。
　　车　宁　字子静，闽县人。正统戊辰进士，历户、工二部主事，南京吏部郎中，擢湖、广参议，广东参政，广西左布政使。宁始居郎署，即著声。其参湖藩也，适保靖宣慰负险跳梁，常毒杀陆佥事，藩臬守巡率兵卫乃往。宁独军车抵其境，备宣朝廷威德，众皆顿首谢，边圉遂安。在两广，蛮獠出没，叛服不常，议者欲兵之，宁曰：“彼亦饥寒迫耳。若缓以德，可不烦兵。”复率所属军车抚慰之，蛮悉归附，得编户六万八千四百口，岁征租五千七百余石。事闻，诏赐金币劳焉。宁性度磊落，有权略，多学强记，居家尤笃孝友云。
　　谢士元　字仲仁，长乐人。景泰甲戌进士。天顺中，历户部郎，擢守建昌。士元为政，以教化为先务。大新学宫，辟射圃，每公暇，与诸生习古礼其中。并讲求民间利病，张弛之，作敦化、劝学、表忠三图，系之以诗，令民习诵。有兄弟讼田者，士元取图、诗晓譬谆切，遂感相对。满九载，郡内吏民诣阙奏留，有诏增俸一级。未几，复以为广信太守，士元治如建昌。属邑永丰，地邻处州。处无赖千百为群，越境盗矿、士元率众驱之，伏钅仓中左股，神志不动，旋裹创复战，竟擒贼，筑其山穴而还，自是无敢犯者。守广信四载，擢四川参政、左布政，寻奉命以副都御史巡抚其地。四川东乡界于三省，群盗蟠纠，为筑城垣，设方略，寇患始平。岁大侵，竭力赈饥，活流民数万。弘治初致政。士元天性孝友，勇于为义。即得谢，以余俸市田宅，与兄弟共之。一门同爨，食指千余。兄弟子女婚嫁，费皆已出，不异所生。阃内肃雍，士大夫尚其家法。卒，赐谕祭，官给之葬。子廷柱，字邦用，弘治己未年进士，授评事，历官至湖广按察司佥事，卒年九十六。廷柱为人谦恭朴素，善属文，有典则，诗亦庄重，能继其家声。但酷好神仙、风水之说，亦通人之蔽云。
　　论曰：黄襄敏、谢都宪、车藩伯，岂不彬彬然质有其文武哉?以其所表竖，勘乱宣威，安民和众，保固边圉，绥戢蛮荒，卓乎与古之奔奏御侮、追踪方驾矣。然而口不言功，国无溢赏，盖其时下以率职为共，上以修职为最也。嘉隆而后，封疆之臣渐开边衅，虚冒百功，甚至屠民以献俘，偾师而奏凯。丁男填于沟壑，缯币续于轮蹄。张庙谟之胜算，则赍首纶扉；叙野战之奇功，则赏周裨卒。缇骑尽建牙之裔，铭旗悉延世之勋。敝国殃民，欺天罔上，凌夷至于今日，内地日虚，边鄙日耸，徒使人怀杞国之忧，女厪添室之虑而已。余益于襄敏数公，景其行，慕其烈，而庶几想见其人。
　　王克复　字师仁，福清人。天顺丁丑进士，历刑部主事员外郎、郎中。克复在刑曹十有五年，明习法律。时大司寇陆瑜深器焉，凡罪疑，必以属克复。两广抚臣吴祯，或奏其不法，瑜荐于上，遣克复往按之。河南人诬布政使章绘等，瑜又白，遣克复。凡两奉命谳大狱，归报，咸称旨。由是声籍甚，升江西左参政，湖广按察使，江西左布政使。吏民闻名久，相戒不敢欺。江右俗健讼，牒日山积，克复判决，庭无留者。时谓“王一火”，又谓“王隔壁”焉。克复虽善折狱，持法平，无滥及也。其以左方伯入觐也，中贵人尚铭怙势黩货，克复独正辞不与接，名因益章。进副都御史，巡抚南畿，清戎使者文深，多所遣发，克复察其诬，为脱尺籍，总揽纲维，称得大体。转南京吏部右侍郎，致仕。克复生平质厚温和，寡言笑，不以声气加人，而确然持正。晚归与谢瑀辈结耆英会，敦素尚齿，乡人以为美谈。
　　陈　炜　字文耀，叔刚之子。天顺庚辰进士。成化初，选监察御史，奉命按南畿。改督学北畿，迁江西副使，历按察使右布政。转浙江左辖，未上，卒于官。炜为人风格峻整而正直宽平，在台中号敢言。锦衣指挥使门达者，自先帝时恃宠干政，屡起大狱，莫敢谁何。炜疏其诸奸利状，上投达岭表，中外快之。南京给事中王徽因论大学士刘吉外迁，炜又特疏论救，上意稍解。由是陈御史直声大震，其风采溢于朝著。江右俗素喜讼，炜屡折疑狱，善为钩距以得其情。赴炜诉者，人人以为不冤。所至，吏民畏之若神。然炜虽明察，其用意甚厚，盖惟恐有滥及者。盗越狱，同僚欲罪守卒故纵，当死二十七人。炜不可，“一盗逃，死者众，法大峻，”竟从减论。弋阳、乐平二邑，人争陂久不决，炜为权其利，乐邑民得决水溉田万余亩，而代弋阳输赋。若□，二邑人咸便之。其知大体，周物情，多此类。莆阳彭惠安尝称“炜有澄不清、挠不浊之量”云。
　　林　玭　字廷珍，侯官人。天顺甲申进士。甫释褐，以亲老请告，盖终养者十有七年。亲终，起南京刑部主事，历员外郎，浙江佥事，雅为王端毅太宰所知。擢云南副使，致仕，卒。玭律已端严，谳狱明恕，在浙有平贼功，风节凛然。其学精于易，泉蔡清师事之，门人得指授登第者甚众。自号云室山人。弟瑭，字廷玉，成化辛丑年进士，为人正直凝重。观政工部，檄修周藩莹域，区画有方。抚臣上其事，请为例，授行人。迁监察御史，巡按云南，剿铁索菁寇，灭之。转督学南畿，以身训率，严考校，公劝惩，一时学者相庆得师。卒于官。南畿以瑭同真文忠德秀先辈列祀学宫。
　　林　瀚　字亨大，闽县人，抚州守元美次子也。成化丙戌进士。改庶吉士，授编修，擢修撰，寻转谕德。敬皇即位，召修宪庙实录。用荐为祭酒，满再考，迁礼部侍郎，仍掌国子监事。先时，祭酒餐饯，岁可百缗，瀚不受，贮以市公署，自是官太学者有公署自瀚始。尝上疏“天下人才日盛，宜广贤路。”改吏部，摄铨事。明年，拜南铨，会灾异，率群僚上疏陈“明黜陟，禁奸贪”等十二事。未几，又疏“保固南京以重祖宗根本，佑启皇储以重天下根本，抚绥百姓以重邦家根本，增进人才以重政事根本”四事。上皆嘉纳之。有御史王献臣自巡抚被逮，儒生孙伯坚等，中旨授中书舍人。瀚上疏力谏：“天命天讨，宜协至公。”有旨诮让，自劾，不报。乞骸骨，不许。海内以瀚与莆田林俊，金华章懋，浮梁张敷华，号“留京四君子”云。正德初，太宰缺，言官丘俊、石玠等交荐瀚刚方廉介可任。上改瀚南兵，疏劝上“割私任公，不改先帝旧人，不易先帝旧政，疏远近习，裁抑贵戚，”为逆瑾所深疾。会给事中戴铣等劾瑾，逮诏狱，瑾令锦衣卫狱词连瀚，谪浙江参政，致仕。瑾怨瀚不已文，矫诏瀚与大学士谢迁、尚书刘大夏等俱朋党，布告天下。瑾诛，始复故官。时瀚年逾七十，命有司给廪米役夫，屡加存问。卒年八十六，赐谕祭，官给葬具，赠太子太保，谧文安。瀚天性孝友，质直好义。居官四十余年，不问生产，平生不记人过，若闻人一善，及许人一言，则终身不忘。立朝论建，悉本至诚。其不畏强御，即贲育不能夺矣。章文懿尝言“林文安有秦誓大臣之容，又有柳下惠之介”，时以为名言。瀚之子九人，庭木昂、庭机最显。
　　庭木昂　字利瞻，瀚次子也。弘治乙丑进士。授兵部主事，历郎中，擢守苏州，升云南参政，乞终养。朝议有兄弟者不得养，诏特允其请，以瀚故也。服阕，起江西参政，历布政使、都御史，巡抚保定。嘉靖初，与永嘉张相不合，归。未几，起南兵部侍郎，转工部，寻拜大司空。时肃皇帝方稽古礼文，创九庙，建两宫。庭木昂规画，雅称上意，赐赉无虚日。上常御便殿，召木昂顾，左右奇其状。明日，会木昂疏“节财用，省营建”，上曰：“朕方顾若，若乃言我，得非林俊子耶”?左右或对其父亦尚书，非俊子。他日，上又御凝翠殿，出御制《忆边士》七言诗，令和以进。明年，庙工成，增秩太子太保。又明年，以疾丐休，赐路费驰传归，有司给廪役。庭木昂颖悟绝人，眉目疏秀如画，雅清谈，善谑，风流为一时之冠。历官内外，厚下爱人，曲有恩意。苏七邑大水，都御史不肯以闻，庭木昂上疏请蠲税，诏竟报可。云南武官禄累不给，民无所出，庭木昂令牛马布帛杂物俱得充，不旬日而办。木昂所在得人心，多此类。晚蒙上知遇，家食而眷不衰。卒，赠少保，赐祭葬，谧康懿。
　　庭机　字利仁，尚书瀚季子也。嘉靖乙未进士。改庶吉士，授翰林检讨，历国子司业，南祭酒，太常卿，礼、工二部侍郎、尚书。当世庙初，分宜相。严嵩用事，士争附其门，机居寓与邻，未尝一私谒。久之，迁南祭酒，转太常。在南十年，铨部每有推毂，相国辄挤之。严相罢，始晋南工尚书。三年满考，改礼部。会穆皇登极，遂从道上疏乞骸骨，得谢，士论高焉。先是振武营兵变，戕杀黄少司马懋官，人心恟恟，部章避莫肯署。机时为工侍，摄篆数月，持大体，不苛细，饷以时给，乱遂弭。工部岁供内府费以钜万计，裁其滥溢，中贵人敛手不敢争。机廉静，不近名事，每名囗上，生平孝友，内行修饬，与人交，恂恂退让，喜怒不形于色，海内称为长者。然外和而内刚，其大者，则毅然不与易也。既归，杜门却扫，承先世素风，自奉如寒士。莆田康司空服其雅量，尝匾其斋学。林姚江孙文恪亦云：“不忮不求，吾友之谓矣。”卒年七十六，赐祭葬，赠太子少保，谥文僖。有《世翰堂》若干卷。子燫、烃，俱官尚书。
　　燫　字贞恒，庭机长子也。嘉靖丁未进士。选翰林庶吉士，授检讨，充景恭王讲读官。时严相嵩专轴，燫屏迹不之附。会恭王之国，嵩欲改燫长史，遣人谕意，燫弗顾也。既而舆议沸，乃止。分宜败，擢洗马，兼侍讲，校理《永乐大典》，纂修《承天大志》，升祭酒。逾年书成，加太常卿，仍管国子事。初，祭酒公署创自文安，岁久而圯，燫捐俸修葺，绳武有光，时论艳焉。转礼部右侍郎，兼学士，经筵讲官。适中官奏修九陵。上命往勘。还，奏言惟长陵应修，省费以数万计。北虏犯边，条上“强本”等七事，改吏部右侍郎，仍日讲，前后经筵，多所规讽。俄有旨调南赞铨计，斥浮兢，兼署礼篆。魏国公徐鹏举昵其少子邦宁，欲易嫡，燫不许。未几，言官列其事，竟封邦瑞，夺邦宁母封。万历改元，进南京工部尚书。越明年，改礼部，以母丧归。燫立朝论议风采，望倾一时。留都九卿欲丐文寿执政，不答也。门生故旧托以居间，不应也。为江陵张相所挤，出而南，南而老于家，不悔也。袭布茹蔬，萧然一室，问业之屦常满。忠诚孝友，朝野无间言。卒，赠太子少保，赐祭葬，谥文恪。著有《学士集》、《经筵讲章》。
　　陈　纪　字叔振，闽县人。成化己丑进士。选翰林院庶吉士，授河南道监察御史，巡视京城，按两浙盐法，提督北畿学政。所至厘宿弊，不畏强御。升陕西按察使，兴利除害，清出滞狱八百余。迁佥右都御史，巡抚宣府，有参将黩货，黜而罢之，威令振肃，边境晏如。寻入佐院，为副都御史，致仕。卒，遣官谕祭给葬。纪天性孝友，与物无兢。及当官，而行历内外宪职，执法不阿，人无敢以私干者。时中贵人李广擅威福，诸公莫不造其门，纪独不往。中贵人败，诸公恐并得罪，皆夜见寿宁侯得释，时论益重纪焉。纪平生不问产业，卒未几，家萧然。
　　林　泮　字用养，闽县人。成化壬辰进士。授南京大理寺评事寺副、寺正，谳狱矜恤，多所平反。迁广州知府，蓝粪诸山峒蛮叛服不常，泮亲帅兵攻擒其渠魁。又豊湖堡贼刘庚作乱，单车造垒谕降之。擢广西参政，江西左右布政，御民而不扰为先，吏弊一熄。尹顺天，进户部右侍郎，总储务，权幸敛手，为逆瑾所嫉。正德三年，拜南京户部尚书，上疏乞骸骨。瑾矫旨令致仕，赐廪舆驰传。泮既归，瑾求其江西罪，罚米二百石输边。家居数年。卒，有司以闻，赐谕祭，官给葬具。泮自少受礼学于其兄清源，恭畏详慎，退然若不胜衣，而中确有定守。为诸生游大学时，人有诬奏祭酒陈鉴者，伏阙抗疏直之。南昌李士实方饰诈窃重名，出《白鹭图》乞题诗，泮词寓规戒，后士实果败，其远识如此。居官常俸外，一介无所取。既为逆瑾窘罚，至假官舍以居，布衣蔬食，与诸生谈经义，泊如也。三山自开国至今，登崇月无者接踵，然出有惠于民，入有劳于国，橐无一钱，家徒四壁，则蔑有逾泮云。
　　论曰：以谥易名，盖周制也。余尝考春秋，当其实者，惟齐管敬仲、卫公叔文子，其余列国之大夫，亦少褒矣，岂非所谓宁僣无滥者欤?及观唐史，记贤不肖，一时用舍，固未必尽当。至于其节惠之典，抑何公也?盖其制专掌太常议定，而后以闻，较勘论驳，可谓详且慎已，公不亦宜乎?我国家以谥为恩，虽考功仪曹得与其议，而职无专官，是故情之厚薄也视死，事之重轻也视生。故吾乡先辈，贤而不得谥，则有若林司徒；谥而实浮于名，则有若彭惠安，此所以众心未压，而士论犹郁也。谓宜稍仿唐制，凡应谥者有司上其事，下翰林诸儒臣校勘，台省论驳，无嫌异同，必得其当，不惟典关劝阻，而亦事资编摩者焉。林文恪旧志
　　林廷玉　字粹夫，侯官人。廷玉父芝，景泰癸酉乡荐，官终韩府纪善，遂占籍平凉。至廷玉，复归闽，举成化甲辰年进士，改吏科给事中。廷玉为人刚果敏达，在谏垣号敢言。敬皇帝初年，虚已求谏，廷玉条“筹边翊治”十事。转右给事中，上“保治八箴”，曰“务学勤政、敬天爱民、亲贤远奸、容言纳谏、公平赏罚、抑禁奢侈、重惜名器、屏斥异端。”蒐辑传记，衍其说于前，而系箴于后。又劾太监王瓒弟碧不当滥改钦天监京职。又言“奸僧继晓罪恶贯盈，乃漏网逋诛，非所以昭典法，不鉴戒也。”上纳其言，命锦衣官械继晓至京，斩于市。寻转工科都给事中。岁己未，上命大学士李东阳、礼部右侍郎程敏政典试事。榜未揭，给事中华昶劾敏政受贿鬻题，诏下昶狱，命东阳重阅试卷。既揭晓，廷玉复疏敏政阅卷可疑六事，遂并下敏政、廷玉狱。会多官廷鞫，黜唐寅、徐经等十余人，调昶太仆寺典簿，谪廷玉判海州，迁知茶陵州，历广东佥事副使，山西参政。所至屡折疑狱，人以为神，人为通政。以佥都御史巡抚保定，劾太仆寺丞张鉴点马贪黩。武皇帝下鉴狱，而调廷玉掌南京都察院事。论者承望，言其行政偏刻，遂丐归。既谢事，杜门二十余年，屡荐不起。正德戊寅夏五月，闽卒进贵、叶元保等怨布政使伍符裁省月粮，遂倡乱。廷玉与友宪副高文达角巾造垒，谕以朝廷威德，群党解散。越八月，又乱。廷玉与文达又抚定之。嘉靖末，有司上其功，诏为立祀，并祀文达。
　　陈　达　字德英，闽县人。弘治乙丑进士，授宁波推官。达弱冠登第，为理官，吏胥颇易之，及见讯鞫明允，即精法家弗逮也，乃皆畏服，不敢为奸。擢南京武选郎，寻入为职方。大司马山西王琼雅重之，每当迁秩，辄言吏部，愿留陈职方共赞戎务。居久之，转太仆少卿。嘉靖初，又改大理，寻晋佥都御史，巡抚山西。议节禄粮，为宗藩诬奏，罢归。达性慎恪，所在有能名，而废非其罪也。前后观风使者，荐于朝二十余疏，无奥援，竟辄报罢。家居远城市，人罕见其面。屡空假贷，若环堵之儒云。
　　论曰：陈叔振、林粹夫、陈德英，皆一时名御史大夫也。叔振揽辔澄清，足不践中涓之径。德英晓畅戎务，先佐大司马，腹中有甲兵矣。林粹夫劾斩妖僧继晓，正其辜，指程学士贡举私窦，则岂直发摘奸伏，借剑燃犀者哉?迩年以来，达观之妖，不下继晓，交结近侍，奔走鄙夫，其燎方扬，幸就剪灭。至奉命校士罔鉴，敏政为前车，而且累累辱白简矣。夫典举者，不思以人事君，而待举者，又不自重其进，此余所以喟然于粹夫之言也。粹夫谈笑解卫卒之乱，其功尤伟。
　　张　经　字廷彝，侯官人。正德丁丑进士。初姓蔡，后复今姓。经状魁梧，足智有文武才。始为嘉兴令，选给事中；历都谏。世宗器之，不数岁，至佥都御史，巡抚山东，召入佐掌宪。未几，奉敕镇两广。安南莫登庸久不廷，诏经与兵部尚书毛伯温讨之。兵压境，登庸遂降。擢右都御史，寻以平黎功，拜兵部尚书，仍兼都御史，镇其地，守制归。倭扰负海诸郡县，台臣会荐经才可起用掌南兵部。复命总制南直隶、湖广、江西、闽浙、两广七省，调其兵备寇。经计不教之兵，战辄溃，难以当贼。曩抚两广时，狼兵久受节制，可用也，檄而召之。数月间，田州、南丹、东兰诸兵至，会上遣赵文华祭海神，经不为加礼。文华心怏，促之进兵。经曰：“此兵勇进而易溃，万一失利，即骇观听，始俟保靖，永顺土兵至，会力夹攻，万全策也。”文华遂以逗留养寇劾经。已而兵集，大战于王江泾，斩首一千八百有奇。功未上，严相嵩与文华壅之，竟逮经论死，是岁大辟，诏决九人，经及杨继盛与焉。论者谓自东南用兵以来，经嘉兴之捷第一，自分宜柄国以来，继盛劾嵩之疏第一，同日而死，嵩父子之恶至是贯盈矣。万历二十八年，孙懋爵伏阙鸣冤，诏复原官，赐祭葬，谥襄愍，仍与懋爵荫。
　　论曰：昔林文恪先生言“严、赵用事时，苟非其党也，其或以修，或以不修挤之者，可胜道哉?张司马负其才，汲汲然自跃大冶，必为镆耶?无身之日，虽有智勇，将焉所效?呜呼，哲哉，先生之言也。自古权臣在内，大将未有能成功于外者。张司马受大廷之荐，急于建功，固与全躯保妻子之臣，谈不同日矣。然皮之不存，毛将安傅，惜其不讲于远害之术也。余过槜李，问司马陈兵故垒，尚为之感怆不能去云。盖世之为臣者，当官固不可避难，然亲于其身为不善者，君子不入也。出处进退，则于文恪所以悲司马者，安可不深长思哉?”诗曰：“既明且哲，以保其身。夙夜匪懈，以事一人。”
　　郑　漳　字世绩，闽县人。正德丁丑进士。授户部主事，历员外郎中。嘉靖初，转守肇庆，坐事待察，家居久之。复起为登州，秩满，擢两淮盐运使。居官不为赫赫声，然廉而惠，慎而宽。登郡士民暨淮商德之，所在为立祠。寻转参政广西，复改河南。时建安李默为太宰，默素重漳，遂荐长臬藩，入为南京兆刑部侍郎。默得罪，言者探当事微指，遂诬漳年老。漳丐归，卒于家，遣官谕祭，有司给其葬。漳貌不逾中人，而狷介不屈。广东督学副使萧鸣凤，恃乡人永嘉张相势，凌诸郡守，漳与争论不决，各上章相攻。后朝议竟直漳而黜鸣凤。贵溪夏相言与漳同年进士也，邀漳往见，时漳之官，出都城矣，或再三劝之，夏意殊厚，漳竟不入。严氏父子持国柄，立祸福人，方岳馈遗，大抵珍贿磊落。漳为左辖，入觐，独持数青布为贽。卒之日，器无珍玩，侍无妾媵，所遗独图书若干卷。
　　陈文沛　字维德，长乐人。先姓林，后复陈姓。正德丁丑进士，授工部主事，历员外郎中。奉使三吴，开白苑港，筑海盐塘，有功。用荐者遣督边储，又有功，诏增其俸。出为抚郡守，恤弱锄强，抚人德之。寻调苏郡，擢霸州兵备副使，以陕西行太仆寺卿罢归。文沛刚介有执。世皇帝初年，名臣杨一清、胡世宁、李承勋皆荐文沛才略可大任，而太宰汪鋐怙宠用事，以私忌挤之家居。贫时或自嘲，然终不改其操。子时范，字敷畴，嘉靖二十年进士，授户部主事，刑部郎中，出守夔郡。蜀民以三殿采木大困，为之蠲豁，存活数千家。副滇臬，晋左右辖，藩帑积五千金，悉以充大比费，余贮藏中，不取也。清约端慎，绰有父风。
　　刘世扬　字实夫，闽县人。正德丁丑进士，庶吉士，授刑科给事中，历吏部都谏，谪江西布政司照磨，稍迁判常州，南京祠祭郎中，广西佥事。越数月，转督学河南副使，未上，卒。世扬内行修洁，立志以古人自期。嘉靖初在谏垣，屡进谠言。有内侍崔文者，始兴斋醮事，世扬抗疏劾之。又言詹事官非其人，有旨诘责，下锦衣狱。世扬犹执前议，俄而得释。又上八事，大臣恶之，遂左迁。世扬虽流落于外，而直气不为衰。尝奉命主试山东，号得人。
　　谢　蕡　字维盛，闽县人。正德辛巳进士，选礼科给事中，敢言事。肃皇帝御极，每虚已求谏。时四川杨文忠在内阁，凡台省上疏，率优诏答之。蕡谏乳媪滥封，因劝上节恩泽、戢内侍。又论救翰林吕柟等，皆蒙听纳。嘉靖三年，大礼议起，永嘉张相孚敬时方为主事，与杨文忠论不合，蕡同诸给舍力争，诏杖阙下。未几，又论孚敬、桂萼辈险邪不可用，复夺俸三月。明年，遣使两广，途中又上言乞戒在外诸司酷刑，天子为感动，下诏榜谕天下。寻擢太平郡守，未上，卒于途。蕡在言路，号知大体。隆庆改元，录嘉靖朝言事诸臣，赠太常少卿。
　　论曰：“阉尹之祸，如毒药猛兽”，字臣苏子瞻详哉其言之矣。谢都谏实夫抗疏劾内侍，崔文始兴醮事，谢给舍维盛谏戢内侍、禁乳媪滥封，侃侃乎折左道之萌，杜斜封之渐矣。然而朝凤方鸣，仗马随斥，则稷蜂之善托，炀灶之蔽明也。先时暴振逆瑾专擅恣睢，再岁尘英庙之辕，万里驰武皇之驭，覆师塞外，酿祸域中。幸赖九庙神灵，旋就夷戮，乱匪降自天，职兢由人，斯之为厉耳!迩者，天子言有无，貂珰马迹遍于天下，四海嚣嚣，莫必其命。而举朝臣工，补牍叩阍，焦唇敝舌。乃皇仁未霈，天听愈高。余因是益感于谏道之难，而两夕郎虑戒霜冰，亟清君侧之奸，有以哉!有以哉!
　　郑世威　字中孚，长乐人。嘉靖己丑进士。时台臣缺，诏选进士以充，众争奔走，世威屹然不之逐也。授户部主事，改刑部，历两广、江西佥事，浙江参议，江西副使，四川参政。再起通政，擢佥都御史，刑部侍郎。世威所至有惠政，而羔羊之节甚厉。当在浙也，罢临海盐税数千石，民德之。在江西，适夏相国言应召，诸藩臬旁趋而谒，世威不从掖门也。抚按司道，祝厘于上清宫，世威前视祀词，乃祈相公胤耳，遂不拜而出。及夏再相，过武林，诸大夫郊迎，世威又弗往，夏益衔之，会夏构祸，获免。严相嵩继柄国，世威复官江西，嵩姻党占古寺田千亩，世威鬻以赈饥，嵩手书求解，不报，其家人往来用邮传者悉革去，于是嵩衔世威甚于言矣。迁四川，遂投劾还。嵩败，始起列九卿。时有议王守仁从祀者，世威独持不可，以为守仁治世之能臣也，谓其绍周、程而宗孔、孟，则生平庸德之行，有所不足耳!且其学术未正，率天下径趋直行，使圣门讲学明理之功，屏弃不用，将有差毫厘而失千里者，万一从祀，百世而下，谓吾君吾相，何时方溺于致良知之说。华亭徐相国阶弗是也。会采珠及珍石，威谏崇节俭，不报，遂乞骸骨归。卒年八十有二，诏予祭葬，谥恭介。
　　论曰：曩德清许公孚远来抚闽，孜孜阐“止修”宗旨，常聚士大夫竟日而谈。余时过里门听之，于心无当也。越数月，丰城李公材以滇事戍闽，许公复邀诸荐绅谒李公，广“止修”之论。余愧不敏，谢不赴，然闻其言，宏肆而辩，诸荐绅亦虚而往，虚而归耳。盖当世庙初，海内于致良知一说，奉为正印，其后属厌，别揭“止修”之目，若超致良知而上之，抑何多歧也?良知良能，孟子舆对举并言，要以亲亲之仁敬长之义，达之天下，则良能庸可废乎?若谓致即为能，是孟子舆显而言之，王文成偏而晦之矣。至于“止修”，宁出知能之外，曾子明知止而引文王之敬止者，以立伦极。夫子言修身而必曰以道，言修道而必曰以仁，道为达道，仁为达德，不虑之知，不学之能，止于焉择？修于焉先？圣贤之言，同条共贯，可谓至明至尽，共察共由者矣。今哓哓曰致良知也，止修也，奚异于指行潦而概江河，窃容光而尽日月哉?郑恭介之辟文成，大有功于圣学。顾其时拾良知之唾余者，并列崇月无，争欲申其师说。恭介之言，譬孤凤鸣于众枭，难以和矣。第学者得是说而存之，俾正学昭明，则彼立户分曹，强而为异者，必不攻而自破也。
　　薛廷宠　字汝承，福清人。嘉靖壬辰进士。以行人选吏科给事中。会朝鲜以嗣位请，世皇帝遣廷宠奉册往封之。事竣还，擢都给事中。廷宠在谏垣，慷慨好直言，无所忌避。尝上疏劾诸大臣，皆当时用事者。有旨留用数人，时诸大臣以廷宠言直，俱不敢辩。独严尚书在礼曹，新有宠，辄辩，廷宠复劾之。
　　世皇帝曰：“严嵩乃朕所简用。”后又屡有论建，世皇帝悉采纳焉。铨部希嵩意，欲出之外藩，有言廷宠贤，奈何使去左右，乃止。未几，卒于官，贫无以敛，乡人为治其丧。廷宠内行修，事继母李尽孝。其卒也，李哭之哀，闻者皆陨涕。
　　论曰：余叨梧掖时，阅世庙初年六垣章奏，得读薛汝承都谏劾严分宜嵩两疏，斥其奸回，不遗余力。天子方简任嵩，置不问。然嵩践揆席未温，亦不敢遽申其私憾也。迨柄政日久，其子世蕃虎而翼之。嵩导天子日夕奉上玄，修长年之秘，始恣意作威福。少有言涉其身者，不令之碎首不止矣。嵩既败，华亭徐文贞阶佐天子养和平之福，苞苴稍绝，朝野相安。延及新郑、江陵，互相倾陷，至省之臣戆不附也已者，言出而杖斥随之，视嵩之肆戮辱，尚有间焉。长洲、太仓，相继四五公，惩于前之相戕，转为后之相结，其智益深，其术益巧。彼直而攻，我曲而忍，徐而逐之以他事，使不能知；阴而锢之以上意，使不能测。举三十年来，卒无有逃其罟阱者。余尝谓分宜而下，如彼其专，古之时构格天之阁者也；江陵而下，以若所为，古之时坐偃月之堂者也。鸣呼，若都谏者，可谓婴径尺逆鳞，而遭其鼻垂者矣。
　　马　森　字孔养，怀安人。嘉靖乙未进士。授户部主事，榷九江关，以能廉著，入为员外郎中。出知太平府，雪冤狱，裁中珰，减供亿，治行甲江以南。转江西副使，进按察使，寻转布政使，副都御史，巡抚其地。时创三殿，疏请南粮改折，省民间数万金。森久历江右，多惠政。召为刑部侍郎，寻改户部，迁大理卿，右都御史，户部尚书。穆宗登极，诏举边才。森言“往者辅臣杨一清以南人用陕西，尚书王骥以北人用云南，俱有声绩，宜勿论南北资格，斟酌推用，务当其才”。又申明屯盐法，乞敕重臣分理其事。上皆嘉纳之。无何，上令太监崔敏取户部库银六万两买金进用。森又言“先帝时买金二千，日积月累，仅能足数，寻诏停止，以此金暂贮太仓。今于数日内得满一万，臣知不能也。且祖宗时御札皆下，阁臣转示下部院，无司礼监径传者，更望率旧章”。上乃止。旋以母老乞终养，赐驰驿归。除服，屡荐不起。居恒讲明理学，与欧阳德、邹守益、罗洪先相、质正，要以程、朱为宗。其为侍郎归，值闽卒两倡乱，森角巾野服出谕之，随解散。临武刘尧诲抚闽，议复夫甲库役法，森备陈其害，议遂寝。继抚闽者，南海庞尚鹏欲行条鞭法，森力赞其决。迨森卒，郡人专祠祀之，曰“报功”。盖森德于闽，匪直一解乱卒之变也。讣闻，赐祭葬，赠太子少保，谥恭敏。所著有《四书口义》、《书经敷言》、《周易说义》、《春秋伸义辩疑》、《地理正宗》，文集奏议若干卷。
　　王应钟　字懋复，侯官人。嘉靖辛丑进士，选庶吉士。授浙江道监察御史，巡盐长芦。有东厂太监马广贪而虐商，应钟疏论之，诏切责广，一时中贵敛迹。按顺天，纠郡县不职者三十余人。严嵩柄国，十监锦衣共煽权，妄指奸细，诬杀人，应钟力白其冤。守备昌平，太监王敏朘削军士，应钟数其罪，上竟逐敏。河套事起，上怒责言官与议者，应钟逮诏狱，十监锦衣修前隙，几毙杖下。按浙江，先声所至，墨吏解绶去。入掌河南道，会大计吏，嵩欲蔽其私人，应钟弗许。出为副使，督学河南，宗室暴横，有凌诸生者，必置诸法。转山东参政，竟为嵩所中，罢归。入里中，环堵萧然，图使一室，讲明正学。学宪宋仪望为建书院于道山，四方从游者云集。应钟性端毅，居官以严见惮，于乡党则谦恭乐易，引掖后进，常若不及。卒年九十，祀乡贤。
　　陈　谨　字德言。举嘉靖癸丑进士第一，授翰林院修撰，左迁惠州推官，转太仆寺丞。寻丞尚宝，改南国子司业。执政荐为知制诰，改春坊右中允，以忧归，卒。谨内明外和，自持谦抑，见者莫不敬而畏之。其左迁惠州也，时遣封宗藩，谨为介，当奉册。后至华亭，徐相欲薄其过，严相弗许也。谨，华亭所取士，故疑为之地。后谨数年卒，华亭公为铭其墓，有曰：“余尝中夜以思，士之可为朝廷用者数人，而德言犹在其中。盖余爱其贤，而忘其已死久矣。”其见重如此。谨为文温润醇雅，有《内制集》并《国子讲章》诗文稿藏于家。
　　吴文华　字子彬，连江人。嘉靖丙辰进士，官至南京兵部尚书。初，文华成进士，以母老便迎养乞南，得兵部。值景王之国，道留都。大司马属文华综理，事事治办。出湖广督学佥事，转四川参议，广西督学副使，衡隲得人，历河南左布政使。今上初修旷典，旌治行异等者，天下二十五人，文华居第一，拜玺金币之赐。以副都御史巡抚广西，剿六平徭寨，殪昭平贼，又连破柳州七十余巢，招抚余党数万人，得田三万亩。捷上，赐金币，荫一子。擢户部左侍郎，念母老，乞终养。服阕，再起兵部侍郎。复抚广西，擢右都御史，总督两广。经三载，征平乐叛兵，讨怀集流贼，歼海上倭奴，擒盗珠贼党，擣府江、岑峒，罗旁诸蛮，先后斩首以万计。先是山海诸寇出没为梗，虽间取捷，得不偿失。文华多方略，兵不及万，费不逾千，动合机宜，往无不克，积金十九万余，归之有司。拜南京工部尚书，寻改兵部，参赞机务。有言官劾中珰恣暴，上怒言官。文华论救，请治珰罪，不报，遂引疾乞归，三疏乃允。未几，再起南工部尚书，恳辞，诏以原官致仕。文华性介而和，严而恕，家居十载，屏绝干谒，徜徉山水间，澹如也。卒年七十八，赐祭葬，赠太子少保，谥襄思。
　　谢　杰　字汉甫，长乐人。举万历甲戌进士。授行人，奉诏册封琉球，入国七辞宴金。擢丞光禄，佐奉常，上言懿文太子袝祭高庙，而主以奉祀之官非宜，乞以五府官行礼，著为令。拜京兆尹，酌徭编，均税法。寻以副都御史出抚南赣，清四弊，陈三策，以汰虔兵之虚冒者，军民安堵，铃阁肃然。往属吏荐者，必修谢。故事也，杰榜之署云：“贿而后荐，干戈之盗；荐而后贿，衣冠之盗。”识者以为名言。晋南刑部侍郎，平反甚多，疏时政不如初者十事。迁户部尚书，总督仓场，请全运实京仓以备边储。癸卯，漕粮阻，逾常期。杰斋戒吁天，是冬河水不合，运舟毕至，众皆异之。然竟以艰繁暴疾卒，赐赠官祭葬。初，杰父教谕廷衮，家居老矣，族众窃其名以逋赋，县令刘禹龙弗善也。直指为禹龙枌榆，遂嗾而捕廷衮，杰以身代，几死于杖。后抚虔，仇家在宇下，杰几无微言及之，时服其量。杰著作甚富，有《白云天灵》、《北窗吟稿》行于世。
　　论曰：昔夫子论大臣，谓其“以道事君；不可则止”。夫事必以道，则必不以非道徇其君；不可而止，则于所当止者，必不苟容以取辱矣。斯言也，万世之人臣奉以为鹄焉。三山自开国迄今，硕德名卿，项背相望；尊主庇民，宣猷戮力；进礼退义，咸正罔缺。乃亦有阨于位而不究其用，局于数而不永其年者。要皆伟然负公辅之望者也，余故详论著之。其或希炎附景，陟月无跻华，进退无据，身名俱辱等之具臣，然且不可，何敢以遗乘之羞，后之兴后者欲谁与归乎?亦论其世而已矣!

　人文志三
　　
　忠　节
　　

　　唐
　　林慎思　字虔中，长乐人。咸通中登第，后复中宏词科。历校书郎，水部郎中，万年县令。黄巢入长安，迫以伪官，慎思不屈，骂贼死。所著有《续孟子》、《伸蒙子》。
　　张　谨　字信美，闽县人。沈机雄毅，累官福建招讨使。黄巢之乱，贼以精兵数万寇闽中，谨率师迎战，多所冲陷。后与贼遇于铁山，杀伤甚多，贼以奇兵绝饷道，士卒乏食，疲困不能斗，谨意气自如。其偏将郭荣有勇力，能挽一石弓，举千斤。谨与荣、其将校十八人，持白刃，突入贼阵，斩首百余级。后贼探知王师矢尽无援，奋击不已，自旦至晡，十八人与荣俱死，谨被创甚，乃握刀箕踞，瞠目大骂，为贼所害。妻子及荣妻皆骂贼死。
　　黄　碣　闽人。初为闽小将，喜学问，抗志希古。用战安南功，高骈表为漳州刺史，徙婺州，有治绩。刘汉宏攻之。寡不可守，弃去。客游苏州，董昌为威胜军节度使，表碣自副。昌反，碣谏曰：“大王拔田亩，位将相，非有勋业可纪。夫桓文不侮周室，曹操不敢危汉，今僻婴一城而为大逆。碣请先死，不忍见大王之灭族也。”昌怒，斥出之。碣又移书幕府李滔曰：“越州建元，以愚策之，针可为鞘耶?”或窃其书示昌，遂为所害，夷其家百口，坎镜湖之南，同瘗焉。诏赠司徒。
　　宋
　　朱庭杰　字世英，永福人。崇宁进士。建炎中为潍州北海令，寻摄倅。金人入寇，官属悉遁免，庭杰独坚守不去。城隅有水，度虏至必饮之，投以野葛，饮者多死。俄而虏兵入城，庭杰死之。敕葬于郡之桑溪原。
　　余光庭　罗源人。大观三年擢第，累官光禄寺丞，出知南阳郡。建炎初，金人陷南阳，不屈而死，举家歼焉。
  </div>
  <div class="pagination">
   <a href="福州府志万历本_page256.html">
    上一页
   </a>
   <span>
    ...
   </span>
   <a href="福州府志万历本_page252.html">
    252
   </a>
   <a href="福州府志万历本_page253.html">
    253
   </a>
   <a href="福州府志万历本_page254.html">
    254
   </a>
   <a href="福州府志万历本_page255.html">
    255
   </a>
   <a href="福州府志万历本_page256.html">
    256
   </a>
   <span class="current-page">
    257
   </span>
   <a href="福州府志万历本_page258.html">
    258
   </a>
   <a href="福州府志万历本_page259.html">
    259
   </a>
   <a href="福州府志万历本_page260.html">
    260
   </a>
   <a href="福州府志万历本_page261.html">
    261
   </a>
   <a href="福州府志万历本_page262.html">
    262
   </a>
   <span>
    ...
   </span>
   <a href="福州府志万历本_page258.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
