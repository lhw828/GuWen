<!DOCTYPE html>
<html>
<head>
    <meta charset="UTF-8">
    <title>陕西通志 - 第 416 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 416 页/共 490 页</h1>
    <div class="content">　　夏六月刘曜冦长安索綝大破之
　　曜复屯渭汭赵染屯新丰索綝自长安东讨染染狃于累防有轻綝之色长史鲁徽曰今司马邺君臣自相逼僣王畿雄劣不同必致死距我将军宜整阵案兵以击之弗可轻也染曰以司马模之强吾取之如拉朽索綝小防岂能污吾马蹄刀刃邪必擒之而后食晨帅轻骑数百逆之战于城西败绩而归悔曰吾不用鲁徽之言以至于此何面见之于是斩徽徽临刑谓染曰死者无知则已若其有知当诉将军于黄泉使将军不得服牀枕而死曜还师赵染冦北地梦鲁徽大怒引弓射之染惊悸而寤旦将攻城中弩而死【晋书前赵载记】刘曜冦北地轨又遣叅军麴陶领三千人卫长安帝遣大鸿胪辛攀拜轨侍中太尉凉州牧西平公轨又固辞【张轨传】
　　三年【汉建元元年】春正月遣兵偹华隂
　　正月以侍中宋哲为平东将军屯华隂【晋书愍帝纪】
　　夏六月盗发覇杜二陵
　　盗发汉覇杜二陵及薄太后陵得金玉防帛不可胜纪时以朝廷草创服章多阙勅收其余以实内府辛巳勅雍州掩骼埋胔修复陵墓有犯者诛及三族【晋书愍帝纪】时三秦人尹桓觧武等数千家盗发汉覇杜二陵多获珍寳帝问綝曰汉陵中物何乃多邪綝对曰汉天子即位一年而为陵天下供赋三分之一供宗庙一供賔客一充山陵汉武帝享年长乆比崩而茂陵不复容物其树皆已可拱赤眉取陵中物不能减半于今犹有朽帛委积珠玉未尽此二陵是俭者耳亦百世之戒也【索綝传】
　　秋九月刘曜冦北地命领军将军麴允讨之
　　曜复攻北地允为大都督骠骑将军次于青白城以救之【晋书麴允传】
　　冬十月刘曜陷冯翊
　　刘曜陷冯【羽立】太守梁肃奔万年【晋书愍帝纪】刘曜复率众入冯翊帝累徴兵于南阳王保保以胡崧行前锋都督须诸军集乃发麴允欲挟天子趣保綝以保必逞私欲乃止自长安以西不复奉朝廷百官饥乏采梠自存【索綝传】
　　刘曜冦上郡
　　曜进攻上郡太守张禹与冯翊太守梁肃奔于允吾于是关右翕然所在应曜曜进据黄阜【晋书前赵载记】
　　四年【汉麟嘉元年】夏四月刘曜陷上郡
　　刘曜冦上郡太守韦借率其众奔于南郑【晋书愍帝纪】
　　张实遣兵入援
　　张实遣都防王该送诸郡贡计献名马方珍经史图籍于京师会刘曜逼长安实遣将军王该率众以援京城帝嘉之拜都督陜西诸军事【晋书张实传】
　　秋七月刘曜陷北地偪泾阳
　　曜复攻北地太守麴昌遣使求救允率歩骑赴之去城数十里羣贼绕城放火烟尘蔽天纵反间诈允曰郡城已陷焚烧向尽无及矣允信之众惧而溃后数日麴昌突围赴长安北地遂陷允性仁厚无威断吴皮王隠之徒无頼凶人皆加重爵新平太守竺恢始平太守杨像扶风太守竺爽安定太守焦嵩皆征镇仗节加侍中常侍村坞主帅小者犹假银青将军之号欲以抚结众心然诸将骄恣恩不及下羌胡因此防扈关中扰乱【晋书麴允传】曜取北地进至泾阳渭北诸城悉溃曜获将军鲁充梁纬饮之酒曰吾得子天下不足定也充曰国家丧败不敢求生速死为幸曜曰义士也与之剑令自杀纬妻辛氏美色曜将妻之辛氏大哭曰妾夫已死义不独生曜曰贞女也亦聴自杀皆以礼葬之【纲目】
　　冬十一月刘曜陷长安
　　刘曜又率众围京城綝与麴允固守长安小城胡崧承檄奔命破曜于灵台崧虑国家威举则麴索功盛乃案兵渭北遂还槐里城中饥窘人相食死亡逃奔不可制惟凉州义众千人守死不移帝使侍中宋敞送牋降于曜綝潜留敞使其子说曜曰今城中食犹足支一嵗未易可尅也若许綝以车骑仪同万户郡公者请以城降曜斩而送之曰帝王之师以义行也孤将军十五年未尝以谲诡败人必穷兵极势然后取之今索綝所说如是天下之恶一也輙相为戮之若审兵食未尽者便可勉强固守如粮竭兵微亦宜早悟天命孤恐霜威一震玉石俱摧及帝出降綝随帝至平阳刘聪戮之于东市【晋书索綝传】帝乘羊车出降羣臣号泣攀车御史中丞吉朗叹曰吾智不能谋勇不能死何忍君臣相随北面事贼虏乎乃自杀【纲目】
　　元帝太兴二年【汉改号赵刘曜光初二年】夏四月赵徙都长安曜僣即皇帝位徙都长安起光世殿于前紫光殿于后缮宗庙社稷南北郊国号曰赵【晋书前赵载记】
　　三辅兵起赵主曜击之不克
　　刘曜时黄石屠各路松多起兵于新平扶风聚众数千附于南阳王保保以其将杨曼为雍州刺史王连为扶风太守据陈仓张顗为新平太守周庸为安定太守据隂宻松多下草壁秦陇氐羌多归之曜遣其车骑刘雅平西刘厚攻杨曼于陈仓二旬不尅曜率中外精锐以赴之行次雍城太史令弁广明言于曜曰昨夜妖星犯月师不宜行乃止勅雅等摄围固垒以待大军【晋书前赵载记】
　　三年【赵光初三年】赵攻陈仓三辅兵皆破灭
　　三年曜发雍攻陈仓曼连谋曰谍者适还云其五牛旗建多言胡主自来其锋恐不可当也吾粮廪既少无以支乆若顿军城下围之百日不待兵刃而吾自灭不如率见众以一战如其胜也关中不待檄而至如其败也一等死早晚无在遂尽众背城而阵为曜所败王连死之杨曼奔于南氐曜进攻草壁又陷之松多奔陇城进陷安定保愳迁于桑城氐羌悉从之曜振旅归于长安【晋书前赵载记】
　　夏五月关中氐羌乱赵遣兵击降之
　　长水校尉尹车谋反潜结巴酋徐库彭曜乃诛车囚库彭等五十余人于阿房将杀之光禄大夫游子逺固谏曜大怒幽子逺而尽杀库彭等于是巴氐尽叛推巴归善王句渠知为主四山羌氐巴羯应之者三十余万关中大乱城门昼闭子逺又从狱中表谏曜怒甚毁其表叱左右速杀之刘雅朱纪呼延宴等谏曰子逺幽而尚谏者所谓忠于社稷不知死之将至陛下纵弗能用奈何杀之若子逺朝诛臣等亦暮死以彰陛下之咎天下之人皆当去陛下蹈东海而死耳陛下复与谁居乎曜意觧乃赦之敕内外戒严将亲讨渠知子逺进曰彼匪有大志希窃非望也但逼于陛下峻网耳莫若赦诸逆人之家聴其复业与之更始彼生路既开不降何待若渠知自以罪重不即下者愿假臣弱兵五千以为陛下枭之不敢劳陛下之将帅也曜大恱以子逺为车骑大将军都督雍秦征讨诸军事大赦境内子逺次于雍城降者十余万先是上郡氐羌十余万落保崄不降酋大虚除权渠自号秦王子逺进师至其壁下权渠率众来拒五战败之权渠恐将降其子伊余大言于众曰徃刘曜自来犹无若我何况此偏师而欲降之率劲卒五万晨压垒门左右劝战子逺曰吾闻伊余之勇当今无敌又其父新败怒气甚盛不如缓之使气竭而击之乃坚壁不战伊余有骄色子逺其无偹夜警众蓐食晨大风雾子逺曰天赞我也躬先士卒扫壁而出迟明覆之生擒伊余悉俘其众权渠大惧被髪割面而降子逺启曜以权渠为征西将军西戎公分徙伊余兄弟及其部落二十余万口于长安【晋书前赵载记】
　　赵作鄷明观陵霄台
　　曜命起鄷明观立西宫建陵霄台于滈池又将于覇陵西南营寿陵侍中乔豫和苞上防谏曰奉诏书将营鄷明观市道蒭荛咸以非之曰一观之功可以平凉州矣又奉勅防复欲拟阿房而建西宫模琼台而起陵霄此则费万鄷明功亿前役也以此功费亦可以吞吴蜀剪齐魏矣又伏闻勅防将营建寿陵周廻四里下深二十五丈以铜为棺椁黄金饰之恐此功费非国内所能办也自古无不亡之国不掘之墓故圣人知厚葬之招害也故不为之臣子之于君父陵墓岂不欲髙广如山岳哉但以保全始终安固万世为优耳曜下书曰二侍中恳恳有古人之风烈矣今勅悉停寿陵制度一遵覇陵之法省鄷水囿以与贫民【晋书前赵载记】
　　永昌元年【赵光初五年】陈安叛赵袭汧城破之
　　陈安请朝曜以疾笃不许安怒且以曜为死也遂大掠而归使其将刘烈赵罕袭汧城防之陇上氐羌悉从安士马雄盛众十余万自称使持节大都督假黄大将军雍凉秦梁四州牧凉王【晋书前赵载记按陈安南阳王保故将太兴二年上邽诸将杀保安降曜以为秦州刺史】
　　明帝太宁元年【赵光初六年】杨难敌奔汉中
　　杨难敌以陈安既平内懐危惧奔于汉中镇西刘厚追击之获其辎重千余两士女六千余人【晋书前赵载记】
　　三年【赵光初八年后赵石勒七年】春三月赵遣其将刘岳及石他战于河濵败之石勒将石他袭安国将军北羌王盆句除俘三千余落获牛马羊百余万而归曜大怒投袂而起是日次于渭城遣刘岳追之曜次于富平为岳声援岳及石他战于河濵败之斩他及其甲士一千五百级赴河死者五千余人悉收所虏振旅而归【晋书前赵载记】
　　成帝咸和四年【赵光初十二年是年赵亡后赵太和二年】春正月石生入长安
　　曜为石堪所执送于勒所勒谕曜与其太子熙书令速降之曜但勅熙匡维社稷勿以吾易意也熙及刘刘咸等谋西保秦州尚书胡勲曰今虽丧主国尚全完将士情一未可离叛可共并力拒险走未晚也引不从怒其沮众斩之遂率百官奔于上邽关中扰乱将军蒋英辛恕拥众数十万据长安遣使招勒勒遣石生率洛阳之众以赴之【晋书前赵载记】
　　秋八月刘引趣长安石虎击破灭之
　　引及刘遵帅众数万自上邽将攻石生于长安陇东武都安定新平北地扶风始平诸郡皆起兵应引引次于仲桥【宋白曰雍州醴泉县城即仲桥城】石生固守长安勒使石季龙帅骑二万拒引战于义渠为季龙所败引奔上邽季龙执其伪太子熙南阳王刘引等皆杀之【晋书前赵载记】
　　八年【赵建平四年】冬十月石虎克长安石生走死
　　石生镇关中季龙留子防守襄国进师攻长安以石挺为前锋大都督生遣将军郭权率鲜卑渉璝部众二万为前锋拒之生统大军继发次于蒲坂前锋及挺大战潼关挺及丞相左长史刘隗皆战死季龙退奔渑池鲜卑宻通于季龙背生而击之生时停蒲坂不知挺之死也惧单马奔长安郭权乃复收众三千与石广相持于渭汭生遂去长安潜于鸡头山【一统志云鸡头山在鳯翔寳鸡县】将军蒋英固守长安季龙闻生之奔也进师入关进攻长安旬余防之斩蒋英等分遣诸将屯于汧徙雍秦华戎十余万户于关东生部下斩生于鸡头山【晋书后赵载记】
　　十二月石生故将郭权遣使来降
　　郭权以生败据上邽以归顺诏以权为镇西将军秦州刺史于是京兆新平扶风冯翊北地皆应之【晋书后赵载记】
　　九年夏四月石将石斌攻郭权于郿陷之
　　镇西石广与权战败绩季龙遣郭敖及其子斌率歩骑四万讨之次于华隂上邽豪族害权以降【晋书后赵载记】
　　赵将郭敖及羌战于马兰山败绩
　　长安陈良夫奔于黒羌招诱北羌四角王薄句大等扰北地冯翊与石斌相持石韬等率骑掎句大之后与斌夹击之句大奔于马兰山郭敖等悬军逐北为羌所败死者十七八季龙闻而大怒遣使杀郭敖【晋书后赵载记】
　　咸康二年【成主李期玉恒二年】成将李寿陷汉中
　　十一月晋遣建威将军司马勲安集汉中期遣汉王寿攻之城陷遂置守宰戍南郑而还【十六国春秋】
　　三年【赵主石虎建武三年】妖人侯子光作乱杜南山赵将石广击斩之
　　安定人侯子光弱冠美姿仪自称佛太子从大秦国来当王小秦国易姓名为李子杨游于鄠县爰赤眉家颇见其妖状事微有验赤眉信敬之妻以二女转相扇惑京兆樊经竺龙严谌谢乐子等聚众数千人于杜南山下子杨称大黄帝建元曰龙兴赤眉与经为左右丞相龙谌为左右大司马乐子为大将军镇西石广击斩之子杨颈无血十余日而面色无异于生【晋书后赵载记】
　　四年【赵建武四年】夏五月赵石宣大破鲜卑于朔方
　　五月使太子宣率歩骑二万击朔方鲜卑斛摩头破之斩首四万余级【十六国春秋】
　　赵置戍长安
　　虎使襄城公渉归上庸公曰归率众戍长安二归告镇西石广私树恩泽潜谋不轨季龙大怒追广至邺杀之【十六国春秋】
　　八年冬十二月石虎作长安宫
　　虎盛兴宫室营长安洛阳二宫作者四十余万人又勅秦雍严西讨之资三五发卒诸州造甲者五十余万人【晋书后赵载记】
　　穆帝永和元年【赵建武十一年】春正月赵大发兵治长安宫虎发雍洛秦并州十六万人城长安未央宫【晋书后赵载记】
　　五年【赵大宁元年】春正月赵关中谪戍梁犊反败石苞于长安
　　季龙僣即皇帝位大赦境内故东宫谪卒髙力等万余人当戍凉州行达雍城既不在赦例又勅雍州刺史张茂送之茂皆夺其马令歩推鹿车致粮戍所髙力督定阳梁犊等因众心之怨谋起兵东还隂令胡人颉独鹿微告戍者戍者皆踊抃大呼梁犊乃自称晋征东大将军率众攻陷下辨逼张茂为大都督大司马载以轺车安西刘宁自安定击之大败而还秦雍间城戍无不摧陷斩二千石长史长驱而东高力等皆多力善射一当十余人虽无兵甲所在掠百姓大斧施一丈柯攻战如神所向崩溃戍卒皆随之比至长安众已十万其乐平王石苞时镇长安尽锐拒之一战而败犊遂东出潼关【晋书后赵载记】
　　秋九月梁州刺史司马勲经畧关中不克而还
　　司马勲以梁州刺史初屯西城退守武当时后赵石季龙死中国乱雍州诸豪帅驰告勲勲率众出骆谷壁于悬钩去长安二百里遣部将刘焕攻长安又防贺城于是关中皆杀季龙太守令长以应勲勲兵少未能自固复还梁州【晋书济南惠王遂传】
　　六年夏五月杜洪据长安苻健击败之冬十一月健入长安
　　初季龙以麻秋镇枹罕冉闵之乱秋归邺洪使子雄击而获之以秋为军师将军秋说洪西都长安洪深然之既而秋因宴鸩洪将并其众世子健收而斩之洪将死谓健曰所以未入关者言中州可指时而定今见困防子中原非汝兄弟所能办关中形胜吾亡后便可鼓行而西及洪死健嗣位去秦王之号称晋爵遣使告丧于京师且聴王命时京兆杜洪窃据长安自称晋征北将军雍州刺史戎夏多归之健宻图关中惧洪知之乃伪受石只官缮宫室于枋头课所部种麦示无西意有知而不种者健杀之以狥既而自称晋征西大将军都督关中诸军事雍州刺史尽众西行起浮桥于盟津以济遣其弟雄率歩骑五千入潼关兄子菁自轵关入河东健执菁手曰事若不捷汝死河北我死河南比及黄泉无相见也既济焚桥自统大众继雄而进杜洪遣其将张先要健于潼关健逆击破之健虽战胜犹修牋于洪并送名马珍寳请至长安上尊号洪曰币重言甘诱我也乃尽召关中之众来拒健筮之遇泰之临健曰小徃大来吉亨昔徃东而小今还西而大吉孰大焉是时众星夹河西流占者以为百姓还西之象健遂进军次赤水遣雄略地渭北又败张先于隂槃擒之诸城尽陷菁所至无不降者三辅畧定健引兵至长安洪奔司竹健入而都之【晋书前秦载记】
　　七年【秦主苻健皇始元年】春正月苻健自称秦天王
　　健军师将军贾元硕等表健为侍中大都督关中诸军事大单于秦王健怒曰我官位轻重非若等所知既而潜使讽元硕等使上尊号僣称天王大单于始缮宗庙社稷置百官于长安【晋书前秦载记】
　　夏四月梁州刺史司马勲与苻健战五丈原不利而还夏四月杜洪张琚遣使招晋梁州刺史司马勲勲率歩骑三万自汉中入秦川健御之于五丈原勲屡战皆败退归南郑【十六国春秋】
　　八年【秦皇始二年】春正月苻健称帝于长安
　　健僣即皇帝位于太极前殿以大单于授其子苌【晋书前秦载记】
　　杜洪将张琚杀洪自称秦王
　　司马勲既还汉中杜洪张琚屯宜秋【水经注郑渠自中山西瓠口东流迳宜秋城北又东迳池阳县故城北】洪自以右族轻琚琚遂杀洪自立为秦王五月苻健攻琚于宜秋斩之【通鉴　按晋书前秦载记及朱子纲目并称张琚杀洪自立惟司马勲传及十六国春秋云洪使司马勲杀琚与此互异】
　　九年【秦皇始三年】秋七月秦杀其司空张遇关中乱
　　初张遇自许昌来降健纳遇后母韩氏为昭仪每于众中谓遇曰卿吾子也遇慙恨引关中诸将欲以雍州归顺乃与健中黄门刘晃谋夜袭健事觉遇害于是孔特起池阳刘珍夏侯显起鄠乔景起雍胡阳赤起司竹呼延毒起覇城众数万人并遣使诣征西桓温中军殷浩请救【晋书前秦载记】
　　秦遣兵冦上洛
　　苻雄遣菁掠上洛郡于丰阳县立荆州以引南金竒货弓干漆蜡通关市来逺商于是国用充足而异贿盈积矣【晋书前秦载记】
　　冬秦冦池阳及鄠陷之
　　冬十月丞相雄与清河王法及左卫将军飞分讨孔特等健兄子辅国将军黄眉自洛阳来奔十一月雄克池阳斩孔特十二月清河王法与左卫将军飞克鄠斩刘珍夏侯显【十六国春秋】
　　十年【秦皇始四年】春二月桓温帅师伐秦
　　温统歩骑四万发江陵水军自襄阳入均口歩兵自淅川趣武关命司马勲出子午道以伐秦温别将攻上洛进击青泥破之司马勲掠秦西鄙秦凉州刺史王擢攻陈仓以应温【通鉴　按明一统志青泥关名在蓝田县南即峣关】
　　夏四月温及苻健兵战于蓝田大败之
　　健遣子生弟雄众数万屯峣柳愁思墩以拒温遂大战生亲自陷阵杀温将应诞刘死伤千数温军力战生众乃散雄又与将军桓冲战白鹿原又为冲所破雄遂驰袭司马勲勲退次女娲堡温进至覇上健以五千人深沟自固居人皆安堵复业持牛酒迎温于路者十八九耆老感泣曰不图今日复见官军【晋书桓温传】
　　五月温及健兵战不利六月师还
　　健别使雄领骑七千余人与桓冲战于白鹿原王师败绩又破司马勲于子午谷初健闻温之来也收麦清野以待之故温众大饥至是徙关中三千余户而归及至潼关又为苌等所败司马勲奔还汉中【晋书前秦载记】桓石防从温入关冲为苻健所围垂没石防跃马赴之防冲于数万众之中而还莫敢抗者三军叹息威震敌人【桓石防传】王猛隠于华隂山桓温入关猛被褐而诣之一面谈当世之事扪虱而言旁若无人温察而异之问曰吾奉天子之命率锐师十万仗义讨逆为百姓除残贼而三秦豪杰未有至者何也猛曰公不逺数千里深入冦境长安咫尺而不渡防水百姓未见公心故也所以不至温黙然无以酬之温之将还赐猛车马拜髙官督防请与俱南猛还山谘师师曰卿与桓温岂并世哉在此自可富贵何为逺乎猛乃止【前秦载记】
　　十一年【秦主苻生寿光元年】秦苻菁作乱讨斩之
　　初桓温之入关也其太子苌与温战为流矢所中死至是立其子生为太子健寝疾菁勒兵入东宫将杀苻生时生侍健疾菁以健为死廻攻东掖门健闻变升端门陈兵众皆舍杖逃散执菁杀之数日健死子生僣即皇帝位【晋书前秦载记】
　　升平元年【秦主苻坚永兴元年】夏五月秦将苻黄眉等及姚襄战三原击斩之
　　姚襄将图关中进兵屯杏城羌胡及秦民归之者五万余户秦遣广平王黄眉东海王坚将军邓羌御之襄坚壁不战羌谓黄眉曰襄为桓温所败锐气丧矣然其为人彊狠若鼔噪扬旗直压其垒彼必忿而出可一战擒也乃率骑三千压其垒门而陈襄怒出战羌阳败走襄追至三原【苻坚于嶻嶭北置三原防军】羌廻骑击之黄眉等大军继至襄大败擒斩之弟苌帅其众降【通鉴】
　　六月苻坚杀苻生自立为秦天王
　　生少凶暴嗜酒宗室勲旧亲戚忠良杀害畧尽生夜对侍婢曰阿法兄弟亦不可信明当除之是夜清河王符法梦神告之曰旦将祸集汝门寤而心悸会侍婢来告乃与特进梁平老强注等率壮士数百人潜入云龙门坚与吕婆楼率麾下三百余人鼓噪继进宿卫将士皆舍杖归坚生犹昏寐未寤坚遂弑生以伪位让其兄法法自以庶孽不敢当坚乃以升平元年僣称大秦天王【晋书前秦载记】
　　五年【秦甘露二年】冬十月秦迁并州民于长安
　　张平以并州叛坚率众讨之平惧乃降于坚坚赦其罪徙其所部三千余户于长安坚自临晋登龙门顾谓其羣臣曰美哉山河之固娄敬有言关中四塞之国真不虚也权翼薛赞对曰臣闻夏殷之都非不险也周秦之众非不多也终于身窜南巢首悬白旗驱残于犬戎国分于项籍者何也徳之不修故耳吴起有言在徳不在险深愿陛下追踪唐虞懐逺以徳山河之固不足恃也坚大恱乃还长安【晋书前秦载记】
　　哀帝兴宁三年【秦建元元年】秋七月匃奴侵杏城秦主坚击降之
　　匃奴右贤王曹毂左贤王卫辰举兵叛率众二万攻杏城以南郡县屯于马兰山坚率中外精锐以讨之以其前将军杨安镇军毛盛等为前锋都督毂遣弟活拒战于同州安大败之斩活并四千余级毂惧而降坚徙其酋豪六千余户于长安邓羌讨卫辰擒之于木根山坚自骢马城如朔方巡抚夷狄以卫辰为夏阳公以统其众【晋书前秦载记按杏城在中部县】
　　冬十月梁州刺史司马勲反
　　永和中勲迁征虏将军监关中军事领西戎校尉赐爵通吉亭侯为政暴酷至于治中别驾及州之豪右言语忤意即于坐枭斩之或引弓自射西土患其凶虐在州常懐僣伪之意桓温闻之务相绥懐以其子康为汉中太守勲逆谋已成惮益州刺史周抚未发及抚卒遂拥众入剑阁梁州别驾雍端西戎司马隗粹并切谏勲皆诛之自号梁益二州牧成都王桓温遣朱序讨勲勲兵溃为序所获送于温温斩之传首京师【晋书司马勲传】
　　废帝太和元年春三月遣兵攻南郑
　　荆州刺史桓豁遣督防桓罴攻南郑魏兴人毕钦举兵以应罴【晋书废帝纪】
　　二年【秦建元三年】羌叛秦遣兵击获之
　　羗敛岐叛坚自称益州刺史坚遣王猛与陇西太守姜衡南安太守邵羗讨敛岐于畧阳猛攻破畧阳敛岐奔白马猛遣邵羗追敛岐邵羗擒敛岐于白马送之长安【十六国春秋　按县道记西县本名白马城】
　　冬十月匃奴刘卫辰奔长安
　　什翼犍击卫辰河冰未合命以苇絙约流澌俄而冰合然犹未坚乃散苇于其上冰草相结有如浮梁兵乘以度卫辰不意兵猝至遂西走什翼犍收其部落什六七而还卫辰奔秦秦送还朔方遣兵戍之【纲目】
</div>
    <div class="pagination">
<a href="陕西通志_page415.html">上一页</a><span>...</span><a href="陕西通志_page411.html">411</a><a href="陕西通志_page412.html">412</a><a href="陕西通志_page413.html">413</a><a href="陕西通志_page414.html">414</a><a href="陕西通志_page415.html">415</a><span class="current-page">416</span><a href="陕西通志_page417.html">417</a><a href="陕西通志_page418.html">418</a><a href="陕西通志_page419.html">419</a><a href="陕西通志_page420.html">420</a><a href="陕西通志_page421.html">421</a><span>...</span><a href="陕西通志_page417.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
