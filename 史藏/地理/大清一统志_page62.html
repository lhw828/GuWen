<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 62 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 62 页/共 202 页
  </h1>
  <div class="content">
   钦定大清一统志卷一百十二
&lt;史部,地理类,总志之属,大清一统志,忻州图&gt;
&lt;史部,地理类,总志之属,大清一统志,忻州图&gt;
&lt;史部,地理类,总志之属,大清一统志,忻州表&gt;
&lt;史部,地理类,总志之属,大清一统志,忻州表&gt;
　　钦定四库全书
　　钦定大清一统志卷一百十三
　　忻州【在山西省治北一百四十里东西距三百四十五里南北距一百里东至平定州盂县界一百二十里西至太原府岚县界二百二十里南至太原府阳曲县界四十里北至代州崞县界六十里东南至阳曲县界六十五里西南至汾州府永宁县界三百二十里东北至代州五台县界七十五里西北至宁武府五寨县界二百八十里本州境东西距一百三十五里南北距一百里东至定襄县界二十五里西至静乐县界一百十里南至阳曲县界四十里北至崞县界六十里东南至阳曲县界四十里西南至阳曲县界六十里东北至定襄县界四十里西北至崞县界六十五里自州治】
　　【至　京师一千三百里】
　　分野天文昴毕及参分野大梁实沈之次
　　建置沿革古并州之域春秋晋地战国属赵秦为太原郡地汉太原阳曲县地后汉末置新兴郡【治九原县】三国魏及晋因之元康中改为晋昌郡后魏太平真君七年置肆州永安中改郡曰永安郡【冶定襄县】后周徙州于雁门郡隋开皇初复置新兴郡寻废十八年置忻州【治秀容县】大业三年州废义宁初仍置新兴郡唐武徳元年复曰忻州天寳初曰定襄郡乾元初复曰忻州属河东道五代因之宋曰忻州定襄郡属河东路金曰忻州属河东北路元属冀宁路明初以州治秀容县省入仍曰忻州属太原府
　　本朝因之雍正二年升为直州属山西省领县二定襄县【在州东少北五十里东西距九十里南北距五十五里东至代州五台县界七十里西至本州界二十里南至太原府阳曲县界二十五里北至代州崞县界三十里东南至阳曲县界】
　　【三十里西南至本州界三十五里东北至五台县界三十五里西北至崞县界三十五里汉置阳曲县属太原郡后汉因之建安末改置定襄县属新兴郡三国魏及晋因之后魏永安中为永安郡治北齐省改置平防县隋开皇十年省入秀容唐武徳四年复分秀容置定襄县属忻州五代因之宋熙宁五年省入秀容元祐初复置金元明俱入忻州　本朝因之】静乐县【在州西一百八十里东西距一百二十里南北距一百九十里东至本州界九十里西至太原岚县界三十里南至太原府交城县界一百三十里北至宁武府宁武县界六十里东南至太原府阳曲县界九十里西南至岚县界三十里东北至本州界六十里西北至太原府岢岚州界一百二十里汉汾阳县地后汉末为新兴郡地三国魏及晋因之后魏为永安郡地北齐于今岚县地置岢岚县隋开皇十八年移县治此改曰汾源大业四年又改静乐县于县置楼烦郡唐武徳四年罢郡置管州五年曰北管州六年州省以县属岚州五代因之宋咸平二年置静乐军五年废军自楼烦县移宪州来治熙寜三年州废县仍属岚州十年复置宪州治此政和五年赐州名汾阳郡属河东道金天徳三年改曰管州属河东北路元废县入管州属冀寜路明洪武三年州废后置静乐县属太原府　本朝雍正二年改属忻州】
　　形势翼蔽晋阳控带云朔左卫勾注之塞南扼石岭之关屹为襟要【王圻续文献通考】
　　风俗地寒物俭民贫而啬士夫恬守不轻逐利【州志】城池忻州城【周九里有竒门四濠广丈余明万厯中因旧土城甃以甎石　本朝乾隆三十一年重修】定襄县城【周四里余门三池广二丈七尺明万厯中因旧址甎筑　本朝康熙中修雍正三年再修】静乐县城【周四里有竒门二池二重广四丈宋土筑明正统中増筑】
　　【万厯中甃砖　本朝乾隆三十二年修】
　　学校忻州学【在州治西北五代晋天福初建在州城西明宏治中移建今所　本朝康熙中屡修入学额数二十名】定襄县学【在县治东北元大徳中建在南城外明洪武中移建今所　本朝康熙中修入学额数十二名】静乐县学【在县治东岑山间宋大观初建明洪武初改建山之东隅万厯中移今所本朝康熙中修入学额数八名】秀容书院【在忻州城内乾隆四十年建晋昌书院在定襄县城内乾隆十六年建又静乐县有恒麓书院乾隆十六年建州县并设有义学社学】
　　戸口【原额人丁七万八千二百一十三更名屯丁二百七十二又滋生人丁五千二十九】田赋【田地一万三千一百四十二顷一十一亩五分七厘零粮二千七百三十二石九斗三升三合零额徴地丁银七万八千五百三十五两四分五厘零屯田共九百五十七顷七十五亩三分六厘零粮一千二百四石九斗八升四合二勺零额徴银八百一十三两七钱八分三厘四毫零更名田共一千二百八十三顷二十六亩九分六厘零额徴地丁银二千二百三十六两五分七厘零明万厯间加増丰赡库银一百二十四两八钱八分五厘零】
　　山川九原山【在州西一名九龙冈汉末以此名县今州城跨冈上三靣临平畴晋咸宁二年白龙二见九原井中】【又石姑山在州城西二十五里即九原支阜也】落雾山【在州西六十里一名罗雾山其相连有马鞍清水诸山】五山【在州西七十里五峯屹立如指形势险絶】鳯凰山【在州南即系舟山支阜数峯耸峙最髙处】【名鳯凰台又州城西北四十里亦有鳯凰山】系舟山【在州南三十五里隋书地理志秀容县有系舟山乐史太平寰宇记在县南四十里相传尧时洪水系舟于此州志五代时薛云居此有薛云谷金元好问父徳明读书其下赵秉文又改曰读书山】程侯山【在州北四十里郦道元水经注忻水东厯程侯山山甚层锐其下旧有采金处俗谓之金山隋书地理志秀容县有程侯山寰宇记在县西北三十五里新志俗传即程婴匿孤处又北十里即忻口诸山踞滹沱河曲按程婴藏处应在平定州盂县藏山此与定襄县武峪山之藏孤台并出附防存以偹攷】石梯山
　　【在州东南十八里山北有马井土人资以灌溉】广峪山【在州东南二十五里中有石岩广三丈建黄堂于此祀黄堂神即晋尹铎也下有广峪泉山之东有七峯山山峯有七俗名笔架山上有龙王塞絶险】独担山【在州西南二十里一名云母山寰宇记其山出云母上有穴入四五里产玉芝唐贞观十八年勅赐薛遵度采云母玉芝于此山金史地理志忻州有云母山州志北俗谓云母为土丹讹为独担也又南七里为前独担山旧名后独担山上有玉泉】隂山【在州西南四十里旧传夏月常有积氷又西南十里有三嵬山下有香泉甚甘冽】白马山【在州西南六十里北接大岭山西南接静乐县界牧马水出焉】两截山【在州西北二十里】浮屠山【在州西北二十五里与龙池石佛嵎相连其西南有白龙头两崖石窰絶险】钟乳山【在州西北四十里一名双乳山双峯对峙状类乳形建层楼于其上】龙门山【在州西北五十里两峯夹立如门一名白云山】陀罗山【在州西北五十五里怪石悬崖有凉石香炉石滴水崖青龙池诸胜】云中山【在州西北八十里多产药草下有谷云中水出焉其相属者为双尖山】大岭山【在州西北一百里北连代州崞县之黄嵬山西接静乐县界】武子谷山【在定襄县东二十里峯峦高峻相近有五石峪山】十八盘山【在定襄县东三十里旋折而上凡十八盘】丛蒙山【在定襄县南二十五里山自西北环绕而东南羣峯聨络至此益端耸】漆郎山【在定襄县北三十里亦名栢树岭山山洞内刻漆郎像俗传此洞即豫让漆身处相近有鐡石山有黒石可以吸鐡】武峪山【在定襄县东南十五里上有藏孤台俗传程婴藏孤于此相近有红砂山琵琶山又南十里有窰头山】七岩山【在定襄县东南十五里以山有七洞名一名摩筓山上有圣母祠】居士山【在定襄县东南二十五里曹学佺名胜志山下有流泉泉侧石室有碑曰魏武定任城王居士室宋欧阳修集古録云魏宗室封任城王者数人其国中絶不知武定中封任城王者何人也山有居士台台上旧有浮图七级】八峯尖山【在定襄县东南三十里以八峯耸峙而名相近有熊儿水山】红泉山【在定襄县西南三十里山石红类硃砂泉源不絶】神山【在定襄县东北十五里平地垒石突屹如盘上有神仙寨】圣阜山【在定襄县东北二十里挺然孤峙下有温泉圣阜水出焉李吉甫元和郡县志圣阜今名圣人山石上有足迹】牛台山【在定襄县东北三十里又东北十里有五公叚木青石诸山】横山【在定襄县西北三十里又相近有鳯凰山】岑峯山【在静乐县治东五十步冈峦绵亘城之东北隅跨其上】愚山【在静乐县东五里岩下甚平广又娘娘山在县东十五里峯峦耸如列笋下有温泉】四棱山【在静乐县东二十五里】两岭山【在静乐县东七十里脉自管涔山来西北诸郡并榆林寜夏取道于此】悬钟山【在静乐县东七十五里状如钟多砂石不生草木上有石寨曰马寨】天柱山【在静乐县南三里相传后魏天柱大将军尔朱荣尝过此因名山间有金龙泉】石峡山【在静乐县南六十里石峡如门有石峡泉流注汾水】周洪山【在静乐县南七十里一名周公山明统志宇文周公巡方至此因名山之西北十里有渥注池】石门山【在静乐县楼烦镇西北二十五里两山耸立状如门】临春山【在静乐县南一百二十里寰宇记在楼烦县南七十里天池县界髙百余丈西南接石楼山下有泉流入雁门村注于汾河】紫石山【在静乐县南一百四十里石可为砚】石龙山【在静乐县南一百五十里有两石坠地如龙一名夹龙山】马头山【在静乐县北五十里以形似名】桃子山【在静乐县东南五十里有泉旱祷多应又东南十里有阁雷山二十里有罗汉山皆两岭山之支脉】龙和山【在静乐县西南一百二十里一名花果山】屹槎山【在静乐县东北六十里西通磨官谷谷中有磨川水流注汾水】刁胡山【在静乐县东北八十里亦名雕狐山相近冇黄菜山】巾字山【在静乐县东北一百二十里絶顶处状如巾字山岩布石如云滴水如雨积而为濑清洁如银有堡】管涔山【在静乐县东北一百六十里山海经北次二经之首在河之东其首枕汾名曰管涔其上无木而多草其下多玉汾水出焉淮南子地形训汾出燕京水经注燕京亦管涔之异名也其山重阜修岩有草无木隋书地理志静乐县有管涔山元和志在县北一百三十里旧志其山盘踞甚广不可以道里计自静乐跨寜武岢岚州界周回百余里按诸书皆作管独寰宇记作菅云其山多菅草故】黒风山【在静乐县西北五里山侧有窍秋冬常出黒风】芦衙尖山【在静乐县西北一百五十里一名芦芽山县志前有荷叶坪山后有林溪山右有神林山延袤数百里县及岚县处其南麓岢岚五寨处其西麓寜武神池处其北麓忻州崞县处其东麓】牧马水【在州南五里一名牧马河源出白马山合岚水及洛隂水东径县南三里东北过定襄县入滹沱河洛隂水在州南源出閙沟北流入牧马河岚水在州西南一名蓝水亦称石代桥沟东流入牧马河隋书地理志秀容县有岚水寰宇记蓝水经秀容县界】云中水【在州北七十里今名云中河源出云中山流迳云内口又东经两截山又东经定襄县西蓝台村至县北羊房村入滹沱河寰宇记秀容县有肆卢川水今名云中水一名分岭水】滹沱水【在州东北五十五里亦称滹沱河自代州崞县流入经忻口又东歴程侯山北入定襄县界又东入代州五台县界元和志滹沱水在秀容县东三十二里西流入定襄县】汾水【在静乐县自寜武府寜武县流入绕县治西南又南流过楼烦镇东南流入太原府阳曲县界汉书地理志汾阳北山汾水所出西南至汾隂入河过郡二行千三百四十里冀州寖水经注汾水乂南迳侯莫干城又南迳汾阳县故城东】金水河【在州西源出九原山西麓流经州西十里东北流入云中河又有鹄索河在县西三十里有灌溉之利】南河【在州西四十五里源出石佛嵎迳州西北四十里入云中河】碾河【在静乐县东有二源一出县东北巾字山一出县东悬钟山合流经县南二里入汾】监河【在静乐县南七十里源出县西南一百四十里独石河村东流至楼烦镇南一里入汾】羊儿河【在静乐县西源出太原府岚县鹿泾岭下流迳县西南一里东入汾河】社干河【在静乐县西南十五里源出太原府岚县梅家庄东流入汾河兴岚临三县及永寜州皆取道于此】岚河【在静乐县西南六十里源出太原府岚县即渌水大贤二河迳古石门入县界合龙泉水又十五里过进牛村东北入汾又折而入于石硖】緑水泉【在州东十五里东流入牧马河】海满泉【在州西北三十五里之嘉禾堡灌田十余顷南入云中河又南营屯有前山泉亦溉田千余亩又大沟泉出浮屠山南一滴泉出浮屠山北合流俱入云中河】三防泉【在定襄县南丛蒙山麓三泉合流一曰吕布池一曰娘娘池一曰龙液泉四时不涸浸灌数里亦名三防水合牧马水入滹沱河寰宇记三防水出九原县西经定襄县界】牧马河渠【在州南州渠引牧马水者三十六俱在州东南引云中滹沱水者十六俱在州西北】滹水渠【在定襄县西北县境凡三十一渠引滹沱水二十有一引牧马水五引泉水五】
　　古迹九原故城【今州治汉九原县为五原郡治在今大同县西北黄河外后汉侨置县于此后魏省入定襄三国志魏武帝纪汉建安二十年省云中定襄五原方郡郡置一县领其民合以为新兴郡晋书地理志新兴郡治九原县魏书地形志肆州治九原天赐二年为镇太平真君七年置州又定襄县太平真君七年并九原属焉元和郡县志忻州即汉太原郡之阳曲县地县在今州东四十五里定襄县理是也后汉末曺操立新兴郡理九原即今州是也后魏宣武帝于今州西北十八里故州城移肆州理此隋开皇十八年改置忻州　按后汉末九原县属新兴郡隋开皇中复置忻州移后魏明元帝所置秀容县于此为州治又按州志肆州故城在州城西北五十里河管村东南又新兴郡故城在州南二十里相传后汉建安中曹操所筑亦名建安城】平宼故城【在州东十五里魏置县隋省魏书地形志永安郡领平宼县隋书地理志秀容县后齐于此置平寇县开皇十年废元和志秀容县后魏庄帝于今县东十里置平防县又定襄县髙齐武成帝移平寇县于此隋开皇十年移平防县于崞城】秀容故城【在州西北五十里后魏置县为秀容郡治隋徙魏书地形志肆州领秀容郡永兴二年置太平真君七年并肆卢敷城二郡属焉治秀容县亦永兴二年置有秀容城元和志隋开皇十八年于县西北五十里秀容故城移后魏所置秀容县于今理】肆卢故城【在州西东晋后置后魏属秀容郡齐省魏书地形志肆卢县治新防城】阳曲故城【今定襄县治汉置县后汉建安二十年改置定襄县汉书地理志太原郡阳曲县应劭曰河千里一曲当其阳故曰阳曲也元和志定襄县东至忻州四十五里本汉阳曲县后汉末移阳曲县于太原界于此置定襄县属新兴郡高齐省武成帝移平寇县于此隋开皇十年移平寇县于崞城武徳四年于汉阳曲城重置定襄县】晋昌故城【在定襄县西北晋书地埋志新兴郡领晋昌县魏书地形志定襄县太平真君七年并晋昌县入焉】三堆故城【今静乐县治晋永嘉后尝为县魏书地形志平寇县太平真君七年并三堆属焉北齐书文宣帝纪天保四年山胡围离石帝讨之因廵三堆戍大狩而归元和志静乐县西至岚州四十五里城内有堆阜山俗名三堆城隋开皇三年自今宜芳县北移岢岚县于三堆城十八年改为汾源县大业二年改为静乐县　按寰宇记三堆城在县南八十里故县城恐悮】楼烦故城【在静乐县南七十里唐初为监牧地后置县属宪州宋改属岚州金因之元省旧唐书地理志宪州旧楼烦监牧也先陇右莭度使至徳后属内鼎龙使龙纪元年特置宪州于楼烦监仍置楼烦县郡城开元四年王毛仲筑楼烦县龙纪元年于监西一里置宋史地理志宪州初治楼烦咸平五年移治静乐楼烦改岚州元史地理志太祖十六年岚州之楼烦并入本州县志楼烦镇东临汾水西抵周洪山通交城县南址犹存北址水冲废　按汉楼烦县在寜武府界此唐所置县非汉故地也】天池故城【在静乐县北一百六十里唐末置县宋省旧唐书地理志宪州天池县在州西南五十里本置于孔河馆乾元后移置于安明谷口道人堡下五代防要唐长兴元年吐谷浑内附于天池川静乐安置宋史地理志静乐县咸平五年废天池县入焉县志楼烦镇之西马家庄有故城盖即古天池城也】三防废县【在州西北魏书明元帝纪泰常八年幸三防屋侯泉又地形志肆卢县大平真君七年并三防属焉】铜川废县【在州西隋置县寻废隋书地理志秀容县开皇初置铜川县大业初废　按隋王通父曽宦逰此地所谓铜川府君也】懐化废县【在州北唐置县寻省唐书地理志秀容县贞观五年以思结部落于县境置懐化县顺州十二年以懐化属代州后省】六度废县【在静乐县南唐初置寻省旧唐书地理志武徳四年置六度县六年省县志今县南亷耻乡有六度村】元池废县【在静乐县东南唐末置宋省旧唐书地理志元池县宪州东六十里宋史地理志静乐县咸平五年废后即以元池县属焉】六郎城【在州南四十里石岭关北相传宋杨延昭驻兵于此又州西北五十里有北罗城七十里有孟良城】长城【在静乐县东隋书地理志静乐县有长城寰宇记古长州在宪州东七十里】赵武灵王城【在静乐县南三里天柱山左东南北俱跨山上西临汾水城垒犹存相传赵武灵王练兵于此】下马城【在静乐县东南六十里接太原府交城县界相传魏孝文帝尝于此下马今有堡】凌云防【在州东门外元李中立有诗】藏孤台【在定襄县东南十五里武峪山相传程婴藏赵氏孤儿于此有按见程侯山注】劳师防【在州南二十里相传晋大夫赵武诛屠岸贾劳师于此】野史亭【在州东南十里金元好问建金史文艺传元好问搆亭于家著述其上名曰野史凡金源君臣遗言往行采摭记録至百万余言金史多本其所着云】
　　闗隘石岭关【在州南四十里接太原府阳曲县界详阳曲县闗隘】赤塘关【在州西南五十里唐宋时郡置防御团练使戍石岭赤塘二关】两岭关【在静乐县东南六十里路出太原府阳曲县明洪武初调太原左卫官军戍守筑土城】雁门关【在静乐县南亦名雁门村唐书地理志宪州天池县有雁门关寰宇记在宪州东南六十里属天池县雁门乡东临汾水西倚髙山接岚二州界　按忻代俱有雁门闗代在雁门山建在前忻在雁门乡建在后非一闗也】娑婆岭隘【在静乐县八十里明洪武初调太原左卫官军戍守七年置巡司兼筑土城治十年移巡司于太原府阳曲县天门关自岭而南十里有悬钟岭隘口东北十里有石神岭隘口皆通忻州界又有马家防隘口在娑婆　岭西五十里又西北三里有桥门岭隘口】芳兰镇【在定襄县东北三十里又东北至代州五台县三十五里有堡】楼烦镇【在静乐县南七十里元楼烦镇明置巡司今因之】故镇【在静乐县旧社东顺水村明洪武初置巡司两岭闗后移于此今裁】窟谷镇【在静乐县西北六十里本属宁化县旧戍守处】永安镇【在静乐县北四十里旧名横水岭有小城县志又有小店镇在县东九十里接太原府阳曲县界】牛尾庄寨【在州西南九十里当白马山之西南路通静乐县明洪武七年置巡司嘉靖中移置州北今裁】沙沟寨【在州西北七十里明洪武中置巡司今裁】猫儿寨【在州北五十里亦曰猫寨元时戍守处又州西北七十里有蒲阁寨亦戍守处】狐谷寨【在定襄县东北旧有巡司今裁】荞麦寨【在定襄县东北二十里滹沱河北势极峻耸隔河南对神山寨与玉池湾胥要地又东北有牛台村青石村二土寨】待阳村堡【在定襄县东南三里又东南有刘晖村南王村二山寨】横山村堡【在定襄县北三十里又县西北三十里有上汤头村山寨及向阳村土堡皆民堡也】西街堡【在静乐县西南楼烦故城西相近有桑园堡】下马营堡【在静乐县北三十里又北七十里即寜武闗县志相近乂有风沟武家庄磨官谷等堡】云内口【在州西七十里龙门山北云中水所经也亦名寨西口宋史地理志秀容县有云内砦州志明初置寨西巡司于此嘉靖中裁其地西至蒲阁寨通静岚石隰等州县北至沙沟寨通寜化寜武等边戍守要地也】忻口【在州北五十五里两山相夹滹沱水经其中魏土地记汉髙出平城之围还军至此六军忻然因名山之西旧有忻口城相传即汉髙所筑宋史地理志秀容县有忻口寨州志忻口旧筑堡山上以资捍御明万歴二十四年环甃以石其势极为险固】九原驿【在州治南明洪武中置马驿】康家防驿【在静乐县西三十里旧驿在县东以道里不均乃移此】
　　津梁巨济桥石【在州城东门外又南门外有西张石桥】滹沱河桥【在定襄县西北五里木桥也冬架春撤】通济桥【在静乐县南楼烦镇北汾水上又西门外有普惠桥俱明万厯中建县志桥之近县者今皆为汾水所圯】
　　隄堰古河隄【在静乐县东门外二百步明初因金元旧址作长堑后为河水所圯正徳初又建碾河桥于其尾万厯二十六年始甃以石长九十七丈髙六尺又于郭门外筑水隄二十余丈本朝康熙中修筑】
　　陵墓春秋晋程婴墓【在州西南原上又见平阳府】公孙杵臼墓【在州城西北七里又见平阳府】韩厥墓【在州城南十五里今有韩家沟相传为韩厥故里】赵襄子墓【在定襄县东南五里许】汉霍去病墓【在静乐县西邢村西有断墓碑】南北朝魏刘贵珍墓【在州城西九原冈上】北齐厍狄于墓【在州西门外俗呼宰王墓】金元好问墓【在州城东南十五里郝经譔碑】
　　祠庙烈士庙【在州西北三里明嘉靖三年建祀赵盾韩厥程婴公孙忤臼鉏麑灵辄提弥明七人】尹铎祠【在州东南二十里】惠应圣母祠【在定襄县东南十五里七岩山洞中相传即赵襄子姊为代王夫人摩笄而死者宋崇寜间封今号】赵武灵王祠【在定襄县前魏书地形志又静乐县南三里亦有武灵王庙】
　　寺观兴国寺【在州治后唐仪鳯年建】福田寺【在州南系舟山即金元徳明读书处】香泉寺【在州西南三嵬山麓唐光化中建】华葢寺【在州西五十里后唐建】功徳寺【在定襄县东北十五里神山下】白鹤观【在州西九龙冈上始为七圣观唐天寳间建后改白鹤观】天庆观【在静乐县城内东隅宋祥符中建】
　　名宦南北朝魏元匡【景穆帝孙嗣封广平王宣武时为肆州刺史亷慎自修甚有治声】元深【太元武孙嗣封广阳王孝明初拜肆州刺史豫行恩信人皆便之刼盗止息】崔振【博陵安平人正始初除肆州刺史在任有政绩】宋郭进【深州博野人开寳九年为忻代等州行营马步军都监招徕山后诸州民三万七千余口】李重诲【应州金城人雍熙三年为忻州都巡检縁邉十八砦招安制置使北兵冦邉邀战败之获牛马铠甲甚众赐诏褒美】刘永锡【中山人咸平中知寜化军制手炮以献诏沿邉造之以充用】郭逵【洛阳人为汾州都监厐籍镇河东俾权忻州辽人来求天池庙地籍不能决逵得太平兴国中故牒证为王土辽人服之】郭谘【赵州平棘人仁宗时知忻州开渭渠汾水兴水利置屯田】冯行己【河阳人知宪州因治状増秩】武英【太原人为忻代同巡检防州将出猎因留帐饮英曰今空郡而来万一贼乗间入城奈何既而敌果入寇英左右驰射悉擒获之】金石琚【定州人天眷初以亷辨改秀容令】周美【蜀人知管州徳政显政有去思碑】明钟友谅【钱塘人洪武初知忻州兴学抚民有循良声凡城郭廨署祠宇坛壝一新之公私不甚费而事毕集云】叶砥【上虞人洪武初知定襄县时当大兵后境内肃然砥抚绥有方流亡复集】史魁【平乡人正统中知静乐县邑近邉数被兵魁増陴濬隍集丁壮教以骑射守御有法一方安定】王轩【临清人治中知忻州移建学宫疏云牧两河立四仓备荒平土冦士民赖之】周梦防【直阜城人嘉靖中知忻州修城备防不扰闾井清丈各乡屯田即立石勒田亩四至及户口租数俾无得侵越民咸便之】杨维岳【余姚人万厯中知忻州政尚亷平聴讼立防抚流亡八百余家开水渠三十五道垦荒地五十余顷】杨家龙【曲阳人崇祯末知忻州数旬流贼即至召语士民曰此城必不守吾出若辈可全也挺身出城骂贼而死士民立祠祀之】
　　本朝何显祖【顺治初以阳曲主簿署知忻州事姜瓖之乱督粮于乡中途被害赠太原左卫经厯】祝文光【奉天人顺治初知定襄县有亷声姜瓖之乱死难】辛曰杰【顺天人康熙间为静乐典史督修河堤植栁成防今称辛公堤】
　　人物汉刘殷【字长盛新兴人七嵗防父哀毁过礼服防未尝见齿曽祖母王氏盛冬思堇殷时年九嵗泽中恸哭便有堇生食而不减至时堇生乃尽又梦得粟十五钟铭曰七年粟百石以赐孝子刘殷食之七载方尽性倜傥有济世之志以王母母在堂固辞徴辟后齐王冏辅政辟为大司马军谘祭酒转拜新兴太守明刑旌善甚有政能有七子五子各授五经一子授太史公一子授汉书一门之内七业俱兴】南北朝魏梁越【字元覧新兴人少而好学博通经传性纯和笃信行无择善魏初为礼经博士太祖以其举动可则迁上大夫授诸王子经书官至光禄大夫卒】宋辅超【忻州秀容人晋开运中澶州军籍周显徳中从太祖征淮南定滁泗破淮隂下扬州俱有功宋初从平上党累官至莱州团练使】白重赞【宪州楼烦人广顺中授义成军】
　　【莭度亲督丁壮隄塞决河诏书美世宗征刘崇重赞率所部力战以功授保大军莭度使从征太原与苻彦卿击辽兵走之宋初加检校太师】贺惟忠【忻州定襄人性刚果知书善骑射洞晓兵法有方畧知易州捍邉有功开寳二年太祖驻常山以惟忠为本州刺史卒官】刘易【忻州人性介烈博学好古善谈兵韩琦知定州上其所着春秋论授官不仕赵抃复荐其行谊赐号退安处士】金张翰【字林卿忻州秀容人大定末进士调隰州军士判官迁判官尚书宣宗迁汴上言五事畧施行之翰有治剧才所至辄办初至南京庶事草略翰经度区处皆有条理云】　元徳明【太原秀容人糸出拓魏性嗜读书口不言世俗事乐易无畛畦累举不第放浪山水间所着冇东岩集三卷】元好问【字裕之徳明子七嵗能诗十四从郝晋卿学淹贯经传百家六年业成至京师礼部赵秉文见其诗谓近代无此作由是知名中兴定五年进士第仕至行尚书省左司员外郎金亡不仕诗文为一代宗工著作甚多今所传者有中州集及壬辰杂编若干卷】赵鼎【字宜之忻州定襄人博通书传处事详雅工诗有重名】孙九鼎【字国让忻州定襄人天会中举经义第一有诗名与弟九畴九亿同榜登第忻州文□九鼎指授为多】元许楫【字公度太原忻州人从元好问学中词赋选又举贤良方正孝亷左丞许衡深器重之为劝农副使累迁徽州总管所至皆有善政】李子敬【定襄人博学能诗善骑射至元间以平蛮功官至军民镇抚】明刘圆僧【忻州定襄人洪武中以学行授翰林沈马充东宫讲官执坐讲之礼时论伟之】杨宁【字以安忻州人永乐进士官户部郎中有清莭及卒遗银弗一围子毁正统进士授云南道御史以直言左迁新都尉有治称】雷泽【字时霖忻州定襄人顺天进士除刑科给事中抗直不避权势疏陈戚畹骄恣被杖几毙既苏复谏不止间者祢为鐡汉仕至光禄寺卿】王治【字本道忻州人嘉靖进士厯官礼科左给事中隆庆初劾中官赵廷玉马尹干没罪寻疏陈四事其一谓献王当専祀世庙不宜祔大庙进吏科都给事中屡劾内外大僚不职及请追谥何塘雪夏言罪追夺大理卿朱廷立等官皆报可仕至太仆寺卿】张宏业【字印吾忻州人父泮万厯进士官至光禄卿以亷直称宏业为抚檏都司崇祯末闯贼犯太原城防自缢死子凝和通判顺天分守北城亦死本朝乾隆四十一年　　赐諡莭愍】吴忠【静乐人孝事继母嘉靖十九年土寇至家人惊走忠母老疾不能行忠负去贼不能及人以为孝行所感】　乔迁髙【定襄人崇祯末累官陜西按察使副使流寇河南屡防寻以饷不继军溃退守潼闗力战死】郝芳声【忻州人崇祯中以进士知兹阳县有治声十五年冬殉城获赠防　本朝乾隆四十一年　赐諡莭愍】
　　本朝李士麟【定襄人顺治六年以贡生任海州同知海贼攻城辄败之既而贼大至城溃被执不屈死祭防】赵家骏【忻州人顺治进士知南溪县滇逆之乱死于官】黄缙【静乐人顺冶初以贡士为垣曲训姜瓖之乱城防死之】李友直【忻州人孝行昭著乾隆十三年　旌】
　　流寓元李冶【真定滦城人金亡后防服北渡流洛忻崞问聚书环堵人所不堪冶处之怡如也世祖在潜邸闻其贤尝召至问事每嘉纳之】
　　列女晋刘殷妻张氏【殷同郡张瑄子重殷色养谢辟召以女妻之张性婉顺事殷王母以孝闻奉殷如君父及王母卒殷夫妇毁瘠几至灭性】宋任玹妻刘氏【宪州楼烦人年十八夫亡姑欲夺其志刘自刎几死居十余年弟利富人金逼命改适乃自缢】明姚氏二女【忻州定襄人正徳初随父廷玉任山东武城县主簿防流贼破城被获渡河俱投水一溺死一流数里得援事闻俱旌表】任继曾妻李氏【忻州人嘉靖中北部入邉恐被汚投井死一女守哭累日亦投井事闻俱旌表】樊邦教妻张氏【定襄人年十六而寡无子誓不适富民赵加贤贿姑逼嫁讼之官廷谳日防簮刺颈血流被体归即自缢万厯初旌表】曹廷辅女【定襄人年十七未嫁隣人张汝孝令妻卢氏绐至室逼汚之不从遂遇害汝孝扺死】郝纪妻孙氏【静乐人纪先娶妻张氏妾张氏皆无出妻没继妻孙氏未三年纪亡孙抚义子朝辇守志妾隂主嫁孙已受奸豪聘伺孙往祀墓令奸豪逼行孙诡言有私财绐奸豪释归耴之遂鸣于官得完莭为朝辇娶已侄为妻辇亦早卒无子偕辇妻守莭以终】吕新命妻张氏【静乐人姑病医言乳可疗张以食防儿乳姑三年后新命为重庆守赠防人】李发女【静乐人崇祯五年被贼执投百尺石崖死】张宏业妻赵氏【忻州人崇祯末闯冦防太原宏业死难赵驱女孙侍婢八人投井井塞不能容寻投缳死】
　　本朝周鈨妻王氏【忻州人姜瓖之乱被获声容不改徐步从行至巨沟邉跃入死】李继光妻侯氏【忻州人奸民王仪谋汚未遂反诬以不洁讼之官侯不能白即于公庭自刎死】史超妻焦氏【忻州人超贡生早死氏自尽以殉又同邑武举蔚□龄妻李氏亦殉夫自尽又莭妇生员李文成妻程氏蔚楠龄妻卢氏生员王曰璜妻曹氏李岑妻杜氏刘恩妻石氏孙连春妻毛氏赵国昌妻崔氏李建聪妻周氏李如荣妻石氏烈妇杨二旺子妻陈氏俱乾隆年间旌表】樊明月妻陈氏【定襄人山贼掠境陈被拥上马骂不絶口贼爱其色不忍加】
　　【刄行至滹沱河跃入水贼挽起刄胁之骂益詈遂被害】胡月亮妻任氏【定襄人月亮逺出不返家贫数令改嫁不从后遇嵗凶翁潜受人聘欲强嫁之隣妇以告缢死】王仁升妻张氏【定襄人年十六适仁升仁升弃家为僧翁姑怜其幼令改适不从越数载仁升以父母宗祀为念还家生一子未二月复去张事翁姑愈防姑没翁病不起张侍奉二年余翁卒以厚产让其叔抚孤侄如己生】乔茂功妻张氏【定襄人夫亡守节又同县生员牛友圣妻张氏烈妇梁君赐妻崔氏俱乾隆四年　旌表】刘藻妻李氏【静乐人未嫁夫失明父母有异议女坚志不移卒归藻四载夫亡抚遗腹子以守】周防殷妻张氏【忻州人夫亡矢志事舅姑至孝乾隆六年　旌表仝州焦养初妻马氏焦清儒妻杨氏卢起用妻杜氏李暠妻董氏李秉恒妻胡氏李立妻张氏并夫亡守节先后　旌表】李旭妻姚氏【静乐人夫亡矢志守莭乾隆二年　旌表又同邑郝直妻叚氏俱　旌表】李璒妻郭氏【静乐人早嵗夫亡守莭死乾隆初　旌表】
　　仙释唐打地和尚【始师江西马祖后隠定襄县往来深山与虎豹羣居人问佛法但以杖三打地而已大厯中入灭】金懒牧和尚【忻州人住兴国寺戒行精严后遇南来髙僧弥闻宻谛天徳中书偈而逝】元了空【忻州人姓王氏为华葢寺僧能前知尝遇一僧云修行当学最上乗前知特小乗法数年遂大彻悟一夕作偈而逝】
　　土产盐【定襄县出】石炭【静乐县出】云母石【静乐县出见太原府志】解玉砂【州出宋史地理志忻州贡】麝【州出唐书地理志忻州所贡】蟾酥【定襄县出】豹尾【州出唐书地理志忻州贡】白雕羽【州出唐书地理志忻州贡】










　　钦定大清一统志卷一百十三
&lt;史部,地理类,总志之属,大清一统志,代州图&gt;
&lt;史部,地理类,总志之属,大清一统志,代州图&gt;
&lt;史部,地理类,总志之属,大清一统志,代州表&gt;
&lt;史部,地理类,总志之属,大清一统志,代州表&gt;
　　钦定四库全书
　　钦定大清一统志卷一百十四
　　代州【在山西省治东北三百二十里东西距三百七十六里南北距三百四十里东至大同府灵邱县界二百三里西至宁武府宁武县界一百七十三里南至平定州盂县界二百二十里北至大同府山阴县界一百二十里东南至直正定府井陉县界二百四十五里西南至忻州界一百四十里东北至大同府浑源州界一百九十里西北至朔平府朔平州界一百四十里本州境西距七十五里南北距一百三十八里东至繁峙县界四十五里西至崞县界三十五里东至崞县界八十八里北至大同府山阴县界五十里东南至繁峙县界四十里西南至崞县界三十里东北至繁峙县界五十里西北至崞县界三十里自州治至　京师七百七十里】
　　分野天文昴毕分野大梁之次
　　建置沿革禹贡冀州之域春秋属晋战国属赵置雁门郡秦因之汉亦为雁门郡治善无县【在今大同府界领阴馆县而广武县则属太原郡】后汉移郡治阴馆县三国魏始移郡治广武县属并州晋因之后魏属司州太和中改属肆州后周大象元年移肆州来治隋开皇初郡废五年始改州为代州置总管府十八年改广武县曰雁门县大业初府废改州仍为雁门郡唐武德元年复置代州总管府五年废总管六年又置贞观四年改总管都督府天宝初曰雁门郡乾元初复曰代州属河东道中和二年置雁门节度使三年赐名代北节度使五代梁唐晋皆因之后又属北汉宋曰代州雁门郡景德初置防御使属河东路金曰代州天会六年置震武军节度使属河东北路元仍曰代州中统四年省雁门县入州属冀宁路明洪武三年废为代县八年复曰代州属太原府
　　本朝因之雍正二年升为直隶州属山西省领县三五台县【在州东南一百四十里东西距二百七里南北距一百八十里东至直隶正定府阜平县界一百四十七里西至崞县界六十里南至平定州盂县界八十里北至繁峙县界一百里东南至正定府平山县界九十里西南至忻州定襄县界六十五里东北至繁峙县界一百里西北至本州界八十里汉置虑虒县属太原郡后汉因之晋省后魏太和中复置曰驴夷永安中属永安郡北齐属雁门郡隋大业初改曰五台仍属雁门郡唐属代州五代及宋因之金贞祐四年升为台州属太原府元属冀宁路明洪武二年废州复为五台县八年改属代州统属太原府　本朝雍正二年改隶代州】繁峙县【在州东六十里东西距一百四十五里南北距一百四十里东至大同府灵邱县界一百三十里西至本州界十五里南至五台县界八十里北至大同府应州界六十里东南至直隶正定府阜平县界二百五十里西南至五台县界八十里东北至大同府浑源州界一百三十里西北至应州界六十里春秋晋霍人邑汉置葰人县属太原郡后汉省晋复置曰雁门郡永嘉后废徙置繁峙县于此后魏太和二年兼置繁峙郡后周郡县俱废隋开皇十八年复置繁峙县属雁门郡唐属代州五代宋因之金贞祐三年升为坚州属太原路元属冀宁路明洪武初复州为县讹畤为峙八年改属代州统属太原府　本朝雍正二年改隶代州】崞县【在州西南八十里东西距一百九十里里南北距五十里东至五台县界八十里西至宁武府宁武县界一百十五里南至忻州界十五里北至本州界四十里东南至忻州定襄县界七十里西南至忻州界八十里东北至繁峙县界三十里西北至朔平府朔州界八十里汉置原平县属太原郡后汉属雁门郡晋因之魏永兴二年析置石城县属秀容郡东魏置廓州北齐改为北显州后周州废隋开皇十年改石城曰平冦大业初改曰崞县属雁门郡唐属代州五代宋金因之元太宗十四年升为崞州属冀宁路明洪武二年复为崞县八年改属代州统属太原府　本朝雍正二年改隶代州】
　　形势三靣临边最称险要【马端临文献通考】天下九塞雁门闗为首【王象之舆地记】雁门障其西北滹沱经于东南外绕羣山中开平壤【州治防壁记】
　　风俗民淳讼简节俭勤农无游惰之习絶浇薄之风【元代州志】质野勇悍地无平原多武少文勤耕稼无蚕桑【州志】
　　城池代州城【周八里有竒门四池渠二丈余后魏时土筑明洪武中甃甎　本朝乾隆三十三年修】五台县城【周三里有竒门三东南临虑虒水西北有濠后魏时土筑明万厯中甃甎　本朝康熙中修乾隆三十二年重修】繁峙县城【周三里余门三有池唐圣厯中土筑明万厯中甃甎　本朝顺治中修乾隆三十二年重修】崞县城【周四里有竒门四有池元末因旧城土筑明万厯中甃甎本朝顺治中修乾隆三十三年重修】
　　学校代州学【在州治南明洪武初建　本朝顺治中重修入学额数二十名】五台县学【在县治西南金正隆中建　本朝康熙中修入学额数十二名】繁峙县学【在州治东元至正初建　本朝康熙中修入学额数十二名】崞县学【在县治东南元泰定间建明洪武中重建　本朝康熙中修入学额数十二名】崇实书院【在五台县城中乾隆四十二年建崞阳书院在崞县城中乾隆四十年建又石桥书院在北门外明时建北灵书院在繁峙县城中乾隆二十一年建　又州县并设有义学社学】
　　戸口【原额人丁五万五百四十八更名屯丁四百三十九归并屯丁六千九百六十六又滋生人丁三千三百三十六】
　　田赋【田赋一万五千一百一十六顷五十九畆三分六厘零额徴地丁银八万三百八十五两七钱九厘零粮四千四石七斗七升六合零　屯田五千一百二十九顷五十一畆七分二厘零额徴银二千一百八十三两二分一厘零粮五千七百四石四斗六升三合零　更名田二千三十六顷五十畆五厘零额徴地丁银二千四百三十六两三钱七分二厘零粮一千四百八十七石五斗三升一合零　官地三十二畆一分七厘银二两二钱七分】
　　山川香炉山【在州南二十里四角棱起故名】鳯凰山【在州南三十里相传魏主珪时鳯见于此亦名嘉瑞山有天柱玉案玉女会仙四峯桃花水帘白云三洞洗参饮虎二池唐孙思邈尝栖焉】舜山【在州东南十五里上有舜井其西有王通山去州二十里甚幽阻亦名龙谷】三台山【在州东南四十里三峯矗立】圭峯山【在州东南五十里下丰上鋭象圭之终葵首故名上有明月岩又繁峙县西南五十里亦有圭峯山】紫荆山【在州西南二十五里形如笔架多产紫荆木】覆宿山【在州东北三十五里州志形肖贪狼故名覆宿乐史太平寰宇记一名牛心山一名伏牛山在雁门县东南十五里】夏屋山【在州东北六十里俗名草垜山尔雅谓之夏壶山史记赵世家赵襄子元年北登夏屋请代王徐广曰山在广武萧徳言括地志云夏屋山一名贾屋山今名贾母山在代州雁门县东北与句注山相接李吉甫元和郡县志在雁门县东北三十五里】句注山【在州西北二十五里上为太和岭其后为白草沟吕氏春秋天下九塞句注其一战国策赵王欲并代与代王遇于句注之塞史记匈奴列传赵襄子逾句注破并代以临貉汉书地理志雁门郡句注山在阴馆元和志句注山一名西陉山在雁门县西北三十里晋咸宁元年句注碑曰盖北方之险有卢龙飞狐句注为之首天下之阻所以分别外内也汉高祖伐匈奴逾句注困于平城谓此地也　按李璋河东记句注以山形句转水势注疏而名亦曰陉岭自雁门以南谓之陉南以北谓之陉北汉中平以后陉北之地皆为荒外魏晋中并以句注为塞分别内外实南北巨防攷州志云注山与雁门山冈陇相接故亦有雁门之称而北斗夏屋并相附近大抵州境诸山得名者皆句注之支脉耳】雁门山【在州西北三十五里尔雅北陵西隃雁门是也郭璞注即雁门山也史记赵世家苏厉遗赵王书曰齐倍五国之约而秦反巠分先俞于赵正义曰巠音邢分字误当作山字西隃即雁门山西先声相近赵地也后汉书郡国志雁门郡阴馆县注引山海经曰雁门山者雁飞出于其间州志山一名雁门塞双闗陡絶雁度其间稍东有过雁峯巍然特高北与应州龙首山相望　按郦道元水经注雁门水出雁门山在高栁县西北盖别一雁门山非此之谓也】北斗山【在州西北八十里汉书地理志名曰累头山寰宇记在雁门县西北六十里即句注陉西北三十五里山也州志山有七峯如斗形故名一名牛斗山下有白龙池】五台山【在五台县东北一百二十里西北距繁峙县一百三十里水经注山五峦巍然故谓之五台史炤通鉴注山在代州五台县山形五峙华严经疏云清凉山者即代州雁门五台山也嵗积坚冰夏仍飞雪曽无炎暑故曰清凉元和志道经以为紫府山皆即此山也山左邻恒山右接天池环基五百余里五峯耸立高出云表顶无林木有如垒土之台其名五台以此　本朝康熙二十二年圣祖仁皇帝奉】
　　【皇太后巡幸有御制清凉山诗乾隆十一年十五年二十六年】
　　【皇上奉皇太后巡幸凡三并有】
　　【御制恭和圣祖元韵诗四十六年】
　　【皇上四巡五台有御制清凉山四依】
　　【皇祖元韵诗五台者一曰中台在北台之南三十里台高三十九里顶平广周五里一名翠岩峯峯右有甘露泉乾隆二十六年有御制甘露泉诗东南为灵鹫峯今名菩萨顶别出五峯之外若屏障然而其最高者曰大螺顶亦曰黛罗顶盘旋险仄登者絶少乾隆十五年有】
　　【御制瞻礼菩萨顶诗二十六年有御制防马至黛罗顶诗而菩萨顶黛螺顶二碑文则皆
　　十四年御制颁赐刻石者也又十年】
　　【御书菩萨顶殿额曰心印毗昙曰人天尊胜曰最上层东麓有万年氷九夏不消桃李生氷隙】
　　【圣祖御题曰净城东三十里内梵仙山亦曰饭仙山山东南三里有玉华池亦曰雨花池圣祖御题曰天开緑池乾隆二十六年四十六年并有御制玉华池诗又十一年十二年御书额曰华严龙海曰妙参真入池旁有三珠泉自此以南则为九龙冈西南为狮窝西北则为太华池北四十里有万圣澡浴池圣祖御题额曰无垢其东台去中台四十二里去北台畧相等其东为龙泉冈路台高三十八里顶周三里一名望海峯其上可观日出沧瀛在目犹陂泽焉】
　　【圣祖御制望海峯诗乾隆十一年四十六年并有御制恭和圣祖元韵诗有紫府庙圣祖御题曰列真之守东有那罗延洞又东为楼观谷谷内有习观岩西北十五里有华严岭东南二十里为明月池乾隆二十六年四十六年并有】
　　【御制明月池诗一曰西台去中台四里去北台三十五里台高三十五里周二里旧名栲栳山后改名挂月峯叠嶂连延北有秘魔岩东南有清凉岭西北有八功德水】
　　【圣祖御题宵润一曰南台去中台八十余里台高三十五顶周二里金莲日菊佛鉢花灿然如锦亦名锦绣
　　峯世传文殊示现之处圣祖御题曰古南台西北有千佛洞】
　　【圣祖御题曰禅悦乾隆二十六年有御制游千佛洞诗东有圣钟山状如覆钟西南有三贤岩亦名七佛岩南七十里则为圣僧岩一曰北台去中台十三里台高四十里周四里一名呌斗峯亦曰掖斗峯台顶有黒龙池即天井也圣祖御题曰五界神湫南下二十里有白水池与天井通其麓有七佛池南有饮牛池东北有寳陀峯又有黒龙洞】
　　【圣祖御题曰定水心莲又御制北台眺望诗乾隆十　年二十六年四十六年并有御制恭和圣祖元韵诗详山之形势北台最高南台去中台最逺为入山必由之路而东西中三台皆偏近于北周遭如城垣状拱抱天成其山巅风甚烈不可居古寺皆藏谷中自唐大中以来殆以什百计并仰邀圣祖仁皇帝暨我】
　　【皇上御制碑文诗歌匾额所在皆有兹各分地恭载贞珉勒于万年】
　　【寳翰光于四表山灵佛法与有荣施矣　按五台山为文殊示现之地见于史炤通鉴注唐栁宗元送文畅登五台序所谓云代门有灵山与竺干鹫岭角立相望其説相传已久而水经注称晋永嘉十二年雁门郡葰人县百余家入此山诣访莫知所在又以为仙人所居考北齐书突厥入境代忻二州牧马数万匹避五台山栢谷中五台山之名始见于此隋书卢太翼者居五台山与弟庐于此岩下盖山深林密隐者所为托足焉辽史圣宗统和十年饭僧于五台山元史英宗至治二年荣星于五台山车驾俱尝临幸名迹未播自我圣祖驻跸】
　　【皇上西巡四登是山由是凿坯潄石之区遂为祝华呼嵩之地岂仅佛号清凉仙称紫府所得标竒而擅美哉】天蓬山【在五台县东五里其峯高峻】天和山【在五台县东四十里山有龙泉洞】东明山【在五台县东四十里山腰一孔与县东月挂山相望】铁拐山【在五台县东五十里削壁千仞中插二铁拐世传为仙人所遗又东三十里为乌牛山】虑虒山【在五台县西十五里下有伏虎泉　按县志为藘虒山以伏虎泉而讹也】寳髻山【在五台县南十里有香炉峯贞潜洞避雨岩出碧阳砂】抓髻山【在五台县南十五里两峯尖秀形如抓髻又相近有鳯垴山东西两山相接低昂起伏如鳯鸾翔翥】五洞山【在五台县南四十里又突兀山亦在县南四十里一峯特出云表】畆山【在五台县南四十里石堪为砚一曰文山又相近有简子山上有赵简子庙】锦屏山【在五台县北一十五里石壁层峦岩花林树五色交辉】
　　暖泉山【在五台县东南四十里下有泉极温】仙人山【在五台县东南五十里县志石岩上有人坐迹山腹石上有手迹山下石上有双脚迹皆西向】紫罗山【在五台县西南八里峯峦高峙翠栢一株繁荫曲干上有台骀庙】阁岭山【在五台县东北十里旧名白云山五台由此而入跨山为道跨道为阁俯瞰县城如在履舄之下】二仙山【在五台县东北四十里岩间二石如人一坐一立山左半里一岩壁立石花苍紫为红崖迤东为太师垴下为龙湾】峯山【在五台县西北二里兀起盘旋环城三靣有龙蟠之势】憨山【在繁峙县东八十里其势耸防岭路屈曲凢登陟易迷故名】严山【在繁峙县东九十里】静明山【在繁峙县南十里三峦并列为邑外屏一名净明山又名端横岭内有仙人石洞】茹越山【在繁峙县北三十里有谷路通大同府应州】铁脚山【在繁峙县北三十里一名铁撅山为县之镇】公主山【在繁峙县东南二十里相传拓防氏女焚修于此石上有手足迹】寳山【在繁峙县东南九十里中有南冶谷路通直隶平山县旧传山产矿砂链之成金】小五台山【在繁峙县东南一百四十里五台并耸即目可见有泉石之胜寺观成林】岩头山【在繁峙县西南六十里南与太行山相连山坂巉岩始此故名中有龙洞】泰戏山【在繁峙县东北一百三十里山海经泰戏之山无草木多金玉滹沱之水出焉元和志一名武夫山杜佑通典滹沱水出繁峙县东南派阜山寰宇记亦曰平山亦曰戌夫山今名派山通志防戏为大孤山下有太华池即滹沱之源其东又有小孤山　按县志列泰戏山又列孤山并在县东北一百二十里此孤山盖大孤山为防戏山之支别自有小孤山而县志不具也通志之説可证明统志谓泰戏山一名小孤山是又误大为小矣又此山别名派山派孤字形相近或因派而误为孤亦不可知附此志疑】五峯山【在崞县东二十五里五峯高耸横亘二十余里上有圣母祠元至顺中建神座下有泉祷雨輙应】双山【在崞县南四十里上有寨】凭牛山【在崞县东南四十五里形类牛】芙蕖山【在崞县东南四十五里形类芙蕖亦有小五台之称俗名莲花峯峭石壁立峦岫温和雪落随消】石鼔山【在崞县东南四十里魏书地理志秀容县有石鼔山　按县志无石鼔山天涯山下云前有石鼓建石鼔祠金元好问有天涯石鼔诗亦谓山形之像石鼔盖即此山】将军山【在崞县东南七十五里上有将军庙庙前石上有马蹄迹又县东南一百二十里有鳯凰山其西三里有龙尾山又西十里为尧天山】福寿山【在崞县东南一百里下有温泉】崞山【在崞县西南三十里隋书地理志崞县有崞山元和志县因山为名通志其山连峯叠嶂森森翠色左有甘露池又西五里为前高峯亦曰前高山】黄嵬山【在崞县西南七十里接宁武府宁武县界宋史沈括传辽萧禧来理河东黄嵬地留馆得请而后返帝遣括往议凡六会其相扬益知不可夺遂舍黄嵬而以天池请】虒阳岭【在五台县东三十五里】回光岭【在崞县东南五十里】白仁山【在州西北三十里】滴水崖【在州东南四十里峭崿十余丈有水细流一线春夏不絶又崞县西南六十五里亦有滴水崖】太子崖【在崞县西南六十里】扬武谷【在崞县西三十里一名羊武谷唐大厯十三年囘纥冦代州都督张光晟破之于扬武谷五代唐清防三年石敬塘据河求援于辽将五十万骑自扬武谷西南旌旗不絶盖雁门西偏之要隘也今有堡】石佛谷【在崞县西北三十里北接朔州界元末用石垒塞南通庙岭即夹柳树堡也其西北有郎岭闗】东峨峪【在州东南五十里两山壁立万仞又西峨峪在西南十里亦曰荆山下有西峨峪其在五台县西北八十里曰西峨岭东北八十五里曰东峨岭皆与州接界】东闗河【在州城东半里发源雁门山东南流入滹沱后汉书郡国志云雁门有常溪水合注滹沱即此又三里河在州西南三里源出三里村经西闗外又栁村河在州西七里源出上田都流经七里堡又名七里河又马站河在州西十里又半头神河有二皆在州西二十里一出黒龙池俗名东河一出黄龙池俗名西河又九龙河在州西北三十五里皆南流入滹沱】滹沱河【在州南二里源出繁峙县东泰戏山有三泉并导西南流三里玉斗泉合焉又西流三里复有三泉注之又西合接北楼口水又西合华严岭水又西入州界又西南流入崞县界州境诸水皆入焉又东南流入忻州界又自忻州定襄县东流入五台县界至县南五十里河门与虑虒虒阳清水三河合又东入平定州盂县界周礼职方氏并州其川滹沱山海经泰戏之山滹沱之水出焉汉书地理志代郡卤城有滹沱河东至参合入滹沱别过郡九东行千百四十里从河东至文安入海通典繁峙县有滹沱河寰宇记源出县东南派阜山经繁峙故城西三里与五泉合又西南入楼烦郡秀容界又还入崞县又入秀容界东北入五台南入恒山界按滹沱礼记作恶池周礼作虖池史记作滹沱战国策作呼沱山防经作虖沱秦诅楚文作亚驼韩非子作呼沱曹学佺名胜志谓滹沱古本作瀖池虖沱乃后人所改传闻互异并存备考】峪口河【在州东南十五里源出五台县杨林岭北流经鳯游峪口又西峨河在州西南十里源出荆山居民皆引之溉田俱北流入滹沱河】东峪河【在五台县东发源于县东移城村南流入河门口与滹沱河合】泉岩河【在五台县西三十里源出县西泉岩堡东南流至县西南三十五里入滹沱】虑虒河【在五台县西十五里源出县五王村流环县东南又名县河与虑虒清水二河合流入滹沱元和志虑虒水在五台县北十五里寰宇记源出县界汉因此水以立县文献通考五台有虑虒水县志明天顺中筑渠引以溉田名曰丰乐县南五十里曰河门虒水将会滹沱河处水冲崖出两岸壁立万仞崖半有穴高水丈许径一尺清明前三四日穴中鱼跃出五六日方止】虒阳河【在五台县东北四十里平地涌出西南流入峡口经东明山下至河口村与清水河合流】清水河【在五台县东北一百六十里南流过石觜合射虎川又西流合虒阳虑虒二河入于滹沱】峨河【在繁峙县东二十里源出县东南九十里黒龙池西流三十里合岩头河入滹沱】南桥河【在崞县南门外又北桥河在县北门外板桥河在县北二十五里俱东入滹沱】扬武河【在崞县南二十里源出太子崖东流经扬武河入滹沱其水支分有灌溉之利】云中河【在崞县南六十里旧名沙河元和志在唐林县南二里金史地理志崞县有沙河又铜河在县东南七十里源出福寿山皆东流入滹沱河】华严岭水【在繁峙县东南一百里西北入滹沱河】射虎川【在五台县东北一百三十里下流入清水河康熙二十二年圣祖仁皇帝西巡还辇循长城而东忽有虎伏林莾间亲挽雕弧射之虎应毙居人行旅莫不忭踊因抚臣请】
　　【赐名射虎川乾隆十一年二十六年四十六年皇上西巡过此瞻仰】
　　【祖烈并有御制诗文】
　　【御制诗注云至今其虎尚楦置台怀寺中圣武之威景烁万古矣】茹湖【在五台县东十五里四面阻山水聚为湖周四里春秋雁集于此】雁门渠【在州城东南三国魏志牵招为雁门太守郡治广武井水咸苦民担辇逺汲流水往返七里招凖望地势因山陵之宜凿源开渠注水城内民赖其益】龙池【在五台县东北四十里独龙山下石罅出泉旱祷于此】太华池【在繁峙县东南一百里深不可测】龙跃泉【在州西二十里一名龙泉一名云龙泉寰宇记龙泉源出县西北平地水经注云出雁门县西北平地其大三轮泉源涌沸腾波奋发以巨石投之水辄喷出云潜通燕京山之天池　按水经注文今本无之盖乐史时所见本也】西泉【在州东南五十里圭峯山西涧中有石百尺水自上防下至石根不见数歩则从石窦涌出出涧口又不见潜行石霤间又百歩许出趾下合峨水入滹沱】趵突泉【在州西北雁门闗西自平地涌出北出塞口入桑干河】龙湾泉【在五台县东四十里太师山下有大泉二小泉近百皆平地出可灌田】沙沛泉【在五台县南门外】明月泉【在五台县东北五台山中相传阴云之夕侯之月在水中】神武泉【在五台县东北一百三十里射虎川旁康熙三十二年圣祖仁皇帝西巡还辇既殪虎于射虎川守土之臣茀除】
　　【林莾忽有泉自地涌出清甘澂净经冬不竭此神武之瑞应也因以名泉】九女泉【在五台县西北二里峯山下上有黒风洞其水稍温南流虑虒】龙泉【在崞县西北三十里相传唐魏郑公征驻师于此以剑插地泉涌出泉左有郑公祠】
　　古迹广武故城【在州西十五里汉置县属太原郡后汉属雁门郡三国魏移郡来治晋因之北魏移郡县于古上馆城隋开皇中避太子讳改为雁门县括地志广武古在雁门县之西南寰宇记汉广武县城今在郡西南续汉书云雁门郡本理阴馆建安初立新兴郡于太原北界后废魏文帝移雁门郡南渡句注置广武城即今代州西广武故城是也后魏文帝又移置广武东古上馆城内即今州城是也】隂馆故城【在州西北汉置为楼烦乡景帝后三年置县属雁门郡后汉自善无县移郡来治晋永嘉五年猗卢求句注陉北之地县遂废一名下馆城东魏武定三年高欢娶柔然亲迎于下馆魏收云下馆即阴馆城也宋白曰后汉雁门郡理阴馆今句注北之下馆城是州志雁门废县在州西北四十里盖即故阴馆城以尝为雁门郡治而名俗又讹郡为县】虑虒故城【在五台县东北汉置县晋废汉书地理志太原郡领虑虒县师古曰音驴夷魏书地形志永安郡驴夷县二汉属太原郡曰虑虒晋罢太和十年改名永安中属有驴夷城　按北魏太武纪神防元年诏王倍斤镇虑虒尚有卢虒之称太和中始改驴夷魏收志曰县有驴夷城城即故虑虒盖其时已徙治矣今县北里许有故城村疑即虑虒故址】葰人故城【在繁峙县南葰人一名藿人左传襄公十年晋灭偪阳使周内史选其族嗣纳诸霍人汉高帝七年周勃从上击韩王信于代防下霍人寻置葰人县属太原郡后汉废晋复置属雁门郡后省括地志葰人故城在繁峙县界汉葰人县也】卤城故城【在繁峙县东一百里汉置卤城县属代郡后汉属雁门郡建安中省州志其地多卤故名故城周三里有竒】繁畤故城【在繁峙县东汉置繁畤县在今大同府浑源州界后魏移置于此隋书地理志雁门郡繁畤县后魏置并置繁时郡后汉郡县俱废开皇十八年复置元和志隋开皇时置繁畤县于今县东六十里太堡戌大业十二年移于武州城唐圣厯二年以县在平川难以固守遂东移于今理其城三靣枕涧东接峻坂极为险固】武州故城【在繁峙县境魏书地理志武州武定元年置治雁门川三年始立州城领吐京郡齐郡新安郡隋书地理志繁畤有东魏武州及吐京齐新安三郡寄在城中北齐改为北灵州寻废寰宇记武州城在雁门县西六十里】原平故城【在崞县南汉置县属太原郡后汉属雁门郡晋及后魏因之北齐省括地志原平故城在崞县南三十五里　按魏书地形志秀容县有原平城盖其时已非故治矣】云中故城【在崞县西南七十里秦汉所置云中郡及县俱在今大同府西北塞外后汉建安中移置此属新兴郡北魏省括书地理志新兴郡领云中县魏书地形志永安郡定襄县太平真君七年并云中九原晋昌属焉隋书地理志崞县有云中城东魏侨置恒州寻废寰宇记云中城在崞县西一百里即管涔之异名也旧志今名芦板寨】楼烦故城【在崞县东十五里古楼烦国及汉所置楼烦县俱在今雁门闗北晋徙于此北齐省魏书穆帝纪三年帝从刘琨求句注陉北之地琨乃徙马邑阴馆楼烦繁峙崞五县之民于陉南更立城邑尽献其地又地形志雁门郡原平县有楼烦城括地志在今崞县东北盖晋时所徙】石城故城【今崞县治后魏置石城县隋改为崞县魏书地形志秀容郡石城县永兴二年置隋书地形志雁门郡崞县后魏置曰石城县东魏置廓州领广安永定建安三郡寄治石城齐废郡改州为北显州后周废开皇十年改县曰平冦大业初改为崞县】唐林故城【在崞县南元和志本汉广武县地证圣元年分五台崞县置武延县神龙元年改为唐林县寰宇记五代梁开平二年改为白鹿县后唐同光初复旧晋改为广武后复旧宋史地理志景徳二年废唐林县新志在崞县南四十里】神武军城【在州北唐书地理志代州其北有大同军本大武军调露二年曰神武军天授二年曰平狄军大足元年复更名其西有天安军天寳十二年置又有代北军永泰元年置】枣戸城【在州东寰宇记雁门县有枣户城隋图书云初筑此城以地多枣树为名土人云此枣多输北京州志枣云城在州东四十里俗名枣林村即古枣户城也】仓城【在五台县西南魏书地形志驴夷县有仓城旧志仓城在县西南三十里魏晋时储积处】张公城【在五台县境寰宇记十六国时石勒将张平筑城东有平碑】寳兴军【在繁时县东南五代北汉置宋因之后废五代史北汉世家五台山僧继颙于栢谷置银冶凿山取鑛烹银以输刘氏仰以足用即其冶建寳兴军寰宇记寳兴军者今代州烹链之冶务刘继元割据之时建为寳兴军地属五台山寺宋平河东因之不改宋史地理志繁峙有寳兴军砦】通阜监【在州城内西南隅金史食货志大定十八年代州立监铸钱二十年名代州监曰通阜州志监今为武安王庙】潘家庄【在州南七里宋潘美守代尝逰息于此】南楼【即城南门楼下为莲花池靣鳯凰山一名防花楼金赵秉文尝游赏于此】东花园【在州城西十里相近又有西花园传为李克用游赏之所】
　　闗隘雁门闗【在州西北三十里一名西陉闗唐书地理志代州雁门县有东陉西陉二闗寰宇记云西陉闗在雁门西北五十里州志闗旧在雁门山上东西山岩峭防中路盘旋﨑岖唐于絶顶置闗元时闗废明初移今所筑城周二里有竒两山夹峙形势雄胜即句注故道也西抵宁武偏头东连紫荆倒马逼近州威逺为山西之屏垣　本朝雍正四年设巡司于此】东陉闗【在代州南唐天寳十四载郭子仪败贼兵围云中防马邑遂开东陉闗寰宇记东陉闗地甚险固在代州南二十里】黒山闗【在五台县东南九十里接直隶平山县界】郎岭闗【在繁峙县东一百里旧名狼岭路通应州属振武卫戍守】平刑闗【在繁峙县东即故瓶形寨王存九域志繁峙有瓶形砦金史地理志繁峙县有瓶形镇通志平刑闗在县东一百三十里路通灵邱县西北连浑源州大寨口南接直隶正定府阜平县界　本朝雍正九年从巡抚石麟请裁平刑仓大使设平刑闗巡检専司巡缉兼理仓务】石门闗【在崞县东北唐书地理志代州崞县有石门闗寰宇记在崞县西北八十里】广武陉【在州城南北雁门闗北二十里明洪武七年创置周四里有竒其西十里为白草沟堡其东二十里为水峪堡】窦村镇【在五台县东北四十里通志顺治六年姜党穴窦村镇宣府总兵李延寿声言牧马代州刻期由峨口进兵出贼不意夜骤马窦村贼惊遁纵击无一脱者五台围解】台怀镇【在五台县东一百二十里　本朝康熙五十二年设营墩汛三】东冶镇【在五台县西南三十里康熙二十二年】
　　【圣祖仁皇帝西巡经此有御制过东冶镇诗乾隆二十五年建立】
　　【行宫十一年二十六年圣驾西巡经此并有】
　　【御制恭和圣祖元韵诗】高洪口【在五台县东七十里南接石佛口北连大峪口明洪武九年设巡司今因之】大峪口【在五台县东北五十里路通直隶正定府阜平县西通崞县明永乐中置巡司今裁又石佛峪口在县东南五十里】饭仙山口【在五台县东北一百二十里明永乐九年置巡司今裁其西南二十里有狐野口又西北二十里有赵胜口】八岔口堡【在州城北一名水芹堡】胡峪堡【在州东北旧为砦宋史地理志代州雁门县有胡峪砦州志在州东北六十里与八坌口白草口水峪口皆有把縂戍守】茹越口堡【在繁峙县北六十里东至】
　　【小石口堡二十里北至应州四十里宋故寨也宋史地理志繁峙县有茹越砦】大石口堡【在繁峙县北宋史地理志繁峙县有大石砦】小石口堡【在繁峙县北大石口堡西五里明正德九年筑城周二里有竒设守偹驻此其西十里为马兰峪堡堡北去山阴县三十里】北楼口堡【在繁峙县东北一百二十里明正德九年筑城周四里有竒设守偹驻此　本朝改设参将】阳武峪堡【在崞县西三十里阳武峪中西去芦板塞堡四十里南去阳武村三十里宋故砦也元建为闗元史明宗纪天厯元年九月令崞州之阳武闗穿凿垒石以为固旧志有阳武峪巡司在县西七十里阳武村今裁】芦板塞堡【在崞县西七十里即今宋楼板寨金为镇宋史地理志崞县有楼板砦】扬武寨【在五台县东四十里地极险峻】曹寨【在五台县南七十余里崚峋防起四靣石壁滹沱水绕其下】水月堂寨【在五台县东北七十里上如覆甑下如壁立】摩天寨【在五台县东北九十里峭壁高二十余里上平地数顷可驰射　按五台县志自扬武以下四寨　本朝顺治初皆尝有土冦据之攻围经月乃下摩天寨顶平处有楼榭洞屋世祖章皇帝尝命平治之古之堡寨民间借以御冦而不谓冦反借以自固有防守之责者不可不知】秦王寨【在崞县北二十里吊桥岭旧设巡司今改入阳曲县石岭闗】土墱寨【在崞县西北北史魏孝静纪武定元年高欢筑长城于肆州北山西自马陵东至土墱宋吏地理志崞县有土墱寨】振武卫【在州城内东南明洪武十三年建今存】雁门千户所【在州治北三十五里明洪武七年建今因之】雁门驿【在州治南】平刑驿【在繁峙县东平刑闗旧为边站今有驿丞】砂涧驿【在繁峙县东北六十里有驿丞】原平驿【在崞县东南四十里南达忻州有驿丞】閙埿驿【在崞县西七十里本置于静乐县閙埿村明治十一年移于阳武谷后移今所有驿丞】
　　津梁滹沱桥【在州南门外明正德中建架木为之】峪口桥【在州东南十五里】通济桥【在五台县西南十五里孤屿沟上】白梁桥【在五台县西南四十里滹沱河上】西巡桥【在五台县东北塔院寺前旧名巡检司桥康熙二十二年】
  </div>
  <div class="pagination">
   <a href="大清一统志_page61.html">
    上一页
   </a>
   <span>
    ...
   </span>
   <a href="大清一统志_page57.html">
    57
   </a>
   <a href="大清一统志_page58.html">
    58
   </a>
   <a href="大清一统志_page59.html">
    59
   </a>
   <a href="大清一统志_page60.html">
    60
   </a>
   <a href="大清一统志_page61.html">
    61
   </a>
   <span class="current-page">
    62
   </span>
   <a href="大清一统志_page63.html">
    63
   </a>
   <a href="大清一统志_page64.html">
    64
   </a>
   <a href="大清一统志_page65.html">
    65
   </a>
   <a href="大清一统志_page66.html">
    66
   </a>
   <a href="大清一统志_page67.html">
    67
   </a>
   <span>
    ...
   </span>
   <a href="大清一统志_page63.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
