<!DOCTYPE html>
<html>
 <head>
  <meta charset="utf-8"/>
  <title>
   水经注释 - 第 8 页/共 106 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注释 - 第 8 页/共 106 页
  </h1>
  <div class="content">
   水经注释卷十
&lt;史部,地理类,河渠之属,水经注释&gt;
　　钦定四库全书
　　水经注释卷十一
　　仁和赵一清撰
　　易水　　　水　【补】滹沱水　　【补】水　　【补】滋水
　　易水岀涿郡故安县阎乡西山
　　易水岀西山寛中谷东迳五大夫城南昔北平侯王谭不同王莽之政子兴生五子并避时乱隠居此山故其旧居世以为五大夫城即此【一清按下有脱字】岳讃云五王在中厐葛连续者也易水东左与子庄溪水合水北出子庄关南流迳五公城西屈迳其城南五公即王兴之五子也光武即帝位封为五侯元才北平侯益才安喜侯显才蒲隂侯仲才新市侯季才为唐侯所谓中山之五王也俗又以五公名居矣【巵林曰汉书无北平侯惟元后弟谭字子元河平二年封平阿侯薨子仁嗣初莽防孤平阿侯谭多称莽久之封莽新都侯仁素刚直莽惮之为安汉公迫仁自杀谥刺侯子述嗣按此则谭亦怜爱莽矣所不同于莽者平阿侯仁也兴岂仁之同生乎考两汉书谭诸子董贤有去疾哀帝时侍中有闳亦见张歩莽东郡太守隗嚣传有向莽安定大尹马严有仁子术即谭之述也莽九江连率马援有仁子磐冯爵土拥富赀东观记以为述子者凢此皆介恃同根盘跨维城彼九族之降心若四体之无骨独兴父子自窜北鄙絶意闰朝涧泉共清林风愈引若非郦氏防于无闻矣检太平御覧两引河北记曰易县有五公城王谭不徔王莽谭子兴生五子避隠于此世祖并封为侯所谓中山五侯也其西三十里有五大夫城水经注盖引其説若此言非爽王氏再世有二五侯矣全氏曰善长可谓轻信者矣王谭封平阿不封北平其妄一也谭以特进卒歴其弟啇根枋政而莽始继之谭之墓木拱矣安得不同其政乎其妄二也莽之凶暴其子稍不顺即杀之岂容五才逺引其妄三也且其封爵何以皆在北平防县其妄四也班范荀袁并不一及其妄五也方叔盖疑之而未敢颂言日知録曰兄弟二名而用其一字者世谓之排行起自晋末汉人所未有也水经注昔北平侯王谭不同王莽之政云云是后人追撰妄説东汉人二名者亦少又按寰宇记五公城事出河北记也】二馆之城【一清按此句上有脱文】涧曲泉清山髙林茂风烟披薄触目栖情方外之士尚慿依旧居取畅林木其水东南入于易水易水又右防女思谷水水出西南女思涧东北流注于易谓之三防口易水又东届关门城西南即燕之长城门也与樊石山水合水源西出广昌县之樊石山东流迳覆釡山下东流注于易水易水又东歴燕之长城又东迳渐离城南盖太子丹馆髙渐离处也易水又东迳武阳城南葢易自寛中歴武夫关东出是兼武水之称故燕之下都擅武阳之名左得濡水枝津故渎武阳大城东南小城即故安县之故城也汉文帝封丞相申屠嘉为侯国【一清按史表文帝后三年封】城东西二里南北一里半髙诱云易水迳故安城外东南流即斯水也诱是涿人事经眀证今水被城东南隅世又谓易水为故安河武阳盖燕昭王之所城也东西二十里南北十七里故傅逮述逰赋曰出北蓟歴良乡登金台观武阳两城辽廓旧迹冥芒盖谓是处也易水东流而出于范阳
　　东过范阳县南又东过容城县南
　　易水迳范阳县故城南秦末张耳陈余为陈胜畧地燕赵命蒯通説之范阳先下是也汉景帝中三年封匈奴降王代为侯国【一清按史表端侯代以景帝中二年封汉表作靖侯范代范字羡文】王莽之顺隂也易水又东与濡水合水出故安县西北穷独山南谷东流与源泉水合水发北溪东南流注濡水濡水又东南迳樊于期馆西是其授首于荆轲处也濡水又东南流迳荆轲馆北昔燕丹纳田生之言尊轲上卿馆之于此二城并广一里许俱在罡阜之上上袤而下方濡水又东迳范阳城西北旧堨濡水枝流南入城迳相冡西冡互城侧即水塘也四周茔深广有若城焉其水侧有数陵坟髙壮望若青邱询之古老访之史籍并无文证以私情求之当是燕都之前故坟也或言燕之坟茔斯不然矣其水之故渎南出屈而东转又分为二渎一水东注金台陂一水迳故安城西侧城南注易水夹塘崇峻邃岸髙深左右百歩有二钓台参差交峙迢递相望更为佳观矣其一水东出金台陂东西六七十歩南北五十歩侧陂西北有钓台髙十余丈方可四十余歩陂北十余歩有金台台上东西八十许歩南北加减髙十余丈昔慕容垂【全氏曰当作慕容徳郦氏误记】之为范阳也戍之即斯台也北有小金台台北有兰马台并悉髙数丈秀峙相对冀台左右水流经通长庑广宇周旋被浦栋堵咸沦柱础尚存是其基构可得而寻意欲图还上京阻于行旅造次不获遂心访诸耆旧咸言昭王礼賔广延方士至如郭隗乐毅之徒邹衍剧辛之俦宦逰歴説之民自逺而届者多矣不欲令诸侯之客伺隟燕邦故脩建下都馆之南垂言燕昭创之于前子丹踵之于后故雕墙败馆尚镌刻之石虽无经纪可慿察其古迹似符宿矣【蔡氏梦弼草堂诗笺曰春秋后语燕昭王曰安得贤士以报齐讐郭隗曰王能筑台于碣石山前尊隗为师天下贤士必自至如其言作台以金玉崇之号黄金台述异记台在幽州燕王故城中上谷图经台在易水东南十八里其说不同周氏宻齐东野语曰燕台世多以为昭王而王隠以为燕丹何也后见水经注云固安县有黄金台旧言昭王礼贤广延方士故脩建下都馆之南陲燕昭创于前子丹踵于后以此知王隠以为燕丹者盖如此也朱氏彜尊日下旧闻曰按隋上谷图经道元注水经金台在易州眀矣京师故迹自后人所筑然自六朝至今垂之载记形之歌咏当并存不废也巵林曰文选注引上谷图经曰黄金台在易水东南十八里燕昭王置千金于台上以延天下之士又王隠晋书曰叚匹防讨石勒进屯故安县故太子丹黄金台据此金台盖有两也氏以长庑被浦间馆连都昭创于前丹踵于后然则曲榭铺金虎臣毕擥髙台蓄寳骏骨先来岂亦昭贻孙谋丹防祖武者乎一清按一统志今都城及定兴安肃皆有黄金台惟在易州者为有据余皆后人所为也】濡水自堰又东迳紫池堡西屈而北流又有浑塘沟水注之水出逎县西白马山南溪中东南流入濡水濡水又东至塞口古累石堰水处也濡水旧枝分南入城东大陂陂方四里今无水陂内有泉渊而不流际池北侧俗谓圣女泉濡水又东得白杨水口水出逎县西山白杨岭下东南流入濡水时人谓之虎眼泉也濡水东合檀山水水出逎县西北檀山西南流与石泉水防水出石泉固东南隅水广二十许歩深三丈固在众山之内平川之中四周絶涧阻水八丈有余石髙五丈石上赤土又髙一匹壁立直上广四十五歩水之不周者路不容轨仅通人马谓之石泉固固上宿有白杨寺是白杨山神也寺侧林木交防丛柯隠景沙门释法澄建刹于其上更为思元之胜防也其水南流注于檀水故俗有并沟之称焉其水又东南流歴故安县北而南注濡水又东南流于容城县西北大利亭东南合易水而注巨马水也故地理志曰故安县阎乡易水所出至范阳入濡水阚骃亦言是矣又曰濡水合渠许慎曰濡水入深深渠【一清按今本说文云濡水东入漆涑误也巨马水注云巨马河即渠水可知善长所见之书尚未讹舛也】二号即巨马之异名然二易俱出一乡同入濡水南濡北易至涿郡范阳县防北濡又并乱流入涞【一统志方顺河自完县发源曰祁水即古濡水也元和志濡水在北平县西五里旧志源出伊祁山俗名祁水古濡水有二方顺河为南濡其北濡即北易下流为定兴县之沙河一清按观此则知道元此注之缪南濡防蒲蘓诸水合于雹河何曽至范阳与涞水合耶方顺河即曲逆水也后人丑其名故易之】是则易水与诸水互摄通称巨马水又东迳容城县故城北浑涛东注至勃海平舒县与易水合阚骃曰涿郡西界代之易水而是水出代郡广昌县东南郎山东北燕王仙台东台有三甚为崇峻腾云冠髙霞翼岭岫壑冲深含烟罩雾耆旧言燕昭王求仙防其东谓之石虎罡范晔汉书云中山简王之也厚其葬采涿郡山石以树坟茔陵隧碑兽并出此山谓之石虎山山有所遗二石虎后人因以名罡罡之东麓即泉源所导也经所谓阎乡西山其水东流有水南防浑波同注俗谓之为雹河司马彪郡国志曰雹水出故安县世祖令耿况【全氏曰范史是况子弇】击故安西山贼呉耐蠡符雹上十余营皆破之即是水者也易水又东迳孔山北山下有钟乳穴穴出佳乳采者煹火寻沙入穴里许渡一水潜通流注其深可渉于中众穴竒分令出入者疑迷不知所趋每于疑路必有歴记返者乃寻孔以自逹矣上又有大孔豁逹洞开故以孔山为名也其水又东迳西故安城南即阎乡城也歴送荆陉北耆旧云燕丹饯荆轲于此因而名焉世代已逺非所详也遗名旧不容不诠庶广后人闻之听易水又东流屈迳长城西又东流南迳武隧县南新城县北史记曰赵将李牧伐燕取武隧方城是也俗又谓是水为武隧津津北对长城门谓之汾门史记赵世家云孝成王十九年赵与燕易土以龙兑汾门与燕燕以葛城武阳与赵即此也【一清按史记赵世家云孝成王十九年赵与燕易土以龙兑汾门临乐与燕正义曰邢子励赵记云龙山有四各有一穴大如车轮春风出东秋风出西夏风出南冬风出北按盖谓龙兑也汾门括地志云易州永乐县有徐水出广昌岭流至北平县东南厯石门中俗谓之龙门盖汾字误也按括地志之言非也龙门见水博陵县注】亦曰汾水门又谓之梁门矣易水东分为梁门陂易水又东梁门陂水注之水上承易水于梁门东入长城东北入陂陂水北接范阳陂陂在范阳城西十里方一十五里俗亦谓之为盐台陂陂水南通梁门淀方三里淀水东南流出长城注易谓之范水易水自下有范水通目又东迳范阳县故城南即应劭所谓范水之阳也易水又迳樊舆县故城北汉武帝元朔五年封中山靖王子刘条【一清按汉表作脩脩有条音】为侯国王莽更名握符矣地理风俗记曰北新城县东二十里有樊舆亭故县也易水东迳容城县故城南汉髙帝六年封赵将夜【一清按汉表作夕此从史表】于深泽【一清按索隠曰县名属中山此即地理志中山国深泽县莽曰翼和者也而注文容城是涿郡之属县王莽更之曰深泽善长乃合二郡国之县为一误矣涿郡有南深泽不云是侯国寰宇记深泽县下云南深泽城郡国县道记云在东南二十五里以城名言之即是涿郡之属县以去国里数校近即此是中山之属县方舆纪要深泽县下云南深泽城在县东南五十七里十道志云汉置深泽县属中山国今县治是也又于滹沱河南置南深泽县属涿郡此城是后汉废深泽县而南深泽如故二县川土相隣赵侯之封邑当在此搃非新莽所改名容城之深泽也汉志中山国北新城桑钦言易出西北东入一统志北新城故城在安肃县西南二十里汉置阚骃曰河间有新城故加北后魏去北字北齐仍曰北新城寻省入清苑】景帝中三年以封匈奴降王唯徐卢【一清按史表唯徐卢是胡名汉表作擕侯徐卢擕又是谥擕唯声相近百官公卿表太初三年容城侯唯涂光为太常唯涂即唯徐光乃卢之孙】于容城皆为侯国王莽更名深泽易水又东埿水注之其水上承二陂于容城县东南谓之大埿淀小埿淀其水南流注易水谓之埿洞口水侧有浑埿城易水迳其南东合水故桑钦曰易水出北新城西北东入自下易互受通称矣【全氏曰按桑钦之言与汉志大相参错入易易不入其入者支流耳善长盖以互受通称调停之一清按汉志涿郡中水县应劭曰在易二水之间故曰中水説本此】易水又东迳易京南汉末公孙瓉害刘虞于蓟下时童谣曰燕南垂赵北际惟有此中可避世瓉以易地当之故自蓟徙临易水谓之易京城在易城西四五里赵建武四年石虎自辽西南逹易京以京鄣至固令二万人癈壊之今者城壁夷平其楼基尚存犹髙一匹余基上有井世名易京楼即瓉所保也故瓉所与子书云袁氏之攻状若神冲梯舞于楼上鼓角鸣于地中即此楼也易水又东迳易县故城南昔燕文公徙易即此城也阚骃称太子丹遣荆轲刺秦王与賔客知谋者祖道于易水上燕丹子称荆轲入秦太子与知谋者皆素衣冠送之于易水之上荆轲起为夀歌曰风萧萧兮易水寒壮士一去兮不复还髙渐离击筑宋如意和之为壮声士发皆冲冠为哀声士皆流涕疑于此也余按遗旧迹多在武阳似不饯此也汉景帝中三年封匈奴降王仆防【师古曰防音怛】为侯国也
　　又东过安次县南
　　易水迳县南鄚县故城北东至文安县与虖池合史记蘓秦曰燕长城以北易水以南正谓此水也是以班固阚骃之徒咸以斯水谓之南易
　　又东过泉州县南东入于海
　　经书水之所歴沿次注海也
　　水出代郡灵邱县髙氏山
　　即沤夷之水也出县西北髙氏山山海经曰髙氏之山水出焉东流注于河者也其水东南流山上有石铭题言冀州北界故世谓之石铭陉也其水又南迳塘塘川名也又东合温泉水水出西北暄谷其水温热若汤能愈百疾故世谓之温泉焉东南流迳兴豆亭北亭在南原上欹倾而不正故世以欹城目之东流注于水又东莎泉水注之水导源莎泉南流水侧有莎泉亭东南入于水又东迳灵邱县故城南水自中原南注水应劭曰赵武灵王葬其东南二十里故县氏之县古属代汉灵帝光和元年中山相臧防上请别属也地理志曰灵邱之号在武灵王之前矣又按司马迁史记赵敬侯九年败齐于灵邱【一清按顾氏炎武曰此别一灵邱水经注盖误以赵灵邱为齐灵邱不知齐境不得至代也方舆纪要灵邱城在滕县东三十里眀水之南城周八里内有子城战国时齐南境邑孟子谓蚔鼃曰子之辞灵邱而请士师史记齐威王元年三晋因齐防来伐我灵邱是也】则名不因武灵王事如汉注水自县南流入峡谓之隘门设隘于峡以讥禁行旅歴南山髙隠天深溪埓谷其水沿涧西转迳御射台南台在北阜上台南有御射石碑【一清按北史魏文成帝本纪灵邱有山髙四百丈乃诏羣臣仰射山无能逾者帝弯弧发矢出三十余丈过山南二百二十歩遂列石勒铭和平二年事也】南则秀嶂分霄层崖刺天积石之峻壁立直上车驾沿溯每出所逰艺焉水西流又南转东屈迳北海王详之石碣南御所届石柱北而南流者也
　　东南过广昌县南
　　水东迳嘉牙川【太平寰宇记蔚州飞狐县下引水经注云广昌县南有交牙城未详所筑以地名交牙川为名一清按飞狐汉广昌县隋仁寿元年改今名交牙川即嘉牙川交嘉声之转】川有二水南来注之水出恒山北麓滙川三合迳嘉牙亭东而北流注于水水之北山行即广昌县界水又东迳倒马关关山险隘是为深峭势均诗人髙冈之病良马崄之【一清按下有脱文全氏曰是困字】行轩故关受其名焉关水出西南长溪下东北歴关注水南山上起御坐于松园建祗洹于东圃东北二面岫嶂髙深霞隠日水望澄眀渊无潜甲行旅所迳鲜不徘忘返矣
　　又东南过中山上曲阳县北恒水从西来注之
　　水自倒马关南流与大岭水合水出山西南大岭下东北流出峡峡石山侧有祗洹精庐飞陆陵山丹虹盘梁长津泛澜萦其下东北流注于水又屈而东合两岭溪水水出恒山北阜【一清按汉志常山郡上曲阳县恒山北谷在西北有祠并州山】东北流歴两岭间北岭虽层陵云举犹不若南峦峭秀自水南歩逺石磴逶迤沿途九曲歴睇诸山咸为劣矣抑亦羊肠卭来之类者也齐宋通和路出其间其水东北流注于水又东左合悬水水出山原岫盘谷轻湍濬下分石飞悬一匹有余直灌山际白波奋流自成潭渚其水东南流扬湍注于水又东流歴鸿山世谓是处为鸿头疑即晋书地道记所谓鸿上关者也【初学记定州引水经注云定水东流歴山俗谓之戏头即晋书所谓鸿上关一清按是注无定水之目而戏头之称又与古志全乖存之以广异説】关尉治北平而画塞于望都东北去北平不逺兼县土所极也水于是左纳鸿上水水出西北近溪东南流注于水也
　　又东过唐县南
　　水又东迳左人城南应劭曰中人城西北四十里亦或谓之为唐水也水出中山城之西如北城内有小山在城西侧而鋭上若委粟焉疑即地道记所云望都县有委粟关也俗以山在邑中故亦谓之中山城以城中有山之目因复谓之为广塘城也故中山记以为中人城又以为鼓聚殊为乖谬矣言城中有山故曰中山也中山郡治京相璠曰今中山望都西北二十里有故中人城望都城东有一城名尧姑城本无中山之璠或以为中人所未详也中山记所言中人者城东去望都故城一十余里二十里则减但苦其不东观矣异说咸为爽矣今此城于卢奴城北如西六十里城之西北泉源所导西迳山北郎唐音读近实兼唐水之称西流歴左人亭注水又东左防一水水出中山城北狼山阜下【一清按隋书地理志唐有郎山即此山盖郎狼音同通用与古易水所出及徐水所注之郎山有别彼郎山在今易州西南四十里也隋书地理志永乐县有郎山即此山】亦谓之唐水也然于城非在西又名之为雹水又兼二名焉西南流入并所未详盖疑耳水又东恒水从西来注之自下水兼纳恒川之通称焉即禹贡所谓恒卫既从也【汉志常山郡上曲阳县恒山禹贡恒水所出东入】水又东右苞马溺水水出上曲阳城东北马溺水东北流迳伏亭晋书地道记曰望都县有马溺关中山记曰八渡马溺是山曲要害之地一一关势带接疑斯城即是关尉宿治异目之来非所详矣马溺水又东流注于水又东迳中人亭南春秋左昭公十三年晋荀呉率师侵鲜虞及中人大获而归者也水又东迳京邱北世谓之京陵南对汉中山顷王陵水北对君子岸岸上有哀王子宪王陵坎下有泉源积水亦曰泉上岸水又东迳白土北南即靖王子康王陵三坟并列者是矣水又东迳乐羊城北史记称魏文侯使乐羊灭中山盖其故城中山所造也故城得其名水又东迳唐县故城南北二城俱在水之阳故曰水迳其东城西又有一水导源卢奴县之西北是城之西北平地泉涌而出俗亦谓之为唐水也东流至唐城西北隅堨而为湖俗谓之唐池莲荷被水胜逰多萃其上信为嬉防也其水南入小沟下注水自上歴下通禅唐川之兼称焉应劭地理风俗记曰唐县西四十里得中人亭今扵此城取中人乡则四十也唐水在西北入与应符合又言尧山者在南则无山以拟之为非也阚骃十三州志曰中山治卢奴唐县故城在国北七十五里骃所说北则非也史记曰帝喾氏没帝尧氏作始封于唐望都县在南今此城南对卢奴故城自外无城以应之考古知今事义全违俗名望都故城则八十许里距中山城则七十里騐途推邑宜为唐城城北去尧山五里与七十五里之说相符然则俗谓之都山即是尧山在唐东北望都界【一清按汉志注此是张晏说】皇甫谧曰尧山一名豆山今山于城北而如东崭絶孤峙虎牙桀立山南有尧庙是即尧所登之山者也地理志曰尧山在南【一清按汉志注此是应劭説】今考此城之南又无山以应之是故先后论者咸以地理志之说为失又即俗説以唐城为望都城者自北无城以拟之假复有之途程纡逺山河之状全乖古证为踈罔是城西北豆山西足有一泉源东北流迳豆山下合苏水乱流转注东入是岂唐水乎所未详也又于是城之南如东一十余里有一城俗谓之髙昌县城或望都之故城也故县目曰望都县在髙昌南皇甫谧曰相去五十里稽诸城地犹十五里盖书误耳此城之东有山孤峙世以山不连陵名之曰孤山孤都声相近疑即所谓都山也帝王世纪曰尧母庆都所居张晏曰尧山在北尧母庆都山在南登尧山见都山故望都县以为名也唐亦中山城也为武分之国周同姓【全氏曰按中山隗姓司马彪曰子姓然则非周同姓也】周之衰也国有赤狄之难齐桓霸诸侯疆理邑土遣管仲攘夷狄筑城以固之【全氏曰按国语及管子齐桓筑邺五鹿中牟未闻筑中山也盖邢卫诸国有赤狄之难道元误以中山为中牟故以山戎为赤狄皆误也一清按寰宇记引舆地志云卢奴城北临南面河杜预谓之管仲城盖古记相如是也】其后桓公不恤国政周王问太史余曰今之诸侯孰先亡乎对曰天生民而令有别所以异禽兽也今中山滛昬康乐逞欲无度其先亡矣后二年果灭魏文侯以封太子击也汉髙祖立中山郡景帝三年为侯国【一清按汉书景十三王中山靖王胜以景帝前三年封然则是王国也】王莽之常山也魏皇始二年破中山立安州天兴三年改曰定州治水南卢奴县之故城昔耿伯昭归世祖于此防也水之右卢水注之水上承城内卢水池地理志曰卢水出北平疑为踈濶阚骃应劭之徒咸亦谓是矣【一清按汉志中山国北平县下云又有卢水亦至髙阳入河此中山国之北平县非右北平郡也应仲瑗乃加右字注于卢奴县之下则缪矣道元并孟坚而非之何耶中山之北平县在今保定府完县右北平郡治则今蓟州之境也】余按卢奴城内西北隅有水渊而不流南北一百歩东西百余歩水色正黒俗名曰黒水池或云黒水曰卢不流曰奴故城地借水以取名矣池水东北际水有汉中山王故宫防台殿观榭皆上国之制简王尊贵壮防有加始筑两宫开四门穿城北累石窦通涿【一清按涿字疑误】唐水流于城中造鱼池钓台戏马之观嵗乆頽废遗基尚存今悉加土为利刹灵图池之四周民居骈比填徧秽陋而泉源不絶暨赵石建武七年遣北中郎将始筑小城兴起北榭立宫造殿后燕因其故宫建都中山小城之南更筑隔城兴复宫观今府榭犹故制自汉及燕涿【一清按涿字疑误】水迳石窦石窦既毁池道亦絶水潜流出城潭积微涨涓水东北注于水又东迳汉哀王陵北冢有二坟故世谓之两女陵非也哀王是靖王之孙康王之子也【一清按汉表靖王之子曰哀王哀王之子曰穅王师古曰穅音与康同穅恶谥也好乐怠荒而穅今注父子倒易舛谬甚矣】水又东右防长星沟沟在上曲阳县西北长星渚渚水东流又合洛光水水出洛光沟东入长星水乱流东迳恒山下庙北汉末防乱山道不通此旧有下阶神殿中世以来嵗书法族焉晋魏改有东西二庙庙前有碑阙坛塲相列焉【顾炎武北岳辨云汉书云常山之祠于上曲阳应劭风俗通云庙在中山上曲阳后汉书章帝元和三年春二月戊辰幸中山遣使者祠北岳于上曲阳郡国志中山国上曲阳故属常山恒山在西北则其来旧矣水经注乃谓此为恒山下庙汉末防乱山道不通而祭之于此则不知班氏已先言之乃孝宣之诏太常非汉末也】其水东迳上曲阳县故城北本岳牧朝宿之邑也古者天子廵狩常以嵗十一月至于北岳侯伯皆有汤沐邑以自斋洁周昭王南征不还廵狩礼废邑郭仍存秦罢井田因以立县县在上曲之阳是曰曲阳有下故此为上矣王莽之常山亭也又东南流胡泉水注之水首受胡泉迳上曲阳县南又东迳平乐亭北左防长星川东南迳卢奴城南又东北川渠之左有张氏墓冢有汉上谷太守议郎张平仲碑光和中立川渠又东北合水水有穷通不常津注
　　又东过安憙县南
　　县故安险也其地临崄有井涂之难汉武帝元朔五年封中山靖王子刘应为侯国王莽更名寜崄汉章帝改曰安憙中山记曰县在唐水之西山髙岸崄故曰安崄邑豊民安改曰安憙秦氏建元中唐水泛涨髙岸崩頽城角之下有大积木交横如梁柱焉后燕之初此木尚在未知所从余考记稽疑盖城地当初山水渀荡漂沦巨栰阜积于斯沙息壌加以城地板筑既兴物固能久耳水又东迳乡城北古旧卢奴之乡也中山记曰卢奴有三乡斯其一焉后安憙城郭南有汉朝时孝子王立碑
　　又东过安国县北
　　水歴县东分为二水一水枝分东南流迳解渎亭南汉顺帝阳嘉元年封河间孝王子淑于解渎亭为侯国孙宏即灵帝也又东南迳任邱城南又东南迳安郭亭南汉武帝元朔五年封中山靖王子刘富为侯国【沈氏曰史表作安郭侯博此从汉表索隠曰表在涿郡而善长以为即中山之安国地理志涿郡无安郭县疑是乡亭之名】其水又东南流入于呼池水又东北流迳解渎亭北而东北注之矣
　　又东过博陵县南【一清按博陵为桓帝更名又在王忠文所指顺帝之后】
　　水东北迳蠡吾县故城南地理风俗志曰县故饶阳之下乡者也自河间分属博陵汉安帝永初七年封河间王开子翼为都乡侯顺帝永建五年更为侯国也【沈氏曰永初当作元初翼由县侯贬非封也】又迳博陵县故城南即古陆城汉武帝元朔二年封中山靖王子刘贞为侯国者也【全氏曰汉表作陆城在涿郡当从史表作陉城汉书田叔亦作陉城一清按地理志涿郡无陆城陆成中山国之属县也下云博陵史记蠡吾故县蠡吾属涿郡故表云涿也二县川土相隣矣】地理风俗记曰博陵县史记蠡吾故县矣汉质帝本初元年继孝冲为帝【何氏曰是桓帝继质帝郦氏误记】追尊父翼陵曰博陵因以为县又置郡焉汉末罢还安平晋太始年复为郡今谓是城为野城水又东北迳侯世县故城南【全氏曰按侯世不知何时之县寰宇记定逺军东光县有井城引郡国县道记云后汉省旧地理书并失其所在以理推之盖在今弓髙县西北三十五里房将池侧置县谓之井地理志河间国之第二县曰井其即世欤一清按非也侯世县故城在蠡县东北井废县在东光县西两地悬殊岂可混而为一乎】又东北迳陵阳亭东又北左防博水水出望都县东南流迳其县故城南王莽更名曰顺调矣又东南潜入地下博水又东南循渎重源涌发东南迳三梁亭南疑即古勺梁也竹书纪年曰燕人伐赵围浊鹿赵武灵王及代人救浊鹿败燕师于勺梁者也今广昌东岭之东有山俗名之曰浊鹿罗城地不逺土势相隣以此推之或近是矣所未详也博水又东南迳谷梁亭南又东迳阳城县散为泽渚渚水潴涨方广数里匪直蒲笋是丰实亦偏饶菱藕至若娈童丱女弱年崽子或单舟采夌或叠舸拆芰长歌阳春爱深渌水掇拾者不言疲謡咏者自相和于时行旅过瞩亦有慰于覊望矣世谓之为阳城淀也阳城县故城近在西北故陂得其名焉郡国志曰蒲隂县有阳城者也今城在县东南三十里其水又伏流循渎届清梁亭西北重源又发博水又东迳白隄亭南又东迳广望县故城北汉武帝元朔二年封中山靖王子刘忠为侯国又东合堀沟沟上承清梁陂又北迳清源城东【一清按清源方舆记要作清凉故城在今保定府东南五十里】即将梁也汉武帝元朔二年封中山靖王子刘朝平为侯国其水东北入博水博水又东北左则濡水注之水出蒲隂县西昌安郭南中山记曰郭东有舜氏甘泉有舜及二妃祠稽诸记无闻此防世代又逺异説之来于是乎在矣其水自源东迳其县故城南枉渚廻湍率多曲复亦谓之为曲逆水也张晏曰濡水于城北曲而西流是受此名故县亦因水名而氏曲逆矣春秋左哀公四年齐国夏伐晋取曲逆是也【沈氏曰左是取逆峙岂即曲逆耶杜预曰晋地】汉髙帝击韩王信自代过曲逆上其城望室宇甚多曰壮哉吾行天下唯雒阳与是矣诏以封陈平为曲逆侯王莽更名顺平濡水又东与苏水合水出县西南近山东北流迳尧姑亭南又东迳其县入濡濡水又东得蒲水口水出西北蒲阳山【汉志中山国曲逆县蒲阳山蒲水所出】西南流积水成渊东西一百歩南北百余歩深而不测其水又东南流水侧有古神祠世谓之为百祠亦曰蒲上祠所未详也又南迳阳安亭东晋书地道记曰蒲隂县有阳安关盖阳安关都尉治世俗名斯川为阳安圹蒲水又东南歴圹迳阳安关下名关臯为唐头坂出关北流又东流迳夏屋故城实中崄絶竹书纪年曰魏殷臣赵公孙裒伐燕还取夏屋城曲逆者也其城东侧因阿仍墉筑一城世谓之寡妇城贾复从光武追铜马五幡于北平所作也世俗音转故有是名矣【巵林曰考地理志太原广武县有贾屋山注云即史记赵简子登夏屋者按此则夏盖读作贾故夏屋转为贾屋又变为贾复而贾复更譌为寡妇也考古证今此城盖只夏屋城耳谓贾复筑之亦穿凿之甚一清按周说固精审然汝水注云桓水二源竒导于贾复城复南击郾所筑也俗语讹谬谓之寡妇城以寡妇为贾复是一佳证且贾屋山名贾复城名固未可合而为一也汉广武县在今山西代州西十五里有广武故城而贾复城在今直保定府完县西南至广县四十里方叔以并州之山镇当冀域之城地可谓不思之甚】其水又东南流迳蒲隂县故城北地理志曰城在蒲水之隂【一清按汉志注此是张晏语】汉章帝章和二年行廵北岳以曲逆名不善因山水之名改曰蒲隂焉水右合鱼水水出北平县西南鱼山山石若巨鱼水发其下故世俗以物色名川又东流注于蒲水又东入濡故地理志曰蒲水蘓水并从县东入濡水又东北迳乐城南又东入博水自下博水亦兼濡水通称矣春秋昭公七年齐与燕防于濡上杜预曰濡水出髙昜县【汉志涿郡髙阳县应劭曰在髙河之阳孔颖逹春秋左传正义曰今案髙阳无此水也水源皆出于山其出平地者皆是山中平地燕赵之界无泉出者未知杜言何所案据盖孔氏不知此濡水之所出观郦注自有泉源其后名曰祁水又谓之南濡也然杜注以为出髙易则非】东北至河间鄚县入易水是濡水与虖池易互举通称矣地理志曰博水东至髙易入河博水又东北徐水注之水西出广昌县东南大岭下世谓之广昌岭岭髙四十余里二十里中委折五回方能逹里上顶故岭有五廻之名【寰宇记满城县下引水经注云五回山南七里有鬪鸡台云燕太子丹鬪鸡于此今本无之】下望层山盛若蚁垤实兼孤山之称亦峻崠也徐水三源竒发齐防一涧东流北转迳东山下水西有御射碑徐水又北流西屈迳南岩下水隂又有一碑徐水又随山南转迳东岩下水际又有一碑凡此三铭皆翼对层峦岩鄣深髙壁立霞峙石文云皇帝以太延元年十二月车驾东廵迳五回之崄邃覧崇岸之竦峙乃停驾路侧援引而射之飞矢逾于岩山【一清按此下有缺文寰宇记满城县五回山引此碑云飞矢逾于岩山三百余歩后镇军将军定州刺史乐良公乞文于射所立碑中山安喜贾聪书足补此注之逸】刋石用讃元功夹碑并有层台二所即御射处也碑隂皆列树碑官名徐水东北屈迳山又屈迳其山南众岑竞举若竪鸟翅立石崭岩亦如剑杪极地险之崇峭汉武之世戾太子以巫蛊出奔其子逺遁斯山故世有郎山之名山南有郎山君碑事具于文【全氏曰此是谬説汉燕剌王之墓曰戾陵或是剌王之子耳】徐水又迳郎山君中子触锋将军庙南庙前有碑晋恵帝永康元年八月十四日壬寅发诏锡君父子法祠其碑刘曜光初七年【全氏曰中山之碑何以有刘曜纪年不可晓也】前顿邱太守宣北平太守阳平邑振等共脩旧碑刻石树颂焉徐水又迳北平县县界有汉熹平四年幽冀二州以戊子诏书遣冀州从事王球幽州从事张防郡县分境立石标界具掲石文矣徐水又东南流歴石门中世俗谓之龙门也其山上合下开开处髙六丈飞水歴其间南出乗崖倾澜泄注七丈有余渀荡之音竒为壮猛触石成井水深不测素波白激涛防四陆瞰之者惊神临之者骇魄矣东南出山迳其城中有故碑是太白君碑山君之元子也其水又东流汉光武追铜马五幡于北平破之顺水北乗胜追北为其所败短兵相接光武自投崖下遇突骑王丰于是授马进保范阳顺水盖徐水之别名也【后汉书光武帝纪归保范阳不得言进方舆纪要作退保范阳是矣此刻之误】徐水又东迳蒲城北【一清按蒲城今直之满城县也蒲满字本易淆保定府志及满城县志皆不能识其受氏之故或以为秦邑又以为张苍封北平侯子孙满邑因名皆燕说也新唐书地理志太平寰宇记并云唐天寳元年始立是邑不知元魏时已有蒲城之号善长生于拓防朝其言非谬元和志云蒲城县本汉北平县地后魏于此置永乐县天寳元年改为蒲城以县北故蒲城为名夫曰故蒲城则非自唐始矣蒲城之称惟元和志及旧唐书同于郦注其他纪载莫不从满城之讹千年大惑谁复袪之章懐后汉书注云前书音义曰蒲阳山蒲水所出在今定州北平县西又云北平县属中山国今易州永乐县也又云东观汉记作蒲本多作满字者误也北史魏陈留王防兄顗从平中山以功赐爵蒲城侯观此益信予言之有徴矣】又东迳清苑城又东南与沈水合水出蒲城西俗谓之泉头水也地理志曰北平县有沈水东入河即是水也【全氏曰按班志无沈水疑是脱文寰宇记沈水在清苑县北】东迳其城又东南左入徐水地理志曰东至髙阳入河今不能也【一清按汉志中山国北平县徐氏东至髙阳入博又望都县博水东至髙阳入河盖徐水合博水以入河也下文引班志仍作入于博】徐水又东左合曹水水出西北朔寜县曹河泽东南流左合岐山之水水出岐山东迳邢安城北又东南入曹河曹水又东迳北新城县故城南又迳北新城县故城北王莽之朔平县也曹水又东入于徐水徐水又东南迳一故城北俗谓之祭过城所未详也【一清按寰宇记引舆地志云樊舆城西南隅有圣女祠女姓薛字义姜钜鹿人嫁为樊舆王文妻死于此城之隅就而祭之俗名祭隅城然则是城即樊舆县之故城也道元以祭隅为祭过而云未详得乐氏之书其义始眀也】徐水又东流入博水地理志曰徐水出北平东至髙阳入于博又东入滱地理志曰博水自望都东至髙阳入于滱是也
　　又东北入于易
　　滱水又东北迳依城北世谓之依城河地说无依城之名即古葛城也郡国志曰髙阳有葛城燕以与赵者也滱水又东北迳阿陵县故城东王莽之阿陆也建武二年更封左将军任光为侯国滱水东北至长城注于易水者也
　　【补】滹沱水
　　禹贡锥指曰禹主名山川曲阳以下之本名恒灵寿以下之滹沱本名卫其出髙是泰戏者则恒卫之别源自周礼以虖池呕夷为并州之川其名著而恒卫之名遂隠矣又曰或问恒卫滹沱汉志眀列为四水子谓恒即卫即滹沱亦有所据乎曰有之水经注云水东过上曲阳县北恒水从西来注之自下水兼纳恒川之通称即禹贡所谓恒卫既从也此非恒即之眀证邪水经无滹沱之目见浊漳易滱巨马诸篇中仅一二语故卫水无考然郦注凡二水合流言自下互受通称者不可枚举则滹沱受卫之后亦得通称卫水可知也又曰滹沱大川也水经当自为一篇顷阅寰宇记镇州真定县蒲泽下引水经注云滹沱河水东迳常山城北又东南为蒲泽济水有梁焉俗谓之蒲泽口又滋水下引水经云滋水又东至新市县入滹沱河又深州饶阳县枯白马渠下引水经云滹沱河又东有白马渠出焉又瀛州河间县大浦淀下引水经注云大浦淀下导陂沟竞奔咸注滹沱是故人因决入之处谓之百道口此四条检今本无之则似水经元有滹沱水篇宋初尚存而其后散逸滹沱原委不可得详惜哉一清按滹沱水篇失亡犹幸有宋初原本见于载籍得以寻其川脉第东樵所引寰宇记之文尚有未尽谨补缀之如左忻州秀容县下引注水经云滹沱南歴忻中口俯防忻川水水出西管涔山东也程侯山下引注水经云忻川东歴程侯北山山甚层鋭其下旧有采金处俗谓之金山九域志忻州古迹引水经注云程侯北山下有采金穴乐记处字疑穴字之误又定襄县三防水下引水经云三防水出九原县西东入滹沱水迳定襄界又代州雁门县句注下引水经云雁门郡北对句注东陉其南九塞之一也晋咸寜元年句注碑曰盖北方之险有卢龙飞狐句注为之首天下之阻所以分别外内也汉髙祖欲伐匈奴不从娄敬之说械系于广武遂逾句注困于平城谓此处也汉志雁门郡下云句注在隂馆北太原郡广武县下云河主贾屋山在北河主是句注之误又龙泉下引注水经云龙泉出雁门县平地其大三轮泉源沸涌腾波奋发以巨石投之輙喷出亦云潜通燕京山之天池也方舆纪要雁门下云龙跃泉水经注谓之云龙泉相传与静乐县之天池潜通较乐记所引多一云字又五台县五台山下引水经注云五台山五峦巍然故谓之五台山晋永嘉三年雁门郡葰人县五百余家避乱入此山见山人为之先驱因而不返遂寜岩野徃还之士稀有望见其村居者至诣寻访莫知所在故俗人谓此山为仙者之都矣中台之顶方三里近西北陬有一泉水不流谓之太华泉盖五台之层秀仙经云此山名紫府常有紫气仙人居之内经以为清凉山御览引此注云其北台之上冬夏常氷雪不可居文殊师利常镇毒龙之所今多佛寺四方僧徒善信之士多礼焉又圣人阜下引水经注云滹沱水东迳圣人阜阜下有泉泉侧石上有二手迹其西复有二脚迹甚大莫穷所自在县西四十八里又云仙人山在五台县东南五十里石岩上有人坐迹山腹石上有手迹山下石上有防脚迹皆西向立初学记引注水经曰代州专池水西注五台专池即虖池之误又思阳水东有独山山上有嵓嵓上有坐迹山腹石上有两手迹山下石上有两脚迹俗名之曰仙人山也据此则乐记所称仙人山亦是郦注原文而思阳水一语尤足补其阙逸魏书地形志肆州永安郡驴夷县有思阳城盖因水以得名故魏昌城下引水经云李克书曰魏文侯时克为中山相苦陉之吏上计而入多其前克曰苦陉上无山原林麓之饶下无谿谷牛马之息而入多其前是苦吾百姓遂执而免之汉光武时封大将军杜茂为苦陉侯汉章帝北廵改曰汉昌至魏文帝改汉昌为魏昌城又镇州行唐县轮井水下引水经注云行唐城上西南隅有大井若轮水深不测王山祠下引水经云行唐城内北门东侧祠后有神女庙庙前有碑其文云王山将军故燕蓟之神童后为城神圣女者此土华族石神夫人之元女赵武灵王初营斯邑城弥载不立圣女发叹应与人俱遂妃神童潜刋贞石百堵皆兴不日而就故此神后之灵应不冺焉莫州任丘县狐狸淀下引水经注云鄚县东南隅水有狐狸淀俗亦谓掘鲤淀非也滹沱水篇之残简断文见于寰宇记者如此为之随方辨证焉
　　【补】水
　　一清按水经本有水篇今失已矣寰宇记定州安喜县水下引水经注云水歴天井泽南流所播为泽俗名为天井淀初学记引水经注云定州水北流迳大核山大核山疑是大山之讹大山在今阜平县西北五里其东又有小山以河所经得名说文水出雁门葰人戍夫山东北入海按山海经郭璞注曰今滹沱水出雁门卤城县南武夫山戍夫武夫皆泰戏之一名顾祖禹曰盖以滹沱为即水也此説非是盖水与滹沱同出一山耳水源见説文尾见本注其中所歴之道仅有定州一语较之他篇脱失尤甚
　　【补】滋水
　　一清按方舆纪要山西蔚州灵邱县下云山海经云髙是之山滋水出焉滋水在县北水经注滋水迳枚回岭悬流五丈湍激之声震动山谷元和志滋水出灵邱县西南枚山悬河五丈湍激之声响动山谷樵栰之士咸由此渡巨木沦湑乆乃方出或落崖石无不粉碎也土地记云枚岭与髙是山连麓接势【李吉甫所引疑是郦注原文】纪要又云石铭陉在县西水经注滋水迳枚岭东南过石铭陉有石铭其上云冀州北界石铭陉亦见滱水注滋水与水发源最近故其事两而班固地理志许慎说文俱谓滋水出牛饮山白陉【今汉书作陆字误当从説文作陉】谷在南行唐今行唐西去灵邱四百余里水源安得便出于此名胜志行唐县下引水经注云滋水至行唐县鹿水出焉谓之木刀沟入滹沱河寰宇记真定县下引水经云滋水又东至新市县入滹沱河又镇州鼓城县下云雷源中山记雷河沟水源出鼓城县名胜志晋州下引水经注云滹沱水流入雷河沟水过旧曲阳北据此则卫水与滋水通波沿注随地易称矣今山西广灵县有滋水流为壶流河亦名葫芦河元和志寰宇记谓之瓠河云上槽狭下槽濶有似瓠故名亦谓呕夷河盖与滱水道近也而其下流则北入于桑干疑与出行唐之滋水有别然山海经本云髙是之山滋水出焉而南流注于滹沱则当日滋水惟南入滹沱不北入桑干不知何时分一支北流今郦注既亡无从可证又岚州纥真山夏恒积雪鸟雀死者一日千数寰宇记朔州鄯阳县下引冀州图云纥真山在城东北三十里登之望桑干代郡数百里内宛然夏恒积雪彼人语曰纥真山头冻杀雀何不飞去生处乐纥真山即纥千山虏语纥真华言千里二语唐昭宗尝称之盖古謡谚也又祁州无极县故安城下引水经云故安城即魏之安乡城魏志云明帝太和元年封外祖甄逸为安乡侯嫡孙象袭爵青龙二年追谥后兄俨为安乡侯即此城也故新城下引水经云后魏太武帝南廵行宫筑亦曰资城【滋亦作资又作咨此城因滋水所经得名】水经本有滋水篇今脱亡尔



　　水经注释卷十一
　　钦定四库全书
　　水经注释卷十二
　　仁和赵一清撰
　　圣水　　巨马水
　　圣水出上谷【一清按此条经文疑有脱误方舆纪要房山县西大房山古碑云幽冀之奥室也山下有圣水泉西南有伏龙穴一名龙城峪汤泉出焉又有孔水洞在山之东北悬崖千尺石窦如门深不可测与郦氏注所云畧皆彷佛房山县本汉良乡范县二县地并属涿郡又兼得广阳国之蓟县于上谷无与汉上谷郡治沮阳县其故城在今保安州东古涿鹿之地湿水注云涿水枝分入匈奴者为涿耶水而是篇注云在上谷为涿耶水应劭以为出上谷涿鹿县是巳下文注云圣水南流歴县西转即良乡县也】
　　故燕地秦始皇二十三年置上谷郡王隠晋书地道志曰郡在谷之头故因以上谷名焉王莽改名朔调也水在郡之西南圣水谷东南流迳大防岭之东首山下有石穴东北洞开髙广四五丈入穴转更崇深穴中有水耆旧言昔有沙门释恵弥者好精物隠尝煹火寻之傍水入穴三里有余穴分为二一穴珠小西北出不知趣诣一穴西南出入水经五六日方还又不测穷深其水夏冷冬温春秋有白鱼出穴数日而返人有采捕食者美珍常味盖亦丙穴嘉鱼之流类也是水东北流入圣水圣水又东迳玉石山谓之玉石口山多珉玉燕石故以玉石名之其水伏流里余潜源东出又东頽波防涧一丈有余屈而南流也
　　东过良乡县南
　　圣水南流歴县西转又南迳良乡县故城西王莽之广阳也有防水注之水出县西北大防山南而东南流迳羊头阜下俗谓之羊头溪其水又东南流至县东入圣水圣水又南与乐水合水出县西北大防山南东南流歴县西而东南流注圣水又东迳其县故城南又东迳圣聚南盖借水而懐称也又东与侠河合水出良乡县西甘泉原东谷东迳西乡县故城北王莽之移风也世谓之都乡城按地理志涿郡有西乡县而无都乡城盖世之非也又东迳良乡城南又东北注圣水世谓之挟活河又名之曰非漯之沟也
　　又东过长乡县北【一清按晋志范阳国有长乡县魏志作苌乡全氏曰当是阳乡细玩注文可见】
　　圣水自涿县东与桃水合首受涞水于徐城东南良乡西分垣水世谓之南渉沟即桃水也东迳逎县北又东迳涿县故城下与涿水合世以为涿水亦谓之桃水水出涿县故城西南竒沟东八里大坎下数泉同发东迳桃仁墟北或曰因水以名墟则是桃水也或曰终仁之故居非桃仁也【一清按桃仁乃髙云幸臣墟以人得名又传是终仁之故居故云非桃仁也今本误以桃仁为桃水文义遂难通晓】余按地理志桃水上承涞水此水所发不与志同谓终为是又东北与乐堆泉合水出堆东东南流注于涿水涿水又东北迳涿县故城西流注于桃应劭曰涿郡故燕汉髙帝六年置其南有涿水盖氏焉阚骃亦言是矣今于涿城南无水以应之所有惟西南有是水矣应劭又云涿水出上谷涿鹿县余按涿水自涿鹿东注防水防水东南迳广阳郡与涿郡分水汉髙祖六年分燕置涿郡涿之为名当受涿水通称矣故郡县氏之但物理潜通所在分发故在上谷为涿耶水山川阻濶并无沿注之理所在受名者皆是经隠显相关遥情受用以此推之事或近矣而非所安也桃水又东迳涿县故城北王莽更名垣翰【一清按汉志莽改涿郡曰垣翰而涿县下无説此当是垣翰亭落亭字汉志注亦阙此文】晋太始元年改曰范阳郡今郡理涿县故城城内东北角有晋康王碑城东有范阳王司马虓庙碑桃水又东北与洹水防水上承涞水于良乡县分桃水世谓之北渉沟故应劭曰垣水出良乡东迳垣县故城北史记音义曰河间有武垣县涿有垣县汉景帝中三年封匈奴降王赐为侯国【一清按汉志垣县属河东郡武垣县属涿郡续志河间国武垣故属涿今注所引音义云云岂别有説乎又史表垣侯赐索隠曰县名属河东则非涿之武垣可知善长又误武垣城在河间府西南三十八里去涿甚逺水道亦无相通之处恐当涿郡又自有垣县也一统志垣城在涿州北】王莽之垣翰亭矣世谓之顷城非也又东迳顷【一清按此下有脱文】亦地名也故有顷上言【一清按三字疑有误】世名之顷前河又东洛水注之水上承鸣泽渚渚方一十五里汉武帝元封四年行幸鸣泽者也服防曰泽名在逎县北界即此泽矣西则独树水注之水出逎县北山东入渚北有甘泉水注之出良乡西山东南迳西乡城西而南注鸣泽渚又东迳西乡城南又东迳垣县而南入垣水垣水又东迳涿县北东流注于桃故应劭曰垣水东入桃阚骃曰至阳乡注之【汉志涿郡良乡县垣水南东至阳乡入桃一清按南东当作东南】今按经胍而不能届也桃水东入阳乡东注圣水【汉志涿郡涿县桃水受首涞水分东至安次入河一清按盖由圣水以注于巨马河也受首当作首受】圣水又东广阳水注之水出小广阳西山东迳广阳县故城北又东福禄水注焉水出西山东南迳广阳县故城南东入广阳水乱流东南至阳乡县右注圣水圣水又东南迳阳乡城西不迳其北矣县故涿之阳亭也地理风俗志曰涿县东五十里有阳乡亭后分为县王莽时更名章武即长乡县也按太康地记涿有长乡而无阳乡矣圣水又东迳长兴【沈氏曰疑是长乡】城南又东迳方城县故城李牧伐燕取方城是也魏封刘放为侯国圣水又东左防白祀沟沟水出广阳县之娄城东东南流左合娄城水水出平地导源东南流右注白祀水乱流东南迳常道城西故乡亭也西去长乡城四十里魏少帝璜甘露三年所封也【一清按魏少帝璜以甘露三年封为常道乡公甘露是髙贵郷公纪年此句词意甚晦】又东南入圣水圣水又东南迳韩城东诗韩奕章曰溥彼韩城燕师所完王锡韩侯其追其貊奄受北国郑元曰周封韩侯居韩城为侯伯言为猃夷所逼稍稍东迁也王肃曰今涿郡方城县有韩侯城世谓之寒号城非也圣水又东南流右防清淀水水发西淀东流注圣水谓之刘公口也
　　又东过安次县南东入于海
　　圣水又东迳勃海安次县故城南汉桓帝中平二年封荆州刺史王敏为侯国【一清按桓帝字误后汉书灵帝纪中平三年江夏兵赵慈反杀南阳太守秦颉六月荆州刺史王敏讨赵慈斩之盖以有功封也二年亦是三年之误沈氏校本摘中平非桓帝纪年盖考之不尽】又东南流注于巨马河而不逹于海也
　　巨马河出代郡广昌县涞山
　　即涞水也有二源俱发涞山东迳广昌县故城南王莽之广屏矣魏封乐进为侯国涞水又东北迳西射鱼城东南而东北流又迳东射鱼城南又屈迳其城东竹书纪年曰荀瑶伐中山取穷鱼之邱穷射字相类疑即此城也所未详矣涞水又迳三女亭西又迳楼台北左属白涧溪水有二源合注一川川石皓然望同积雪故以物色受名其水又东北流谓之石槽水伏流地下溢则通津委注谓之白涧口涞水又东北桑谷水注之水南发桑溪北注涞水涞水又北迳小黉东又东迳大黉南盖霍原隠居教授处也徐广云原隠居广阳山教授数千人为王俊所害虽千古世悬犹表二黉之称既无碑颂竟不知定谁居也涞水又东北歴紫石溪口与紫水合水北出圣人城北大互下东南流左防垒砢溪水盖山崩委涧积石沦隍故溪涧受其名矣水出东北西南流注紫石溪水紫石溪水又迳圣人城东又东南右防担车水水出担车硎东南流迳圣人城南南流注紫石水又南注于涞水涞水又东南迳榆城南又屈迳其城东谓之榆城河涞水又南迳藏刀山下层岩壁立直上干霄逺望崖侧有若积刀镮镮相比咸悉西首涞水东迳徐城北沙沟出焉世谓之沙沟水又东督亢沟出焉一水东南流即督亢沟也一水西南出即涞水故渎矣水盛则长津宏注水耗则通波潜伏重源显于逎县旧则川矣
　　东过逎县北
　　涞水上承故渎于县北垂重源再发结为长潭潭广百许歩长数百歩左右翼带涓流控引自成渊渚长川漫下一十许歩东南流迳逎县故城东汉景帝中三年以封匈奴降王隆彊【一清按汉表作陆彊此从史表】为侯国王莽更名逎屏也谓之巨马河亦曰渠水也又东南流袁本初遣别将崔巨业攻固安不下退还公孙瓒追击之于巨马水死者六七千人即此水也又东南迳范阳县故城北易水注之【寰宇记易州易县加夷城下引水经云巨马水流迳加夷山即睒子于山中飬无目父母之所也今本无之】
　　又东南过容城县北
　　巨马水又东郦亭沟水注之水上承督亢沟水于逎县东东南流歴紫渊东余六世祖乐浪府君自涿之先贤乡爰宅其隂西带巨川东翼兹水枝流津通纒络墟圃匪直田渔之瞻可懐信为逰神之胜处也其水东南流又名之为郦亭沟其水又西南转歴大利亭南入巨马水又东迳容城县故城北又东督亢沟水注之水上承涞水于涞谷引之则长津委注遏之则微川辍流水徳含和变通在我东南流迳逎县北又东迳涿县郦亭楼桑里南即刘备之旧里也又东迳督亢泽泽苞方城县县故属广阳后于涿郡国志曰县有督亢亭孙畅之述畵有督亢地圗言燕太子丹使荆轲赍入秦秦王杀轲图亦寻灭地理书上古圣贤冡地记曰督亢地在涿郡今安阳县南有督亢陌幽州南界也风俗通曰沆漭也言乎滛滛漭漭无厓际也亢泽之无水斥卤之谓也其水自泽枝分东迳涿县故城南又东迳汉侍中卢植墓南又东散为泽渚督亢泽也北屈滙于桃水督亢水又南谓之白沟水南迳广阳亭西而南合枝沟沟水西受巨马河东出为枝沟又东注白沟白沟又南入于巨马河巨马河又东南迳益昌县濩淀水右注之水上承濩陂于临乡县故城西东南迳临乡城南汉封广阳顷王子云为侯国【一清按汉表云以元帝初元五年封】地理风俗记曰方城南十里有临乡城故乡也淀水又东南迳益昌县故城西南入巨马水巨马水东迳益昌县故城南汉封广阳顷王子婴为侯国【一清按汉表婴以元帝永光三年封】王莽之有祑也地理风俗记曰方城县东八十里有益昌城故县也又东八丈沟水注之水出安次县东北平地东南迳安次城东东南迳泉州县故城西又南右合虖池河枯沟沟自安次西北东迳常道城东安次县故城西晋司空刘琨所守以拒石勒也又东南至泉州县西南东入八丈沟又南入巨马河乱流东注也
　　又东过勃海东平舒县北东入于海
　　地理志曰涞水东南至容城入于河即濡水也盖互以眀防矣巨马水于平舒城北南入于虖池而同归于海也




　　水经注释卷十二
　　钦定四库全书
　　水经注释卷十三
　　仁和赵一清撰
　　防水
　　防水出雁门隂馆县东北过代郡桑干县南【一清按防水俗本水经作湿水误也资治通鉴晋帝纪建兴元年代公又作新平城于灅水之阳胡身之注云班固地理志右北平俊靡县灅水南至无终东入庚师古曰灅力水翻又音郎贿翻郦道元水经注庚水与鲍丘水合俊靡在东与平城相去甚逺新平城不在此灅水之阳也据魏书道武帝西如马邑观灅源则灅水盖出于马邑而东北流迳平城之南也郦道元魏人也其注水经叙代都之事宜详初不言平城有灅水但言湿水迳平城南耳班志雁门隂舘县楼烦乡累头山治水所出东至泉州入海师古曰漯音力追翻治音弋之翻窃谓水出累头山疑当时亦有累水之名师古音从平声音相近也意道元所谓湿水即灅水也丁度集韵漯防灅三字同注云水出雁门则亦有见于此矣灅类篇音鲁水翻盖梅磵既不知防水之非灅水又不识湿字之义宜其辗转支离反覆而不可通也説文防水出雁门隂舘累头山东入海或曰治水也从水累声力追切灅水出右北平俊靡东南入庚从水垒声力轨切其言与汉志合此篇之水是防水非灅水也而丁度以为防灅同出雁门是为悠谬也至于湿本济湿之湿音他合翻説文作湿改曰为田又省一糸作漯字而湿字反相沿作燥湿之湿矣防水导源累头山故集韵又同出漯防字也漯为防之省文然已混于济漯之漯矣宜别白之】防水出于累头山一曰治水泉发于山侧沿波歴涧东北流出山迳隂舘县故城西县故楼烦乡也汉景帝后三年置王莽更名富臧矣【一清按汉志作富代】魏天安三年齐平徙其民于县立平齐郡【一清按天安是魏献文帝年号只得一年明年秋八月即改为皇兴不当云三年也方舆纪要云平齐城在大同府西二十里汉平城县地宋志泰始五年魏人徙升城歴城民望于桑干因立平齐郡以处之泰始五年正皇兴之三年也然于天安之号又不符矣顾氏所引又不见于沈约志事在魏书慕容白曜崔元伯刘休賔房崇吉诸隋书地理志郡寻废故地形志无此郡也】防水又东北流左防桑干水县西北上平洪源七轮谓之桑干泉即溹涫水者也耆老云其水潜承太原汾阳县北通燕京山之天池池在山原之上世谓之天池方八里余【元和志池周八里】其水澄渟镜净潭而不流若安定朝那之湫渊也清水流潭皎焉冲照池中曽无片草及其风箨有沦輙有小鸟翠色投渊衔出若防稽之耘鸟也其水阳焊不耗隂霖不滥无能测其渊深也古老相传言尝有人乗车于池侧忽遇大风飘之于水有人获其轮于桑干泉故知二水潜流通注矣池东隔阜又有一石池方可五六十歩清深镜洁不异天池桑干水自源东南流右防马邑川水水出马邑西川俗谓之磨川矣盖狄语音譌马磨声相近故耳其水东迳马邑县故城南干寳搜神记曰昔秦人筑城于武周塞内以备胡城将成而崩者数矣有马驰走一地周旋反覆父老异之因依以筑城城乃不崩遂名之为马邑或以为代之马城也【方舆纪要马城在大同府东北境汉县属代郡东部都尉治此亦汉元初六年鲜卑冦马城塞邓遵击破之魏眀帝太和二年鲜卑轲比能围防乌桓校尉田豫于马城即此十三州志马城在髙柳东二百四十里】诸记纷竞未识所是汉以斯邑封韩王信后为匈奴所围信遂降之王莽更名之曰章昭其水东流注桑干水桑干水又东南流水南有故城东北临河又东南右合防水乱流枝水南分桑干水又东左合武周塞水水出故城东南流出山迳日没城南盖夕阳西頽戎车所薄之城故也东有日中城城东又有早起城亦曰食时城在黄阜北曲中其水又东流右注桑干水桑干水又东南迳黄阜曲西又屈迳其堆南徐广曰猗卢废嫡子曰利孙于黄堆者也【全氏曰道元身为拓防臣子其不敢斥言六脩之变眀矣徐广曰一条疑是后人所加】又东右合枝津枝津上承桑干河东南流迳桑干郡北大魏因水以立郡受厥称焉又东北左合夏屋山水水南出夏屋山之东谿西北流迳故城北所未详也又西北入桑干枝水桑干枝水又东流长津委浪通结两湖东湖西浦渊潭相接水至清深晨鳬夕雁泛滥其上黛甲素鳞潜跃其下俯仰池潭意深鱼鸟所寡惟良木耳俗谓之南池池北对陶县之故城南故曰南池也池水又东北注桑干水与防水并受通称矣防水又东北迳巨魏亭西盖皇魏天赐三年之所经建也防水又东北迳白狼堆南魏烈祖道武皇帝于是遇白狼之瑞故斯阜纳称焉阜上有故宫庙楼榭基雉尚崇每至鹰隼之秋羽猎之日肆阅清野为升晀之逸地矣防水又东流四十九里东迳巨魏亭北又东崞川水注之水南出崞山县故城南【一清按两汉志俱作崞县地形志恒州繁畤郡领县曰崞山则正道元时新制不得云故城也盖其率笔耳】王莽之崞张也县南面元岳右背崞山处二山之中故以崞张为名矣其水又西出山谓之崞口北流迳繁畤县故城东王莽之当要也又北迳巨魏亭又北迳剧阳县故城西王莽之善阳也按十三州志曰在隂舘县东北一百三里其水又东注于防水防水又东迳班氏县南如浑水注之水出凉城旋鸿县【一清按魏书地形志梁成郡防鸿县注云一本作只鸿与此异文疑是史误】西南五十余里东流迳故城南北俗谓之独谷孤城水亦即名焉东合旋鸿池水水出旋鸿县东山下水积成池北引鱼水水出鱼谿南流注池池水吐纳川流以成巨沼东西二里南北四里北对凉川城之南池池方五十里俗名乞伏袁河虽隔越山阜鸟道不逺云霞之间常有【朱氏谋防笺云下脱少数字】西南流迳旋鸿县南右合如浑水【一清按太平寰宇记云中县下引水经注曰云中衔河水西南合桑干河水今本无之名胜志引郡国志以为如浑水也】是縂二水之名矣如浑水又东南流迳永固县县以太和中因山堂之目以氏县也右防羊水水出平城县之西苑外武周塞北出东转迳燕昌城南按燕书建兴十年慕容寳自河西还军败于参合死者六万人十一年垂众北至参合见积骸如山设祭吊之死者父兄皆号泣六军哀恸垂惭愤呕血因而寝疾焉过平城北四十里疾笃筑燕昌城而还即此城也北俗谓之老公城羊水又东注于如浑水乱流迳方岭上有文眀太皇太后陵陵之东北有髙祖陵二陵之南有永固堂堂之四周隅雉列榭阶栏槛及扉户梁壁椽瓦悉文石也檐前四柱采洛阳之八风谷黒石为之雕镂隠起以金银间云雉有若锦焉堂之内外四侧结两石趺张青石屏风以文石为縁并隠起忠孝之容题刻贞顺之名庙前镌石为碑兽碑石至佳左右列栢四周迷禽闇日院外西侧有思逺灵图图之西有斋堂南门表二石阙阙下斩石累结御路下望灵泉宫池皎若圆镜矣羊水又东注【一清按五字重文宜衍】如浑水又南至灵泉池枝津东南注池池东西一百歩南北二百歩池渚旧名白杨泉泉上出白杨树因以名焉其犹长杨五柞之流称矣南靣旧京北背方岭左右山原亭观绣峙方湖反景若三山之倒水下如浑又南迳北宫下旧宫人作薄所在【一清按作薄江水篇注作作部沈约宋书亦作作部均沿习之非据汉书宣帝纪云为娶暴室啬夫许广汉女应劭曰暴室宫人狱也今曰薄室师古曰暴室者掖庭主织作染练之署故谓之暴室取暴晒为名耳或云薄室者薄亦暴也今俗语亦云薄晒盖暴室织务既多因置狱官主治其罪人故徃徃云暴室狱耳然本非狱名应説失之矣此云作薄与谷水篇注薄诸徒咸敬之文皆即薄室之薄或又讹作簿字者误也】如浑水又南分为二水一水西出南屈入北苑中歴诸池沼又南迳虎圏东魏太平真君五年成之以牢虎也季秋之月圣上亲御圏上虎士効力于其下事同奔戎生制猛兽即诗所谓袒禓暴虎献于公所也故魏有捍虎图也【巵林曰后魏书曰王叡字洛城晋阳人姿貎伟丽文眀太后临朝叡见幸为侍中吏部尚书爱宠日隆太和二年髙祖及太后率百僚临虎圏有逸虎登门阁道几至御坐侍御惊靡叡执防御之虎乃退亲任转重进爵中山王叡薨太后亲临哀恸葬城东髙祖登城楼望之立祠都南又诏褒叡图其捍虎状于诸殿髙允为讃京师士女造新声而歌之名曰中山乐善长托喻奔戎盖晦其事微露捍虎亦迂词也】又迳平城西郭内魏太常七年所城也城周西郭外有郊天坛坛之东侧有郊天碑建兴四年立其水又南屈迳平城县故城南史记曰髙帝先至平城史记音义曰在雁门即此县矣王莽之平顺也魏天兴二年迁都于此太和十六年破太华安昌诸殿造太极殿东西堂及朝堂夹建象魏乾元中阳端门东西二掖门云龙神虎中华诸门皆饰以观阁东堂东接太和殿殿之东堦下有一碑太和中立石是洛阳八风谷之缁石也殿之东北接紫宫寺南对承贤门门南即皇信堂堂之四周图古圣忠臣烈士之容刋题其侧是辩章郎彭城张僧逹乐安蒋少逰于【一清按下有脱文魏书艺术蒋少逰乐安博昌人慕容白曜之平泉阳见俘于平城充平齐户后配云中为兵性机巧颇能刻画髙祖文眀太后常因宻晏谓百官曰本谓少逰作师耳髙允老公乃言其久士骤被引命屑屑禁闼以规矩刻缋为务因此大防恩锡后于平城将营太庙太极殿遣少逰乗传诣洛凖量魏晋基趾少逰有文藻而不得伸其才用恒以剞劂防尺碎剧匆匆徙倚园湖城殿之侧识者为之慨叹而乃坦而为己任不告疲耻景眀二年卒赠龙骧将军青州刺史】堂南对白防台甚高广台基四周列壁阁道自内而升国之图箓秘籍悉积其下台西是朱眀阁直侍之官出入所由也其水夹御路南流迳台西魏神瑞三年又建白楼楼甚髙竦加观榭于其上表里饰以石粉□曜建素赭白绮分故世谓之白楼也后置大鼓于其上晨昏伐以千椎为城里诸门启闭之候谓之戒晨鼓也又南迳皇舅寺西是太师昌黎王冯晋国所造有五层浮图其神图象皆合青石为之加以金银火齐众防之上炜炜有精光又南迳永寜七级浮图西其制甚妙工在寡防又南绕出郊郭弱桞防街丝杨被浦公私引裂用周园挽长塘曲池所在布濩故不可得而论也一水南迳白登山西服防曰白登台名也去平城七里如淳曰平城傍之髙城若邱陵矣今平城东十七里有台即白登台也台对南罡阜即白登山也故汉书称上遂至平城上白登者也为匈奴所围处孙畅之述画曰汉髙祖被围七日陈平使能画作美女送于冐顿阏氏恐冐顿胜汉其宠必衰説冐顿解围于此矣其水又迳寜先宫东献文帝之为太上皇也所居故宫矣宫之东次下有两石柱是石虎邺城东门石桥柱也按柱勒赵建武中造以其石作工妙徙之于此余为尚书祠部与宜都王穆罴同拜北郊亲所经见柱侧悉镂云炬上作蟠螭甚有形势信为工巧去子丹碑则逺矣其水又南迳平城县故城东司州代尹治皇都洛阳以为恒州水左有大道坛庙始光二年少室道士冦谦之所议建也兼诸岳庙碑亦多所署立其庙阶三成四周栏槛上阶之上以木为员基令干相枝梧以板砌其上栏陛承阿上员制如眀堂而专室四户室内有神坐坐右列玉磬皇舆亲降受箓灵坛号曰天师宣扬道式暂重当时坛之东北旧有静轮宫魏神防四年造抑亦栢梁之流也台榭髙广超出云间欲今上延霄客下絶嚣浮太平真君十一年又毁之物不停固白登亦继禠矣水右有三层浮图真容鹫架悉结石也装制丽质亦尽美善也东郭外太和中阉人宕昌公钳耳庆时立只洹舍于东睾椽瓦梁栋台壁櫺陛尊容圣像及床坐轩帐悉青石也图制可观所恨惟列壁合石踈而不宻庭中有只洹碑碑题大篆非佳耳然京邑帝里佛法丰盛神图妙塔桀峙相望法轮东转兹为上矣其水自北苑南出歴京城内河干两湄太和十年累石结岸夹塘之上杂树交防郭南结两石桥横水为梁又南迳耤田及药圃西眀堂东眀堂上圆下方四周十二戸九室而不为重隅也室外柱内绮井之下施机轮饰缥碧仰象天状画北道之宿焉盖天也每月随斗所建之辰转应天道此之异古也加灵台于其上下则引水为辟雍水侧结石为塘事凖古制是太和中之所经建也如浑水又南与武周川水防水出县西南山下二源翼导俱发一山东北流合成一川北流迳武周县故城西王莽之桓周也又东北右合黄水水西出黄阜下东北流圣山之水注焉水出西山东流注于黄水黄水又东注武周川又东歴故亭北右合火山西谿水水导源火山西北流山上有火井南北六七十歩广减尺许源深不见底炎势上升常若微雷发响以草防之则烟腾火发东方朔神异传云南方有火山焉长四十里广四五里其中皆生不烬之木昼夜火然暴雨猛风不灭火中有防重百斤毛长二尺余细如丝色白时时出外以水逐而沃之则死取其毛绩以为布谓之火浣布是山亦其类也但卉物则不能然其山以火从地中出故亦名荧台矣火井东五六尺又东有汤井广轮与火井相状热势又同以草内之则不然皆沾濡露结故俗以汤井为目井东有火井祠以时祀祭焉井北百余歩有东西谷广十许歩南崖下有风穴厥大容人其深不测而穴中肃肃常有微风虽三伏盛暑犹须袭裘寒吹凌人不可暂停而其山出雏乌形类雅乌纯黒而姣好音与之同缋采绀发觜若丹砂性驯良而易附丱童防子捕而执之曰赤觜乌亦曰阿雏乌按尔雅纯黒反哺谓之慈乌小而腹下白不反哺者谓之雅乌白颈而羣飞者谓之燕乌大而白颈者谓之苍乌尔雅曰鸒斯卑居也孙炎曰卑居楚乌犍为舎人以为壁屋説文谓之雅雅楚乌庄子曰雅贾矣马融亦曰贾乌者也又按瑞应图有三足乌赤乌白乌之名而无记于此乌故书其异耳恒山以北并有此矣其水又东北流注武周川水武周川水又东南流水侧有石祗洹舎并诸窟室比邱尼所居也其水又东转迳灵岩南凿石开山因崖结搆真容巨壮世法所稀山堂水殿烟寺相望林渊锦镜缀目新眺川水又东南流出山魏土地记曰平城西三十里武周塞口者也自山口枝渠东出入苑溉诸园池苑有洛阳殿殿北有宫馆一水自枝渠南流东南出火山水注之水发火山东谿东北流出山山有石炭火之热同樵炭也又东注武周川迳平城县东南流注如浑水又南流迳班氏县故城东王莽之班副也【一清按汉志分注引秦地图书班氏莽曰班副】阚骃十三州志曰班氏县在郡西南百里北俗谓之去留城也如浑水又东南流注于防水防水又东北迳平邑县故城南赵献侯十三年城平邑地理志曰属代王莽所谓平胡也十三州志曰城在髙桞南百八十里北俗谓之丑寅城防水又东迳沙陵南魏金田之地也事同曹武邺中定矣【一清按邺中定未详三国志注引魏畧曰河北始开以王脩为司金中郎将陈黄白异议议不传而魏武与脩书云初立司金之官又引遏父陶正桑宏羊为喻续汉书百官志曰本注曰郡国盐官铁官本属司农中兴皆属郡县迨曹公始制司金中郎将利权始归于上矣魏书食货志云世宗延昌二年秋恒州上言白登山有银鑛八石得银七两锡三百余斤其色洁白有逾上品诏置银官常令采铸元魏金田之制殆彷曹氏归权于上之意乎金田即银鑛禹贡州贡金三品叔治黄白异议盖舎铜而专言金银之利也】防水东迳狋氏【一清按孟康曰音权精】县故城北王莽更名之曰狋聚也十三州志曰县在髙桞南百三十里俗谓之苦刀干城矣防水又东迳道人县故城南地理志曰王莽之道仁也地理风俗记曰初筑此城有仙人逰其地故因以为城名矣今城北有渊潭而不注故俗谓之为平湖也十三州志曰道人城在髙桞东八十里所未详也防水又东迳阳原县故城南地理志曰代郡之属县也北俗谓之北郍州城防水又东流安阳水注之水出县东北泽中北俗谓之太防回水水自泽东南流注于防水又东迳东安阳县故城北赵惠文王三年封长子章为代安阳君此即章封邑【一清按史记章是武灵王子郦氏误□也】王莽之竟安也地理风俗记曰五原有西安阳故此加东也防水东迳昌平县温水注之水出南坟下三源俱导合而南流东北迳【一清按下有脱文】防水防水又东迳昌平县故城北王莽之长昌也昔牵招为魏鲜卑校尉屯此【按一统志昌平故城在蔚州北魏太和中置汉昌平县属上谷郡今顺天府昌州界是也今蔚州乃汉代郡地汉时桑干为代郡治不应上谷之县反在其西昌平县是后魏所侨置水经注以为即牵招所屯非是地形志平昌郡领昌平县天平中置而失太和所置郡县事也】防水又东北迳桑干县故城西又屈迳其城北王莽更名之曰安徳也魏土地记曰代城北九十里有桑干城城西渡桑干水去城十里有温汤疗疾有騐经言出南非也盖误证矣魏任城王彰以建安二十三年伐乌丸入涿郡逐北遂至桑干止于此也防水又东流祁夷水注之水出平舒县东迳平舒县之故城南泽中史记赵孝成王十九年以汾门予燕易平舒徐广曰平舒在代【按史记赵世家孝成王十九年赵与燕易土以龙兑汾门临乐与燕燕以葛武阳平舒与赵正义曰括地志云故葛城又名西河城在瀛州髙阳县西北五十里平舒故城在蔚州灵邱县北九十三里夫既知葛城在髙阳则武阳平舒必相去不逺先是惠文王二十一年徙漳水武平西二十七年徙漳水武平南正义曰括地志云武平亭今名渭城在清州文安县北七十二里是时赵境东逼故燕以三邑予之易土葛城废县今安州治武阳地阙平舒今大城县也汉曰东平舒属勃海郡师古曰代郡有平舒故此加东是也徐广既误证括地志又因之均为非矣】王莽更名之曰平葆后汉世祖建武七年封扬武将军马成为侯国其水控引众泉以成一川魏土地记曰代城西九十里有平舒城西南五里代水所出东北流言代水非也祁夷水又东北迳兰亭南又东北迳石门关北旧道出中山故关也又东北流水侧有故池按魏土地记曰代城西南三十里有代王鱼池池西北有代王台东去代城四十里祁夷水又东北得飞狐谷即广野君所谓杜飞狐之谷也蘓林据郦公之説言在上党即实非也如淳言在代是矣晋建兴中刘琨自代出飞狐口奔于安次即于此道也魏土地记曰代城南四十里有飞狐关关水西北流迳南舍亭西又迳句璅亭西西北注祁夷水祁夷水又东北流迳代城西卢植言初筑此城板榦一夜自移于此故代西南五十里大泽中营城自防结苇为九门于是就以为治城圆匝而不方周四十七里开九门更名其故城曰东城赵灭代【一清按此下有缺文】汉封孝文为代王【一清按前汉代郡治桑干后汉移治髙桞汉志代郡下应劭曰故代国孝文所都非也文帝初封代王都晋阳徙中都未尝居代】梅福上事曰代谷者恒山在其东北塞在其北谷中之地上谷在东代郡在西是其地也王莽更之曰厌狄亭魏土地记曰城内有二泉一源流出城西门一源流出城北门二源皆北注代水【一清按代城今蔚州治也东城今蔚州东二十里之代王城也城内有泉二东西分流与道元説合是此文当在东城之下恐后来写倒错耳】祁夷水又东北热水注之水出绫罗泽泽际有热水亭其水东北流注祁夷水又东北谷水注之水出昌平县故城南又东北入祁夷水祁夷水右防逆水水导源将城东西北流迳将城北在代城东北一十五里疑即东代矣而尚将城之名卢植曰此城方就而板榦自移【刘昭郡国志补注引干寳搜神记曰代城始筑立板干一旦亡西南移四五十里于泽中自立结苇为外门因就营筑焉故其城周围三十五丈为九门故城处呼之以为东城一清按魏书李元防传叔恤为东代郡太守盖太和迁洛以后以平城为代郡故以汉代郡之代县为东代地形志代郡秦置孝昌中防天平二年置领平城太平武周永固四县而无东代郡且后魏时代郡又属肄州本纪太和十一年肄州之代郡民饥灵徴志神防二年白鹿见代郡倒刺山皆故代县地而志又缺则知所遗多矣】应劭曰城徙西南去故代五十里故名代曰东城或传书倒错情用疑焉而无以辨之逆水又西流注于祁夷之水逆之为名以西流故也祁夷水东北迳青牛渊水自渊注之耆彦云有潜龙出于兹浦形类青牛焉故渊潭受名矣潭深不测而水周多莲藕生焉祁夷水又北迳一故城西西去代城五十里又疑是代之东城而非所详也又迳昌平郡东魏太和中置西南去故城六十里又北连水【一清按黄氏本作莲水非】入焉水出雊瞀【一清按孟康曰音句无师古曰雊音工头反瞀音莫豆反】县东西北流迳雊瞀县故城南又西迳广昌城南【寰宇记蔚州飞狐县下引水经云广昌县有古板殿城今本无之一清按北史魏纪眀元帝永兴四年八月壬子幸西宫临板殿大飨羣臣即是处也】魏土地记曰代南二百里有广昌城南通大岭即此非也十三州记曰平舒城东九十里有广平城疑是城也防其名状忖理为非又西迳王莽城南又西到刺山水注之水出到刺山西山甚层峻未有升其巅者魏土地记曰代城东五十里有到刺山山上有佳大黄也【一清按寰宇记云出椒大黄】其水北流迳一故亭东城北有石人故世谓之石人城西北注连水又北迳当城县故城西髙祖十二年周勃定代斩陈豨于当城即此处也应劭曰当桓都山作城故曰当城也又迳故代东而西北流注祁夷水祁夷水西有随山山上有神庙谓之女即祠方俗所祠也祁夷水又北迳桑干县故城东而北流注于防水地理志曰祁夷水出平舒县北至桑干入防是也【全氏曰按郑康成注职方误以呕夷为祁夷而顔师古从之不知班志已自了然盖呕夷水也故于河之下大书曰并州川则其为呕夷水无疑矣入防今本汉书作入沽盖误字也当作入治】防水又东北迳石山水口水出南山北流迳空侯城东魏土地记曰代城东北九十里有空侯城者也其水又东北流注防水防水又东迳潘县故城北东合协阳关水水出协溪魏土地记曰下洛城西南九十里有协阳关关道西通代郡其水东北流歴笄头山阚骃曰笄头山在潘城南即是山也又北迳潘县故城左防潘泉故渎渎旧上承潘泉于潘城中或曰舜所都也魏土地记曰下洛城西南四十里有潘城城西北三里有歴山山上有虞舜庙十三州记曰广平城东北一百一十里有潘县地理志曰王莽更名树武其泉从广十数歩东出城注协阳关水雨盛则通注阳旱则不流唯洴泉而已关水又东北流注于防水又东迳雍洛城南魏土地记曰下洛城西南二十里有雍洛城桑干水在城南东流者也防水又东迳下洛【一清按汉志作下落】县故城南王莽之下忠也魏燕州广县广郡治【一清按地形志无此文盖孝昌后已废省矣魏书穆罢太和十六年除燕州刺史镇广即此】魏土地记曰去平城五十里城南二百歩有尧庙防水又东迳髙邑亭北又东迳三台北防水又东迳无乡城北地理风俗记曰燕语呼亡为无【一清按亡与无同诗何有何亡可证也佩觽集河朔谓无曰毛后汉书冯衍传饥者毛食章懐注云案衍集毛字作无今俗语犹然者或古亦通乎无乡以旧俗呼为毛乡郦故引地理风俗记之文以释之不然亡无音义并同何须説得其城在今直保安州南】今改宜乡也【一清按地形志东燕州太和中分恒州东部置孝昌中防天平中领流民置寄治幽州宜都城即宜乡也】防水又东温泉水注之水上承温泉于桥山下魏土地记曰下洛城东南四十里有桥山山下有温泉泉上有祭堂雕檐华宇被于浦上石池吐泉汤汤其下炎凉代序是水灼焉无改能治百疾是使赴者若流池水北流入于防水防水又东左得于延水口水出塞外柔元镇西长川城南小山山海经曰梁渠之山无草木多金玉脩水出焉东南流迳且如县故城南应劭曰当城西北四十里有且如城故县也代称不拘名号变改校其城郭相去逺矣地理志曰中部都尉治于延水出县北塞外即脩水也脩水又东南迳马城县故城北地理志东部都尉治十三州志曰马城在髙桞东二百四十里俗谓是水为阿头阿头出戎方土俗变名耳又东迳零丁城南右合延乡水水出县西山东迳延陵县故城北地理风俗记曰当城西北有延陵乡故县也俗指谓之琦城川又东迳罗亭又东迳马城北又东注脩水又东南于大郡北右注雁门水山海经曰雁门之水出于雁门之山雁出其门在髙桞北髙桞在代中其山崇峦叠巘霞举云髙连山隠隠东出辽塞其水东南流迳髙桞县故城北旧代郡治秦始皇二十三年虏赵王迁以国为郡王莽之所谓厌狄也【一清按此是前汉西部都尉治后汉代郡治此】建武十九年世祖封代相堪为侯国昔牵招斩韩忠于此处【一清按巵林曰魏志牵招传韩忠之头非断子经之手注误也又招传称遣诣桞城地理志髙桞属代郡桞城属辽西相去逺矣善长又误】城在平城东南六十七里于代为西北也雁门水又东南流屈迳一故城背山面泽北俗谓之叱崄城防门水又东南流屈而东北积而为潭其陂斜长而不方东北可二十余里广一十五里蒹葭丛生焉敦水注之其水导源西北少咸之山南麓东流迳叅合县故城南地理风俗记曰道人城北五十里有叅合乡故县也敦水又东水注之水出东阜下西北流迳故城北俗谓之和堆城又北合敦水乱流东北注防门水故山海经曰少咸之山敦水出焉东流注于防门之水郭景纯曰水出雁门山谓斯水也雁门水又东北入阳门山谓之阳门水与神泉水合水出苇壁北水有灵焉及其宻云不雨旸旱愆期多请祷焉水有二流世谓之比连泉一水东北迳一故城东世谓之石虎城而东北流注阳门水又东迳三防亭北又东迳西伺道城北又东托台谷水注之水上承神泉于苇壁北东迳阳门山南托台谷谓之托台水汲引泉谿浑涛东注行者间一十余渡东迳三防城南又东迳托台亭北又东北迳马头亭北东北注雁门水雁门水又东迳大郡北魏太和中置有脩水注之即山海经所谓脩水东流注于防门水也地理志有于延水而无雁门脩水之名山海经有雁门之目而无説于延河【一清按汉志防门郡彊隂县诸闻泽在东北而是泽竟无闻焉】自下亦通谓之于延水矣水侧有桑林故时人亦谓是水为藂桑河也斯乃北土寡桑至此见之因以名焉于延水又东迳罡城南按史记蔡泽燕人也谢疾归相秦号罡成君疑即泽所邑也【一清按是时秦未并燕地恐悮寰宇记许州许昌县有刚城燕人蔡泽封此】世名武罡城于延水又东左与寜川水合水出西北东南流迳小县故城西东南流注于延水又东迳小县故城南地理志县也西部都尉治王莽之博康也魏土地记曰大城西二十里有小城昔邑人班【一清按乐史曰或作瑕】丘仲居水侧卖药于百余年人以为寿后地动宅壊仲与里中数十家皆死民人取仲尸弃于延水中收其药卖之仲被裘从而诘之此人失怖叩头求哀仲曰不恨汝故使人知我耳去矣后为夫余王驿使来此方人谓之谪仙也于延水又东黒城川水注之水有三源出黒土城西北竒源合注总为一川东南迳黒土城西又东南流迳大县西而南入延河延河又东迳大县故城南地理志云广寜也王莽曰广康矣魏土地记曰城在鸣鸡山西十里南通大道西逹寜州于延水又东南迳鸣鸡山西魏土地记曰下洛城东北三十里有延河东流北有鸣鸡山史记曰赵防子杀代王于夏屋而并其土襄子迎其姊于代其姊代之夫人也至此曰代已亡矣吾将何归乎遂磨笄于山而自杀代人怜之为立祠焉因名其山为磨笄山毎夜有野鸡羣鸣于祠屋上故亦谓之为鸡鸣山魏土地记云代城东南二十五里有马头山其侧有钟乳穴赵襄子既害代王迎姊姊代夫人夫人曰以弟慢夫非仁也以夫怨弟非义也磨笄自刺而死使者自杀民怜之为立神屋于山侧因名之为磨笄之山未详孰是于延水又南迳且居县故城南王莽之乆居也其水东南流注于防水地理志曰于延水东至广寜入沽非矣【一清按今本汉书作东至寜入沽误也地理志上谷郡有寜县有广寜县据是注当作广寜非寜也入沽当作入治治即防也道元故以为非观此则六朝时已讹治为沽矣】
　　又东过涿鹿县北
　　涿水出涿鹿山世谓之张公泉又东北流迳涿鹿县故城南王莽所谓禠陆也【一清按汉志作抪陆音如抪徧九州之抪】黄帝与蚩尤战于涿鹿之野留其民于涿鹿之阿即于是处也其水又东北与阪泉合其水导源县之东泉魏土地记曰下洛城东南六十里有涿鹿城城东一里有阪泉泉上有黄帝祠晋太康地理记曰阪泉亦地名也泉水东北流与蚩尤泉防水出蚩尤城城无南【一清按黄氏本作东】靣魏土地记称涿鹿城东南六里有蚩尤城泉水渊而不流霖雨并则流注阪泉乱流东北入涿水涿水又东迳平原郡南魏徙平原之民置此故立侨郡以统流杂涿水又东北迳祚亭北而东北入防水亦云涿水枝分入匈奴者谓之涿耶水地理潜显难以究昭非所知也防水又东南左防清夷水亦谓之沧河也水出长亭南西迳北城村故城北又西北平乡川水注之水出平乡亭西西北流注清夷水清夷水又西北迳隂莫亭在居庸县南十里清夷水又西防牧牛山水魏土地记曰沮阳城东八十里有牧牛山下有九十九泉即沧河之上源也山在县东北三十里山上有道武皇帝庙耆旧云山下亦有百泉竞发有一神牛駮身自山而降下饮泉竭故山得其名今山下导九十九泉积以成川西南流谷水与浮图沟水注之出夷舆县故城西南王莽以为朔调亭也其水俱西南流注于沧水又西南右合地裂沟古老云晋世地裂分此界间成沟壑有小水俗谓之分界水南流入沧河又西迳居庸县故城南魏上谷郡治昔刘虞攻公孙瓒不克北保此城为瓒所擒有粟水入焉水出县下城西枕水又屈迳其县南南注沧河又西右与阳沟水合水出县东北西南流迳居庸县故城北西迳大翮小翮山南髙峦截云层陵断雾防阜共秀竞举羣之上郡人王次仲少有异志年及弱冠变苍颉旧文为今书秦始皇时官务烦多以次仲所易文简便于事要竒而召之三徴而輙不至次仲履真懐道穷数术之美始皇怒其不恭令槛车送之次仲首发于道化为大鸟出其车外翻飞而去落二翮于斯山故其峦有大翮小翮之名矣魏土地记曰沮阳城东北六十里有大翮小翮山山上神名大翮神山屋东有温汤水口其山在县西北二十里峯举四十里上庙则次仲庙也右出温汤疗治万病泉所发之麓俗谓之土亭山此水炎热倍甚诸汤下足便烂人体疗疾者要须别引消息用之耳不待言【一清按下有缺文】大翮山东其水东南流左防阳沟水乱流南注沧河沧河又左得清夷水口魏土地记曰牧牛泉西流与清夷水合者也自下二水互受通称矣清夷水又西灵泉水注之水出马兰西泽中众泉防溜归于泽泽水所钟以成沟渎渎水又左与马兰谿水防水导源马兰城城北负山势因阿仍谿民居所给惟仗此水水南流出城东南入泽水泽水又南迳灵亭北又屈迳灵亭东次仲落鸟翮于此故是亭有灵亭之称矣其水又南流注于清夷水清夷水又西得泉沟水水导源川南平地北注清夷水清夷水又西南得桓公泉盖齐桓公霸世北伐山戎过孤竹西征束马县车上卑耳之西极故水受斯名也水源出沮阳县东而西北流入清夷水清夷水又西迳沮阳县故城北秦始皇上谷郡治此王莽改郡曰朔调县曰沮隂阚骃曰涿鹿东北至上谷城六十里魏土地记曰城北有清夷水西流也其水又屈迳其城西南流注于防水防水南至马陉山谓之落马洪
　　又东南出山
　　防水又南入山瀑布飞梁县河注壑漰湍十许丈谓之落马洪抑亦孟门之流也防水自南出山谓之清泉河俗亦谓之曰干水非也防水又东南迳良乡县之北界歴梁山南髙梁水出焉
　　过广阳蓟县北【一清按章懐后汉书注曰蓟县名本字从契从邑见説文许慎曰周封皇帝之后于从邑契声读若蓟上谷有县而蓟字下云共也则非地名书传皆相沿作蓟字】
　　防水又东迳广阳县故城北谢承后汉书曰世祖与铫期出蓟至广阳欲南行即此城也谓之小广阳防水又东北迳蓟县故城南魏土地记曰蓟城南七里有清泉河而不迳其北盖经误证矣昔周武王封尧后于蓟今城内西北隅有蓟邱因邱以名邑也犹鲁之曲阜齐之营邱矣武王封召公之故国也【全氏曰蓟与燕各是一国其后燕并蓟耳此承班志之误】秦始皇二十三年灭燕以为广阳郡汉髙帝以封卢绾为燕王更曰燕国【顾氏炎武北平古今记云史记始皇纪三十六郡无广阳之名当以昭帝置者为定地理志广阳国髙帝燕国昭帝元鳯元年为广阳郡是也】王莽改曰广公县曰代成【一清按汉志云莽曰广有县曰代戎】城有万载宫光眀殿【一清按汉书作眀光殿论衡亦曰燕王旦在眀光宫则光眀字疑误】东掖门下旧慕容隽立铜马像处昔慕容廆有骏马赭白有竒相逸力至隽光寿元年齿四十九矣而骏逸不亏隽竒之比鲍氏骢命铸铜以图其像亲为铭讃镌颂其傍像成而马死矣大城东门内道左有魏征北将军建成乡景侯刘靖碑晋司校尉王宻表靖功加于民宜在祀典以元康四年九月二十日刋石建碑扬于后叶矣防水又东与洗马沟水合水上承蓟水西注大湖湖有二源水俱出县西北平地导源流结西湖湖东西二里南北三里葢燕之旧池也渌水澄澹川亭望逺亦为游瞩之胜所也湖水东流为洗马沟侧城南门东注昔铫期奋防处也其水又东入防水防水又东迳燕王陵南陵有伏道西北出蓟城中景眀中造浮圗建刹穷泉掘得此道王府所禁莫有寻者通城西北大陵而是二【一清按此处有脱文】基趾磐固犹自髙壮竟不知何王陵【一清按魏书地形志燕郡蓟有燕昭王陵燕惠王陵后人遂因此误以燕剌王旦戾陵当之非戾陵在蓟西南此陵在蓟东南观道元所叙髙梁河甚眀金史世宗本纪大定九年二月诏改葬汉二燕王于城东蔡珪初两燕王墓旧在中都东城外海陵广京城围基在东城内尝有盗发其墓大定九年诏改葬于城外俗传六国时燕王及太子丹之葬及启圹其东墓之柩题其端曰燕灵王旧旧古柩字通用乃西汉髙祖子刘建葬也其西盖燕康王刘嘉之葬珪作两燕王墓辨据制名物欵刻甚详观此则知地形志之非道元疑而未定可谓有识者矣】防水又东南髙梁之水注焉水出蓟城西北平地泉流东注迳燕王陵北又东迳蓟城北又东南流魏土地记曰蓟东一十里有髙梁之水者其水又东南入防水也
　　又东至渔阳雍奴县西入笥沟
　　汉光武建武二年封颍川太守冦恂为雍奴侯魏遣张郃乐进围雍奴即此城矣笥沟沽水之别名也魏土地记曰清泉河上承桑干河东流与潞河合防水东入渔阳所在枝分故俗谚曰髙梁无上源【一清按髙梁水首受防水于戾陵堰见下卷鲍邱水篇】清泉无下尾盖以髙梁微涓浅薄裁足津通慿借涓流方成川甽清泉至潞所在枝分更为微津散漫难防故也







　　水经注释卷十三
&lt;史部,地理类,河渠之属,水经注释&gt;
　　钦定四库全书
　　水经注释卷十四
　　仁和赵一清撰
  </div>
  <div class="pagination">
   <a href="水经注释_page7.html">
    上一页
   </a>
   <span>
    ...
   </span>
   <a href="水经注释_page3.html">
    3
   </a>
   <a href="水经注释_page4.html">
    4
   </a>
   <a href="水经注释_page5.html">
    5
   </a>
   <a href="水经注释_page6.html">
    6
   </a>
   <a href="水经注释_page7.html">
    7
   </a>
   <span class="current-page">
    8
   </span>
   <a href="水经注释_page9.html">
    9
   </a>
   <a href="水经注释_page10.html">
    10
   </a>
   <a href="水经注释_page11.html">
    11
   </a>
   <a href="水经注释_page12.html">
    12
   </a>
   <a href="水经注释_page13.html">
    13
   </a>
   <span>
    ...
   </span>
   <a href="水经注释_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
