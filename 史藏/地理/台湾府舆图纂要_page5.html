<!DOCTYPE html>
<html>
<head>
    <meta charset="UTF-8">
    <title>台湾府舆图纂要 - 第 5 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾府舆图纂要 - 第 5 页/共 43 页</h1>
    <div class="content">
　　老农山：〔在〕善化里内中股，距县治一百二十里。下有老农庄，近火山界。

　　甲仙山：〔距〕县治东北九十六里。下为甲仙埔、芎蕉脚、匏仔寮等社。

　　内加拔山：〔距〕县治东北七十里。台、嘉相错，民番互界；亦阨要地。

　　东西烟山：〔距〕县治东北六十五里。

　　骆驼山（「府忘」作鹿驭山）：〔距〕县治东北六十五里。

　　虎头山：〔距〕县治东北六十三里。

　　大武垄山：〔距〕县治东北六十里。台、嘉牙错之区，亦厄要地。

　　以上内中股等山。

　　新庄山：〔在〕新化西里，距县治东北三十一里。

　　唪仔内山：〔在〕广储东〔里〕，距县治东北三十六里；环山苍翠。下为槺榔脚。

　　七鲲身屿：由东南连贯而来，西转入海；环抱台江。一鲲身地广，安平镇水师驻此；为阨要地。

　　鹿耳门屿：在县治西北三十里大海中。浮沙横亘，形如鹿耳。北为北汕尾；亦沙屿横亘，与鹿耳门南北遥接。中一港颇宽，而港道纡回，须小舟以导；隙□插竹为标，记明深浅。从前正口由此，今时潮涨水二、三尺。

　　四草屿：在鹿耳门屿之末，迤南与安平对峙，出安平大港，即四草湖；冬、春可以系舟。南为公界仔，洋船泊此通商。

　　福安坑：源出大南门内，由小西门西流入海（城内左分水）。

　　德庆溪（俗名坑子底）：源出小东门外；入县城至竹仔行，会板桥头水经县署右出北厂，西流于海（城内右分水）。

　　溪仔墘溪：源出小东〔门〕外太爷蔀前，南转盐场，西入于海（城外左分水）。

　　柴头港溪：源出石头坑。经海会寺前大桥水西，由柴头港入海（城外右分水）。

　　喜树港溪：源出鲫鱼潭。由菅林潭南流经盐水埔，出喜树港入海（第二条左分水）。

　　新港溪：在县治西北二十里。受分水山及刚子林大、小尖山之水，经左镇南汇本藩溪，与新围溪合；又受唝唝哩旧社咬狗寮许宽溪之水，西入茑松，与新围溪汇于柴头港入海（第二条右分水）。

　　二层行溪：距县治一十三里台、凤、嘉〔界〕。源出马鞍山；经打鹿洲北，受深坑仔之水，南流入角带围；又受红毛寮溪之水入海（第三条左分水）。

　　曾文溪；距县三十里，台、嘉界。源出内山，经大武垄；其一西入蚝壳港，其一南入界内新浮埔出安平港（第三条右分水）。

　　安平大港：距县治西一十里。港以内为台江；汇聚各山溪之水，皆极宏深。今台江变成陆地，港亦淤浅；小潮水深五、六尺，大潮水深八、九尺。

　　新打港：在三、四鲲身之间。道光二十二年，溪流冲开，可容小舟。

　　喜树港：县西南一十里。仅容竹筏。

　　——右山屿六十二、溪港一十一。

　　凤山县

　　崇爻山：山极高大，在傀儡山后人迹不到之地。时常云雾迷蒙，晴时乃见。

　　大柴高山：距县治东三百里。

　　大乌万山：距县治东二百七十里。背立傀儡山后。

　　二山唯和番民人偶至其地。

　　卑南觅山：距县治东二百余里，与崇爻相连。峰峦重迭，中开平畴，可辟良田万顷。为生番地。

　　大龟文山：距县治东七十里。由卑南觅腾掷而来。

　　芋匏山：距县治东七十里，与台属内优山连界。

　　弥浓山：距县治东七十里。山冈平衍。

　　傀儡山：距县治东六十五里。高耸云霄，为野番地。内地舟至澎湖，即见此山。南为蜈蚣岭，北岭山后矣。

　　旗尾山：距县治东六十五里，与台邑分界。

　　赤山：距县治东一十里。陂陁平衍，时有火出其上。

　　琅峤山：距县治东南一百四十里。山高而险，虽有民人其间，然野番时出，防守维艰。

　　霄马干山：距县治东南三百三十里。和番民人偶至其地。

　　沙马矶头山：距县治东南三百七十里。巃嵷海上，吕宋往来船视以为准（「志」谓『接连琅峤』者误）。

　　老龟佛山：距县治东南三百八十里。由沙马矶回转而东。

　　凤山：距县治南三十里，以形得名；县学之拱案山也。南为东港，漠漠平沙，得此足以扼塞。

　　小琉球山：距县治南水程一百八十里，为邑水口。山巉岩，四面无可泊舟之处；蜑户亦寥寥数十家。

　　观音山：距县治东北一十七里。

　　小滚水山：距县治东北十五里，与大滚水山相连。

　　大滚水山：距县治东北二十里。层峦起伏，顶有温泉。

　　七星山：距县治东北三十里。七峰错落皆圆。

　　兰坡岭：距县治东北三十五里。

　　尖山：距县治东北三十五里。

　　北叶山：距县治东北八十里；傀儡之分支也。
</div>
    <div class="pagination">
<a href="台湾府舆图纂要_page4.html">上一页</a><a href="台湾府舆图纂要.html">1</a><a href="台湾府舆图纂要_page2.html">2</a><a href="台湾府舆图纂要_page3.html">3</a><a href="台湾府舆图纂要_page4.html">4</a><span class="current-page">5</span><a href="台湾府舆图纂要_page6.html">6</a><a href="台湾府舆图纂要_page7.html">7</a><a href="台湾府舆图纂要_page8.html">8</a><a href="台湾府舆图纂要_page9.html">9</a><a href="台湾府舆图纂要_page10.html">10</a><span>...</span><a href="台湾府舆图纂要_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
