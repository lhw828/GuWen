<!DOCTYPE html>
<html>
<head>
    <meta charset="UTF-8">
    <title>仙溪志 - 第 14 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仙溪志 - 第 14 页/共 20 页</h1>
    <div class="content">　　△灵显祠 
　　灵显祠在县东北来苏里 【 旧名何仙祠】 九鲤之上面揖炉峯俯瞰平湖丹涯翠壁环列左右云影波光辉映上下彷佛蓬莱阆苑非人间之风韵也稽之载籍神姓何讳未详始居庐江徙豫章娶张氏生子男九人女四人时汉淮南王安好文学与数术之士神在江淮间与王友善九子亦从之游后九子师大罗学辟谷法遂自九江寓居于闽之子山 【 今福州九仙山】 经高盖山 【 今永福县】 复过莆 【 今有太平社行祠】 因觅山川之秀遂过鸡子城山东北之湖上甞对奕于岩畔炼丹于湖侧其父府君亦辞淮南渡江而右与其母小君自闽之莆迹寻其子九子丹成欲引父俱仙以母不从而止湖有九鲤窃甞其丹皆化为龙九子乘以上升父遂隐其山四女归于张杨范信氏以铁鞭铜珓香炉行程历遗所隐山中未几飞于山南溪之盘石上虽洪流推激不去后又栖于溪北林木上乌鹊翔鸣以万计时人相顾骇异后记其经行之地目其山曰九仙山湖曰九鲤湖有何岩何岭仙水之名宋干道二年旱甚县官祷之立应遂建祠并构楼阁中像其父府君旁列九子郡之士子有志于功名者先期斋沐谒祠丐灵显晦皆决于梦其应如响湻熙丁未岁旱郡守朱端学祷之时有龙见上其事于朝敕赐灵显有敕额记仍捐郡帑二十万为新其祠
　　△灵惠袁侯庙 
　　灵惠袁侯庙在县西之上余侯名章任武翼郎殿前司第四正将绍兴甲子何白旗贼犯境有诏发禁旅三千以克复命密州观察使张渊统之侯隶麾下与张都统会合期日剿灭至九座山闻贼兵在前遂提孤军先往与贼遇于磨石山下力战死焉邑人哀之为立祠绍兴中赐庙额
　　△兴福庙 
　　兴福庙在县西一里神姓林名义县下顿人生为巫医殁而有灵绍兴间汀寇猖獗侯发阴兵拒贼现身人皆见之凶徒遂溃干道间赐庙额嘉泰辛酉封威佑侯寻累封彰应通灵孚顺侯湻佑间封孚佑昭德公 【 父封灵惠英济侯母叶氏封灵贶淑靖夫人妻黄氏封灵惠协顺夫人】 
　　△显佑庙 
　　显佑庙在县东苏山茶园之旧址号官庄庙绍兴元年赐庙额干道中封神惠侯宝佑三年加封广济
　　△兴教庙 
　　兴教庙在县南街古传盐场之地土干道间赐庙额
　　△慈感庙 
　　慈感庙在县西一里神姓陈氏本汾阳人生为女巫殁而人祠之妇人姙娠者必祷焉神功尤验端平乙未赐庙额嘉熙戊戌封灵应夫人寻加封仁惠显淑广济夫人宝佑间封灵惠懿德妃
　　△三妃庙 
　　三妃庙在县东北二百步一一顺济庙本湄州林氏女为巫能知人祸福殁而人祠之航海者有祷必应宣和间赐庙额累封灵惠显卫助顺英烈妃宋封嘉应慈济恊正善庆妃沿海郡县皆立祠焉一昭惠庙本兴化县有女巫自尤溪来善禁呪术殁为立祠湻熙七年赐庙额绍兴二年封顺应夫人一慈感庙即县西庙神也三神灵迹各异惟此邑合而祠之有巫自言神降欲合三庙为一邑人信之多捐金乐施殿宇之盛为诸庙冠 【 俗名三宫】 
　　△东岳行祠 
　　东岳行祠在福神道院
　　△南台惠利嘉泽二侯庙 
　　南台惠利嘉泽二侯庙在县东一里旧传神本福州南台神其庙基乃旧廵检衙昔有巡检福州人奉其香火因立行祠于廨内后迁寨于系蓼而神祠如旧
　　△昭灵显佑真君行祠 
　　昭灵显佑真君行祠在县南五里正庙在莆田江上烽火墩 【 按郡志昭灵庙始福州福清张真人祠熙寍十年以旱祷致雨护饷有功封保禧真人绍兴三年赐昭灵庙额寻加封妙应普佑灵济又按比事云赵升初师事张道陵隐居鸣鹤仙甞乘铁舸至莆田江口今舟痕尚存于石因立祠累封显佑真君赵本学于张流俗相传谓之张赵一谓姓张一谓姓赵未知孰是俗称正一天师妙观大帝非也】 里人传真君化现身凿井得泉虽遇旱岁不涸灌田万亩民利之号其泉曰圣泉井曰龙井因立祠焉岁旱祷井必雨 【 郑必六记】 
　　△明山灵济庙 
　　明山灵济庙在县东二十里宋建炎间有杨氏兄弟居于山侧长名泰次名梓殁而有灵祈祷辍应里人畏而爱之绍定间赐庙额累封威惠昭应广佑侯显惠孚应普佑侯
　　△静应庙 
　　静应庙在县东三十里旧名詹林祠祈祷感应俗呼詹林翁湻佑初赐庙额
　　△昌山灵应庙 
　　昌山灵应庙在县东三十里里人敬信呼曰大仙湻佑初赐庙额寻封昭佑侯
　　△灵辉庙 
　　灵辉庙在县西之古濑乃魁岩山神水旱盗贼祈祷必应叶正简公请于朝赐庙额累封昭应顺利忠嘉显佑侯妻封忠佑灵惠夫人
　　△英济侯 
　　英济侯姓陈名伯高为灵辉之佐曩岁山寇迫境力捍御之叶大监棠请于朝封助忠将军湻佑辛亥加封英济侯
　　△萧宫冲应庙 
　　萧宫冲应庙在县东南五十里姓萧氏兄弟敕赐庙额寻封孚显孚应孚惠侯
　　△威佑庙 
　　威佑庙在县东南五十里风亭市端平三年赐庙额
　　△顺济行祠 
　　顺济行祠一在风亭市西里人崇奉甚谨庙貌甚壮神父林愿母王氏庙号佑德宝佑元年王教授里请于朝父封积庆侯母封显庆夫人妃之正庙在湄州而父母封爵自风亭 【 详见明著录】 
　　△威惠灵着王庙 
　　威惠灵着王庙二在风亭市之南北按漳浦威惠庙集云陈政仕唐副诸卫上将武后朝戍闽遂家于温陵之北曰风亭灵着王乃其子也今风亭二庙旧传乃其故居
　　△慈济冲应真人行宫 
　　慈济冲应真人行宫一在县东慈应堂一在县公元台门外
　　△灵济庙 
　　灵济庙在县北三里宝佑四年赐庙额

　　○祠堂 
　　古者乡先生殁而祭于社以其功德之可称也先贤祠于僧寺者多惟县家所立有关世教者特书之余悉不着
　　蔡忠惠公祠在县学尊道堂东偏知县郑肇之立
　　陈郡王祠堂在连江里后览乡有德星堂三字蔡君谟书
　　叶正简公祠在县学尊道堂西偏知县叶文炳立
　　张招讨副使公祠在邑东街 【 旧址邑治北】 
　　王御史祠在保福院法堂西偏知县陈致一立邹道乡墨迹名公挽章刻于祠侧知县樊泰之为记
　　张都统祠在水陆院西庑知县陈致一立绍兴中平山寇有功邑人德之故为立祠权尉方曅为记
　　林萍斋先生祠在龙华寺东庑寺内法华庵乃萍斋读书之地故立祠于此

　　○冢墓 
　　董子之坟过者下马生而敬其人死而护其兆此贤人君子所以为世劝也不可不书
　　唐散骑常侍墓在县南五里郑墓头
　　蔡忠惠公祖墓在县南四十里赤湖蕉坑后奉敕葬公及夫人于风亭之蔡山唐妙应禅师谶云赤湖蕉坑口风亭草市头盖指此也
　　叶正简丞相墓在县西二十里乌石大旗山
　　王御史墓在县东北二里保福院后
　　敕昭德公墓在县北三里大飞山下春月阖邑士民皆祭扫焉
　　敕灵着王父墓在县南四十里赤湖陈墓头
　　林萍斋墓在县东五里灵陂亭西
　　张招讨副使墓在县北二里龙掘犬眠山 【 云林乃墓庵碑立庵之左】 
　　张宣义墓在邑西上贤巷三官堂前
　　傅赠朝奉大夫滋墓在县西五里涂坑小翘足山
　　张葆光处士墓在县东五里灵陂山院西
　　傅赠金紫大夫伫墓在县南十里白石西峯山
　　傅龙图阁学士淇墓在县南三十里依安里九峯山下灶夹
　　傅朝奉大夫大声墓在县南二十里慈孝里东溪山
　　张八行墓在县北二里保福院前 【 碑在墓西侧】 赐承事郎陈讷斋墓在县西北十五里埔前山
　　王臞轩在县南三十五里珠岭
　　敕惠泽庙 【 在惠州博罗县】 死节郑知县墓在县南十五里香山
　　义冢在县西北一里弥陀庵之侧知县吕祖平创后知县翁永年重修

　　●仙溪志卷四 
　　唐及五代人物 
　　宋人物 

　　○唐及五代人物 
　　考才于异代为难非难于考而难于传也盖非有卓然可纪之事不得其传焉按进士题名载陈乘陈光乂二人事业无可考者郡志人物仅郑良士元弼父子及陈郯三人信乎难于传也清源志载董士安陈洪进陈郁皆以仙游人书之时县尚隶清源也因备载之以见邑之人物其所由来远矣
　　郑良士 
　　元弼 
　　陈郯 
　　董思安 
　　陈洪进 
　　陈郁 
　　杨在尧 
　　李庭芝 
　　留居道 
　　△郑良士 
　　郑良士 【 旧名昌士避唐讳改今名】 字君梦愽学善属文唐广明龙纪中以五七字诗入于贡籍策试不中昭宗景福二年献诗五百篇授国子四门愽士累迁康恩二州刺史兼御史中丞天复元年弃官归隐于白岩故墅 【 今拱桥西】 与泉州刺史王延彬秘书陈乘正字徐寅辈更相唱和干化五年始赴闽王审知辟命初署馆驿廵官寻辟建州判官公性沉厚寡言审知以其长者迁威武军节度掌书记寻转左散骑常侍兼御史大夫长兴一年卒年七十五王御史伦铭其墓有白岩文集十卷诗集十卷中垒集五卷藏于家子元弼
　　△元弼 
　　元弼文华隽爽起家试校书郎迁礼部员外郎通文二年闽王昶遣公贡方物于晋致书执政辞旨不逊晋祖怒以公属吏狱具引辨公俯伏曰昶夷貊之长不知事君之礼得其善言不足为喜得其恶言不足为怒陛下方敦示大信怀柔四方望回日月之照霁雷霆之威臣将命无状愿伏斧锧以赎昶罪晋祖奇之赐帛遣归延羲袭位授右谏议大夫加礼部尚书判三司公性强好面折人甞谓大理卿虞戒盈曰吾家弟儿女也惟吾自奋尔会当伏蒲之职居言辅之地当扫不平事为君开豁耳目也会朱文进篡夺公抗辞不屈黜归田里将奔建州附王延政为文进所杀弟元恭秘书省校书郎元素至别驾元龟太平兴国吕蒙正榜登进士第官至司马元礼官至推官元振官至员外郎元瑜官至秘书郎元忠官至正字八子俱博读坟典文采华艳仍工九成宫书时人号曰郑家八虎又歌曰贾彪三虎兮往代荀爽八龙兮典载名不朽兮人不逢人不逢兮名空在荥阳八虎今成群见之避之走纷纷 【 见艺文志九国志独实录及郡志】 
　　△陈郯 
　　陈郯家贫力学通五经王仁达功高居宿卫言事未甞避忌闽王猜恶之竟诬以谋叛族诛郯掌仁达笺记收郯属吏使者籍没仁达家惟得郯歌诗文藁闽王嘉伏不诛擢为宣徽使 【 见十国纪年及郡志】 
　　△董思安 
　　董思安与留从効王忠顺合谋杀黄绍颇请王继勋为刺史累迁军帅思安身长九尺勇冠一时号大虫南唐兵攻建州思安与王忠顺领兵赴难战数不利或说二人以去就计思安曰吾辈世为王氏臣今危而叛去天下其有容我者乎众感其言无有叛者城陷忠顺力战死之思安全其众奔归泉州南唐师征福州李宏义又与从効统兵以为应授嗣主闻而嘉之以为漳州刺史思安辞以父名章乃改为南州时留从愿为副使其后酖杀思安自领州事 【 见清源志】 
　　△陈洪进 
　　陈洪进字济川 【 今风亭市马母岭之西有故宅墓】 颇读诗书习兵法因隶兵籍以功补副兵马使送黄绍颇首于建州王延政大悦以为本兵马步行军都校未几遣归南唐以留从効为清源军节度使洪进为统军使与副使张汉思同领兵柄从効卒洪进执其子绍镃送南唐推张汉思留从自为副使明年洪进为清源军节度泉南等州观察使宋太祖削平四方洪进大惧遣牙将魏仁济间道奉表纳欵太祖遣通事舍人王班赍诏抚谕干德二年制改清源军为平海军授洪进节度泉漳等州观察使检校太傅赐号推诚顺化功臣江南平吴越王入朝洪进不自安遣其子文颢入贡太祖召入觐未至太祖升遐复归镇太宗即位加检校太师明年入朝上言以漳泉二郡归于有司乞授近地别镇诏纳以洪进为武寍军节度使同平章事赐铁券并白金万两市宅封杞国公改歧国卒年七十二赠中书令谥忠顺累赠南康郡王洪进在泉十七年在阙十年子文显字仲远泉州马步军都军使右军押衙干德初朝命授平海军节度副使累加检校太保归朝授通判团练使知泉州未几代还阙次文灏为漳州刺史凡七年入贡至京师自陈愿留俟父入觐洪进归朝授功州刺史换康州历知同耀徐濮四州终衡州刺史文顗终滁州刺史文顼终舒州刺史 【 见清源志】 
　　△陈郁 
</div>
    <div class="pagination">
<a href="仙溪志_page13.html">上一页</a><span>...</span><a href="仙溪志_page9.html">9</a><a href="仙溪志_page10.html">10</a><a href="仙溪志_page11.html">11</a><a href="仙溪志_page12.html">12</a><a href="仙溪志_page13.html">13</a><span class="current-page">14</span><a href="仙溪志_page15.html">15</a><a href="仙溪志_page16.html">16</a><a href="仙溪志_page17.html">17</a><a href="仙溪志_page18.html">18</a><a href="仙溪志_page19.html">19</a><span>...</span><a href="仙溪志_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
