<!DOCTYPE html>
<html>
<head>
    <meta charset="UTF-8">
    <title>重修福建台湾府志 - 第 62 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重修福建台湾府志 - 第 62 页/共 80 页</h1>
    <div class="content">　　事闻，诏赠拜他拉布勒哈番世职，予恤，赐祭葬；荫子弟一人以守备用，崇祀忠义祠。安平百姓悯其捐躯殉国，为立五忠祠以祀焉。

　　次子方度，随参将王万化征剿朱逆，攻入鹿耳门，克复安平镇，杀贼七鲲身、西港仔、苏厝甲，底定台湾。以军功，补台湾镇中营游击。

　　罗万仓，陕西人；台湾北路参将。朱一贵之乱，总兵欧阳凯战死，府治失陷；万仓鼓励将士坚守。贼攻北路，连发大炮击之，仆贼旗。贼四面猬集，万仓突围拒战。兵孤无援，逾沟坠马；贼以竹篙截其喉，犹挥刀杀贼而死。妾蒋氏闻兵败，亦自经。事闻，诏赠给拖色拉哈番，世袭；予恤，赐祭葬；荫子弟一人以守备用。妾蒋氏，诏建坊旌之。

　　孙文元，云南人；台湾镇左营游击。台寇朱一贵窃发，欧阳凯等战殁；贼攻府治，文元兵少势孤，于鹿耳门内望北叩首毕，跃入海死。

　　游崇功，漳浦人；台湾水师左营游击。康熙六十年，领水师哨巡北路洋。台寇之乱，崇功奉调援剿，同副将许云并力击败贼众。闻镇营围急，率兵赴春牛埔，而总镇欧阳凯已阵殁。崇功手持大刀左右冲突，杀贼三十余人；中鎗，坠马死。事闻，与游击孙文元俱诏赠给拖色拉哈番，予恤，赐祭葬；各荫子弟一人以守备用。

　　胡忠义，陕西人；台湾镇标左营守备。台寇之乱，随欧阳凯率师于春牛埔拒敌。忠义冲锋力战，中炮，坠马死。

　　马定国，陕西人；台湾镇南路营守备。朱一贵乱，攻南路营，定国督兵拒守。贼势猖獗，定国奋力血战，势不能支；大呼曰：『我朝廷命官，岂可遭擒取辱』！遂拔佩刀自刎死。事闻，与胡忠义俱诏予恤，赐祭葬；荫一子以卫千总用。

　　蒋子龙，闽县人；台湾镇标中营千总。台寇倡乱，随总镇欧阳凯拒敌春牛埔，大破贼众。次日，贼势复张，子龙奋身疾战，被贼刀断一臂而死。

　　陈元，侯官人；台湾镇标左营千总。台寇朱一贵倡乱，元率师同本标右营游击周应龙于南路冈山御贼。奋力掩击，贼败走。明日，直进赤山；又明日，贼悉众四面围攻，元与鏖战数阵，受鎗被获。逼降，不屈死。

　　赵奇奉，广东人；台湾水师协标右营千总。台寇环攻南路，奇奉随协镇许云率水师援剿，连败贼众。次日，贼悉众攻春牛埔，奇奉力战死。

　　林文煌，侯官人；台湾水师协标千总。台寇作乱，文煌随协镇许云率兵援镇军，连日力战于山川台。文煌冲锋杀贼，殁于阵。其弟文甲从师，亦死焉。事闻，与千总蒋子龙、陈元、赵奇奉俱诏予恤，赐祭葬；荫一子以卫千总用。

　　李茂吉，漳浦人；台湾水师协标中营把总。台寇之乱，茂吉自请为前锋。随副将许云率兵援镇军，力战于春牛埔，为贼所执，不屈；劝之降，茂吉瞑目厉声曰：『我朝廷职官，岂肯降汝草贼耶』？举足翻其几案，夺贼刀杀贼。贼共斮之，头破裂，骂不绝口而死。

　　林彦，闽县人；台湾镇标中营把总。台寇之乱，随总镇剿贼于春牛埔。贼悉众来攻，彦争先临阵，死之。

　　林富，长汀人；台湾镇南路营把总。台匪窃发，奉委率兵为游击周应龙前队。引路至赤山，与贼战；贼稍却，富乘胜深入。贼厚阵围之，劗刺而死。时有削职把总江先达、镇标右营领旗王奇生，俱力战殁于阵。

　　石琳，永定人；汀州镇标中营把总。康熙六十年，奉差领汀镇兵至台湾换营；适遇台变，琳力请助战，为贼所围，殁于阵。事闻，与把总李茂吉、林彦、林富俱诏予恤，赐；荫一子以卫千总用。

　　以上十三员暨林文甲、江先达、王奇生，俱奉旨祀忠义祠。

　　陈大辇，江夏人；字子京。康熙丙戌进士。初知粤西永安州，迁福建盐运分司。厘剔鹾政，奉委清丈闽田，平允得民。

　　岁辛丑，台匪作乱，大辇督造平底小艘，飞渡台港，多所裨助。辱擢分巡台厦道；至则安辑流亡、抚绥部落，生番归化者接踵。会余孽跳梁未靖，大辇悉捕获正法，台民始获衽席之安。校士公慎，拔取单寒。重整海东书院，立课士规程，悉心作养。所得士登贤书选拔者，若干人。

　　雍正二年，以疾卒于官（俱载「通志」）。

　　夏之芳，字荔园，号筠庄；江南高邮州人。才识渊超，英明简重。登癸卯恩科进士，充南书房，以御试第一入史馆。寻转谏垣。

　　雍正六年，巡视台湾兼学政。至则以澄叙官方、振兴文教为己任。主岁、科两试，公慎明敏；栽培士类，悉本真诚。按巡南北二路，鸡犬不惊，民番咸悦。生平廉介，苞苴永杜；而接物复乐易冲和，绝少崖岸，尤为寮属所敬服。

　　着有「海天玉尺」二编，至今学者宗之。

　　林天木，字荔山；广东潮州人。性冲和慎默，不苟言笑；动履以宋名儒为范。生平作字必楷正，虽属稿未尝为行草书。康熙庚子，学乡荐第二。雍正癸卯，登进士，以应选知县引见，擢部主事；寻迁兵科掌印给事中。

　　雍正十一年，巡察台湾兼理学政。主岁、科两试，取士以品行为先。生童卷帙殊繁，手自评阅。迨揭晓，士服其公。素不能恚，即僮仆有过，不闻斥詈声。处寮属，端严具有和气。人多敬爱之。

　　秩满，寻丁祖母艰，哀毁逾礼，以疾卒于家。  
　 
卷十六

　　选举（武科附）

　　台自康熙甲子初置弟子员，六十年来鼓舞熏陶，久不需才于内地矣。设学臣董其事，泮宫秩然；明经宿彦，以次升太学，例俱仿之内郡。又因重洋远涉，解额有加。海东人士将蒸蒸日盛焉，非特罝兔者之可为干城、投笔者之立功异域也！夫崇山列嶂、巨海环清，形胜擅于东南，灵异锺为奇秀，其间必有文章报国、鼓吹休明者起而膺辟门之选。若使山无弃瑾、海乏遗珠，是在培风者乎？志选举。

　　进士

　　举人

　　贡生

　　例贡

　　武进士

　　武举

　　进士

　　乾隆四年，巡视台湾监察御史诺穆布、单德谟奏称：『台湾会试取中，宜另编字号也。台湾一郡，世宗宪皇帝悯其重洋赴试，往返维艰；特颁谕旨，另编台字号，每科取中二名。以故台郡之文风丕变，倍于曩时。但数年以来，中乡试者有人，会选者未睹。盖会场为天下人文之薮，海外僻处，岂能与内地土子一体较量？且自台抵都，经万里之遥、历重洋之险，辛苦十倍寻常；迨至不第归来，徒劳跋涉。在有志者难免观望不前，而单寒之士更觉畏难裹足，殊为可悯！查现在举人已有八名，嗣后会试之期，台郡士子照乡试之例，于福省名额内编台字号取中一名；俟数年之后，台郡举人增添数目，再为酌改』等奏（？）。部议：『请将台郡士子来京会试果至十名以上之多，再行奏闻，恭请钦定』。

　　举人

　　康熙二十六年，福建提督张云翼奏允：台湾于闽场另编字号额中一名。三十六年，总督郭世隆奏允：撤去另号，通省一体匀中。雍正七年，巡察台湾兼理学政御史夏之芳请允：台湾贡监、生员，仍照旧例另编台字号，于闽省中额内取中一名。雍正十三年，福建巡抚卢焯据分巡台湾道张嗣昌详请奏允：于本省解额之外，不论何经加增台湾中额一名。乾隆元年，巡抚卢焯奏允：恩科加中三十名内，台湾于原额外加中一名。

　　康熙二十六年丁卯（萧弘梁榜。台于是年开科）：苏莪（凤山附生）。

　　二十九年庚午（潘金卣榜）：邑星灿（凤山附生）。

　　三十二年癸酉（郑基生榜）：王璋（府学附生。初任云南宜良县，转任湖广房县；行取入部，迁监察御史。康熙三十四年，分修「郡志」）。

　　三十五年丙子（余正健榜）：王际慧（凤山附生。龙溪教谕）。

　　四十四年乙酉（施鸿纶榜。前科，台士子呈请撤号匀中）：王茂立（台湾。龙岩教谕）。

　　五十年辛卯（许斗榜）：杨阿捷（府学。惠安教谕）、王锡祺（诸罗附生）。

　　五十二年癸巳（江日升榜）：杨朝宗（台湾附生）。

　　五十三年甲午（林廷选榜）：陈飞（台湾附生。本姓张）。

　　雍正元年癸卯（廖学信榜）：王世臣（府学附生。本姓陈）。

　　四年丙午（吴士拔榜）：庄飞鹏（府学附生）。

　　七年己酉（陆祖新榜。是科以御史夏之芳折请，复额中一名）：陈文苑（凤山拔贡）。

　　十年壬子（叶有词榜）：廖殿魁（凤山拔贡）。

</div>
    <div class="pagination">
<a href="重修福建台湾府志_page61.html">上一页</a><span>...</span><a href="重修福建台湾府志_page57.html">57</a><a href="重修福建台湾府志_page58.html">58</a><a href="重修福建台湾府志_page59.html">59</a><a href="重修福建台湾府志_page60.html">60</a><a href="重修福建台湾府志_page61.html">61</a><span class="current-page">62</span><a href="重修福建台湾府志_page63.html">63</a><a href="重修福建台湾府志_page64.html">64</a><a href="重修福建台湾府志_page65.html">65</a><a href="重修福建台湾府志_page66.html">66</a><a href="重修福建台湾府志_page67.html">67</a><span>...</span><a href="重修福建台湾府志_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
