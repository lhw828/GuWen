<!DOCTYPE html>
<html>
<head>
    <meta charset="UTF-8">
    <title>台湾府舆图纂要 - 第 6 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>台湾府舆图纂要 - 第 6 页/共 43 页</h1>
    <div class="content">
　　龟山：距县治北十五里。近接半屏，旧城围之城内。

　　小冈山：距县治北三十五里。山不甚高；巅有巨石，圆秀如冠。

　　大冈山：距县治北四十里，与小冈山对峙；东北与台属之猴洞口、南马仙相连。内地舟至澎湖，即见此山；阨要处也。

　　打鼓山：距县治西南一十五里。由县东北迤抵海岸，为旗后口要隘；通商洋人，盖屋其地。

　　旗后山：距县治西南二十里，与打鼓对峙。洋人盖屋某地；皆要隘也。

　　半屏山：距县治西北一十二里。由冈山迤■〈辶里〉而来，突起一峰；山背磠■〈石国〉磷磷，其面如削成片玉，逼旧县城。

　　漯底山：距县治西北一十五里。突起平原，顶宽而平。

　　石塔屿：距县治西一十二里。

　　石佛屿：距县治西一十五里。

　　凉伞屿：距县治西一十七里。

　　三屿屹立海中，为旗后水口关锁。

　　淡水溪：距县治南三十里。源由台、嘉内山旗尾山下；经大泽机，受巴六溪水西出，与赤山之冷水沟合流入海。

　　力力溪：距县治南五十里。源由内山。

　　冈山溪：源出冈山北；西流为二赞行溪，与台邑分界。

　　巴六溪：距县治东南五十里。源出山猪毛后山；下为淡水溪。

　　浊水溪：距县治东北三十五里。源由大滚水山；合小冈山受二滥之水，汇弥陀港入海。

　　大泽机西溪：距县治东北四十七里。源由大泽机西南内山；合北溪之流，注于淡水溪入海。

　　大泽机北溪：距县治东北五十里。源由大泽机内山；出罗汉门，经搭楼社阿猴溪，西入淡水溪汇于东港入海。

　　关帝港：距县治东五十五里。源出内山。

　　茄藤藤：距县治东五十五里。

　　鳌兴港：距县治东七十里。

　　放索港：距县治东南六十五里。源出内山；汇关帝、茄藤二港，西达鳌兴港入海。

　　弥陀港：距县治西北二十里。

　　万丹港：距县治西十里。北为竹保港，又北为蛲港。

　　以上港为浅淤。

　　东港：距县治南三十里。港口水深六、七尺，大潮深七、八尺；每当溪流暴涨，不免舟楫有冲触之患。

　　中港：距县治南五十里。可受渔舟寄泊。

　　旗后港（即打鼓港。今名旗后）：距县治西十五里。港分南、北：南为前镇港，再入凤山港。北为硫磺港，港口小，潮水深一丈二尺，大潮一丈四、五尺；当流巨石，劈分二门：一由打鼓、一由旗后。打鼓浅而石，洋人填塞之。凡舟出入，皆由旗后门；沙汕暗伏，必须渔船引导。先是，此港淤塞；自鹿耳门不容巨舰，此港遂深，洋人出此通商。

　　——右山屿三十三、溪港一十六。

　　嘉义县

　　玉山：县治东，内山。郡城及淡、兰、彰化皆见；嘉义则当后屏。三峰挺立，终岁云封。晴霁乃得远望；有顷，则云雾复合。偶有至其近者，谓即水晶；其说不谬。

　　大武膋山：距县东一百二十里。峰峦耸拔，人迹罕到。

　　后大埔山：距县治东十里十八重溪以内。四山环绕，仅开一路。中为大埔庄；南为内加拔，台邑界。

　　鹿埔山：距县治东六十五里。

　　鹿楮山：距县治东六十五里。

　　大利山：距县治东六十里。

　　小龟佛山：距县治东四十里；为邑治后屏。

　　大武峦山：距县治东三十里；为邑主山。

　　马椆山：距县治东南二十里，在赤山之东。

　　阿里山：在县治东南一十七里。地极辽阔，内有顶四社、下四社熟番。

　　嵌头山：距县治东南四十里。

　　赤山：距县治东南四十里。

　　粪箕湖山：距县治东南五十里；为邑治左肩。

　　笔架山：距县治东南八十里。五峰秀削。

　　消离山：距县治东南九十里。山极巉岩，为邑边界。

　　半月岭：距县治南一十二里。

　　玉案山：距县治南三十五里。俗名枕头山，为县学供案；地最阨塞。

　　火山：距玉案山后五里。石罅泉涌，火出水中；俗传火熄，则时事有变。

　　覆鼎金山：距县治东北一十里。与大福兴山为邑治右肩。

　　奇里岸〔山〕（「志」作奇冷岸）：距县治东北二十三里。
</div>
    <div class="pagination">
<a href="台湾府舆图纂要_page5.html">上一页</a><a href="台湾府舆图纂要.html">1</a><a href="台湾府舆图纂要_page2.html">2</a><a href="台湾府舆图纂要_page3.html">3</a><a href="台湾府舆图纂要_page4.html">4</a><a href="台湾府舆图纂要_page5.html">5</a><span class="current-page">6</span><a href="台湾府舆图纂要_page7.html">7</a><a href="台湾府舆图纂要_page8.html">8</a><a href="台湾府舆图纂要_page9.html">9</a><a href="台湾府舆图纂要_page10.html">10</a><a href="台湾府舆图纂要_page11.html">11</a><span>...</span><a href="台湾府舆图纂要_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
