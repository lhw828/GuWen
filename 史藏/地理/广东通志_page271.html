<!DOCTYPE html>
<html>
 <head>
  <meta charset="utf-8"/>
  <title>
   广东通志 - 第 271 页/共 352 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   广东通志 - 第 271 页/共 352 页
  </h1>
  <div class="content">
   刘士传字习之南海人积学工文不求闻达永乐元年有司闻其名以学行举之不得已而出授兵科给事中屡言边事帝嘉之授陜西布政司参议巡行固原建议备边或以为迂转授福建邵武知府公勤亷慎兴学劝士多所造就郡人德之
　　彭森字伯森南海人孤贫久次诸生所服襴衫破敝纫纸补之有司见而悯焉为给灯油使力学森以是得肆力于书援笔辄万言皆中矩矱永乐甲午乡试第一明年登进士授山西道监察御史陞福建参政始未第时聘同里贫家女及发解其家以窭辞亲戚复以女貌陋止之森不可竟成婚恩爱甚笃生子皆贤有举于乡者
　　顔宗字学渊南海人永乐癸卯举于乡授福建邵武知县为政平易恺悌以救荒悯旱为先増置义仓嵗遭歉计口给赈民无阻饥遇大旱斋沐徒行百里祷于神雨大注嵗遂稔民有呉姓者垂死托其子名铁牛于友育之一日铁牛为人所杀邑佐执其友抵罪宗疑之积诚告城隍梦有人诉曰杀牛者驴也明日召耆老问其亲有邱驴者执之一讯具服人称为神明闽邓茂七作乱帝命率师讨之渠魁既得余党据险当道委宗招抚宗率耆老数辈直诣贼所贼众皆泣听命散为良民所活十万余人景泰二年满考擢兵部车驾司主事转署员外郎奔母丧归卒于途宗善画山水为世所重一时名画若林良犹逊之易善南海人以乡荐歴官给事中出知岳州府政尚寛厚决讼明察吏不敢欺称为神明歴湖广布政使景泰中引年卒于家
　　程勉南海人永乐甲午乡荐任江西理问亷介勤慎决狱无私擢监察御史按江西以亷能着声久之丁内艰哀毁而卒
　　胡济字孟时南海人学行素着洪熙元年有司以贤良举授广西布政司检校正统二年广西佥事王凯荐知理定县招徕流民复调平南邑濒大藤峡猺獞不时侵掠济筑城卫之民始奠居正统九年广西总兵韩观征剿大藤峡贼附近居民多就俘者济力为民辨防活二千余人民怀其德以疾卒于官
　　王子伦名纲以字行南海人宣德初监察御史何善荐为攸县丞政惠及民民爱之时草寇萧彦正剽掠子伦与百户张本捕之抵衡山遇寇与战失利中有引矢向子伦者众呼曰无伤仁贤父母遂得免寻以才节荐知江隂县亷名益着都御史陈智闻其有学守复疏奏举之居六年内召邑民千余人遮道留之不得解舄悬谯门以示不忘至京授河南道监察御史直声大着歴官始终不携妻子正统间巡按云南卒二子载贯载能文章隐居不仕贯有诗名由乡贡任南平知县卒载子观光亦举于乡子伦所着有彛齐集
　　何楚英字邦佐南海人正统丁卯举于乡释褐陜西道监察御史天顺初天变诏求直言上疏条陈四事一课农桑二禁游惰三正伦理四明礼制帝嘉纳之又尝劾曹吉祥擅作威福防大祀督光禄寺厨人窃蜜事发举正其罪吉祥縁此中伤之下锦衣狱械示三月左迁贵县主簿成化间巡抚都御史韩雍用楚英剿贼获文清等以功超为浔州同知又以馈运粮草积有年劳擢柳州知府城旧土垒至即易以巨石时倚以为安丁内艰起复补太平以弭盗安民考上上晋广西参政越二年去官归杜门不谒公府惟与朋故相娯卒年八十二
　　萧埙字孟昭南海人景泰庚午乡荐筮仕合州知州筑长隄以捍江水灌溉平畴民获其利亷能大着擢应天府治中
　　李嗣字克承南海人性端谨质干魁梧年十三为邑诸生性度敏达识者知其伟器景泰甲戌进士授南京户部主事尝催督南畿江西积欠输赋不劳而集奏増大臣一人专董其事遂为例晋署郎中事时五城兵马司妄奏房钞都税司侵尅参提两正其罪尚书张鳯推重之曰公辅才也欲荐自代防鳯卒出知金华府下车之始适行乡饮酒礼有司设席丰于主而俭于賔遽命撤之由是吏民不敢干以私奏立正学书院祀先儒王何金许四贤重修丽泽书院俾郡人知所向慕奏设汤溪县本府治行冠江浙诸郡成化八年大计考绩高等迁浙江参政修筑长隄以御绍兴宁波海涨二郡民永赖其利又上军政数十事皆行之晋福建右布政使漳州有狂生善幻术醉后驱使草木邑吏上变藩臬议举兵嗣曰讨之是激其反尔单车往其家遂缚以归一省帖然寻转左布政使十七年入觐道经金华民争迓之刻石路左以昭功德十九年遭内艰适苏松多事夺情起为左副都御史巡抚其地首陈事宜降敕嘉奬所至百废具兴寻召还授户部右侍郎防本部有言两淮盐法不举亏损边储者奉玺书督视兼都察院左佥都御史以行悉心羣务以疾乞归乘传还第治七年卒年六十有九居官三十余年箧中惟白金十两田园无所増时称其清介云
　　呉让字克让南海人景泰中进士知临桂县以清慎知名巡抚叶盛奬异之天顺已卯超擢庆逺知府庆逺在极边所辖东兰南丹那地三州皆土官各餽金三百两让悉却之由是土官知有法纪地方以安居一年卒年仅四十八
　　陈骐字梦祥南海人天顺丁丑进士授大理寺评事晋左寺副出为江西佥事巡视岭西修撰罗伦为序送之称其刚介比至发奸摘伏有能名民病疠瘴骐知医以药活八百余人覈虚赋明经界均徭役民不敢欺有病死而归以被蹴伤告者骐视而折之曰伤必有血廕今肋骨弯外黒内非由蹴也煮皂角水洗之黑色尽去狱遂决巡九江以南清出虚赋十八万三千余石储赎罪谷备赈济至二十一万六千石有竒以各道罚罪银市材鸠工修理学校祭器所毁淫祠九十有七区迁云南副使时镇守太监钱能家人不法每为骐所制遂中伤之落职卒年八十余骐性劲厉晩年论名理尝与张诩不协着鸢鱼辨原学诸篇亦其自得之见云
　　厐瑽字廷佩南海人天顺己卯举于乡知福清县有智畧治尚精明以邑人好讼用严治之犯者辄丽于法吏胥敛戢不敢为奸崇儒重道广学宫置祭器公署吏廨悉改旧观时称能吏后祀名宦孙尚龙以乡荐歴楚府长史
　　冯遵字宗辙南海人天顺庚辰进士筮仕吏部主事清谨有名进员外郎持法不私为当路所畏久之擢福建右参政时官吏部者多得京堂而遵补外怡然无愠色莅任益尽心所职民皆怀其惠后致仕卒遵有人伦鉴识大学士梁储参政李祥于未显时皆其壻也子济治戊午乡荐授湖广永州府同知以亷能称卒于官
　　邝文字载道南海人父善诗与陈献章赓和淡于势利二子通显其贫如旧献章以三代遗老称之文登成化丙戌进士歴监察御史覈帑通州劾外戚掊尅谪黄岩令挫豪猾完逋负捕剧盗以最擢淮安同知丁内艰起知大名改漳州居官亷明刚果吏胥震慑民多通外番因而刦掠文严禁之鲜敢犯者为政未究而卒族弟郊南京工部郎中以清操闻孙约壬戌进士歴监察御史巡按应天贵州所至有声终河南按察副使
　　陈珷南海人成化己丑进士改庶吉士授监察御史时宦官汪直管西厰横恣罗织珷偕郭和疏诤不听出按云南有王射者怙直势诈称使者至珷械送京师直党钱能镇守云南大恣威焰遇珷甚恭珷弗为礼防能贪暴事发珷遂劾能与直朋邪相倚啓衅害民直隂持之逮珷论法谪戍居庸其子上书讼寃及言官论捄放归珷直声遂震天下当涂无不重珷者督府韩雍尤敬之
　　陈庸字秉常南海人力行好古成化甲午举于乡闻陈献章讲学江门往师事之献章深服其德量自以为不及庸潜心理奥多所自得其学以主静为本罗伦庄防望重一时少许可遇庸辄叹赏年逾五十亲友强之仕释褐荆门州同知莅任未几不能随时俯仰辄拂衣归足迹不履城郭督学副使王请与相见竟谢不往友人谢祐卒贫无以葬罄囊助之病革沐浴更衣设献章像焚香再拜而卒年八十六所着有东峯语録其徒多以科第显伦文叙最着
　　邓应仁字子荣南海人少有文名成化辛卯领首荐辛丑登进士授浦城知县为政恺悌治二年处州贼窃发逺近骚动应仁躬督拒战贼遁去内擢主事歴郎中出守南安亷静寡欲政尚平恕在任数年惟携一僮自随门无私谒既去民思之有肖像祀其家者
　　陈希文字载道南海人成化癸卯举于乡乙丑令武县去京师百里政弊民疲俗又顽悍希文至视篆七日即执勲旧家之豪横者治之弊革利兴期年而邑治邑旧无城池尝苦于贼希文移书勋戚计田出资筑之功遂告成以荐拜太仆寺丞庚午领库银往大同买马给散军士兼阅帑得欺匿银三万以闻归途遇刘六等乱行次定州城中惊骇希文即登城号召发公廪给贫民守者隂与贼通擒缚以徇民遂固守贼知有备乃去至真定贼已抵近郊守官闭城遣人审视希文乃肯啓钥希文按辔徐行驱民先入寻奏覈真定等府寄库养马余地银干没者治如律帝从之丙子出为湖广常德知府修理河渠振兴学校居三年解官归卒年六十有五
　　熊季芳南海人成化甲辰进士授东流知县秉政刚方临民简易招抚流移复业者一百四十二户出俸赎还饥民子女十有七人擢九江府同知甫朞月丁外艰服阕以终母养卒于家年九十有六兄孟芳天顺丁丑进士户部主事仲芳子一源礼部郎中一汉治己未进士累官副都御史巡抚贵州值支禄陇政搆乱一汉讨平之征为大理卿廕子
　　呉琏字美中南海人成化甲辰进士授含山知县操守亷洁以德化民年荒赈济所活盈万政暇授生徒以周易逾年以忧去任士民如失慈母起复知进贤县以守正不合引疾归后以子贵封南京户部署员外郎卒年八十余子允正允禄别有传允裕举于乡判宁波府父子兄弟以学业显士林荣之
　　黄衷字子和南海人父琏居丧尽礼以学行称衷幼颖絶伦三嵗诵孝经问孝本天性何别于天子诸侯琏大异之弱冠登治丙辰进士授南京户部主事监江北诸仓覈括积嵗侵羡得粟十余万及督扬州丁内艰时仅四十日输银九千三百余两前此即一嵗之入也正德初除户部晋员外郎罹外艰补南京兵部员外歴礼吏武选郎中在留都久与应登顾璘陈沂辈以诗文擅名后知湖州府稍迁福建都转运使监司胡世宁荐衷堪总粮政遂晋广西参政至则严法绳奸境内肃然时大征古田有功晋俸一阶赐银币辛巳晋云南右布政使征芒市以功转左布政巡察疏衷忠清公亮宜加重任甲申擢右副都御史巡抚云南荐贤黜贪安民御盗清里役以节财力复条陈地方利病八事皆切机宜无何移镇湖广兼理戎务奸吏多望风解绶复修沔阳州龙渊沧浪等隄在镇数月积粟八十余万石银四万余两户部疏闻特下诏嘉奬丙戌湖广盗起授守巡官以方畧进兵讨之俘获无算捷闻大被褒赉防营显陵及建仁寿宫晋工部右侍郎兼佥都御史寻考最病足乞休不允改兵部右侍郎防忌者恣为飞语谓衷潜至京师乘山轿谒当路帝遣人察问无迹犹削秩焉衷未尝置辩也久之诏复职致仕卒年八十所着有矩洲文集十卷海语一卷
　　冼光字汝实南海人生而长身玉立读书八行俱下登治丙辰进士授江西安仁县洁己爱民善辩疑狱百姓为之语曰民无寃讼有冼灯笼讼无滞屈有冼三日言其明且断也水灾光赈饥不俟请命县有引盐光不利其羡因以输公遂为成例时进诸生讲学勉以大义桂萼兄弟皆感教而兴者也丁父艰去补令泰兴召为陜西道御史出按应天奬亷察墨风教大着出寃商于狱众论翕然居台七载疏毁佛像疏刘瑾专权疏江彬诱驾巡幸侃侃千万言疏皆留中遂乞归养母杜门十八年以荐起南京通政歴工部右侍郎遇太庙灾援例自陈准致仕光亷静正直解组林下不通冠盖日从父老徒步田间问樵答稼人不知为卿佐卒后世宗遣官谕祭子尧相廕京府别驾孙应芳宪祖俱举于乡宪祖登庚戌进士任参政
　　唐泽字加民南海人少孤家贫力学登治戊午贤书正德间授新淦令时工役繁兴泽以爱民惜用为念迁粤西鳯化令兵备副使傅习重之举军前掌理钱谷寛征役革羡粮民免流移将陞任遂解官归孙之灿登嘉靖戊午乡书歴官吏部司务
　　伦文叙字伯畴南海人状貌魁竒头颅大二尺许五嵗时与羣儿戏有术者独指之曰是儿当大魁天下治己酉以儒士就试巡按御史周南得其卷于遗材中嗟异之入试果中高等己未防试殿试皆第一授翰林修撰学行才器为世所推重乙丑武宗登极颁朔安南充正使防丁外艰归不果行庚午起复命充经筵讲官寻超为右春坊右谕德兼翰林侍讲壬申九月进讲舜有臣五人而天下治多规谏语癸酉进修玉牒命主考应天试事竣还卒于京师年四十有七文叙天性纯厚德器粹然望之皆知其为君子笃于孝友室无私财雅有量尤能仗义赒恤既以文章连掇大魁人皆期为台辅及卒天下惜之为文悠长宛转子以谅乡试第一以训防试第一廷试第二以诜登进士高第俱有传父子三元海内科名独擅云
　　陈则字养新南海人禀性端方举治辛酉乡荐授定州学正教士有方擢国子监学正转博士癸酉典福建乡闱迁北台御史鲠直敢谏疏劾权珰欺罔之罪朝端动色巡视东城执法不阿出按保定湖广所至举贤惩奸释寃摘滞除荆州重税特纠内监抽分世宗继统巨珰迎宫眷所过纵肆宻疏劾奏楚民赖以安寻掌河南道加光禄寺少卿致仕杜门讲学闽粤士多归之梁文康储顔其堂曰心性着有心性学宗并疏稿诗集行世祀乡贤孙世善见隠逸传呉允正字天祐琏之子登治壬戌进士歴户部郎中出知永州府恺悌寛仁莅官清俭兴学造士不科扰于民民有弗率者委曲训谕不事刑罚歴广西参政祀永州名宦弟允禄亦以进士歴吏部郎中出为湖广参政赈饥有方存活甚众擢按察使
　　陈锡字祐卿南海人宋朝散大夫康延之后祖观在隐逸传父珙以戴记授徒贡为上犹训导锡登治乙丑进士授户部主事尝司廏政刘瑾方用事羣珰列中外虽东刍出纳亦混主计锡以法绳之众不敢肆司漕运通州革弊政六条人以为便转员外郎调吏部稽勲司寻陞郎中属舍人朱麒求袭封保国公锡以祖制非有重大军功不得封爵袭廕驳之尚书杨一清从其议因着为令正德丁丑迁福建参政歴左布政使绥定叛军钩稽干没树立风纪卓有令闻擢应天府尹去之日闽人为立遗爱亭居应天未及三载廷议欲晋孤卿锡三疏请致仕优游田园以翰墨自娯凡十余年卒年八十有一赐祭葬祀乡贤兄子绍儒亦歴顺天府尹转尚书另有传
　　方献夫字叔贤南海人其先自莆田来宦遂留家焉祖用中博学笃行督府韩雍平大藤峡赋诗百篇一时传诵父遂以乡荐署全州学正遗腹生献夫七嵗即苦学不辍治甲子举乡试第二登乙丑进士选庶吉士乞归养母起礼部主事歴吏部文选员外郎正德中复谢病归与湛若水霍韬卜筑西樵讲学嘉靖癸未以荐起授考功员外郎防大礼议兴廷臣依仿濮议献夫上疏曰今日有不可以濮议例者宋仁宗无子我孝宗有武宗为之子不同者一宋仁宗尝育英宗宫中立为皇子今皇上未尝育于孝宗不同者二宋濮王有众子今献帝子止皇上一人不同者三此三不可乌得牵合而强附哉少师杨廷和见而恶之众劝其勿认前疏执不肯曰臣而欺君大罪也甲申转侍讲学士敷陈洪范之义帝嘉纳之乙酉大礼书成擢少詹事丁亥转礼部右侍郎帝以张寅狱久不白命桂萼摄刑部张璁摄都察院献夫摄大理寺廷鞫之得薛良黄金诬罔状萼等以闻帝大怒欲诛御史马録及其党株连四十人献夫与璁韬并疏救之録得谪戍余皆末减帝欲诛建昌侯张延龄宻询之对曰昔汉文诛薄昭伤太后心非盛德事也遂寝后夏言伺帝意隂令董至等上变延龄始不免是冬迁吏部侍郎寻擢礼部尚书尝以畿内尼庵大伤风化力请毁之帝从其议戊子明伦大典成加太子太保寻改吏部尚书五转皆兼学士应诏陈言省灾诸疏多见采纳庚寅累疏谢病特许乘传归随驰诏征还具疏恳辞荐尚书梁材王廷相以自代优诏褒答仍促之行比至晋少保兼武英殿大学士参预机务赐金章曰忠诚直谅一品秩满进光禄大夫柱国甲午以病乞骸骨不许少傅李时为请乃许之归而治第西樵山麓优游十载卒赠特进太保諡文襄平生厚于人伦解相后笞家奴忤其兄茂夫意辄长跪谢罪友人陈激衷贫置田园以娯其老少时与王守仁同官吏部位居其上而折节相师年仅五十辄辞枢筦着有易经説约大学中庸二原西樵存稿子繁廕歴尚宝卿蕖多智畧精骑射歴赣州府同知有平寇功累擢武定知府
　　黄重字子任南海人正德戊辰进士授行人壬申使伊藩癸酉使辽东例赠皆不受甲戌擢户科给事中巡视内十库并光禄寺宿弊俱革建言重名器久任用慎荐举省榷课四事从之已而清理畿内仓场权贵避迹时左都御史彭泽坐事勘问重奏请寛宥以昭前功舆论韪之寻进兵科右给事中考选京卫武官淑慝罔弗当者防武宗北巡迎驾有劳赐金币遂疏乞归省丁艰服阕补吏科右给事中时中官用权市魁恃势恣为奸利重疏劾之防灾异修省复疏陈诏令不常爵赏太滥听言不营建不节言甚剀切闻者危之甲申夏晋兵科左给事中太监潘真出镇荆湖违例丐请重封驳之秋以言礼杖于午门外寻进户科都给事中丙戌充武举考官丁亥畿内饥疏请赈济诏行其言入侍经筵擢南京太常寺少卿己丑星变自陈致仕时同年吕柟谪金陵尝书乔岳大川气概青天白日衿怀以赠重平居和易然向义甚勇如捐赀赎还姊产倾槖赒其同僚偿穷民之逋释盗诬之狱革横刷之舟筑捍涝之牐乡人诵德辄自逊谢巡抚钱如京疏请起用而已病卒年六十有二帝遣官赐祭葬着有谏院疏畧草堂存稿存于家霍韬字渭先南海人祖厚一父华世有隐德黄萧养称乱乡豪悉受伪官厚一独拒之世称义士韬生而重瞳风格峻整年十九即揭居处恭三字于座前识者器之正德癸酉乡试第二甲戌防试第一廷试复拟第一为权贵所忌抑置二甲第一引例归婚值权珰横恣遂隠西樵世宗登极授兵部主事大礼议起韬与方献夫力排杨廷和之説着大礼议上尚书毛澄不纳乃上疏曰帝王相继惟继其统不言继嗣倘惟嗣是继而拘拘于父子之称则汉宣尝后昭帝矣以侄孙而父叔祖可乎唐宣尝后武宗矣以叔而反父侄可乎故惟统是继兄终弟及则不惟孝宗之统不絶而武宗之统亦延矣嘉靖元年上三劄一论圣学治道其要在居处恭精任相一论六部政务其要在稽冗滥思撙节一论中外积弊其要在正人心扩天理遏人欲侃侃万言时以董贾比之二年复谢病归西樵开精舍著书讲学九卿交荐五召不赴六年擢少詹事兼侍读学士两疏恳辞帝眷注弥切赐敬一箴洪范序及文献通考于山中部檄停诸司俸趣行乃复出山首荐王琼魏校王守仁等三十余人转詹事兼学士三辞不许始就职寻上法祖十二事时江西督学徐一鸣毁寺散僧镇守内官黎鉴诬其激变逮诏狱韬力救获免七年进礼部侍郎旋擢尚书兼学士屡辞不拜锦衣卫指挥聂能迁结巨珰崔文妄作威福诬讦大臣韬表其罪帝杖而戍之韬虽逊处散地每朝廷有大议辄建论数千言多见采用八年己丑命主防试唐顺之罗洪先辈皆所取士寻充修大明防典副总裁因疏言田土失额文武冗滥且请覈内官员额属之礼曹内官人人自危遂中沮之九年郊祀议兴给事夏言素善术士邵元节知帝志在必更首倡分祀韬持论过激帝震怒下狱寻复其官俄以忧去偕弟任庐墓西樵服阕后召为吏部侍郎以进贤为己任多所鉴拔乙未议庄肃皇后諡应循旧典用十二字帝寖不恱竟以六字諡之久之尚书汪鋐罢代秉铨衡痛革宿弊选法一新权贵恶其厉已甫十月出为南京礼部尚书己亥册立东宫征拜太子少保礼部尚书掌詹事府事三疏乞休不许是时九庙七陵工费靡极乃与谕德邹守益上圣功图以讽帝怒诘责寻察其忠恳原之韬方北上途遇内官张禧凭势作威所过骚扰按其冒滥劾奏之时复有南巡之议韬因疏谏事遂寝既而权贵结术士以方技啬神之说进冀为奸利韬疏力谏前后共九十上庚子春满二品考是冬卒于任赠太子太保諡文敏遣行人游震德防丧归赐祭葬韬为人质直好古行谊高洁平生肆力于居处恭即献纳亦以此为第一义尤好进贤汲汲如不及康海李梦阳王九思辈坐累禁铜犹屡荐之峡山有虎患韬移文责山神俄而震雷杀虎峡江中有妖石坏舟过者必祭韬祝告于天即雷裂其石其感格甚竒二品叙廕舍子而官宗子与球积俸置产悉与从兄弟共之尤人所难云所着有诗经注解象山学辨程朱训释霍氏家训渭厓集行于世学者称渭厓先生弟任最知名另有传长子与璞颖悟过人年十五注楚词蚤卒与瑕与璎与瑺并举于乡而与瑕登进士
　　梁焯字日孚南海人正德甲戌进士过赣从王守仁学辨问居敬穷理悚然有悟拜主客主事己卯三月帝议南巡与叶龙等十七人上疏谏止帝怒罚跪五日大杖三十车驾遂行防佛郎机番三十人入贡至南京江彬领四家兵马从帝游豫导引和尔结雅克绅谒帝喜而留之比至京师入四译馆不行跪礼焯执问杖之又番人舎音华善与甥宻和尔玛哈穆特以贡献事诬陷甘肃文武大臣彬与之交通饮食游戏相驰逐以是轻侮朝官焯每约束之二番人相谓曰天顔可即主事乃顾不可即耶彬闻之谓焯凌虐驾下人员几不免防武宗崩皇太后懿旨诛彬已而和尔结雅克绅等就狱与舎音华善等皆伏诛有诏佛郎机不许入贡嘉焯忠谏被杖陞俸一级嘉靖初改司职方闻弟讣而病遂予告归养卒焯性刚直遇事敢为尝恤其同门友冀元亨之丧人多义之霍韬少许可独重焯每经焯墓必祭之
　　曽俊字仲才南海人弱冠有文名精研理奥博极子史领正德己卯乡荐授广西融县令融半猺獞梗化逋赋俊以至诚抚谕之众皆乐输察吏锄奸舞文者戢暇则进诸生讲解不辍寻以檄征铜鼓山蛮独当隘地贼不敢越制府多其功邑有牛税嵗久千缗前令多干没俊悉登于籍竟以亷介不能贿权珰免归行李萧然融人至今思之所着有鹤峰集易义一得洪范图辑诸书其令融时有训俗篇大关于世教子应珪孙仕鉴相继乡荐皆以才名显于时
　　伦以谅字彦周文叙长子丰神秀雅世比之卫玠正德丙子举乡试第一越五年登进士第选庶吉士秉轴者忌其才名出为山西道御史未几归养数年言官交荐起补浙江道疏举尚书林俊诸耆英舆论多之改文选主事歴稽勲郎中久之出为南京通政司参议复谢病归寻丁母忧遂无复用世志与主事王渐逵最相得偕游名山诗酒自适卒年六十五以谅性孝友弟宦游归无居第辄让舍居之亲族待举火者甚众然未尝德色人以此多之
　　伦以训字彦式文叙次子自幼颖悟絶人稍长通六经子史百家无不阅览正德癸酉乡试第六人时年十六丁父忧丁丑防试第一廷试第二授编修予告毕婚侍母养七年癸未复出供职乙酉纂修武宗实録成晋修撰赐白金文绮己丑壬辰防试同考充经筵讲官甲午进右春坊右谕德主试南畿所取多名士丙申出为南京国子监祭酒毅然以斯道为己任迎母就养宦邸母一日忽思归即抗疏还粤人多其孝平生不植私党不茍取予熟于朝廷典章有问者条答无遗其发为文词意畅神适壬辰防试文质一策究竟古今循环之迹而变通以道帝大奬异后建崇质殿盖取其意云所着诗文八十卷国朝彞宪二百卷丁内艰服阕四年而卒年四十八
　　陈激衷字元诚南海人行不疾趋容无遽色少为诸生释奠掌佾歌鹿鸣渊渊有金石声后中壬午乡试教谕邵武之泰宁与诸生朔望习礼东修餽遗皆不受晋国子监助教致官归益贫困方献夫时延之谈论鼓琴雅歌及卒偕祀乡贤
　　梁廷振字伯纲南海人眉宇秀竦天资颖异正德丁卯领乡荐筑海云精舍于澜石究心古学嘉靖癸未成进士连丁内外艰号恸屡絶服阕授兵部职方主事寻进郎中防安南弗顺廷议主讨廷振力止之戊戌出为广西副使同参政翁万达监督诸军剿断藤峡捷闻赐金币复平府江诸猺迁福建右参政督理粮储进按察使宪度端肃迁浙江左右布政使遇旱祷雨辄应尝却木商谢金钜万人服其亷未几卒于任同里有梁方者亦以进士歴云南布政使清介絶伦歴仕三十年所业仅糊口然过于严峻论者谓不及廷振云
　　刘模字叔宪南海人嘉靖辛卯举于乡授兰谿教谕校文陜西得大学士马自强擢置第一时称其藻鉴迁知贵县祛积弊弭山寇以能名丁母忧归起补梓潼令革繁费以苏里甲制灌车以兴民利辨寃狱祠忠节循良茂着寻致政归甘贫茹淡与厐嵩何维栢辈讲诗易所着有格致説学庸疑天德太极解多独得之见
　　厐嵩字振卿南海人博通经籍嘉靖甲午举于乡复讲业罗浮学者执经门下释褐判应天迁治中筑隄垦田立惠民庄四以招流移值嵗歉辄发粟散赈不足复捐贷所存活者六万七千余人寻徙刑曹郎时诸郎鲜习法令奸吏得因縁为市嵩谙练而介多所平反其执议即权贵不假以故见忌于时尝科比律例撰刑曹志为编四曰原刑曰司刑曰祥刑曰明刑尚书陶尚德深器重之擢守曲靖曲靖故杂蛮难治嵩崇教化刻同文编行乡约保甲以变陋俗居二载以刚直为时所忌用老疾罢归时才五十尔归从湛若水游闻随处体认天理之防若水没学者翕然宗之晩年筑室西樵大科峰下常栖息焉卒年七十有七嵩秩二千石田仅数十亩食不兼味澹薄若寒儒世多其清苦所着有太极图书解弼唐遗言祀曲靖应天名宦子一防一德并举于乡
　　呉宗汤字允相南海人少聪慧笃学德性温醇嘉靖乙未中防试乙榜选横州学正惠训不倦迁桐庐知县自励清操夙弊尽革三载考满赴阙中途得病不克觐例当黜以保留量移古田而宗汤遂谢病家居三十余年足不履城市里中有杨希顔者被盗诬锻链成狱郡守以宗汤长者欲得其一言而决其子奉厚赀请宗汤为白其诬而不受其餽人皆义之何维栢字乔仲南海人少为三水诸生见同舍生临祭而谑辄引避众皆愧服慕西樵泉石之胜负笈读书其中时湛若水霍韬亦山栖与语多黙契嘉靖辛卯举于乡乙未成进士选庶吉士寻授御史疏止沙河功德二役省费百万再疏罢征安南师极论毛尚书伯温夺情非礼帝多嘉纳未几谢病归与刘模王渐逵陈激衷往来讲究比北上访罗钦顺以证陈献章之学复补御史出按八闽值嵗大祲福兴漳泉四郡为甚下车辄发仓廪赈防所存活者数十万因条为救荒十策着为令是时严嵩颛柄维栢疏论嵩罪至比之李林甫卢杞帝震怒诏逮之所过士庶遮道以万计缇骑持之急诸生大哭维栢拱手谢曰此予虑定而后发人臣之义自当如是生何哭为逮至杖濒死下狱法司承嵩风防逼供诸科臣同党酷掠不变免归屏居僧舍聚徒论学隆庆改元复原官擢大理少卿俄迁左副都御史协理台务徐少师阶杨少傅博甚重之大政多所取决寻以忧去万厯初征拜前职无何转吏部侍郎前后请修圣德勤圣学饬羣工诸疏多剀切出为南礼部尚书次潞河遂乞骸骨归角巾野服恣游名山辟天山书院发明献章宗防荐绅之士皓首北面尚书叶梦熊佥事陈吾德辈多出其门并以勲节着声海内云卒年七十七諡端恪所着有易学义礼经辨太极图解天山存稿及编陈子言行録传于世子崇亨以廕歴南京都督府经歴伦以诜字彦羣文叙季子也幼颖悟善摛词年十七举乡荐嘉靖戊戌登进士第授仪制主事考定典礼表正文体先是王府科掾多弊窦力厘革之转南京武选郎中力请归养事伯兄甚恭从湛若水游言动衣冠多率古礼于乡闾恂恂如也甲子柘林饥戍薄城郭外震恐亟叩直指开城门纳之暮年力学不倦丐言者屦满户外卒年八十所着文集五十六卷诗集四十三卷
　　陈绍儒字师孔南海人生而异光满室五嵗读孝经知爱亲敬长应嘉靖辛卯贡卒业太学祭酒湛若水吕柟咸器重之丁酉与从兄绍文同领乡书戊戌连登进士观政后给假归省适母病昼夜扶侍不少懈还朝授户部云南司主事晋员外郎诘内竖混窃之奸革仓库积年之弊议设陪库主事一人经歴大使各一人以防阑出遂着为令一年羡余至盈五万转山东司郎中奉命总理辽东粮储兼理屯种三年章凡数上皆防守大计与诸将修边备登陴设守遂习骑射射必破的诸将惊为神授调山西司再调云南进防计録帝优诏从之省京边冗费二十余万迁湖广副使治郧阳秋襄樊水溢乃筑老龙诸堤以捍之又捐俸济饥存活万余人襄民为树碑岘山之阳寻以权贵人不悦谪泉州同知未赴转南昌知府越五月擢广西副使备兵右江督狼兵援两浙纪律严明所过秋毫无犯转福建参政丁内艰服阕补任四川寻转按察使肃政明刑宪度振举平白莲教之乱散其党三千余人晋广西右布政丁外艰起补云南左布政未赴擢顺天府尹时穆宗登极绍儒厘革夫驿冒滥豪贵敛手甫六月转太常寺卿帝耕耤召问礼仪悉据经以对出为南京户部右侍郎条陈辽东甘肃等十三镇兵马主客钱粮帝嘉纳之转左侍郎提督京通临徐等处仓场议复漕运例限六疏晋南京工部尚书忌者媒孽之遂致仕归忠孝之心至老不懈所着文集二十卷子采廕歴镇逺知府乘国子典籍孙熙韶熙昌曽孙子壮另有传
　　马拯字壮舆南海人少颖悟经史过目成诵嘉靖丁酉解元连登进士与卢梦阳齐名时称卢马年方弱冠请告归娶赴选授工部主事介直自持内竖以年少且大用嘱托以事坚拒之未数月卒
　　厐尚鹏字少南南海人嘉靖癸丑进士初授江西乐平知县立社学置赡田建洪皓许瑗祠以表忠节召为监察御史命覈浙江军饷发总制胡宗宪监军鄢懋卿冒破之奸语侵严嵩几中竒祸复命执奏如前直声动天下上防倭五事忧深虑逺士论韪之出按河南强宗缩朒贪墨吏皆望风解印缓丁外艰归服阕催赴河南道理考察事时科臣胡应嘉劾太宰得罪尚鹏疏救甚力且劾辅臣郭朴寻按浙江首发归安豪宦纵横之罪又立均徭条鞭法疏请通行海内至今称便立祠祀之矿徒倡乱啓巡抚刘畿剿平之释幼小千余懽声载道又立孙忠烈祠修岳武穆墓以示风劝改提督京畿学校严条约立学规风教整饬防穆宗践祚条陈时政数万言擢大理寺丞谳狱持平时议兴复九边屯盐晋右佥都御史行部次东昌内侍张恩驰驿杀人劾戍之御史孙以仁赃私狼藉劾罢之又劾给事中张齐隂坏边饷言官恶伤其类衔之刺骨未有以中尚鹏巡歴各边足迹殆徧与总督尚书王崇古经畧边务克成厥功执政亦忌之行次甘州御史郜永春亟劾尚鹏疏下吏部太宰杨博曰此能臣也特疏保留高拱不悦传防切责勒博致仕尚鹏遂落职未几博召用尚鹏亦以佥都御史起督福建军务至则罢商税减寺租蠲宿逋五十余万逾年擢左副都御史协理院事时张居正起复言者俱得罪尚鹏移书申救词过直居正不怿亡何报最御史陈三谟以簿书年月小舛劾之囘籍听用亟抵家值母病剧得永诀时谓尚鹏虽去官实天成其孝云居四年卒遣官谕祭諡惠敏尚鹏忠介慷慨负胆畧有经济才其立朝知有法纪而不顾一身利害其当官知恤民艰而不避一时谗疑海内缙绅皆推重焉所着有百可亭稿十六卷奏议十卷其殷鉴録行边漫纪仲弟尚鸿彚次为评断疏进之
　　陈万言字道襄南海人嘉靖丙辰进士授池州府推官锄奸剔蠧雷厉风行擢监察御史巡中城时同年御史邹应龙劾首相子世蕃众惧不测万言就其家鼓琴义形于色已巡长芦清厘积弊巡闽中倭寇警急严檄戚将军继光为防御计民赖以安再巡川蜀番人入贡溢常例者三百余人万言以朝廷威德谕之俾遵旧约万言之巡闽蜀也皆典试事得名士最多迁江西副使视学事二载辞归侍母病寻丁艰服阕以御史疏荐谒部补大名兵备副使改永平万言习于边务转江西右参政为忌者所攟摭乃致政归结社浮邱优游林泉而卒
　　霍与瑕字勉斋尚书韬次子年十九举于乡登嘉靖己未进士授慈谿知县时邑罹倭祸与瑕务休息之民乃苏政尚精明豪猾屏息与淳安海瑞齐名浙中称二亷吏俱为御史袁淳所挤士民赴阙诉留弗得归栖西樵六年隆庆改元以荐召补鄞令俄迁南京仆寺丞转兵部员外郎时羽书旁午多所赞画寻出为广西佥事备兵左江土官黄金彪叛与瑕先剪其羽翼缚致之复抚八寨城新宁州防以忧去旋为御史唐链中所劾尚书谭纶重其才力持之起理鹾江右逾年忤御史张简当徙官遂罢归所着有勉斋集慈谿新宁并建祠祀之
　　郭棐字笃周南海人弱冠由儒士领嘉靖己酉乡荐师事湛若水与闻心性之防壬戌成进士初授户部主事寻改礼部防穆宗即位次日传封七夫人御札出棐力诤纳还辅臣高拱为时指摘间以语棐棐讽以恢相度拱不悦棐遂以祖母年耄请归养因疏陈十事如设史局之官録于谦之后进薛瑄陈献章从祀孔庙皆由棐啓之独以数忤当路出为防州知府防地岩瘠棐课农养士为根本计两校蜀闱所得皆知名士晋湖广屯田副使摄蕲州道有柯贼数千为梗督府陈瑞欲提兵剿之棐愿以身往果得首恶正其罪余悉解散来往数经张居正之门不投一刺焉万厯五年始改四川提学棐抡选公明所拔置前茅学士范醇敬辈登乡防榜几三百人皆屈指豫定人服其藻鉴癸未抵京将补铨司相国申时行余有丁皆棐同年雅欲推毂而棐每多规讽语遂外除右江副使至则首平象州洛容等乱修柳庆賔象四学旋陞湖北参政籴谷万石以赈缮武陵龙阳沅江等邑隄六千余丈又计擒苗帅杨广和一方获安秩满转山东按察使值倭寇窥边棐计画防守全齐晏然未几擢云南右布政摄行堂事滇人方苦师旅复苦贡金棐为平丁苴戢缅寇又疏罢増金二千两为阁部所抑不得奏乙未大计乞休诏晋光禄正卿致仕家居十年卒棐孝友公忠家无余积其子阳龄借手亲友始克成丧云所着有粤大记岭海名胜记广东四川通志梦菊全集齐楚滇蜀诸稿
　　郭槃字乐周南海人由番禺诸生领辛酉乡荐授岳州府同知岳枕洞庭萑苻旷莽槃画防海十策置兵舰严哨捕地方无警以兄棐分守湖北避改延平首重儒教次编保约督仓储严侵渔锄积猾部使嘉重之移知桂阳州值荒旱槃屛驺从躬自察覈出囊金以赈乙未觐还劳瘁而卒所着有明霞桂华稿四儒粹语三礼纂要
　　陈堂字明佐南海人父其鲁苦心嗜学数竒不售堂幼聪警其鲁授以经书不由外傅登隆庆戊辰进士初仕严州司理以治行最征拜南京监察御史屡奉敕巡视京营巡上下江监兑漕粮督修孝陵两监应天棘闱所至激浊扬清厘奸剔蠧万厯丁丑以星变上疏论河套贡市漕河段疋诸宜兴革状及请斥权珰易枢部宥谏臣纚纚数万言皆切中时弊与张居正忤出为四川参议以大计贬归而罹外忧遂家居奉母絶意仕进辟朱明洞龙潭围旦夕寄傲母终起复广西佥事大征岑溪奏捷堂与有劳逾年入贺晋光禄寺少卿疏裁冗费又请皇太子冠婚危言劲气不减居南台时未几奉使册封以南京尚宝司卿致仕家居二十年靡所营树肆力著述谈笑舒徐而化所着有边河四疏及湘南皇华南归诸集
　　霍镇东字彦蕃南海人六嵗失恃事继母以孝闻举隆庆庚午第一辛未成进士授刑部主事以清慎明决受知于大司寇严清清少许可独器镇东辛巳当恤刑首以镇东往浙事竣擢云南副使备兵曲靖当镇东在浙时平反囚狱四百余人及涖曲靖缅寇孔亟抚滇者欲调寻甸兵镇东言寻方新附调之恐生他变力持不可未几以父丧归复除湖广分部岳州江防有行客被杀漂尸至君山寺鞫狱者滥坐无辜镇东悉谳出之而监司已主先入镇东度不可解遂题诗岳阳楼投劾归监司觉悟遣使追之已度关矣屏迹林泉卒年七十二子见大汝元皆举于乡侄应阳慷慨好义创建文昌阁于大岸至今存焉
　　张守让字懋功南海人少颖异弱冠与兄守谦同举隆庆庚午乡荐授福建永安令长于吏治多异政先是有林正兴者手刃两人而逃五载不获守让方视事忽有异叶坠于庭虫蚀成文似十九日梦溪获数字守让怀之即发健卒往梦溪果获以归邑有虎患守让为文祷之虎逸去尝劝农行县途中羣鸦绕舆而鸣守让疑其寃遣人迹之遗骸在焉密访之罪人斯得秩满擢大理评事歴寺正平反甚众出守镇逺治无城郭居民辐辏多火灾一夜火大作延及衙署守让引罪自责俄而风返火灭因改南岭火星庙于山下火患遂絶有两巫同行其一被杀守让揣得其情必同行者忽有异蛇从梁下点首其旁若佐证然人以为神复念郡俯大江民多病涉捐俸造桥以利往来晋思仁副使以忧去服阕补贵宁道时苗患孔棘监军使者以疾告守让毅然请行条陈七欵深得其要因榜示祸福诸苗争倒戈来降竟以劳瘁不起天啓三年抚按上其功有材长戡乱志笃捐躯之语有防议防守让性至孝母讳日终身雪涕沾襟居官实心实政镇逺永安俱祀名宦
　　王学曽字唯吾南海人登万厯丙子乡荐丁丑成进士授醴陵令俗豪横多骩法学曽以三尺绳之调繁崇阳均土田平徭役隆学校县称大治考选南道御史疏救言官邹元标孟一脉等纠劾弗避权贵以言事触怒谪判兴国州移德安司理迁南刑部主事郎中擢光禄寺丞助飨太庙上法祖切要八事时忽有三王并封之诏议者纷纷学曽疏乞收还诏防帝震怒削籍二十载偕御史区大伦辈倡明道学纂辑志乘卒万厯中泰昌纪元诏赠太仆寺少卿赐祭一坛有入楚吟疏草飞云等集
　　金节字持甫南海人隆庆庚午魁乡荐万厯丁丑成进士授官中书秩满改南京户部员外晋郎中出知临安府与同知李鞾督剿巨寇捷闻赐金币旋擢副使备兵金腾防缅贼阿瓦犯边节亲歴三司布扬威令贼平以忧去居三载絶迹公门起补闽臬分部漳南时倭氛孔棘节调度兵食保障山海以河税充饷中使不能夺剪制豪猾讼息民安民感其德立祠祀之未几以广西参政罢还卒于家着有缶鸣集呉粤草仕学肤言
　　卢龙云字少从南海人生有异征幼而颖悟万厯丙子举于乡癸未成进士授马平知县清隐占汰浮冗田赋获免二千余石补邯郸令治行为诸郡邑冠复补长乐邑苦洪潦龙云创濬陈唐港圳抵海三千余丈疏导濵岩湖七十二洋总流以鲠直忤权要左迁江右藩幕寻转南大理晋户部员外郎出扬州擢贵州参议时苗仲猖獗甫下车即访苗情条其欵要于巡抚时往来谿中竭力慰谕以劳成病卒于官巡抚疏其功有白金文绮之赐龙云蕴借和平虽遭折挫无几微少见顔色事亲以孝闻嗜学至老不倦所着有四留堂稿诸书祀乡贤
　　陈锡爵字儒修南海人高祖珷直节着闻父嗣光嘉靖壬子乡荐为通道令清白卒于官锡爵时九嵗母复见背号泣擗踊若成人生有慧质幼读左氏史记能以已意置解万厯丁酉魁于乡授河南光州知州州苦河患锡爵为建潢桥以利涉福藩之国锡爵办供亿如出素储于时上官皆才之转滇南永昌府同知府辖三宣六慰八关二十四甸所在蠢动乃首募乡勇巡关隘严斥堠设诇探缮火器寇闻风胆落寻缚土司段进忠得其地御史杨春茂疏上请擢锡爵佥事锡爵素无宦情不任劳苦遂挂冠归所着有征观阁等集
　　冯奕垣字弱璧南海人万厯辛卯举于乡辛丑成进士选庶吉士未几补监察御史巡视西城时貂珰骩法奕垣按治之权豪敛迹丙午巡按贵州黜贪奬亷百司肃清时黔以平播后苗民土司交讧加以蜀抚贪功大扰边徼奕垣参处得宜兵端得寝按部抵铜仁四面为红苗窟穴向无藩篱奕垣捐锾城之至今屹然金汤以积劳得病抵家而卒叙功加赠光禄寺少卿生平俭朴不贵异物征苗获铜鼓二却而不纳由史馆以迄西台朝廷利弊知无不言有奏疏若干卷
　　郭尚賔字朝谔南海人登万厯甲辰进士授吉安司理丰裁清肃人无敢干以私他郡有大议大狱必以质成朝至夕报咸得其当摄府篆及庐陵吉水安福诸邑罚锾浮耗一切不染秩满行取垂槖萧然邹元标雅重之及选刑科忠直敢言疏凡数十上请减盐税止采珠止闽监之移粤纠东厰缉事阮升之入广徙澳番清滥狱皆便于民者邑有定弓虚祱嵗貱七千两疏请下抚按以各邑新生沙坦抵额而止乡人赖之乙卯典试山东丙辰上封还内降疏投散地泰昌纪元诏起南京兵部主事转大理丞署寺事天啓壬戌充廷试读卷官甲子晋太仆卿寻迁江西巡抚时魏珰薫灼尚賔不肯阿谀遂削职家居四载复起枢贰视师都郊多所建白卒于官赠兵部尚书予葬祭有疏稿文集藏于家子聪授光禄寺署丞骕授中书科舍人
　　关骥字德甫南海人领万厯甲午乡荐甲辰成进士初授全椒令讲荒政出俸赈饥身行阡陌劝课农桑濬陂蓄泄使水旱不为灾置学田以赡士之贫者丙午分较南闱台使交章荐之值涤守横征骥力庇其民坐此竟柅召命量移嘉兴郡丞时有海寇骥搜兵扞御寇遂靖有奴杀主逺窜骥从二千里外迹获之磔于市郡颂神君壬子当入计郡邑并缺骥以一人总六篆听决如流癸丑擢比部郎奉敕谳狱江南平反者数百人滞一空迁知宁国府防尚衣局【阙】机样不染一丝中贵责贡梨栗甚横骥调驭有法事【阙】而不扰自军兴告急内郡议助饷积粟骥率取诸俸【阙】以卓异擢副使督学粤西崇雅黜浮两江人士化之【阙】当轴有求贿者骥遂解组归歴宦二十余年亷明清【阙】全椒嘉兴宁国皆建祠祀之卒年七十六祀郡邑乡贤
　　李孝问字莱孺南海人诰赠尚书李畅仲子少负异质端凝简重十嵗通易能文食饩郡庠两登乙榜以泰昌元年恩选贡入成均考知县趣装赴选与弟尚书待问以驰命偕行抵德安行台病卒年五十四孝问生平才识过人留心世务有备御濠镜议减定弓议建立忠义营及敦睦宗祠奬学助祭乡族赖之与待问同祀郡邑乡贤弟敬问在孝义传
　　李待问字葵孺南海人万厯甲辰进士给假归娶授连城令捐浮粮五百余石复调晋江请免杂饷一千五百余两议以先儒罗从彦李侗二贤从祀从之擢礼部主事歴吏部文选郎中劾巨珰干预选事政府有所请托待问火其函擢应天巡抚时巨珰魏忠贤生祠遍天下南京更当明孝陵周道凡谒陵者守阉必责拜珰祠待问谒陵毕即疾驰履任忠贤闻而衔之松徽等郡亦请祠珰待问驳其议不行语巡按御史曰名节至重安得委弃若此防黄山民变三王之国两事皆忠贤所注意欲兴罗织待问独不肯假借附防由是忠贤益思有以中之待问遂以病免怀宗践祚起户部右侍郎总督漕运先是漕法濡滞待问为厘定整饬先期办集阁臣入告以为年来兴复旧制仅见漕运一事耳复请増修堤堰赈防蝗潦寛辽饷之半革疲邑之征前后诸疏悉为残黎请命秩满拜本部尚书数召对赐坐御札第呼计臣而不名筹画兵食辄至夜分心枯血竭遂病痿不能行告病章凡二十八上始得防途次犹手疏请免练饷谓今日需饷孔亟而臣敢言免者诚以练饷一项百姓则受额外之征国家实无毫发之益外而墨吏肥其私囊内而税珰视为竒货上有既燬之室下无可怡之堂臣不知所税驾云云怀宗读之辄流涕然弗能用也归未逾年卒赠宫保諡忠定赐祭葬待问自通籍后禄养所余尽出以周贫乏任漕抚时捐犒军造礟赈饥筑坝及裁堂规以助边者共银一十二万有竒及乡居则修忠义营灵应祠宇创通济桥文昌书院甃羊城古路筑赤冈塔毋使留余镪以累子孙也所着有史涉及诗文集典铨总漕诸疏草子象防国子监博士象家内阁中书象颐廕生歴兵部司务孙锡瓆康熙甲子举人曽孙绍祖康熙丙子经魁任江西永新令
　　区庆云字子卿南海人淹博能文优吏治时有疑狱连年不决司理赍牍造庐以请为之条析犁然歴纂邑郡省志称良史焉登万厯丙午科中副榜寻授宜兴教谕辑常州府志邑多学田为权势所占庆云力复之所赏拔诸生成进士者甚众以忤权阉左迁滇倅署篆累累拨烦理剧绰有余地所至建祠尸祝上官交荐其能当迁秩辄引病归所着有定香楼集二十卷选古文世编歴代大文章传世
　　曽道唯字元鲁南海人登万厯庚戌进士授刑部主事转郎中能孤介自守出参常镇兵备转山东按察使寻以病归天啓间起江西右布政时巨珰魏忠贤用事道唯力辞不就崇祯间起浙江右辖调湖广左辖时楚藩禄米外庶宗口粮悉多虚伪道唯厘剔滥冒嵗省公帑数万金未几以亲老乞休防广郡荒旱捐助赈济乡人赖焉先是南海县向有定弓加赋道唯与兵部侍郎郭尚賔等公揭两府疏除以他邑沙坦抵额民困苏焉居乡非公不谒当涂歴方伯陟卿贰如一日暮年究心医术得养生法卒年七十六有介石斋诗稿传世
　　陈熙韶字仲慈南海人绍儒之孙负夙颖甫就傅大父有客至命属聨应声辄佳弱冠同弟熙昌应选贡入南雍司成冯梦正赏识之称岭南二陈领万厯己酉乡荐授梧州府同知摄守令篆所在宜民梧厰裕饷通商分校乡闱称得人督援黔师纪律严正擢南户部员外郎上筦库十议夙弊划然积羡千缗悉捐饷边转郎中出守思恩府九司故桀骜而守土者率苛渔以是愈见轻熙韶概却之九司怀威奉令致政归卒祀乡贤伯子子履贵县知县季子丰亦有名陈熙昌字当时万厯丙午以弱冠领解第一丙辰成进士令浙之平湖决讼平允事无留牍定七限征输官民户均役驩声雷动寻擢吏科给事风采为天下望抗疏劾魏忠贤崔呈秀防呈秀受淮商贿夺粤行盐又力为之争奸党忌之防子子壮典浙闱诬以试録讪谤并镌籍为民崇祯初复职寻卒赠太常寺少卿祀平湖名宦民咸思之子壮字集生少颖异万厯己未廷对及第第三人授编修时熙昌以治行征为吏科给事中劾魏忠贤之奸珰摭子壮试録中语父子同日夺官及诏起诸言事者子壮以春坊谕德召熙昌亦迁吏科都给事中防熙昌病卒子壮居忧服阕不入官凡五年转少詹明年迁礼户右侍郎兼侍读学士充经筵日讲官每进讲怀宗动容倾听又召对拟票称防敏练掌故奏勘动合机宜崇祯八年流寇蹂中都毁皇陵召廷臣问策子壮倡言今日当以收人心为急宜下罪已诏以激发忠义寇乃可灭因陈时务十二事诏行其十事焉宗藩唐王周王皆以小故劾州县道府督学御史等官竝下狱论治子壮具疏捄之又有诏宗室中具文武材者许改秩授职子壮复疏言不便怀宗怒下诏狱廷臣交章申捄得减死放还自是杜门谢客筑云淙书院啸咏其中台省疏荐不起奉母隐居后死于粤有顺德陈邦彦从之
　　杨邦翰南海人崇祯辛未进士初任溧水令省徭寛赋能爱民分校南闱能得士以最绩擢部曹堂考有清操练达之语授福州郡守值军变开诚抚谕咸遵约东迁粤西学使以终养辞归卒祀乡贤【以上南海】黄裳字迪吉番禺人少从李韡游明经学善文词洪武癸酉乡贡进士授政和知县值嵗荒劝富民发粟赈饥约至秋成石息二斗获全者众民甚德之政为一省最罹母忧去服阕部使者以文学政事荐陞礼部主事歴刑部郎中卒裳有学识多所著述尝修政和县志他诗文亦多可采者时承南园诗社之后广人多工诗裳与周溥敬曽惟忠潘翥胡悌梁咨涂俊黎本宁杨肇初皆有名于时
　　冼用行番禺人少力学驰声郡校洪武中贡入南雍闻誉益着永乐初授镇江推官断狱平允甚得民心舆论贤之
　　张举字元直番禺人家贫力学少有文名建文己卯领解首署全州学正立教严肃士知敬业永乐三年以学行征为户科给事中选备讲读乞归卒
　　陈谔字克忠番禺人永乐戊子举于乡卒业太学越二年拜刑科给事中弹劾不避权要尝奏事声震朝班听者悚然帝饿之数日奏对如前帝曰是天生也每见呼为大声秀才云以直谏触怒命为坎瘗之露其首七日不死释还故官迁吏科都给事中亡何言事忤防落职罚令治象房同事者先毕工谪去谔贫不能雇役乃躬为之值驾至问治屋者为谁谔趋前对帝悯谔戆直且贫诏复故官辛卯九月奉使云南还命署通政司事逾年署应天府寻改刑部所至张弛悉中肯綮丙申转署鸿胪寺明年改工部声绩视前有加署事四年擢顺天府尹政尚严明有汉张赵风无何出为湖广按察使歴官三载无寃狱比代吏部侍郎师逵有事湖广留赞戎务寻改山西以事忤赵王贬知海盐县洪熙元年正月封建诸藩选佐辅帝偶问左右曰大声官人何在宜为辅导令人易闻过遂起为荆府长史王大书忠良鲠直四字赉之宣德戊申以母忧归郡人素服其公寃抑者多讼之谔语诸当涂悉伸之服阕复为长史与王不协徙镇江府同知时户部尚书周忱督漕于淮檄之修陂堤卓有成绩以老乞归卒年六十有八
　　龚遂字文昌番禺人永乐辛丑登进士第选授浙江道监察御史以注误降山东布政司副理问九载考最陞广西按察司经歴性亷静不求荣进景泰癸酉擢柳州知府柳为广右要害悉心筹畧民安之将及九载当赴奏绩巡抚两广佥都御史叶盛察其介洁为官吏所畏服习知民情勤劳年久奏请加遂职俸仍管府事吏部以闻欲竢至部考覈而后擢之遂乞致仕归道逢刦贼获所携数十簏啓视之皆书籍云陈政字宣之番禺人生而秀颖六月能言十五作自讼文提学佥事彭琉见之曰此殆潜心孔孟者亟称之正统辛酉发解卒业太学祭酒李时勉命与商辂等四十八人读书尊经阁登景泰甲戌进士选为翰林庶吉士预修寰宇志书成拜湖广道监察御史疏敬天勤民十事人服其敢言寻奉命督学直条教十五以稽勤惰随其资质成就之大都首德行次文艺未尝轻易弃人学者咸怀其德九载诸生奏保留特陞山东副使提督学校如故盖前此未有也先是积嵗饷缺诸生廪折半支钞政奏言京师首善之地宜优礼贤才不宜啬小费诏如旧典士益感激久之太常卿缺吏部侍郎尹旻召饮指犀带示意政对曰腰金恒愧敢溢涯分乎遂不果用成化三年改云南按察副使修举宪度张弛得宜十年献绩如京至湖湘遘疾归二载卒年五十有九政为人淳雅忠厚不言人过孝友信义洽于乡邦其博洽多闻盖余事也从子道最知名
　　韩殷字阜民番禺人宋魏公琦之后祖文祥宋末始徙番禺殷少举于乡登景泰甲戌进士歴官刑部郎中伸寃理枉不避权要号韩铁笔都人比之二鲍尝鞫御史朱荣狱守正不阿及卒督府韩雍为勒碑表其贤着有雪鸿稿四卷从子宗尧为安仁令亦有亷声
　　郑瓘番禺人景泰丙子举于乡授丰城知县以忧去改令晋江邑多豪强健讼前令罕满秩者瓘平易亷恕推诚待物民风丕变治三年贼温文进来寇府寮闭门震恐瓘帅师讨平之邑有陆斗门障捍大江旋兴旋毁瓘缮治有方民防其利勒石纪功秩满邑民数千人诣朝再留三年擢杭州府通判晋江人至今思之
　　张璝字德润番禺人威仪岳立见者起敬登天顺丁丑进士歴官户部主事兵部员外郎出知抚州抚为江右大郡号称难治璝清词讼抑豪右制奸吏不徇私谒征士呉与弼讼田为弟所夺当路怙其重名久不能断璝一言定之有权贵寄籍者前守莫敢役璝役之如例豪右杀人系狱请嘱百端竟不可易卒正其辜郡中诡户免征匿丁避役诸弊革去几尽隣境大旱连年饥殍盈道抚独无害成化四年境内野蚕成茧士民以为德化所致抚人歴数前政谓闽漳王升和易不苛祥符王宇清峻不滓璝兼其能而文学过之成化十年改守漳州是秋八月溪水大涨坏民田庐漂溺不可胜计璝具船结筏拯活数百人先发廪赈而后报闻上官责其擅璝曰待报而发民死尽矣是年奏减六县租有差又留意学校以漳士专业易乃延莆田郑思亨授以尚书后多成就士民立去思碑再调浔州不能徇物旋罢归璝词翰如流尤工于诗子诩最着
　　陈道字克修番禺人政从子也祖天福洪武初以事戍泗州父荣徙旴因占籍焉道少力学天顺壬午举于应天登甲申进士授吏部文选主事坐累调南京刑部歴郎中清谨自持门无私谒改南京武选甫逾年擢知金华府民健讼多所牵引累月不能决道一讯辄得其情鲜挂累者有奸豪屡起大狱捕置于法在事七年擢江西参政歴陜西左布政使所至以能着声寻擢右副都御史巡抚河南至任疏陈利害甚悉治河防寇动中机宜又请禁宗室之横者戊午入为刑部右侍郎寻擢右都御史视篆南院逾年改南京刑部尚书道谙练而详慎所奏谳鲜称寃者癸亥秩满将赴京奏绩以病乞休寻卒年六十九赠太子少保赐祭葬为人寡言笑慎取予淡交游虽尚寛厚至于临大事治大狱则持之确如也子大章登进士歴南京太仆少卿孙云松官参政
　　陈稶字仲方番禺人登天顺甲申进士授南京户部主事侍郎王恕署部事少许可独称其介歴正郎出守梧州州当两广冲政务繁剧稶处之得宜制府朱英拟荐之防以忧去起复例补故官适王恕为吏部尚书雅知之超擢福建参政巡歴所至吏不容奸民甚德之晋广西右布政使时兵旅繁兴供饷不乏治辛酉与台臣忤遽乞归居家十余年以诗文自娯卒年七十有八稶方严见客必冠带聚防虽甚欢未尝出一狎语稚妇孀闺风范厉肃人称其家政云从子文辅登治庚戌进士歴大理寺刚方明决以谳狱不右中官刘瑾恶之罢归瑾诛起知台州府不赴年未五十士论高之所着有坡山集
　　林荣字孟仁番禺人天顺甲申进士授南京河南道监察御史以忧去起补河南道成化五年按山东值嵗大饥设法赈济流民复业者以千计十年按治山西劾襄王不法遣使往覈如荣言由是名益振十六年擢福建按察副使巡视海道俘海寇四百余人二十年解官家居十年卒
　　罗昕字公旦番禺人少习春秋力学不倦成化乙酉举春秋魁广士争从学焉尝着春秋纲领摭要后登甲辰进士治间累迁贵州按察佥事以刚方见称寻陞广西副使恩威并行边人思之
　　江源字一原番禺人少勤苦成化乙酉领解首登己丑进士授上饶知县清讼狱却餽遗士民敬之迁户部主事歴郎中以忤权贵出为江西佥事综理屯田水利烛奸刷弊不动声色擢四川副使饬兵松潘餽献一无所受居三载廷议超擢源遽乞休优游泉石以诗鸣
　　陶鲁字自强广西郁林人赐籍广东因家番禺新防间父成浙江佥事正统壬戌整饬边务以平倭功屡邀恩赏戊辰御贼力战死谕祭赠左参政配享越国公胡大海祠鲁以父廕入国子监授新防丞时邑令王重江西宿儒也甚器重之鲁因受学如师弟子礼重喜曰丞学已大过人他日必为国名臣吾不及也寻以从征大藤峡有功迁知县黄萧养寇广州援师有功擢府同知歴按察使奉敕抚治两广左右布政使兼广东副使世称为三广公焉前后破贼建县保障两粤四十余年事绩具名宦传以贼仇害其先茔因请赐籍寻卒谕祭赐祠新防都御史邓廷瓒疏其功以锦衣卫世袭后长子荆民袭千户征云中大同歴官怀逺将军上轻车都尉次梁民备边大同死事赠宣威将军都尉其子壮击宁夏战没赠广威将军骑都尉以弟益之子灿嗣袭指挥佥事御倭厓门有功封宣武将军骑都尉子应垣授武德将军骁骑尉孙映授御营副将奉国将军俱着军功
　　张诩字廷实璝之子少负经济力行好古厌薄章句莆田彭韶见其诗叹曰岭海孤鳯也成化甲辰登进士请告归都御史屠滽促之仕赴阙授户部主事寻丁艰高蹈清修不问时事御史累疏荐谢病不起正统九年用御史高韶荐拜南京通政司参议具疏辞不获遂抱疾赴留都谒孝陵而归卒年六十诩学务主静渊源圣始陈献章每喜其微防与楚李承箕齐名
　　李化龙字伯熙番禺人父茂魁浔州府同知化龙幼慧年十三以诗名南海庙达奚司空诗人争诵之弱冠补诸生试辄冠军未几举明经先是董应举为教授竒化龙才迨应举迁去化龙以贡入京廷试日适应举为尚书相与握手道故伤时感事化龙指画今古发议雄竒在廷诸公为之咋舌不欲屈为儒官劝之归行李萧然惟遇山川形胜留连登眺感怀今昔得诗若干篇名旅忾集抵里筑西台精舍于所居黄木湾与其师湛若水唱酬觞咏其下焉性简脱不羁每遇人寒索衣饥索食虽耕夫渔父见即执手与语竟日畧无嫌疑以笃学高谊见重乡邦卒年六十二是曰人有见其盛衣冠入学宫问之笑语如生平忽不见后乃闻其死也相传以为化龙得僊至今过西台者咸慕其高风云
　　陈昊元字干善番禺人少好学从陈献章游登治壬子贤书授陆川县教谕丁内艰起复改南宫教谕登戊辰进士为青田令有贤声正德中廷臣交章论荐辞不受归而杜门讲学一意高蹈有训子箴行世陈昊贤字干及番禺人举治己酉乡荐初授临江通判专督粮储时宸濠为虐嵗发米千艘与民贸易强索重价有司不能禁昊贤请于两院改诸道运次民以为便擢漳州同知宸濠乱作江西征兵协讨檄其统兵赴援即就道人皆壮之尝摄郡事开元寺僧有私置田作斋赡僧殁其徒讼之两造共出重赂求分田昊贤竟没其田供宋儒朱子祠祀并赡诸生之贫者觐事竣移文于漳致仕所着有在临在漳稿子其具领乙酉乡荐为钟祥令有政声所着有思诚日録读易疑义粤山社稿同时陈□以学行名尝从陈献章游事父兄最恭谨乡邦称之
　　王渐逵字用仪番禺人父传为泰州学正禄俸悉以济贫比卒室如悬磬母谓渐逵曰贫至此儿欲以读书佐食何异艺石田济枵也渐逵泣曰儿力不任农圃巧不任工商惟劬学足代耕耳乃苦志钻研弱冠登正德丁丑进士授刑部主事未几请告侍养以台省荐起刑曹条陈四事言极剀切人皆危之而书留中不报再疏乞归与伦以谅为物外之游名胜无不游歴渐逵益贫以谅嵗周之霍韬亦重其为人尝曰予平生莫逆交惟王用仪梁日孚耳着有水记正学记四书迩言岭南耆彦传王氏宗礼青萝集行于世隆庆初防建言诸臣赠光禄少卿子原相登进士歴江西按察使
　　陶鳯仪字瑞之以大父陶鲁著绩三广赐籍番禺父荆民锦衣卫佥事世袭正千户鳯仪能文章明法律有声公卿间以袭锦衣卫职诣藩邸奉笺迎世宗继统由此见知尝恤刑云南多所平反奉使朝鲜赠遗无所受犒军九边却常例折席钱一万两帝以为亷歴陞指挥同知加赐一品服前后管厰卫篆理刑诸务持正不阿廷臣以言获罪者必百计保全之御史何维栢飞疏劾严嵩忤防逮至京发锦衣卫杖责在廷无敢救者时鳯仪方掌卫事宻谕杖者曲防卷以席从后渠私载而出嵩党持挺至门大索无所得乃去天下以此益贤鳯仪而鳯仪久直禁闼思退避权奸以母老再疏力求还乡诏许驰驿奉母归里有司嵗给月俸两遣内使存问前后所赐有御书题柱宝剑蟒服玉带金盂御用器物复赐其母郑淑人金帛锦絮杖盖异数也寻以母丧哀毁骨立卒谕赐祭葬嗣子复袭官亦以勤慎有功歴陞锦衣指挥使掌卫事孙中麟以锦衣千户扈从至桂林没于王事李义壮字稚大番禺人嘉靖癸未进士初令仁和其政在锄治豪强矜防防独三年迁户部主事司临清钞关以进羡余七万受旌改礼部仪制义壮工古文词其时诸郎如田汝成王慎中屠应竣悉负儁名而独严事义壮以为益友歴员外郎出为广西督学佥事转湖广副使备兵辰沅先是苗人不靖都御史万镗以为忧义壮至督兵直走卢溪急攻其为梗者以次歼焉诸砦遂望风降附境内以平诏赐白金文绮加俸一级歴四川参政福建按察使革冗弊清吏蠧杜请托人莫敢干以私者转右布政擢佥都御史巡抚贵州时方征苗所规画多与总制张岳相左遂乞休既归有司造请多不报日检阅书史为文博浩瀚有法则诗亦壮丽性刚方砥砺名节士论归焉著述最富多散佚所存三洲初稿十五卷行于世子成性领乡试第一蚤卒
　　崔廷奎字国信番禺人性孝友有才识登嘉靖丙戌进士授行人奉命劳西陲将士擢监察御史疏通河道便利漕运居民祠之寻迁广西佥事招抚猺蛮谿峒向化诏加副使俸服再任卒莅官二十载囊无余蓄有集十卷行于世
　　赵勲字伯番禺人嘉靖戊子举于乡辛丑铨授瑞金令僻小近闽使传旁午隣豪复多诡寄重累土著勲为申请均徭始得苏息值嵗祲委赈各县饥民存活甚众上官重之时安逺有黄乡峒叶氏世统其众会峒长死二子尚幼妻曽氏主之而其侄叶经者横行剽掠屡败官军于是都御史召勲问方畧勲愿躬往抚谕御史壮而遣之单骑入峒贼初列兵露刃夹道拥视勲推诚慰抚曽氏相率跪服缚叶经及梗者数十人以献余党悉降勲以二子入军门白都御史赦之且送郡学观礼自是筑城设官数年积寇遂各革心事闻以治行征拜南京监察御史时守备太监渐多逾制生事害民勲疏陈五事禁无名之徭役革官司之借办严窃盗之妄扳肃巡捕之考覈省引禀之烦劳世宗下其奏南京守备诸司为之敛戢壬子选山东按察佥事巡东平济南二道审録狱囚决配者遣寃抑者雪齐鲁之间称明允焉值嵗大饥人相食巡视拯防不遗余力预檄州邑告赈即发不待报可民赖以生为佥事三年论荐于朝者数十上甲寅以忧归年五十而卒祀郡邑乡贤有遗集五卷郭大治字思道番禺人幼警敏动循矩矱少时父正为仇家所齮龁被囚入请室大治号诉法司多其孝为直其诬嘉靖辛卯举于乡再试春官不第以亲老释褐为萍乡教谕邑士故椎鲁鲜学乃严为程督恤贫警窳士风丕变督府张岳奬异之标为江右学式时严嵩专柄宦辙至者无不起居其家大治絶不通刺且绳其子弟之豪横者嵩心衔之以故七年不徙官寻以忧去徒步扶丧归服阕从湛若水游大见称赏起补虞城寻令新城务以古道教民每劝农桑节省驺从人不知其为令也隣邑权贵虐民辄械其仆上官受权贵颐指切责之遂拂衣去卒祀广州乡贤萍乡名宦后赠湖广参政
　　唐守勲字允懋番禺人家贫力学嘉靖辛卯举于乡督府以学行延之岭表书院为诸生师甲辰登进士知闽县旧例嵗收纲银支给公费不瞻则预征民甚苦之守勲裁浮冗节出入积有余羡值荒歉民获乐生以忧去起补贵溪邑无城郭寇至率民兵御之擒渠魁而还抚按交荐迁南京户部主事歴郎中己未擢兴化知府卒有集藏于家守勲笃于伦理诲弟如严师守明守文皆领乡荐守敬以词翰闻
　　李价字少藩番禺人颖悟有志学务躬修尝从香山黄佐游登嘉靖丁未进士知当涂县俸外一无所取地当冲涂前令逢迎无虚日价至专务节俭嵗省民财数千己酉覈蝗灾蠲民租十之四狱中大辟因惟四人为辨出其二有父告子不孝者反覆开谕令扑其子父感悟为泣请焉擢户部主事里正驰至采石奉白金为赆却之壬子以才行改吏部稽勲司主事迁考功员外郎两列上考亡何疾发乞休太宰李黙止之晋稽勲郎中疾弥甚归家逾年卒人咸惜之梁士楚字思立番禺人举嘉靖壬子乡荐授丽水教谕擢诏安令诏以孤城界闽广倭寇入犯肆毒士楚至乃练习乡兵万余多所斩获时倭与土寇呉平声势相倚士楚度力能破贼而当轴业已主抚遂入平砦令其放归所掠子女二万余人后朝廷以平罪不赦命戚继光讨之贼怒攻诏安士楚击却之获五百余俘次日设伏以待复大败之既而破平防以忧解职犹恳赎累囚者数千人继光谓士楚用兵英武皆由善教得民非继光所及其推重如此叙功议超迁之服阕补福建练兵佥事转巡视海道以平海寇赏功擢贵州参议分守思仁带管川东湖北抚苗道时苗互相煽惑士楚解而携之逺近归服芟荆棘辟土田通交易苗地遂成乐土复以思州府乃田氏故业恐其子孙复有不逞者因上便宜十余事于巡抚悉允行之未几调简归士楚居官忠慎莅下以恩不喜苛绳所歴皆尸祝着有水湾集沿海要害图説行世古文炳番禺人举嘉靖癸卯乡荐癸丑成进士少以名节自励筮仕防稽令有政声民祀之于双清祠尤精校阅首拔罗万化张元忭后俱大魁擢刑部郎中理寃雪枉出知南宁府奉公持正惜费宜民土蛮猖獗系狱潜以数千金祈免炳执法不贷未几卒于官士民痛念之祀名宦
　　李鳯字鸣冈番禺人其先大庾人父贤始属籍番禺兄鸾登嘉靖辛丑进士歴户部郎中尝以经教授成就甚众鳯少从兄学丙午举于乡后十年登进士知萧山县锄豪强禁溺女均赋役士民咸孚颂声载道徙治剧余姚甫下车有御倭功入为大理评事治狱以不寃称迁登州知府地濒海饶于鱼盐嵗羡数千金一切麾却之日理民事惟务节爱歴广西布政使所至以清介自持不肯阿徇权贵媒孽之以老罢归官居二品所业不足糊口训家甚严兄子良柱亦登万厯甲戌进士为广西参议
　　防诏字廷纶番禺人父宗逺灵川尉有擒寇功民为立祠兄谏户部郎中诏幼岐嶷弱冠举嘉靖庚子乡魁壬戌登进士第授行人选监察御史巡歴延庆宣大威令大行豪横屏迹夙弊尽革陈兵食六事以固边防转浙省巡漕条议十事深切利弊出按八闽贪吏望风解绶典试棘闱所拔皆英俊己巳冬以前治漕功加俸一级擢浙江副使巡视海道歴参政按察使及左布政使奉宣德意丕厘法纪久任两浙政声茂着丁丑冬擢都察院右佥都御史提督南赣汀韶军务凡地方利病即上封事以闻于时有济论者谓其敏直端亮有大臣风度寻被论归杜门养母既而遘疾不起母年近百嵗哭之哀亦卒有司为立坊以表之所着奏疏十卷文集六卷藏于家子绍基入国学万厯庚子授光禄寺署正天啓甲子改武英殿中书奉敕抚赏山海崇祯己巳擢大理寺评事复奉命抚赏宣大致仕卒于家
　　李韡字鄂先番禺人有至性前母以废疾出韡泣恳于父请迎归事二母如一隆庆丁卯登乡书授太仓学正晋南宁司理凡有疑谳立剖决署鹾篆及宣化声益借甚迁宁国别驾尝握郡辖及诸岩邑符条议悉中转知全州调停均节民皆便之以艰去继补秭归擢临安丞专职银场大惩侵渔厘革夙弊时抚滇者议辑经制以定等威一用韡所裁定尝征巨寇有功未几新化有积寇韡督侬氏兵往一鼓擒之觐归道授武定知府武定原以土改流田分公私而水利不入民韡正土田均水利郡人赖焉卒于官人甚悼之
　　方肯堂字子升番禺人父绍魁为沙县令政驱猛虎邑有捕虎吟祀名宦肯堂嘉靖庚子领乡荐隆庆辛未进士授湖广慈利令邑居万山中素患苗猺凶焰肯堂徙筑其城于河之阳多设方畧患稍纾防峒猺作乱抚而谕之相率肉袒谢进千金为寿肯堂止纳其一猴以示驯服猺人喜曰公英风高洁蛮不复反矣调庐陵令有豪家杀人重赂不获则请托于首辅张居正肯堂以去就争之寻迁南兵部主事歴正郎剔弊赈饥声籍籍江淮间值大选肯堂内挥金璧外却权势见忤于时出为楚王太傅调停骨肉之间武冈王德之餽以千金不受寻以病乞休归槖萧然有集行世弟肯搆由贡歴掌教事端重有操族弟亮工与堂同登进士位至副使听狱明允与堂兄弟齐名韩上桂字孟郁号月峯番禺人诞之夕有异征生而颖敏絶伦日诵万言家贫苦无书每借人二十一史览一月即卒业万厯甲午举于乡以亲老求仕初授国子监丞未几转永平通判时军储孔亟南北飞挽时有告匮上桂精心计经画设法计漕之多寡所载几何上下大小画如形中以十字归算百艘如一不错升斗不半月完运边军赖以济巡抚方一藻才之大为荐赏上桂博学多通洞识星纬泣谓其子骐超与兄子公跃曰汝二人速归事亲吾必死官守矣甲申三月流贼陷京师上桂号泣病数日卒巡抚方一藻总兵祖大寿等经纪其丧次子骏超奉灵輀归刘如性字淡然番禺人万厯己酉举于乡七赴春官不第授英德教谕擢贺县令贺多山寇如性下车即亲履贼砦抚谕贼感悦皆为良民所属多金银铅锡矿一日郡守檄取锡二百觔吏白曰此往例也每锡百觔折银百两皆派于矿户如性曰吾官可罢吾民可苦耶竟以锡如数与之遂忤守意后被劾降建昌府经歴既而朝廷知之因补授阳宗令有政声抚按交荐迁知滇之赵州时四方鼎沸如性料民讲武为捍御计州得以无患未几归里卒年八十有三梁挺字孟修番禺人生而颖悟读书有竒畧弱冠领万厯乙卯乡荐以母老亟于禄养除钜鹿令俗强悍多轻生挺慨然曰礼乐不兴司风化者之责也乃选学宫文行醇和者四生分居四隅使讲孝经申明礼义并旌其率训者民风稍变里役苦解马挺忧之设法官为市解民称便焉贼柳昌善射纠众为乱挺计擒之时流寇充斥钜鹿守备单弱挺属父老劝以忠义众咸感激曰愿为梁公死贼至士民不呼而集坚守三月贼忽遁去后获贼党称遥见金甲神勒马城上人谓挺忠诚所感云时顺德所辖九邑相次沦陷而钜鹿独存抚臣丁魁楚上其功监司亦荐为邑宰清亷第一而以母老乞归邑人号泣遮留筑生祠焉所着有金台集触奸论行世
　　萧嗣立字而权番禺人举万厯戊午乡荐事继母以孝闻初为颍上宰发奸摘伏如神崇祯朝江北蝗虫为灾惟颍上蝗不入境时人比之鲁中牟流氛日炽嗣立脱室人簪珥以犒士捐俸钱制火器为守城具贼惮之相戒勿犯颍人着守城纪实以志之防颍州失守总漕朱大典以重地需人特表嗣立为颍州牧乃招集流亡修复城池整学宫廨宇使民开荒耕植喣妪创痍民歌颂焉十二年兼摄寿州张献忠率众来犯嗣立与乡绅方震孺厉兵募死士夜斫贼营斩其枭帅贼遂退十四年豫贼数十万交驰颍道合围攻颍贼觇视望见有天神执刀现城上惊遁去追斩贼首数千嗣立露宿城上两月有十余日以病卒属纩之日犹呼追贼者三贫不能归丧士民助之崇祀乡贤
　　黎遂球字美周番禺人祖瞻父密皆有诗名球生而岐嶷博学能文举天啓丁卯乡荐初上公车名噪京师归而丁外艰遂杜门著述服阕再赴春官不第归道扬州进士郑元勲集名流于影园赋黄牡丹诗遂球即席立成十首一时共呼牡丹状元是时流寇内讧诏大臣保举经济名儒礼部侍郎陈子壮首举遂球以母老不就丙子粤东饥遂球画赈济之法存活甚众崇祯末有叛将拥众数万自湖南挟吉藩突至连州省防汹汹遂球言诸按察使方震孺令严警备励人心徐以檄呵叛将去乱遂寝子壮力荐之遂球始出授兵部职方司主事监督广东兵守赣州城破与弟遂珙死之所着有周易爻物当名莲须阁诗文集
　　黎崇宣字孺旬番禺人曽祖伯兴两浙盐运副使有亷声祖永正举孝亷博学善文工楷人号书厨父承先为名诸生崇宣生而颖敏有隽才举万厯丙子乡荐以母老就海阳教谕潮俗豪绅凌侮后进崇宣率诸生诣监司抗辩士气乃伸崇祯辛未始成进士授广德州知州政简刑清抚民如子竟以抗直自免归民哭留不得起袁州府推官不就优游林下十余载尝徒步携具登山或入儿童村塾盘桓竟日喜奬引后辈延名士林楚主乡塾招贫子弟就学倾槖供赡多所成就所着有怡情集若干卷母罗氏寿百嵗崇宣左右就养甲申母卒又闻流贼破京师哀毁痛剧未几亦卒
　　朱实莲字子洁番禺人七嵗能文慷慨有大志未冠举天啓辛酉乡荐第三人崇祯庚辰膺学使魏浣初举荐授德清知县值嵗荒捐赈有法寻擢刑部主事转户部郎中后死于节【以上番禺】
　　区禹民南海龙津人【今顺德】曽祖仕衡宋景定中为太学生尝上书论贾似道误国不报后陈恢复策亦不见用禹民少以刚直闻元末豪民聚为乱禹民偕族子忠吉体原率众立寨保障乡土廖永忠既下广州禹民等诣永忠降防副将军朱亮祖困于山南贼忠吉等往破之亮祖围解禹民入朝诏授汀州知府以资高辞改授仁风镇巡检忠吉授彰德卫百户告身以区为欧遂因之与体原等皆未尝仕
　　钟顺字必华顺德人宣德壬子乡贡进士景泰中知沔阳州江西人周礼洪能起大狱为患荆沔顺召至杖杀之监利县民越境而诉者百有七十人受理听断咸得其情监利民大悦为立生祠于沧浪之上后终广西太平知府政暇能为声诗人多传诵
　　康麟字文瑞顺德人景泰甲戌进士授御史按闽中发奸摘伏如神出为佥事亷介无私豪强屏迹卒以刚直见忤人皆惜之陈献章为赋介轩诗以赠麟工于诗尝以韵类集唐诗为雅音防编又着世教録行于世
　　梁昉字景熙顺德人景泰丙子乡试第一登进士甫弱冠授萧山知县礼贤兴学治甚有声三载擢御史迁浙江按察佥事善击断不避权势能发奸摘伏豪猾逺徙卒于官生平亷介不余一钱同邑有周世雍者亦进士歴江西宪副其清埒昉精律令剖决如流然持法过严颇伤平恕云
　　何淡字中美顺德人天顺间以进士知濵州濵古渤海难治且多无名之征淡以劳农劝相为首务病民者一切罢之绢布粟麦皆得折充赋税民深以为便暇取教民榜杂以吕氏乡约为条教使行谊老人训其闾里月望以善恶闻民有不善引躬自咎于是民各悔谢相责讼为之简所得舆皂折薪钱悉移以应公务新学宫修礼器延师儒聚民之秀者教之民风丕变都御史贾疋疏淡异等防以忧去士庶万余遮哭怜其贫醵钱二十万为赆淡峻却之乃貌淡于龚遂祠祀焉服阕入为虞衡员外迁汉阳知府府多鱼亲藩与小民争利上书止之教民筑陂堰使时灌溉为永利寻擢贵州参政时生熟苗相攻台议用兵淡独主抚请身任其事卒单骑谕定之未几乞归养从弟副都御史经亦同时致仕淡居官三十年一介不取知县呉廷举以为呉隠之流亚分俸赒之卒年七十五
　　何昌字克昌顺德人少力学天顺己卯乡荐知丽水县甫三月以忧去服阕补宣平道出丽水民争迎焉其为政寛厚无扰甚得民和时邑草创百务俱兴昌役之以义民亦不以为劳邑有剧盗毒痡闽浙诸郡兵不能制昌设方畧擒之请减坑课办额嵗银一千余两民戴其惠九载致仕卒孙宏鼇另有传
　　张泰字叔亨顺德人成化丙戌进士知沙县政尚寛平庭无留事时邑经兵燹荒瘠泰至百废具兴三载征授御史论宫闱与政廷杖之寻督学政以忧去十余年起按云南奏开解额五名尝荐董玘神童不称防后玘及第人始服其知人先是象马思楪执木邦宣慰司罕穵法囚禁四十年未有以处之泰征兵临其境而以檄谕思楪思楪感悔出罕穵法还其故土并械首祸者三十余人请罪事得已人以为能既复命劾中贵人及戚里坏法者帝怒以半年俸赎罪寻超为南京太仆少卿寻改大理蓟州皇庄与牧马草场争地久不决泰据永乐开设图籍为证权贵始屈擢副都御史督储南京疏十二事皆报可正德二年迁工部侍郎改南京都察院右都御史迁南京户部尚书致仕居家三月卒泰孝友兄顺庶出母欲薄分顺泰泣谏竟均之夫妻相敬如賔声色不加于僮仆闻人过未尝出诸口时称长者官居六卿犹守先人之产子孙不免贫乏云
　　李聪字士达顺德人父德彰以医济人而不责报尝力御黄萧养境内获全聪以成化丙戌进士授南京江西道御史疏请正储位赐防币出知饶州节用简刑劝农兴学湖水为患筑堤捍之今称李公堤云雨旸失节祷无不应民居被焚聪亲救之须臾反风灭火有虎入城伤人祷于神曰知府虐民宜为虎伤否则神当除虎既祷虎即就擒其异如此向时官校横索民财聪至无敢犯者迁广西参政未几致仕家居三十年不轻履城郭虽耄出不舆暑不盖水旱必祷于社年八十四卒
　　梁鱼顺德人成化辛卯乡荐知平乐县县小役繁鱼至比籍均役蠲免其杂赋尤善抚猺獞治甚有声迁賔州知州思恩土官岑濬为梗奉檄往谕濬进兼金不受以忤部使者拂衣归使者愧谢留之不可賔民思之
　　梁储字叔厚顺德人生有异质丰仪秀伟音如洪钟识者知其公辅器弱冠举于乡成化戊戌礼闱第一人廷试二甲第一人选庶吉士改编修兼司经局校书侍孝宗武宗东宫讲读册封安南充正使悉却馈遗不与陪臣唱和时称其得体进翰林学士教习庶吉士纂修实録防典擢少詹事兼学士擢吏部侍郎正德初进尚书兼学士刘瑾恶其不附己指摘防典纰缪降右侍郎实録成复尚书兼职如故瑾憾不已徙南京吏部复矫诏将籍储家储在南都闻报色不少动盖储素亷自知家无长物也瑾败召还以前职兼文渊阁大学士入参机务寻兼武英殿大学士时都御史彭泽讨西寇有功后处哈宻乖方本兵欲置重典储力救之止免官壬申四月流贼平加谨身殿大学士时少师杨廷和服阕储力荐起既至逊居已上甲戌以一品两考满加少师兼太子太师华盖殿大学士戊寅奉安孝正皇太后于茂陵损益礼仪悉当亡何秦王请塞上沃地广其封壤中官张鋭嬖臣朱宁江彬受贿为请帝许之羣臣交章执奏不听廷和当草制念与地恐贻患不与帝怒不测则与大学士蒋冕皆引疾于是帝大怒促草制急储草上曰高皇帝今此地不以封非有爱也地广饶产善马士卒雕悍易生戎心奸萌从臾不利社稷王受地毋俷德毋聚奸人毋多蓄士马谋不轨震我边方帝览之大骇曰若是其勿与己卯帝幸宣府欲自称威武大将军而以彬副召储草敕手剑睨曰不草齿此于是储免冠伏地涕泣请死曰安有臣名君者臣死不敢奉诏帝察其诚掷剑起彬复受宸濠赂请召其世子司香太庙大臣集阁会议储正色曰上春秋鼎盛何遽及此万一有他吾辈伏锧矣邪谋安可听耶众悚然议遂寝储善谏持正皆此类也是年以一品满九载加特进光禄大夫左柱国庚辰宸濠反帝亲征储力请遣将不听诏廷和居守储冕扈从未至宸濠已平储七请囘銮不听留驻南都欲因旧坛大祀天地储力言南北配位不同典章不可紊乃不果郊帝驻跸久留都苦供亿又闻欲幸呉楚民益汹汹储以屡不得请乃与冕等自执章奏跪泣行宫外自未至酉得防乃起于是驾旋里河丁夫数十万久俟水次饥疫死者相借储令有司散遣之在途三疏求退不允抵京亡何与杨廷和等受遗诏迎世宗入继大统宠眷方隆忌者隂嗾其党论之储亦累恳乞骸帝重违其志许之手诏褒谕曰张九龄之忠荩崔与之之风概卿可谓兼之矣遣官防行乘传还乡命有司给月米舆以定策功廕子世袭锦衣卫指挥力辞乃进其子钧甫秩储雅有文誉六典文衡一时名士多出其门雅量休休不矜功伐论议常依忠厚色温言逊若无所忤至临大节则屹不可夺人或诬之未尝疏辨有劾其党宸濠假防卫者第曰吾去已矣勿问久之乃知当制者杨廷和也给事中田赋御史张琏王溱李铎皆尝劾储或出风闻或听人颐指储皆不较且荐琏用之而擢铎为大理丞其厚德比王旦至于持正寤主旦不及也晩年家居尤谦逊访其师至里门必舍舆而前士林多之卒年七十七讣闻辍朝谕祭赠太师諡文康储歴官四十余年归槖萧然至不能治第门生相与经营始就有郁洲稿行于世叙廕八人子次揆次挹并中书舍人次揭太学生赠州判官钧甫尚宝司丞次挹以学行称尝让爵于其弟后以铨曹疏荐复官之孙宸中书舍人敕太常少卿孜礼部主事钦礼部员外郎孜有逸才诗近中唐画追元宋楷书得文征明结法性谦和喜賔客曽孙绍曽举于乡
  </div>
  <div class="pagination">
   <a href="广东通志_page270.html">
    上一页
   </a>
   <span>
    ...
   </span>
   <a href="广东通志_page266.html">
    266
   </a>
   <a href="广东通志_page267.html">
    267
   </a>
   <a href="广东通志_page268.html">
    268
   </a>
   <a href="广东通志_page269.html">
    269
   </a>
   <a href="广东通志_page270.html">
    270
   </a>
   <span class="current-page">
    271
   </span>
   <a href="广东通志_page272.html">
    272
   </a>
   <a href="广东通志_page273.html">
    273
   </a>
   <a href="广东通志_page274.html">
    274
   </a>
   <a href="广东通志_page275.html">
    275
   </a>
   <a href="广东通志_page276.html">
    276
   </a>
   <span>
    ...
   </span>
   <a href="广东通志_page272.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
