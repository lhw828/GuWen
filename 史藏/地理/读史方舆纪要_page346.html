<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 346 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 346 页/共 479 页</h1>
    <div class="content">　　○章山府治西偏。晋时有章者隐此，因名。山周二里许，两江环其阳，萧水绕其阴，南连瑞筠山，北接白牛冈诸山，郡城之西皆枕山麓，盖郡之镇山也。《志》云：章山北奠蒙阳，南罗阁笥，西朝渝水，东抱贡章，旧名富寿冈。又城南有瑞筠山，山滨江，周五里。唐僖宗时，尝产瑞竹，因名。城西南十里曰龙冈山，当驿路。又白牛冈山，在城东三里，皆坦夷。○栖梧山，在府西南三十里，绵亘数里，岩谷殊胜。《志》云：山前濒河，有石曰河皋石，昔周瑜尝憩此，今呼为河皋寨。又西南五里曰黄冈山，下为黄冈铺。

　　阁皂山府东六十里。山形如阁，色如皂，有峰六、岭四、岩二、原五，其余泉石、池塘之胜，参差不一。相传为神仙之府，《道书》以为第三十三福地。周回连亘二百余里，东北连丰城，东接乐安，南跨新淦，屹为屏障。《志》云：阁皂山前又有峡山，周九里许。○紫淦山，在府东四十里，周二十余里。峰峦高数十丈，其色紫翠，淦水经其下。又夏山，在府东北六十里，周十余里，峰峦高耸，有泉可引以溉。县东北二十五里又有云谷山，周十余里，三峰相峙。

　　银嶂山府北七十里。特立如障，周十余里，多白石，色如银。或曰：旧尝产银，官收其利，今否。又钟秀山，在府西北三十里，形如卓笔。其对峙者曰孤山，在府西北二十里，苍翠秀拔。

　　○清江在府城南，即赣、袁二江之合流也。赣水自吉安府吉水县流经峡江、新淦二县，而北至府南十里万石洲南，西会于袁水。袁水出袁州府萍乡县之泸溪，至新喻县，为渝江，东北流，至府南十里而合赣江，绕流经城东而北，谓之清江。明成化末，赣水北冲蛇溪，不复西折，止有横河一线，与袁江相吐纳，于是郡城止临袁江，直至城北二十里，二水复合，水势盖大，时有冲啮之患。又十里经清江镇，入南昌府丰城县界，是为剑江。

　　太平江府西三十五里。出新喻县蒙山之阳，东南流，为太平江，又东南入于袁江。《志》云：府西南二十八都有太平湖，俗呼大湖，有灌溉之利。○萧水，在府西五里，源出栖梧山，及府西之乌塘，合流而为萧水，绕城西北，复东北流，经清江镇而入大江。中有萧滩，亦曰萧洲。今城西四里有萧洲桥，城东有萧滩驿，皆以此水名也。

　　蛇溪府东十里。源自永泰市北五里，分江水为溪流，三十里复与江合。明成化末，赣水暴至，北冲蛇溪，遂成大川，滨溪田土被浸者千百亩，俗呼为铜锣江。嘉靖十二年，尝议塞之，不果。《志》云：赣水今半冲蛇溪，其半自府北十五里废荷湖馆分流，绕余家洲，至清江镇，复合入于江，俗呼入江处为蛇溪脑。永泰市，在府东南十五里。

　　淦水府南三十里。汉新淦县以此名。淦邑既迁，水遂属清江县，其发源自府东南茂材乡之离岭，经紫淦山，出洋湖，至清江镇，会蛇溪水，入赣江。○沉香溪，在府东五十里，即阁山水也。其左界水流会淦水，右界水流经清江镇南八九里，折而东，纡回入丰城县界，至小江口入江。

　　万石洲府南十里。赣江环其右，袁江经其左，四面滨水，平旷肥饶，岁收尝倍，因名。《志》云：洲接新淦县界，其南为南横河，亦曰上横河，地名龙窟口，即赣江会袁江之故道。洲北曰北横河，东出铜锣江口，亦曰下横河。又北即中洲也，在两江中，因名。横广十里，纵二十余里。又北与金凤洲相接，洲盖在府城东南文明门对岸江中，横亘一里，与中洲止隔小溪也。○游家洲，亦在府城南十里，袁江西来北折，洲在其右也，与万石洲相望，一名双洲。又余家洲，在清江镇上流江中，绵亘十里许，蛇溪绕其内，土可树艺，亦为贾人居货处，一名祝家洲。

　　固本堤府城东古堤也。赣、袁二水合流东下，最易冲啮。宋嘉定迄咸淳守土者，相继伐石砌为堤，水方顺道。元大德间，亦尝增修。明弘治四年及八年、十一年，相继修筑，始为完固。崇祯十五年，堤坏侵城，旋议筑治。盖缘江西岸之巨防也。又梅家堤，在府东十五里。旧有堤，明成化以后为洪水所坏，垂修垂圮，民不能田。嘉靖初，悉力修筑，始不为患。崇祯十一年，复决，寻修塞之。相近有黄家园、郭陀堆、龙潭口等堤，崇祯十二年以后相继崩坏，旋复修治。又钟家园堤，在府东南十余里。《志》云：堤当袁、赣二水之冲，修筑为艰。隆庆三年修成，复坏，以沿堤皆沙砾，易于消溃也。万历中，复尝修筑。

　　○樟树镇府东北三十里，又东北至丰城县七十里。南北药材皆集于此，本名清江镇。袁、赣二江合流十里，遂绕镇而北，镇因以名。亦谓之鹿渚。《志》云：镇即故新淦县址也。西北面江，其左则紫淦水会蛇溪水入焉。有湖绕其后，曰瓦窑湖。镇周回十里许，为门者四：北出曰大德门，迤北而东曰菜市门，正东曰东门，正西曰秀江门。先是有小溪江水灌入，与瓦窑湖通。后以水患闭塞。明洪武三年，置巡司于此，并置税课局。正德中，宸濠作乱，南赣抚臣王守仁起兵吉安，会军于樟树镇，即此。○太平市，在府西南三十里，元时有巡司，明初革。又府西南五十里有黄土市，南四十里有长蓝市，今为戍守处。

　　萧滩驿旧在城东万胜门外。明万历中，迁于城东北广济门外。又有清江递运所，在城东南清波门外。俱明初置。《志》云：递运所有二：今清波门外之所废，而永泰市之所仍旧。又金凤驿，元置于金凤洲，明初省。

　　员僚寨府西南六十里。接新喻、高安两县界，寨盖唐曹王皋所立，同员僚守之，因名。又栖梧山前有故河皋寨，阁皂山南有凌云寨。○曲水桥，在府北三十里，接高安县界，有曲水公馆。水旧自西北来，折而东北，入于清江，今堙。

　　新淦县府南七十里。南至吉安府永丰县百四十里，东南至抚州府乐安县百五十里。本秦旧县，以淦水为名，属九江郡。汉属豫章郡，晋、宋以后因之，皆治今清江县东。隋迁县治南市村，属吉州。唐因之。宋初亦属吉州。淳化三年，改属临江郡。元元贞初，升为新淦州。明初，复为县。今城周三里有奇，编户二百二十五里。

　　○制置城即今县治。《志》云：唐尝置虔吉五州巡简使于新淦。五代梁开平四年，杨吴亦置制置院于此。《五代史》：淮南既得吉州，欲遂图虔，用严可求之策，以新淦为都制置使治所，置戍兵城而守之，此即县置城之始也。宋废。元至正十二年，临江军卒刘天倡集义兵，树栅自卫。二十二年，知州王贞复修故城遗址。明正德中，县令刘天锡用石砌，为门七，后尝增修。

　　泥溪城县南四十里临江。梁末，萧勃起兵广州，逾岭而北，遣将欧阳屯豫章之苦竹滩。陈将周文育袭据芊韶，大骇退，入泥溪。文育遣别将周铁虎袭擒之，即此。○监军城，在县西十里，地名城口。杨吴置制置院于新淦，又渡江而西置监军营，因筑此城。宋绍定间废。

　　○湓山县东六十里。山有十二峰。又东十里有伏泉山，山周六十里，上有泉，飞空而下，皎如素练。《志》云：县东五十里有丰城山，山周一百里，旧名百丈山，唐天宝六载改今名。

　　小庐山县东北六十里。山周百里，上有石池，泓澄如镜。又有石泉，分飞瀑四道，汇于山麓，溉田甚众。○黄蘖山，《纪胜》云：在县西二十里，临江。县西南八十里有黄蘖馆，盖因山以名。

　　○清江在县治西，即赣水也。其上流自峡江县北流入县界，又北入清江县境，县境群川悉流会焉。○象江，在县南五十里，源出新喻县界，东流三十里，合于清江。

　　泥江水县南十里。一名泥溪，源出抚州乐安县界，流入县境二百里达于清江。泥溪城以此名。又秀溪，在县东北二十里，其流萦曲，凡八九折而达于清江。○桂湖，在县治南，一名仓池，余流亦达于清江。又太洋洲，在县北四十里大江中，近清江县界。

　　○丕山镇县东北六十里。有巡司。又县南滨江有金川驿。俱明初置。

　　新喻县府西百二十里。西至袁州府分宜县七十里，西北至瑞州府上高县九十里。汉豫章郡宜春县地。三国吴宝鼎二年，析置新渝县，以渝水为名，属安成郡。晋因之。宋曰新俞。齐又讹曰新谕，而县治不改。梁、陈因之。隋平陈，省入吴平县，旋复置，属袁州。唐武德五年，分置西吴洲。七年，省州入县，仍属袁州。天宝以后，又讹为喻。宋淳化三年，改属临江军。元元贞初，升为新喻州。明仍为县。《城邑考》：县城宋靖康初筑，后湮废。明正德中，因旧址筑土城，后尝营葺，周不及三里。今编户二百六十七里。

　　○新喻旧城县南三里。《志》云：袁江南三里龙池墅有城，即故新喻城也。隋大业中，以水患迁治距村。唐武德七年，仍还旧理。大历八年，又以水患迁今治。《志》云：县治南虎瞰山上有钟山府城，隋大业初置，寻废。唐天授初，又置临梁馆于山上。今为县学。○吴州城，在县北四十里。唐初析新喻为吴州，以距村为州治。武德七年，废州入县，时县尚治距村也。

　　吴平废县县东百里。后汉中平中置汉平县，属豫章郡。三国吴改曰吴平，晋宋以后仍属豫章郡。隋开皇十一年，省入宜阳县。○治平废县，在县北八十里。唐武德五年置，属吴州。七年废。又广丰废县，在县北八十四里，亦武德中置，寻废。

　　○虎瞰山县治南。屹临渝水，势如虎踞。又县北十里有蟠龙山，蜿蜒高峻。又铜山，在府西二十里，有铜矿，唐大历中置官场，宋初罢。○钟山，在县西四十里，西接分宜县界。裴子野《宋略》云：永嘉元年，因洪水，有一大钟从山峡流出，因名。《安成记》：钟山流水阻峻，春夏则湍γ涌沸，喷上白沙如米，两岸石上各九十余里，名曰米沙。居民每视沙之多寡为丰歉之准。《寰宇记》：水南曰南钟山，水北曰北钟山，隋钟山府之名本此。

　　蒙山县北九十里。岩奇秀，高插云汉，周回百余里，郡西境之望山也。其相连者曰宝珠岭，《志》云：岭在县北八十里。○百丈岭，在县东南七十里，亦曰百丈山。山顶阔百丈，因名。又县南八十里有绵峰，二峰相距七里许，群山环亘，如屏障然。又仰天冈，在县西北十五里，高耸数千仞，上有仰天池，岁旱不竭，登其巅，一邑之景然在望。

　　○袁江在县治南。其上流自袁州府分宜县流入界。一名秀江，亦曰渝水。《水经注》以为牵水也。东流入清江县境而合赣江。《寰宇记》：袁水在县南五十步，西至一滩，计长二里，其地险峻，号五浪滩，滩头立五浪馆。○颍江水，在县东北八十里，出蒙山之阳，合榄陂、禄陂、龙镜诸水，达于清江。《志》云：颍江上流凡八十四源，合流而东南入于渝水。

　　同水县西八十里。自分宜县之同村阁岭东流入县界，又南流一百八十里入吉安府安福县界，达于泸溪。

　　○罗溪驿在县东四十里罗坊市中。明初置。

　　峡江县府南百三十里。东北至新淦县八十里，南至吉安府吉水县百十里。本新淦县之峡江巡司。明嘉靖五年改置今县，筑城周三里有奇，编户百八十二里。

　　○巴丘城即今县治。旧《志》：在新淦县南八十里峡江之东，孙吴分石阳县置巴丘县。是也。按：汉建安五年，孙策下豫章，留周瑜镇巴丘。梁大宝二年，陈霸先讨侯景，自南康趋浔阳，屯于巴丘。由晋、宋至陈，县皆属庐陵郡。隋并入新淦。唐以后因之。明初，置峡江巡司于巴丘故城，去新淦阔绝，危溪峻岭，巨盗出没不常。嘉靖五年，守臣钱琦始建议立县，仍因峡江之名，拓巡司故址为治所，负山阻江，称为岩邑。《舆地志》：巴丘故城南有周瑜埭，始瑜入浔阳，破刘勋，讨江夏，定豫章、庐陵，遂留镇巴丘，即此。

　　石阳城在县南。旧《志》：在新淦县东南五十里，后汉永元八年，分新淦地置石阳县，属豫章郡。献帝兴平初，孙策改属庐陵郡。晋、宋以后，郡皆治石阳，遂以庐陵县并入。隋改郡为吉州，县为庐陵，而石阳之名隐。《吉安志》云：石阳城在庐陵县北六十里。或曰石阳北去新淦盖百五十里也。

　　○玉笥山县南四十里。旧名群玉峰。相传汉武帝元封五年，行巡南部，受上清于群玉之山，见有玉箱如笥，委坛中，忽失去，因改今名。《道书》为第十七洞天，第八福地。有三十三峰、二十四坛、十二台、六洞、十一亭、七源、二坞、四谷、三十六涧，其余潭石宅井坡岭名类，不一而足。又有天柱冈，高千仞，形若天柱。陶弘景《玉匮书》云：玉笥山盘踞数十里，地产稻谷肥美，宜避兵。又郁木山，《志》云：在县东南二十里，有郁木洞，即《道书》第八福地，盖玉笥之支山也。

　　宝林山县西二十里。旧《志》：在新淦县南八十里，だ隆秀胜。又鼎山，在县西三十五里。《新喻志》云：山在县南五十里，顶有泉，下注山腰，如匹练然。山盖与新喻县接界。

　　○峡江在县治南，即赣江也。自吉水县流入境，经城南而东北出，入新淦县界，江流峻急，势如三峡，故有峡江之名。○黄金水，在县南三十里，水上有黄金山。《纪胜》云：黄金水，在新淦西南百三十里，自新喻东流入断金乡，九十里而达于赣江。又有丰水，亦在县南。《志》云：水在新淦县南百三十里，自庐陵县西北流入境，达于赣江。

　　玉涧县南五十里。出玉笥山，回互纡曲，三十六涧之一也。下流入于峡江。旧《志》：玉笥山，在新淦县南六十里，玉涧在新淦南七十里。疑误。

　　○玉峡驿在县治南峡江滨。明初与峡江巡司同置，北去金川驿八十里。○沙坑寨，在县东北，明初常遇春讨熊天瑞于赣州，至临江平沙坑、麻岭、牛皮诸山寨，是也。《志》云：麻岭山，今在新淦县东八十里。

　　◇袁州府东至临江府二百五十里，东南至吉安府二百四十里，西至湖广长沙府四百三十里，西南至湖广衡州府七百五十里，东北至瑞州府三百里。自府治至布政司三百九十里，至江南江宁府二千六百里，至京师六千七十五里。

　　《禹贡》扬州地。春秋属吴。战国属楚。秦属九江郡。两汉属豫章郡。三国吴属安成郡。晋、宋以后因之。隋平陈，始置袁州治宜春，因袁山为名。大业初，改曰宜春郡。隋末，林士弘、萧铣相继有其地。唐武德五年，复曰袁州。天宝初，曰宜春郡。乾元初，复故。五代时，属于杨吴，后属南唐。宋仍曰袁州亦曰宜春郡。元曰袁州路。明初曰袁州府时龙凤十年，元至正二十四年也，领县四。今仍曰袁州府。

　　府东屏豫章，西控长沙，山水回环，屹为襟要。由江右而谋湖南，郡其必争之所也。唐末刘建锋等引兵由江西出袁州，袭取潭州。南唐时，欲并湖南，遣边镐屯袁州，密图进取。及湖南乱，镐将兵趋长沙，至醴陵，而湖南降。郡当东西孔道，所谓地有常险也。

　　宜春县附郭。汉县，属豫章郡，武帝封长沙定王子成为侯邑。后汉仍属豫章郡。三国吴宝鼎二年，改属安成郡。晋因之。宁康中，改县曰宜阳。宋、齐以后因之。隋为袁州治，开皇十八年复曰宜春。唐以后皆因之。今编户百五十里。

　　○宜阳城即今府城。相传城本汉时遗址。《图经》：隋大业末，萧铣陷郡城。唐武德四年，安抚使李大亮筑郡城，周四百八十四步，东西南面开濠，北倚江为濠。长寿二年，迁州治于城东北二百步。开元八年，复议迁州治于江北袁山之南，不果，遂展故城直南二百余步，去卑湿而就爽垲。建宁二年，尝筑罗城千五百余丈，又筑外城浚濠。其后又展城之东南面。五代唐天成三年，杨吴尝增葺，以备守御。长兴四年，复修浚。南唐时，复以砖石东南面子城。宋大中祥符间，因旧城修筑，周七里二十步，子城周一里一百二十步，北枕秀江，三面为濠。建炎初，复增修之。开禧中，又复增治。其后相继缮修。元至正十二年，为徐寿辉将欧祥所据。二十二年，城归于明。洪武四年，又加修筑。天顺七年，水溢城圮，寻修复之。弘治六年至正德七年、九年、十五年，皆经葺治。嘉靖以后，复屡修筑，有门四，城周八里。

　　○袁山府东北五里。峰峦秀拔。晋隐士袁京居此，因名。其北曰小袁山，回耸相对。又震山，在府东十里，一名马鞍山，山下有岩幽晦深险。唐卢肇《记》：其山本名呼冈，在城东方，望之正若冠冕，同麓异峰，四首相属，两仰成形，如画震卦，因易其名。又东十里曰雕山，高百丈，周二十里。○坤长山，在府西南七里。山自坤方来，连亘甚远。一名旗山。

　　仰山府南六十里。周数百里，高耸万仞，绝高处可仰不可登，因名。盖州之镇山也。其最胜者曰集云峰，山中石径萦回，飞瀑湍驶，异人境。又小仰山，在府南三十里，亦高秀。晋邓表修炼于此，一名邓表峰，又名水晶山。○蟠龙山，在府南五十里。自山椒至巅，凡三十六曲，上有蟠龙寺，唐末南平王钟傅所建。峭壁奔湍，为一州之胜。又木平山，在府南七十里，有三峰挺秀高胜，与仰山相埒。

　　将坟山府西百里。周四十里，高三里。相传汉武帝时，有将军易者，领兵至宜春，卒于此，因葬焉。又望凤山，在府西北七十里，周六十里，高三里，中有一峰如凤。○老山，在府西南六十里。崇高峻拔，山巅飞瀑下注为清沥江，北流入秀江。

　　严岭府北五十里。山势峭拔，自下而上，有小径十八折，顶名仰公山，下有小溪，溉田甚广。相近者曰石桑岭，地多怪石，有石门，自门登岭，凡百余丈，上有民居。又五虎岭，在府北六十里，五岭相连，形势如虎。○大军岭，在府西北九十余里，周回十五里，山腰有泉，名水浆湖，相传隋末战场也。

　　南源岭府东四十里。岭凡五，俗称南源五岭。又涧布岭，在府南六十里，与吉安府安福县接界。宋嘉定四年，尝于此置寨，以遏郴寇。又分水岭，在府东南六十余里，与严营山寨相近，皆防扼峒寇之所。○将岭，在府西百余里，上有黄王寨。又四望岭，在府西南七里，高可四望。《志》云：府东十里有羊角峰，双耸如羊角，一名双箭峰。又耸翠峰，在府西三十里，峻壁孤峙平原之上。

　　万胜冈府东五里。五代梁乾化四年，淮南将崇景以袁州叛附于楚。杨渥遣柴再用讨之，败崇景于万胜冈，崇景弃州遁，是也。又牛栏峡，在府东二十里，左有金鸡山，右有银屏山，相对若栏。《志》云：袁有三峡，谓牛栏峡，与分宜之钟山、昌山二峡也。○化成岩，在府西北五里，下瞰秀江，绝顶有浮图。宋绍圣中，郡守王古所建，为登临绝胜处。又石乳洞，在府东三十里，阔数丈，深一里许，或谓之石室山。又府西三十余里有石屋山，洞深百余丈。又漠塘洞，在府北六十里。初入阔可数丈，有潭水流洞外，继入小洞渐远，一窦通明，地名带塘，距漠塘已二十余里，深不可测。乡民尝于此避寇。

　　○秀江在府城北。亦曰袁江，亦曰渝水，《水经注》以为牵水也。源发萍乡县罗霄山，东流经府西十五里，为稠江，至城下，为秀江。下流三百里，经分宜、新喻，至临江府合大江。○清沥江，在府西南六十里，源出老山，经府西三十里之巩溪，又经府西十五里之丫山，分二派：一为府西南十里之官陂水，一为古江。官陂江又分二派：一为府西南五里之司溪江，亦名沙陂江；一为府西五里之新江，又会为麟桥江，以入于秀江。麟桥江，亦在府西六里古江侧，旧傍山流，今涸为田矣。

　　仰山水府南六十里。源出仰山侧，东北流经府东北十五里广顺桥下，入于秀江。又九曲水，在府南五里，地名山口。其水萦纡曲折，经县东三十五里赤桥下，入于秀江。又鸾溪，在府西北六十里，下流亦入秀江。○东湖，在府城东，旧为名胜，岁久湮废。宋嘉定十三年开浚，今复废。府西十里又有石湖，余址仅存。《志》云：府城西又有西池，唐乾元中，刺史郑审所开，为州之胜，今亦废。

　　李渠在府城西，源出官陂口。《唐书》：袁州西南十里有李渠，引仰山水入城。元和四年，李将顺守袁州时，州多火灾，居民负江汲溉甚艰，将顺以州城地势高，而秀江低城数丈，不可堰使入城，惟南山水可堰，乃凿渠引水，溉田二万。又决而入城，缭绕闾巷，其深阔使可通舟，经城东北而入秀江。邦人利之，目曰李渠。自唐以后，守土者相继修浚，渠屡废而复治。明初，亦尝浚复，谓之西陂。又有益州塘，在城西北，亦唐元和中李将顺所筑，广三十亩。形家以为塘于州利益，故名。中有二岛，曰卧龙洲。自塘穿渠，绕州治，与李渠接，又东流经县南赤板桥，入石潭，今堙。又雷塘，在府东北七里，方三顷。或云即雷潭也，秀江所汇而成。《郡志》：潭在府东北七里，今皆堙废。

</div>
    <div class="pagination">
<a href="读史方舆纪要_page345.html">上一页</a><span>...</span><a href="读史方舆纪要_page341.html">341</a><a href="读史方舆纪要_page342.html">342</a><a href="读史方舆纪要_page343.html">343</a><a href="读史方舆纪要_page344.html">344</a><a href="读史方舆纪要_page345.html">345</a><span class="current-page">346</span><a href="读史方舆纪要_page347.html">347</a><a href="读史方舆纪要_page348.html">348</a><a href="读史方舆纪要_page349.html">349</a><a href="读史方舆纪要_page350.html">350</a><a href="读史方舆纪要_page351.html">351</a><span>...</span><a href="读史方舆纪要_page347.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
