<!DOCTYPE html>
<html>
<head>
    <meta charset="UTF-8">
    <title>关中胜迹图志 - 第 2 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>关中胜迹图志 - 第 2 页/共 29 页</h1>
    <div class="content">　　永济二渠　　龙洞渠
　　附汉未央长乐宫　　建章宫　　唐西内东内　　南内　　华清宫
　　【臣】等谨案闗中胜迹图志三十二巻乾隆四十一年廵抚陜西兵部侍郎兼都察院右副都御史【臣】毕沅所撰进也闗中为禹贡雍州旧壤黒水西河古称神臯陆海汉唐皆建都其地凡夫城郭宫室之钜丽市井风物之阜繁髙山大川之竒丽而防伟其遗闻古迹流传最多故学士大夫毎加裒辑自闗中记三辅旧事三辅黄图以下如宋敏求长安志吕大防长安图记程大昌雍录无名氏华山记李好文长安志图伍福马理陜西通志何景眀雍大记李应祥雍略南轩闗中文献志之类几及数十家体例不同未免纯驳互见我
　　国家醲化覃敷渐被西土雨旸时若庆告屡丰华岳之祠太白之湫俱仰荷
　　宸翰褒题光烛霄宇其秦汉泾渠故道亦俱次第兴脩胜迹留贻倍加生色是编举陜西廵属诸州县各分地理名山大川古迹四目考据本末荟粹诸书系之以图敬陈
　　乙览【臣】等谨为录副藏在秘书亦庸以备一统志之采择焉乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　闗中胜迹图志巻一
　　陜西巡抚【臣】毕沅撰
　　地理
　　陜西省禹贡黒水西河惟雍州【孔安国传西距黒水东据河龙门之河在冀州西故曰西河　谨按今陜西地惟汉中府兴安州商州为古梁州域余皆属雍】一统志周为王畿东迁后属秦其东境分属晋战国时秦都咸阳其东北境属魏南境属楚秦始皇并天下以京师为内史兼置上郡汉中等郡汉元年项羽以汉中为汉国分秦地为雍塞翟三国高帝都长安初置渭南河上中地郡九年复为内史景帝分置左右内史武帝改内史置京兆尹左冯翊右扶风是为三辅置司隶校尉统之又以上郡朔方【元朔二年置】西河【元朔四年置】等郡属并州汉中郡属益州后汉光武迁都雒阳以三辅属司隶诸郡分属并益州如故建安十八年罢司隶置雍州三国属魏仍曰雍州其汉中郡属汉后属魏分置梁州晋仍曰雍梁二州【晋初于长安置雍州统京兆冯翊扶风安定北地始平新平七郡梁州治汉中所领郡皆在今四川界魏兴郡则属荆州】建兴元年复都长安寻皆陷【建兴二年李雄陷汉中四年刘曜陷长安太兴二年曜自平阳徙都长安改号赵咸和四年石勒克长安永和六年苻坚据关中为前秦十一年姚苌据长安为后秦义熙十三年刘裕灭姚秦十四年夏赫连勃勃陷长安】后魏神防三年平关中仍为雍州后分置洛岐华夏北华等州正始间分置东益东夏南岐东梁及东秦北雍东雍诸州西魏徙都长安州名更易不常复增置绥丹洋三州后周武帝保定三年增置银州隋开皇二年建新都三年废郡存州大业初改雍州为京兆尹又改诸州为冯翊【本西魏废帝所置同州】扶风【本岐州】上郡【本鄜州】雕隂【本绥州】延安【本延州】朔方【本夏州】榆林【本胜州隋开皇二十年置】汉川【本梁州】西城【本金州】河池【本鳯州】顺政【本兴州】上洛【本洛州后周改商州】等郡唐仍隋都复改诸郡为州贞观元年分置关内及山南道【关内道治京兆府领鳯翔府华同商邠陇鄜坊丹延盐夏绥银宥麟胜等州唐末李茂贞又增置干耀鼎翟等州山南道开元二十一年又于山南分东西二道】后又分置鳯翔邠宁夏州山南西道诸节度使唐末废都五代因之【干耀邠岐陇鄜坊丹延九州初属岐鳯州属岐亦属蜀金州初属蜀后皆属唐梁洋二州属前后蜀】宋初曰陜西路熙宁五年分为永兴军路兼属秦鳯利州京西河东四路【宋史地理志庆厯元年分陜西沿边为秦鳯泾原环庆鄜延四路熙宁五年以熙河洮岷州通逺军为一路又以熙河等五州军为一路通旧鄜延等五路后分永兴保安军等为永兴军路秦阶陇鳯等为秦鳯路并置转运使仍以永兴鄜延环庆秦鳯泾原熙河分六路各置经略安抚司永兴军路领京兆延安府同华耀邠鄜商坊丹等州其后又增银州醴州及绥徳清平等军其鳯翔府陇鳯二州属秦鳯路兴元府洋兴二州属利州路金州属京西路麟府丰三州属河东路】南渡后陜西地入于金分为京兆鳯翔鄜延等路【京兆府路本宋永兴军路皇统二年改名鳯翔路本宋秦鳯路大定二十七年改名鄜延路治延安府又以邠州分属庆原路其兴元府金洋鳯沔等州则仍属宋利州路】元中统三年立陜西四川行省治京兆至元二十三年改为陜西等处行中书省明初仍立陜西行省洪武九年改置陜西等处承宣布政使司【有左右二使并治西安府共领八府一州又置陜西都指挥使司统诸卫所】
　　本朝初因明之旧康熙二年移右布政使治甘肃左布政使仍治西安领西安延安凤翔汉中四府兴安一州陜甘始分雍正三年升西安府之商同华耀干邠六州延安府之鄜绥徳葭三州直隶陜西布政司九年又改榆林衞为府十三年复改同州为府华州属焉耀州改属西安乾隆元年葭州改属榆林今领府六【西安同州凤翔汉中延安榆林】直隶州六【兴安商干邠鄜绥徳】州县七十有八【详见各府】
　　西安府释名通志本元西安路明因其义改为府沿革一统志自府治至
　　京师二千六百五十里禹贡雍州之域周武王都此为镐京东迁后属秦为都邑【史记秦本纪徳公初居雍献公徙治栎阳孝公作咸阳徙都之】始皇置内史汉元年项羽分置雍塞二国【章邯为雍王王咸阳以西司马欣为塞王王咸阳以东至河及翟国为三秦】寻并于汉二年改为渭南河上中地三郡【渭南即京兆河上即左冯翊皆塞国地中地即右扶风雍国地】五年定都于此九年罢郡复为内史景帝二年分置左右内史【此为左内史】武帝太初元年改右内史为京兆尹左内史为左冯翊主爵都尉为右扶风谓之三辅后汉迁都洛阳置雍州于此寻罢晋初仍置雍州建兴后歴为刘聪石勒苻健姚苌赫连勃勃所据后魏亦曰雍州京兆郡【时郡移治霸城】永熙三年迁都于此是为西魏隋开皇二年建新都三年罢京兆尹复置雍州大业三年复故唐仍隋都武徳元年又改郡曰雍州贞观元年为关内道治开元元年改曰京兆府二十一年置京畿采访使【唐书地理志唐仍隋都初曰京城天寳元年曰西京至徳二载曰中京上元二年复曰西京代宗元年曰上都】天祐初迁都洛置佑国军节度使于此五代梁改为大安府改军曰永平后唐复为西京京兆府晋罢京置晋昌军汉改永兴军周因之宋复曰京兆府永兴军节度为陜西路治熙宁后为永兴军路治金皇统二年置总管府为京兆府路治元初亦曰京兆府中统三年置陜西四川行省治此至元十六年改京兆府为安西路总管府二十三年改陜西行省皇庆元年改为奉元路明洪武元年改曰西安府为陜西布政使司治
　　本朝因之今领县十五曰长安咸宁咸阳兴平临潼髙陵鄠蓝田泾阳三原盩厔渭南富平醴泉同官州一曰耀州府城通志即隋唐京城旧址隋文帝厌长安制小召髙颎等创建新都其地在汉故城东南南直终南子午谷北枕龙首山以据渭水东临灞浐唐永徽五年筑罗城天佑元年匡国军节度使韩建改筑约其制谓之新城宋金元因之明洪武初增修周四十里门四东曰长乐西曰安定南曰永宁北曰安逺十七年建钟鼓二楼于城内东西相距半里许
　　满城通志在府城内东北隅西界钟楼
　　本朝顺治六年即故明秦藩城改筑门五
　　长安县释名三辅黄图长安本秦乡名史记始皇本纪王弟长安君成蟜汉书楚懐王封项羽为长安侯因以名县沿革一统志附郭汉高帝五年定都于此置长安县为京兆尹治王莽改曰常安后汉复旧晋为京兆郡治后魏以后因之唐为京兆府治干封初分置干封县长安二年复并入焉五代梁改曰大安后唐复旧宋金因之元为奉元路治明为西安府治
　　本朝因之
　　咸宁县释名名为天寳初改取万国咸宁之意沿革一统志附郭本周杜伯国汉置霸陵杜陵等县属京兆尹晋改霸陵曰霸城杜陵曰杜县属京兆郡后魏以霸城为京兆郡治改杜县为杜城属焉后周明帝二年分置万年县与长安并治京城建徳二年省霸城杜城二县入之隋开皇三年改曰大兴为京兆郡治唐武徳初复曰万年天寳七载改为咸宁县乾元二年复曰万年五代梁改曰大年后唐复曰万年宋仍为京兆府治宣和七年改曰樊川金又改曰咸宁泰和四年废入长安寻复置元为奉元路治明为西安府治
　　本朝因之
　　咸阳县释名三秦记咸阳秦所都在九嵕山南渭水北山水俱阳故名咸阳【元和郡县志山南曰阳水北亦谓之阳县在北山之阳渭水之北】沿革一统志治在府西少北五十里秦置县汉高帝元年更名新城七年罢属长安元鼎三年更名渭城属右扶风晋咸和中后赵置石安县苻秦兼置咸阳郡后魏移郡于泾水北以县属之隋废入泾阳县唐武徳元年复置咸阳县属雍州五代宋金因之元属奉元路明属西安府
　　本朝因之　县城通志旧在杜邮馆西明洪武四年迁今治南滨渭河周九里有竒门五
　　兴平县释名唐至徳初置兴平军于此寻改为县即以名之沿革一统志治在府西一百里周犬邱邑秦曰废邱汉为槐里茂陵平陵三县地俱属右扶风后汉以槐里为右扶风治三国魏黄初中改平陵曰始平晋初并茂陵入始平于槐里置始平郡后魏太平真君中郡废二县俱属扶风郡西魏以始平为郡治隋省槐里以始平县属京兆郡唐天授二年改属稷州大足元年还属雍州景龙四年改曰金城至徳二载改为兴平贞元中尝以神策军屯此曰兴平镇五代宋属京兆府金因之元属奉元路明属西安府
　　本朝因之　县城通志隋大业九年筑周七里有竒门四临潼县释名方舆纪要以县有临潼水故名沿革一统志治在府东五十里周为骊戎国秦为骊邑汉高帝七年置新丰县属京兆尹晋属京兆郡隋初属雍州大业初属京兆郡唐初仍属雍州垂拱二年改为庆山县天授二年属鸿州大足元年还属雍州神龙元年复曰新丰天寳三载析置防昌县七载省新丰改防昌曰昭应五代因之宋大中祥符八年避昭应宫名改曰临潼属京兆府金因之元属奉元路明属西安府
　　本朝因之　县城通志唐天寳六载建明洪武初增筑周四里门四
　　高陵县释名史记秦昭王封弟高陵君郭子章云南有奉政原高四五丈名所由昉也沿革一统志治在府东北七十里秦孝公置县汉属左冯翊三国魏改曰高陆属京兆郡晋因之寻复旧后魏熙平中复为高陆隋大业二年复曰高陵属京兆郡唐天授二年属鸿州大足元年还属雍州五代宋金因之元属奉元路明属西安府
　　本朝因之　县城通志隋大业七年建明景泰元年增筑周四里有竒门四
　　鄠县释名长安志本夏之扈国也秦改为□姚察汉书训纂扈□一也古今字耳沿革一统志治在府西南七十里本夏时扈国汉置鄠县属右扶风晋属始平郡后魏太平真君七年改属京兆郡唐属京兆府五代宋金因之元属奉元路明属西安府
　　本朝因之　县城通志隋大业十年建周六里有竒门四蓝田县释名长安志秦孝公置周礼玉之美者曰蓝三秦记县出美玉故名沿革一统志治在府东南九十里秦置县汉属京兆尹晋属京兆郡后魏太平真君七年并入霸城县太和十一年复置仍属京兆郡周闵帝于县置蓝田郡武帝时省隋仍属京兆郡唐属京兆府五代宋金因之元属奉元路明属西安府
　　本朝因之　县城通志本名峣栁城亦名青泥城晋桓温伐苻健遣京兆太守薛珍击青泥破之即此周四里有竒门四
　　泾阳县释名史记秦昭王弟悝封泾阳君苻秦置县葢以泾水在县之南也沿革一统志治在府西北七十里汉惠帝四年置池阳县属左冯翊晋初为扶风郡治苻秦又析置泾阳县后魏徙咸阳郡治池阳以泾阳属焉后周废池阳县隋开皇初郡废以泾阳县属雍州唐天授二年改属鼎州大足元年还属雍州五代宋因之金属京兆府元至元二年并入高陵三年复置属奉元路明属西安府
　　本朝因之　县城通志秦苻坚创建元至正二十七年修筑周五里有竒门四
　　三原县释名长安志前秦苻坚于嶻蘖山置三原防军以其地南有酆原西有孟侯原北有白鹿原是为三原因以名县沿革一统志治在府北九十里汉池阳县地后魏太平真君七年置三原县属北地郡永安元年于县置建忠郡后周建徳初郡废隋属京兆郡唐武徳四年改曰池阳六年改曰华池仍分置三原县属北泉州贞观元年省三原县改华池曰三原属雍州天授二年属鼎州大足元年还属雍州五代唐属耀州宋金元因之明改属西安府
　　本朝因之　县城通志县本旧龙桥镇元至元二十四年徙县治于此筑城周九里有竒门四水门二明初增筑西郭门二嘉靖三十六年筑北郭门四崇祯中增筑东郭门二
　　盩厔县释名长安志汉旧县也山曲曰盩水曲曰厔因以名之沿革一统志治在府西南一百六十里汉县属右扶风后汉省后魏复置属扶风郡后周置周南郡兼置恒州寻并废隋属京兆郡唐武徳三年属稷州贞观元年属雍州天授二年又属稷州大足元年还属雍州天寳元年改曰宜夀至徳二载复故干宁中改属干州天复初改属凤翔府五代及宋因之金贞祐四年陞为恒州元初州废县属奉元路明属西安府
　　本朝因之　县城通志本隋唐旧址周五里有竒门四渭南县释名通志县名始前秦苻坚以在渭水之南也沿革一统志治在府东一百四十里汉新丰县地苻秦置县后魏孝明帝改置渭南郡及南新丰县西魏废帝二年又改县曰渭南后周郡废隋属京兆郡唐武徳初改属华州五年属雍州天授二年于县置鸿州大足元年鸿州废还属雍州五代周显徳三年改属华州宋熙宁六年省入郑县元丰元年复置仍属华州金元因之明万厯中改属西安府
　　本朝因之　县城通志隋大业九年建元至正二十一年拓修周七里门四
　　富平县释名长安志晋徙北地郡富平县于懐徳城葢用其旧名也沿革一统志治在府东北一百二十里秦置频阳县汉属左冯翊三国魏徙置富平县于此属北地郡频阳仍属冯翊郡后魏景明元年改频阳置土门县与富平俱属北地郡西魏移北地治富平后周改曰中华郡寻罢隋大业初废土门入富平属京兆郡义宁二年复置土门县唐初二县俱属雍州贞观十七年又废土门县咸亨二年复以故土门置美原县天授二年二县俱属宜州大足元年还属雍州天祐二年于美原县置鼎州五代梁改裕州后唐废裕州二县俱属耀州金废富平县入美原元省美原复置富平县仍属耀州明万厯三十六年改属西安府
　　本朝因之　县城通志本名窰桥头元末张良弼移县治于此明正统初筑城周三里门四
　　醴泉县释名元和郡县志县有后周醴泉宫隋因以为名沿革一统志治在府西北一百二十里秦谷口邑汉置谷口县属左冯翊后汉废晋为池阳县地后魏置宁夷县属咸阳郡西魏兼置宁夷郡后周改郡曰宁秦后废隋开皇十八年改县曰醴泉属京兆郡唐武徳中省贞观十年复置天授元年属鼎州大足元年还属雍州干宁中改属干州五代后唐同光中还属京兆宋政和八年改属醴州金属干州元因之明万厯三十六年改属西安府
　　本朝因之　县城通志即古仲桥城元增筑周二里许明成化四年拓外城六里有竒门五
　　同官县释名元和郡县志苻秦于铜官川置铜官防军后魏改置铜官县周作同沿革一统志治在府治北二百五十里汉祋祤县地后魏太平真君七年置县属北地郡周曰同官隋属京兆郡唐武徳初属宜州贞观十七年属雍州天授二年属宜州大足元年改属耀州宋金元明未改
　　国初因之雍正十三年耀州改隶西安府并县属焉　县城通志后周建徳四年建明增修周四里门四耀州释名通志郭子章云州东十五里有鉴山年丰则山中有光耀如鉴州以是名沿革一统志治在府治北一百八十里汉置祋祤县属左冯翊后汉初废永元九年复置三国魏废祋祤侨置泥阳县兼置北地郡晋因之后魏太平真君七年并泥阳入富平景明元年复置仍属北地郡永熙元年兼置北雍州西魏废帝三年改州曰宜州又改郡曰通川隋开皇三年郡废六年改县曰华原大业三年州废县属京兆郡义宁二年于县置宜君郡唐武徳初曰宜州贞观十七年州废属雍州垂拱二年改县曰永安天授二年又置宜州大足元年州废还属雍州神龙元年复曰华原天祐三年以县置耀州【唐书方镇表天祐三年置义胜军节度使领耀鼎二州】五代梁贞明元年改曰崇州后唐同光二年复故【五代史职方考耀州属岐为义胜军梁改静胜唐改顺义周罢军】宋亦曰耀州华原郡属永兴路【宋史地理志开寳五年为感义军节度太平兴国初改感徳军】金属京兆府路元至元元年以州治华原县省入属奉元路明属西安府
　　国初因之雍正三年陞为直隶州十三年复改属西安府州城通志本华原县元末遭兵燹城圮明景泰初重建周六里有竒门四
　　闗中胜迹图志巻一
　　钦定四库全书
　　关中胜迹图志巻二
　　陜西巡抚【臣】毕沅撰
　　名山
　　西安府南山在西安府城南五十里一统志西自凤翔府郿县入境连亘盩厔鄠县及长安咸宁四县之南又东抵蓝田县界一名终南尚书禹贡终南孔安国传山名诗秦风终南何有有纪有堂毛苌传终南周之名山一名中南左传昭公四年晋司马侯曰中南九州之隘也潘岳闗中记中南言在天下之中居都之南也括地志中南一名太乙山一名周南山一名橘山一名楚山一名秦山三秦记终南一名地肺【唐太宗望终南山诗重峦俯渭水碧嶂插遥天出红扶岭日入翠贮岩烟叠松朝若夜复岫缺疑全对此恬千虑无劳访九仙杜审言蓬莱三殿侍宴奉勅咏终南山应制北斗挂城边南山倚殿前云标金阙迥树杪玉堂悬半岭通佳气中峰绕瑞烟小臣持献夀长此戴尧天王维终南山诗太乙近天都连山到海隅白云回望合青霭入防无分野中峰变隂晴众壑殊欲投人处宿隔水问樵夫韩愈南山诗吾闻京城南兹惟羣山囿东西两际海巨细难悉究山经及地志茫昧非受授团辞试提挈挂一念万漏欲休谅不能粗述所经觏尝升崇邱望戢戢见相凑晴明出棱角缕脉碎分绣蒸岚相澒洞表里忽通透无风自飘簸融液煦柔茂横云时平凝防防露数岫天空横修眉浓緑画新就孤撑有巉絶海浴褰鹏噣春阳潜沮洳濯濯吐深秀崖峦虽嵂崒輭弱类酎夏炎百朩盛防鬰增埋覆神灵日歊戯云气争结搆秋霜喜刻轹磔卓立癯瘦参差相叠重刚耿凌宇宙冬行虽幽墨氷雪工琢镂新曦照峗峩亿丈恒高袤明昏无定态顷刻异状候西南雄太白突起莫问簉藩都配徳运分宅占丁戊逍遥越坤位诋讦陷干窦空虚寒兢兢风气较搜潄朱维方晓日隂霰纵腾糅昆明大池北去觌偶晴昼绵聨穷俯视倒侧困清沤微澜动水面踊跃躁猱狖惊呼惜破碎仰喜呀不仆前寻径杜墅坌蔽毕原陋﨑岖上轩昻始得观览富行行将遂穷岭陆烦互走勃然思拆裂拥掩难恕宥巨灵与夸娥逺贾期必售还疑造物意固防蓄精祐力虽能排斡雷电怯呵诟攀缘脱手足蹭蹬抵积甃茫如试矫首堛塞生怐愗威容丧萧爽近新迷逺旧拘官计日月欲进不可又因缘穷其湫凝湛閟隂嘼鱼鰕可俯掇神物安敢寇林柯有脱叶欲堕鸟惊救争衔弯环飞投弃急哺鷇旋归道回睨逺枿壮复奏吁嗟信竒怪峙质能化贸前年遭谴谪探厯得邂逅初从蓝田入顾盼劳颈脰时天晦大雪泪目苦蒙瞀峻涂拖长氷直下若悬溜褰衣步推马颠蹶退且复苍黄忘遐睎所瞩才左右杉篁咤蒲苏杲耀攒介胄専心忆平道脱险逾避臭昨来逄清霁宿愿忻始副峥嵘跻冢顶倐闪杂鼯鼬前低划开濶烂漫堆众皱或连若相从或蹙若相鬭或妥若弭伏或耸若惊雊或散若瓦解或赴若辐辏或翻若船游或决若马骤或背若相恶或向若相佑或乱若抽笋或嵲若炷灸或错若绘画或缭若篆籀或罗若星离或蓊若云逗或浮若波涛或碎若锄耨或如贲育伦睹胜勇前购先强势已出后钝嗔防譳或如帝王尊丛集朝贱防虽亲不防狎虽逺不悖谬或如临食案肴核分饤饾又如游九原坟墓包椁柩或累若盆甖或揭若防豆或覆若曝鳖或頽若寝兽或蜿若藏龙或翼若鹫或齐若友朋或随若先后或迸若流落或顾若宿留或戾若仇讐或密若婚媾或俨若峩冠或翻若舞袖或屹若战阵或围若搜狩或靡然东注或偃然北首或如火熺焰或若气饙馏或行而不辍或遗而不收或斜而不倚或弛而不彀或赤若秃鬝或熏若柴槱或如拆兆或若卦分繇或前横若剥或后断若姤延延离又属夬夬叛还遘喁喁鱼闯萍落落月经宿訚訚树墙垣巘巘架库廏参参削剑防焕焕衔莹琇敷敷花披萼闟闟屋摧霤悠悠舒而安兀兀狂以狃超超出犹奔蠢蠢骇不懋大哉立天地经纪肖营腠厥初孰开张黾俛谁劝侑创兹朴而巧戮力忍劳疚得非施斧斤无乃假咀咒鸿荒意无传功大莫酬僦尝闻于祠官苾芬降歆嗅斐然作歌诗惟用赞报酭宋韩琦送秋马上始见终南诗终南频月晦峰峦一雨民心万事寛救彻旱苗充歳望洗开山色与人防半天横示全秦壮积雪高连太白寒欲识众多欣幸意送秋歌舞满长安】
　　【臣】谨按终南之名于书见诸禹贡于诗见诸秦风而小雅之言南山则不一而足又有北山胡三省通鉴注关中有南山北山自甘泉连延至于嶻蘖九为北山自终南太白连延至于商顔为南山胡渭禹贡锥指云古称终南止于盩厔自秦襄公取周地为诸侯徙都于国人作诗美之以终南起兴説者遂谓终南逺接岐并以蔽迤南连属之山矣故元和郡县志自鄠郿武功以至长安万年每县皆着终南栁宗元终南山祠堂记云终南西至于褒斜又西至于陇首以迄于戎东至于商顔又东至于大华以距于关程大昌雍录云终南山横亘关中南面西起秦陇东彻蓝田凡雍岐郿鄠长安万年连绵峙踞其南者皆此一山由是终南连属所及防至八百余里而太乙武功太白胥合为一山矣其以太乙为终南者孔安国书传终南一名太一山【括地志同】汉书地理志武功太壹山古文以为终南至郦道元水经注又云太一亦曰太白山在武功县南去长安二百里不知其高防何俗云武功太白去天三百武功志复云太白山一名太乙于是四山一实数名致成聚讼今考张衡西京赋于前则终南太一薛综注二山名潘岳西征赋面终南而背云阳又云太一巃嵸李善注太一与终南别山王应麟地理通释亦云西京赋以终南太一并列唐六典又以终南太白并列明非一山至以武功为太白则后人以郦注语相比附误合为一耳【臣】备位斯土六稔于兹审眎地形旁征图籍窃谓闗中迤南一带自古统号南山而终南则止于盩厔太乙当属今之南五台汉志之垂山则武功也禹贡之惇物则太白也似此分属较为指掌了如至汉书西域传云于阗南山东出金城与汉南山相属大宛传又云南山即连终南山从京南东至华山过河东北连延至海从京南连接至葱岭万余里则更荒不可究诘矣
　　【臣】谨覆按终南一山绵亘甚逺所属岩谷以其近者而言自石鼈谷西南如长安之豹林子午诸谷鄠之云际子房万花鸡头白云将军牛首诸山大顶凌霄罗汉三阁圭峰诸峰神水高冠太平黄柏乌桑华阳曲谷皂谷直谷栗谷马谷涝谷诸谷盩厔之清凉五福石楼黒凤安乐耐山诸山太微诸峰五泉高山沈岭扫帚诸岭甘谷耿谷赤谷牛谷檀谷田谷就谷飞升西观东观团标黄谷韩谷芒谷虎谷骆谷强谷车谷韦谷诸谷又西南接郿之太白山自石鼈谷东南如咸宁之郊谷土门羊谷小义大义白道诸谷蓝田之七盘蒉山峣山全山王顺玉山诸山辋谷石门库谷采谷悟真蓝谷倒回铜谷倾谷诸谷又东南接商之秦岭其终南之阳自秦岭而西如镇安之梦谷平顶长陵白崖石马天书车轮考山栗园旬山诸山西王都家圪陡赛秦诸岭蕴谷诸谷汉隂之六面石门横山马蝗箭干诸山瘦驴龙防鱼洞诸岭石泉之五攒云雾四方诸山天竹磨儿诸岭迤西亦与洋之太白接合之皆终南也谨彚叙如右至诸岭谷中绵亘瓌竒或有闗于胜迹者仍详各州县巻中
　　太一山在西安府城西南八十里长安县界汉书地理志作太壹山三秦记太一在骊山西山之秀者也咸宁县志一名南五台延袤十里许道由石壁谷【壁一作鼈何景明雍大记谷口有白圆石其巨如屋形类鼈故名咸宁县志咸长以此分界内有景阳川梅花洞九女潭仙人迹诸胜宋张礼城南游记谷有广惠神祠西有白塔】东南竹谷入【雍大记竹谷在府南六十里一统志竹水俗谓之赤水出于媚谷】中有太乙谷【长安志一名灵母谷陆长源辨疑志俗呼为炭谷谷中有太乙峰峰上有吕公洞黄龙洞下有太乙池峰东为王案峰又东为雾岩峰】谷内有太乙湫【咸宁县志一名南山湫初在平地一日风雷移于山上都穆终南山记太乙湫一名澂源池水广数丈深丈许锦鳞浮游人莫敢触自昔祷雨咸在于是湫南有三官洞雷神洞】山顶有金华洞【都穆记有积水人不能至】山西壁有八仙洞【都穆记洞左有圆石明可鉴物谓之石镜】山麓有日月岩【上有玉泉洞抱子岩】龙泉【咸宁县志在普光寺相传无壊尊者谈经于此有龙出听故名一名仰天池】
　　【臣】谨按太一山自禹贡孔传而后汉地理志及括地志并以终南当之今攷马理陜西通志云太一者犹云第一山也今南山神秀之区惟长安县南五台为最雍大记亦云五台山太乙谷中有太乙元君湫池汉武帝元封二年祀太乙于此建太乙宫又山有太乙峰太乙池证据确凿【臣】尝亲诣近郊省视田亩周行南山北麓由留村入山登陟五台絶顶南望终南如翠屏环列芙蓉万仞插入青防旁皆巨壑深肆无景与终南不相峄属则太乙自当専属之五台不得谓之为终南矣至禹贡锥指又谓太乙垂山皆禹贡之惇物则又防汉志垂山古文以为惇物一语而误更不足据
　　龙首山在长安县北十里接咸宁县界水经注萧何因龙首山营未央宫山长六十余里头入于渭尾连樊川头高二十丈尾渐下高五六丈土色赤而坚李好文长安志图説山之余尾城南皆已湮平陂陀北出东西横亘迤逦而去名山记山西北高处为秦长乐汉未央稍东南六坡象干爻者为隋城唐西内其东为唐南内兴庆龙池之所其北为唐东内大明宫含元宣政紫宸蓬莱金銮诸殿南内东南引浐水入城为龙首渠入东苑为龙首池一名龙首原咸宁县志龙首原起终南东义谷径可数十武蟠曲西北行渐行渐濶杜陵鸿固凤栖诸原皆其横冈宜春芙蓉曲江诸苑池皆其洼下东界浐水西界樊川延六七十里一称小儿原
　　高阳原在长安县西南二十里接咸阳县界又五里为永安坡十道志秦葬皇子起冡坡北原上名皇子陂隋文帝改曰永安
　　细栁原在长安县西南三十三里汉书孝文后六年周亚夫为将军屯细栁一曰栁市游侠传万章长安人在城西栁市一曰细栁观司马相如上林赋登龙台掩细栁郭璞注观名一曰细栁聚后汉书郡国志长安有细栁聚
　　子午谷在长安县南百里长六百六十里战国策张仪説赵曰秦一军塞午道鲍彪注长安有子午谷北山是子南山是午午道秦南道也汉书王莽传元始五年秋莽通子午道从杜陵直絶南山径汉中后汉书顺帝纪延光四年罢子午道魏略建兴六年诸葛亮于南郑与羣下计议魏延曰从褒中出循秦岭而东当子午而北不过十日可到长安玉海南山大谷凡六谓子午傥骆褒斜南北分列也雍大记一名蚀中南有豹林谷一统志谷内有东防峰【一曰东明峰】宋史种放隠此【巳上长安】
　　秦岭一统志在咸宁蓝田二县南又东接商州界咸宁县志岭在县南一百五十里属县界者东西约七十里蓝田县志秦岭即南山别出之岭在县东南凡入商洛者必越岭而后达东出即蓝田闗
　　臣谨按史记秦岭天下之大阻也三秦记秦岭东起商洛西尽汧陇东西八百里岭根水北流入渭号为八百秦川通鉴地理通释秦岭北为秦山南为汉山周六百二十里葢通指终南为秦岭也今由咸宁蓝田而至商洛必经行秦岭是秦岭特南山东北一支岭耳北控全秦南通荆楚古称扼隘之地是以史记指为大阻三秦记诸书所言殊未确凿惟一统志云终南山脊为秦岭方舆纪要云南山深处高而大者曰秦岭于地理形势较为脗合
　　乐游原在咸宁县南八里龙首之横冈也汉书宣帝纪神爵三年起乐游苑闗中记宣帝立庙宇曲池之北号乐游长安志汉时立庙余趾尚存长安中太平公主于原上置亭游赏后赐宁申岐薛王地居京城之最高每正月晦日三月三日九月九日京城士女咸就此登赏祓禊【唐李频乐游苑春望诗五陵佳气晚氤氲霸业雄图势自分秦地山河连紫塞汉家宫殿入青云未央树色春中见长乐钟声月下闻无那杨花起愁思满天飘落雪纷纷李白乐游苑忆秦娥词箫声咽秦娥梦断秦楼月秦楼月年年栁色灞陵伤别乐游原上清秋节咸阳古道音尘絶音尘絶西风残照汉家陵阙】勲防坡在咸宁县南二十五里为韦杜故里宋张礼城南游记今牛头寺坡也西有龙堂坡地甚平衍中多植杏谓之杏花坪
　　神禾原在咸宁县南三十里县志下临樊川其原南起竹谷东西北行三十里入长安为潏水界断其南为御宿川长安图説原上有莲花洞唐郑驸马所居杜甫诗主家隂洞细烟雾即此
　　杜原在咸宁县东南十五里通志古杜伯国地以在秦汉隋唐都城之东又名东原汉宣帝陵在其上又名杜陵原西即韦杜二曲
　　郊谷在咸宁县东南六十里县志在炭谷东谷口有遇仙桥其上为仰天池又东为土门谷又东为羊谷又东为锡谷又东为小义谷谷内有仙人潭又东为白道谷谷内为五台山有苍鹰岭又东为大义谷长安志在县东南八十里咸宁县志大义谷近蓝田县有路通兴安龙首原发脉于此【北周庾信终南山义谷铭并序周保定二年嵗次壬午七月巳巳朔大冡宰晋国公命凿石闗之谷下南山之材维公匡济彛伦敷庶绩燮理余暇披阅山经以为终南惇物日月亏蔽杶干栝栢椅桐梓漆年代蕴积于何不有乃谋山泽之官兼引衡虞之匠东出蓝田则控灞乘浐西连子午则据泾浮渭派别八溪流分九谷铜梁四柱石闗双启青绮春门沟渠交映绿槐秋市舟檝相通蓄之则为屯云泄之则为行雨青牛文梓白鹤贞松运以置宫崇斯云屋千栌抗殿龙首干云万顷疎苗蝉鸣再熟川后譲徳山灵景从岂如运石甘泉才通栎阳之殿穿渠谷水直绕金墉之城将事未劳为功实重国富人殷方传千载因功立事敢勒山阿铭曰寥廓上浮峥嵘下镇壁立千丈峰横万仞桂月危悬风泉虚韵乗舆岭阪举锸云根八溪分注九谷通源北涵桐井南浮石门模象大壮规防百堵胶葛九成徘徊千柱桂栋凌波栢梁乗雨疏川奠谷落实摧柯事均刋朩功侔凿河】
　　凤栖原在咸宁县乐游原东长安志少陵原西北三十里皆此原县志汉神爵四年凤皇十一集杜陵故名在唐为安化里
　　少陵原在咸宁县凤栖原东太平寰宇记即汉鸿固原也通典汉宣帝许后陵顔师古曰即今谓小陵者也去杜陵十八里他书皆作少陵杜甫家焉故自称杜陵老一曰少陵也通志少陵原乃樊川之北原自司马村起至何将军山林而尽【何将军山林在长安县南二十里韦曲西今名塔坡详见巻后】相近为朱坡咸宁县志丞相朱博故里雍录坡瞰南山之胜少保杜公池亭在焉【唐李白杜陵絶句南登杜陵上北望五陵间秋水明落日流光灭逺山杜牧朱坡诗下杜乡园古泉声绕舍啼静思长切薄宦与乖暌北阙千门外南山午谷西倚川红叶岭连寺绿杨堤迥墅翘霜鹤澄潭舞锦鸡涛惊堆万轴舸急转千溪眉防萱芽嫩风条栁幄迷岸藤捎虺尾沙渚印麑蹄火燎缃桃坞波光碧绣畦日防絙翠巘陂影堕晴霓蜗壁兰斑藓银筵荳防泥洞云生片段苔径缭髙低偃蹇松公老森严竹阵齐小莲娃欲语幽笋稚相携汉舘留余址周台接古蹊蟠蛟冈隠隠斑雉草萋萋树老藤纡组岩深石启闺侵紫桂茂拂面翠禽栖冇计冠终挂无才笔谩题自尘何太甚休笑触藩羝】白鹿原在咸宁县东长安志自蓝田县界至浐水川尽东西一十五里南接终南北至霸川尽南北四十里三秦记周平王东迁有白鹿游于此原以是得名雍录南山之麓霸水行于原上至于霸陵皆此原也亦谓之霸上【霸一作灞】史记王翦伐荆始皇自送至霸上汉元年十月沛公自霸上遂西入咸阳还军霸上顔师古汉书注霸上即今所谓霸头咸阳县志原髙逾龙首居民凿井深数百尺其西南二壑为荆谷神谷神谷中有涌泉味甘冽唐时以神策军禁守日以骆驼运水大明宫醖造御酒其西北为鹞子岭【唐纥干着灞上诗鸣鞭晓日禁城东渭水晴烟灞岸风都傍栁隂回首望春天楼阁五云中】
　　铜人原在咸宁县东北灞桥北闗中记秦为金人十二董卓壊以为钱余二枚魏明帝欲徙诣洛阳到霸城重不可致今在霸城大道南通志即蓟子训与老父摩挲铜狄处【唐李贺金铜仙人辞汉歌并序魏明帝青龙元年八月诏宫官牵车西取汉孝武捧露盘仙人欲立置前殿宫官既拆盘仙人临载乃潸然泪下唐诸王孙李长吉遂作金铜仙人辞汉歌茂陵刘郎秋风客夜闻马嘶晓无迹画栏桂树悬秋香三十六宫土花碧魏宫牵车指千里东闗酸风射眸子空将汉月出宫门忆君清泪如铅水裒兰送客咸阳道天若有情天亦老携盘独出月荒凉渭城巳逺波声小】
　　长乐坡在咸宁县东北灞桥之西元和郡县志坡在浐水西岸旧名浐阪隋文帝改为长乐坡方舆纪要旧有长乐驿唐时为迎饯之所咸宁县志县北郭外又有三棱坡西亘长安即长乐之支陇也一名金銮坡【唐白居易长乐坡送人赋得愁字行人南北分征路流水东西接御沟终日坡前恨离别谩名长乐是长愁　巳上咸宁】高阳原在咸阳县东南二十里县志秦始皇作阿房宫依此与长安县接界
　　鲜原通志在咸阳县东二十里诗大雅度其鲜原苏轼注文王既克密须于是相其高原而徙都所谓程邑也毕原长安志在咸阳县北史记周本纪毕在镐东西杜中又云毕公高与周同姓武王封之于毕通典初王季都之后毕公高封焉汉书刘向传文武周公于毕亦称毕原杜预左传注咸阳县北五里有毕原元和郡县志原南北数十里东西二三百里一名毕郢赵岐孟子注近丰镐之地一名毕陌顔师古汉书注毕陌在长安西北四十里又名咸阳原雍大记咸阳原在渭水北九嵕山南咸阳县志西起武功东尽高陵其上文武成康周公太公及秦汉君臣陵墓多在焉一名咸阳北阪一名渭城北阪一名长平坂其趾为洪渎原又名池阳原又名石安原【已上咸阳】
　　黄麓山在兴平县西北一里雍胜略黄麓山东西五十里南北八里东入咸阳北阪西至武功界武水东岸扬雄甘泉赋序北绕黄山濒渭以东兴平县志即始平西原也三秦记长安城北有始平原长数百里汉时谓之北芒岩
　　马嵬坡在兴平县西二十五里孙景安征途记马嵬人名未详何代于此筑城以避难【详见古迹已上兴平】
　　骊山在临潼县南里许即蓝田北山绵亘而东五十余里汉书地理志新丰骊山在南故骊戎国三辅故事一名丽戎之山水经注丽戎之山一名蓝田其隂多金其阳多玉一名防昌山一名昭应山长安志天寳元年更骊山曰防昌七载又改曰昭应又名浮胏山水经注泠水出浮胏山山北有女娲氏谷路史女娲继兴于丽其东为东绣岭雍大记在骊山右东为玉蕊峰又东为金斧山【县志在县东南二十五里方舆纪要石罅中有石如斧金色亦谓之金谷谷中常温】金砂洞【县志在山上长生殿南】石瓮谷【雍大记在骊山半腹长安志石瓮谷冇悬泉激石成臼似瓮形因名县志石瓮谷中尽植兰蕙亦谓之芝兰谷谷上有石鱼岩其右涧为风谷】走马岭【县志在山南二十七里】又东为分水岭【巳上皆在东绣岭】其西为西绣岭雍大记在骊山左中有饮鹿槽【都穆骊山记在岭西南一名鹿饮泉今涸】丹霞泉【通志在山上老母殿前殿西南有饮济泉即潼水】牡丹沟【通志在岭西】燕子龛【县志在降圣观内】又西为石骆驼峰硙子谷【长安志在县西南七里巳上皆在西绣岭】其别麓为凤皇原【县志在县西南十五里长安志后汉延光二年凤皇集新丰西亭即此原也】鹦武谷【县志在县西南二十里唐中宗登骊山高顶寓目诗四郊秦汉国八水帝王都阊阖雄里闬城阙壮规模贯渭称天邑含岐实奥区金门披玉舘因此识皇图苏颋奉和圣制登骊山诗仙跸御层氛高高积翠兮岩声中谷应天语半空闻丰树连黄叶函闗入紫云圣图恢防县歌舞少横汾张説奉和圣制登骊山诗寒山上半空临眺尽寰中是日巡游处晴光逺近同川明分渭水树暗辨新丰岩壑清音暮天歌起大风孙逖奉和登防昌山应制诗岩磴列云旗吾君访道时干行万物覩日驭六龙迟望逺回天顾登高动睿词愿因山作夀长保防昌期　谨按骊山及温泉题咏甚富今以唐元宗以前诸诗附入名山天寳以后懐古诸作分载古迹巻内】庆山在临潼县东南三十五里唐书五行志垂拱二年新丰露台乡有山涌出武后名之曰庆山
　　鸿门坂在临潼县东十七里史记项羽本纪羽军在鸿门下沛公军在霸上相去四十里从骊山下道芷阳间行不过二十里水经注新丰县故城东三里有阪长二里余堑原通道南北洞开有同门状谓之鸿门长安志汉旧大道北下阪口名也即亭尉呵李广处【互见古迹巳上临潼】奉政原【一作奉正】在高陵县南十一里县志原自泾阳来过境尽于临潼高者四五丈泾渭之不得北徙者此原障之也长安志东西长三十里南北濶三里一名降驾原相传汉文帝自代来次高陵毘沙镇四日或云唐明皇两幸之故名
　　鹿苑原在高陵县西南三十里三辅黄图安陵有果园名鹿苑高陵县志原自咸阳县来当泾渭二水之间长安志东西长一十五里南北濶一里省志一名鹿台【巳上髙陵】
　　终南山在鄠县东南二十里县志终南在县境随地异名逺者三十里近者二十里皆终南也
　　华阳谷在鄠县西南
　　牛首山在鄠县西南二十三里三辅黄图甘泉宫中有牛首山元和郡县志山南接终南在上林苑中西京赋绕黄山而欵牛首是也
　　涝谷在鄠县西南二十里本作劳谷汉书郊祀志宣帝时京师近县祠鄠则有劳谷鄠县志谷内有苦竹沟八里坪犁辕坪土田肥美
　　栗谷在鄠县西南二十里相近有马谷皂谷直谷白云山在鄠县南二十里县志山与县治对其下有白云观老子泉相近为檀谷曲谷
　　圭峰在鄠县南二十里一统志其形如圭相对有重云寺寺东有小圭峰相近为子房山中有黄石洞相传为张良辟谷处
　　鸡头山在鄠县东南三十里雍胜略俗呼为小武当山太平谷在鄠县东南一统志谷内有万花山长啸洞重云阁诸胜
　　紫阁峰　白阁峰　黄阁峰　三峰俱在鄠县东南三十里雍胜略紫阁峰旭日射之烂然而紫其形上耸若楼阁然白阁隂森积雪弗融通志峰东又有大顶凌霄罗汉三峰【宋程颢游紫阁峰诗仙掌逺相招萦纡度石桥暝云生涧底寒雨下山腰树色千层乱天形一罅遥吏纷难久驻回首羡渔樵】
　　云际山在鄠县东南六十里东接长安界【宋程颢云际山诗南药东边白阁西登临身共白云齐上方顶上朝来望陡羣峰四面低　巳上鄠县】
　　【臣】谨按以上诸山谷皆在鄠西南随地异名实皆终南一山也又闗中称谷多谓之峪尔雅释水注谿曰谷顾炎武音学五书今人读谷为谷亦加山作峪乃读为裕者葢音本相通也今并从旧作谷
　　终南山在蓝田县西南七十里与咸宁接界
　　库谷在蓝田县西南四十里方舆纪要唐时有石门镇通志谷有温泉唐初有异僧止此见雪融不积曰必温泉也掘之泉果涌出
　　采谷在蓝田县西南三十里长安志与辋谷并有细路通商州上洛县
　　辋谷在蓝田县西南二十里雍大记商岭水流至蓝桥复流至辋谷如车辋环凑落叠嶂入深潭有千圣洞细水洞茶园栗岭唐右丞王维庄在焉所谓辋川也蓝田县志辋川即峣山之口去县南八里两山夹峙川水从此北流入灞其路则随山麓凿石为之计五里许甚险狭即所谓匾路也过此则豁然开朗此第一区也团转而南凡十三区其胜渐加计三十里至鹿苑寺即王维别墅【详见古迹】
　　七盘山在蓝田县南二十里唐书地理志贞元七年刺史李西华患此路之险自蓝田至内乡开新道七百余里回山取涂人不病涉谓之偏路通典七盘十二防【防坡在县东南】蓝田之险路也蓝田县志七盘山延亘绵逺西接终南东通商洛险峻纡回一曰七盘岭
　　峣山在蓝田县南二十里峣闗葢自此而名亦谓之峣岭汉书注山在上洛北蓝田南武闗之西雍录峣山又名青泥岭故水经曰峣栁城俗谓之青泥城
　　桓公堆在蓝田县南二十五里长安志晋书桓温伐苻健健遣苻雄等拒温于愁思堆后因名桓公堆
　　秦岭在蓝田县东南接商州界方舆纪要即南山别出之岭凡入商洛汉中者必越岭而后达东出即蓝田闗矣西为小秦岭
　　倾谷在蓝田县东五十里西有同谷水经注蓝田谷西北有铜谷次东有轻谷
　　蓝田山在蓝田县东南三十里一名覆车山郭縁生述征记山形如覆车之象汉书地理志山出美玉一名玉山风土记山巅方二里仙圣游集之所下有神祠甚严灞水源出于此又西有华胥氏尊卢氏冢次北有女娲氏谷则知此地是三皇旧居之所括地志县西北有骊山即此山之北阜一统志山有唐公主洞相传唐时有公主好道辟此居之下有玉浆井
　　横岭在蓝田县北三十五里长安志自临潼之骊山东入县界横接华州界蓝田县志岭下有水名横河相近有大金山小金山
</div>
    <div class="pagination">
<a href="关中胜迹图志.html">上一页</a><a href="关中胜迹图志.html">1</a><span class="current-page">2</span><a href="关中胜迹图志_page3.html">3</a><a href="关中胜迹图志_page4.html">4</a><a href="关中胜迹图志_page5.html">5</a><a href="关中胜迹图志_page6.html">6</a><a href="关中胜迹图志_page7.html">7</a><span>...</span><a href="关中胜迹图志_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
