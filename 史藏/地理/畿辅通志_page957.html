<!DOCTYPE html>
<html>
<head>
    <meta charset="UTF-8">
    <title>畿辅通志 - 第 957 页/共 974 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>畿辅通志 - 第 957 页/共 974 页</h1>
    <div class="content">
　日翻为千古愁犹胜贞女化为石终古孤身双不得
　清江寒影日悠悠行人一去无消息
　　乐陵台望月有懐　　　　　　　萨都拉
　悄风吹动梧桐叶泻下冷冷露华白乐陵台上悄无
　人独倚梧桐看秋月月髙当午梧桐直不觉衣沾露
　华湿此时却忆金陵人酒醒江楼听吹
　　度居庸即事有感　　　　　　　萨都拉
　居庸闗山色苍闗南暑多闗北凉天门晓开虎豹卧
　石鼓昼击云雷张闗门铁铸半空倚古来几度壮士
　死草根白骨弃不収冷雨阴风泣山鬼道旁老人八
　十余短衣白发扶犁锄路人立马问前事犹能厯厯
　言丘墟夜来锄豆得戈铁雨蚀风吹失颜色铁腥惟
　带土花斑犹是将军战时血前年又复铁作门貔貅
　万灶如云屯生存有功挂金印死者谁复招孤魂居
　庸闗何峥嵘上天何不呼六丁驱之海外休甲兵男
　耕女织天下平千古万古无战争



　　过李陵台　　　　　　　　　　马祖常
　李陵台西车簇簇行人夜向滦河宿滦河美酒斗十
　千下马饮者不计钱青旗遥遥出华表满堂客醉俱
　年少侑杯小女歌竹枝衣上翠金光陆离细肋沙羊
　成体荐共讶髙门食三县白发从戎珥笔行毳袍冲
　雨桓州城
　　易水　　　　　　　　　　　　杨维祯
　风萧萧易水波髙冠送客白峩峩马嘶燕都夜生角
　壮士悲歌力拔削百金买尺八铦函中目光射
　尖先生老悖不足与灰面小儿年十三事大谬无足
　取先机一发中铜柱后客不来知奈何狗屠之交谁
　比数太传言议谋中竒竒谋拙速宁工迟可怜矐目
　旧时客击筑又死髙渐离滈池君璧在水龙腥忽逐
　鱼风起沧海君犹祖遗筴孰与千金买方士乌乎荆
　卿荆卿虽侠才挟节之死心无猜君不见文籍先生
　卖君者桐宫一泄曹作马

　　滋溪书堂　　　　　　　　　　谢　端
　赵之川滹浸涞易恒滱泜洨各异出惟滋有溪亦是
　匹或伏或见乃不容不能百里滹是从混混千里俱
　朝宗予曩涉河观湖江踔云荡日怒击撞归视子滋
　岭之泷是滋名扬子所始有田有庐水之涘有堂三
　楹庳非侈六经子史堂右左髙曾遗子以自课子乃
　善继志不惰搜今摭古抉怪竒涵演迤吐为辞副
　墨往往传京师赢金青紫世所取滋溪有源子有后
　斯堂斯书可世守
　　卢沟桥　　　　　　　　　　　陈　孚
　长桥湾湾饮海鲸河水不溅氷峥峥逺鸡数声灯火
　杳残蟾犹映长庚横道上征车铎声急霜花如钱马
　鬛湿忽惊沙际金影摇白鸥飞下黄芦立
　　桑干岭　　　　　　　　　　　陈　孚
　昔闻桑干名今日登桑干桑干是否不必问但觉两
　耳天风寒大峯小峯屹相向空际谽谺一千丈燕云



　回首夕阳间长川厯厯平于掌人家如蛎粘石壁白
　土堆檐髙半尺门外毡车风雨来平地轰轰惊霹雳
　汉唐百战场緑草今满碛野夫耕田间犹有旧铁
　道傍谁欤三叹息布袍古江南客
　　过雄州　　　　　　　　　　　陈　孚
　晨出鄚州城回首古易京百楼不复见草白寒雉鸣
　鸣角角黍纂纂昔谁城此公孙瓒城南城北陂水满
　寒蒲如剑出水短大火禁巢天不忧野鳬醉眠沙上
　暖燕南陲赵北际昔年巍城铁可砺城上风火明
　如彗只今残叶黄云曀老榆半枯悬薜荔市翁叱马
　声嘒嘒叩以瓦桥澘出涕英雄虎斗空万世北风吹
　沙秋鹤唳
　　居庸闗　　　　　　　　　　　陈　孚
　断崖万仞如削铁飞鸟不度苍石裂满山枯木无碧
　柯六月天阴飞急雪寒沙茫茫出闗道骆驼夜吼黄
　云老征雁一声起长空风吹草低山月小

　　又　　　　　　　　　　　　　陈　孚
　车棱棱石角角车声彭彭斗石角马蹄蹴石石欲落
　不知何年鬼斧凿仅与青天通一握上有藤束万仞
　之厓下有泉歕千丈之壑太行羊肠属剑阁身热头
　痛悬度索一夫当闗万夫郄未必有此竒巉吾皇
　神圣混地络烽火不红停夜柝但看地险今犹昨我
　扶痩笻立倦脚欲扣往事云漠漠平沙风起鸣冻雀
　明
　　渔阳客邸　　　　　　　　　　李延兴
　城外云山浓似绮屋里琴书静如水石垆添火试松
　香袅袅篆云飞不起天涯倦客此停骖茶灶烟销犹
　隐几奚奴呼觉日平西一片秋声响牕纸
　　次长安岭　　　　　　　　　　金幼孜
　凉气萧萧吹大旗营门日落云回驰客子悲歌中夜
　发将军玉管无时吹月华满地乱蛩语河汉横空归
　雁迟试向髙丘望京阙北斗渐回南斗移



　　晓过卢沟桥　　　　　　　　　李　贤
　金鸡唱彻扶桑晓残月娟娟桂林杪长河斜抱凤池
　西流彩遥连碧波杳横桥逺亘如游龙明珠影落长
　河中桂魄千层琥珀莹蟾光万顷玻璃同霜叶飘飘
　缀马鬛沙河闪烁黄金屑芦荻声脆气力寒烟霏纔
　上银河灭往年几暇会一临碧波渺渺芦花深千官
　振辔发归骑月华犹在西山岑
　　招贤里　　　　　　　　　　　桑　悦
</div>
    <div class="pagination">
<a href="畿辅通志_page956.html">上一页</a><span>...</span><a href="畿辅通志_page952.html">952</a><a href="畿辅通志_page953.html">953</a><a href="畿辅通志_page954.html">954</a><a href="畿辅通志_page955.html">955</a><a href="畿辅通志_page956.html">956</a><span class="current-page">957</span><a href="畿辅通志_page958.html">958</a><a href="畿辅通志_page959.html">959</a><a href="畿辅通志_page960.html">960</a><a href="畿辅通志_page961.html">961</a><a href="畿辅通志_page962.html">962</a><span>...</span><a href="畿辅通志_page958.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
