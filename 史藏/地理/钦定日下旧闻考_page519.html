<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 519 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 519 页/共 698 页</h1>
    <div class="content">事最乐王曰为善最乐余虽不敏然頼皇父之明训师友之切磋于大舜之善与人同虽有志而未逮 
而东平王之为善最乐则不敢不勉焉是为记御制文集乾隆九年御制武陵春色诗循溪流而北复 
谷环抱山桃万株参错林麓间落英缤纷浮出水面或朝曦夕阳光炫绮树酣雪烘霞莫可名状复岫 
回环一水通春深片片贴波红钞锣溪不离緐囿只在轻烟淡霭中臣等谨按武陵春色御制诗恭载 
首见之篇余不备录万方安和西南为山高水长楼西向九楹后拥连冈前带河流中央地势平衍凡 
数顷圆明园册臣等谨按山高水长四十景之一也额为皇上御书左楹横碣上恭刋乾隆十七年上 
谕详见国朝宫室碑阴刋乾隆四十三年上谕恭录卷内其地为外藩朝正锡宴及平时侍卫较射之 
所每岁灯节则陈火戱于此乾隆四十三年五月二十八日奉上谕朕恭阅太宗文皇帝实录天聪四 
年二月上谕羣臣曰昨攻取永平城大臣阿山叶臣与猛士廿四人冒火奋力登城乃我国第一等骁 
勇人也其廿四人蒙上天眷佑幸俱无恙次日召伊等进见朕心怆然几不能忍此等猛士与巴图鲁 
萨木哈图及他处先登骁勇出众之人前已有旨后遇攻城勿令再登及攻昌黎县萨木哈图又复与 
焉以后此等捐躯建功之人勿得再令攻城但当在诸贝勒固山额真左右遇众对敌之时与之同进 
若彼欲自攻城亦当止之即或厮卒中有一二次率先登城立功者亦不可再令攻城以示朕爱惜材 
勇之意仰见我祖宗开创艰难于战胜攻取时仁恩恤下无微不至是以人思感励敌忾効忠所向克 
捷开疆定业肇造鸿图贻谋垂裕之道寔在于是朕临御以来平定凖部回部及荡平两金川我旗营 
劲旅中鼓勇先登攻坚拔栅者固不乏人即绿营中亦间有出众奋勉者一经将军等具奏即赏以巴 
图鲁号用示奬励而伊等倍加感奋凡遇攻夺碉寨仍复超众争先以图报効其间屡建功绩者固多 
而因冒险伤殒者亦复不少朕每为矜悯 然于怀兹紬绎祖训骁勇立功之人毋令再登益敬服大圣 
人之用心非孙臣所能见及也今武功告蒇函夏谧宁继此不愿复有用兵之事但兵可百年不用不 
可一日不备而谟训昭垂法良意美亦不可一日或忘用是敬录圣谕明白宣示我君臣当共恪守以 
垂久远且使我世世子孙懋继前规勉思善述以巩亿万载丕丕基其钦承毋忽乾隆九年御制山髙 
水长诗在园之西南隅地势平衍构重楼数楹每一临瞰远岫堆鬟近郊错绣旷如也为外藩朝正锡 
宴陈鱼龙角抵之所平时宿卫士于此较射重构枕平川湖山万景全时观君子德式命上宾筵湛露 
今推惠彤弓古尚贤更殷三接晋内外一家连臣等谨按山髙水长御制诗恭载首见之篇余不备录 
山髙水长之北度桥由山口入梵刹一区为月地云居殿五楹前殿方式四面各五楹后楼上下各七 
楹月地云居之东为法源楼又东为静室西度桥折而北为刘猛将军庙圆明园册臣等谨按月地云 
居四十景之一额为皇上御书山门额曰清浄地前殿额曰妙证无声后楼檐额曰莲花法藏与法源 
楼静室诸额皆御书乾隆九年御制月地云居词调寄清平乐琳宫一区背山临流松色翠密与红桥 
相映结楞严坛大悲坛其中鱼鲸齐喝风旛交动纔过补特迦山又入室罗筏城永明寿所谓宴坐水 
月道场大作梦中佛事也大千干闼指上无真月觉海沤中头出没是即那罗延窟何分西土东天倩 
他装点名园借使瞿昙重现未肯参伊死禅臣等谨按月地云居御制词恭载首见之篇余不备录月 
地云居之后循山径入为鸿慈永祜安佑宫前琉璃坊座南面额也左右石华表各一坊南及东西复 
有三坊环列其南为月河桥又东南为致孚殿三楹西向宫门五楹南向为安佑门门前白玉石桥三 
座左右井亭各一朝房各五楹门内重檐正殿九楹为安佑宫殿内中龛敬奉圣祖仁皇帝圣容左龛 
敬奉世宗宪皇帝圣容左右配殿各五楹碑亭各一燎亭各一圆明园册臣等谨按安佑宫建自乾隆 
七年皇上恭仿寿皇殿之制敬奉圣祖世宗圣容岁时朔望瞻礼于兹鸿慈永祜为四十景之一坊北 
面额曰燕翼长诒鸿慈永祜之前三坊南曰羮墙忾慕曰云日瞻依东曰勲华式焕曰谟烈重光西曰 


德配清宁曰功隆作述殿内中龛额曰音容俨在左龛额曰陟降在兹与安佑门安佑宫额皆御书致 
孚殿内恭刋乾隆七年御笔敬录世宗圆明园记并御制圆明园后记记文已恭载前卷内御制安佑 
宫碑文序昭穆以祀其先祖有功而宗有德建报本之义为万古之经者宗庙之制三代以上即有之 
继人之志述人之事者所当谨也设裳衣以如其生朔有酌而望有献尽事亲之礼抒不匮之思者原 
庙之制西汉以来始有之继人之志述人之事者弗敢废也后世神御殿亦犹汉原庙之义耶然汉之 
原庙不过月出衣冠一游耳至宋之时乃有神御之名盖奉安列朝御容所也上元结灯楼寒食设秋 
千其视汉为己备矣而崇建徧郡国奉祀或禅院识者多议其非礼焉我皇祖圣祖仁皇帝在位六十 
余年恩泽旁覃僻邑穷谷圆顶方趾之众饮其德而不知子孙臣庶躬被教育者宜其讴歌慨慕而无 
已思也是以雍正元年我皇考世宗宪皇帝谨就大内寿皇殿奉安御容朔望瞻礼牲新时荐而于皇 
祖所幸畅春园亦陈荐如礼非轻为此创举也我皇祖有非常之泽及天下是以皇考合天下之情亦 
以非常之礼报之有汉宋备物备礼之诚而无宋代徧及郡国祀繁致亵之讥也予小子嬛嬛在疚顾 
諟皇考之陟降勅明旦凛绍庭良法美政布在方册者谨守而弗敢失既就寿皇殿东室虔奉皇考御 
容以配皇祖念兹圆明园我皇考向日游观在囿在沼之地也其何忍恝视爰择爽垲之地具殿庑之 
规为室九敬奉皇祖御容于中奉皇考配东一室匪惟予小子罔极之思羮墙之慕藉以稍抒亦欲使 
后世子孙凛觐扬之志勤堂构之基所谓礼以义起有其举之莫敢废也鸠工于乾隆庚午而蒇事于 
癸亥所司以碑文请乃序其事如左而系之以诗懿兹苑囿皇考所作土阶茅茨遵尧之约匪夸丹雘 
有窅溪壑匪沸管弦有唳云鹤讵美之求惟圣所乐我龙受之中心惕若宅是广居九有是度祖武斯 
绳宏规敢畧爰相其地载斟载酌爰创其模载经载落庙貌岩岩堂皇绰绰有闲楹旅有梴松桷周之 
以郛其郛岳岳环之以池其池  其水何有鸢飞鱼跃其宇何有网轩珠箔神御孔安心乎莫莫来觐 
来斋曰望曰朔于万斯年予诚永托乾隆九年御制鸿慈永祜诗苑西北地最爽垲爰建殿寝敬奉皇 
祖皇考神御以申罔极之怀堂庑崇闳中唐有侐朔望展礼僾忾见闻周垣乔松偃盖郁翠干霄望之 
起敬起爱原庙衣冠古昔沿天兴神御至今传有承秩秩斯为美对越昭昭俨在天春露秋霜兴感切 
瞻云就日致孚干式思曩昔含饴泽敢缺因时献果虔实实閟宫龙接宇深深元寝鳯翔筵羮墙如见 
依灵囿朔望来斋比奉先扣器黄金仍两序泠箫白玉备宫悬万年佑启垂谟烈继序兢兢矢勉旃臣 
等谨按鸿慈永祜御制诗恭载首见之篇余不备录鸿慈永祜后垣西北为紫碧山房前宇为横云堂 
山房东岩洞中为石帆室东南为丰乐轩北为霁华楼迤东为景晖楼横云堂西池上为澄素楼西北 
为引溪亭圎明园册臣等谨按紫碧山房额有二其一恭悬正宇内一悬穿堂门檐与引溪亭额皆世 
宗御书紫碧山房正宇檐额曰乐在人和及横云堂诸额皆皇上御书鸿慈永祜东垣外径连冈三重 
度桥而东则彚芳书院也内宇为抒藻轩后为涵远斋斋前西垣内为翠照楼东垣内为倬云楼又东 
为眉月轩倬云楼南稍东为随安室又东敞宇三楹为问津逾溪桥数武有石坊为断桥残雪圆明园 
册臣等谨按彚芳书院四十景之一额为皇上御书倬云楼中楹额曰竹深荷净与院内诸额皆御书 
涵远斋内联曰寳案凝香图书陈道法仙台丽景晴雨验耕桑亦御书问津额为世宗御书乾隆九年 
御制彚芳书院诗阶除闲敞草卉丛秀东偏学月牙形构小斋数椽旁列虚亭奇石负土争出穴洞谽 
谺翠蔓蒙络可攀扪而上问津石室何必灵鹫峰前书院新开号彚芳不因叶错与华裳菁莪棫朴育 
贤意佐我休明被万方臣等谨按彚芳书院御制诗恭载首见之篇余不备录彚芳书院之南为日天 
琳宇西前楼下之正宇也其制有中前楼中后楼上下各七楹有西前楼西后楼上下各七楹前后楼 
间穿堂各三楹中前楼南有天桥与楼相属天桥东南重檐八方者为灯亭西前楼南为东转角楼又 
西稍南为西转角楼中前楼之东垣内八方亭为楞严坛又东别院为瑞应宫前为仁应殿中为和感 
殿后为晏安殿圆明园册臣等谨按日天琳宇四十景之一额为皇上御书其规制皆仿雍和宫后佛 
楼式中前楼上奉关帝世宗御书额曰极乐世界皇上御书额曰赫声濯灵联曰千载丹心扶大义两 
间正气护皇图西前楼上奉玉皇大帝世宗御书额曰一天喜色皇上御书额曰总持元化联曰地载 
无私宏槖钥干元资始肇纲维此外凡楼宇上下皆供佛像及诸神位瑞应宫诸殿皆祀龙神乾隆九 
年御制日天琳宇诗紫微丹地中立一化城截断红尘觉同此山光水色一时尽演圆音矣修修释子 
渺渺禅栖踏着门庭即此是普贤愿海天外标化城不许红尘杂云台宝网中时有钟鱼答臣等谨按 


日天琳宇御制诗恭载首见之篇余不备录日天琳宇迤东稍南稻田弥望河水周环中有田字式殿 
凡四门其东北面皆有楼北楼正宇为澹泊宁静东为曙光楼殿之东门外为翠扶楼西门外别垣内 
宇为多稼轩南向七楹其东临稻畦者前为观稼轩后为怡情悦目为稻香亭又东稍北为溪山不尽 
为兰溪隐玉多稼轩西池南为水精域西偏为静香屋为招鹤磴池后东北为寸碧西北为引胜正北 
为互妙楼圆明园册臣等谨按澹泊宁静四十景之一额为皇上御书南门额曰亦复佳西门额曰得 
山水趣北廊后额曰麦雨稻风与曙光楼额皆御书多稼轩观稼轩怡情悦目稻香亭溪山不尽兰溪 
隐玉诸额皆世宗御书多稼轩联曰风袅炉烟移昼漏月临书幌正宵衣又曰厥惟艰哉载芟载柞筹 
穑事亦既勤止曰旸曰雨验农时皆皇上御书乾隆九年御制澹泊宁静诗仿田字为房密室周遮尘 
氛不到其外槐阴花蔓延青缀紫风水沦涟蒹葭苍瑟澹泊相遭洵矣视之既静其听始远青山本来 
宁静体绿水如斯澹泊容境有会心皆可乐武侯妙语时相逢千载之下对纶羽溪烟岚雾方重重乾 
隆二十四年御制多稼轩十景诗有序一天好雨恰送黄梅九夏新凉初延绿籞岂羡北窗笑傲溯兹 
轩之得名言占南亩菑畬思惟稼以为寳时也髙髙下下各选胜以成区色色形形咸对时而有作虚 
亭致爽浄域祛炎屋留五架之储琴书有托磴引三盘之趣风月为邻岭畔楼髙界画晨光乍霁洲中 
矶小拍浮晚涨还添池沼并宜诗述者敢忘文囿禽鱼纷可绘卑之讵拟华林题拈连类十章律取分 
裁五字要以指归斯在聊随喜雨命篇矧夫景仰长存如藉嘉禾纪岁云尔朴室数楹面势庨豁东牖 
</div>
    <div class="pagination">
<a href="钦定日下旧闻考_page518.html">上一页</a><span>...</span><a href="钦定日下旧闻考_page514.html">514</a><a href="钦定日下旧闻考_page515.html">515</a><a href="钦定日下旧闻考_page516.html">516</a><a href="钦定日下旧闻考_page517.html">517</a><a href="钦定日下旧闻考_page518.html">518</a><span class="current-page">519</span><a href="钦定日下旧闻考_page520.html">520</a><a href="钦定日下旧闻考_page521.html">521</a><a href="钦定日下旧闻考_page522.html">522</a><a href="钦定日下旧闻考_page523.html">523</a><a href="钦定日下旧闻考_page524.html">524</a><span>...</span><a href="钦定日下旧闻考_page520.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
