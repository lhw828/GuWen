<!DOCTYPE html>
<html>
<head>
    <meta charset="UTF-8">
    <title>厦门志 - 第 33 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厦门志 - 第 33 页/共 58 页</h1>
    <div class="content">　　大将军施公受命专征，既平海国，秉铖坐镇于吾郡之厦门。城小而壮，为东南舟楫辐辏地。左挹山光、右收海色，万顷汇澜、诸峰竞秀，有负山襟海之势。军旅之暇，公于府治后因地高下，为园、为堂、为斋、为亭、为轩窗台榭，各极幽旷；地故多巨石，又从而松之、竹之、梅之、桐之。大不盈数亩，高出城上；俯瞰内外，如列眉睫间。予客其中四阅月，悠哉忘返。

　　客有问予曰：『美哉！园亭所以命名，其义可得闻乎』？予应之曰：『可。夫园曰涵园，言海也，涵万象也；堂曰足观，观于海而足也，示不骄不吝也；亭曰青蛎、曰介亭，枕漱也、带砺也，介于石也、不苟取也；斋曰旭斋、轩曰醉月，昭其明也；曰指升，远不忘君也；曰罗浮，怀彼美也』。客曰：『美哉园亭其义！我知之矣。然则园之外，有曰来同别墅，其说何居？子其更为我言之』！予曰：『难言也。虽然，尝闻之矣：其在「诗」曰：「徐方既来、徐方既同，天子之功」。公其以台湾新入职方，犹徐方之来同欤？「论」曰：「有朋自远方来」；「易」曰：「同人于野」。公其乐与宾从游欤？抑外国之梯航来此者于以见车书之会同欤？或曰：公起家于同；厦，同地也，公其复来建牙欤？别墅赌碁也，以其志澎海之奇捷欤？是皆未可知也。然予见公凿海筑堤、引流入池，藏巨舰焉其易也，如覆杯水于坳堂以芥为之舟；公固有移山倒海之规模，园亭结构其小焉者。尝赠予初度诗曰：「腊月青霜梅吐妍，乾坤转运却知年」。公之胸怀高旷又何如？知其命意远矣。然则未可知者，未之知也；其可知者，又岂能尽知之哉』！

　　客喜而笑，相与踞石引满陶然而醉，不知月出于东山之上。

　　快园记（国朝）许原清

　　厦门厅事后，依山为园；古木阴翳，怪石林立，有洞、有泉、有亭、有台。面漳海、临浯■〈氵丙〉，大担、小担峙其前；沧波灏瀚，樯□万里。每一登眺，快然于心；因名之曰快园。

　　有笑于侧者曰：『快，似非子之所宜言也。厦门咫尺地耳，据泉、漳之交，扼台、澎之要，为全闽之门户；番舶之所往来，海运之所出入。商贾翔集，则奸宄易生；物产麇至，则稽察匪易。国家特设水师提督官驻札其地，谓其险也；纵鲸鲵既殄、波涛永恬，鉴前事于已往、防来者于未然；吾恐官斯土者，方且忧勤惕励之不遑，夫何快之有』？余曰：『不然。子之所言者，政也、事也；余之所快者，境也、遇也。「易」曰：「终日干干夕惕，若夤子思」；子曰：「戒慎乎不睹，恐惧乎不闻」。吾人处身涉世，何时不当淬厉其心？况忝居民上乎？然物之至坚者莫如金，磨之久则陷；至劲者莫如革，引之急则绝。心亦犹然；无以休息之，吾惧其陷且绝也。抑心，虚物也；无所寄焉，则易动。休之维何？亦以所悦者娱之；娱之，则莫若境与遇矣。方今景运昌隆，寰海镜清，明、良、喜、起赓于朝，皋、夔、稷、契宅于外，量才任使，无所不庸；而予小臣者，亦得侧身其间，以展尺寸之长。此快之遇于时者也。闽自台阳入版图，因粮为食，民以丰足；海滨弛迁界之禁，外夷得通市之乐。雨旸时若、烽火无闻。此快之得于闽者也。厦门介乎漳、泉而无漳、泉纷纭扰攘之习，民气安恬、讼狱稀少；朝而理焉日可食，夕而理焉夜可寝。又快之独得于厦门者也。于是以政事之余闲，选园林之幽胜。举步即至，不烦舆从也；奇峰异石、天然位置，不假穿凿也；楼观台榭，前之人所经营也。沧溟在目，烟波无际，风雨晦明，变幻万状，似天之设此景以娱吾心目者也。游焉、息焉，惟意之适。缅维身世，海阔天空，快何如之！夫久渴者，酌清泉而易欢、遇平林而思憩，日逐逐于簿书鞅掌间，得瞑目少坐，便已快然；况园林耶？不然，平泉花木之记、辟疆诗酒之场，其胜概有什伯于此者，吾何快于斯园哉』？

　　玉狮斋记池显方

　　鹭城如斗，内巨石有九、古榕十有二；而北石居其五，榕如之。惟龟石最高，二榕盘之；狮石最奇，一榕覆之。二石距不数武，余斋右枕龟而门面狮，故名玉狮也。

　　丁巳秋，梦骑青狮、执玉如意，因结茅于此。时先严讶其僻小，遂不住。腊月，罹大疚。越年六月，稍收神，简书苦无静馆。复左接椽对山，右筑亭傍树，而同一门，故统名玉狮也。厅有三，以丈计；庭有二，以尺计；房有四，以指计；窗有八，以目计；垣外人家有千、遥山有万，以意计。榕本茂不值花、地本高不架楼、客本少不掩户，海之胜亭收之、山之胜斋收之、云烟风月之胜树收之，而合诸胜之胜则主人收之。然至风雨晦冥之时，人迹既稀，山鬼欲泣，聒耳凄肠，有泫然而不禁矣。

　　夫狮，智物也；至人用幼智而不住。余因读书数月以答山灵，仍前不住以遵严命云。

　　戊午仲冬三日。

　　虎溪岩记池显方

　　鹭之虎溪山，一名玉屏山；秀峭嶙峋，人迹稀至。乙卯冬，余寻幽到此，心赏奇观。因建剎，名玉屏。左为大雄阁、棱层洞、夹天径，后为石室。上为双鲸石，又为六通洞、宛在洞。秣陵将军胡真卿视师海上，以磴道纡回，大费游屐，砌石亭于腰，枕山瞰海，名啸风亭。

　　夫陟危石者，目瞪多华、足企多茧，气奔则颤、神泄则摇。故有层峦绝壁以役之，必有剎与洞以休之；有剎与洞与役之，必有亭以休之。而后目不华可以睨六合、足不茧可以蹑云衢、气不颤可以通帝座、神不摇可以揽太虚，则斯亭其须弥之日官、宝所之化城也。

　　然则何以曰啸风，从虎名也；亦将军自寓也。

　　序

　　颖川先生集序（唐）黄滔

　　唐设进士科垂三百年，有司之取士也，喻之明镜、喻之平衡，未尝不以至公为之主。而得丧之际，或失于明镜、或差于平衡，何哉？彼其负不覉之才、蕴出人之行，殁身名路、抱恨泉台者，多矣。呜呼！岂天之竟否其至公也，抑人自坎其命邪？颖川陈先生，实斯人之谓欤！

　　先生讳黯，字希儒。父讳贽，通经及第；娶江夏黄夫人，贤而生先生，无昆仲姊妹。十岁，能诗。十三，袖诗一通谒清源牧，其首篇咏河阳花；时面豆新愈（疮之如豆），牧戏之曰：『藻才而花貌，胡不咏歌』？先生应声曰：『玳瑁应难比，班犀定不加；天嫌未端正，满面与装花』。繇是，声名大振于州里。十七，为词赋，作「苏武谒汉武帝陵庙赋」，便为作者推伏。二十，为文；先生松姿柳态、山屹陂注，语默有程、进退可法。早孤，事太夫人弥孝；熙熙愉愉，承颜侍膳。虽隆云路之望，终确彩衣之恋。而及其子蔚冠，太夫人勉之曰：『付蔚于潘岳之筵，俟尔于郄诜之桂』。方于乡荐求试贡闱，已过不惑之年矣。乃会昌乙丑、逮咸通乙酉，其间以宁家兼在疚之断绝，往来吴、楚之江山，辛勤秦、雍之槐蝉，叹嗟知己之许与；与同郡王肱、萧枢、同邑林颢、漳浦赫连韬、福州陈蔇、陈发、詹雄同时而名，价相上下。呜呼！斯八贤皆以不覉之才、出人之行，恳恳乎进趋、恂恂乎乡党而无所成，岂天之竟否其至公耶，抑人自坎其命耶？俾有司失其明镜、差其平衡之如是。结冤气于名路之中、衔永恨于泉台之下，岂不甚欤！先生之文，词不尚奇，切理也；意不偶立，重师古也。其诗篇词赋笺檄，皆精而切于官试尤工。

　　某，即先生之内侄也，丱而趋隅，顷随注之。岁先生下世后一十五年，而忝登甲第。东归之，求遗藁，其季子蘧泣曰：『兵火也』。少得其文三十一首、赋若干首；他处得诗若干首，俟增而后述。天复元年，某叨闽相之辟，旋使钱塘，与罗郎中隐遇。隐曰：『咸通初，与先生定交于蒲津。秋试之场，赋则五老化为流星，诗则汉武横汾。先生之作也，为试官严郎中都之吟讽秋场五十人之降仰。今遗藁可丛，愿序之。既还，不及求增；谨以所得之文、赋、诗、笺、檄，分为五卷。抹泪搦管，为之前序；将寓正郎，为之后序。正郎负宇内之雄名，用释泉台之永恨』。

　　时，天复二年秋、七月也。

　　颖川先生集序（唐）罗隐

　　颖川陈先生讳黯，字希儒。曩者与余声迹相接于京师，各获誉于进取。咸通庚寅岁，胶其道蒲津秋试之场，自后俱为小宗伯所困不一。某甲申春，告余以婚嫁之牵制，东归青门。

　　操轨之后，余亦东游。逮大梁时，故杭州卢员外浔在幕，赍其文轴，谓余曰：『陈君罢而归，岂期斯文之终窒乎！子东及之，为我归其文而檄其来』。余至维扬，乃归其文，遵其言，相欢月余而后别。我谢范阳公龙门之役，不复顾矣。由是，音尘杜绝。

　　天复元年，四门博士江夏君通家相好于吴越，面余论及场中曩之名士及希儒之表也，余不觉怆然怀旧。明年，黄君以其文章德业以寓，俾余系述，遂得申斯言。呜呼！大唐设进士三百年矣，得之者或非常之人，失之者或非常之人；若陈希儒之才美，则非常之人失者矣。夫德行莫若敦于亲戚，文章莫若大于流传，今已备于江夏之笔矣。予不克再，敬正书交道于是。噫！

　　裨正书序（宋）朱晦庵

　　「裨正书」三卷，唐陈昌晦撰；凡四十九篇，熹所校定可缮写。熹被府檄访境内先贤碑碣事，序传悉上之府；最后，得此书及墓表于其家。表文猥近不足观，然述其世次为详。书籍晚唐偶俪之体，而时出奇沚，殆难以句读也。相传浸久，又多讹谬；无善本相参校，特以私意定其一二。而其不可知者，盖阙如也。

　　观其洁身江海之上，不污世俗之垢纷，次辑旧闻以为此书；虽有险奇放绝之行、瓖怪伟丽之文，然其微词感厉，时有发明义理之致而切于名教者，亦可谓守正、循理、不惑之士矣。操行之难，而姓名曾不少概见于世，亦足悲夫！诗之序曰：『乱世则思君子不改其度』；若昌晦者，可为近之。故熹因校其书，而为序其意如此。后有君子，得以览焉。

　　玉屏集序（明）蔡复一

　　古今万象，皆诗也。万象归其光而不得遯，古今受命而乐为之役，则才之所至也。而子之立教，必曰温柔敦厚，何哉？是非离才也，才而深之之道也。以王、孟之柔厚若有过于李、杜，而终不敢踞李、杜之上，则才之所至，法不得争矣。温柔敦厚，诗德也；其镜万象而冶古今者，才也。德可小心入，而才不可盛气取；故曰才难。吾入楚，与其君子言曰：『议论而能不借李宏甫眼，风雅而能不沿袁中郎筏，吾必以为巨擘』。是亦温柔敦厚之教云耳。吾虽以之述教，而终不敢以之衡人，才难故也。

　　吾乡里之才，莫如池直夫；禅其心、山其骨，而发之于诗，曰「玉屏集」。吾未及至玉屏，而以斯集为玉屏卧而游之。划然而开，则以为有诗眼；谺然而邃，则以为有诗胸；嫣然而相怿，则以为有诗容；突然而自恣，则以有诗胆：而一言以蔽之，曰诗才。才者何也？古今万象入于其镜而寒、出于其冶而热者是也。寒之而不敢遯，如禹鼎之搜毛发，灵怪且啼；热之而乐于受命，如铸五色石以补天，隶天之人距曲交踊，皆才之所至也。而于古人柔厚之脉，时一离之，若有不暇且不屑者；则才之所至，法不得争也。直夫自以其率、其险、其疏散，有得于玉屏而与之角奇。然予谓是三者，可令人疑、令人骇、令人怒而不可令人厌；厌，则德之薄也。直夫持论颇喜李宏甫，而读其诗间堕中郎云雾。予怪焉！狮子独行，肯为是规规者？今乃知才子襟灵，造车合辙，岂必千载后再一杨子云哉！

　　犹记在楚酒袁小修，与言诗曰：『诗可以兴；其寄象前、其感音外，妙在渊乎有余，若公输氏当巧而不用者也』。小修曰：『此深于才者也。而人之不能尽其才者，比比也。君将安取』？不能为不尽而能为尽，小修盖自许云。若吾直夫，则能尽其才者也。

　　噫！使才之道而不深言之，则虽以温柔敦厚为未尝有才焉，可矣。吾又将与直夫言矣。

　　观海堂平平编序蔡复一

　　取平于水而言天下之至奇者，莫海若。海也，风立之而山、云取之而市，异物都之而光怪；奇矣！而吾所奇者不存焉锺美疏恶，族鳞介、行舟楫、成五盐，力之强以浮地、气之微以平火，以信日月、以作雷雨；吾所谓奇也，乃水之所谓大平也。平，水德也；德以有当用，以用而不穷奇。不穷则大，大则化；其山、其市、其光怪者，化之余也。化不可知，而可知者，从能为水始；涔潦之待涸也，未能为水也。故学海而不至有水，于此跃而声曰：吾厌为水，而且必为海；其能海乎？圣言海也，以水观海，其澜不远。今之惊奇者，离水而欲为海者也。

　　吾友允坤林君独行，其博士言曰「平平编」。读君之文，指传于理之所必抉，而舌导其中之所欲鸣。其机拓若有余，而于巧常啬而有不敢尽。独茧抽丝而无杂绪，弹丸脱手而无滞势。此不厌为水而能为水者也，则恶知无奇之非大奇欤？允坤今令浮梁。古之令者，精神用于阡陌亭障桑麻树畜，政盖平平而史以循吏着。循吏之济民大矣，察吏之智疑鬼，健吏之惑疑帝，毛举鸷击无当而易穷，君子弗奇也。夫大平之奇，文与政皆然；非净心弗止、非精心弗行，水清而形物者也。允坤以之航浮梁，而海乎天下不疑矣。

　　允坤读书之堂，曰观海；而吾与之言海，余与允坤皆海上人也。

　　说诗自序池显方

　　善说诗者，莫如子夏。大序之传，人犹疑之；况齐、鲁、毛、郑诸家乎？夫说诗与作诗，并难者也。作诗者，其感物前、其寄象外。说诗者，本无感、寄而代诗人为感、寄。说风而被人不远，说雅而洗俗不净，说颂而形容不真者，不解说也；即说风而不能通之雅、颂，说雅、颂而不能通之风，亦不解说也；即说风、雅、颂而仅写诗人之感、寄，不能写自心之感、寄，亦不解说也。人谓诗之有功于世，不在作而在删者；余谓夫子之有功于诗，不在能删而在能说。括三百于「思无邪」之一言，非圣人能若是说乎？乃说者遂因「无邪」之旨，而疑郑、卫；复因序之解而疑朱，纷纷未定。不知天下惟夫妇之思最真，故特以风居诗之首。我不学其思而学其真，即从序、从朱无不可者。然则胡为删？夫子虑情之溢也，故宁从约。思者，情也；无邪者，性也。约情归性，学问之道如斯而已。汉、魏祖其思，而发为沉雄委丽；唐人祖其思，而发为渊娟秀巧；宋、元祖其思，而发为轻纤艳幻之词曲；词当代祖其思，而发为靡曼妖妍之帖括。诗愈变，说愈歧矣。

　　余尝学诗，祖汉、唐之思而犹不肖；乃今知三百篇之难也。既不能说，安能作？深愧余诗之妄作也！因搜箧摘二十余首，惧而不敢多说，从夫子之删而已。

　　击筑集自序（明）阮文锡

　　「击筑集」者，阮子客燕作也。阮子自丙午入都，计六易寒暑矣。然岁丁未，则自燕而返闽；戊申，则复自燕而走豫。故断自己酉以下，为「击筑集」也。

　　夫燕为召公所封国，「二南」篇章播于雅乐，先王之教泽存焉。迨乎燕昭下士、子丹养客，而后椎埋、屠狗之夫，接踵于燕，而风为之一变；虽不轨于正乎，要之轻死生、重然诺，往往以身许人，君子犹有取焉。然自汉至今，毋论召公之化邈乎难追；而所云感慨悲歌之士，间亦未尝一遇！岂非世远人湮，山川如故而九原不可复作欤？然则击筑之思，亦犹怀古之志也。

　　或曰：『筑，商声也；子之近作，其声于商为近』。然耶，否耶？因并识之以俟知者。

　　籁余草序阮文锡

　　忆与郑子啸歌万石之峰，盖十余年矣。庚子夏，避地□山楼，阅春而楼毁。郑子好藏三代鼎彝、秦汉金石及宋元名人墨迹，尽火于楼无余也；而予藏书数千卷，亦与焉。

　　两人因相视而笑，郑子曰：『吾尚有余者存』。盖指其诗草也。

　　夫郑子乙酉岁游榕城，有「三山草」；归而开万石禅林，有「万石岩草」；又汇其近集，题「以心籁」：然皆火于楼矣。近学余善病，事参苓而心独不为物役；复记其前后，集为「籁余」。予亦未知其所余何事？然既谓之「余」，则视吾一身中，有爪甲、涎涕、毛发、须眉焉，「余」矣；而耳之听、目之视、口鼻之味与臭，亦莫非「余」也。况人间之为声、为色、为歌舞、为战斗、为悲愁愉快怨恨思慕，何适而非「余」？悟所谓「余」，方将离形气以游清虚、亲性灵而辞尘垢，又焉有物余于吾心之内哉？虽然，「余」者因其至足而命之也；不足于内而无余，则足于内而为有余矣。闲尝观日月、星辰、山岳、河海以至崖谷云飞、汀渚霜落，知为天地余也；草朝花、木秋实，鸟现鱼潜，百兽昆虫相与叫号游走，知为山川余也；大而颉之书、夔之乐、姬公之礼制，小而扁之治病、旷之治律，良之御、庖之牛、秋之奕，知为圣贤余也。郑子不余于物而余于心，其着为经时之略、处世之宜，皆心余也。又散而为溪山之秀丽、亭阁之参差，收而为笔墨之离奇、技能之工巧，天地所有、古今所传将无余矣。

　　予方思窃其「余」，以备藏书之阙；至其所以为「余」，则予固深思之而未得。郑子亦不能以其所得而共之于人也夫？

　　啸草序（明）纪许国

</div>
    <div class="pagination">
<a href="厦门志_page32.html">上一页</a><span>...</span><a href="厦门志_page28.html">28</a><a href="厦门志_page29.html">29</a><a href="厦门志_page30.html">30</a><a href="厦门志_page31.html">31</a><a href="厦门志_page32.html">32</a><span class="current-page">33</span><a href="厦门志_page34.html">34</a><a href="厦门志_page35.html">35</a><a href="厦门志_page36.html">36</a><a href="厦门志_page37.html">37</a><a href="厦门志_page38.html">38</a><span>...</span><a href="厦门志_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
