<!DOCTYPE html>
<html>
<head>
    <meta charset="UTF-8">
    <title>江南通志 - 第 92 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 92 页/共 731 页</h1>
    <div class="content">　　姚希孟宅在长洲县中街路
　　蔡经宅在呉县朱明寺西神仙传云后汉王方平得道过呉住蔡经宅今蔡仙乡是其隐处明一统志云在胥门
　　葛洪宅在呉县东洞庭绿石山下洪于此立坛炼丹
　　朱买臣宅在呉县穹窿山相传寺基其故址也呉夫人宅在呉县孙权之母所居即府城开元寺基
　　周瑜宅在呉县雍熙寺西建安三年孙策为瑜治第于呉今所称周将军巷是也
　　陆玩宅在呉县灵岩山今寺其故居也
　　何凖宅在呉县西朱明寺桥宅舍为寺般若台即其故址
　　李嘉祐宅在呉县姑苏台侧嘉祐罢袁州刺史居此见僧皎然酬李员外诗
　　闾丘孝终宅在呉县马步桥北苏轼谪黄州孝终为太守往来甚密轼尝云苏有二丘不到虎丘即到闾丘今犹名闾丘巷
　　范仲淹义宅在呉县元楼钥记云范氏自唐时居于灵芝坊在今雍熙寺之后皇祐中文正公访求宗族买田千畆作义庄以赡之宅有二松堂曰岁寒阁曰松风因广其居为义宅中更兵燬五世至良器始悉复故地周一千四百八十丈结屋十楹寖复旧观【附】宋钱公辅义田记【范文正公苏人也平生好施与择其亲而贫疎而贤者咸施之方贵显时于其里中置负郭常稔之田千畆号曰义田以养济羣族之人日有食歳有衣嫁娶凶丧有瞻择族之长而贤者一人主其计而时其出纳焉日食人一升岁衣人一缣嫁女者五十千娶妇者三十千再嫁者三十千再娶者十五千者如再嫁之数防者十千族之聚者九十口歳入粳稻八百斛以其所入给其所聚沛然有余而无穷仕而家居俟代者与焉仕而居官者罢弗给此其大较也初公之未贵显也尝有志于是矣而力未之逮者二十年既而为西帅及参大政于是始有禄赐之入而终其志公既殁后世子孙修其业承其志如公之存也公虽位高禄厚而贫终其身殁之日身无以为殓子无以为丧惟以施贫活族之仁遗其子而已昔晏平仲敝车赢马以朝陈桓子觞之曰是隐君之赐也晏子曰自臣之贵父之族无不乘车者母之族无不足于衣食者妻之族无冻馁者齐国之士待臣以举火者三百余人如此而为隐君之赐乎彰君之赐乎于是齐侯以晏子之觞觞桓子余尝爱晏子之好仁齐侯知贤而桓子服义也又爱晏子之仁有等级而言有次第也先父族次母族次妻族而后及其疎逺之贤孟子曰亲亲而仁民仁民而爱物晏子为近之今观文正公之义田贤如平仲其规模逺举乂疑过之呜呼世之都三公位享万钟禄其邸第之雄车舆之饰声色之多妻孥之富止乎一已而已而族之人不得其门而入岂少也哉况于施贤乎其下为卿为大夫为士廪稍之充奉养之厚止乎一已而已而族之人操壶瓢为沟中瘠者又岂少哉况于他人乎是皆公之罪人也公之忠义满朝廷事业满边陲功名满天下后必有史官书之者予可畧也独高其义因以遗于世云】
　　贺铸宅在呉县铸字方回越人卜居于府东升平桥尝作呉趋曲黄庭坚诗云解道江南断肠句只今惟有贺方回
　　范成大宅在呉县西范村北中有重奎堂奉宋孝宗御书又有石湖别墅因越来溪故城为亭榭内有天镜阁孝宗赐御书石湖二大字周必大题壁云紫微舍人别墅登临之胜甲于东南
　　高啓宅在呉县呉城东北
　　徐有贞宅在呉县治北盖自谪所归此号天全翁建堂曰天全后为祝允明所居
　　陈镒宅在呉县北铁皮巷镒以师保致政归作小园辟地得蔡襄所书昼锦堂石碑复有芝产于堂柱间人以是为完名全节之征
　　二卢宅在呉县石湖中卢雍卢襄兄弟所居有芝秀堂见李东阳铭
　　王敬臣宅在呉县兵马司桥东今称大儒巷徐汧宅在呉县呉趋坊宅后有二株园汧读书处也
　　顾野王宅在呉江县三里桥西野王著书处也后人立庙祀之今名顾墟
　　顾荣宅在呉江县南荒浦村陆龟防诗注云陆云为荣赠妇诗我在三川阳子居五湖隂是也今为永定寺
　　巫咸宅在常熟县虞山越絶书云虞山巫咸所居言公宅在常熟县治北子游巷呉地记云宅有圣井二旁有浣纱石梁时为太子萧正徳持去巷东有言子桥
　　夏统宅在常熟县崇徳山相传晋处士夏统所居衞泾宅在昆山县石浦其第有友顺堂宋寜宗书额
　　叶盛宅在昆山县东城桥西内有菉竹堂
　　顾鼎臣宅在昆山县鳌峯桥
　　归有光宅在昆山县酒坊桥南
　　蜗庐在长洲县城北宋中书舍人程俱所居俱政和间自监舒州茶塲上书论时政不合来呉葺小屋号蜗庐
　　周隐遥庐在呉县西洞庭仙传拾遗云周隐遥洞庭道士自云角里先生之孙学太阴炼形术死六年更生十六年又死如前更七年复生如是三度【附】唐令狐楚周先生住山记【先生姓周氏名隐遥字息宗其道者号为太先生汝南人也抱天和冲淡之气含至精洁朗之质玉冷泉润松髙鹤闲韬精守道防得眞契谷神既存而长守关无键而不开贞元初游苏州呉县之包山林屋洞秋八月始于洞西得神景观讯其居者曰距此数里世传毛公坞毛公道成罗浮居山三百余歳有弟子七十二人聚石为坛遗迹犹存尔能勤求吾请导之既行而萝篠迷路不知所往先生瞑目久之逢一物焉双眸尽碧毛色紫而本白髙数尺余随而行之视乃鹿也湏臾乃跪止若有所告先生黙记之而还至十九年冬刜木鬋茅奠厥攸居得异石一方上有虫篆騐之即毛公鎭地符也既而凿户牖以为窦有鹤啣弄冠裳戏舞于庭砌后得一井香白滑甘溢为白泉其旁得石池焉深广袤丈阳騐阴伏湛如也初先生尝息于洞之南门中神化恍惚往往失其所在遇好风日亦来人间将至必先之以云鹤其弟子洒扫香室俄而至矣嗟乎先生之体同乎无体矣不以昼夜更动息不以寒暑易纎厚不食而甚力走及齐马全乎气者也虽饮而无漏止如灵龟外乎形者也鹿以导步神柔异物也符以存视道契先躅也井泉去厉昭乎仁也池水不枯齐其虑也仙云灵鹤之騐去来彷佛之状其必神行而智知乎予叔服膺先生之门二纪于兹录先生本起命为记凝神遐想直而不遗元和十三年八月华州刺史兼御史中丞令狐楚记】
　　有竹居在元和县相城明高士沈周宅
　　梅福隐居在呉县姑苏志云在西市坊铁瓶巷口张籍故居在呉县胥门籍赠陆畅诗有胥门旧宅今谁住之句
　　陆孝子故居在震泽县宋陆十七所居宝祐中郡守赵汝歴旌其门
　　卢熊隐居在昆山县治西南鹿城
　　酉室在长洲县宋王伯起所居独处一防匾曰酉室日焚香燕坐其中
　　太公石室在常熟县虞山东二里室凡十所中呉纪闻谓太公隐东海居此
　　老相公衙在长洲县干将坊元参政周伯琦使呉被留张氏构此馆之衙极壮丽今犹仍其旧名呉国故馆在长洲县旧传呉国古馆凡三升月馆在带城桥东乌鹊馆在乌鹊桥江枫馆在渴乌巷又有全呉通波临顿龙门升羽等馆升月馆至宋犹存
　　姑苏馆在元和县盘门内西城下元大德间改为驿
　　问潮馆在昆山县西驷马桥下呉郡志云昆山虽近江湖自古无潮汐宋绍兴间有道人云潮过夷亭出状元是时潮忽大至知县叶子强乃筑问潮馆于水濵明年邑人衞泾魁天下
　　寒山别业在呉县支硎山侧明髙士赵宧光所居震泽别业在震泽县唐陆龟防所构朱鹤龄文类云先生所居一在临顿桥一在甫里一在震泽鎭集中自遣诗多震泽别业所作有云更感卞峰顔色好晓云才散便当门
　　复轩在呉县黄村处士章宪贮书之所其后圃又有清旷堂咏归清秘遐观三亭各题以诗
　　万玉清秋轩在呉江县同里鎭元甯昌别墅张可观为之绘图
　　定轩在震泽县宋杨绍云所居有桃源洞广数畆异石林立刘爚眞德秀曾游此
　　五湖田舍在长洲县大姚村白阳山人陈淳所居华林园在长洲县呉地记云在华林桥又平昌里有华池龙潭里有石龙皆阖闾故迹
　　南园在长洲县府学傍呉越广陵王元璙帅呉时所置园相近有元璙别宅又有东庄亦名东墅元璙子文奉所剙
　　西园在长洲县呉郡志云在郡圃之西直子城甚袤唐时所建今为敎塲
　　孙园姑苏志云今不知所在唐元微之寄白居易诗云孙园虎寺随宜看不必遥遥羡镜湖
　　梅都官园在长洲县西祝槱野录云梅挚晩年卜筑沧浪之旁与苏舜钦为隣今犹称其地为梅家园
　　郭氏园在长洲县饮马桥西南本郭云大夫所居有池号小沧浪今为巡抚院后圃
　　拙政园在长洲县娄门内大寺西明侍御王宪臣所筑广袤二百余畆见文征明记
　　何仔园在元和县尹山种植甚繁牡丹尤盛宋周必大尝游之见南归录
　　梧桐园在呉县馆娃宫侧夫差园也一名鸣琴川乐府云梧宫秋呉王愁
　　辟疆园在呉县晋时顾辟疆之园也唐顾况尝假以居郡守赠诗曰辟疆东晋日竹树有名园年代多更主池塘复裔孙又陆龟防诗云呉之辟疆园在昔胜槩敌前闻富修竹后説纷怪石不知清景在尽付任君宅盖又为任晦宅也
　　范家园在呉县雍熙寺后范周所居有石刻三大字
　　绿水园在呉县织里桥西明髙啓序云呉城南陬有曰朱家园者父老言宋朱勔故墅也庐山陈惟寅氏得之更名曰绿水以园中有池且用杜子美诗语也
　　西园在呉县西城桥西夏驾河上明王鏊别墅又有眞适园在东洞庭文征明有西园游集诗归田园在呉县东北明司寇王心一家园中有兰雪堂泛红轩竹香廊诸胜
　　鹿园在常熟县北七十里世传呉王豢鹿所北园在昆山县漳潭陈氏园也石湖范成大书额东浦黄简为记
　　郑氏园在新阳县马鞍山前宋郑竦所筑叶梦鼎题曰玉山佳处
　　郡圃在长洲县郡治后旧多楼亭宋建炎燬端平初张嗣古补葺易名同乐园嘉定中綦奎复立四小亭其芍药坛每岁花开太守宴客号为芍药会药圃在呉县重元寺唐末僧元达年逾八十好种名药多自远方致之皮日休过访题诗以赠乐圃在呉县清嘉坊北朱长文所居故钱氏金谷园也长文自为之记【附】宋朱伯原乐圃记【大丈夫用于世则尧吾君虞吾民其膏泽流乎天下及乎后裔与夔契并其名与周召偶其功茍不用于世则或渔或筑或农或圃劳乃形逸乃心友沮溺肩绮季追严郑蹑陶白穷通虽殊其乐一也故不以轩冕肆其欲不以山林丧其节孔子曰乐天知命故不忧又称顔子在陋巷不改其乐可谓至徳也已予尝以乐名圃其谓是乎始钱氏时广陵王元璙者实守姑苏好治林圃因隙地而营之为台为沼今城中遗址颇有存者吾圃亦其一也钱氏去国圃为民居更数姓矣庆厯中予家祖母呉夫人始构得之先大父与叔父或游焉或学焉每良辰美景则奉板舆以观于此厥后稍广西壖以益其地凡广逾三十畆予尝请营之以为先大父归老之地熙寜之末新筑外垣尽覆之瓦方将结宇而亲年不待既孤而归于是遂卜居焉月葺岁増今更数载虽敞屋无华荒庭不甃而景趣质野若在岩谷此可尚也圃中有堂三楹堂旁有庑所以宅亲党也堂之南又为堂三楹名之曰邃经所以讲论六艺也邃经之东又有米廪所以容岁储也有鹤室所以畜鹤也有防斋所以敎童防也邃经之西北隅有冈命之曰见山冈上有琴台西隅有永斋此予尝拊琴赋诗于此所以名云见山冈下有池水入于坤维跨流为门水由门萦纡曲引至于冈侧东为谿薄于巽隅池中有亭曰墨池予尝集百氏妙迹于此而展玩也池岸有亭曰笔溪其清可以濯笔溪旁有钓渚其静可以垂纶也钓渚与邃经堂相直焉有三桥度溪而南出者谓之昭隐寺池至于墨池亭者谓之幽兴循冈北走度水至于西圃者谓之西磵西圃有草堂草堂之后有华严庵草堂西南有土而髙者谓之西丘其木则松桧梧柏黄檗冬青椅桐柽栁之类柯叶相蟠与风飘飏髙或参云大或合抱或直如绳或曲如钩或蔓如附或偃如傲或参如鼎足或并如钗股或圆如葢或深如幄或如蜕虬卧或如惊蛇走名不可以尽记形不可以殚书也虽霜雪之所摧压飚霆之所击撼槎牙摧折而气象未衰其花卉则春繁秋孤冬苞夏蒨珍藤幽蘤髙下相映兰菊猗猗蒹葭苍苍碧藓覆岸慈筠列砌药录所收雅记所载得之不为不多桑柘可蚕麻苎可缉时果分蹊嘉蔬满畦摽梅沉李剥枣断瓠以娯賔友以约亲属此其所有也子于此圃朝而诵羲文之易孔氏之春秋索诗书之精微明礼乐之度数夕则泛览羣史歴观百氏考古人是非正前史得失当其暇也曳杖逍遥陟髙临深飞翰不惊皓鹤前引掲厉于浅深踌躇于平臯种木旧园寒耕暑耘虽三事之位万钟之禄不足以易吾乐也然予观羣动无一物非空者焉用拘于此以自赘耶异日子春之疾瘳尚平之累遣将扁舟浮海遨游山岳莫知其所终极虽然此圃者吾先光禄之所遗吾致力于此者久矣岂能忘情哉凡吾众弟若子若孙尚克守之毋頽尔居毋伐尔林学于斯是亦足以为乐矣予岂能独乐哉昔戴颙寓居鲁望归隐遗迹迄今犹存千载后呉人犹当指此相告曰此未氏之故圃也元丰三年十二月记】
　　隐圃在呉县灵芝坊宋枢密蒋堂所筑堂两守苏因家焉自赋隐圃十二咏绘为图皇祐间圃中溪馆产灵芝知州李仲偃集賔僚赋诗为寿因立灵芝坊
　　适适圃在呉县乐圃坊内即古乐圃地明申时行所筑中有赐闲堂
　　凌处士庄在长洲县由姑山北唐韦庄有诗东庄在元和县葑门内明呉寛父孟融所治中有十景为一时名胜
　　漫庄在呉江县宋处士顾禧所居禧弃官髙隐乡人重之
　　拂水山庄在常熟县虞山之麓实岩湾之东中有耦耕堂明发堂及花信楼秋水阁朝阳榭红豆庄诸名胜
　　罗隐庵在元和县葑门外甫里北隅隐以龟防愿与之游因结庵于此后为魏了翁别业
　　臞庵在呉江县淞江之濵南畿志云王份故居圜江湖以入圃有与闲堂烟雨阁聚远楼
　　乐庵在昆山县圆明村宋李衡归老之地
　　就隐在长洲县华山宋绍兴间张廷杰所葺周必大游山记云汉卿既得华山就隐刓剔岩窦疏导泉源佳花美木四时皆有竒观
　　石磵书隐在长洲县俞琰所居因自号石磵中有咏春斋端居室盟鸥轩皆琰孙贞木作
　　梅花墅在元和县甫里明秘书许元祐所构选地百畆潴水垒石擅一时之胜今为海藏庵
　　筠谷在呉县西馆桥西宋待制荣薿所居自号筠谷知临安引年匄辞上以琉璃壶贮丹桂花且绘之便面题诗二十八字并金带为赐复书筠谷二大字宠其归
　　桃花坞在呉县城西北隅南畿志云在阊门内北城下宋时为枢密章楶别业后为蔬圃明唐寅于其地筑桃花庵庵中有梦墨亭
　　盘野在呉江县宋状元黄由之别墅寜宗赐名内有墨庄胡夫人眞迹三清阁共乐堂等匾由自作诗
　　东臯在常熟县东明少参瞿汝悦之别业子式耜增浣溪草堂贯清堂诸胜
　　小洞庭在长洲县齐门外刘珏累石为山号小洞庭徐有贞为之记
　　小潇湘在呉江县长桥南元甯伯让所居林亭台沼烟雨时可入画图故有是名
　　小辋川在常熟县虞山之麓山塘泾南明御史钱岱创取王摩诘辋川诸胜绘景十二于聚远楼东壁人呼小辋川
　　影娥川在昭文县治东晋有见仙娥泛舟者故名琴川发源于此
　　鹤市在长洲县阊门内呉越春秋云夫差葬女胜玉舞白鹤于市聚观者以殉葬越絶书云杀生以送死今故市巷东有舞鹤桥
　　呉市在呉县春申君辟两城以为市
　　专诸巷在长洲县阊门内旧传呉专诸所居今为石塔庙
　　临顿在长洲县东呉王尝逐东夷顿军于此故名今呼为临顿里其地有临顿桥明一统志云或云陆龟防亦尝居此
　　鸡陂墟在长洲县娄门外二十里越絶书云呉王畜鸡所也
　　蠡口在长洲县齐门北相传范蠡泛五湖出此明一统志云在长洲县界一名蠡塘
　　白公隄在元和县阊门外虎丘山塘白居易筑南村在呉县越来溪西呉山下寺薄卢瑢所居匾曰呉中第一林泉
　　东村在呉县鳯凰山南一里县志云东园公所居园明葛一龙诗曾闻东园公住此不复出年年开白花犹是汉时橘
　　南村在呉江县绮川元末隐士张璹所居
　　乌夜村在昆山县城南晋穆帝何皇后父淮寓此产后之夕有羣乌夜惊于村落自后有乌夜鸣必邀恩赦
　　干隧在呉县西北战国防云越王以散卒三千禽夫差于干隧史记正义云干隧在万安山西南一里
　　角头即角里在呉县洞庭西山汉角里先生所居史记正义云太湖中洞庭山西南有禄里村夏驾湖在呉县西城下呉王寿梦避暑驾游于此故名今城下犹存外濠即运河也有湾亦名夏驾女坟湖在呉县西北六里相传阖闾葬女处以水绕坟因名白居易诗女坟湖北武丘西是也百花洲在呉县西城下胥盘二门之间明一统志云在姑苏山上
　　采香迳在呉县香山傍呉郡志云呉王种香于香山使美人泛舟于此采之又名箭迳一水直如矢也
　　吟浦在呉县呉淞江南韦应物山庄韦尝放舟吟咏于此故名
　　锦帆泾在呉县盘门内南畿志云即旧子城濠也世传呉王尝作锦帆以游宋嘉定间郡守赵彦橚疏此以通运河
　　采莲泾在呉县东南运河之阳南畿志云上有采莲泾桥下可通舟传是种莲故处
　　花谿在长洲县定跨桥北青霞居士顾凝远筑别馆闲亭颇极幽胜
　　香水溪在呉县西南呉故宫中俗传西施浴处一云呉王宫人洗妆于此故又呼为脂粉塘古诗云安得香水泉濯郎衣上尘即此
　　交让渎在长洲县子城北续图经云渎因陆慧晓与张融竝宅其间有池池上有杨栁二株何防叹曰此池便是醴泉此木便是交让渎因以名今湮为民居仅汚池丈许立交让祠于此又有交让巷俗讹为甘将巷
　　练渎在呉县太湖鸿雁山之西旧传呉王所开以练兵王充论衡云阖闾尝试士于五湖之侧石射堋在呉县灵岩山百步街之前有石鼓大者三十围小者半之又有石马如人骑
　　可盘湾在呉县西洞庭山下洞庭记云呉王游太湖顿军于此曰此亦可盘桓也遂名
　　睡龙湾在呉江县黄家溪相传宋髙宗南渡时驻跸于此有泉涌出因名
　　走狗塘在呉县西南跨塘桥越絶书云阖闾走犬长洲即此
　　雉塘在呉县练渎西一里呉郡志云晋琅邪王彪女于此为雉所惊因禁之雉遂絶故名
　　禁蛙池在长洲县北禅寺东天泉禅师説法取池中一蛙防其颔羣蛙遂无声其地至今不产蛙兴贤池在昭文县乾元宫宋嘉定中浚池得石刻兴贤池三大字
　　投龙潭在呉县龟山下林屋纪遗云嘉定初民采藻于此获呉越王所投金龙玉简简以银制长九寸篆文隐然填以朱漆题云太岁壬戍时宋建隆二年也
</div>
    <div class="pagination">
<a href="江南通志_page91.html">上一页</a><span>...</span><a href="江南通志_page87.html">87</a><a href="江南通志_page88.html">88</a><a href="江南通志_page89.html">89</a><a href="江南通志_page90.html">90</a><a href="江南通志_page91.html">91</a><span class="current-page">92</span><a href="江南通志_page93.html">93</a><a href="江南通志_page94.html">94</a><a href="江南通志_page95.html">95</a><a href="江南通志_page96.html">96</a><a href="江南通志_page97.html">97</a><span>...</span><a href="江南通志_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
