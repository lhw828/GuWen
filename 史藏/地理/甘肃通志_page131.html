<!DOCTYPE html>
<html>
<head>
    <meta charset="UTF-8">
    <title>甘肃通志 - 第 131 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘肃通志 - 第 131 页/共 159 页</h1>
    <div class="content">　　辛子馥字元頴平原相穆之子早有学行累迁平原相父子并为此郡吏民懐安之元颢入洛子馥不从庄帝反正封三门县男天平中除太尉府司马长白山连接三齐瑕丘数州之界多有盗贼子馥受使检覆因辨山谷要害宜立镇戍之所又诸州豪右在山鼓铸奸党多依之又得宻造兵仗上表请罢诸冶朝廷善而从之后卒于清河太守
　　辛琛字僧贵狄道人雄之族祖祖敬宗父树寳并代郡太守琛少孤曾过友人见其父母无恙垂涕乆之后魏孝文时释褐奉朝请荥阳郡丞太守元丽性颇使酒琛每谏之丽后醉輙令闭閤曰勿使丞入也孝文南征丽从舆驾诏琛曰委卿郡事如太守也景明中为扬州征南府长史刺史李崇多事产业琛每诤折后加龙骧将军南梁太守崇因置酒谓琛曰长史后必为刺史但不知得上佐何如人耳琛对曰若万一叨忝得一方正长史朝夕闻过是所愿也崇有惭色琛寛雅有度量渉猎经史喜怒不形于色当官奉法所在有称卒于官
　　辛术字懐哲狄道人南梁太守琛之子为清河太守政有能名累迁散骑常侍魏武定六年侯景叛术破之擒萧明迁淮南经畧使天保元年侯景徴江西租术渡淮烧其稻数百万石还镇下邳人随北渡淮者三千余家又奉文宣勅凡刺史太守镇将犯法者术皆案奏杀之有犯法者朝廷以其奴婢百口及赀财尽赐术三辞不见许乃送诣所司不复以闻及王僧辩破侯景术招携安抚城镇相继欵附于是移镇广陵获传国玺送邺寻领太常卿议定律令迁吏部尚书铨衡黜陟咸宜甚为当时称誉术清俭寡欲勤于所职临军以严牧民以惠少爱文史晚更勤学虽在戎旅手不释巻
　　辛雄字世宾狄道人有孝性居父忧哀毁异形殆不可识亷谨雅素不妄交喜怒不形于色清河王怿为司空辟为户曹参军怿迁司徒仍授户曹参军并当繁剧诤讼填委雄用心平直加以娴明政事经其断割莫不悦服怿重之诏令门下尚书廷尉议狱雄议曰春秋之义不幸而失宁不滥则失罪人滥乃害善人诏从雄议于是公能之名甚盛又为禄养论书奏肃宗纳之以雄长于世务更除司空长史诏雄为行台左丞与临淮王彧击贼平之在军上疏请明赏罚除辅国将军尚书右丞迁光禄大夫庄帝除度支尚书兼侍中关西慰劳使将发请事五条帝从之
　　李琰之字景珍狄道人少有盛名彭城王勰辟为行台参军累迁国子祭酒孝庄初讨葛荣以琰之兼御史中尉为北道军司马歴车骑将军雍州刺史琰之素机警善谈经史百家无所不览朝廷疑事多所访质当时人士咸宗之
　　李延实狄道人性温良袭父爵为清泉县侯庄帝以元舅之尊超授侍中太保封濮阳郡王延实以太保犯祖讳又以王爵非庶姓所宜抗表固辞徙封濮阳郡公諡孝懿
　　梁览字景叡金城人其先出自安定太祖时祖颢为尚书封南凉公父钊为河华二州刺史封新阳伯至览家世豪富赀累千金魏明帝孝昌初秦州莫折念生胡琛等反散财召募有三千人镇河州从大军平之歴凉河二州刺史封安德县侯览既为本州刺史盛修甲仗人马精锐吐谷浑惮不敢出曰梁公在未可行也永安中诏防授世为河州刺史封郡公赵柔字元顺金城人少以德行才学知名河右沮渠牧犍时为金部郎太武平凉州内徙京师歴著作郎河内太守甚有信惠
　　宗钦字景若金城人少好学有儒者风仕沮渠防逊为中书郎世子洗马上东宫侍臣箴太武平凉州入魏赐爵卧树男拜著作郎高允甚相褒美有防逊记十巻
　　念贤字盖卢金城枹防人美容质颇渉经史少时有善相者过诸生竞诣之贤笑曰男儿死生富贵皆前定何用相为居父丧哀毁以孝称后以军功封屯留县伯从尔朱荣入洛兼尚书右仆射大统中官至都督秦河二州刺史子华性和厚有长者风官至开府仪同三司河州刺史
　　周辛庆之字余庆狄道人父显宗冯翊郡守庆之少以文学征诣洛阳对防第一除秘书郎魏孝庄时杨津啓庆之为行台左丞后兼盐池都将东魏攻陷正平遂欲经畧盐池以庆之有备乃引军退河桥之役庆之独因盐池抗拒强敌时称其勇累官至开府仪同三司位遇虽隆而率性俭素志量寛和有儒者风度为当时所重又以其经明行修令教授诸生拜秘书监卒于官
　　辛昻字进君庆之族子为龙州刺史威惠咸着成都风俗舛杂昻登文翁讲堂谓诸生曰子孝臣忠师严友信立身之要诸生感悟谓父老曰辛君教诫不可违也于是井邑肃然从化迁梓潼郡守时益州多盗昻抚绥荒梗颇得宁静天和初陆腾讨信州蛮诏昻运粮馈之民无怨言巴州万荣叛围郡城昻倍道兼行出其不意直趋贼垒贼望风瓦解朝廷嘉其功特进为骠骑将军
　　王杰本名文达金城人善骑射有壮志魏孝武时起家都督太祖奇其才擢扬烈将军复潼关破沙苑争河桥战邙山皆以勇敢闻亲待日隆歴迁泾州总管少从军旅虽不习吏事所歴州郡咸以忠恕为心百姓慕焉卒諡曰威
　　隋李礼成字孝谐狄道人凉王暠六世孙年七嵗与姑子荥阳郑颢随魏武入关颢母每谓所亲曰此儿平生未尝回顾当为重器及长沈毅有行检不妄通賔客大统中迁太子洗马时贵公子皆竞习武事被服有军容礼成善骑射而从容儒服不失素望后以军功拜车骑大将军时朝廷有所征发礼成度蛮必为乱上表固谏周武帝从之又从帝伐齐力战击退之拜北徐州刺史未几征为民部中大夫隋高祖受禅进封绛郡公宁州刺史
　　辛德源字孝基狄道人子馥子沈静好学美仪容齐仆射杨遵彦尚书辛术并虚襟礼敬同举荐之中书刘迪又上表荐除员外散骑常侍及齐亡周尉迟迥起以为中郎亡去隐林虑山着幽居赋以自寄后秘书监牛以德源才学显著奏与著作郎王劭同修国史蜀王秀奏以为掾转谘议参军有集二十巻又撰政训内训各二十巻
　　辛公义狄道人父季庆青州刺史公义早孤母氏亲授书传周天和中充太学生武帝召入御前令与大儒讲论数被嗟异从平齐累迁掌治上士开皇元年除主客侍郎迁并州刺史下车先决断狱囚尝宿防事曰刺史无德令百姓系于囹圄而能自安乎罪人闻之咸自欵服后有讼者多两让而止仁夀初充扬州道黜陟大使官寮犯法无所纵舍炀帝除内史侍郎司大夫
　　辛彦之狄道人少孤好学博渉经史周文帝引为礼曹修定仪注拜中书侍郎封五原郡公宣帝时拜少宗伯及高祖受禅除太常少卿与牛撰新礼高祖尝命与硕儒沈重论议重曰辛君所谓金城汤池无可攻之势帝大悦拜随州刺史在州惟贡祭物帝善之曰人安可无学彦之所贡稽古之力也迁潞州卒官諡曰宣撰坟典六官祝文礼要新礼五经异义共六部并行于世
　　唐李袭誉字茂实袭志弟也高祖已定长安召授太府少卿伐王世充拜潞州总管擢江南巡察大使扬州俗喜商贾不事农袭誉为引雷陂水筑句城塘溉田八百顷以尽地利民多归本业召为太府卿居家勤俭厚于宗族禄廪随多少散之以余赀写书罢扬州载书数车尝谓子孙曰吾性不喜财遂至屡乏然负京有赐田十顷能耕之足以食河内千树桑事之可以衣江都书力读可进求宦吾殁后能勤此无资于人矣子元为桂州都督守桂二十八年政尚清省南荒便之
　　浑瑊本铁勒九姓之浑部也世为臯兰都督父释之有才武从朔方军积战功累迁宁朔郡王广德中与吐蕃战殁瑊年十一善骑射随释之防秋朔方节度使张齐丘戏曰与乳媪俱来耶是嵗即立功后二年从破贺鲁部勇常冠三军禄山反从李光弼定河北及从郭子仪复西京讨安庆绪平史朝义大小数十战功最从子仪击吐蕃破之积功官至检校尚书左仆射平章事帝狩奉天瑊率家人子弟以从奉天围解分道要击朱泚与李晟收复京城泚平加侍中封咸宁郡王卒赠太师諡忠武瑊天性忠谨功高而志益下世方之金日防云
　　浑镐瑊子谦谨喜交士大夫歴邓曹二州刺史有政声元和中延州沙陀部苦边吏贪残震扰不安李绛建言宜选才识称者为刺史任镐延州防讨王承宗义武节度使任迪简病不能军以镐将家可用乃迁检校右散骑常侍义武军节度副使俄代迪简为使治兵颇有法然短于韬畧不持重贬循州刺史卒赠工部尚书弟鐬以防补诸衞参军迁殿中监开成中宰相言鐬尝治郡有绩授夀州刺史终诸衞大将军辛云京兰州金城人世为将家有胆畧以擒生斩馘常冠三军迁太常卿史思明屯相州云京将锐兵袭滏阳追破其众加代州都督太原军乱帝以云京沈毅授太原尹进封金城郡王云京治谨于法故军中畏而信之数年太原大治加检校尚书平章事寻加左仆射卒赠太尉諡忠献
　　宋王渊字几道熙州人善骑射应募击夏国屡有战功累迁熙河兰湟路部将权知巩州宁逺砦西羌入犯渊大破之宣和中刘延庆讨方腊以渊为先锋贼势张甚渊逆击平之授閤门宣赞舍人高宗即位以渊为御营司统制帝如扬州时羣盗蜂起以渊为制置使平杭贼所向皆捷拜佥书枢宻院事累加少保諡襄愍
　　元马正卿名乌尔古纳临洮人父庆祥死节正卿好学负气防国兵破汴北见宪宗辞容端谨帝命赞断事官事以燕故城为治所正卿以治道自任政事修举嵗壬子料民丁于中原凡业儒者试通一经即不同编户着为令甲儒人免丁始此常建言立常平仓举海内贤士杨春卿张孝纯辈分布诸郡号称得人后世祖南征从行至汴令专馈饟运济南盐百万斤以给公私之用所过州郡商农安业军民不扰世祖亲征额哷布格正卿出私财市马五百以助军帝厚赡其家拜礼部尚书諡忠懿
　　马祖常狄道人正卿曽孙延祐初廷试第二授翰林拜御史以直言忤上官意去起为翰林侍讲官御史中丞立朝多所建明为文自成一家言文帝谓中原硕儒惟祖常云諡文贞
　　赵昌本乌斯藏多族氏始附宋赐姓赵氏世居临洮父巴莽富甲诸族昌貌甚伟有力兼人金贞祐中以军功至熙河节度使金亡保莲花山以其众来归皇子库腾之镇西土也承制以昌为叠州安抚使时兵兴城无居民昌招逃亡立城垒课耕桑以安辑之百姓赖焉
　　赵汝楫一名重喜潘子始给侍皇子库腾为亲衞癸丑从世祖征哈喇章数有功中统元年珲塔罕反从总帅汪良臣引兵至博索河纳果尔和斯地逆战以功授征行元帅四年从讨呼图克徳济沙卜珠台等克之使袭父职为元帅入觐赐金虎符为临洮府达噜噶齐在郡劝农兴学省刑敦教以善治闻请老不许诏其长子官绰斯戬袭为达噜噶齐陞汝楫巩昌二十四处宣慰使卒諡桓襄
　　祁望芳西域人居狄道以巨家擢守临洮伟绩着于边陲卒封本府城隍见碑记
　　祁安狄道人元赐金虎符临洮府尹嵗乆以亷勤见称超授中大夫同知巩昌便宜都总帅府事歴陞大司徒
　　祁恭噶多尔济丹子袭任临洮知府兼宣政院都事至正十二年以王事没于兴元
　　乌玛喇西域人元授河南光州达噜噶齐威德兼济任满光人立去思碑马祖常撰文后陞授亚中大夫佥通政院事授通议大夫浙江湖州府总管
　　明王道亨狄道人举建文元年乡试弟道隆举永乐九年乡试忠孝并着时称之为王氏双凤道亨任刑部主事卒于官道隆知内江县政绩卓异居民畏而服之
　　何锁南河州人善弓马元末为吐蕃等处宣慰使司洪武三年率众归附陞河州衞指挥同知世袭居边数年烽燧不惊边人懐之
　　何贤字彦哲狄道人永乐中进士任中书舍人歴陞詹事府少詹太常寺少卿资禀頴异学问博洽精传译工词翰居馆阁二十年不迁徳行卓冠时流卒赠礼部右侍郎諡文敏所着有五经集解续古乐章东麓文集
　　赵安狄道人永乐元年除临洮百户使西域从北征立功进都指挥同知宣德二年松潘番叛充左参将从总兵陈懐讨平之进都督佥事四年使乌斯藏明年复以左参将从史昭讨曲先斩获多九年中官宋成等使乌斯藏命安率兵千五百人送之巴喇玛江寻与侍郎徐晞出塞讨阿台败之镇番正统元年进都督同知充右副总兵协任礼镇甘肃明年冬与王骥任礼蒋贵分道进师安至刁力沟絷酋乃顔忽及奄克台等封防川伯食禄千石安勇敢有将畧与贵礼并称西边良将九年卒子英为指挥使立功进都督同知
　　石执中字惟一兰州人长身美髯举永乐三年乡试任刑部主事陞郎中谳狱平允擢山东右布政使直而不华勤而能慎转浙江左布政致仕平生亷介不阿卓有定守宣帝常记其姓名于御屏赐诰褒之王伯敬兰州人举永乐九年乡试任户科给事中乡人有以事干之者遗以文绮数疋固却不受乡人云纵不受第一视见意曰吾穷儒一见即爱之矣不如不见之为愈也乡人愧服而去闻者以为名言王佐字良辅河州人世业儒常与解缙游处家一遵朱文公家礼乡人化之
　　王竑字公度号戅庵河州衞人正统四年进士授户科给事中豪迈负气节正色敢言英宗北狩郕王摄朝羣臣劾王振悮国王未有防百官皆哭伏地不起请族振锦衣指挥马顺振党也叱百官令退竑怒奋臂起捽顺发倒地与众共击之立毙王起入宫竑率羣臣随之王令中官金英问所欲言曰内官毛贵王长随皆振党请寘于法遂出二人众又捶杀之是时竑名震天下防也先入犯命竑为佥都御史督兵守御冦退镇守居庸关简士马缮阸塞劾将帅不职者壁垒一新景泰初总督漕运兼巡抚江北徐淮诸郡大水道殣相望山东河南流移民载道竑不待奏大发广运仓粮赈济前后全活无算因自劾专擅罪帝得疏喜曰真贤都御史也进左副都御史竑因言谨天戒当以进君子退小人为先又陈致治保邦二十事其言多指斥权贵天顺初左迁浙江参政寻除名编管江夏后英宗于宫中见竑疏有正伦理笃恩义语因感悟命送还河州后以副都御史起理漕运至徐淮淮人迎拜数百里不絶防旱漕河涸竑祷祀大雨舟楫通行宪宗即位召为兵部尚书竑奏勅边将各陈战守方畧简练京兵劝屯政复武学时两广防未平陜西防在河套四川赵铎作乱江西湖广猺獞入境竑居中调度悉合事机荐都御史韩雍为总督有成功既而竑又请复京营军士旧额革除诸将私役宿弊及荐修撰岳正都给事中张宁上不报竑遂上章乞休以归日惟课耕读不问他事改号其庵曰休治初卒年七十五遣官谕祭塟正德中赠太子少保諡庄毅淮人立祠祀之
　　黄谏字廷臣兰州人德性谦和博学多艺工篆行楷登正统七年进士歴官侍讲学士兼尚寳卿使安南徃还议定迎诏坐次等仪及却赆等书悉按经史风节凛然交趾人称之常过河南渑池县以名儒月川曹正夫没葬霍州深以为恨出金属知县归葬渑池陞本院学士后谪广州府判从学者甚众广人立祠祀之所着有诗经集解使南稿从古正文兰坡集行世
　　聊让字公逊兰州人少孤贫苦学景泰五年进士任南昌知县以不附权贵被劾罢归让精于史学虽老而贫风采凛然可畏平生温防正直为后学师表滕佐字良辅号栗庵兰州人少清介刻志于学景泰五年进士授监察御史肃振纪纲陞山西按察司副使转云南副使四川按察司所至公亷有威不避权要以刚直忤物改直河间府知府有惠政及人卒于官
　　朱绅字大用河州人幼聪敏从王竑学景泰五年进士授监察御史风采凛然后勘问郡王事协舆情景帝书其名于屏陞浙江按察司副使巡督海道亷明公爱逺人输诚兴学校筑海隄立义塜赈贫施药重名节有靖海功寻陞贵州左布政使致仕归
　　汪钜字志方兰州人举景泰元年乡试任北直栢乡知县抚字有方持已亷介丁母忧归邑人立去思碑服阕邑民保奏复留任栢乡知县
　　张铎字孟宣兰州人举景泰七年乡试任山西岚县训导寻为韩府教授学问该博尤长诗词老年步履艰难王命扶掖上殿讲读士子有不循教者以王命挞之不少贷王感之后以女妻其次子
　　赵英字廷杰狄道人防川伯安子幼武勇景泰初任临洮衞指挥使寻以征实喇浩沁地擒伪祁王锁南功陞陜西都司指挥佥事协守凉州复于镇番抹山斩获羌首千余级陞右军都督府同知充总兵镇守凉州
　　段坚字可乆兰州人读书知正学志希圣贤薛瑄门人登景泰五年进士授山东福山知县以德化民刋布小学令邑人讲诵民俗胥化陞莱州知府治如初莱人大化服阕补南阳病近世以利禄为学乃倡明周程张朱之学集郡属诸生亲授讲说士习丕变又取属治童防创志学书院教之刋小学孝经论语崇正辨文公家礼教民学孝俗言授之讲习建节义祠祀诸贞烈日呼诸生以道德性命之言互相辨说退食至育英所考校朔朢诣节义祠聚父老谕以正俗大义有处子未婚婿亡自经殉节者率僚友师生素服徃吊择地合葬奏表其闾郡人爱戴如父母致政归民攀援不忍舍立木主于志学书院祀之有容思集栢轩语録行世子炅翰林检讨
　　杜荣字景华兰州人举天顺三年乡试任朔州知州适嵗荒加意赈恤蠲徭役募开垦招流徙地方稍蘓即兴学校崇风化公亷明恕民懐吏畏致政去州民攀泣走饯郡城为之一空居家二十余年自处甚约足迹未尝至公门自号乐闲老人
　　吴□字彦和兰州人举天顺六年乡试歴任河南阌乡山东登州陜西隆德学训导性耿介与人寡合乡人有仕至御史者人皆称贺□独遗书云当今言路乆塞吾方为子忧之言论切直人皆敬之
　　文志正字正夫兰州人天顺元年进士任行人建言以御史巡茶民皆便之歴陞户部广东司郎中明敏练达绰有能誉剏修兰志
　　唐祐字良弼兰州人举天顺三年乡试任山东齐东知县尽心民事一清如水取法前令姚显微之善政士民感服
　　杜宣字化兰州人举天顺三年乡试任山西汾州学正学问该博善诗文造士有方其所识拔后多至贵显
　　罗睿字文哲兰州人成化二年进士授河南西华知县陞南京大理寺评事山东按察司佥事歴官以清白自持宪度严整吏民畏服
　　周敏临洮衞人举成化十九年乡试四川仁夀知县治民事神处已待物一诚不欺居官清约如寒士乡邦以此重之
　　曹英字文华临洮衞人成化进士任监察御史巡按四川监临率称得人嵗大荒有赵铎者啸聚为盗英摘首恶寘大辟余赦之悉令解散归业以言事忤上防左迁湖广邵阳知县二年引疾致仕所着有遣兴集恒斋实録黙翁集三友主人传
　　姚诚字通夫兰州人举成化元年乡试任山西闻喜知县邑大饥即省徭蠲赋以赈饥民于盐商过县者每引劝输粟一升以备赈后遂为例引县东南泉水灌民田若干顷任数年兴利革改任河南新郑奉公守法不避权贵素喜饮以居官絶口不尝及归田日用淡泊如未遇时不事干谒惟以诗书教子孙卒年八十三所着有书经义休田集
　　邵宗字以道兰州人成化五年进士任户部主事博通经史才气优赡诗文不烦绳削而自合矩度所交士大夫无不推服
　　任僖字克敬兰州人举成化元年乡试任直赞皇知县公勤有为兴利除害绰有治声凡有所为事集而人不扰邑民颂之其敬兄睦族尤可称述
　　孙懋字行勉兰州人举成化元年乡试授河南衞辉府通判莅政公勤周知民隐绰有贤声考绩居上赐勅褒嘉陞四川剑州知州在任数年境内乂安吏民称颂
　　赵英字储秀兰州人成童日记数千言举成化八年进士授河南宜阳知县陞监察御史巡按山东改知保定府丁父忧服阕士民诣京奏留寻陞山西参政仍管知府事英博通五经有才畧居官所至有声多遗爱所着有斐然稿防边策修河类稿
　　陈祥字吉夫兰州人性孤介勤学成化辛夘乡试第一成化十一年进士授刑部主事转员外郎山西按察司佥事四川按察使歴任三十余年检身持法乆而不渝所至奸贪屏迹祥端慎不妄交人致仕杜门谢客惟以诗书自娱有考庵集藏于家
　　耿瑄字习珍兰州人举成化十六年乡试授河南汲县知县慎于操修敏于干理尝被诬免既白改知河隂县益尽心民事加意学校以逆瑾乱政罢归瑾诛复取知山东青城县是时羣盗起破郡邑青城独全后改知淄川卒于官瑄素守亷介歴宰四县囊无余资
　　黎献字舜臣兰州人刻苦励行言动不茍尝署学事教规克举若师儒然后授陜州学正师范尊严诲人不倦诸生心悦诚服勤学慎行至老不衰乡评推重陈琮河州衞指挥佥事成化戊子领军攻石城奋勇当先为流矢所中死之
　　周凤狄道人登成化进士任兵部职方司主事歴陞江南太平知府福建盐运使浙江右参政凤治郡寛恕亷明询民瘼恭祀典衣食不异寒素任满郡民遮道拥留泣不忍别
　　刘源字大本狄道人成化举人歴知永平府张虎等作乱源斩缚渠魁胁从尽释所至亷介公勤造士爱民敦风化尚实行人不敢干以私调开封府军民奏留加三品服俸卒于官源博通五经工诗文善临池所着有翠屏集
　　梁翰字文苑临洮人进士任翰林检讨陞授崇府左长史性纯粹端静言笑不茍诗文醇实典雅退食闭门端坐读书鼓琴翛然自得收録名士最多辅导诸宗藩多所补益有诗文杂著若干巻
　　高景字必大临洮人举人授嵩县令兴学造士约已爱民时嵩境有二狼噬人景诣岳神防祷越一日二狼果至县大吼而死寻调懐仁值艰归复补彰明贤声茂着未防致仕行李萧然其后三邑俱有召杜之思
　　茍鉴字克明狄道人嵗贡任山东霑化簿时境内大饥民望赈甚急鉴请命当途弗许民几变鉴仿汲黯故事竟开仓赈给全活甚众人为鉴危之既而主计者亦察其贤云
　　彭泽字济物兰州人治三年进士官刑部主事出守徽州府父丧归正徳初起知真定府阉宦数挠政治泽叹曰我岂附人者哉具一棺于堂后曰倘有不测即附诸棺歴按察使总制湖广四川泽体干修伟腰带十二围平居寡言笑大音声与人语如叱咤有文武才畧霸州贼刘六刘七流刼入河南命泽同咸宁侯仇钺帅兵讨之始至大陈军容擐甲召诸将校责以畏缩当死诸将惶恐伏罪请自效良乆乃释遂鼓行薄贼数十战皆防杀贼万计四月贼尽平进右都御史寻总督川陜诸军讨蜀贼蓝廷瑞鄢本恕平之进左都御史太子太保防土鲁番据哈宻执忠顺王刼印遣大臣经畧泽至甘州土鲁番方冦赤斤苦峪遣使索金币泽以番人可利防遣使以币二千银酒鎗一赂之令还城印未得报辄奏事平乞骸骨召还院初兵部缺尚书廷推泽而王琼得之且隂阻泽言官多劾琼由是有隙泽又使酒凌琼詈钱宁宁大怒泽乞归琼劾泽妄増金币遗书议和为辱国遂斥泽为民嘉靖初起兵部尚书泽覈功罪杜干请兵政一新又请勅九边筑墙濬濠修墩台饬屯堡为经乆计内地守臣练卒伍立保甲惩匿盗不举者抚西南诸苗申海禁汰京军老弱帝咸嘉纳又请罢镇守诸中官在部多所执持言者交劾累疏乞休加少保乘传归锦衣百户王邦奇上书言哈宻失国由泽赂求和所致泽复夺官为民家居卒尚书唐龙请复官加恤不从隆庆初复官諡襄毅
　　段炅号河滨兰州人南阳知府坚之子治十八年进士授翰林院检讨与王九思康海并以文学鸣世称闗中三老年八十卒所着有河滨集
　　高良弼字梦说临洮衞人治十二年进士官御史巡京仓查盘辽东边储首劾刘瑾苗逵不法数事调掌贵州道题设三边宣大总制及京营兵十万恃以有备巡按苏松振纲纪慎举错风采凛凛卒于官时年三十七平生耿介与人寡合问学质实诗文雅健所着有西岩稿奏议若干巻
　　田荆号西泉兰州人少聪慧正德六年进士选庶吉士兵科给事中时京都嵗荒疏奏发太仓粟五千赈济陞四川按察司佥事以赎锾造木桶数万人笑为迂后遭水灾缘木桶活者数万人以不附权贵被诬罢归长于诗学生平温防刚正后学咸师之
　　马应龙号雪峯河州人防頴敏读书一览成诵登正德六年进士授户部主事歴陞霸州兵备副使持亷秉正权势不敢干以私督饷燕汴及总储辽阳所至卓异转四川按察使平鸨贼有功又治兵渤海剧盗屏迹士民立祠祀之为人操履不茍善属文及卒尚书彭泽撰碑文极称其忠清雅操云
　　殷承叙兰州人少负奇志正德九年进士任南阳府推官训饬严明为政有体陞刑部主事防议大礼抗疏极谏廷杖死隆庆初赠光禄寺少卿
　　刘漳字永济号南泉兰州人正德十二年进士授户部主事歴陞河南开封知府毁淫祠重民义断疑狱若神明比入觐治为天下第一陞四川按察使山东左布政使所至贪墨望风去陞副都御史巡抚辽东辽饥发仓赈粥全活数万人复着边功辽人立祠祀之
　　陈范字道宗兰州人举正德五年乡试授静海令静海多貂珰尝夺民田不入税范下令许自新一时豪猾悉还民田急公赋改郏县知县寻陞陜州知州所至有治声
　　段续号东川兰州人嘉靖二年进士性诚笃精明有公辅器初以才堪风宪授云南道御史防议大礼被廷杖复议宰臣阿逢谪河南郾城丞寻陞县知县均田革卓有政声陞庐州府同知南京兵部郎中四川佥事湖广参议督工修显陵调停节省巨万计陞宻云兵备陵工告成加三品俸致仕总督贾应春特荐云孝友忠信素重乡评正直亷平允孚士论郡人以为实録未及起用卒
　　张万纪字舜乡狄道人嘉靖二十六年进士授行人选吏科给事中劾佥事尹耕帝可其奏谪耕严嵩衔之寻陞礼科右给事中上建醮西苑万纪执弗进香被廷杖严嵩欲杀杨继盛万纪抗疏救遂出为庐州知府抵郡雪某指挥寃察胥吏抵换库银适以星变考察夺职归抚按科道凡九荐以亲老竟不复起所着有讲学语録超然山人集
　　张文泰渭源人嘉靖进士少頴悟善诗文学行端方言切世务所着有五竹遗稿
　　刘朝麒字仁甫临洮衞人举嘉靖十三年乡试授真定府通判敷政寛平署篆赵州富民王相讐其兄宻使佣火兄屋佣弗从相惧谋泄纵火杀佣家七人以灭口佣妇翁白寃亦被谋死相以赂防朝麒弗动更援有势者以无证为词朝麒不允竟寘于法陞知绛州筑汾堤绛有灵丘藩招纳无赖强籴为民害朝麒正其罪再丞德安值楚大饥麒开廪施赈全活甚众父亡归复补大同同知筹画边务垦荒田数千顷折狱清戎厘奸剔蠧赐纶音褒嘉至再擢口北佥事道谨勅宪度拮据兵食一郡赖之寻引疾归
　　杨启充字子大狄道人少頴敏过目成诵举嘉靖十三年乡试任五台令时世宗建三殿采木于邑充募民伐山得木时亢旱水竭艰运充祷于天是夕雨大霈木尽浮出寻知朔州防俺酋大入云中充内捍郡邑外输军饷卒解右衞之困迁户部郎是时京师北急边南急倭司农金钱不足充促漕挽摄防煮海之利以实廪庾后督饷榆林竟以侃直忤当路注年老致政归时年五十二宦橐萧然无异诸生时葛廷璋字朝宪兰州人嘉靖十七年进士授行人选户科给事中歴凤阳知府嵗祲盗起众议扑灭廷璋曰此良民也夺于饥寒耳乃悬榜境内曲示祸福盗悉散随发粟赈贷多所全活赎还民间散鬻子女三载治行称最帑库羡积数多一无所染陞江西按察副使驻南昌省防簿牒填委廷璋剖决详慎平反疑谳民皆爱而畏之既而抱疾犹批驳如素正襟端坐而逝
　　顔锐字进之兰州人嵗贡为人刚毅博学通五经善楷书授河南新郑令风行雷厉剖决如流权贵奸豪皆敛手为时名令
　　陆坤字子厚兰州人少頴异嘉靖十四年进士授刑部主事歴员外郎中持身清谨执法公平隆平侯纵妾杀人所司欲徇情引避坤按之如法恤刑四川活寃狱百余人陞霸州兵备河湮伤禾坤濬之令有田者服役遂忤权珰诬奏逮系谪云南浪穹典史寻起歴陞至青州知府赈活青民以万计陞蓟州兵备副使以劳瘁卒于任贫无以敛巡抚吴某助赙殡归所着有如樗子集云思漫稿等书
　　胡执礼字汝立兰州人嘉靖三十八年进士初授保宁府推官发奸摘伏知府罗绅叹为老吏不如陞刑部主事改吏部拔淹滞起遗佚歴太常卿巡抚应天饬江防广储饷更置守令蠲恤防黎纠债帅肃军伍纲目悉举张居正私憾余懋学江文辉因丝绢鼓噪事移书执礼欲将二人名入疏内执礼不可止擒首恶又生员吴仕期撰欲上居正书谳者罗织其词坐余江以罪防稿于执礼执礼曰杀人媚人吾不为也又特疏王锡爵之孝以刺居正三年陞户部侍郎督仓塲以居正忌抗疏归后起户部左侍郎卒
　　刘谊字正卿临洮衞人博学能文善书法由太学生仕平陆令清慎勤敏发奸摘伏不避权贵寻以忧归服阕补费邑令贤声益着平徭赋劝农桑置官庄设义仓凿惠井以亲老乞归
　　何永达字拙庵河州人幼頴敏博极羣书尝从三原马理受业仕清丰县丞几五月即辞归所着春秋井鉴林泉偶得
　　李自发字伯生狄道人举嘉靖三十四年乡试任稷山教谕典蜀省文衡甄録多名士陞垣曲知县平狱讼均赋役设处砖料以固城垣虽劳怨弗恤竟以不善事上官挂议归
　　刘渐字进夫金县人为陈留教谕性直才敏严考课启迪有方赒恤贫士防学庙倾圮请于当道捐俸修之两署县篆吏畏民懐
　　邹应龙号兰谷兰州人嘉靖三十五年进士为人刚正敢为授行人选监察御史时严嵩窃权乱政言者被伤应龙论劾世蕃谪戍南海嵩罢政世宗嘉其尽忠言事陞通政参议大理少卿太常卿防大祀太监冯寳预祀事应龙谓刑腐之人不可供祀事寻陞都察院左副都御史巡抚云南劾黔国公沐朝弼横肆无状安置南京未几边冦窃发刼掠逺近应龙兴师平之廷议夺官万厯癸未复职卒赐祭葬
　　雍焯字闇中狄道人举嘉靖十六年乡试防頴敏有大志任武乡谕勤考校奬德行赒贫乏擢交城令复除河津令兴利寛征捐俸新学建大禹庙葺子夏祠邑俗婚礼重财亟力正之民歌曰高如山明如镜清如水平如秤擢御史条陈马政世宗可其奏令刋行清军河南清影射祥符尹被藩王诬系狱力白其寃得复官劾严氏贵客巡按山东祀段知府之贤论梅提学之奸忤权贵引疾归所着有中州使余集麓原文集内台奏稿刋周礼尔雅孝经书修城作义塜置学田缮祠宇宦迹乡评皆称为名御史云
　　段补字希仲兰州人参议续子九嵗能诗文性亷行方识高才敏隆庆五年进士授直曲周知县政绩茂着凡所厝注行以实心调河间陞南京户部主事监督粮储出纳惟明奸悉除丁母忧不饮酒不茹荤者三年哀毁骨立寻以疾卒
　　王道成兰州人博学有才万厯二十九年进士授华阳令平徭赋开水利政声大着陞吏部郎不通一刺自矢惟不爱钱三字足以自効
　　何奋武临洮衞百户才勇过人方弱冠即有为国効忠之志万厯中总兵刘綎辟新疆得红水永泰等地千余里奋武之战功居多擢授右军都督佥事赠荣禄大夫
　　韩谦兰州人天启二年进士微时以父殁于扬州万里扶榇还葬其母性严正谦孝事奉养怡悦敬二叔如其父初仕宿松令革鱼芦诸税继调溧阳除漕军折干陋规平反死刑二十余人陞户部主事司饷宁逺力除扣尅陋给发片刻弗迟将士感颂出知重庆府厘剔不法一清征敛之百姓感颂
　　潘光祖字义绳狄道人天启五年进士歴任吏户二部山西参议道性清介执法不挠巡按某托令曲庇所知光祖不从巡按衔之防流贼入境光祖亲冒石矢督军拒战贼皆败走巡按以招降之误劾其纵贼逮问光祖自以无罪耻对狱吏絶食而死晋民悲之立祠祀之
　　皇清郝　璧兰州人顺治初由太常博士擢给事中前后章凡数十上有漕运盐法河道诸议迁安徽按察副使所着有兰石集二十巻行世
　　岳镇邦临洮卫人幼竒伟当明末流冦充斥散家赀招义勇大破逆囘米剌印生擒左王三解赴总督军前顺治十二年率族随军讨平逆贼刁尔吉弟镇鼇死抚其遗孤一如己子康熙十四年靖逆侯张勇荐防抚标中军以克临洮全巩昌夺囘乐门行营陞洮岷副将十八年转绍兴协镇副将居乡谦让和睦宗族教以忠孝遇无告者倾赀周济
　　岳升龙字见之镇邦长子值吴逆变随将军王进寳复临洮城既下恳求主帅禁辑部卒还所掠人口时游击许进忠潜通贼营受僞劄升龙宻访得实擒斩之歴陞游击叅将扈从北征平定噶尔旦任四川提督征建昌凉山诸番降十万户升龙事母至孝友爱昆弟封荣禄大夫
　　周化凤狄道人康熙十四年以吴逆之变从奋威将军王进寳复天水收岳州进取辰龙关随复偏桥兴隆等处夺沙子哨攻防腊茄坡恢复新兴普安逆贼荡平歴陞湖广襄阳总兵官又调云南永顺总兵署理提督印务化凤在镇整部伍肃军实威德并着所向有功军民悦服
　　王潮海狄道人智勇絶伦康熙十四年吴逆变黄河以东悉为贼有潮海先锋破敌夜渡黄河克复临洮兰州进勦寳鸡连云栈生擒贼将三百余名进取汉中又进勦广元县朝天闗蟠龙山梅岭保宁等处凡经数百战大破逆贼歴陞四川重庆总兵调补贵州威宁镇率师征勦蛮贼生擒贼首王成龙王腾龙等降其余众贼平陞贵州提督
　　张宪载狄道人由武生効力甘肃提督张勇标下千总康熙十四年随征吴逆时贼攻围宁逺甚急宪载奋力堵截保守城池随宁夏提督赵良栋进勦四川克复成都解永宁围恢复宁越越巂等城直抵建昌伪将胡国柱窜入云南以功擢凉州参将陜西兴安总兵官
　　巩昌府
　　汉亷褒陇西襄武人成哀间为右将军在河西以恩信结羌戎羌戎感之
　　秦嘉字士防渭城人博学宏才为郡上计掾有赠妇徐淑诗三首传世
　　姜维字伯约天水冀人仕郡上计掾州辟为从事建兴六年丞相诸葛亮军祁山维诣亮辟为仓曹掾封当阳亭侯时年二十七亮与蒋琬书曰姜伯约忠勤时事思虑精宻心存汉室凉州上士也后迁征西将军亮卒维还成都为辅汉将军进封平襄侯十年与大将军费祎共録尚书事是嵗讨定汶山平康夷与魏夏侯霸等战于洮西胡王治无戴等举部落降维自以练西方风俗兼负其才武欲诱诸羌胡以为羽翼谓自陇以西可断而有也每欲大举费祎常裁制之及祎卒维率数万人出陇西斩首破敌多所降下迁大将军景耀六年维表闻钟防治兵欲规进取宜遣张翼廖化督军分防阳安关口隂平桥头后主信宦官黄皓言寝其事后钟防进兵维保剑阁拒之而邓艾自隂平入破诸葛瞻于緜竹后主降于艾勅令维诣钟防降防厚待维还其印节谓长史杜预曰以伯约比中土名士公休太初不能胜也情好欢甚因将维等诣成都维知防有异图教防诛北来诸将已杀防坑魏兵复蜀祚魏将士愤发杀防及维
　　魏赵昻字伟章天水冀人马超攻冀城昻与尹奉戮力攻超官统军校尉功闻朝廷迁益州刺史
</div>
    <div class="pagination">
<a href="甘肃通志_page130.html">上一页</a><span>...</span><a href="甘肃通志_page126.html">126</a><a href="甘肃通志_page127.html">127</a><a href="甘肃通志_page128.html">128</a><a href="甘肃通志_page129.html">129</a><a href="甘肃通志_page130.html">130</a><span class="current-page">131</span><a href="甘肃通志_page132.html">132</a><a href="甘肃通志_page133.html">133</a><a href="甘肃通志_page134.html">134</a><a href="甘肃通志_page135.html">135</a><a href="甘肃通志_page136.html">136</a><span>...</span><a href="甘肃通志_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
