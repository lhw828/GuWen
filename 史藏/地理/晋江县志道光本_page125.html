<!DOCTYPE html>
<html>
<head>
    <meta charset="UTF-8">
    <title>晋江县志道光本 - 第 125 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晋江县志道光本 - 第 125 页/共 196 页</h1>
    <div class="content">　　杨万廉　字有孚。万历丁酉举人，授溧阳教谕，升国子监学正，擢霸州牧，清白自矢。州多宦官，不与■〈目匿〉，亦不苟取。有以百金乞匾，却弗许。后中谗，左迁韶州通判。告归卒。
　　洪启哲　字子愚。万历丁酉举人，授福安教谕。以其父猷所著《周易翼义》、《四书约说》二书梓行学舍，训课多士。迁饶平令，赋伙民顽，饮蘖茹冰，殚力调剂。为忌者所中，谪浙江按察司经历，旋擢平阳令。简征缓赋，民赖以苏。后以谪归，年七十二卒。
　　陈秉正　字子诚。万历丁酉举人，授龙川令。龙俗常诬，命狱未成而产先析，特严反坐之条，风自此息。擢温州同知，署郡篆，上官方荐实授，竟告归。太史韩若海称其披襟坦腹，饮人以醇，治邑如治家，为政数年如一日云。
　　林欲■〈木昂〉　万历丁酉举人，授程乡令。会岁饥，亟行赈济，躬诣各乡散给，程民戴德，升户部员外郎。
　　张赓　万历丁酉举人，授平湖教谕。勤于训课，所奖拔士，多登高第。丁艰归，囊橐萧然。
　　张巽进　万历丁酉举人，授宁洋教谕。丁艰，补吴江教谕。所至殚心课士，升九江府推官、潮州府同知。
　　邱应和　字中甫。万历戊戌进士，除全椒令，调繁宁国。户口赋役视椒数倍，增社仓，修黉序，搜蠹翦莠，不遗余力。历户部管粮督储，诸务划然。出备兵东瓯，不数载告归。
　　黄琰　字莹甫。万历戊戌联捷进士，授南海令。丁内艰，起补余姚。牟山湖为通邑水利，豪家傍侵为田，申请刬平之，万民利赖。擢南京户部主事，甫数月告归。年七十卒。
　　林廷云　字子腾。万历戊戌联捷进士，历官刑部郎、两淮运判，为南户部管仓政。严收慎放，军民便之。
　　郑际可　字道行。万历己亥岁贡，授清流训导，转三水教谕署邑篆。以诱掖后进为务，督学王公表之曰：“正以立身，勤以课士，学则淹博，才则练达。”升益府教授，致仕归。
　　蔡立敬　字惺甫。万历辛丑进士，授户部主事，监兑两浙，题筦通庾。精心剔蠹，冰蘖嚼然。授兵部武选郎中，出为浙江处道。所治在万山中，最称陋薄。值岁歉民饥，辄便宜倾廪赈之，全活无数。以劳成疾，卒于官。年五十五。
　　黄淳中　字嗣真，凤翔子。以父荫授南京前府都事，迁中府经历，南户部员外。栉垢抓蠹，不避繁琐。擢南刑部郎中，据律推情，多所平反。出守柳州，为政廉乎。因土俗设教禁，范以礼法。去之日，民攀辕遮道。卒年六十九。
　　翁日跻　字舆新。以序贡入太学，铨授吉安府通判。矢心廉慎。历摄永新、永宁诸邑。胥役稔其严明，盥手奉法，循声焯起。卒于官，士民皆陨涕焉。
　　李寏　字宏中。万历癸卯举人，授惠来令。滨海民多不法，横行剽掠，分别罪遣之。仍用为兵捕，计擒海寇三姐老等三十余徒，歼其魁，境内肃然。兼署澄海令，救民疾苦，加意拊循，民感其德，伐石纪庸。竟以劳成疾，卒于官。
　　洪启聪　字尔达，有复侄，南安人，居晋江。万历甲辰进士，授顺天府教授，升户部主事，主北新大军二仓，一切厘剔。典试粤东，以罣误补两浙运判，去蠹裕课，转南兵部武库司郎中。一切器械，简阅精好。中谗，左迁池州推官，寻移都察院经历。以劳卒。子承儒。
　　王廷抡　万历中贡生，任连城教谕。《连城志》称其造士以礼，绰有古风。
　　郭如楚　字樾甫。万历丁未联捷进士，授金坛令，入为御史。疏陈时事数百言，台议伟之。天启间，升太仆寺少卿，以蜚语假归，卒于家。
　　林锺　字廷奏。万历己酉举人，由长乐教谕升南国子博士，改大理评事，移寺副。历户部主事员外郎中，出为云南参议，解云龙州之争，遏永平尉之乱。转广东参议，出诸生龙阶稷于寃狱。方正自持，先在部曹，不为魏阉所致，及摄广臬，不受靖藩之掣。人服其节概焉。
　　顾斌　字质夫。万历己酉举人，授长泰教谕，升广东信宜令，民有“十异政”之歌。海贼李魁奇寇吴川，斌躬属橐鞬督战，贼遁去。省兵诬舟商为盗邀功，斌泣请当道，释活数百人。摄宁白、化州二篆事，皆有惠政。移万州牧，戢峒山黎寇，升蜀府左长史，以母老乞归。
　　洪启孕　字尔哲，南安人，居晋江。万历己酉举人，任枣阳教谕，入为国子监学正。历户部，转大理府知府，累任沧澜、洱海二道按察司副使。时边地多故，启孕荐历剧任，修濠堞，汰冗卒；料寇辑乱，屡著干略；遂以副使摄布政使。未几婴疾归，杜门不出。
　　洪元卿　万历己酉举人，授罗源教谕。偕邑令倪千骥锐意修学，嘉惠作人，学宫赖以大振。
　　李廷槟　字晋澄。万历庚戌进士，授大理寺评事。公正执法，恤刑江北，多所平反。转保定知府，百废俱举。迁贵州副使，为忌者所中。归里，造利涉桥。年七十七卒。
　　郭廷礼　万历壬子举人，授山东阳谷教谕。倡修学宫，集士按期月课，躬为程式，士咸钦之
　　何应明　字曙初。万历壬子举人，授建德令。精于厘剔，稍有余羡，即充各里逋欠。
　　陈位奎　万历壬子举人，授宜黄令。清介自守，有椽以羡余进，辄面赤挥之。卒于官，至无以为敛资。
　　苏琰　万历癸丑进士，授行人，擢御史，罢归。复起巡按贵州。会安酋逆命，特勅为监军。累败贼阵，擒斩巨魁，黔中以宁。未几，谢病归，卒。
　　陈保泰　字子儆。万历癸丑联捷进士，授安福令，擢浙江道御史，巡按粤东。时闽中大浸，截粟数万接济，桑梓利赖。督学南畿，以亲老乞归养，卒。
　　杨景辰、字载甫。万历癸丑进士，授编修，晋少詹事，擢礼部侍郎掌院事，教习庶吉士，升礼部尚书。崇祯元年，与来宗道同入阁，所敷陈皆正直忠厚。如叙川功而汰冒滥，录忠党而起废锢，惠全闽而停加派，皆默维养天下以和平之福。又尝奏营伍虚冒之弊，谓领饷有兵，操练防守无兵，京营宜责成提督及巡视衙门，九边宜责成督抚清查振刷。上嘉叹之。后以事罢归。
　　徐以任　字维尹。万历乙卯副榜，授台州训导。与诸生讲明正学，皆经济实用。升秀水教谕，教士如台。以老疾归。
　　张翰冲　号凌九，万历丙辰进士，授金坛令。讼狱无滞，催科有序，救蝗蝗绝，祷雨雨应。入觐，卒于京，年五十三。
　　王宗震　万历戊午举人，授崇仁令。流寇七千余犯乐安，距崇百余里。宗震修葺城垣，增高雉堞，为守御计。比五月，贼侵崇界，乘雨直薄城外。宗震登城固守，火炮矢石齐下，贼多伤毙，围始解。嗣援兵至，四面击杀、贼乃遁。巡按倪元珙叙功未上，而宗震以不避鼠器，计典、罢职。具揭陈奏，晋阶奉直大夫。
　　陈叔揆　字执卿。万历己未贡元，选高州训导。诲诸生以先大伦而后文艺。摄令英川，清白自矢。迁长乐谕，郡人追思，立碑纪之。再迁兴化教授，告老归。
　　史书元　岁贡生，授大埔令。折狱明决，尤恤民艰。洪水冲突，为请蠲赈，所活无算。后以中蜚语去，民感德之。
　　颜益润　字道文。四列副榜，授溧阳主簿，赈饥活民。嘉靖间，倭劫祖父母柩，入寨赎回。署益阳令，俗轻生图赖，特严反坐。升光禄寺丞。归家，还兄债，人服其孝友。
　　杨裕　以掾吏任台州宁海丞。清军伍，督粮饷，剔胥吏之奸，均陂塘之役，雪寃枉之狱，宁民悦之。
　　颜容彬　字士华。就成均，援全州州同。廉洁自持，理寃出滞，多平反。年饥，捐俸赈活，民歌其政。大计入觐，迁吉府审理，既署长史司事。乞归侍母，年八十一卒。
　　杨锡璜。字婴孺。万历己未联捷进士，授金坛令。再任即墨，皆冰兢自守。政崇宽大。置孳生馆，令无子狱囚得纳室生子，不至灭祀，囹圄生春。以不能取容，为监司所忌，左迁徐州判，调深州。终以不合于时。告归。
　　孙扬宗　字德和。为掾吏。考选，授望高巡检。地介肇广，萑苻时闻。严斥堠，勤训练，盗发辄捕，自是无伏莽，上官交称其贤。满秩，当赴京，以橐装不备，归卒。杨道宾铭其墓。
　　戴相　天启壬戌进士，授永嘉知县。悃愊无华，安静不扰，有古循吏风。后历官御史。
　　王万金　字世发。天启壬戌进士，授湖州推官。丁艰，起补黄州推官。更约法，示明恕，按律乎反，民称不寃。分校棘闱，虚衷检阅，士望归焉。午八十六卒。
　　陈龙可　字蛩潜。天启壬戌进士，选南京户部主事，榷淮安钞关。冗役浮例，革汰靡遗。转员外郎中，迁琼州知府。追产立周节妇之嗣，刺血辨范指挥之男，惠声懋著。后二年告归。
　　黄庆星　字俞平。天启辛酉甲子副榜，就铨授国子监典簿，转顺天府通判。大都督傅国柱恃戚畹夺地虐民，持以法，三疏纠之。巡视南城，擒莽戎李海钿等论罪，畿甸肃清。以父老乞改南，迁南户部主事。抗疏言兵，洋洒数千言，皆切时务。假归省视，卒于家，年四十九。其弟庆华，为御史，疏请恩恤，赠庆星大理寺右丞，赐谥忠安。
　　吴载鳌　字大车。天启乙丑会试中式，崇祯戊辰殿试，授澄海令。恺悌宣民，左迁浙江按察司经历。越年，擢金华府推官，雪马文绍等十余人寃狱。历署杭、湖、严三府推官，尤多平反。迁工部主事，督明智草场。转运橐秸，复命，榷淮安关。以劳绩擢广东佥事，备兵罗定，条教大行。旋里。唐王入闽，起侍读学士，仍辞归。卒于家，年五十九。
　　张维机　字子发，维枢弟。天启乙丑进士，选庶常，授检讨。癸酉，典浙江试，升左春坊左赞善，晋右春坊右谕德，兼翰林院侍读。疏请止番役以杜告讦之渐，停内操以固寰极之防，不报。己卯，典试南畿，道经燕、齐、淮、泗，见蝗蝻蔽天，洪水漂没，上恤灾、固本二疏，升庶子兼侍读。壬午升少詹兼侍读学士，寻补正詹掌院篆。陈《选将》、《练兵》、《屯田》诸疏，下部覆行。癸未，廷推礼部侍郎，兼翰林院侍读学士，教习庶吉士，仍掌院事。甲申三月京，师陷，被执幽禁四十余日。后引年归。
　　郭必昌　号太薇。天启乙丑联捷进士，授杭州推官。剖决如流，宿案风扫。擢御史，陈利弊，凿凿中窾，多报可。巡视芦沟桥印马屯田，既而巡按浙江，凡所属吏黜陟不爽。复以平寇功推京堂，为忌者所挤，出参政江西，分守湖西。至临江，视事数日。值楚寇窃发，亟命修雉堞，核军实。已而寇果围城，奋力堵御，贼技穷引去。丁内艰，归。
　　何九说　字兄悌，乔远季子。以荫授太常典簿，晋太仆寺丞，署京营库藏之务。稽阅营马，革毙马之军，不惮大僚私人，皆以法绳。寺库所贮皆边储，每差运，依原解交发，一无所染。改南户部主事，晋本司员外郎，分司水西门。往关门诸无赖率借访状为阱，九说惟取足常额，商人德之。擢云南永昌郡守，赴滇，行至袁州，病卒。
　　黄庆贞　字俞正，汝良三子。以荫入成均，待诏金马门。抗疏陈言，屡见嘉纳。嗣授兵部职方司主事。复屡上奏章，忧时激切，反复动至数千言，时不能用。归侍养，卒子家。
　　李拯　崇祯戊辰进士，授上虞令。所案讼牒，明是非而止，罕及刑楚，民服其明恕。出五年清俸以治学校，不借民工，不资赎锾，而经营可垂永久，升户部主事。
　　吴逢翔　字穉震。崇祯戊辰进士，授归善令，改调长沙，历刑部员外，擢金华知府。时蓝客为乱，当事欲剿之。逢翔躬驰至垒，谕以祸福，即解散。力请当事诛其魁，余悉贷之，计全活四千余人。迁广东岭右参议，告归，年八十卒。
　　洪启遵　有声侄，南安人，徙居晋江。崇祯戊辰进士，授吉安府推官。性刚直，不畏强御，民有寃抑，辄求启遵理之。贵势以为不便，而启遵持益力，无敢干请者。事必屡讯，故平反独多，民咸德焉。后擢台谏，有直声。
　　黄桢孕　字维宁，凤翔长孙。以荫授正定府通判，摄南宫、获鹿二邑篆。切抚循，明听断。秩满，擢和曲州牧，恩威一禀乎法。抚军蔡侗凡器之。丁艰归，服除赴补，卒于京。
　　黄景孕　字景止。崇祯辛未进士，授户部主事，出榷九江关。是时湖北蠢动，佐抚军画机务、调兵食，咸中窾。复亲提兵往援黄梅，抚按交章论荐。转本部员外，升云南司郎中。会言官弹劾丁巳年散粮侵欺事，波及罢职。
　　朱希莱　字伯宰。崇祯辛未进士。授公安令，改襄阳，治行称最。擢兵部职方司员外，历郎中，升大理寺卿。奉命稽核户兵二饷带，册库悉心稽核，略不狥情。
　　邱启雍　字然卿。就郡掾。满役，试吏部，授瑞金尉。先后四载，与邑令林公堵公共心治政。迁增城乌石巡检。萑苻如林，督逻者，搜其党，群盗惊为神明。丁艰归，敝笈萧然。
　　温明登　字宜侯。崇祯癸酉举人，授河源令。甫至，流寇充斥。修城垣，备战具，擒为暴者七人戮之。督兵破贼于茅田蓝口，捣平其巢。积劳成疾，乞归，数年卒。
　　黄景明　字可文。祟祯甲戌联第进士，授长乐令，平反被诬窝盗数十家。擢礼部仪制司郎，督学粤西。迁浙江三衢副使，雪巨寃，阻开采之役，民赖以安。归，卒年八十二。
　　吴震交　字黄初。崇祯甲戌进士，授南兵部主事，督理船务。旧艘半朽败，篙师多虚籍糜费，力绝其弊。升武选郎中，出守维扬。妖僧簧众，至即捕治，政声大著。假归不出。
　　黄润中　字嗣雨。崇祯丁丑进士，授刑部主事，多平反。转礼部祠祭员外郎，简撰修《实录》，教习驸马，督学河南。擢惠潮兵备道。时有大帅吴某日事诛求。润中以礼恳其剿贼，勿扰我民。大帅感动，出师剿寇，潮民以宁，以病归。
　　吴之琦　号雪因。崇祯丁丑进士，授青浦令。五载多惠政，户皆颂德。时旱，日暮步行梼雨，酷暑不少休。升礼部仪制司主事，临行攀辕者塞道。
　　李登云　字锺表。崇祯丁丑进士，授金坛令。时值用兵，财饷倚办，登云加意抚字。县寇窃发，擒斩巨魁，余党悉平。又白寃狱，不受富家之贿。升刑部主事，历员外，致仕归。
　　苏国瓓　字瑜公，梦仪第三子。崇祯癸未进士。为山东道监察御史，上封事，有视朝宜早，阁票宜复，丝纶宜重，召对宜节四款，并嘉纳。丁父艰归，寿七十三卒。
　　何运亮　字中寅。崇祯癸未联捷进士，授海康令。赈饥馑，涤烦苛，有何佛之称。调南海令，首邑繁剧，加意抚绥。擢工科给事中，升观察督盐政，晋太仆寺少卿，仍理盐政如故。锄弊恤商，粤人德之。是时军兴旁午，预贮榖数万石，以资飞輓，事闻，晋阶一级。丁内艰归。

　　●卷之四十五　人物志【宦绩之六】

　　国朝
　　邓孕槐　　郭炜
　　黄熙孕　　庄际耀
　　黄徽孕　　黏本盛
　　黄志美　　张汝瑚
　　蔡承锡　　蔡庆旺
　　黄志遴　　黄骊信
　　陈呜銮　　邱锡
　　黄隆　　　尤穉章
　　杨孟瓛　　丁■〈禾秉〉
　　何承都　　柯赓昌
　　黄颢中　　黄袠孕
　　吴愈圣　　杨于先
　　龚必第　　吴锡孕
　　颜凤姿　　陈殿栊
　　郑朝清　　郭世纯
　　黄之騄　　何芳腾
　　郑长青　　蔡时光
　　黄朱勖　　郭焻
　　郭世绳　　朱昙嘉
　　黄士垐　　洪承龙
　　林逢泰　　许谦吉
　　李为观　　洪奕懿
　　黄嘉爵　　黄明
　　陈俞侯　　庄延裕
　　黄式度　　郑仲谋
　　周文骥　　蔡协吉
　　周韶曾　　蔡致远
　　林逢济　　陈善
　　纪宗瀚　　黄裴
　　吴一豪　　万际璋

　　国朝

　　邓孕槐　号台生。崇祯庚午举人，顺治元年授顺天府推官。尽心恤民，谳狱公慎。擢广东道御史，巡按江南上江，兼理漕储庐政，冰蘖自持，宿蠹一清。复按真、顺、广、大，兼管紫荆、密云等关，兴除举核，矢慎矢公。四郡当彫残后，地荒民散，陈疏请豁粮，累三人而后报可。丁外艰，归，卒于家。子■〈火鼎〉。
</div>
    <div class="pagination">
<a href="晋江县志道光本_page124.html">上一页</a><span>...</span><a href="晋江县志道光本_page120.html">120</a><a href="晋江县志道光本_page121.html">121</a><a href="晋江县志道光本_page122.html">122</a><a href="晋江县志道光本_page123.html">123</a><a href="晋江县志道光本_page124.html">124</a><span class="current-page">125</span><a href="晋江县志道光本_page126.html">126</a><a href="晋江县志道光本_page127.html">127</a><a href="晋江县志道光本_page128.html">128</a><a href="晋江县志道光本_page129.html">129</a><a href="晋江县志道光本_page130.html">130</a><span>...</span><a href="晋江县志道光本_page126.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
