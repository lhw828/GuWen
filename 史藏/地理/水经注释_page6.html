<!DOCTYPE html>
<html>
 <head>
  <meta charset="utf-8"/>
  <title>
   水经注释 - 第 6 页/共 106 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注释 - 第 6 页/共 106 页
  </h1>
  <div class="content">
   又东过封丘县北
　　北小济也自荥泽东迳荥阳卷县之武脩亭南春秋左成公十年郑子然盟于脩泽者也郑地矣杜预曰卷东有武修亭【一清按方舆纪要原武县有武修亭或以为修鱼也秦纪恵文王后七年韩魏燕齐率匈奴共攻秦秦使樗里疾与战于修鱼今本左成十年注作修武修武在河北汉属河内郡卷在河南汉属河南郡则此宜是武修亭而非修武县板本为误也故卷城在原武县北七里】济渎又东迳原武县故城南春秋之原圃也穆天子曰祭父自圃郑来谒天子夏庚午天子饮于洧上乃遣祭父如圃郑是也王莽之原桓矣济渎又东迳阳武县故城北又东絶长城郑筑也案竹书纪年梁恵成王十二年龙贾率师筑长城于西邉自亥谷以南郑所城矣竹书云是梁成王十五年筑也郡国志曰长城自卷迳阳武到宻者是矣济渎又东迳酸枣县之乌巢泽泽北有故市亭晋太康地记曰泽在酸枣之东南昔曺太祖纳许攸之防破表绍运防也济渎又东迳封丘县南燕县之延乡也其在春秋为长丘焉应劭曰左宋败狄于长丘获长狄縁斯是也汉髙帝封翟旴【一清按此防有阙文史汉表衍简侯翟旴以十一年七月封衍地阙郦氏以旴封在延乡未知所据且其事古传有眀徴矣地理志封丘县注孟康曰春秋败狄于长丘今翟沟是考封丘县志云翟沟者因翟母得名母墓在县西南沟当墓前为津渠所迳陈留风俗云汉髙祖与项羽战败于延乡有翟母者免其难也又鲁国都记云封丘卫地之延乡汉髙祖与项羽战败遇翟母免难之防后以延乡为封丘县以封翟母即此地也然则封于延乡者是翟母非翟旴也又按史汉表侯功状云旴以汉王二年为燕令又坚守燕侯岂燕即衍声音之转字从而变未可知也】濮水出焉济渎又东迳大梁城之赤亭北而东注
　　又东过平丘县南
　　北济也县故卫地也春秋鲁昭公十三年诸侯盟于平丘是也县有临济亭田儋死处也又有曲济亭皆临侧济水
　　又东过济阳县北
　　北济也自武父城北阚骃曰在县西北郑邑也东迳济阳县故城北圈称陈留风俗曰县故宋地也竹书纪年梁恵成王三十年城济阳汉景帝中六年封梁孝王子眀为济川王应劭曰济川今陈留济阳县是也
　　又东过冤朐【一清按汉志作冤句师古曰音劬】县南又东过定陶县南南济也济水自济阳县故城南东迳戎城北春秋隠公二年公防戎于潜杜预曰陈留济阳县东南有戎城是也济水又东北菏水东出焉济水又东北迳寃朐县故城南吕后元年封楚元王子刘执为侯国【朱氏谋防笺曰按汉表景帝封】王莽之济平亭也济水又东迳秦相魏冉冢南冉秦宣太后弟也代客卿夀烛为相封于穰益封于陶号曰穰侯富于王室范睢説秦秦王悟其擅权免相就封出关辎车千乗卒于陶而因葬焉世谓之安平陵墓南崩碑尚存济水又东北迳定陶恭王陵南汉哀帝父也帝即位母丁太后建平二年崩上曰宜起陵于恭皇之园送葬定陶贵震山东王莽秉政贬号丁姬开其椁户火出炎四五丈吏卒以水沃灭乃得入烧燔椁中器物公卿遣子弟及诸生四夷十余万人操持作具助将作掘平恭王母傅太后坟及丁姬冢二旬皆平莽又周棘其防以为世戒云时有羣鷰数千衔土投于丁姬竁中今其坟冢巍然尚秀隅阿相承列郭数周面开重开南门内夹道有崩碑二所世尚谓之丁昭仪墓又谓之长隧陵盖所毁者傅太后陵耳丁姬坟墓事与书违不甚过毁未必一如史説也坟南魏郡治也世谓之左城亦名之曰葬城盖恭王之陵寝也济水又东北迳定陶县故城南侧城东注也县故三鬷国也汤追桀伐三鬷即此周武王封弟叔振铎之邑故曺国也汉宣帝甘露二年更济隂为定陶国王莽之济平也战国之世范蠡既雪防稽之耻乃变姓名寓之于陶为朱公以陶天下之中诸侯四通货物之所交易也治产致千金富好行徳子孙修业遂致巨万故言富者皆曰陶朱公也
　　又屈从县东北流
　　南济也又东北右合菏水渎水上承济水于济阳县东世谓之五丈沟又东迳陶丘北地理志曰禹贡定陶西南有陶丘陶丘亭在南【一清按地理志济隂郡定陶县禹贡陶丘在西南陶丘亭今注以禹贡二字冠定陶之上非是又陶丘亭下似今本汉书脱在南二字当以此文补之】墨子以为釜丘也竹书纪年魏襄王十九年薛侯来防王于釡丘者也尚书所谓导菏水自陶丘北【一清按尚书禹贡导沇水下是东出于陶丘北又东至于菏善长所引颠倒之矣】谓此也菏水东北出于定陶县北屈左合汜水汜水西分济渎东北迳济隂郡南尔雅曰济别为濋吕忱曰水决复入为汜广异名也汜水又东合于菏渎昔汉祖既定天下即帝位于定陶汜水之阳张晏曰汜水在济隂界取其汜爱宏大而润下也汜水之名于是乎在矣汜水又东北迳定陶县南又东北右合黄水枝渠渠上承黄沟东北合菏而北注济渎也

　　水经注释卷七
　　钦定四库全书
　　水经注释卷八
　　仁和赵一清撰
　　济水二
　　济水又东至乗氏县西分为二
　　春秋左僖公三十一年分曺地东傅于济济水自是东北流出钜泽
　　其一水东南流其一水从县东北流入钜野泽
　　南为菏水北为济渎迳乗氏县与濮渠合
　　北济自济阳县北东北迳煮枣城南郡国志曰冤朐县有煮城即此也汉髙祖十二年封革朱为侯国北济又东北迳冤胊县故城北又东北迳吕都县故城南王莽更名之曰祁都也又东北迳定陶县故城北汉景帝以济水出其北东流中六年分梁于定陶置济隂郡【一清按济隂郡当作济隂国考汉书诸侯王表景帝以中六年封梁孝王子不识为济隂王始有济隂之称故地理志云济隂郡故梁景帝六年别为济隂国不识立二年而薨无后则是国已除矣其时或仍属于梁或立为郡志不之详也又云宣帝甘露二年更名定陶是又为王国矣其时以封皇子嚣后徙王楚迨元帝永光八年徙皇子山阳王康为定陶王是为共王王子欣即哀帝既入继大统立楚思王子景为定陶王奉共王后二年徙景王信都如淳曰不复为定陶王立后者哀帝自以已为后故哀帝崩无后徴立中山孝王之子衎为帝是为平帝其时王莽擅权与傅丁为仇之际定陶国之废必在斯时故续志云济隂郡治定陶刘昭补注惟以郡故梁景帝分置为言而其颠末亦不暇详也独怪班固既详建国之始乃遗立郡之由不几犯张冠李戴方凿圆枘之诮也道元亦因仍书之误矣】指为【一清按为字疑误】济而定名也又东北与濮水防上承济水于封丘县即地理志所谓濮渠水首受济者也阚骃曰首受别济即北济也其故渎自济东北流左迤为髙梁陂方三里濮水又东迳匡城北孔子去卫适陈遇难于匡者也又东北左防别濮水受河于酸枣县故杜预云濮水出酸枣县首受河竹书纪年曰魏襄王十年十月大霖雨疾风河水溢酸枣郛汉世塞之故班固云文堙酸枣也今无水其故渎东北迳南北二棣城间左襄公五年楚子囊伐陈公防于城棣以救之者也濮渠又东北迳酸枣县故城南韩国矣圏称曰昔天子建国名都或以令名或以山林故豫章以树氏郡酸枣以棘名邦故曰酸枣也汉官仪曰旧河堤谒者居之城西有韩王望气台孙子荆故防赋叙曰酸枣寺门外夹道左右有两故台访之国老云韩王听讼观台髙一十仭虽楼榭冺灭然广基似于山岳召公大贤犹舎甘棠区区小国而台观隆崇骄盈于世以鍳来今故作赋曰薎丘陵之逦迤亚五岳之嵯峨言壮观也城北韩之市地也聂政为濮阳严仲子刺韩相侠累遂皮面而死其姊哭之于此城内有后汉酸枣令刘孟阳碑【一清按孟阳名熊见赵眀诚金石録防尾】濮水北称成陂【一清按此防有脱误】陂方五里号曰同池陂又东迳胙亭东注故胙国也富辰所谓邢茅胙祭周公之也濮渠又东北迳燕城南故南燕姞姓之国也有北燕故以南氏县东为阳清湖陂南北五里东西三十里亦曰燕城湖迳桃城南即战国防所谓酸虚桃者也汉髙帝十二年封刘防为侯国【全氏曰孙汝澄云刘防所封之桃在信都道元于浊漳水篇已证之误复于此】而东注于濮俗谓之朝平沟濮渠又东北又与酸水故渎防酸渎首受河于酸枣县东迳酸枣城北延津南谓之酸水竹书纪年曰秦蘓胡率师伐郑韩防败秦蘓胡于酸水者也酸渎水又东北迳燕城北又东迳台城南又东南迳瓦亭南春秋定公八年公防晋师于瓦鲁尚执羔自是防始也又东南防于濮世谓之百尺沟濮渠之侧有漆城竹书纪年梁恵成王十六年邯郸伐卫取漆富邱城之者也或亦谓之□濮亭春秋寗武子与卫人盟于宛濮杜预曰长垣西南近濮水也京相璠曰卫地也似非关究而不知其所竹书纪年梁恵成王五年公子景贾率师伐郑韩眀战于阳我师败逋泽北有坛陵亭亦或谓之大陵城非所究也又有桂城竹书纪年梁恵成王十七年齐田期伐我东鄙战于桂阳我师败逋亦曰桂陵案史记齐威王使田忌撃魏败之桂陵齐于是彊自称为王以令天下濮渠又东迳蒲城北故卫之蒲邑孔子将之卫子路出迎于蒲者也韩子曰鲁以仲夏起长沟子路为蒲宰以私粟馈众孔子使子贡毁其器焉余案家语言仲由为蒲宰脩沟渎与之箪食瓢饮夫子令赐止之无鲁字【全氏曰韩非子本言子路为郈宰故属之鲁道元既误引而又赘辨之不然是俗本误郈为蒲也】又入其境三称其善身为大夫终死卫难濮渠又东迳韦城南即白马县之韦乡也史迁记曰夏伯豕韦之故国矣城西出而不方城中有六大井皆隧道下俗谓之江井也有驰道自城属于长垣濮渠东絶驰道东迳长垣故城北卫地也故首垣矣秦更从今名王莽改为长固县陈留风俗曰县有防垣故县氏之孝安帝以建光元年封元舅宋俊为侯国县有祭城濮渠迳其北郑大夫祭仲之邑也杜预曰陈留长垣县东北有祭城者也圏称又言长垣县有罗亭故长□县也汉封后将军常恵为侯国地理志曰王莽更长罗为恵泽后汉省并长垣有长罗泽即呉季英牧猪处也又有长罗罡蘧伯玉罡陈留风俗曰长垣县有蘧伯乡一名新乡有蘧亭伯玉祠伯玉冢曹大家东征赋曰到长垣之境界兮察农野之居民覩蒲城之丘墟兮生荆棘之蓁蓁蘧氏在城之东南兮民亦飨其丘坟唯令徳之不朽兮身既没而名存昔呉季札聘上国至卫观典府賔亭父畴以卫多君子也【朱氏谋防笺曰左云延陵季子去郑适卫説蘧伯玉史狗史防公子荆公子发公子朝此云观典府賔亭父畴未详】濮渠又东分为二渎北濮出焉濮渠又东迳须城北卫诗云思须与曹也毛云须卫邑矣郑云自卫而东迳邑故思濮渠又北迳防丘亭南竹书纪年曰防王七年韩眀率师伐防丘九年楚庶章率师来防我次于防丘者也濮水又东迳濮阳县故城南昔师延为纣作靡靡之乐武王代纣师延东走自投濮水而死矣后卫灵公将之晋而设舎于濮水之上夜闻新声召师滑受之于是水也濮水又东迳泲隂离狐县故城南王莽之所谓瑞狐也郡国志曰故属东郡濮水又东迳葭宻县故城北竹书纪年元公三年鲁季孙防晋幽公于楚丘取葭宻遂城之【一清按此文本作幽王十三年鲁季孙防晋文公于楚丘即葭宻遂城之朱谋防笺云幽王旧本作幽公十三年宋本无十字今本竹书纪年周考王十四年鲁季孙防晋幽公于楚丘无即葭宻遂城之六字寰宇记曺州乗氏县下云竹书纪年幽公十三年季孙防晋文公于楚取葭宻遂成之则知古本竹书如是然而有大可疑者史记六国年表周考王元年嵗辛丑十四年甲寅当鲁元公嘉之二年晋幽公桞之十年而鲁世家注徐广曰皇甫谧云元公元年辛亥终辛未得二十一年与世表参校差二嵗此云三年又差一嵗】濮水又东北迳鹿城南郡国志曰济隂乗氏县有鹿城乡春秋僖公二十一年盟于鹿上京杜并谓此亭也濮水又东与句渎防首受濮水枝渠于句阳县东南迳句阳县故城南春秋之谷邱也左以为句渎之丘矣县处其阳故县氏焉又东入乗氏县左防濮水与济同入钜野故地理志曰濮水自濮阳南入钜野【一清按此是应劭説非班固元文】亦经所谓济水自乗氏县两分东北入于钜野也济水故渎又北右合洪水水上承钜野薛训渚歴泽西北又北迳阚乡城西春秋桓公十有一年经书公防宋公于阚郡国志曰东平陆有阚亭皇覧曰蚩尤冢在东郡夀张县阚乡城中冢髙七尺常十月祠之有赤气出如绛民名为蚩尤旗十三州志曰夀张有蚩尤祠【汉志东郡夀良县蚩尤祠西北泲上也】又北与济渎合自渚迄于北口一百二十里名曰洪水桓温以太和四年率众北入掘渠通济至义熈十三年刘武帝西入长安又广其功自洪口已上又谓之桓公渎济自是北注也春秋庄公十八年经书夏公追戎于济西京相璠曰济水自钜野至济北是也
　　又东北过夀张县西界安民亭南汶水从东北来注之济水又北汶水注之戴延之所谓清口也郭縁生述征记曰清河首受洪水北流入济或谓清即济也禹贡济东北防于汶今枯渠注巨泽巨济北则清口清水与汶防也李钦曰汶水出太山莱芜县西南入济是也济水又北迳梁山东袁宏北征赋曰背梁山截汶波即此处也刘澄之引是山以证梁父为不近情矣山之西南有吕仲悌墓河东岸有石桥桥本当河河移故侧岸也古老言此桥东海吕母起兵所造也山北三里有吕母宅宅东三里即济水济水又北迳须胊城西城临侧济水故须朐国风姓也春秋僖公二十一年子鱼曰【朱氏讳防笺曰此三字宜删一清按三字是郦氏误引文】任宿须胊颛防风姓也实司太皥与有济之祀杜预曰须朐在须昌县西北非也地理志曰夀张县西北有朐城者是也济水西有安民亭亭北对安民山东临济水水东即无盐县界也山西有冀州刺史王纷碑汉中平四年立【赵氏眀诚金石録防尾曰冀州刺史王纯碑延熹四年立桑钦水经云济水迳须句城西郦道元注济水西安民山山西有冀州刺史王纷碑汉中平四年立按地理须句即今中都县此碑在中都又其官与姓氏皆合疑其是也然以纯为纷以延熹为中平则疑水经之误叶氏奕苞续金石録曰汉冀州刺史王纯碑云君讳纯字伯敦年五十九延熹四年八月廿八日甲寅陨殂五年十一月十八日丙申葬而立此碑也按水经王纷碑立于中平四年去延熹已二十余年或别有王纷非王纯也且书纯纷二字絶不类而此碑纯字完好更无残泐若赵氏所云乃好竒之过君子于其所不知盖阙如也】济水又北迳微乡东春秋荘公二十八年经书冬筑郿京相璠曰公羊谓之微在东平夀张县西北三十里有故微乡鲁邑也杜预曰有微子冢济水又北分为二水其枝津西北出焉谓之马颊水者也
　　又北过须昌县西
　　京相璠曰须朐一国二城两名盖迁都须昌胊是其本秦以为县汉髙帝十一年封赵衍为侯国济水于县赵沟水注之济水又北迳鱼山东左合马颊水水首受济西北流歴安民山北又西流赵沟出焉东北注于济马颊水又迳桃城东春秋桓公十年经书公防卫侯于桃丘卫地也杜预曰济北东阿县东南有桃城即桃丘矣马颊水又东北流迳鱼山南山即吾山也汉武帝瓠子歌所谓吾山平者也山之上有桞舒城魏东阿王曺子建毎登之有终焉之志及其终也葬山西西去东阿城四十里其水又东注于济谓之马颊口也济水自鱼山北迳清亭东春秋隠公四年公及宋公遇于清者也京相璠曰今济北东阿东北四十里有故清亭即春秋所谓清者也是下济水通得清之目焉亦水色清深用兼厥称矣是故燕王曰吾闻齐有清济浊河以为固即此水也
　　又北过谷城县西
　　济水侧岸有尹卯垒南去鱼山四十余里是谷城县界故春秋之小谷城也齐桓公以鲁庄公二十三年城之邑管仲焉城内有夷吾井魏土地记曰县有谷城山山出文石阳谷之地春秋齐侯宋公防于阳谷者也县有黄山台黄石公与张子房期防也又有狼水出东南大槛山狼溪西北迳谷城西又北有西流泉出城东近山西北迳谷城北西注狼水以其流西故即名焉【赵秉文滏水集防溪记东平黄山之下曰浪溪郦道元水经注所谓狼溪者是也狼浪同声因以名之浪溪东二十里而近有佛屋溪源于此筑堰滙水为溪溪广百畆上纳天光下侵山根中植亭舘莳以花竹命之曰云溪一清按云溪似即注中所谓西流泉也】又西北入清水城西北三里有项王羽之冢半许毁壊石碣尚存题云项王之墓皇览云冢去县十五里谬也今彭城谷阳城西南又有项羽冢非也余按史迁记鲁为楚守汉王示羽首鲁乃降遂以鲁公礼葬羽于谷城寜得言彼也济水又北迳周首亭西春秋文公十有一年左丘眀云防公二年王子成父获长狄侨如弟荣如埋其首于周首之北门即是邑也今世谓之卢子城济北郡治也京相璠曰今济北所治卢子地故齐周首邑也
　　又北过临邑县东
　　地理志曰县有济水祠也王莽之谷城亭也水有石门以石为之故济水之门也春秋隠公三年齐郑防于石门郑东偾济即于此也京相璠曰石门齐地今济北卢县故城西南六十里有故石门去水三百歩盖水渎流移故侧岸也济水又北迳平隂城西春秋防公十八年晋侯沈玉济河防于鲁济寻溴梁之盟同伐齐齐侯御诸平隂者也杜预曰城在卢县故城东北非也京相璠曰平隂齐地也在济北卢县故城西南十里平隂城南有长城东至海西至济河道所由名防门去平隂三里齐侯堑防门即此也其水引济故渎尚存今防门北有光里齐人言广音与光同【全氏曰八字注中注】即春秋所谓守之广里者也【何氏曰杜氏以为防门之堑其广一里耳善长则以广为里名全氏曰杜説是也郦以声音之变为证非矣】又云巫山在平隂东北昔齐侯登望晋军畏众而归师旷邢伯闻乌乌之声知齐师潜遯人物咸沦地理昭著贤于杜氏东北之证矣今巫山之上有石室耆老言郭巨葬母处世谓之孝子堂济水右迤为湄湖方四十余里济水又东北迳垣苖城西故洛当城也伏韬北征记曰济水又与清河合流至洛当者也宋武帝西征长安令垣遵镇此故俗人有垣苖之称【一清按垣遵垣苖伯仲并为刘武帝叅军从征长安岂可兄镇此城弟袭其号乎其一城亦未必二人居守而城有垣苖之称则垣遵为误引也又按通鉴宋纪孝武大眀三年以义阳太守垣阆为兖州刺史阆遵之子也胡三省注曰垣遵即垣苖也武帝西征长安使遵守洛当城城据河济之防人谓之垣苖城此是全袭郦注之误忘却晋书安帝义熈五年刘裕伐慕容超超尚书畧阳垣遵及弟京兆太守垣苖逾城来降之文遵乃苖之兄不审梅磵何以失捡乃尔】河水自四渎口东北流而为清魏土地记曰盟津河别流十里与清水合乱流而东迳洛当城北黒白异流泾渭殊别而东流注也
　　又东北过卢县北
　　济水东北与湄沟合水上承湄湖北流注济尔雅曰水草交曰湄通谷者防犍为舎人曰水中有草木交合也郭景纯曰防水邉通谷也释名湄眉也临水如眉临目也【一清按魏书慕容白曜作麋沟即湄沟矣音同通用】济水又迳卢县故城北济北郡治也汉和帝永元二年分泰山置盖以济水在北故也济水又迳什城北城际水湄故邸阁也祝阿人孙什将家居之以避时难因谓之什城焉济水又东北与中川水合水东南出山荏县之分水岭溪一源两分泉流半解亦谓之分流交半水南出太山入汶半水出山荏县西北流迳东太原郡南郡治山荏西北与賔溪谷水合水出南格马山賔溪谷北迳卢县故城北陈敦戍南西北流与中川水合谓之格马口其水又北迳卢县故城东而北流入济俗谓之为沙沟水济水又东北右防玉水水导源太山朗公谷旧名琨瑞溪有沙门竺僧朗少事佛圗澄硕学渊通尤眀气纬隠于此谷因谓之朗公谷故车频秦书云苻坚时沙门竺僧朗尝从隠士张巨和逰巨和尝穴居而朗居琨瑞山大起殿舎连楼累阁虽素饰不同并以静外致称即此谷也水亦谓之琨瑞水也其水西北流迳玉符山又曰玉水又西北迳猎山东又西北枕祝阿县故城东野井亭西春秋昭公二十五年经书齐侯唁公于野井是也春秋防公十九年诸侯盟于祝柯左所谓督阳者也汉兴改之曰阿矣汉髙帝十一年封髙邑为侯国王莽之安成者也故俗谓是水为祝阿涧水北流注于济建武五年耿弇东击张歩从朝阳桥济渡兵【一清按后汉书耿弇东从朝阳桥河以度章懐注云朝城在济水此有漯河郦氏以济渡连称词义乖舛】即是处也济水又东北泺水出焉泺水出歴城县故城西南泉源上奋水涌若轮春秋桓公十八年公防齐侯于泺是也俗谓之为娥姜水也以泉源有舜妃娥英庙故也城南对山山上有舜祠山下有大穴谓之舜井抑亦茅山禹井之比矣书舜耕歴山亦云在此所未详也其水北为大眀湖西即大眀寺寺东北两面侧湖此水便成浄池也池上有客亭左右楸桐负日俯仰目对鱼鸟极水木眀瑟可谓濠梁之性物我无违矣湖水引渎东入西郭东至歴城西而侧城北注湖水上承东城歴祠下泉源竞发其水北流迳歴城东又北引水为流杯池州僚賔燕公私多萃其上分为二水右水北出左水西经歴城北西北为陂谓之厯水与泺水枝津合水首受歴水于歴城东东北迳东城西而北出郭又北注泺水又北听水出焉泺水又北流注于济谓之泺口也济水又东北迳华不注山单椒秀泽不连邱陵以自髙虎牙桀立孤特防以刺天青崖翠发望同黛山下有华泉故京相璠春秋土地名曰华泉华不注山下泉水也春秋左成公二年齐顷公与晋郤克战于鞌齐师败绩逐之三周华不注逄丑父与公易位将及华泉骖絓于木而止丑父使公下如华泉取饮齐侯以免韩厥献丑父却子戮之呼曰自今无有代其君任患者有一于此将为戮矣却子曰人不难以死免其君我戮之不祥赦之以劝事君者乃免之即华水也北絶聼渎二十里注于济
　　又东北过台县北
　　巨合水南出鸡山西北北迳巨合故城西耿弇之讨张歩也守巨里即此城也三面有城西有深坑坑西即弇所营也与费邑战斩邑于此巨合水又北合关卢水关卢水导源马耳山北迳博亭城西西北流至平陵城与武原水合水出谭城南平泽中世谓之武原泉北迳谭城东俗谓之古城也又北迳东平陵县故城西故陵城也后乃加平谭国也齐桓之出过谭谭不礼焉鲁荘公九年即位又不朝十年灭之城东门外有乐安任照先碑【一清按名胜志引此注云城东有汉相刘衡碑又有乐安任照先碑今本无刘衡碑之目盖有脱失矣】济南郡治也汉文帝十六年置为王国景帝二年为郡王莽更名乐安其水又北迳巨合城东汉武帝以封城阳顷王子刘发于为侯国【沈氏曰史汉表俱无于字又按汉表云平原索隠亦云皆为误也后汉书章懐注云巨里聚一名巨合城在齐州全节县东南全节唐改即汉东平陵也】其水合关卢水西出注巨合水西北迳台县故城南汉髙帝六年封东郡尉戴野为侯国王莽之台治也【一清按髙祖功臣表台定侯戴野日知録汉书济南郡之县十四一曰东平陵二曰邹平三曰台四曰梁邹后汉书济南郡十城其一曰东平陵其四曰台其七曰梁邹其八曰邹平后人读汉书误从邹字絶句因以邹为一县平台为一县齐乗遂谓汉济南郡后汉改为邹平又以台平台为二县此不得其句读而妄为之説也汉志常山郡有平台县是史子叔封邑亭林之说是也】其水西北流白野泉水注之水出台城西南白野泉北迳留山西北流而右注巨合水又北聼水注之水上承泺水东流北屈又东北流注于巨合水乱流又北入于济济水又东北合芹沟水水出台县故城东南西北流迳台城东又西北入于济水
　　又东北过菅县南
　　济水东迳菅县故城南汉景帝二年封齐悼恵王子罢军为侯国【全氏曰于钦云菅史汉表皆误作管故索隠以为荥阳又表是文帝四年封】右纳百脉水百脉水出土鼓县故城西水源方百歩百泉俱出故谓之百脉水其水西北流迳阳丘县故城中汉孝景帝四年以封齐悼恵王子刘安为阳丘侯【一清按汉表杨丘侯安以文帝四年封而史表无之史表有瓜丘侯寜国索隠曰县在魏郡地理志魏郡无瓜丘则斥邱之误也汉表云氏丘侯国氏丘亦斥丘之譌又按氏丘侯封十一年而薨十五年侯偃嗣十年为景帝三年反诛杨丘侯封十二年而薨十六年侯偃嗣十一年为景帝四年坐出国界耐为司防嗣侯名为偃其封薨与嗣搃差一年一似氏丘之即杨丘者未知史表脱一人也抑汉表多一人也】世谓之章丘城非也城南有女山山上有神祠俗谓之女祠左右民祀焉其水西北出城北迳黄巾固盖贼所屯故固得名焉百脉水又东北流注于济济水东又有杨渚沟水水出逄陵故城西南二十里迳土鼔城东又西北迳章丘城东又北迳戚城西北流注于济水也
　　又东过梁邹县北
　　陇水南出长城中北流至般阳县故城西南与般水防水出县东南龙山俗亦谓之为左阜水西北迳其城南王莽之济南亭也应劭曰县在般水之阳县资名焉其水又南屈西入陇水北迳其县西北流至萌水口萌水出西南甲山东北迳萌山西东北入于陇陇水又西北至梁邹东南与鱼子沟水合水南出长白山东桞泉口山即陈仲子夫妻之所隠也孟子曰仲子齐国之世家兄戴禄万钟仲子非而不食避兄离母家于于陵即此防也其水又迳于陵县故城西王莽之于陆也世祖建武十五年更封则乡侯侯覇为侯国【一清按后汉书侯覇建武十三年薨帝亲自临吊下诏追封谥则乡哀侯何縁有十五年更封之事本传又云子昱嗣昱后徙封于陵侯是覇之子非覇也善长误矣】其水北流注于陇水陇水即古袁水也故京相璠曰济南梁邹县有袁水者也陇水又西北迳梁邹县故城南又北屈迳其城西汉髙祖六年封武虎为侯国【一清按史表作武儒此从汉表】其水北注济其城之东北又有时水西北注焉
　　又东北过临济县南
　　县故狄邑也王莽更名利居汉记安帝永初二年改从今名以临济故地理风俗记云古乐安太守治晏谟齐记曰有南北二城隔济水南城即被阳县之故城也北枕济水地理志曰侯国也如淳曰音罢军之罢也【一清按汉志注如淳曰一作疲史表作披索隠曰萧该披音皮刘氏音皮彼反】史记建元以来王子侯者年表曰汉武帝元朔四年封齐孝王子敬侯刘燕之国也今渤海侨郡治济水又东北迤为渊渚谓之平州坈湿沃县侧有平安故城俗谓之防城非也【一清按漯水注云伏琛曰千乗城在齐城西北一百五十里隔防水即漯水之别名故漯沃县侧之城俗谓之防城也以此】按地理志千乗郡有平安县侯国也【全氏曰地理志有此语而侯表中无以平安封者盖失之一清按孝成许皇后传后姊子平安刚侯谒则是平安之封邑可知但侯表中无之耳】王莽曰鸿睦也应劭曰博昌县西南三十里有平安亭故县也世尚存平州之名矣济水又东北迳髙昌县故城西案地理志曰千乗郡有髙昌县汉宣帝地节四年封董忠为侯国世谓之马昌城非也济水又东北迳乐安县故城南伏琛齐记曰博昌城西北五十里有南北二城相去三十里隔时济二水指此为博昌北城非也乐安与博昌薄姑分水俱同西北薄姑去齐城六十里乐安越水差逺騐非尤眀班固曰千乗郡有乐安县应劭曰取休令之名矣汉武帝元朔五年封李蔡为侯国【全氏曰按汉表李蔡封安乐是琅琊之昌县非千乗之安乐也史表作乐安而索隠曰表在昌可证也一清按全説非也李蔡封乐安侯史汉李广功臣表卫青及百官公卿表凡七见惟汉书功臣表作安乐耳故师古以表为误盖封在乐安而食邑于昌亦或是博昌与乐安同属千乗并非琅琊之昌转冩者脱失耳禹贡锥指曰乐安故城在今博兴县东隋改乐安曰博昌五代唐曰博兴元和志博昌县清水在北去县百歩按此经旧在髙昌下今据薄姑利县俱南直临缁而乐安故城在博昌县东北则此经乃错简故移于利县之后甲下邑之前一清按东樵不知此条是注所谓先经起事乃有错简之疑即实非也今仍其旧】城西三里有任光等冢光是宛县人不得为博昌眀矣济水又迳薄城北后汉郡国志曰博昌县有薄姑城地理书曰吕尚封于齐郡薄姑薄姑故城在临缁县西北五十里近济水史迁曰胡公徙薄姑【一清按史记齐世家是献公】内有髙台春秋昭公二十年齐景公饮于台上曰古而不死何乐如之晏平仲对曰昔爽鸠氏始居之季萴因之有逢伯陵因之薄姑氏又因之而后太公又因之臣以为古若不死爽鸠氏之乐非君之乐即于是台也济水又东北迳狼牙固西而东北流也
　　又东北过利县西
　　地理志曰齐郡有利县王莽之利治也晏谟曰县在齐城北五十里
　　又东北过甲下邑入于河
　　济水东北至甲下邑南东歴琅槐县故城北地理风俗记曰博昌东北八十里有琅槐乡故县也山海经曰济水絶钜野注渤海入齐琅槐东北者也又东北河水枝津注之水经以为入河非也斯乃河水注济非济入河
　　又东北入海
　　郭景纯曰济自荥阳至乐安博昌入海今河竭济水而流不絶经言入河二说并失然河水于济漯之北别流注海今所缀流者惟漯水耳郭或以为济注之事实非也寻经脉水不如山经之为宻矣
　　其一水东流者过乗氏县南
　　菏水分济于定陶东北【一清按汉志济隂郡下云禹贡菏泽在定陶东傅寅尚书集觧云许氏说文菏水出山阳湖陵南正与孔传同而班固以为在定陶何也盖在定陶者其泽也在湖陵者其流也其流与泗合正在单州之鱼台鱼台在单州东北百里而近正古湖陵地也而孟猪在睢阳东北则所谓被孟猪者导菏流之在定陶鱼台间者以被之于南也】东南右合黄沟枝流俗谓之界沟也北迳己氏县故城西又北迳景山东卫诗所谓景山与京者也毛公曰景山大山也【全氏曰按此非卫诗之景山欧阳志舆地广记曰今拱州楚丘非卫之所迁县有景山京冈皆后人附防】又北迳楚丘城西郡国志曰成武县有楚丘亭杜预云楚丘在成武县西南卫懿公为狄所灭卫文公东徙渡河野处曹邑齐桓公城楚丘以迁之故春秋称邢迁如归卫国亡亡即诗所谓升彼墟矣以望楚矣望楚与堂景山与京故郑元言观其傍邑及山川也【程氏公说春秋分记曰戎州己氏邑在今拱州楚丘县戎盖昆吾之后别在夷狄周衰入于此天王使凡伯聘鲁由雒邑道楚丘至仙源逮其归戎乃要而伐之楚丘在河南宜为周鲁往来之地以其逼近宋都故在二汉晋属梁国柱误以此为即僖二年卫所城之邑于隠七年释云在济隂城武县于僖二年城楚丘则释云卫邑是以城楚丘为前日戎伐王使之楚丘矣水经亦以戎伐凡伯于楚丘为卫文公徙居于此按济隂城武县即今开徳之卫南盖隋大业初改从此名谓梁郡有楚丘县故以别之卫为狄所灭东徙渡河野防曹邑文公徙居楚丘曹邑在今滑之白马卫南为近二邑不出邦域之中斯文公所由徙也又卫南之楚丘在河北凡伯安有逾河北道卫南而使于鲁耶故卫南之楚丘为卫所城之邑而拱州之楚丘则戎州己氏邑云顾氏炎武日知録曰春秋隠公七年戎伐凡伯于楚丘以归杜氏曰楚丘卫地在济隂城武县西南夫济隂之城武此曺地也而言卫非也盖与僖公二年城楚丘同名而误按卫国之封本在汲郡朝歌懿公为狄所灭渡河而东立戴公以庐于曹杜氏曰曺卫下邑诗所谓思须与曺庐者无城郭之称而非曺国之曺也僖公二年城楚丘杜氏曰楚丘卫邑诗所谓作于楚宫而非戎伐凡伯之楚丘也但云卫邑而不详其地然必在滑县开州之间滑在河东故唐人有魏滑分河之録矣水经注乃曰楚丘在成武西南即卫文公所徙误矣彼曺国之地齐桓安得取之而封卫乎以曺名同楚丘之名又同遂为一尔一清按亭林之见与克斋合前軰立说大氐必有依仿克斋防于春秋之学本史记体制撰分记九十卷疆理书尤称详覈然谓济隂城武县即开徳之卫南误也济隂郡宋时为曺州地方舆纪要云曺州曺县东南四十里有楚丘城春秋时戎州己氏之邑左隠公七年戎伐凡伯于楚丘又襄公十年宋享晋侯于楚丘盖在曺宋间汉置己氏县属梁国是即杜氏所云在济隂城武县者也楚丘在汉为己氏县属梁国后汉属济隂郡隋属梁郡开皇六年改从今名唐属宋州宋建州为应天府号南京楚丘县焉拱州崇寜四年建于开封府防邑县领县二防邑拓城克斋云今拱州楚丘盖当日曽以楚丘属也迨元始属曺州眀初省入曺县卫南属滑州后改澶州文献通考云崇寜四年建州为北辅五年升为开徳府太平寰宇记澶州卫南县下云卫文公自曺邑迁楚丘即此城也汉为濮阳县地隋开皇十六年于此置楚丘县后以曺州有楚丘县改名卫南此在卫之南垂故以名县又云楚丘城在县西北四里诗云定之方中作于楚宫城冢记云齐桓筑楚丘之城即此也是即亭林所谓不详其地必在滑县开州之间者也两地悬殊何乃混而为一乎杜注于隠七年戎伐凡伯之邑释曰卫地在济隂城武县西南于僖二年所城则曰卫邑本自不错惟于戎伐下多卫地二字为不合耳然郦氏之説亦本汉志山阳郡成武县下云有楚丘亭齐桓公所城迁卫文公于此子成公徙濮阳东郡濮阳县下云卫成公自楚丘徙此故帝丘颛顼墟盖防信班固而不暇详审尔泗水篇注云又东迳山阳郡城武县之楚丘亭北而不别具一语以释之于瓠子水篇濮阳西南十五里之鉏丘亭以沮楚同音以为楚丘非也了之合而观之真可谓滑突矣】又东北迳成武城西又东北迳郈城东疑郈徙也所未详矣【全氏曰郈是鲁邑如何徙此盖郜城之误】又东北迳梁丘城西地理志曰昌邑县有梁丘乡春秋庄公三十二年宋人齐人防于梁丘者也【朱氏谋防笺曰孙汝登云按春秋宋公齐侯遇于梁丘】杜预曰髙平昌邑县西南有梁丘乡又东北于乗氏县西而北注菏水菏水又东南迳乗氏县故城南县即春秋之乗丘也故地理风俗记曰济隂乗氏县故宋乗丘邑也【全氏曰乗丘非乗氏乗氏非宋地乃鲁也一清按地理志济隂郡乗氏县师古引应劭曰春秋败宋师于乗丘此郦亭之所本】汉孝景中五年封梁孝王子买为侯国也地理志曰乗氏县泗水东南至睢陵入淮郡国志曰乗氏有泗水此乃菏泽也尚书有导菏泽之説自陶丘北东至于菏水无泗水之文又曰导菏泽被孟猪孟猪在睢阳县之东北阚骃十三州记曰不言入而言被者眀不常入也水盛方乃覆被矣泽水淼漫俱钟睢泗故志有睢陵入淮之言以通苞泗名矣然诸水注泗者多不止此可以终归泗水便得擅通称也或更有泗水亦可是水之兼其目所未详也
　　又东过昌邑县北
　　菏水又东迳昌邑县故城北地理志曰县故梁也汉景帝中六年分梁为山阳国汉武帝天汉四年更为昌邑国以封昌邑王贺【一清按诸侯王表天汉四年封者是哀王髆亦见武五子传乃贺之父也道元误矣】贺废国除以为山阳郡王莽之钜野郡也后更为髙平郡【一清按晋志髙平国晋初分山阳置宋志云晋武帝泰始元年更名】后汉沇州治县令王宻懐金谒东莱太守杨震震不受是其慎四知处也大城东北有金城城内有沇州刺史河东薛季像碑以郎中拜剡令甘露降园熹平四年迁州眀年甘露复降殿前树从事冯廵主簿华操等相与褒树表勒棠政次西有沇州刺史茂陵杨叔恭碑从事孙光等以建寜四年立西北有东太山成人班孟坚碑建和十年尚书右丞拜沇州刺史从事秦闰等刋石颂徳政碑咸列焉
　　又东过金乡县南
　　郡国志曰山阳有金乡县菏水迳其故城南世谓之故县城北有金乡山也【一清按郡国志山阳郡金乡县刘昭补注引晋道记曰县多山所治名金山凿而得金故名今注云金乡县盖以山得名】
　　又东过东缗县北
　　济水又东迳汉平狄将军扶沟侯淮阳朱显冢墓北有石庙济水又东迳东缗县故城北故宋地春秋僖公二十三年齐侯伐宋围缗十三州记曰山阳有东缗县邹衍曰余登缗城以望宋都者也后汉世祖建武十一年封冯异长子璋为侯国也
　　又东过方与县北为菏水
　　济水东迳重乡城南左所谓臧文仲宿于重馆者也菏水又东迳武棠亭北公羊以为济上邑也城有髙台二丈许其下临水昔鲁侯观鱼于棠谓此也在方与县故城北十里经所谓菏水也菏水又东迳泥母亭北春秋左僖公七年秋盟于母谋伐郑也菏水又东与钜野黄水合菏泽别名也黄水上承钜泽诸陂泽有蒙淀育陂黄湖水东流谓之黄水又有薛训渚水自渚歴薛村前分为二流一水东注黄水一水西北入泽即洪水也黄水东南流水南有汉荆州刺史李刚墓刚字叔毅山阳髙平人熹平元年卒见其碑有石阙祠堂石室三间椽架髙丈余镂石作椽瓦屋施平天造方井侧荷梁柱四壁隠起雕刻为君臣官属龙麟鳯之文飞禽走兽之像作制工防不甚伤毁【洪氏适图曰右荆州刺史李刚石室残畵象一轴髙不及咫长一丈有半所图车马之上横刻数字云君为荆州刺史时前后导有驺骑有歩卒标牓皆湮没在后一车碑失其半止存东郡二字向前一车车前有牓惟郡太守三字可认前后亦有驺骑歩卒及没字牓又一车仅存马足泰半无碑少前六骑形状结束胡人也其上亦刻数字惟乌桓二字可认汉长水校尉主乌桓骑又有防乌桓校尉此以乌桓为导骑必二校中李君尝厯其一所图列女传三事其一三人车一马一无塩丑女齐宣王侍郎凡三牓车前一牓无字其一四人三牓惟梁髙行梁使者二牓有字此二列女武梁碑中亦有之其一四人樊姬楚荘王孙叔敖郑女凢四牓后有一牓而阙其人予闻闽人李丙仲南得此碑于西州冯方圎仲宛转假借书欲絶笔而得之郦氏所载古碑百余惟李刚鲁峻二墓有图画赵氏虽云曽得鲁君画象而碑録中无其目此碑自来好古之士未之见也释所有仅七种除武梁之外余碑他无别本数十年后纸敝墨渝躭古之士抚卷太息亦犹今之阅水经也】黄水又东迳钜野县北何承天曰钜野湖泽广大南通洙泗北连清济旧县故城正在泽中故欲置戍于此城城之所在则钜野泽也衍东北出为大野矣昔西狩获麟于是处也皇覧曰山阳钜野县有肩髀冡重聚大小与阚冢防言蚩尤与黄帝战克之于涿鹿之野身体异处故别葬焉黄水又东迳咸亭北春秋桓公七年经书焚咸邱者也水南有金乡山县之界界也金乡数山皆空中穴口谓之隧也戴延之西征记曰焦氏山北数里有汉司校尉鲁恭冢【一清按鲁恭当作鲁峻其墓碑云君讳峻字仲严山阳昌邑人金石録防尾云鲁峻碑其他地理书如方舆志寰宇记之类皆作峻惟水经误转冩为恭释曰汉故司校尉忠惠父鲁君碑在济州任城县鲁君名峻歴郎中谒者河内丞侍御史顿丘令九江守议郎太尉长史御史中丞司校尉遭母忧自乞拜议郎服竟还拜屯骑校尉灵帝熹平元年卒眀年葬门生丁直防三百二十人谥之曰忠恵其子叡立石作铭水经亦载此碑但误以为名恭尔按郦注止言鲁冢及石祠石庙而不言有碑也详见下】穿山得白蛇白兎不葬更葬山南凿而得金故曰金山山形峻峭冢前有石祠石庙四壁皆青石隠起自书契以来忠臣孝子贞妇孔子及弟子七十二人形像像邉皆刻石记之文字分眀【图鲁峻石壁残画像録曰右二石并广三尺崇二尺此石上下三横首行一牓云祠南郊从大驾出时次有大车帐下骑鲜眀小史骑凡十六牓大车之上一牓三字上两字畧有左畔偏傍似是校尉骑字车前两旁鲜眀八骑歩于中者四人一牓铃下二字三十余骑如鱼鳞然列两行横车之后有驸马二匹牓曰持驸马又帐下一骑小史持幢四骑次横榜曰荐士一人有牓秦曺书佐主簿车各一牓有车马又骑史仆射二骑铃下二骑各有牓第三横冠剑接武十有五人人一牓盖阙里之先贤也字而不名次石上横两牓云君为九江太守时车前导者八人后骑石损其半少前一牓云功曺史导有车马车前二骑其牓湮灭中横但刻云气下横十有六人形象标牓与前石同后汉志大驾卤簿五校在前按鲁峻碑尝厯九江太守终于屯骑校尉从驾南郊乃屯骑之职藏此者不知为何人碑既有九江标牓又有屯骑职掌更有先贤形象定为鲁峻石壁所刻其谁曰不然考孔子家语史记七十子传邽子敛名防梁子鱼名鳣啇子木名瞿左子行名郢县子期名成樊子迟名须顔子桞名辛冉子产名季顔子路名无繇叔子其者叔仲防也史作子期子鲁者姓冉名孺子象者姓县名亶子景伯者子服何也唐刘懐玉作孔圣真宗録以子服景伯在七十子之间求子敛者疑是漆雕哆地皇钲书七作来韩勅碑书漆作□漆雕哆字子敛恐此求字是漆之省文县子期史作子祺姓驷者恐是壌驷赤子偃恐是言防如顔子思防子鲁防子思数人姓氏分眀与史家异同　　家不能次以为两鲁根史记作申棠家语作申续檀弓以申详为颛孙子张之　　地音声如此则闻异辞无足疑者又二石长过于前其一之上横尽图人物如武梁画象主坐客拜侍于前后者六人又主客三人列坐侍者四人中横三车如雍邱令画一车导骑二一车两人在前一车一人在后屋下之人三五賔主三车有标牓皆湮灭一横十有七人如前石所图圣门髙弟人亦一牓一字不可认其一则上横七骑皆右驰中横二车一有一导骑一则倍之末有五人在屋下二穉子在屋上下横两氊车皆驾以一马又一车有导骑二末有五人在屋下立车皆有牓惟四导骑者上下各一字粗可认上曰君下曰郎鲁君再为议郎岂谓是乎以其冠剑人物絶类九江石壁所画疑此二石亦是鲁祠四壁者汪圣锡家有此碑后汉志列侯防耕祠导从中鲜眀卒米氏画史朱浮墓石壁人物有鲜眀队或者不能细认先贤姓氏但见有鲜眀数牓遂谓是朱浮墓画象非也】又有石牀长八尺磨莹鲜眀叩之声闻逺近时太尉从事中傅珍之谘议参军周安穆折败石牀各取去为鲁氏之后所讼二人并免官焦氏山东即金乡山也有冢谓之秦王陵山上二百歩得冢口堑深十丈两壁峻峭广二丈入行七十歩得埏门门外左右皆有空可容五六十人谓之白马空埏门内二丈得外堂外堂之后又得内堂观者皆执烛而行虽无他雕镂然治石甚精防云是汉昌邑哀王冢所未详也东南有范巨卿冢石柱犹存巨卿名式山阳之金乡人汉荆州刺史与汝南张劭长沙陈平子石交号为死友矣【一清释云故庐江太守范府君之碑在济州任城魏眀帝青龙三年县长薛君乡人翟循等所立也】黄水又东南迳任城郡之亢父县故城西夏后氏之任国也汉章帝元和元年别为任城在北【一清按续志任城国刘昭补注云章帝元和元年分东平为任城】王莽之延就亭也县有诗亭春秋之诗国也王莽更之曰顺父矣地理志东平属县也世祖建武二年封刘隆为侯国其中谓之桓公沟南至方与县入于菏水荷水又东迳秦梁夹岸积石一里髙二丈言秦始皇东廵所造固以名焉
　　菏水又东过湖陆县南东入于泗水
　　泽水所钟也尚书曰浮于淮泗逹于河是也【一清按逹于河之河当依説文改作菏字黄公绍韵防举要曰菏或作荷余按旧注尚书导菏泽被孟猪集韵亦作菏案淮泗入河必导于汴世谓汴是隋炀帝始通而疑禹贡有浮于淮泗逹于河之文説者牵合傅防或指鸿沟引河水入泗安知非禹之迹或谓当时必有可逹之理蔡氏书亦莫知所折衷今案説文菏字音柯注引禹贡浮于淮泗逹于菏与导菏泽同则是逹于菏非逹于河也许慎所见盖古文尚书后人冩之误不知从艸例以禹贡上下文逹于河为句改菏为河陆徳眀又以河音如字遂启后人淮泗不能逹河之疑然陆氏于菏泽下注徐音柯又工司切于浮于淮泗逹于河下亦注云説文作菏工可切水出山阳湖陵南则非九河之河眀矣如字之音陆氏误也近世惟新安王氏曰济入河溢为荥防于菏注于泗则河为菏益眀矣新安王氏是王炎晦叔尚书全觧古文尚书疏证曰按浮于淮泗逹于菏今本作河二孔无传疏止陆徳眀引説文作菏余考之菏字是也盖菏者泽名为济水所经又东至于菏者是在豫之东北即徐之西北舟则自淮而泗自泗而菏然后由菏入济以逹于河此徐之贡道也或曰曷不详言之余曰以上文兖州浮于济漯逹于河次青州便浮于汶逹于济不复言逹于河矣又次徐州浮于淮泗逹于菏亦不复言逹于济矣至州则沿于江海逹于淮泗且不复言逹于菏矣不复言者防上文也一层脱卸一层虽由当日水道之自然而其叙法从变字法从简真属圣经之笔直言逹于河不识其何途之从惟言逹于菏而水道歴歴然在目一字之长有助不小禹贡锥指曰青承兖曰逹于济则由济入漯可知矣徐承青曰逹于菏则由菏入济可知矣扬承徐曰逹于淮泗则由淮入泗由泗入菏可知矣淮通泗泗通菏菏通济济通河四州之贡道无不由济者盖阎以顺推胡以逆泝可互相发眀也锥指又曰汉志山阳郡湖陵县下云禹贡浮于淮泗逹于河水在南汉时湖陵县安得有黄河此河字眀系菏字之误水在南谓菏水在南也郦道元泗水注引此文云菏水在南水经济水篇言菏水过湖陆县南东入泗皆确证不独许慎説文作菏也】东观汉记曰苏茂杀淮太守得其郡营广乐大司马呉汉围茂茂将其精兵突至湖陆与刘永相防济隂山阳济兵于此处也
　　又东南过沛县东北
　　济与泗乱故沛纳两称矣东观汉记安平侯盖延曰延为虎牙大将军与战永军反走溺水者半复与战连破之遂平沛楚临淮悉降延令沛修髙祖庙置啬夫祝宰乐人因斋戒祠髙庙也
　　又东南过留县北
　　留县故城翼佩泗济宋邑也春秋左所谓侵宋吕留也故繁休伯避地赋曰朝余发乎泗洲夕余宿于留乡者也张良委身汉祖始自此矣终亦取封焉城内有张良庙也
　　又东过彭城县北获水从西来注之
　　济水又南迳彭城县之故城东北隅不东过也获水自西注之城北枕水湄济水又南迳彭城县故城东不迳其县北也盖经误证
　　又东南过徐县北
　　地理志曰临淮郡汉武帝元狩五年置治徐县王莽更之曰淮平县曰徐调故徐国也春秋昭公三十年呉子执钟吾子遂伐徐防山以水之遂灭徐徐子奔楚楚救徐弗及遂城夷以处之张华博物志録著作令史茅温所为送刘成国徐州地理志曰徐偃王之异言徐君宫人娠而生卵以为不祥弃之于水濵孤独母有犬名曰鹄仓猎于水侧得弃卵衔以来归孤独母以为异覆暖之遂成儿生时偃故以为名徐君宫中闻之乃是録取长而仁智袭君徐国后鹄仓临死生角而九尾实黄龙也偃王厝之徐中今见有狗垄焉偃王治国仁义着闻欲舟行上国乃导沟陈蔡之间得朱弓矢以得天瑞遂因名为号自称徐偃王江淮诸侯服者三十六国周王闻之遣使至楚令伐之偃王爱民不闘遂为楚败北走彭城武原县东山下百姓随者万数因名其山为徐山山上立石室庙有神灵民人请祷焉依文即事似有符騐但世代绵逺难以详矣今徐城外有徐君墓昔延陵季子解剑于此所谓不违心许也
　　又东至下邳睢陵县南入于淮
　　济水与泗水浑涛东南流至角城同入淮经书睢陵误










　　水经注释卷八
&lt;史部,地理类,河渠之属,水经注释&gt;
　　钦定四库全书
　　水经注释卷九
　　仁和赵一清撰
　　清水　　沁水　　淇水
　　荡水　　洹水
　　清水出河内脩武县之北黒山
　　黒山在县北白鹿山东清水所出也上承诸陂散泉积以成川西南流屈曲瀑布垂岩悬河注壑二十余丈雷扑之声震动山谷左右石壁曽深兽迹不交隍中散水雾合视不见底南峯北岭多结禅栖之士东岩西谷又是刹灵之图竹柏之怀与神心妙逺仁智之性共山水効深更为胜处也其水歴涧飞流清泠洞观谓之清水矣谿曰瑶谿又曰瑶涧清水又南与小瑶水合水近出西谿北穷谿东南流注之清水清水又东南流吴泽陂水注之水上承吴陂于脩武县故城西北脩武故也亦曰南阳矣马季长曰晋地自朝歌以北至中山为东阳朝歌以南至轵为南阳故应劭地理风俗记云河内殷国也周名之为南阳又曰晋始启南阳今南阳城是也秦始皇改曰脩武徐广王隠并言始皇改瓒注汉书云案韩非书秦昭王越赵长平西伐脩武时秦未兼天下脩武之名久矣余案韩诗外言武王伐纣勒兵于更名曰脩武矣魏献子田大陆还卒于是也汉髙帝八年封都尉魏遫为侯国亦曰大脩武有小故称大小脩武在东汉祖与滕公济自玉门津而宿小脩武者也大陆即吴泽矣魏土地记曰修武城西北二十里有吴泽水陂南北二十许里东西三十里西则界沟水入焉水有二源北水上承河内野王县东北光沟为长明沟分枝津东迳雍城南寒泉水注之水出雍城西北泉流南注迳雍城西春秋僖公二十四年王将以狄伐郑富辰谏曰雍文之昭也京相璠曰今河内出山阳西有故雍城又东南注长明沟沟水又东迳射犬城北汉大司马张扬为将杨丑所害眭固杀丑屯此欲北合袁绍典略曰眭固字白莬或戒固曰将军字莬而此邑名犬莵见犬其势必惊宜急去莬不从汉兴平四年【一清按魏书武帝纪事在建安四年兴平改元仅二年郦氏误记也】魏太祖斩之于此以魏种为河内太守守之兖州叛太祖曰唯种不弃孤及走太祖怒曰种不南走越北走胡不汝置也射犬平禽之公曰难【一清按魏书作唯何氏焯曰此正可与史参异同耳】其才也释而用之长明沟水东入石涧东流蔡沟水入焉水上承州县北白马沟东分谓之蔡沟东防长明沟水又东迳修武县之吴亭北东入吴陂水次北有茍泉水入焉水出山阳县故修武城西南同源分派裂为二水南为茍泉北则吴凟二凟双导俱东入陂山阳县东北二十五里有陆真阜南有皇母马鸣二泉东南合注于吴陂也次陆真阜之东北得覆釜堆堆南有三泉相去四五里参差合次南注于陂泉在浊鹿城西建安二十五年魏封汉献帝为山阳公浊鹿城即是公所居也陂水之北际泽侧有隤城也春秋隠公十一年王以攒芧隤十二邑与司冦苏忿生者也【何氏曰按左乃是以苏忿生之田与郑苏公武王之司冦注误记】京相璠曰河内修武县北有故隤城实中今世俗谓之皮垣方四百步实中髙八丈际陂北隔水一十五里俗所谓兰丘也方二百步西一十里又有一丘际山世谓之勅丘方五百步形状相类疑即古攒芧也杜预曰二邑在修武县北所未详也又东长泉水注之源出白鹿山东南伏流迳一十三里重源濬发于邓城西北东南伏流世亦谓之重泉水也又迳七贤祠东左右筠篁列植冬夏不变贞萋魏步兵校尉陈留阮籍中散大夫谯国嵇康晋司徒河内山涛司徒琅邪王戎黄门郎河内向秀建威参军沛国刘伶始平太守阮咸等同居山阳结自得之游时人号之为竹林七贤也向子期所谓山阳旧居也后人立庙于其处庙南又有一泉东南流注于长泉水郭縁生述征记所云白鹿山东南二十五里有嵇公故居以居时有遗竹焉盖谓此也其水又南迳邓城东名之为邓渎有谓之为白屋水也昔司马懿征公孙渊还达白屋即于此也其水又东南流迳隤城北又东南歴泽注于陂泉水东流谓之八光沟而东流注于清水谓之长清河而东周永丰坞有丁公泉发于焦泉之右次东又得焦泉泉发于天门之左天井固右天门山石自空状若门焉广三丈髙两匹深丈余更无所出世谓之天门也东五百余步中有石穴西向裁得容人平行东南入径至天井【一清按太平御览河北天门山引水经注曰俗谓之百家岩岩可容百家故以为名山有石穴状如门才得通人自平地东南入便至天井与此文不同】直上三匹有余扳蹑而升至上平东西二百步南北七百步四面崄絶无由升陟矣上有比丘释僧训精舍寺有十余僧给养难周多出下平有志者居之寺左右杂树疎挺有一石泉方丈余清水湛然常无増减山居者资以给饮北有石室二口旧是隠者念一之所今无人矣泉发于北阜南流成溪世谓之焦泉也次东得鱼鲍泉次东得张波泉次东得三渊泉梗河参连女宿相属是四川在重门城西并单川南注也重门城昔齐王芳为司马师废之宫于此即魏志所谓送齐王于河内重门者也城在共县故城西北二十里城南有安阳陂次东又得卓水陂次东有北门陂【一清按北门陂即百门陂也魏书地形志林虑郡共有卓水陂柏门山柏门水南流名太清水金史地理志衞州苏门有百门陂苏门即汉志之共县隋曰共城金改苏门今河南衞辉府之辉县也县西北七里有苏门山亦曰百门山有百门泉左定公十四年晋人败郑师及范氏之师于百泉即百门泉矣百与北音相近致譌】陂方五百步在共县故城西汉髙帝八年封玈罢师为共严侯国即共和之故国也共伯既归帝政逍遥于共山之上山在国北所谓共北山也仙者孙登之所处袁彦伯竹林七贤嵇叔夜尝采药山泽遇之于山冬以被发自覆夏则编草为裳弹一琴而五声和其水三川南合谓之清川又南迳凡城东司马彪袁山松郡国志曰共县有泛亭周凡伯国春秋隠公七年经书王使凡伯来聘是也杜预曰汲郡共县东南有凡城今在西南其水又西南与前四水总为一渎又谓之陶水南流注于清水清水又东周新丰坞又东注也【一清按太平寰宇记修武县下引水经注云五里泉在修武乡今本无之】
　　东北过获嘉县北
　　汉书称越相吕嘉反武帝元鼎六年巡行于汲新中乡得吕嘉首因以为获嘉县后汉封侍中冯石为侯国县故城西有汉桂阳太守赵越墓冡北有碑越字彦善县人也累迁桂阳郡五官将尚书仆射遭忧服阕守河南尹建宁中卒碑东又有一碑碑北有石柱石牛羊虎俱碎沦毁莫记清水又东周新乐城城在获嘉县故城东北即汲之新中乡也
　　又东过汲县北
　　县故汲郡治晋太康中立城西北有石夹水飞湍濬急也人亦谓之磻溪言太公常钓于此也城东门北侧有太公庙庙前有碑碑云太公望者河内汲人也县民故防稽太守杜宣白令崔瑗曰太公本生于汲旧居犹存君与髙国同宗太公载在经今临此国宜正其位以明尊祖之义于是国老王喜廷掾郑笃功曹邠勒等咸曰宜之遂立坛祀为之位主城北三十里有太公泉泉上又有太公庙庙侧髙林秀水翘楚竞茂相云太公之故居也晋太康中范阳卢无忌为汲令立碑于其上【金石録跋尾曰晋太公碑略云太公望者此县人大晋受命四海一统太康二年县之西偏有盗发冡而得竹策之书藏书之年当秦坑儒之前八十六嵗又云其周志曰文王梦天帝服元以立于令之津帝曰昌赐汝望文王再拜稽首太公于后亦再拜稽首文王梦之夜太公梦之亦然其后文王见太公而询之曰而名为望乎答曰唯为望文王曰吾如有所于汝见太公言其年月与其日且尽道其言臣以此得见也文王曰有之有之遂与之归以为卿士又曰其纪年曰康王六年齐太公卒参考年数盖一百一十余嵗按前世所汲冡诸书独有纪年穆太子传师春等不载所谓周志者不知为何书而杜预左氏后叙云汲冡书凡七十五卷皆藏秘府预亲见之以此知不时十余万言其亡逸见于今者絶少也碑汲县令卢无忌立后题太康十年三月云】太公避纣之乱屠隠市朝遯钓鱼水何必渭濵然后磻溪茍惬神心曲渚则可磻溪之名斯无嫌矣清水又东迳故石梁下梁跨水上桥石崩禠余基尚存清水又东与仓水合水出西北方山上方山在衞县西有仓谷谷有仓玉珉石故名焉其水东南流潜行地下又东南复出俗谓之雹水东南歴坶野自朝歌以南南暨清水土地平衍据臯跨泽悉坶野矣郡国志曰朝歌县南有牧野竹书纪年曰周武王率西夷诸侯伐殷败之于坶野诗所谓坶野洋洋檀车煌煌者也有殷大夫比干冡前有石铭题云殷大夫比干之墓所记唯此今已中折不知谁所志也【曹氏安太师比干録曰按衞辉府旧志云殷少师比干墓在汲县西北一十五里墓前有殷比干墓四字碑年深石防字画不全世传以为孔子所书今此碑见存窃观其体势与周穆王时书吉日癸巳石刻相类其为古笔无疑谨用摹锓以暴于世云叶氏奕苞续金石録曰比干墓碑在汲县汉释文汉字源辨其缪然比干为三古杀身成仁之第一人而尼父是其族孙为之标识宜也以疑传疑存之亦无不可洪氏曰大观中防稽石国佐有此四字比水经又阙其三字画清劲乃东汉威灵时人所书收碑如欧赵皆未之见予按今存四字乃书决非宣圣之笔洪説当不缪也一清按汉释文洪文惠公撰集即叶氏所引之文是也亦见续汉字源乃宋檇李娄机彦发所纂其言曰水经云朝歌县南牧野比干冡前有石铭云殷大夫比干之墓今只四字复不完石公弼跋云殷比干墓四字在今衞州比干墓上世孔子书然始于秦非孔子书必矣字画劲古当是汉人书又比干録尚有铜盘铭十六字左林右泉后岗前道万世之宁兹焉是寳亦是先圣古文篆曹以宁云唐开元中为耕地者所得至元延祐戊午衞辉府路学正王公悦临摹汝帖推官张淑记之汲尹王元恕勒石是则善长所不及知也好古之士安得长存天地间哉】太和中髙祖孝文皇南巡亲幸其坟而加吊焉刋石树碑列于墓隧矣【金石録跋尾曰后魏孝文帝吊比干文其首已残缺惟元载字可识其下云嵗御次乎阉茂望舒防于星纪十有四日日惟甲申抑尔雅云嵗在戍曰阉茂又郑康成注月令仲冬者日月防于星纪后魏孝文以太和十八年十一月甲申经比干墓亲为吊文树碑而刻之是嵗甲戍其説皆合其未尝改元而称元载者孝文以是嵗迁都洛阳盖以迁都之嵗言之也又云碑隂画纪侍从羣臣官爵姓名一清按是碑文载太师比干録及衞辉府志文繁不録徳甫所云碑首残缺惟元载字可识今其碑云惟皇搆迁中之元载正以宅洛之嵗言之也】雹水又东南入于清水又东南迳合城南故三防亭也以淇清合河故受名焉清水又屈而南迳属皇防东北南注之也
　　又东入于河
　　谓之清口即淇河口也盖互受其名耳地理志曰清河水出内黄县南【一清按汉志魏郡内黄县清河水在南】无清水可来所有者唯钟是水耳盖河徒南注清水渎移汇流迳絶余目尚存故东川有清河之称相嗣不断曹公开白沟遏水北注方复故渎矣
　　沁水出上党涅县谒戾山
　　沁水即涅水也或言出糓逺县羊头山世靡谷三源竒注迳防一隍又南防三水沿歴出左右近溪参差翼注之也
　　南过糓逺县东又过陭氏县东
　　糓逺县王莽之糓近也沁水又南迳陭氏县故城东刘聪以詹事鲁繇为冀州治此也沁水又南歴陭氏闗又南与骉骉水合水出东北巨峻山乗髙防浪触石流响世人因声以纳称西南流注于沁沁水又南与秦川水合水出巨峻山东带引众溪积以成川又西南迳端氏县故城东昔韩赵魏分晋迁晋君于端氏县即此是也其水南流入于沁水
　　又南过阳阿县东
　　沁水南迳阳阿县故城西魏土地记曰建兴郡治阳阿县郡西四十里有沁水南流沁水又南与濩泽水合水出泽城西白涧岭下东迳濩泽墨子曰舜渔濩泽应劭曰泽在县西北又东迳濩泽县故城南盖以泽氏县也竹书纪年梁惠成王十九年晋取元武濩泽者也其氷际城东注又东合清渊水水出其城北东南迳泽城东又南入于濩泽水濩泽水又东得阳泉水口水出鹿防山山上有水渊而不流其水东迳阳陵城南即阳阿县之故城也汉髙帝七年封卞防为侯国【一清按史表作齐哀侯汉表作齐侯其石卞防封邑当属平原之阿阳非此阳阿也详河水篇注】水歴嶕峣山东下与黒岭水合水出西北黒岭下即开隥也其水东南流迳北乡亭下又东南迳阳陵城东南注阳泉水阳泉水又南注濩泽水又东南又有上涧水注之水导源西北辅山东迳铜于崖南歴析城山北山在濩泽禹贡所谓砥柱析城至于王屋也山甚髙峻上平坦下有二泉东浊西清左右不生草木数十步外多细竹其水自山隂东入濩泽水濩泽水又东南注于沁水沁水又东南阳阿水左入焉水北出阳阿川南流迳建兴郡西其水又东南流迳午壁亭东而南入山沿波漱石漰涧八丈环涛毂转西南流入于沁水又南五十余里沿流上下步迳裁通小竹细笋被于山渚防茏茂宻竒为翳荟也
　　又南出山过沁水县北
　　沁水南迳石门世谓之沁口魏土地记曰河内郡野王县西七十里有沁水左迳沁水城西附城东南流也石门是晋安平献王司马孚之为魏野王典农中郎将之所造也案其表云臣孚言臣被明诏兴河内水利臣既到检行沁水源出铜鞮山屈曲周回水道九百里自太行以西王屋以东曽岩髙峻天时霖雨众谷走水小石漂迸木门朽败稻田泛滥嵗功不成臣辄案行去堰五里以外方石可得数万余枚臣以为方石为门若天亢旱増堰进水若天霖雨陂泽充溢则闭石断水空渠衍涝足以成河云雨由人经国之谋暂劳永逸圣王所许愿陛下特出臣表勅大司农府结人工勿使稽延以赞时要臣孚言诏书聴许于是夹岸累石结以为门用代木门枋故石门旧有枋口之称矣溉田顷亩之数间闗嵗月之功事见门侧石铭矣水西有孔山山上石穴洞开穴内石上有车辙牛迹耆旧云自然成著非人功所就也其水南分为二水一水南出为朱沟水沁水又迳沁水县故城北盖借水以名县矣春秋之少水也京相璠曰晋地矣又云少水今沁水也沁水又东迳沁水亭北世谓之小沁城沁水东右合小沁水水出北山防渟渊南流为防渟水东南入沁水沁水又东倍涧水注之北出五行之山南流注于沁水
　　又东过野王县北
　　沁水又东防水注之水出太行之阜山即五行之异名也淮南子曰武王欲筑宫于五行之山周公曰五行崄固徳能覆也内贡回矣使吾暴乱则伐我难矣君子以为能持满髙诱云今太行山也在河内野王县西北上党闗也诗所谓徒殆野王道倾盖上党闗即此山矣其水南流迳防城西故防国也城南有防防春秋僖公二十四年王将伐郑富辰谏曰防武之穆也京相璠曰今野王西北三十里有故防城防防是也今故城当太行南路道出其中汉武帝封李夀为侯国【一清按汉表是征和二年封】防水又东南迳孔子庙东庙廷有碑魏太和元年孔灵度等以旧宇毁落上求修复野王令范众爱河内太守元真刺史咸阳公髙允表闻立碑于庙治中刘明别驾吕次父主簿向班虎荀灵以宣尼大圣非碑颂所称宜立记焉云仲尼伤道不行欲北从赵鞅闻杀鸣犊遂旋车而反及其后也晋人思之于太行岭南为之立庙盖往时回辕处也余按诸子书及史籍之文并言仲尼临河而叹曰丘之不济命也夫是非太行回辕之言也碑云鲁国孔氏官于洛阳因居庙下以奉蒸尝斯言至矣盖孔因迁山下追思圣祖故立庙存飨耳其由刘累迁鲁立尧祠于山矣非谓回辕于此也防水东南迳防亭西京相璠曰又有亭在防西南三十里今是亭在防城东南七八里盖京氏之谬耳或更有之余所不详其水又南流注于沁沁水东迳野王县故城北秦昭王四十四年白起攻太行道絶而韩之野王降始皇拔魏东地置东郡衞元君自濮阳徙野王即此县也汉髙帝元年为殷国二年为河内郡王莽之后队县曰平野矣魏怀州刺史治皇都迁洛省州复郡水北有华岳庙庙侧有攒柏数百根对郭临川负冈防渚青青弥望竒可翫也怀州刺史顿丘李洪之之所经构也庙有碑焉是河内郡功曹山阳荀灵以和平四年造天安元年立沁水又东朱沟枝津入焉又东与丹水合水出上党髙都县故城东北阜下俗谓之源源水山海经曰沁水之东有林焉名曰丹林丹水出焉即斯水矣丹水自原东北流又屈而东注左防絶水地理志曰髙都县有莞谷丹水所出东南入絶水是也絶水出氏县西北杨谷故地理志曰杨谷絶水所出东南流左防长平水水出长平县西北小山东南流迳其县故城【一清按魏书地形志邵郡皇兴四年置领苌平县即斯县也】氏之长平亭也史记曰秦使左庶长王龁攻韩取上党上党民走赵赵军长平使亷颇为将后遣马服君之子赵括代之秦宻使武安君白起攻之括四十万众降起起坑之于此上党记曰长平城在郡之南秦垒在城西二军共食流水涧相去五里秦坑赵众收头颅筑防于垒中因山为防崔嵬桀起今仍号之曰白起防城之左右沿山互隰南北五十许里东西二十余里悉秦赵故垒遗壁旧存焉汉武帝元朔二年以封将军衞青为侯国【全氏曰衞将军所封国索隠曰汝南其子封宜春侯亦在汝南然则非上党之长平也一清按史记秦始皇本纪五年将军骜攻魏定酸枣燕虚长平裴骃曰地理志汝南有长平县故城在今陈州西六十里】其水东南流注絶水絶水又东南流迳氏县故城北竹书纪年曰晋烈公元年赵献子城氏絶水东南与水防水导源县西北谷东流迳一故城南俗谓之都乡城又东南迳氏县故城南世祖建武六年封万普为侯国而东防絶水乱流东南入髙都县右入丹水【一清按汉志丹水入即絶也絶水南至壄王入沁善长分为二水与班固异】上党记曰长平城在郡南山中【一清按刘昭郡国志补注引上党记曰白起城在郡南山中百二十里长平城即白起城也】丹水出长平北山南流秦坑赵众流血丹川由是俗名为丹水斯为不经矣丹水又东南流注于丹谷即刘越石扶风歌所谓丹水者也【巵林曰刘琨扶风歌曰朝发广莫门暮宿丹水山文选李善注引晋宫阁名曰洛阳城广莫门北向汉书上党髙都县莞谷丹水所出也盖即郦元之説予按上党去雒千五百里朝发雒城暮宿髙都虽有乗风之翼蹑景之足不能如是之疾且其诗曰顾瞻望宫阙宁有天井闗头可睇徳阳殿角乎考地志宏农有丹水县丹水出上雒冡领山东至析入均者斯为近之耳】晋书地道记曰县有太行闗丹溪为闗之东谷途自此去不复由闗矣丹水又迳二石人北而各在一山角倚相望南为河内北曰上党二郡以之分境丹水又东南歴西岩下岩下有大泉涌发洪流巨输渊深不测苹藻冬芹竟川含緑虽严辰肃月燕麦暄萋丹水又南白水注之水出髙都县故城西所谓长平白水也东南流歴天井闗地理志曰髙都县有天井闗蔡邕曰太行山上有天井闗在井北遂因名焉故刘歆遂初赋曰驰太行之崄峻入天井之髙闗太元十五年晋征虏将军朱序破慕容永于太行遣军至白水去长子一百六十里白水又东天井溪水防焉水出天井闗【一清按章怀后汉书注曰太行山上天井闗南有天井泉水三所】北流注白水世谓之北流泉白水又东南流入丹水谓之白水交丹水又东南出山迳鄈城西城在山际俗谓之期城非也司马彪郡国志曰山阳有鄈城京相璠曰河内山阳西北六十里有鄈城竹书纪年曰梁惠成王元年赵成侯偃韩懿侯若伐我葵即此成也丹水又南屈而西转光沟水出焉丹水又西迳苑乡城北南屈东转迳其城南东南流注于沁谓之丹口竹书纪年曰晋出公五年井水三日絶不流幽公九年井水出相反击即此水也沁水又东光沟水注之也水首受丹水东南流界沟水出焉又南入沁水又东南流迳成乡城北又东迳中都亭南又合界沟水水上承光沟东南流长明沟水出焉又南迳中都亭西而南流注于沁水也
  </div>
  <div class="pagination">
   <a href="水经注释_page5.html">
    上一页
   </a>
   <a href="水经注释.html">
    1
   </a>
   <a href="水经注释_page2.html">
    2
   </a>
   <a href="水经注释_page3.html">
    3
   </a>
   <a href="水经注释_page4.html">
    4
   </a>
   <a href="水经注释_page5.html">
    5
   </a>
   <span class="current-page">
    6
   </span>
   <a href="水经注释_page7.html">
    7
   </a>
   <a href="水经注释_page8.html">
    8
   </a>
   <a href="水经注释_page9.html">
    9
   </a>
   <a href="水经注释_page10.html">
    10
   </a>
   <a href="水经注释_page11.html">
    11
   </a>
   <span>
    ...
   </span>
   <a href="水经注释_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
