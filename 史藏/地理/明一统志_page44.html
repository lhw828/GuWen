<!DOCTYPE html>
<html>
<head>
    <meta charset="UTF-8">
    <title>明一统志 - 第 44 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明一统志 - 第 44 页/共 66 页</h1>
    <div class="content">　　人物宋姜唐佐【琼山人从苏轼学文轼尝赠以诗云沧海何曽断地脉白袍端合破天荒苏辙亦云琼士姜唐佐从吾兄游气和而通有中州士人之风】王公辅【儋州人俗呼王六翁世传天文苏轼甚重之后折彦质亦与相厚一日具冠带贺折曰夜来见天象公当内迁未几彦质果防赦移郴公辅年一百三嵗而卒】王霄【儋州人以贡士住璧雍者三年建炎初归乡潜徳不仕年九十六嵗众推为乡先生其妻呉氏亦年九十余郡守以闻霄授初品官呉封孺人】陈孚【琼山人尝从郡守建阳宋贯之学得官以归由是乡人慕之始喜习进士业琼人举进士自孚始】王进庆【澄迈人性至孝绍兴间其母陈氏病瞽而疾且殆进庆刲股为粥以奉母疾愈瞽目复明】元云从龙【文昌人仕为行省叅政抚绥有方兵民悦服】蔡微【琼山人通经史善文词元末隠居不仕李思廸叙其文谓海南儒者未能或之先也】本朝王惠【其先合肥人徙琼山尝从赵谦学愽学能文洪武末用大臣荐至京以三丧未举力辞归隠所着有截山咏史等诗集】唐舟【琼山人永乐甲申进士初授江西新建知县未三年陞按察司佥事左迁衢州府通判未几以事去用大臣荐为监察御史致仕卒】王克义【琼山人永乐丙戌进士授崇仁知县大臣荐其才有愽学宏词等语至则増减宋词科出题试之果中式陞都官未几出为建昌府推官所至防能】丘濬【琼山人少孤力学天资过人六嵗能诗登景泰甲戌进士仕至国子祭酒少保户部尚书大学士赠太傅諡文庄所着有大学衍义补世史正纲志畧】海瑞【琼州人由举人仕至南京都察院右副都御史刚劲自持不畏彊御士论髙之】
　　列女林氏【文昌人陈道安妻元末寇乱道安陷于中欲宻图贼谋泄被杀林氏瘗道安泣尽哀自啖土梗肠死】韩氏二女【文昌韩良可女长年十八次年十六俱有姿色元至正癸巳乡民搆乱母兄俱死二女避草莽中姊顾其妹曰寇至且逼吾宁死不受辱妹泣曰姊誓不生我将焉往乃擕手赴水死】唐丑妹【琼山唐伯夀女至正甲辰陈子瑚寇干宁丑妹及从小妹被获载舟中丑妹时年十八绐贼曰乞释我缚永以相从贼信之解其缚急赴水死小妹乃得归】
　　仙释葛长庚【宋琼山人号白玉蟾年十二应童子科后隠居脩道于武夷山工于诗所着有上清武夷二集行于世】刘遁【宋丁谓与道士刘遁名相往来一日遁作诗赠谓有他时驾鹤游沧海同看蓬莱岛上春之句谓莫晓其意及南迁遁见之于崖山谓方悟其诗意乃知遁异人也与之泛舟海上而饮且曰成子之诗意也】交阯道士【万州城南有道士年九十九自言交阯人因渡海船壊结庵于此养一鸡大如倒挂子日置枕中啼即梦觉又畜一胡孙小于虾蟆以线系几案间道士饭已即登几食其余又有状如钱置合中时使出戏衣褶间僧恵洪见之戏曰公小人国中引神道也】陈仁娇【父玘南海人仁娇尝梦为逍遥游及寤每思旧游不可得忽八月望丙夜有仙数百从空招之仁娇超然随众朝谒于帝遂掌蓬莱紫虚洞宋元祐中降于广州进士黄洞家者再时】鸡窠小儿【钱易洞微志云李贠为承防奉使过海至琼道逢一翁自称杨避举年八十一其父叔皆年一百二十余又见其祖宋卿年一百九十五次见鸡□一小儿出头下视宋卿曰此九代祖忌不语不食不知其年嵗】月林【澄迈人幼颖悟入山苦行脩习后住持普明寺元文宗赐金楮币甚伙未尝私用悉留寺帑年五十湼槃作偈曰昔不曽生今何曽灭月过长空清光皎洁趺坐而化焚时有五色舍利】












　　明一统志卷八十二
<史部,地理类,总志之属,明一统志>
　　钦定四库全书
　　明一统志卷八十三
　　明　李贤等　撰
　　广西布政司
　　广西古百粤地汉领于荆交二州刺史唐以其地岭南道后分为岭南西道广徳初置桂管都防御观察等使宋属广南西路置经畧安抚司以静江守臣兼领又置提点刑狱司治象州元置广西两江道宣慰司及岭南广西道肃政防访司于静江俱湖广行省至正末始于静江置广西等处行中书省本朝置广西等处承宣布政使司领桂林柳州庆逺平乐梧州浔州南宁太平思恩田州思明镇安十二府江州泗城奉议思陵利州龙州向武都康八州置广西都指挥使司领桂林右桂林中南宁柳州庆逺浔州驯象南丹奉议九衞及全州灌阳平乐迁江富川梧州容县怀集贺县郁林十守御千户所置广西等处提刑按察司分桂林苍梧左江右江四道兼察诸府州衞所三司并治于桂林云
　　桂林府【东至湖广永州府道州界六百里西至浔州府南平县界三百五十里南至柳州府马平县界二百六十】【里北至湖广寳庆府武冈州界三百八十里自府治至南京四千二百九十五里至京师七千四百六十二里粮十二万五千石零】
　　建置沿革禹贡荆州之域天文翼轸分野古百粤地战国时为楚粤之交秦为桂林郡地汉属零陵苍梧二郡东汉为始安侯国三国吴置始安郡属荆州晋属广州宋改为始建国南齐复为始安郡梁兼置桂州隋初郡废大业初州废复置始安郡唐复为桂州治临桂县天寳初改始安郡至徳间又改建陵郡乾元初复为桂州光化间陞静江军节度五代时属南汉宋仍为州绍兴间陞静江府元改置静江路本朝改桂林府领州二县七
　　临桂县【附郭本汉零陵郡始安县地晋属始安郡唐析置福禄县贞观初省入更名临桂宋以慕化县省入元仍旧本朝因之编户一百八十四里】兴安县【在府城北一百三十里本汉始安县地唐武徳中置临源县大厯中土将搆逆县人守义不从遂改为全义县晋时以县置州宋初州废太平兴国初改曰兴安县元仍旧本朝因之编户十四里】灵川县【在府城西北五十二里本始安县地唐龙朔初析置灵川县宋元仍旧本朝因之编户四十八里】阳朔县【在府城南一百四十里本始安县地隋析置阳朔县属桂州取阳朔山为名唐初析置归义县贞观初省入宋元仍旧本朝因之编户一十三里】永宁州【在府城西一百五十里本始安县地唐析置纯化县永贞初改慕化县干宁初又析慕化置古县属始安郡宋属融州后属静江府元因之本朝初改为古田县隆庆五年陞为州以永福义宁二县属焉编户一十里领县二】永福县【在州城西南一百里本始安县地唐初析置永福县因乡为名属桂州宋元因之本朝省理定县入焉改今属编户九里】义宁县【在州城西北八十里本唐灵川县地五代晋时马氏置义宁镇后陞为义宁县宋开寳中省寻复置元仍旧本朝因之编户六里】全州【在府城东北二百五十里秦属长沙郡汉为零陵郡之洮阳零陵二县地三国属呉隋置湘源县永州五代晋时改为清湘县置全州宋荆湖路元改置全州路本朝洪武初改路为府九年改为州省清湘县入焉湖广永州府二十八年改今属编户八十五里领县一】灌阳县【在州南九十里本汉零陵县地呉析置灌阳县因灌水为名隋省入湘源县大业末萧铣复置全州唐初省后复置属永州五代时马氏属全州宋元仍旧本朝因之编户五里】
　　郡名桂林【秦名】始安【呉名】建陵【唐名】八桂【其名本出仙经后人因植八桂于堂前故又以名郡】静江【唐名】
　　形胜东控海岭右扼蛮荒【唐白居易行严谟知桂林制】居五岭之表控两越之郊【唐萧昕送刺史序】交广之冲【唐呉武陵记东制邕容交广之冲南扼賔蛮严象之隘】水环湘桂山类蓬瀛【唐李义山文】桂岭摩天漓波经地【桂林志】被山带江【宋唐弼记五管之地桂为大被山带江控制数千里】西南防府【宋李彦弼记桂为西南防府所以为襟蛮带海用兵遣将之枢】山水重天下【宋杨万里全州记衡湘以僻左自逺于中州而亦以山水重天下】
　　风俗风俗与中国同【桂林志岭南地气卑下民多瘴疠惟静江与湖湘接民风习俗与中国同】气候与江浙同【岭外代荅雨下便寒晴便热不论春夏与秋冬此盖南方之气候桂林与江浙颇类过桂林而南则大异矣】习俗醇古【宋范成大虞衡志序】风气清淑【桂林志静江风土和平有中州清淑之气雪霜时举疾疫不兴号为乐土】俗尚质朴【同上八桂之俗尚质朴不事浮靡婚姻庆吊以防榔为礼襍以石灰防之或簇之合盘寘之怀袖以为恭先否则谓之鲜礼或曰可辟瘴】士知经术【宋李彦弼八桂堂记民俗笃信隂阳多尚巫卜病不求医药士知经术虽家贫未尝废学】不渔则樵【宋李之仪全州记清湘间山深水濶生理不渔则樵取足于目前得一温饱更不他图】民讼甚简【宋王禹偁云民讼甚简兵赋甚鲜】
　　山川桂山【在府治东三峰连属城中望之前峰拔起如狮子昻首状有岩桂生其巅次峯宛转横亘一方俗号北山从峰巃嵸郁积是为叠防岩旧号越王山顶有石坛世传五代时马殷所筑】独秀山【在府治北直耸五百余丈如卓笔然环頫诸峰独为雄秀唐张固诗孤峰不与众山俦直入青云势未休防得乾坤融结意擎天一柱在南州】伏波山【在府治东北又名伏波岩突起千尺与独秀山相望下有洞可容二十榻石如苍玉旁有悬石如柱俗号马伏波试劔石岩上有巨人迹复有紫白二纹长数丈蜿蜒相向有圎晕直其首如二龙戏珠旧名玩珠洞宋张维易曰还珠张孝祥大书于石洞前石脚揷入漓江章岘诗江澜洄洑啮山根山裂岩开石室存溺鬼夜呼千嶂黒蛰龙晨起一川浑】七星山【在府城东二里旧名七星岩七峰列如北斗旁有小峰如辅星縁磴而上山半有亭曰簮带絶顶有道院超出尘表宋张孝祥诗朝游七星岩暮上千山观东西两竒絶势畧岭海半】弹丸山【在府城东二里下有泉奔流迅激东注于漓江山之西北及溪中有石如弹丸故名】西山【在府城西三里一峰峻拔如立鱼状俗号石鱼峯余峰环列唐戎昱诗登髙西山上髙处更堪愁野菊他乡酒芦花满眼秋】隐山【在府城西三里唐李渤出镇见石门大开有水澈乃芟薙芜秽迹通岩穴石林磴道若天造灵府不可穷究因号隠山上有朝阳夕阳南华北牖嘉莲白雀六洞呉武陵韦宗卿有记】漓山【在府城东南三里漓水之阳一名雉山又名沈水山其山孤拔下有澄潭旁有洞穴南北直透上有怪石欹危藤萝萦茂土人尝避乱其中】华景山【在府城北三里下有洞深广如厦屋中多唐人遗刻宋李师中诗诗翁仙去旧坛荒云满空山花自香老尽游人春不问杜防声里几斜阳】寳积山【在府城北三里与华景山相连多诡石怪木山东隅有岩石乳融结旧名吕公岩元梁遗诗松涵云景竹生烟松竹深藏小洞天读罢黄庭观鹤舞更于何处觅神仙】舜山【在府城北五里一名虞山层岩临江有舜祠并唐人磨崖刻记祠后有韶音洞宋张栻记云虚明以长石色青润可爱而地之胜有若天成焉】穿山【在府城东南五里山巅有穴通透望之如月轮挂空】南溪山【在府城南七里耸拔千尺烟翠凌空下临南溪】辰山【在府城东北一十里山有三岩下岩曲折而入石室穹然中岩乳石多竒怪上岩有一亭可眺望】中隠山【在府城西一十里山有三岩下岩深广如积大艘中岩明爽有乳石凝结上岩差小旧有寺悬崖制屋恍然非人境元郭思诚诗访隠寻幽缓着鞭梅花初试小春天孤峰上下分三洞一水萦纡溉万田】尧山【在府城东北一十五里环桂之山皆石此独积土中有尧祠按史传尧封履不到苍梧以西与舜山相对人慕尧舜之风因名元吕思诚诗尧山絶秀岭南天雪压林岚飘素烟髙倚暮云屏掩翠半消晴日玉开田】侯山【在府城西一十五里髙耸如公侯端冕之状】普安山【在府城南三十里山势蜿蜒回绕有泉涌于山顶四时不涸旁有一庙祷雨辄应本朝封为龙泉春秋祀之】駮鹿山【在府城东五十里相传唐时有僧元康居此元宗赐白鹿尝出入骑之故名一名駮乐山又号福禄山】卧石山【在府城南五十里】天柱山【在永宁州故古田县西南一百里】湘山【在全州西二里中有寺絶顶有亭土人以为游览之所宋折彦质湘山留别诗寓久浑忘客临行似别家途穷身更去秋老鬓先华生计黄茅合归期碧海赊湘山今夜雨留我意无涯】书堂山【在全州北二里宋柳开为守爱其泉石之胜筑室读书因名书堂又名柳山旧有秋髙曲水二亭元陆垕诗何年柳使君开此读书林天地三江逺烟云一迳深髙山仰圣道流水静人心伊昔从游乐遗风尚可寻】覆釜山【在全州西四十六里以形似名下有定光寺】文山【在全州北五十里其下洮水所出】龙蟠山【在兴安县东一十五里山下有石洞洞门数重游者秉烛而入水中有鱼四足而有角人不敢伤恐致风雨尔雅云鲵似鮎四足声如小儿今商州溪中亦有此鱼谓之魶鱼即其类也】鳯鸣山【在兴安县北三十七里俗呼鸡爬山宋淳熙间山侧土人蒋来叟登甲科县令罗震因易今名】海阳山【在兴安县南九十里旧名阳海山湘漓二水所自出山下有岩幽深行数百歩至水泉处濶不盈尺其深叵测】凤凰山【在灵川县北耸秀可观又古田县北三十里亦有凤凰山】半云山【在灵川县西南其山发基平地四畔孤髙】百丈山【在灵川县北一十三里又名把仗山重峦叠嶂绵亘数里】灵岩山【在灵川县西北三十里下有岩南北相通若堂殿水灌其中色如蓝山谷百源辐凑其下可通舟楫宋王安中诗凿破巅崖透碧流小舟轻泛入深幽石鳞暎水玻瓈皱山势凌空翡翠浮云防渊泉时欲雨寒生洞府夏成秋停桡峭壁题名姓醉墨淋漓记此游】阳朔山【在阳朔县北隋因以名县】龙头山【在阳朔县北下有曹邺读书堂今为慈光寺】白鹤山【在阳朔县东南相传尝有白鹤翔集顶上因名旧有白鹤观】西人山【在阳朔县西七里有石如人东向而坐县东南二十里又有东人山其形如人拱揖西向】威南山【在阳朔县西一十五里下有晋征南将军薛翊墓庙见存】画山【在阳朔县北五十里桂江上屹立千仞丹崖苍壁望之如画】凤巢山【在永福县治北旧名华盖山隋有双凤来巢宋时复至守臣以闻朝廷遣使凿巢下石得美玉因改今名王子宣诗古邑荒凉瞰小溪青山髙与白云齐凤凰飞去巢阿阁未肯重来觅故栖】栏蛮山【在永福县西南宋陶弼诗西去万重山兹峰独限蛮天生贼多计民赖汝为关设险数州地防危一日间守邉须以道絶顶可跻攀】镇南峰【在府城北旁有石崖唐大厯中刻平蛮颂宋狄青平侬智髙勒碑于左岩】千秋峰【在灵川县东北独立耸秀俗呼为文笔峰】状元峰【在兴安县东二十里其峰耸秀特立宋侍郎唐则家于其旁乡人以则父子相继登甲科因名】碧莲峰【在阳朔县西一十五里唐沈彬诗陶潜彭泽五株柳潘岳河阳一县花两处争如阳朔好碧莲峰里住人家】膏泽峰【在阳朔县治西天将雨云气油然嵗旱以为候宋陶弼诗石壁含天泽南山第一重旱时先出雨隂穴必藏龙云影摇诸壑雷声起半峰渗成泉脉大滴处土膏浓】云翁峰【在阳朔县南其峰独秀耸羣峰环列若子孙列侍然故以翁名】翠眉峰【在永宁州故古田县北】始安岭【在府城西一里图册云秦时开五岭此其一也唐李白诗桂水分五岭杜甫诗五岭皆炎热】越城岭【在兴安县北三里即五岭之最西岭也】读书岩【在独秀山下有石榻石牖如环堵之室可坐十客刘宋太守顔延之曽读书其中后人因以其五君咏刻于石侧宋沈晦有诗】曽公岩【在七星山下石门唅呀中有涧水左旋东流伏于石下旧名冷水岩宋曽布帅桂跨涧为石桥榜以今名孙觌诗相君千里目渺渺孤鸿送披云觑天功凿翠出岩洞中空贯长虹侧立剖大瓮宛宛卧石梁欲起特地控】屏风岩【在府城东北五里一名程公岩断山屹立髙百余丈中有平地可容百人仰视钟乳倒垂状如璎珞登石磴五十余级有石穴通明昔人尝即其处作壶天观而名其洞曰空明宋张孝祥有诗】刘仙岩【在府城南七里相传仙人刘仲逺居此磴道攀援而上石室髙寒旁有穿云仙迹两岩宋曹辅诗石磴仙岩路登临莫倦攀乱泉归万壑一目尽千山】礲岩【在全州北一十五里岩上有飞泉喷泻如练中有观音像莲花台旁有一穴深邃秉烛可入又名潄玉岩宋林岊诗尝闻仙人渡海术授以尺杖如飞龙冯虚闭目不敢瞬波涛汹涌喧天风兹岩山窟非海岸中扫一涧声何雄瞑行十歩水入耳明探万壑云生胸】龙隠岩【在全州西石燕冈一名龙云岩相传有渔人入内见一人危坐须鬓皓然复入已为枯骨持出视之乃龙骨也元陈岘诗烟萝深鎻非凡境泉石相逢似故人归认落花犹恐误天风为我隔嚣尘】波斯岩【在灌阳县南四十五里前后有龙潭二泉窦直通湋井】栖霞洞【在七星山畔入洞门下行百余级始得平地盛暑无炎歊隆冬温然宋孙抗诗寛逾城阙峻瑶魁万壑吟风四壁苔不独云霞可招隐溪流长送落花来】水月洞【在府城南二里濵江三洞惟水月最佳洞门透彻山顶髙数十丈其形正圆望之暎空明皎俨如月轮】龙隐洞【在七星山前两崖石玉立仰视洞顶有龙迹其下水深莫测涌激如在三峡中盛暑泛舟其间凉风袭人又名龙隠岩】风洞【在七星山下洞口低下当户隂风袭人宋柳开有铭刻于石张孝祥诗应怜桂海长炎热乞与清凉万窍风】白龙洞【在府城南七里俯瞰南溪唐李渤尝名以元岩宋改曰白龙洞以洞中乳石凝结如白龙状】乳洞【在兴安县西南一十里洞有三上曰飞霞中曰驻云下曰喷雷下洞泉流石壁间田垄沟塍如凿中洞有三石柱及石室石牀左盘至上洞行八十歩得平地有五色石横亘其上】湘漓二江【源出海阳山流五里分为二南为漓水又名桂江汉讨南粤戈船下滩将军出零陵下漓水即此行二百里合癸水至府城下合相思江入梧州界北为湘水合越城峤水至全州又合洮灌二水入永州界】相思江【在府城南五十里源出卧石山下有相思埭唐长夀初筑分相思水使东西流东流合漓江西流合白石水】阳江【在府城南源出灵川县思磨山东流入于漓江】银江【在灵川县东北东流入于漓江】癸水【在府城东古记云癸水绕东城永不见刀兵宋徳祐二年春水忽转流城南人以为异是年冬果受兵】黄源水【在永宁州故古田县西流经临桂永福二县界入于漓江】洮水【在全州北五十里源出文山下流入湘水】白石水【在永福县流入漓江】灌水【在灌阳县南九十里流经全州入于湘水】南溪【在白龙洞前东流入漓江】马溪【在府城东四十里东流合漓江】西湖【在府城西三里环浸隠山六洞濶七百余亩胜槩甲于一郡湖久废宋经畧张维筑斗门复旧】白竹湖【在府城西南三十里濶百余亩冬夏不涸】灵渠【在兴安县北其源即漓水昔秦始皇南戍五岭命史禄凿渠以通舟楫汉马援南征饷道亦出于此唐观察使李渤立斗门以通漕刺史鱼孟威又以石为堤乃通巨舟宋提刑李师中亦尝修浚本朝洪武末渠道湮壊遣御史严震直重修】曲斗潭【在白龙洞西回旋数曲东流合南溪】饵潭【在兴安县东十五里石壁上下有犀牛迹又有二石穴遇旱乡民具舟作乐驱水牛百数下潭搅之投虎头骨及朱书石符雨泽立应】钴鉧潭【在全州西七里唐柳宗元有记】犀潭【在阳朔县西三十里中有石穴相传犀牛所藏岸傍细草如茸翠碧可爱俗呼犀草】白石湫【在府城北七里唐李义山诗龙移白石湫即此俗名白石潭】廖家井【在兴安县其水清浊中分抱朴子云廖扶家丹井一族数百口饮之多夀有至百嵗者】九龙井【在灌阳县西一十五里井有九其深叵测可溉田亩旁有九龙圣水庙祷雨辄应】冷水泉【在府城东】龙泉【在府城西】义泉【在全州其味甘冽冬夏不竭】玉髓泉【在全州西三里宋守林岊有记】湋井泉【在全州井中有石台泉窦通波斯岩龙潭旱不干水不溢祷雨辄应】龙隐泉【在灵川县北上有一岩斵为龙首引注其水旧名滑石泉宋邹浩诗马头今日度严关十九年前去复还惟有流泉声似旧凭阑重聴响潺潺】龙池【在尧山乡民祷雨屡应嵗久湮塞宋经畧张维重浚以石甃之】白鹤池【在永福县治西】回涛堤【在府城东南唐贞元中筑以捍桂水】揭帝塘【在府城北桂非泽国惟此塘与西湖可以游观独秀峰伏波岩对峙其侧如植双笔荷花盛开时香闻数里】湖塘【在府城北一十五里上下两塘相通濶百余亩深十余丈冬夏不涸灌溉甚广】异鱼塘【在阳朔县西一十五里中有鱼绿鳞而红鬛】訾家洲【在府城东南先是訾家所居因以名之虽巨浸不能没自古以为浮洲唐柳宗元有记】
　　土产零陵香【全州出】石燕　蚺蛇胆　桂心　翠羽　何首乌　钟乳【已上诸县皆出】
　　藩封靖江王府【在府之独秀山前元以顺帝潜邸建万夀殿于此本朝洪武五年改建为府第】公署桂林中衞【在都司前洪武八年建为右衞十二年改今名】桂林右衞【在桂林中衞之右洪武八年建】广西防衞【在王府南洪武五年为靖江王府置】全州守御千户所【在全州西洪武元年建】灌阳守御千户所【在灌阳县东北洪武二十八年建】
　　学校桂林府学【在府治西北旧在独秀山下宋徙于城东隅后又徙于此朱熹有记本朝洪武十五年重建】永宁州学【即故古田县学在州治北宋建元废本朝洪武间重建隆庆五年陞为州学】全州学【在州治北宋庆厯初建于州之东北隅绍熙间徙建于此本朝重建】临桂县学【在府学西即宣成书院故址洪武末重建】兴安县学【在县治东北宋建本朝永乐间重建】灵川县学【在县治东永乐间重建】阳朔县学【在县治东旧在县治南宋徙于此本朝重建】永福县学【在县治西旧在县东宋徙于此本朝重建】义宁县学【在县治西即阅武亭遗址元建本朝重建】灌阳县学【在县治西宋建本朝洪武初重建】
　　书院宣成书院【在府治北宋景定间经畧朱禩孙以张栻吕祖谦俱尝游此因请于朝祀之理宗书额赐焉盖合二公之諡以为名本朝洪武初以其地为临桂县学正统间复建于学之西】清湘书院【在全州北二里宋守林岊因柳开读书之地筑室馆士后守程渝请赐额赵必愿増大之魏了翁记本朝永乐间重脩又创讲堂及育徳归咏杏坛有本四亭为士子游息之所】
　　宫室逍遥楼【在府城东唐建顔真卿书额刻于石王晙诗晦日登楼望江山一半春即此】明逺楼【在府治元建虞集作记】楚南伟观楼【在全州圃中一名髙秋楼宋守陈岘建并记栁开诗洗尽蛮烟几案空登临直见楚山雄生当鸿鹄髙飞处身在乾坤灏气中】湘春楼【在全州治西】读书楼【在阳朔县学东即万云亭遗址本朝洪武间建】沦漪阁【在府城南宋陶弼诗谈笑沦漪阁藤花竹叶间易醒江上酒难画雨中山】青萝阁【在府之雉山寺宋孙觌诗桄榔叶底秋声满柏子烟中午梦还便拟买舟随钓叟一蓑烟雨系苍湾】棠隂阁【在府城上】泛渌阁【在府治】卷烟阁【在全州宋守刘学裘建柳开诗踈箔卷烟雾明眸望泬寥渔翁江上立指我在丹霄】稽古阁【在全州学】文昌阁【在阳朔县西元建】奎文阁【在府学后元时建】五咏堂【在独秀山前以刘宋顔延之有五君咏故名宋守孙览有记】八桂堂【在府治宋守范成大建李彦弼有记又名八桂堂】平易堂　清简堂【俱在府治】近民堂　双梅堂　仁夀堂【俱在全州治】环秀堂【在全州圃中宋王安中书额刘岑作记】万桂堂【在全州学东】四友堂【在灌阳县治西】超然亭【在府城西宋折彦质诗超然亭上鬓毛斑浩荡秋风小立间岂为诗情堪过海祗縁脚力要寻山】拱极亭【在叠防岩北元郭思诚重建并刻朱晞顔之诗于石】南薫亭【在府城北宋守张栻建后毁于兵元平章额尔吉讷重建】拱北亭【在府城都司后景泰五年建】漱玉亭【在礲岩宋守黄伸建以岩泉琮琤如潄玉故名】濯缨亭【在全州西宋折彦质诗澄练正萦槛髙屏近拥门偏宜云惨淡更好月黄昏】依绿亭【在全州圃中宋守陈岘诗脩林平治久荒埃招领春风一笑回净扫莓苔分径岸賸添桃李结亭台】独秀台【在府治西北】熙春台【在八桂堂后】碧梧台【在全州西上有亭宋守林岊建并记】登春台【在全州柳山侧上有熙熙亭宋守林岊建】朝京馆【在全州北门外宋守梁均建】宜湘馆【在全州东】无倦斋【在府治东宋张栻有记】孝诚斋【在全州学】
　　关梁严关【在兴安县西南一十七里两山对峙势甚险隘宋李师中诗四年岭外得生还自顾无功但媿顔欲识君恩至深处严关便是玉门关】昭义关【在灌阳县东六十里】香烟寨【与禄塘长乌羊状硖石磨石获源共七寨俱在全州境宋置】吉宁寨【在灌阳县西八十里在县境者又有洮水灌水二寨皆宋置】阳桥【在府治前】安逺桥【在府城西】广济桥【在府城南】定西桥【在府城外】飞鸾桥【在全州治西】万里桥【在兴安县东北】安行桥【在灵川县北七里】攀龙桥【在阳朔县东北四十里】华盖桥【在永福县东】惠政桥【在义宁县治南】龙川桥【在灌阳县北三里】
　　寺观永宁寺【在府城南旧名开元宋改今名元顺帝尝书赐圎觉二大字虞集作记】雉山寺【在雉山之阳宋陶弼有宿雉山寺江亭记】报恩光孝寺【在湘山之阳乃无量夀佛道塲旧名景徳寺宋赐今额】寳塔寺【在兴安县东北宋建寺有塔】大雄寺【在灵川县东旧名福善寺】鉴山寺【在阳朔县宋建】上乘寺【在永福县东】香林寺【在义宁县唐建】慧明寺【在灌阳县宋建】五岳观【在府城内唐名天庆宋改今额】庆林观【在七星山唐李靖考桂州所贡瑞石处因置观】崇真观【在灵川县元建】南堂观【在兴安县宋建】元真观【在灵川县治西元建】圣徳观【在义宁县宋建】龙兴观【在永福县元建】妙观【在全州西旧名天庆宋改今名】紫极宫【在府城东宋建】北极宫【在阳朔县西】
　　祠庙唐帝祠【在尧山宋张栻重脩有谒庙祠刻于石】虞帝祠【在舜山有唐韩云卿记刻于崖石宋张栻重脩又全州南有庙以祀舜二妃唐柳宗元作记】伏波庙【在府城东北祀汉马援宋封忠显佑顺灵济王】裴中丞祠【在府之訾家洲唐御史中丞裴行立为刺史后人立祠祀之】陈崇仪庙【在府城西宋狄青征侬智髙责崇仪使陈曙斩之桂人以死非其罪而祠之隆兴初赐额忠愍】三先生祠【在府学祀宋周敦颐程颢程颐三先生张栻有碑记】盘石庙【在全州西祀宋守王世行黄庭坚有记】
　　陵墓静江悼僖王墓【在尧山东王本朝宗室永乐间葬】
　　古迹越王城【在兴安县越城岭西南】秦城【在兴安县西南四十里秦始皇筑以限越宋曹辅诗海穷山尽尚南征髀肉消残只自惊回首长安八千里此中那得有秦城】汉城【在临桂县遗址尚存】零陵郡城【在全州北三十里】洮阳废县【在全州北三十五里汉置属零陵郡隋开皇间废】湘源废县【在全州西七里隋置五代晋时马氏改曰清湘周时移于州城内为附郭本朝省入州】理定废县【在永福县境本陈兴安县隋省唐复置改曰理定宋迁治上清音驿元又迁治上权塘驿本朝省入永福县】
　　名宦南北朝颜延之【宋始安太守政事之暇读书于独秀山岩中】裴昭明【南齐永明中为始安内史郡人龚元宜以妖术惑众前后太守敬事之昭明付狱案其罪及还甚贫罄人以清勤称之】裴邃【梁始安太守邃志立功邉陲不愿闲逺乃致书于吕僧珍曰昔阮咸颜延之有二始之叹吾才不逮古人今为三始非其愿也后为竟陵太守】隋令狐熙【开皇间为桂州总管先是夷越数叛熙至大崇恩信溪洞渠帅相率来归熈为建城邑开设学校民夷感化】权武【开皇间李世贤作乱武以行军总管击平之炀帝即位授桂州刺史寻转始安太守】唐李袭志【武徳中为桂州都督守桂二十八年政尚清简南荒便之】李靖【武德中为岭南抚慰大使宣布威惠逺近悦服】李宏节【贞观中为桂州都督开夷獠置瀼州古州招抚生蛮置笼州环州以清谨闻】刘伯英【永徽中为桂州都督时窦义二州蛮贼寇邉伯英率众败之民赖以安】裴怀古【仪鳯中为桂州都督初桂贼欧阳倩剽没州县怀古未逾岭逆以书谕之贼迎降怀古知其诚乃轻骑至壁抚谕倩等大喜尽归所掠出降诸洞亦相率归附岭外悉平】禇遂良【髙宗时以谏立武昭仪贬桂州刺史】张九龄【桂州刺史仁政善声流于岭峤】王晙【景龙中为桂州都督筑罗郛罢戍卒埭江开屯田数千顷以息转漕百姓赖之刻石颂徳】邢济【乾元初为桂管经畧使时西源蛮叛济击平之擢为防御使】李昌防【大厯中为桂管观察使建学宫于独秀山尝平西源贼州人刻石颂徳】裴行立【贞元中为桂管观察使善政及民盗遁奸革民懐其徳立祠祀焉】呉武陵【桂州防御判官为政尚文雅柳宗元贤其为人谓可以兴西汉文章】韩佽【元和中为桂管观察使所部二十余州自叅军至县令无虑三百员吏部所补才十一余皆观察使辟置一时多有用之才时诏置五管监兵尽境赋不足充其费佽处以俭约遂为定制众以为难】李渤【寳厯中为桂管观察使治尚文雅时漓江渠壊舟楫不通渤为叠石造隄民受其利】鱼孟威【咸通中为桂州刺史脩灵渠以石为铧隄延亘四十里植大木为斗门十八重舟楫乃通大为民利】宋许仲宣【开寳中为广西转运使时孙全兴征交阯士卒死瘴疠者十七八仲宣奏乞罢其兵未报而以兵屯湖南医疗人或难之仲宣曰若待报将积尸横野矣诛一族活万夫吾何恨哉太宗诏褒之】柳开【端拱初知全州时西源洞蛮粟氏聚族五百久为邉患开至选勇辩吏入谕之粟氏惧服擕老幼来归乃遣其酋入朝邉患遂息淳化初移知桂州】陈尧叟【咸平初为广西转运使岭外地气蒸暑为植树道旁凿井置亭舍民免暍死其俗病者祷神不服药尧叟以集验方刻石桂州驿自是始有服药者矣】曹克明【景徳间知桂州岭外居民结茅为屋嵗多火克明教以陶瓦又引水入城火患遂息】陶弼【庆厯中知阳朔县课民植木官道旁行者无暑暍之苦摄兴安令移书説桂帅萧固浚灵渠以通漕不聴至李师中卒浚之师征安南餽饷于是乎出大为民利】冯伸巳【仁宗时知桂州兼广西钤辖防安化蛮犯邉趣伸巳讨之伸巳尝知宜州有善政至是单骑出阵语酋豪曰朝廷抚汝甚厚乃自取灭亡耶众仰泣罗拜曰不图今日再见冯公率众降军门】萧固【皇祐初为广西转运使知侬智髙凶狡条上羁縻之策于枢府不果用智髙后果叛】王世行【全州都廵检使时侬智髙入寇率民坚守进知州事乐易明白顺民之欲除其所恶而州以大治及卒民为立庙祀之】余靖【桂州经帅时侬智髙叛交阯请助讨诏不许靖曰邕与交阯接境今不纳必助智髙乃以便宜趋交阯防兵及智髙入邕州遂无外援靖又遣人入特磨袭取智髙母以献于朝】黄逵【皇祐间侬智髙叛狄青荐逵为全州驻泊都监战于归仁铺逵为先锋击贼大败之】朱夀隆【提点广西刑狱岭外新经侬寇老稚妇女遭乱不能自还者檄所在资送其还旧制溪蛮侵暴羁縻州虽杀人无得雠报夀隆请聴相偿蛮始畏戢】李师中【嘉祐间为广西提刑桂州灵渠旧通漕嵗久石窒舟滞师中积薪焚石凿而通之民受其利其他善政甚多邉人化其徳多画像立祠】陆诜【嘉祐中知桂州交阯使者来议邉事从者五百人偃蹇用故态诜倨见之问所欲言彼果争汉地诜折其辩莫不慑服】徐勣【桂州教授王师讨交阯转运使檄勣从军饷民多避役捕得千余人使者使勣杖之勣谓民皆饥羸不胜杖姑湼臂示戒亦可巳使者怒勣力争不变使者不能夺】萧注【熙宁中知桂州始至种酋皆来谒注延访山川曲折老幼安否均得其欢心故交阯动息必知之然有献征南防者辄不应】熊本【元丰中知桂州谕溪洞酋长戒邉吏勿生事时蔡寳□扇龙蕃与洞户相仇杀欲引兵致讨以为功本质之色动缚而投诸海蛮夷以为神】胡舜陟【绍兴间广西经畧使吕源以书抵秦桧言其非笑朝政桧遣袁柟往劾之不服而死先是舜陟知静江多恵爱闻其死者为之哭丐者亦敛钱致祭其得人心如此】沈晦【绍兴间为广西经畧兼知静江府时南州蛮酋旁结诸洞蛮为邉患晦选将戍邉招诱诸酋谕以威信皆诣府请降结誓而去自是不复犯邉】张栻【淳熙中知静江府兼经畧安抚时所部荒残多盗栻至简州兵汰冗补阙申严保伍法谕溪洞酋豪弭怨睦邻于是羣蛮帖服】李浩【知静江府兼广西安抚有尚书郎入对论及择帅事孝宗曰如广西朕已得李浩矣郡旧有灵渠通漕运及灌溉嵗久不治浩疏而通之民赖其利】李椿【广西提点刑狱狱未竟者一以平决之释所疑数十百人奏禁仕者毋市南物】赵崇宪【知静江府兼广西经畧安抚属邑地肥硗异等而阳朔脩仁荔浦赋独倍张栻尝奏减之人犹以为病崇宪请再加蠲减诏逓损有差三县民立祠刻石】詹体仁【知静江府居官涖民务尽心平心尝曰尽心则无愧平心则无偏世服其确论】髙登【知古县广西帅沈晦问登何以治县登条十余事告之晦曰此古人之政今人诈疑不可行对曰忠信可行蛮貊谓不能行诚不至尔】范成大【绍熙中知静江府广西窘匮专籍盐利漕臣尽取之于是属邑有増价抑配之敝成大奏禁之在郡善政着闻】李曽伯【淳祐中知静江府兼广西转运使陈守邉之宜五事后又节制广南治静江】姚希得【知静江府兼转运判官署旧以锦为帟幕希得曰吾起身书生安用此命以缯缬易之】应孟明【知静江府兼广西经畧安抚初广西盐易官盘为客钞客户无多折阅逃避遂抑配于民公私交病孟明条具驿奏除其】杨大异【提点广西刑狱兼漕庾二司所至奸吏屏息寇盗絶迹凡可以为民兴利除害者必奏行之广海间道不拾遗】董槐【淳祐间知静江府兼广西经略安抚使时交阯及诸蛮数寇邉槐与约无相侵推赤心遇之皆感服】马塈【宋末守静江元兵攻城三月塈前后百余战城破率死士巷战被杀断其首犹奋立逾时始仆塈死部将娄钤辖犹以二百余人守月城不下皆自焚死无降者】元吕思诚【至元间为广西防访佥事廵行郡县土官有于姓者恃势鱼肉人恐事觉隂遣其子迓思诚于道思诚缚之痛惩其罪一道震肃】臧梦解【至元末为广西防访副使故事烟瘴地行部者多不躬至而梦解咸遍歴焉平反□狱贪官奸吏多寘于法】石亨祖【全州路总管时蛮獠入寇城邑民居焚掠殆尽亨祖至筑城郭籍民兵以御寇于是民得安生不三年间百废兴六事备举民皆颂其徳】章伯颜【元统间为广西宣慰使擒杀诸溪洞酋长招抚其众广民由是乐生安业咸颂其徳虞集为作平猺记刻于石】谢麟【元祐中知桂州融江有夷警麟以计平之戍兵从北来不能水土麟部土人使极南而北兵止屯近郡赖以全者甚众】本朝丁玉【洪武初任广西等防行中书省叅政兼都衞指挥使以仁恵为政军民悦服】韩观【洪武初授广西都衞指挥佥事威慑蛮夷邉境宁谧后奉议南丹土官作乱观讨平之以功陞右军都督同知】防适【洪武初为广西按察使防谨清恪风节凝峻狱讼剖决如流民无有称寃者公余以吟咏自适】章复【洪武初全州府同知为政寛仁吏民徳之未几陞本府知府】周砥【洪武初灵川县典史以清防受赏榜示诸郡以旌之】周吉成【洪武中为阳朔知县劝农桑脩学校有古循吏风】山云【宣徳初以都督佥事镇守广西时柳州庆逺忻城诸蛮为寇云亲率将士讨平之累陞右都督以疾卒人思其徳立庙祀之】
　　流寓唐承裕【其先中原人父旻唐光化中为永州刺史为湖南马氏所据掠城陷死节承裕避地于桂因家焉宋开寳初仕至银青光禄大夫擢知象州政声着闻玺书屡加奬异】吕好问【河南人仕宋为尚书右丞靖江之变委曲为存社稷计累迁资政殿学士封东莱侯绍兴初贬静江】程佑之【河南人宋绍兴间避地寓居于桂后帅五羊今其子孙坟墓俱在桂林】陈南賔【元举进士优于经术善属文任全州路学正因家于全本朝洪武初聘为国子助教尝侍讲经筵后陞蜀府长史及致仕特赐半俸以优养】胡纯【平阳府人元翰林应奉本朝初以耆儒硕学征至京授以官不就谪居桂林闭户却扫潜心性理之学都督韩观尝造其宅终不报谢再至谓曰先生于观似无情者纯曰将军知我我固如此所谓士伸于知己者观叹息而去】
　　人物唐曹邺【阳朔人大中间举进士累官至吏部侍郎有诗名】赵观文【临桂人干宁二年举进士第一是年试以观人文化成天下赋内出白鹿宣示百寮诗放进士二十五人观文第九被黜者诣阙诉不当重试观文遂魁多士】宋王世则【永福人举进士第一淳化初以右正言使交州还朝条事迹及山川形势上之进直史馆未几以言储贰事黜知象州】唐则【兴安人少以学行称举进士歴官至侍郎晩归筑馆授徒以身率后进虽极寒盛暑不少倦经史皆训诂成一家言二子叔夏叔献相继登科】朱道诚【全州人幼丧父事母至孝母卒庐于墓侧感冬笋生瑞竹覆其墓州以闻诏赐绢米比卒郡守赵昕揭其墓曰朱孝子墓其子善孝亦如之至和中诏赐绢米如父恩】蒋炳文【兴安人大观间通判融州以兵入援京师为程不器所沮遂罢官后上书言时事丞相赵鼎是其説荐为中都官炳文愿补外职自试除琼管安抚】唐谏【全州人政和五年举进士歴官朝奉郎子孝頴先膺里选次受世赏周必大梁克家皆器重之官至朝请郎知陜州】李珙【永福人少以功名自奋防宜州蛮獠入寇攻御有功累官至武功大夫后金人犯阙召天下兵珙谓蒋炳文曰主忧臣辱主辱臣死岂可以道逺便自营乎选州兵募死士凡三千人倍道兼行至复州与贼将薛广祝遇力战死之诏赠忠州防御使】黄齐【临桂人绍兴间举进士调富川尉迎父就养时曹成寇起齐惧遗亲忧自奋擒获七十辈县以安堵累迁知昌化军赐对其言桂林多俊秀而賔兴之数狭地瘠民贫而折纳之输重诏増乡贡减军输邦人利之】蒋允济【兴安人绍兴间为新化县令除革政民多徳之后为賔州倅摄昭州先是官出钱二百予民输布一疋复折布为钱十倍取之允济疏闻竟减其半尝按问平南廵检祝尚贤夺其官后允济卒尚贤哭甚哀或问之曰罪在我如公之贤安得不哭】石安民【临桂人绍兴间举进士为象州判官决狱平恕尝分教防藤有文风晚知吉阳军未赴而卒安民蚤从沈晦胡寅游尤受知于张浚其后张孝祥榜其堂曰瑞文弟安行安持与兄齐名人号三石】唐俊乂【兴安人少刻意于学愽通经史绍兴间第进士廷对以直言无被黜朝廷寻悔悟命以官自柳州司理歴仕知防州皆以防静闻】陶崇【全州人嘉泰中举进士理宗在潜邸时崇为讲读官及即位被召首陈保业谨微慎独持久之说擢知信州卒赠特进谥文肃有澈斋文集】本朝唐耕【临桂人洪武间由训导擢知广东河源县未几陞监察御史以防能著称后为国子监司业】刘渊【临桂人洪武中领乡荐拜监察御史激扬有声迁湖广按察司副使】黄骥【全州人洪武中领乡荐为沙县教谕后陞礼科给事中三使西域尝上疏论外夷贡马及官军下蕃之词甚剀切上嘉纳之命为定制自是陜右之民少苏寻陞右通政奉命抚谕南交使还卒所着有黄门奏章】
　　列女文氏【静江人唐斗辅妻元大徳中斗辅任賔州幕官卒时文氏年方二十余哀恸几絶执义自誓孝养舅姑舅姑既殁葬祭无遗憾其子明蚤世妇蒋氏慕姑之义亦自誓靡他至治中诏旌其门曰贞节】
　　仙释雷隐翁【名本少磊落不羣既长业进士再试即弃去黙坐终日俗子或诮其痴隠翁笑曰终不以吾痴易汝黠一日以术授其子因出游不返宋元祐间有朝士游罗浮山见其坐于松下自道姓名云雷隠翁】石仲元【桂人号桂华子为道士于七星山于诗妙究精微宋天禧中将殆谓门人曰□谢当然未丧之文子其嗣之尽出平生所作诗三百余篇授之曰凡吾所得子之所知必传之旬浃而殁有桂华集】全真【柳州人唐至徳初来游湘源剏净土院永州刺史韦宙遣使礼请翌日即至四门各见其入宙出道迎惟见其一其神变不可具述卒年一百三十二五代时因全真多神异改湘源为全州今其真身在湘山歴代封为慈祐寂照妙应禅师】
　　柳州府【东至桂林府脩仁县界二百三十里西至庆逺府天河县界二百五十里南至南宁府宣化县界四百里北至桂林府永宁州界一百五十里自府治至南京四千五百六十五里至京师七千七百三十二里粮五万二千石零】
　　建置沿革古百粤地天文翼轸分野秦为桂林郡地汉属郁林郡三国呉复属桂林郡后又析置马平郡梁大同间兼置龙州治龙江南隋开皇中废郡徙州治江北防废以马平县置象州大业初州废以其地属始安郡唐置昆州治马平县防改南昆州贞观中始改柳州属岭南道天寳初改龙城郡乾元初复为柳州光化后为楚马氏所据五代时属南汉宋仍为柳州属广南西路咸淳初徙治柳城县之龙江元至元中改置柳城路本朝改为柳州府复徙治马平领州二县十
　　马平县【附郭本汉潭中县地属郁林郡三国呉置马平县隋属象州大业初州废以县属始安郡唐属昆州后为柳州治宋元仍旧本朝因之编户七里】洛容县【在府城东北一百三十里本汉潭中县地唐贞观中置洛容县属柳州宋嘉祐中省象县入焉元仍旧本朝因之编户五里】罗城县【在府城西北一百九十里本桂林之□州洞地宋开寳中置罗城县属融州熙宁中省入融水县本朝洪武初复置县属融州十年州废改今属编户五十里】柳城县【在府城北七十里本汉潭中县地梁置龙城县隋初属桂州后属始安郡唐初以县置龙州贞观间州废以县属柳州宋景徳中改为柳城县治龙江元移置龙江东本朝因之编户一十二里】懐远县【在府城北三百一十里本牂牁夜郎之境宋至和中置王口寨崇宁中于寨置怀逺军寻改平州及置懐逺县政和初州县俱废宣和初复置州绍兴中州废复置县属融州元因之本朝洪武十年县废置三江镇廵检司十四年复置县改今属编户九里】融县【在府城西北三百五十里本汉潭中县南齐改齐熙县及置齐熙郡梁兼置东宁州隋废郡改为融州及改县曰义熙大业初州废以县属始安郡唐复置融州又改县曰融水为州治天寳初改州为融水郡乾元初复为融州宋置清逺军节度元改置融州路寻复为州本朝改州为县以融水县省入编户四十二里】来賔县【在府城南七十里本秦桂林郡地唐干封间置严州领来賔循徳归化三县宋废州省归化武化二县入来賔象州元因之本朝改今属编户七里】象州【在府城东南一百三十里本秦桂林郡地汉为郁林郡中溜潭中二县地陈置象郡隋罢郡置象州治马平大业中废州别置象县属始安郡唐复置象州治阳夀县天寳初改为象郡乾元初复为象州元改置象州路后复为州本朝以阳夀县省入编户九里领县一】武宣县【在州南一百里本隋始安郡之桂林县地唐析置武僊县属象州干封初省桂林县入焉宋元仍旧本朝因之后改为武宣县编户七里】賔州【在府城南三百里本秦桂林郡地汉置领方县属郁林郡呉改临浦县晋复旧梁于县置领方郡隋初废郡以县属尹州后属郁林郡唐初属南方州贞观间析置賔州治领方县天寳初改安城郡后改岭方郡乾元初复为賔州宋开宝间州废寻复置元改置賔州路后复为州本朝因之编户一十八里领县二】迁江县【在州西北一百里本唐邕州地大厯间置思刚州属邕州都督府宋天禧中改为迁江县属賔州元仍旧本朝因之编户二里】上林县【在州西八十五里本岭方县地唐初析置上林县及南方州贞观初改澄州仍治上林宋初州废以上林县属融州防改属賔州元仍旧本朝因之编户八里】
　　郡名象郡【陈名】龙城【唐名】
　　形胜山水清旷【图经地近桂林号无瘴且山水清旷】山石竒秀【寰宇记山石竒秀平地忽崛起数百韦曲鄠杜盖无之】镇压诸蛮【虞衡志镇压诸蛮安静邉境有灵岩真僊洞不下桂林】控扼畨洞【象郡志岭西以南连属桂林外接交邕控扼畨洞往来要冲】跨三邑之封【同上象古名郡跨三邑之封当牂牁龙江之沿流封疆不啻千里】居岭峤之表【新井记居岭峤之表接蛮貊之疆】越骆都防【元志西接建武北拒庆逺钦象横贵皆拟其境在越骆为都防】
　　风俗俗近全永【图经柳虽古荒服而实连湖湘风俗与全永间不相逺】人耻为非【同上中朝名士如王安中辈尝避地寓居此耳濡目染人耻为非】民醇俗阜【同上民醇事简俗阜物防视他州为乐土】出弟入孝【唐韩愈罗地庙碑出相弟长入相慈孝】弦诵为岭南最【汪藻学记大观中士之弦诵者至三百人为岭南诸州之最】防榔为聘【象台志民无富藏工无巧艺男女防姻以防榔为聘定仪】惟事鸡卜【图经病者不求医药惟事鸡卜唐柳宗元诗鸡骨占年拜水神是也】不事蚕作【象郡地无桑柘民不事蚕作虽间有之为线絮或粗防而已妇人以缉麻织布为业】屋必架板【舆地志武宣习俗民居不住地屋必架板为楼以居之下顿牛畜】
　　山川僊奕山【在府城南山上有穴穴有屏有室有宇始登者得石枰于上黒肌而赤脉十有八道可奕故名】石鱼山【在府城西南山小而髙形如立鱼】驾鹤山【在府城东南旁临大江耸立如鹤形古州治负此】屏山【在府城南二里其形方正类屏宋陶弼诗一峰髙起塞天闗堪作皇家外屏山可惜化工安着逺半遮中国半遮蛮】鹅山【在府城西山巅有石如鵞唐柳宗元诗荒山秋日午独上意悠悠如何望乡处西北是融州】四姥山【在府城西五里其山四面对峙因名】新洞山【在府城西南一十里与鵞山相望有洞可坐百人石乳融结有穴上见天其山石以杖触之如钟鼓声】夹道双山【在府城北一十里东山曰桃竹西山曰雀儿】龙壁山【在府城东北一十五里中有石壁峭立下临滩瀬宋陶弼诗曽看柳侯山水记信知龙壁好烟霞】象山【在象州西五里以形似名又时有云气结为象形其北为猫儿山形状肖猫下临大江风土记云猫儿山对鹿儿滩】甑山【在龙壁山南广百防髙五丈下上若一絶水无麓】白面山【在象州南七里石壁屹立横截大江中多白石俗名挂榜山】象台山【在象州西北三十里其山平正如台】居鹿山【在象州东北四十里上有鹿池水】石牛山【在象州东四十余里上常有云雾天色晴霁遥见如牛形】雷山【在象州东六十余里风土记云天欲雷雨则此山先有云雾】圣塘山【在象州东百余里髙峻不可登相传昔有猺人攀藤而上见一池清泠可爱内有鱼鼈桃李环绕且多猿猴】古漏山【在賔州西四十里下有泉水滴漏四时不竭】罗奉山【在賔州北三十里】思微山【在洛容县治北顶有泉穴四时不涸】屏石山【在洛容县北一十里峯峦髙耸下有石崕泉水出焉】如来山【在洛容县南二十五里髙耸百余丈旧云有神女见故名】凤凰山【在罗城县北形似凤凰】乌蛮山【在柳城县东南三里髙耸临大江下有潭澄湛彻底其山石黒故名】穿山【在柳城县治西髙百余丈上有一窍通明】铜磬山【在柳城县西二十里旧名云盖山】笔架山【在柳城县东一十里平地卓立形如笔架】勒马山【在柳城县北五里其形曲转如勒马状】文笔山【在柳城县北五里尖鋭而秀有如卓笔】马鞍山【在柳城县北一十里形似马鞍】轿顶山【在柳城县北二十里山顶圆如轿盖】武牢山【在懐逺县南一十五里髙拔险峻】铜鼓山【在融县西二十里旧传诸葛亮散埋铜鼓以魇蛮僚后有得于是山者故名又武宣县西一十里亦有铜鼓山下有铜鼓滩或谓马援铸铜鼔于此或谓滩声如鼓】铁船山【在融县西三十里遥望彷佛一船尾插絶顶岩间】寳积山【在融县东五十里其山两峰相连产铁及芦甘石】贾利山【在来賔县东南三十里相传昔有贾人到此与乌蛮贸易】右牙山【在来賔县南三十里平地有石峭拔如象牙】金峰山【在来賔县南六十里】居松山【在来賔县南三十五里顶有一石如盘可贮水】思玉山【在来賔县北四十里相传昔人有得玉于此后再求不获故名】僊岩山【在武宣县南四十里岩髙一丈深十丈石壁上有仙人影中有泉滴成乳】僊人山【在武宣县西四十里上有石形如仙人唐柳宗元诗寒江夜雨声潺潺晓云遮尽仙人山】石羊山【在武宣县西六十里峭壁上有石如羊俯瞰大江舟过见之】堡积山【在迁江县东二里叠石崔嵬不通道路山顶稍平乡民曽避寇于此】瓦山【在迁江县西一十里山峰险峻】双髻山【在迁江县南一十里两峰并列如双髻】古禄山【在上林县东南六里上有石坛号仙殿宋雍熙中有卢氏登山采药遇仙于此】镆鎁山【在上林县南九里尝有人得古剑于此】思邻山【在上林县西一十二里昔有何邻者隠居于此颇有道术年百余嵗不知所适乡人思之故名】罗艾山【在上林县东南一十八里昔罗艾隠居于此】白龙岩【在洛容县东二十里中有小佛罗汉像上有龙头形嵗旱乡人于此祷雨】白象岩【在洛容县南一百里上有两字如篆不可识有石如象又有石鼔石钟击之铿然昔张鉴王之才王谔尝读书于此】真僊岩【在融县东五里仰视髙逺青白错杂灵夀谿贯串中出玲珑清响如环佩声中有白石巍然如天尊像旧名灵岩山又名老君洞宋咸平中改为真仙岩颁太宗御书百二十轴藏于内张孝祥磨崖大书天下第一真仙之岩】老人岩【在融县西南三里旧传尝有老人拄杖悠其上山半有洞髙峻不可登旁有一穴人因其势増建屋阁凭防一视如在半天大江横其前支流绕其下】双泉岩【在来賔县西北一百里下有泉冬温夏凉土人多于岩中肄业旧传山中常患无水忽一日双泉涌出因名】白云洞【在来賔县北二十里山水极佳为邑人游赏之地】白牛洞【在来賔县西南六十里中有白石状如牛】智诚洞【在上林县东四十里一山峭壁千仞唐韦厥所隠之地】罗洪洞【在上林县东北五十里中有清溪茂林宋元祐间白云先生韦旻尝隠居于此】柳江【在府城南门外一名浔水源出懐逺县流经象州歴浔藤至广州界入于海唐柳宗元诗柳州柳刺史种柳柳江邉谈笑为故事推移成昔年垂隂当覆地耸防叅天好作思人树惭无恵化传】洛青江【在洛容县西一百二十里源自桂林府流至县界入于柳江】龙江【在柳城县西源出庆逺府天河县与融水合流来防于柳江梁大同间八龙见于江中因置龙州】潭江【在融县东又名融水源出懐逺县下流与背江思回江玉华江丹江灵夀溪水合歴柳城县入于柳江】大江【在来賔县南源自迁江县都泥江流合贺水至此又合雷江入柳江唐柳宗元诗瘴江南去入云烟望尽黄茅是海邉谓此】黄陂水【在府城西三十里流入柳江】鹅水【在府城西南四十里流入柳江】古漏水【在賔州西源出古漏山下流合賔水李依江入都泥江合大江】大藤峡水【在武宣县东源出浔州中有四滩滩有巨石水势廻旋其声如雷下与程郎都泥甘兰诸水合流入广东界】灵夀溪【在融县南五里旧传仙人投丹于中饮者皆得延年故名】清潭【在融县东七里其深叵测流入灵夀溪通真仙岩】罗池【在府城东水可溉田近有柳宗元祠名罗池庙】明镜湖【在上林县西南其水清澈】甘井【在仙弈山下随江消长虽旱不涸】城北井【在府城北唐柳宗元有铭及祭文】灵泉【在府城西七十里四时不涸不流】温汤泉【在象州东三十里其水常热可以熟物】濮泉【在象州东四十里松桧森罗水石清秀邑人以为游赏之地】马跑泉【在柳城县西七十里一名涌珠泉相传诸葛亮南征过此马跑其地泉遂涌出故名】长塘【在驾鹤山下冬月不涸】
　　土产蚺蛇胆【府境出】藤【象州出】降香【懐逺县出】铅【上林县出】猪腰子【木生子形如猪肾能解毒药】铁　桂心　芦甘石【俱融县出】不死草【郡产苴草髙一二尺状如茅食之令人多夀俗呼为不死草夏月置于盘筵中蚊蝇不近物亦不速腐】郁金香【罗城县出】
　　公署柳州衞【在府治东北洪武四年建】南丹衞【在賔州治东旧在庆逺府境正统七年移建于此】守御象州中右千户所【在州治东洪武中建】守御賔州后千户所【在州治东洪武三年建】守御融县左千户所【在县治东洪武二年建】守御来賔中前千户所【在县治东洪武三十一年建】武宣守御千户所【在县治东北宣徳六年重建以上五所俱柳州衞】迁江县屯田千户所【在县治东洪武二十五年建都司】
　　学校柳州府学【在府治后唐柳宗元文宣王庙碑其畧曰仲尼之道与王化逺迩惟柳州古为南夷椎髻卉裳攻刼鬬虽唐虞之仁不能柔秦汉之勇不能威至于有国始循法度置吏奉贡咸若采衞冠带宪令进用文事学者道尧舜孔子如取诸左右执经书引仁义旋辟唯诺中州之士时或病焉然后知唐之徳大以遐孔子之道尊而明】象州学【在州治东南本朝洪武二年建】賔州学【在州治南元皇庆中建】马平县学【在县治东本朝洪武四年建】洛容县学【在县治西元至元中建】罗城县学【在县治东本朝洪武初建】柳城县学【在县治南洪武三年建】怀逺县学【在县治南洪武二年建】融县学【在县治西宋乾道中建】来賔县学【在县治东宋开寳中建】武宣县学【在县治西本朝洪武初建】上林县学【在县治南洪武三年建】迁江县学【在县治西洪武初建】
　　书院驾鹤书院【在驾鹤山有碑记文字剥落】真僊书院【在真仙岩前宋守李兴时所建】
　　宫室城楼【在府城上唐建柳宗元诗城上髙楼接大荒海天愁思正茫茫惊风乱飐芙蓉水密雨斜侵薜荔墙岭树重遮千里目江流曲似九回膓共来百粤文身地犹自音书滞一乡】南楼【在府城中宋建摹张安国鄂州南楼大字榜之】待苏楼【在府治后宋许申建取杜甫春生南国瘴气待北风苏之句为名有碑记】瑶光楼【在象州西俯瞰溪山面对长江晴岚烟霭景物之胜一目而尽后改曰西峰楼】环山楼【在賔州城中旧名凌霄又名观风】防壹楼【在真仙岩旁】望僊楼【在融县以前揖仙人山故名】柑子堂【在府城西唐柳宗元诗手植黄柑二百株春来新叶徧城隅方同楚客怜皇树不学荆州利木奴几嵗开花闻喷雪何人摘实见垂珠若教坐待成林日滋味还堪养老夫】明秀堂【在府城中宋王安中书扁】扶疎堂【在象州东南郡人谢氏建竹木深邃蔚有佳致王安中孙觌南迁尝寓于此壁间俱有题王安中诗江山似慰天涯客花卉先回岭北春孙觌诗莫辞蜑酒一尊赤防压瘴茅千里黄未省谗言遭薏苡直将空腹傲防榔】阅武堂【在賔州城中宋陶弼诗南峤风云久肃清壊沟残垒号升平官曹惟识簿书字民俗不知金鼔声往嵗忽传南诏檄近时方筑伏波营安城太守深邉计菡蓞花开阅水兵】东亭【在府城南唐栁宗元建有记云出州南谯门左行二十六歩有弃地在道南南值江西际垂杨传置东曰东馆其内草木猥奥有崕谷倾亚缺圯豕得以为囿虵得以为薮人莫能居至是始命披刜蠲疏树以竹箭松柽桂桧柏杉易为堂亭峭为杠梁下上徊翔前出两翼冯空拒江江化为湖众山横环嶛濶瀴湾当邑居之剧而忘乎人间斯亦竒矣】罗池亭【在府城东宋守朱轨刻柳宗元像于其中】寒光亭【在扶疎堂侧谢氏所建宋孙觌诗空江耿耿月舒波千峰倒尽翠销磨】思柳亭【在府城东宋陶弼诗罗池刺史寡尘縁画防墙头筑望仙黄鹤与谁同一去碧桃无主又千年】象台【在象州南旧志去州三十里平地突起岿然一台四望平逺即古州治】罗池馆【在罗池旁景泰三年建】
　　关梁古漏关【在賔州南四十五里】镆鎁关【在上林县宋陶弼诗昨夜书中得新记梦魂飞入镆鎁关】太平桥【在府城东】安定桥【在府城西二里】云锦桥【在象州城中】西江桥【在洛容县治西】通济桥【在武宣县东】三江渡【在马平县南一十里】浔阳渡【在融县东南一十五里】东江渡【在洛容县东二里】西江渡【在洛容县西一里】
　　寺观开元寺【在府城东二里唐建】大云寺【在仙奕山唐建寻燬柳宗元有复大云寺记】干明寺【在府城中】景徳寺【在象州治南】报恩寺【在賔州东宋建旧名夀宁本朝洪武间改今额】感徳寺【在柳城县北七十里】报恩寺【在融县南五里宋建】地藏寺【在来賔县西三里宋建】景福寺【在迁江县东宋建】胜业寺【在上林县南】妙观【在府城东宋建】青霄观【在迁江县南二里宋建】玉虚观【在上林县东宋建】报恩观【在融县南五里宋建】三清观【在武宣县洪武中建】真观【在来賔县北一十里】
　　祠庙博带庙【在賔州南二十里汉马援禆将戴仁征南越卒于此州人立庙祀之】雷塘庙【在雷山两崕雷水出焉能兴云气作雷雨邑人因依塘立庙祷之輙应唐柳宗元有祷雨文】柳侯庙【在府城东旧名罗池庙祀唐刺史柳宗元韩愈碑云柳侯尝与其部将魏忠谢宁欧阳翼饮酒驿亭谓曰吾弃于时而寄于此与若等好也明年吾将死死而为神后三年为庙祀我及期而死三年孟秋辛卯侯降于州之后堂欧阳翼等见而拜之其夕梦翼而告曰馆我于罗池其月景辰庙成大祭过客李仪醉酒慢侮堂上得疾扶出庙门即死余谓柳侯生能泽其民死能惊动祸福之以食其土可谓灵也已】贤良庙【在府城西宋守许申奏建此庙以祀唐柳州司户刘蕡】陈崇仪庙【在賔州南三十里祀宋崇仪使陈曙】
　　陵墓刘蕡墓【在府城西五里蕡唐昌平人以贬官卒葬于此李商隠哭蕡诗一呌千回首天髙不为闻巳为秦逐客复作楚寃魂】李仙墓【在融县西一十里乃李仙贱子之墓】
　　古迹废平州【在懐逺县王口砦宋崇宁中置政和初废为砦并融江文村浔江临溪四堡砦俱融州】废允州【在懐逺县宋崇宁中于安口砦置此州及安口县政和中废】废从州【在懐逺县宋崇宁中于中古州置格州及乐古县寻改为从州政和中州县俱废为乐古砦】废融水县【在融县治西本隋义熙县唐改曰融水为融州治本朝洪武初废今城隍庙即其治所】废阳夀县【在象州城内隋置唐于县置象州本朝并入州】废岭方县【在賔州城内汉置唐于县置賔州以思干县省入宋与州同移于旧城北二十里废琅邪县本朝并入州】废武化县【在来賔县唐初置属封州后属象州宋熙宁中省入来賔后复置南渡后省】僊人迹【在柳城县东北十五里有石自平地生出周围半里上有二脚迹相传钟吕二仙所留者】
　　名宦唐韦挺【贞观间以忠直获罪贬象州刺史】柳宗元【柳州刺史不鄙夷其民动以礼法民咸化服凡令之期民欢趋之无有后先民业有经公无负租流逋四归乐生兴事嫁娶送各有条法又大脩孔子庙城郭巷道皆治使端正树以名木民皆悦喜及卒建祠祀之】程异【柳州司马精于吏治身没家无留赀世重其防】刘蕡【蕡自对防后有甘露之难令狐楚牛僧孺节度山南皆表蕡幕府以师礼礼之而中人深嫉蕡诬以罪贬柳州司户】宋杨居政【开寳中知賔州筑城御寇贼不敢犯以前守防延氷与其弟延锡为贼所害创田宅使其二子居之后延氷之孙传登第实居政之力焉】王举【咸平中知賔州开古漏关路凿崖烧石旧时人迹不到由是可通车马】陶弼【干兴间弼之父知賔州嘉祐中弼继之元符中其侄达又继之一门三人出守是郡皆有政术弼尤长于赋咏】狄青【宣抚广西时侬智髙守昆仑关青至賔州驻十日值上元节令大张灯飨军校夜二鼓忽起至曙巳破昆仑关矣】张守约【欧阳脩荐其有智畧知邉事擢知融州峒将呉侬恃险为邉患捕诛之脩复荐其可任将军】魏瓘【提点广西刑狱减柳州无名役四百人民徳之】毕君卿【元祐间知柳州郡初无城君卿始筑之民頼以安】李拱【知融州领兵入援京城死于敌建炎间赐其家银帛百匹两钱百千】陈大和【绍兴初知象州政平事简脩黉宇建行馆为郡之壮】许申【绍兴间知柳州増脩学宫奏置教授立刘蕡祠以励士风】本朝苏铨【洪武初柳州衞指挥佥事谋畧过人首创公署操兵有法贼攻刼融县铨率兵奋击贼败散后复聚众摽掠铨设法擒之自此畏服不出民赖以安】于海【洪武中柳州衞指挥佥事性气雄勇守大藤峡洞蛮聚众攻刼海率兵奋勇长驱杀贼溃散搜勦殆尽一方遂安】刘焘【洪武中柳州知府寛厚不苛有欲私杀牛者牛奔入府堂前悲鸣若诉焘召其人诘之谕以礼法牛赖以生】张霖【洪武中马平知县爱民如子有虎咥人告于城隍设槛捕之明日即获二虎峒贼为患都督韩观统兵抚捕贼据险不服曰若张知县来即投顺霖乃衣冠入峒贼皆感悦随霖出降】姚宣【洪武中象州判官防平不苛抚字有方民懐之】
　　流寓薛仁贵【龙门人唐咸亨中以大非川之败贬象州后召为都督击突厥突厥问唐将为谁曰薛仁贵突厥曰闻薛将军死象州矣安得复生仁贵脱兠鍪见之皆相顾失色因进击大破之】范祖禹【成都人宋绍圣初言者论其脩实录诋诬又摭其谏禁中顾乳媪事谪永贺二州又移賔州賔人推重皆称为范太史】张庭坚【广安军人宋绍圣中为右正言坐劾蔡京谪象州虽以此获罪天下多之】许徳言【宋宣和间以显谟阁待制南迁至賔州尝与韦旻论治心养性守气安神之説甚详】范正平【苏州人元祐名相纯仁子纯仁卒有表言宣仁被诬事后蔡京当国小人附防妄言纯仁遗表乃正平与门人李之仪撰正平坐羁管象州】王安中【中山人仕宋为尚书右丞靖康初谪象州馆于谢氏之扶疎堂得郡人熊氏园植桃百本号小桃源】折彦质【云中人宋绍兴中为佥书枢密院事后谪居柳州以方直得名】孙觌【宋绍兴中以尚书谪象州文学着闻虽在贬所作文不辍】刘洪道【宋岳飞重其才辟为叅谋金人犯明州有战功绍兴中飞死洪道谪柳州】髙頴【宋绍兴中叅福建安抚司坐从岳飞谪象州固穷守节刚直之性始终不渝】傅自得【懐州人宋知兴化军谪融州杜门读书无复仕进意宰相陈康伯奏得徙自便乾道间复故官】胡梦昱【宋寳庆中以大理评事上书言济邸事忤时相史弥逺御史李知孝附防弥逺劾去之羁管象州卒后人过其处指曰忠直之居】
　　人物唐韦厥【上林人武徳间持节压服生蛮开拓化外诏领澄州刺史后隠于智诚洞厥与诸子皆封侯庙食】白耸【马平人仕为义胜都将光啓中寇入郡境尽驱其民掠其财帛耸率所部败贼夺而归之郡人为之立祠】宋覃光佃【融州人愽学能文开寳六年登进士第累官至光禄大夫检校太子賔客】栗大用【武宣人年九嵗大中祥符间以通五经应童子举至汴京入见真宗竒之特补登仕郎后仕至南雄太守】韦旻【上林人闭门读书无所不通乡人以书楼目之元祐间应举不第遂隠于罗洪洞据山林泉石之胜尤善导养之术号白云先生】梁仲保【賔州人忠义勇敢庆厯间侬贼犯邉率众力战死之郡人为之立庙】宋士尧【马平人皇祐中侬智髙寇广南士尧领兵至邕州极力与战已而败北贼断其首尸不仆犹犇马而还后赠屯衞大将军】张亚卿【洛容人种学绩文濒老不衰皇祐初擢第廷对见黜后不预计偕郡守鲍安丘竒其才以遗佚荐防登郑獬榜进士官至朝议郎防州通判】王之才【洛容人与张亚卿齐名庆厯间登第歴官至朝议大夫工部侍郎】谢洪【武宣人与弟泽俱博学有文人号谢家二鳯宣和中相继出仕凡中朝士夫迁谪于此州者多馆其家】
　　仙释武志士【脩炼于来賔之武禅山每出赴斋供即架青布幕为桥去五七里逺至市防人见而竒之越数年道成宋皇祐初白日上升】佛日禅师【来賔县金华峰第一代祖有戒行宋绍兴中于狮子山文殊庵端坐而逝留偈云落落托托上无把捉出没太虚无系无缚铁马倒地谁人摸索】甘大将【五代时象州人名佃家富有窘乏告者皆满其所欲而去性特灵异乡人决以祸福者无不竒验一日聚邻里告曰吾已厌世矣因教众以脩身事亲大节言讫即瞑目而逝乡人因建庙设像祀之屡着应验】卢六【上林县人生不食肉忽一日往樵大山见二白衣对奕六旁立良久曰汝且去十日可再来言讫白衣者不见六还至家如约而往至大山之巅有平石方丈乃坐其上而化乡人以为仙去建祠祀焉】李仙【宋融州人名贱子佣于柳城县龙氏家为耕牧性喜眠龙氏常责之贱子乃结草为人驱使耕耘龙氏惊遣之归贱子凡驱逐邪魅不假符咒嘉泰中化去】杜应然【宋武林人随父宦游流寓广西专心慕道寄迹黄冠中遍游天下名山嘉定间始来融州歴数十年甚有功于岩观为羽流中之卓然者夀八十余卒】













　　明一统志卷八十三
　　钦定四库全书
　　明一统志卷八十四
　　明　李贤等　撰
　　庆逺府【东至柳州府柳城县界七十里西至利州界七百里南至柳州府賔州界一百四十里北至柳州府融县界九十里自府治至南京七千五百里至京师一万一千里粮一万四千石零】
　　建置沿革古百粤地天文翼轸分野秦属象郡汉为交趾日南二郡界后沦于蛮唐始置粤州干封中改曰宜州治龙水县天寳初改龙水郡属岭南道乾元初复为宜州五代时为楚马氏所有后属南汉宋平岭南仍为宜州属广西路宣和初置庆逺军节度咸淳初改庆逺府元至元中改置庆逺路本朝洪武初复为庆逺府领州四县五
　　宜山县【附郭本唐龙水县为宜州治宋嘉祐间省洛曹县入焉熙宁间又以古阳迷昆二县省入宣和间改为宜山县以县有宜山故名元仍旧本朝因之编户一十五里】天河县【在府城北九十里唐置宜州宋初因之大观初割融州靖康初复置宜州元仍旧本朝因之编户一十八里】忻城县【在府城南一百一十里唐置芝州治忻城县天寳初改忻城郡属岭南郡后复为芝州宋庆厯间废芝州以忻城县宜州元仍旧本朝因之编户一里】河池州【在府城西二百一十五里本唐羁縻智州地宋置河池县宜州以富力县省入大观初即县置庭州改县曰懐徳防废州复改为河池县宜州元因之本朝洪武初又省三旺州入焉防陞为州编户三十四里领县二】思恩县【在州城西一百五十里唐贞观间置思恩县环州宋庆厯中改宜州大观初以带溪寨置溪州割此县之后州废复以县宜州元仍旧本朝初因之今改河池州编户一十五里】荔波县【在州西北一百八十里宋置荔波州以羁縻蛮人元仍旧属南丹安抚司本朝洪武初废入思恩县十七年复析置荔波县府正统十二年改南丹州今改河池州编户一十六里】南丹州【在府城西二百四十里旧为蛮洞唐为羁縻极邉之地宋元丰三年立为南丹州设土官管辖诸洞羣酋元属庆逺南丹溪洞等处安抚司本朝洪武初仍为州省永鸾福延四州入焉二十八年州废设南丹卫寻复置州编户一十九里】东兰州【在府城西南四百二十里宋崇宁五年置兰州绍兴间命土人韦姓者为知州元改为东兰州本朝因之洪武十二年省安习忠文三州入焉编户一十二里】那地州【在府城西南二百四十里唐为蛮猺所居之地名曰那地宋崇宁五年纳土置地那二州大观初析地州建隆县置孚州宣和中孚州废元仍为那地二州本朝洪武初省那入地改为那地州编户三里】
　　郡名龙水【唐名】宜阳【郡有宜山故名】
　　形胜岭南要害【郡志控牂牁昆明等十五部为岭南要害之地】控扼蛮夷【岭外代荅广西控扼蛮夷曰邕曰宜邕屯全将宜屯半将】土壤遐僻【宋地理志桂林邕宜土壤遐僻接夷獠置守戍】江山险峻【寰宇记】危峰叠嶂峙列如防【东兰州志】
　　风俗民性轻悍【宋地理志民性轻悍大率防嫁丧葬衣服多不合礼】人风犷戾【寰宇记人风犷戾常持甲兵以事战争左袵椎髻礼异俗殊以岩穴为居止】居民颇驯【宜阳志南丹州地为蛮洞咽喉莫氏据其控扼宋锡爵命遂成市邑居民颇驯言语无异中州】仗义拙朴【宜阳志】
　　山川宜山【在府城北二里羣山皆髙大惟此卑小有宜于众故名】天门拜相山【在府城北二峰如笋崒嵂天宋冯京祖茔在其下】南山【在府城南六里山有洞曰龙隠洞门有神祠相传卢僧坐化于此今有塑像在焉】日山【在府城东九里与月山相对】九龙山【在府城南一十里山口有潭曰九龙嵗旱祷雨多应】防仙山【在府城北二十里一名北山盘曲数里上有灵草嘉木中有丹岩玉井石枰昔陆仙翁隠此尝有紫云元鹤乗空而下如神仙之防故名】青鸟山【在防仙山东尝有青鸟飞至因名】月山【在府城西二十五里风土记曰东有日山西有月年年征战无休歇继之曰赖得西水向东流世代永无忧谓征战虽时有而无忧处也】屏风山【在河池州东北三里形如屏风】智州山【在河池州西四十里绵亘百余里旧智州治在焉】孟英山【在南丹州西五十里】北陵山【在天河县西二十里昔里人呉生师事陆仙翁脩道于此】龙塘山【在忻城县北六里山有塘龙尝潜于此】叠石山【在忻城县北六十里山石重叠因名】暗岭山【在思恩县北二十里山嶂重叠日光少见故名】啸山【在思恩县西北四十五里】水巗山【在荔波县西一十里】龙隐洞【在南山中宋方信孺诗南山山北北山南一洞中分路口三飞鹤呌云声自逺懒龙悭雨睡方酣襄公淡墨留苍壁太史髙风拂翠岚百尺岩前清絶处道人先我着茅庵】白龙洞【在防仙山中相传唐陆仙翁曽炼丹于此宋张自明诗白龙洞口白龙台一俯南天眼豁开苍壁漫题三数字后人还笑我曽来】龙江【在府城北石岸峭险东流经柳象寻藤梧等州至广州入南海相传江道如龙故名】小江【在府城北流合龙江】洛江【在府城南六十里流入龙江】金城江【在河池州东旧金城州以此为名】猫儿溪【在河池州西】乌泥江【在忻城县西六里合龙江北流过东水源等江入于浔梧州界】思吾溪【在天河县东南二里通大江】三潮水【在天河县西一十里一日三潮潮退则其流一线可以溉田民受其利因名圣水立祠祀焉】带溪水【在思恩县北四十里源出荔波县至此旋绕如带南流入龙江宋有带溪砦以此为名】莲花塘【在府学前】龙塘【在府城南二里旁有龙母庙】宜江井【在府城东其水与龙江相消长】龙泉【在府城南二里泉涌出如勺合然而润泽丘亩甚愽其水重于诸水宋黄庭坚尝以斗量之果然】悬崖泉【在河池州南可漑田十余顷】婆婆泉【在思恩县北五十里其水常隠不见遇行者渇而求饮则涌出】饮军池【在府城东南宋景徳间曹利用平贼时尝饮军于此】
　　土产银【孟英山出】锡【南丹那地二州及河池县俱出】豆蔻【府境出】草菓　马防榔
　　公署庆逺衞【在府城东北洪武二十九年建】河池守御千户所【在宜山县徳胜镇西二里原在河池县永乐六年徙于此庆逺府】
　　学校庆逺府学【在府治东宋建淳熙中知宜州韩璧重脩广帅张栻为记】河池州学【在州治东北本朝嘉靖中建】宜山县学【在府学西洪武初重建】天河县学【在县治西洪武七年建】
　　宫室南楼【在府城上有黄庭坚所书范滂传刻石其中】筹邉楼【在府治后旧名望仙规模壮丽甲于诸楼】恵慈楼【在府北城上俯瞰龙江】御书阁【在府城西二里宋守张自明建】宜山堂【在府治东】龙溪书堂【在府城西二里宋嘉定间建中设孔子像旁立黄庭坚祠】四贤堂【在府治东宋建祀冯京黄庭坚赵抃吕璹四贤】来薫台【在府城中】瘗鹤台【在府城南龙塘之旁】
　　关梁安定桥【在府城西】定逺桥【在府城南】原丰桥【在府城东门外今名迎恩】升髙桥【在府城东五里】延夀桥【在府城东二十里】冷水桥【在河池州东七里】广源桥【在天河县治北】大通桥【在天河县南半里】都黎桥【在思恩县西北二十里】环江渡【在思恩县治西】江口渡【在天河县南二十五里】金城渡【在河池州东五十里傍置廵检司】
　　寺观西竺寺【在府城西二里旧名西明宋治平间改今名】湘山寺【在天河县北】妙观【在府城东旧名天庆元元贞间改今名】夀圣观【在防仙山】
　　祠庙遗烈庙【在府城西二里唐麟徳间苏仕评以柳州亚将平贼后人立庙祀之】灵潜庙【在九龙山宋守张自明于庙祷雨有应请赐今额本朝封为九龙之神】冯三元祠【在府城东宋守李守柔建以祀冯京】三侯庙【在府城东三里宋莫庭浪兄弟三人有功于民民为立庙祀之】
　　古迹铁城【在府城北三里宋寳祐间筑黄应徳作记颂】废溪州【在思恩县宋大观初置于县之带溪砦四年废】废庭州【在河池州宋大观初置治懐徳县四年废】废观州【在南丹州宋大观初置寻移于髙峰砦绍兴四年复废州为砦】废孚州【在那地州旧本建隆县宋大观初置此州治归仁县四年废政和中复置宣和中又废】靖南砦【在南丹州旧中平县宋大观初置属庭州后移于废孚州政和中仍移于中平绍兴中废】绥南砦【在东兰州之废文州宋大观初置绍兴四年废】墟市【去府城一百二十里宋时百姓相聚交易于此】富安监【在府城南一百六十里宋时立此监以采硃砂后废】
　　名宦宋曹利用【广南安抚使景徳间宜州军校陈进叛陷柳象懐逺军利用击败之】杨文广【广西钤辖知宜州时称为名将】桑怿【宜州蛮叛杀廵检官兵不能制怿以府班殿直往讨悉平之迁为广南驻泊都监】陈尧叟【广西廵检使咸平中安辑宜蛮真宗尝嘉其能】冯伸巳【知宜州安化蛮犯邉伸巳率兵讨之单骑出阵语酋豪曰朝廷抚汝甚厚乃自取防亡耶众仰泣罗拜曰不图今日再见冯公皆降】赵抃【庆厯中通判宜州有卒误杀人法当死方系狱病疽未溃抃使医疗之得不死寻会赦免抃爱人之周类此】吕璹【景祐初通判宜州防侬智髙将入寇璹区处防御民赖以宁】杜杞【广西安抚使时欧希范诱白崖山酋叛杞至宜州攻破白崖等砦擒希范醢之以赐诸溪洞】苏缄【知宜州整饬邉备夷夏信服】俞若着【通判宜州黄庭坚谪居是州时党论甚严士夫例削劄扫迹惟若着为经理舍馆敬遇不怠又遣二子执诸生礼】胡则【广西转运使按宜州重辟凡十九人为辨活者九人】熊本【元丰中宜州蛮扰邉以本知桂州至则谕溪洞酋长戒邉吏勿生事选将练兵以代戍守益市马以足骑兵宜州遂无事】和斌【时抚水蛮犯宜州守将战死斌以昭州刺史提兵进讨至懐逺寨示弱以骄之蛮果大至斌诱至平坂列八阵大败之酋党悉附遂命知宜州】吕愿中【广西经畧安抚使在南丹谕降诸蛮三十一种以其地皆为羁縻州县】徐弥髙【天河县主簿淳熙初丹州为永乐州所攻弥髙谕和之】韩璧【知宜州清介岂弟建学宫作兴士类】本朝王仕忠【洪武中宜山知县慈祥岂弟深得民心甫三载陞知夀州民不忍其去】彭举【永乐初为庆逺衞指挥使先是蛮獠数出掠为民害举号令严明恩威广布由是蛮人慑服百姓安堵】杨禧【永乐中庆逺知府防公有为抚字得宜及满军民上章请留诏陞广西布政司左叅政仍知府事】
　　流寓黄庭坚【洪州人宋崇宁初谪宜州与零陵蒋湋相友善时庭坚名在党籍中士夫畏祸不敢往还独湋日陪杖屦次年庭坚召还未行疾革湋往见庭坚大喜握手曰身后事委君矣及卒湋为棺敛具舟送归】
　　人物宋莫洪防【南丹州人开寳中遣使奉表求内附太祖刻印以给之领州十余年嵗贡白金百两厥后子孙世袭为刺史脩贡不懈】冯京【宜之龙水人从其父游宦寓籍江夏少隽迈不羣举进士解省廷试皆第一累官至叅知政事复知枢密院事有中立不倚之操】何旦【龙水人以邉赏补三班借职官至武经郎尝为海南四州都廵检使时苏轼谪海外旦常往来其门得轼真染甚富】黎志【宜州人治平中第进士仕为化州路呉川县令以政最加勲武骑赐绯鱼袋】韦经【宜州人大观中举进士官至承议郎通判雷州权知州事有政声】莫公晟【洪防之裔绍兴中广南经畧使刘彦适奏公晟知南丹州兼汉峒都廵检使徭人不叛百姓安业】唐仪凤【宜州人庆元间以特科文学出身初授賔州司理叅军权知賔州后以从仕郎为化州路推官所至以防能称】
</div>
    <div class="pagination">
<a href="明一统志_page43.html">上一页</a><span>...</span><a href="明一统志_page39.html">39</a><a href="明一统志_page40.html">40</a><a href="明一统志_page41.html">41</a><a href="明一统志_page42.html">42</a><a href="明一统志_page43.html">43</a><span class="current-page">44</span><a href="明一统志_page45.html">45</a><a href="明一统志_page46.html">46</a><a href="明一统志_page47.html">47</a><a href="明一统志_page48.html">48</a><a href="明一统志_page49.html">49</a><span>...</span><a href="明一统志_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
