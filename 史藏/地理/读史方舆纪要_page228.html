<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 228 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 228 页/共 479 页</h1>
    <div class="content">钱建文　制作　
读史方舆纪要
　
　

卷五十六 

卷五十六
　　◎陕西五

　　◇汉中府东至湖广郧阳府一千一百六十里，南至四川巴州四百六十里，西南至四川广元县朝天岭四百九十五里，北至凤翔府六百三十里。自府治至京师三千五百三十里，至南京三千五百四十里，至布政司九百六十里。

　　《禹贡》梁州之地。春秋时为蜀地。战国初属秦，后为楚地。楚衰，又属于秦。秦置汉中郡。汉因之汉高祖初为汉王，都南郑。即此。后汉初，入于公孙述更始二年，封宗室嘉为汉中王。既而公孙述有其地。寻讨平之，仍为汉中郡。后汉末，张鲁据其地，改汉中曰汉宁。魏武征汉中，走张鲁，复为汉中郡。旋入于蜀汉，分置梁州治焉。魏末平蜀，亦曰汉中郡，仍置梁州。晋因之。后没于李蜀。桓温平蜀，复置梁州。旋陷于苻秦，其后复得之晋义熙初，氐王杨盛据汉中，梁州寄治。魏兴九年，乃治苞中，亦谓之南城。宋元嘉十一年，复治南郑。历宋、齐至梁，皆为重镇。梁天监三年，没于后魏。大同初，复得其地梁置南梁州于普安，今四川剑州也。亦谓南郑曰北梁州。及元帝末，又陷于西魏，亦置梁州及汉中郡。后周改曰汉川郡。隋初郡废，而州如故。炀帝废州，复为汉川郡。唐初亦曰梁州武德初，置梁州总管府。七年，改为都督府。自是督府恒置于此。开元十三年，改为褒州。二十年，复故开元二十一年，分置山南西道治梁州。上元以后，山南西道节度亦治于此。天宝初，亦曰汉中郡。乾元初，复为梁州。兴元初，德宗以朱Г之乱，狩于梁、洋，升为兴元府。唐末，没于王建。建改山南西道曰天义军。寻复故。后唐同光中收复。清泰初，没于孟知祥。宋平蜀，升为兴元府亦曰汉中郡及山南西道节度。元为兴元路。元末为明玉珍所据。明朝洪武三年，定梁、益，为汉中府，领州二，县十四。今仍曰汉中府，升兴安州直隶，领县六。

　　府北瞰关中，南蔽巴蜀，东达襄、邓，西控秦、陇，形势最重。春秋以来属楚《秦纪》：孝公元年，楚自汉中，南有巴黔中，故楚为最强，秦不能难也。秦惠文君十三年，攻汉中，取地六百里，置汉中郡，而楚始见陵于秦矣。苏代曰：汉中之甲，乘船出于巴，乘夏水下汉。此言秦之能为楚祸也。齐Г王遗楚怀王书曰：王欺于张仪，亡地汉中。李斯曰：惠王用张仪之计，南取汉中。汉中诚重地矣苏秦亦言：秦西有巴蜀、汉中之利。沛公自武关入秦，郦商别将攻郇关见阳县，西定汉中。及项羽分王诸侯，以沛公王巴蜀，都南郑，分关中地王秦三降将，以距塞汉。汉王怒。萧何曰：汉中，语曰天汉。其称甚美。愿王汉中，收用巴蜀，还定三秦，天下可图。及韩信劝王东出陈仓，定三秦，而帝业遂基于此。公孙述之据蜀也，亦北有汉中，窥伺秦陇。其下荆邯说述曰：宜令延岑出汉中，定三辅，天水、陇西拱手自服。其后张鲁据此，凭险自雄阎圃曰：汉川财富土沃，四面险固。是也。曹操之取汉中也，司马懿曰：今克汉中，益州震动，进兵临之，势必瓦解。操不听。师还。法正言于刘备曰：操定汉中，不因此时以图巴蜀，乃留军屯守。今举众往讨，必可克之。克之之日，广农积谷，观衅伺隙，上可以倾覆寇敌，尊奖王室；中可以蚕食雍、凉，广拓境土；下可以固守要害，为持久之计，不可失也。备即引兵争汉中，斩其守将夏侯渊。操闻之，从长安出斜谷，军遮要以临汉中遮要，胡氏曰：操以斜谷道险，恐为备所要截，先以军遮要害处也。或以为地名。备敛众拒险以待之。曰：曹公虽来，无能为也。我必有汉川矣。于是，以汉中为重镇。终汉之世，魏延、蒋琬及姜维相继屯守又汉建兴五年，丞相亮率诸军，北驻汉中。孔璋曰：汉中地形险固，四岳三途，皆不及也。黄权曰：若失汉中则三巴不振。杨洪曰：汉中，益州咽喉，若无汉中，是无蜀也。是故，巴蜀有难，汉中辄没。《三国志》：初，昭烈留魏延镇汉中，皆实兵诸围以御外敌。敌若来攻，使不得入。后皆承此制。姜维以为诸围适可御敌，不获大利，不若敛兵聚谷，退就汉、乐二城，听敌入平，重关头镇守以捍之。敌攻关不克，野无散谷，千里运粮，自然疲乏。引退之日，然后诸城并出搏之。此殄敌之术也。后主从之。及钟会来侵，遂平行至汉中，繇维自弃其险也。李雄据蜀，亦兼汉中。苻坚之强也，亦南取汉中，入成都。自宋、齐及梁，皆以汉中邻接氐戎，常为重镇。及西魏乘梁之弊，宇文泰使达奚武入南郑，尽收剑北地，而剑南亦旋入于魏。隋李延寿曰：南郑要险，为成都之喉嗌。唐定长安，遂遣兵入散关，取汉中，而巴蜀风靡矣。及兴元初，以朱Г、李怀光相继煽乱，驾幸梁州。时山南地薄民贫，粮用颇窘，议西幸成都。山南西道节度使严震言于上曰：山南地接京畿，李晟方图收复，籍大军以为声援。若幸西川，则晟未有收复之期也。李晟亦表言：陛下驻跸汉中，所以系亿兆之心，成灭贼之势。若规小舍大，迁都岷峨，则士庶失望，虽有猛将谋臣，无所施矣。上乃止。欧阳詹曰：汉中居秦之坤，为蜀之艮，连高夹深，九州之险也。李吉甫曰：汉中者，巴蜀之捍蔽。自开元以后，山南西道尝治此，用以北援关中，南通蜀口。盖自天宝南巡，以迄广明西狩，汉中皆为中顿。王建窃据益州，尽并山南之地，与关陇为敌。五代梁乾化元年，李茂贞遣刘知俊等侵蜀，败蜀兵，围蜀将王宗侃于安远见沔县。唐道袭保兴元，众欲弃城遁。道袭曰：无兴元则无安远，利州遂为敌境矣。吾必以死守之。既而岐兵败退。及郭崇韬自汉中南下，席卷两川。孟知祥乘李从珂之乱，并有山南，后又浸及于秦凤。五代周显德二年，取其秦、凤、阶、成四州，宋遂因为平蜀之本。乾德二年，王全斌自凤州而进，先平汉中，蜀不可保矣。宋之南也，张浚请治兵于兴元，以图中原。上疏言汉中形胜之地，前控六路之师，后据两川之粟，左通荆襄之财，右出秦陇之马，号令中原，必基于此。谨积粟理财，以待巡幸。赵开曰：汉中之地，后可据而安，前可恃而进。牟子才曰：汉中前瞰米仓，后蔽石穴，左接华阳黑水之壤，右通阴平秦陇之墟。黄权以为蜀之根本、杨洪以为蜀之咽喉者，此也。绍定三年，蒙古攻金，取凤翔。降人李昌国言于蒙古曰：金人迁汴，所恃者潼关、黄河耳。若出宝鸡，侵汉中，不一月，可达唐、邓。如此则大事集矣。蒙古从之。遂入大散，破凤州，陷梁洋，出饶风见西乡县，浮汉而东，金因以亡。继又略沔、利诸州，以重兵屯戍，宋遂亡川蜀之半。明初，大军定关中，徐达下秦州，遂南出略阳，入沔州，而分遣将繇凤翔入连云栈，合攻兴元，克之，盖所以制蜀之肩背也。最后山南群盗，纵横其间，而雍、豫、荆、梁，交受其病。《志》曰：汉中入关之道有三，而入蜀中之道有二。所谓入关中之道三者，一曰褒斜道，二曰傥骆道，三曰子午道也。所谓入蜀中之道二者，一曰金牛道，二曰米仓关道也。今繇关中以趣汉中，繇汉中以趣蜀中者，谓之栈道。其北道即古之褒斜，南道即古之金牛。而子午、傥骆以及米仓之道，用之者或鲜矣。

　　褒斜道。南口曰褒，在褒城县北十里；北口曰斜，在凤翔府县西南三十里旧《志》：大散关南至梁州五百里而近，由梁州出褒斜至长安九百三十三里，驿路千二百二十三里。谷长四百七十里，昔秦惠王取蜀之道也《十三州志》：昔蜀王从车数千余，猎于褒谷。秦惠王怪而问之，遗蜀王金一筐。蜀实筐以土，以报秦王。秦王怒，因以灭蜀。汉王就封南郑，张良送至褒中。后汉初平二年，刘焉牧益州，以张鲁为督义司马，使掩杀汉中太守，断绝斜谷阁道。建安二十二年，先主争汉中。曹操出斜谷以临汉中，不克。既还，数言南郑为天狱，中斜谷道为五百里石穴耳，言其深险也。蜀汉建兴五年，武侯将伐魏，使诸军运米，集于斜谷口，治斜谷邸阁。魏延曰：愿假延奇兵五千，直从褒中出，循秦岭而东，当子午谷而北，不出十日可到长安。魏人闻延奄至，必弃城走。比东方合聚，尚二十余日，而公从斜谷来，亦足以达。如此，则一举而咸阳以西可定矣。武侯不用，乃扬声繇斜谷道取。魏使曹真屯谷以拒之。八年，魏曹真欲繇斜谷侵汉。陈群曰：斜谷阻险，转运有钞袭之虞。是也。十二年，武侯作木牛流马，复运米集斜谷口，治邸阁，率大众出斜谷，至，军于渭水南。既而武侯卒，杨仪等整军而还，入谷然后发丧。魏延不受命，引兵先据南谷口，逆击仪等，兵败走死。景曜六年，魏钟会分从斜谷、骆谷、子午谷趣汉中。魏景元五年，司马昭以槛车征邓艾，命钟会进军成都，又遣贾充将兵入斜谷。时钟会谋以蜀叛，欲使姜维将五万人，出斜谷为前驱，不果。晋太元七年，桓冲遣杨亮等攻蜀。亮乘胜进攻涪城。苻坚遣张蚝等驰救，蚝出斜谷，亮遂引还。齐建武二年，魏元英攻梁州，还入斜谷，会天大雨，士卒截竹贮米，执炬火于马上炊之。是时，齐梁州刺史萧懿遣人诱说仇池诸氐，使起兵断英运道及归路。英转战而前，乃还仇池。后魏正始四年，开斜谷旧道，以达梁州。胡氏曰：汉高祖为汉王，从杜南入斜谷杜南，见长安县，张良送至褒中。意此即斜谷旧道。诸葛亮声言繇斜谷取，非杜南旧道也。以事势言之，承平时，自长安入蜀，其取道就平易；南北分争，塞故道而开新路，以依险阻。今魏欲就平易以通梁、益，故复开旧道也据北魏太原王远《石门铭序》，谓此门汉永平中所穿，湮塞久之。至此复开，则所开者即今褒谷中道也。石门，见褒城县。西魏末，宇文泰使崔猷开梁汉旧路。猷因开通车路，凿山湮谷五百余里，至于梁州，亦即褒斜道矣。唐兴元初，以朱Г、李怀光之乱，车驾幸梁州。时李楚琳帅凤翔，帝颇疑之楚琳先是贼杀主帅，叛附朱Г。陆贽曰：今勤王之师，悉在畿内，急宣速告，晷刻是争。商岭则道迂且遥，骆谷复为盗所扼，仅通王命，惟在褒斜。若又阻艰南北，遂将绝，愿厚加抚循。从之。既而浑率诸军自斜谷出，拔武功，屯奉天时李楚琳遣军从拔武功。元和初，刘辟据西川叛，诏高崇文等讨之。崇文出斜谷，李元奕出骆谷，共趣梓州。五代梁乾化初，岐王李茂贞遣将刘知俊等侵蜀，围安远军。蜀将王宗弼救安远，及知俊战于斜谷，败之此斜谷，当即褒谷。斜谷去安远甚远，史以褒斜相通，互言之耳。或曰：盖在斜谷道中也。既而蜀败岐兵于安远，引兵还。蜀将唐道袭先伏兵于斜谷邀击，又败之。自此以后，斜谷道废，多以散关为南北之冲。又《禹贡》梁州贡道曰：逾于沔，入于渭。释之者曰：沔渭之间，有褒、斜二水。褒南通沔，斜北通渭。其间绝水百余里，故言逾言入也。《地志》：褒、斜二水，并出衙岭山见凤翔府县。斜水北至入渭，褒水南至南郑入沔。祝氏云：褒水出太白山，大约褒之流长而斜之流短。《河渠书》：武帝时，人有上书欲通褒斜道及漕事，下御史大夫张汤，汤问之，言抵蜀从故道颜师古曰：故道即今凤县。故道多阪，回远。今穿褒斜道，少阪，近四百里。而褒水通沔，斜水通渭，皆可以行船漕。漕从南阳上沔入褒，褒绝水至斜间百余里，以车转从斜下渭。如此，汉中谷可致。而山东从沔无限，便于底柱之漕，且褒斜材木竹箭之饶，拟于巴蜀。天子以为然。拜汤子为汉中守，发数万人作褒斜道五百余里。道果近便，而水湍石不可漕。然则褒斜之道，《禹贡》发之，而汉始成之，大约宜于陆，不宜于水。今南褒、北斜，两谷高峻，中间褒水所经，曹操所言五百里石穴也。《水经注》：褒水历故栈道下谷，俗谓之千梁无柱。张良送高祖至褒中，说之以烧绝栈道备盗兵，且示项羽无东意。盖栈道秦时已有之。所谓范雎相秦，栈道千里，通于蜀汉者也。汉高烧绝栈道，因别开西路，从故道北出以袭陈仓，而栈道遂废。武帝时复治之。后汉顺帝延光四年即位按延光，安帝年号。顺帝盖即位于延光之四年也，诏益州刺史罢子午道，通褒斜路。盖修栈道也。诸葛武侯与兄瑾书：前赵子龙退军，烧坏赤崖以北阁道，缘谷一百余里。其阁梁一头入山腹，其一头立柱于水中即褒水中。今水大而急，不得安柱。此其穷极不可强也。武侯出师，屡修斜谷邸阁。及卒于五丈原，魏延先退而焚之。其后按旧修路，悉无复水中柱。径涉之人，浮梁震动，无不摇心而眩目矣。季文子曰：自褒城县北褒谷至凤州界，一百五十里，始通斜谷。谷中褒水所经，皆穴山架木而行。《汉中志》：褒斜谷中，宋时有栈阁二千九百八十九间，元时有板阁二千八百九十二间。历代制作，增损不定。前朝因故址修造，约为栈阁二千二百七十五间，统名之曰连云栈。陆贽所云“缘侧径于岭岩，缀危栈于绝壁”者也《褒中志》：洪武二十五年，命普定侯监督军夫，增损历代旧路，开通修建，起自褒城县。计鸡头栈八十五间，有巡司戍守。一名鸡头关。关旁有大小石洞，北桥栈三间，石嘴七盘栈九十二间，今亦曰七盘栈阁。河底七盘下桥栈一十五间。独架桥栈一百四十二间。倚云栈五十一间，今亦曰响林滩栈阁。石佛湾栈八十五间，今亦曰盘云坞栈阁。堡子铺栈六十间。飞石崖栈二百八十间，今曰老君崖桥阁。关王碥栈二百二十间。东云栈九十二间。石碑口栈十间。十二眼栈八十间，今亦曰白石崖栈阁。青桥铺栈三间，今亦曰古碑桥。曲槛桥六十间，今亦曰黄草山栈阁。马桥铺栈十间，今亦曰青桥栈。顺平栈三十四间，今亦曰马道关栈阁。逍遥栈五间，今曰青桥。登空栈八十六间，今曰老君崖阁。三岔铺桥三间，今曰马道南桥。河底栈二十六间，今曰浴马泽栈阁。长亭铺栈三十八间，今曰甜竹碥栈阁。半坡栈五十八间，今曰上天桥。燕子碥栈六十一间，今曰燕子栈。滴水桥百二十一间，今曰火烧碥栈阁。武曲铺栈二间，今曰南桥。马玉栈二十六间，今曰簸箕碥栈阁。虎头关栈三十八间。盘虎栈一百一十五间。青云栈三十六间，今曰葛鱼栈。碧霄栈四十五间。焦崖铺桥四间。黑龙湾栈七十一间，今曰武曲湾栈阁。飞仙关二十三间，今曰武曲关北栈阁。黑龙栈十间，今曰石沟桥。小湾栈二十三间，今曰八里关栈阁。云门栈十二间，今曰武关北桥。登坡栈五十间，今曰新开岭栈。转湾边山崖子栈八十五间，今曰安山湾栈阁。青阳栈十五间，今曰青水栈。共二千二百七十五间也。又《舆程记》：陕西栈道长四百二十里。自凤县北草凉楼驿，为入栈道之始。六十里至凤县，有梁山驿。又六十里至三岔驿。又七十里至松林驿。又南六十里至褒城县之安山驿。又六十里为马道驿。又五十二里至鸡头关。关南八里即褒城县，有开山驿。自县而东五十里为汉中府，自县而南五十里为黄沙驿。至此路始平，又为出栈道之始矣。又四十里而至沔县，有顺政驿。自县而西，又金牛道之始也。自凤县至褒城，皆大山。缘坡岭行，有缺处，以木续之成道，如桥然，所谓栈道也。其间乔木夹道，行者遇夜或宿于岩穴间。出褒城，地始平。

　　傥骆道。南口曰傥，在洋县北三十里；北口曰骆，在西安府县西南百二十里有骆谷关。《九域志》：骆谷关至洋州五百余里。《通典》：汉中至长安，取骆谷路，凡六百五十二里。谷长四百二十里，其中路屈曲八十里，凡八十四盘。汉延熙七年，魏曹爽来侵，诸军入骆谷三百余里，不得前，牛马转运死略尽，引还。费进据三岭以截爽三岭：一曰沉岭，在县；一曰衙岭，见县；一曰分水岭，见武功县。胡氏曰：自骆谷出扶风，间以中南山，其间有三岭也。一云骆谷有三岭关，爽失亡甚众。二十年，姜维引兵出骆谷，至沉岭，魏邓艾拒却之。景曜六年，魏钟会分兵从骆谷趣汉中。晋永和五年，梁洲刺史司马勋出骆谷，破赵长城戍，壁于悬钩俱见县。义熙六年，桓玄余党桓石绥等，自卢循入寇，起兵洛口亦作骆口，袭据西城见兴安州。唐武德七年，开骆谷道，通梁州。兴元初，德宗繇骆谷幸兴元，李怀光遣将孟保等据南山，邀车驾。保等不欲行，至，复帅众而东，纵兵散掠。繇是百官从行者，皆得入骆谷。自是关中多故，朝廷每由骆谷而南，以其道近且便也。元和初，高崇文讨刘辟于西川，分遣李元奕出骆谷。广明初，黄巢入关，僖宗亦趣骆谷，幸兴元。宋白曰：自兴元东北至长安，取骆谷路，不过六百五十二里。是往来之道，莫便于骆谷也。而五季以来，骆谷渐成荒塞，何欤？《水经注》：汉水经倘城南，与洛谷水合，水北出洛谷，谷北通长安，其水南流注于汉水。

　　子午道。南口曰午，在洋县东百六十里；北口曰子，在西安府南百里有子午关，见长安县。《通典》：汉中入长安，取子午谷路，凡八百四十一里。谷长六百六十里。或曰即古蚀中也蚀，音力。项羽封沛公为汉王，都南郑。汉王之国，从杜南入蚀中，去辄烧绝栈道。盖即此。汉元始五年，王莽通子午道，从杜陵直绝南山，径汉中。后汉顺帝初，诏罢子午道，通褒斜路。蜀汉建兴六年，魏延愿假奇兵五千，当子午而北。八年，魏曹真请繇斜谷伐汉。诸将或繇子午谷，或繇武都入，皆不能达。景曜六年，魏钟会分兵由子午谷入汉中。晋永和十年，桓温伐秦，遣梁州刺史司马勋出子午谷，向长安。齐永明十一年，后魏主宏南寇，遣其将拓跋分道出子午谷。颜师古曰：旧子午道在金州安康县界子，北方也。午，南方也。道通南北，因名子午。安康与长安地界，南北相对，故颜氏谓旧道出于此。萧梁时，将军王神念以缘山避水桥梁百数，多有毁坏，乃别开乾路，即今道也。西魏大统末，宇文泰遣达奚武将兵取汉中，别将王雄出子午谷攻上津上津，今湖广属县。或以为据此则仍是旧道。盖从洋县分道而东，安康今之汉阴，与洋县本相近也。唐天宝中，涪州贡生荔枝，取西乡驿入子午谷，不三日至长安。五代汉初，晋昌帅晋昌，即今西安府赵匡赞附于蜀。蜀遣将李廷出子午谷应援。匡赞旋变计归朝。廷将至长安，欲归，汉将王景崇邀败之于子午谷。宋嘉定十三年，四川宣抚司安丙遣诸将分道出师，兴元将陈立出大散关，统制田冒出子午谷，寻引却。《志》云：子午水出子午谷中，亦南流，注于汉。《华阳记》：子午、骆谷、褒谷并为汉中北道之险，而骆谷尤近。故唐世长安有事，每从此幸兴元。至于从来用兵，其三道并出者，钟会而外，不多见也。《洋州志》：州之要地有三，置关有八。要地者，褒谷、骆谷、子午谷也；八关者，白椒、水桐、碓水、岭、三岭、重阳、华阳并青锉寨为八也。三岭关在骆谷中，即蜀费邀击曹爽处。宋又于谷口置石佛堡，子午谷口置阳岭寨，西城县置渭门、分水等寨，皆称备御要地。而近时所重，惟在褒斜。

　　金牛道。自沔县而西南至四川剑州属保宁府之大剑关口，皆谓之金牛道，即秦惠王入蜀之路也《华阳国志》：秦惠王欲伐蜀，患山道险厄，乃作五石牛，言能粪金以绐蜀。蜀王负力而贪，令五丁开道引之。秦因使张仪、司马错随而灭之，因谓之金牛道，亦曰石牛道。考《十三州志》《水经注》《舆地广记》，皆祖是说。夫金牛之名，传讹已久。薛有云：梁州旧禹迹，谬以五丁传。谅矣。自秦以后，繇汉中至蜀者，必取途于此，所谓蜀之喉嗌也。钟会下关城，趣剑阁，即是道也。历南北战争，以迄金、元角逐，蜀中有难，则金牛数百里间皆为战场。明初，太祖命傅友德伐明升，谕之曰：蜀人闻我西伐，必北阻金牛。宜出其意外，直捣阶、文。盖金牛入蜀之正道，阴平入蜀之间道，间道必自阶、文，而正道则在汉中也今自褒城县至朝天岭，共四百四十里。《舆程记》：自褒城西南九十里而至沔县。又六十里为青阳驿。又四十里为金牛驿。其相近者有五丁峡，亦曰金牛峡。又七十里为宁羌州。州北十里有柏林驿，州南四十里为黄霸驿。驿南有七盘关，为川陕分界处。又六十里为神宣驿。又七十里至朝天岭，岭有朝天驿，计程共四百四十里也。又南至广元县六十里。繇金牛而南至朝天岭，岭地最高。繇岭而西，则自剑阁趣绵汉以达于成都。繇岭而南，则自保宁趣潼川以达于成都记云，自朝天岭西南至剑门一百六十五里，自剑阁至成都六百三十里，自朝天岭至保宁三百六十里，自保宁至成都六百九十里。保宁迂而剑阁捷，故剑阁最为冲要。

　　米仓道。自南郑而南，循山领达于四川保宁府之巴州，为米仓道。后汉建安二十年，曹操击张鲁。鲁闻阳平已陷，乃奔南山，入巴中。贾耽曰：兴元之南，有道通于巴州，路皆险峻，中间有米仓山在南郑西南百四十里。又有孤云山，行者必三日始达于岭，所谓“孤云两角，去天一握”也孤云两角，或谓二山名，或云孤云山有两峰对峙耳。米仓南临中巴巴州在三巴之中，谓之中巴，北瞰兴元，实为孔道。是时张守汉中，亦繇此入巴中，进军宕渠之蒙荡石见四川渠县之八山，为张飞所败而还。自是繇汉中入三巴者，恒取道于此。五代梁乾化元年，岐王李茂贞遣刘知俊侵蜀，围王宗侃于安远。遣使求救于蜀主，自中巴间行至泥溪泥溪，见四川昭化县。宋开禧二年，吴曦叛，引金人入凤州。兴元帅程松亟趣米仓山，繇中巴遁入阆州，复顺流趣重庆。绍定四年，蒙古入洋州，分遣其将莫哥自洋州趣米仓。盖自兴元达巴州，不过五百里。达巴州，则垫江以北垫江，见四川合州，尽皆震动，而阆中危难，在肘腋间矣《通典》：自洋州东南至通州七百三十九里。通州，今四川夔州府之达州。盖入蜀非一路也。夫汉中，关川陕之安危，立国于南北者所必争也，而地利可不知哉！

　　南郑县附郭。周时为褒国地。及周衰，郑桓公殁于犬戎，其民南奔居此，因曰南郑。秦厉共公二十六年，城南郑。躁公二年，南郑反。惠公二年伐蜀，取南郑，秦厉公城之。沛公封汉中，初都此，后为南郑县。东汉始为郡治，后州郡皆治焉。今编户五里。

　　○汉中城在府城东北二里。相传即秦厉公所筑。《秦纪》：厉共公二年，蜀人来赂。躁公二年，南郑反。盖本蜀地，厉公时属秦，后复叛入于蜀也。《水经注》：南郑故褒之附庸。周显王世，蜀有褒汉之地。至六国，楚人兼之。怀王衰弱，秦略取焉。周赧王二年，秦惠王置汉中郡，因水而名。汉王都南郑，其大城周四十里。城内有小城，南凭、北结、环雉、金墉、漆井，皆汉所修筑，地沃川险。晋咸康中，梁州刺史司马勋断小城东面三分之一，以为南郑县治。自宋、齐、魏，咸相仍焉。又南有汉阴城，相传吕后所居。《胜览》：隋大业中，徙郡于故城西南，临汉水。即今郡治也。一云，今城宋嘉定十二年所置。明正德五年，以砖石，万历以后增修。天启元年，拓城东北角百余丈。今城周九里有奇，门四。

　　白云城在府东北。西魏时置县，隋大业初废。唐武德三年，复置白云县。九年，废入成固县。《寰宇记》云：南郑城，西魏改为光义县，隋复旧。未知所据。○曹操城，在府北十七里。《志》云：蜀先主取汉中，操驰救，军遮要以临汉中。即此城也。

　　下桃城在府东。南北朝时戍守处。宋元嘉十一年，氐王杨难当据汉中。梁州刺史萧思话遣将萧承之等拔黄金戍。难当将赵温弃梁州城，退保小城。其党薛健等亦退保下桃城。继而复攻围黄金戍，不能拔，因烧营走，据大桃。承之等追击之，至南城。《志》云：南郑有下桃城。又有大桃城，近褒中。黄金戍，见洋县。

　　○汉山在府南二十里。四峰八面，北距汉水，南接巴山。山顶有池，冬夏不竭，名曰天池。池水流入于沔。又龙冈山，在府西十里。《华阳国志》：龙冈北临汉水，南带廉津。是也。

　　立石山府西南三十里。其山东连青锉，西接金华。《志》云：青锉山，在府西南五十里。山多杉桧，顶有一石如锉。金华山，在府南七十里，巍峰环绕，旁有数泉，合为一池。○黄牛山，在府西南五十里。山下为黄牛川。《十道记》：此川有再熟之稻，土人重之。又旱山，在府西南六十五里。山高耸，云起即雨，旱岁人以为望，因名。一名山。其南又有一峰特出，为玉京山。

　　七峰山府北五十里。峰峦峭拔，其数有七，因名。又天台山，在府西北七十里，顶平如台，郡治坐其冈脉。有飞泉数百尺，汇为深洲，号佛子潭。

　　巴岭山在府西南一百九里，亦曰大巴山。其山延绵深广，中包孤云、两角、米仓诸山，南接四川巴州之小巴山。亦见四川巴州。○笼盖山，在府西南八十里。《志》云：山之南麓与巴山相接，老渚河源出于此。

　　米仓山在府西南百四十里。牟子才云：汉中前瞰米仓。是也。又孤云山，在米仓西。《志》云：山在褒城县南百二十里，亦曰两角山，皆南达巴中之道也。见前米仓道。

　　梁州山府东南百八十里。其西与孤云、两角山相接。大山四围，中三十里甚平旷。相传为古梁州治。○仙台山，在府南百九十里。上有古城三面。其山高耸不可登。一名玉女山。

　　赤崖在府城西北。亦曰赤岸。武侯屯汉中，置赤岸库以储军资。又与兄瑾书曰：前赵子龙退军，烧坏赤崖以北阁道。又云：顷大水暴出，赤崖以南，桥阁悉坏。时赵子龙与邓伯苗，一戍赤崖屯田，一戍赤崖口，但得缘崖与伯苗相闻而已。即此也。建兴十二年，武侯卒于五丈原。杨仪等整军入谷。司马懿追至赤岸，不及而还。○武乡谷，在城北门内。《志》云：蜀汉封丞相亮为武卿侯，盖邑于此。《梁州记》：武卿谷，在南郑县东北三十里。《十道志》云在县南。

　　○汉江在府城南三里。《志》云：汉水出沔县れ冢山。亦曰漾水，东南流，合沔水。其沔水出略阳县东狼谷中，即れ冢之别源也。亦曰沮水，以初出沮洳然，故名。南流经褒城县南，又东南至南郑而合漾水。详大川汉水及川渎异同。

　　廉水在府城西南四里。《梁州记》：水出大巴山北密谷中，流经南郑县西龙冈山下，又北至褒城县境，入于汉。今府南十五里，有杨村堰，又南五里为鹿头堰，又南五里为石梯堰，俱引廉水以溉田。○老渚河，在府城南，源出笼盖山，东北流，注于汉。

　　褒水在府西北三十七里。自凤县历褒城县流入界，入于汉水。今府西十里有沙堰，西北十五里有羊头堰，又西北十里有广通堰，皆引褒水以溉田。

　　涔水在府南。《水经注》：源出旱山，东北流，至城固县境，入于汉水。亦谓之黄水。今城南二十里，有老溪堰，又南十里有红花堰，俱引涔水而成。

　　○青石关在府南九十里。宋置。今有巡司戍守。

　　厄水戍在府境。晋建兴初，梁州贼杨虎击刺史张光，屯于厄水。盖其地临水为险云。

　　褒城县府西北四十五里。北至凤县三百十里。古褒国，周幽王得褒姒于此。秦为褒县。汉曰褒中，以地在褒谷中也。魏、晋因之。晋义熙中，改为苞中县。宋省。后魏永平初，于此置褒中郡及县。梁大同初，郡废。隋初，曰褒内县。开皇九年，改为褒城。义宁三年，复曰褒中。唐贞观三年，又改为褒城县。今县城周三里，编户二里。

　　○苞中城在今县南。汉曰褒中。后汉永昌四年，滇零羌寇褒中，汉中太守郑勤移屯于褒中，是也。晋义熙中，改曰苞中。沈约曰：谯纵灭梁州，还治汉中之苞中县。县在南郑西南，亦谓之南城。宋初因之。元嘉十年，仇池氐杨难当南寇，刺史甄法护为所攻，南城失守。明年，刺史萧思话遣萧承之追击难当将赵温，至南城。寻又遣行参军王灵济出洋川，攻难当将赵英于南城，拔之。以南城焚毁，不可复固，乃移治南郑，是也。后魏永平初，复置褒中县于此。隋、唐为褒城县治。《志》云：旧褒城治县南十里打钟村。宋嘉泰中，徙治于山河堰东南五里，后又移今治。又有古褒国城，在今县东三里骆驼坪，中有褒姒井。

　　万石城在县东南。《水经注》：汉水东径万石城下。城在高原上。原高十余丈，四面临卑，形若覆瓮。水南遏水为阻，西北并带汉水。其城宿是流杂聚居，故世亦谓之流杂城，盖晋宋间筑。又三交城，在县东北。《水经注》：褒水东南径三交城。城在三水之会，一水北出长安，一水西北出仇池，一水东北出太白山，是城取名焉。

　　武乡城在县西十七里。后魏延昌初，置武乡县，属褒中郡。后周废。又县西南有廉水城，亦后魏延昌中置，县属褒中郡。梁大同中，废。宋绍兴四年，亦置廉水县，属兴元府。嘉定中，废。《一统志》：宋置廉水县，在今府南五十里。

　　○连城山县北六里。山有十二堡相连属，因名。中有池，广二亩。相传汉王所凿，亦名汉王山。又东北五里为同鼎山，以汉王、鸡翁与此山鼎峙而名。○鸡翁山，在县东北二十里。《志》云：山有石峰临黑龙江，突起如鸡冠状。

　　箕山县北十五里。山有秦王猎池及丙穴。道人谷，或云箕山之谷，亦谓之箕谷。谷口有石如门，曰石门，广二步，深八步，高一丈，相传蜀五丁所凿。汉高通之，以避子午之厄，为汉中入蜀之险蔽。左思《蜀都赋》云“阻以石门”者也。《水经注》：褒水又东南得丙水，水上承丙穴，出嘉鱼。左思称“嘉鱼出于丙穴，良木攒于褒谷”者也。褒水又东历小石门，门穿山通道，六丈有余。汉永平中，司隶校尉犍为杨厥所开也。○牛头山，在县西北二十五里，以形似名。其上云覆如笠，即雨。亦名戴笠山。下有灵液泉。

　　中梁山在县南三十里。以其镇梁州之中，故名。山有泉，注鹤腾崖下，曰鹤腾泉。《南郑志》：鹤腾山，在南郑县西南四十里。盖与此山相接也。鹤腾崖之水，北注于沔水。

　　黄草山县北四十里，有黄草坪，即连云栈诸山也。青桥驿设焉。又马道山，在县北九十里。马道水出焉，注于褒水。又有马道驿。旧有桥曰樊桥，相传樊哙所创云。详见前褒斜道。○四州山，在县北百三十里。山高耸，登其顶，望见古褒、沔、洋、凤四州，因名。

　　褒谷县东北十里。出连云栈，直抵斜谷之道也。亦谓之南谷，所谓南口曰褒也。蜀汉建兴十二年，魏延先据南谷口，杨仪等奉武侯之丧还。延逆击仪，延军皆散，遂走死。○七盘岭，在县北十三里。自北南上，盘回七转，繇此入连云栈。详见前褒斜道。

　　○沔水在县南四里。自宁羌州流入境，又东南入南郑县界。○华阳水，在县西二十五里。源出牛头山，南流入沔水。今县西南七十里有铁炉堰，引华阳水溉田处也。又有章溪水，出南郑县境仙台山，亦北流入汉水。今县西南九十里有龙河堰，即章溪引流处。

　　褒水在县城东。自凤县流入境，一名黑龙江，又名紫金水。《水经注》：褒水西北出衙岭山，东南径大石门，历故栈道下谷，又东南径三交城，又东南得丙穴水，又东南历小石门，又南经褒县故城，东南流入汉。《胜览》云：褒水出太白山，流经凤县南，出褒谷，入汉江。按《水经注》所云，大石门者当即斜谷之口，而小石门在箕山，近褒谷口，所谓褒水历大小石门者也。又马道河，在县北九十里。南入褒水，源出马道山，因名。

　　廉水在县南三十里。自南郑县流入境，经中梁山下，入于汉水。《志》云：县南八十里有流珠堰，引水六十四里，分水门七，导余波入之，以溉境内之田。又县西南百二十里有龙潭堰，引流而东，分为马湖堰、野鸡堰、马岭堰，以溉田。皆廉水所注也。

　　让水在县西南三十里。一名逊水。《志》云：逊水承廉水下流，溉田之余，东南流至古廉水城侧。范柏年谓宋明帝：臣乡有廉泉、让水。是也。朱梁乾化元年，李茂贞围蜀安远军，蜀将王宗钅岁等驰救，壁于廉、让之间。即此。安远军，见沔县。

　　沙水在县北。源出县西北七十里之云雾山，东北流，入于褒水。又青桥水，在青桥驿北，亦西南流，入于褒水。○石沟水，在县北百五十里，历武曲栈阁旁，至武冈驿栈而东注于褒水。又葛鱼潭，在县北百十里。今有葛鱼栈阁，下流亦入褒水。

　　山河堰在今县南二里。横截黑龙江，起自汉相国萧何，而曹参成之。宋绍兴二十二年，利州东路帅臣杨庚奏称，褒斜谷口，旧有六堰，灌溉民田。靖康之乱，民力不能修葺。夏月，暴水冲坏堰身，请设法修治。乾道四年，宣抚使王炎言，山河堰，世传汉萧曹所作。嘉中，提举史照上堰法，获降敕书，刻石堰上。中兴以来，堰事荒废。今委知兴元府吴拱修复，尽修六堰，浚大小渠六十有五，凡溉南郑、褒城田二十三万三千亩有奇，赐诏奖谕，是也。今城东南六里曰金华堰，金华上游曰高堰，下流曰舞珠堰、大小斜堰，县南五里为第三堰，皆引褒水之流。即六堰旧址矣。

　　○鸡头关县北八里。关口有大石，状如鸡头。自此入连云栈，最为险峻。近代贼犯汉中，官军断栈道，守鸡头关，贼不得前。《志》云：县北十里有鸡头关巡司。○汉阳关，在县西北二十里。刘昭曰：褒谷西北有阳平关，诸家因之。杜佑曰：汉置阳平关于此。又县西有甘泉关，杜佑云在牛头山北，隋置。

　　虎头关县北二百里。今为虎头关栈。其北为飞仙关。今为武曲关栈。皆自褒谷达凤县之路，详见前。

　　黄沙戍县南五十里。《水经注》：汉水南有五丈溪，溪水侧有黄沙屯。蜀汉建兴九年，丞相亮围祁山。十年，劝农于黄沙，作木牛流马，即此地也。今为黄沙驿。栈道至此，始出险就平。

　　马盘寨在县西北。唐天复二年，王建将王宗播攻兴元，取金牛、黑水、西县、褒城四寨。又攻马盘寨，克之。即此。○青桥驿，在县北五十里。又北四十里为马道驿。《志》云：县南二十五里小柏乡有褒城驿故址。

　　城固县府东七十里。东南至洋县六十里。汉县，属汉中郡。后皆因之。唐初曰唐固。贞观二年，复曰城固。宝应初，奴剌党项寇城固，即此。今县城周七里，编户十里。

</div>
    <div class="pagination">
<a href="读史方舆纪要_page227.html">上一页</a><span>...</span><a href="读史方舆纪要_page223.html">223</a><a href="读史方舆纪要_page224.html">224</a><a href="读史方舆纪要_page225.html">225</a><a href="读史方舆纪要_page226.html">226</a><a href="读史方舆纪要_page227.html">227</a><span class="current-page">228</span><a href="读史方舆纪要_page229.html">229</a><a href="读史方舆纪要_page230.html">230</a><a href="读史方舆纪要_page231.html">231</a><a href="读史方舆纪要_page232.html">232</a><a href="读史方舆纪要_page233.html">233</a><span>...</span><a href="读史方舆纪要_page229.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
