<!DOCTYPE html>
<html>
<head>
    <meta charset="UTF-8">
    <title>钦定皇舆西域图志 - 第 104 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定皇舆西域图志 - 第 104 页/共 111 页</h1>
    <div class="content">　　羽毛鳞介之属
　　金石珍宝之属




　　钦定皇舆西域图志卷四十三目録
　　钦定四库全书
　　钦定皇舆西域图志卷四十三
　　土产
　　准噶尔部
　　百糓草木之属
　　五糓之属有黍名哈喇塔兰有高梁名珠古里有糜名哈喇塔拉有大麦名阿尔拜有小麦名察罕塔兰有小豆名布尔察克青稞名同间有稻米不甚粘名图鲁尔噶有麻名鄂罗逊谓之勾菜谓之诺衮野韮谓之库玛郭尔葱之根大而穗青高者有二尺其名曰松吉结有小蒜其根甚小苗高三四寸许其名曰达尔吉尔蒜名萨尔玛苏克野蒜名萨喇纳高尺余色青独茎顶结小花色深黄其根有黄白二种食之味淡可以作羮木之有果者名阿里玛有松名哈喇黙敦有柏名哈尔垓有桃名沙布多里有李名扎纳斯达有蒲萄名乌珠木美者可酿酒木之似枸杞而实正黄者曰齐齐尔噶纳亦可食木之无果者有榆名额棱黙敦有桑名珠珠玛有栁名布尔噶苏有杨名乌里雅苏叶不甚垂其榦可屈为肉槽剡为舟楫有树名胡逊形如桦其方苞可为木椀其油可以然灯又有树曰察尔察形似山茶取其叶可以供饮彼中以之代茶荈其根上旁出之苞可取以为木椀其草之名则识之者罕有乌兰竒竒克者草本高三五尺不等叶形尖细有微毛花五瓣圆寸许色有深红浅红二种以四月开七月落有沙拉竒竒克者三种一如内地之虞美人一如金莲花一如小黄菊花有察罕竒竒克者花五瓣色白叶小而圆本可高尺余有库克竒竒克者色緑花状如梅有哈喇库克竒竒克者色深碧有数种或似野菊或似翠翘有曰哈特者高三四尺叶小圆而头岐花五瓣小如豆其色白结小实如枸杞色红黒其味酸阿魏名星恭出天山麓根株独立枝叶如盖臭气逼人生取其汁熬膏有羊刺草上生刺蜜味甚甘美
　　︹山海经北山经︺潘侯之山其上多松柏其下多榛楛　敦薨之山其上多椶柟其下多茈草　北岳之山多枳棘刚木　北单之山多葱韭
　　︹汉书西域传︺乌孙多松樠
　　︹唐书回鹘传︺坚昆国稼有禾粟大小麦青稞步硙以为面糜穄以三月种九月获以饭以酿酒而无果蔬木松桦榆栁蒲松高者仰射不能及颠而桦尤多︹西域传︺笯赤建国地沃宜稼多蒲萄︹五代史四裔传︺回鹘其地宜白麦青防麦黄麻葱韭胡荽
　　按准部不乏泉甘土肥性宜生植之地是以百糓园蔬之属几于无物不有惜其逐水草事畜牧未能物土之宜而布其利耳今乌鲁木齐伊犂诸处耕屯日辟种艺日饶可知天施地生之故不限方隅而曩者准疆风物固地有遗利者欤
　　羽毛鳞介之属
　　鸟之属有鹤名岑有鹰名哈尔察该有鹞名豁尔有雕名布尔古特有鴈名喀伦有鹭名浑间亦有孔雀名托古斯其小者则燕名哈拉岱雀名博克硕尔噶鸦名克哷鹊名沙札该鸡名塔竒雅雉名郭尔郭特味肥而鲜鸭名逊有鸟焉形如雉色黒尾白班赤睛黄缬名鷟鸑尔其兽则有虎名巴尔有豹名伊尔毕斯有犀名萨尔鲁克有熊名哈喇古啰苏有牛名乌克尔有兕名布拉古啰苏多鹿麞鹿名布古麞名库徳里及马名摩林驘名罗萨驴名额尔集根骆驼名特们之属有羚羊名布空盘羊名乌呼勒拉山羊名伊满盘羊之形甚肥硕山羊之皮甚坚靭可为弓把猪名噶海蹄多白狗名诺海形絶小免名洮赉狐名乌尼狼名绰诺大者毛长三四寸猫名蜜大者重二三十觔獭名塔尔巴噶毛色青伊犂产者佳有田鼠名呼鲁郭纳貂鼠名布拉罕灰鼠名克哷穆银鼠名乌音猿名萨尔玛沁鱼之种类与中土异其无鳞者谓之竒勒必长丈余者谓之图鲁俱出额尔齐斯郭勒长一二尺有通骨嘴甚长而无刺者名曰易里木长二三尺腹甚扁而濶多腴者名曰纳和又有呼尔布百竒里两种俱大鱼之类也蛇名谟该多生水中有浑身金防者名哈毕尔噶和罗垓蟆名谟勒克衣蛤名哈卜济噶苏及蟆蛤之属不以供馔鼈名雅苏台谟勒克伊名拉克谟勒克伊有七八种其最贵者大如拳色如金甲如锯爪如钩能縁木
　　御制鷟鸑尔诗【有序癸未】
　　尚书阿桂还自伊犂以所获鷟鸑尔鸟进色正黝尾中散白防如雪糁赤睛黄匡翎戢戢骈半雉扇然询其名既无义可索或请按鸟谱近似者当之予曰否否昔夏后羽毛作贡厪中土职方恒产厥后吉光生翠又不越岭表炎洲而止且名率侈艳弗深考乃者新域既屯既城绥逺所征繄志实是赖则思曩者剡笴之雄风纪今时鸣岐之雅则不其韪乎爰仍其名命郎世宁为之图而系以诗
　　鷟鸑尔何出伊犂沙水浔戍还因致此鸟谱絶难寻项背如鹠雉间闗学戴鵀白斑黒尾防黄晕赤睛深忽得羾京阙能无忆故林聊将纪殊域非是宝珍禽
　　御制俊鹘骢歌【戊寅】
　　乌良海献胡青骢天闲牧养经再冬本是俊骨易调习今来备驾秋围中左旋右抽尽如意发小殪大皆从容一驰叠获鹿曰两再驰更毙狐之封千二百骑所共覩无此此辈惟面从致力可息佳名赐亦不啻力徳并同︹山海经北山经︺潘侯之山有兽焉其状如牛而四节生毛名曰旄牛　大咸之山有蛇其毛如彘豪其音如鼓柝　敦薨之水其中多赤鲑其兽多兕旄牛其鸟多鸤鸠　少咸之山有兽焉其状如牛而赤身人面马足名曰窫窳其音如婴儿是食人敦水多防防之鱼食之杀人　怀泽之水其中
　　多防鱼其状如鲤而鸡足食之已疣有兽焉其状如犬而人面善投见人则笑其名山其行如风见则天下大风　诸怀之水多鮨鱼鱼身而犬首其音如婴儿食之已狂　嚣水有蛇一首两身名曰肥遗　熊差之山多马　北鲜之山多马　隄山多马有兽焉其状如豹而文首名曰狕　隄水中多龙龟
　　按山海经所载羽毛鳞介诸属率多竒诞以今证古核实为难存之以见流传之旧文人或诡华词非身履目睹其误于纪载之沿讹者不少耳
　　︹汉书西域传︺乌孙国多马富人至四五千匹︹后汉书西域传︺蒲类国有牛马骆驼羊畜出好马︹唐书突厥传︺始虏未叛呜鵽羣飞入塞吏曰所谓突厥雀者南飞胡必至︹回鹘传︺畜多大足羊　坚昆国畜马至壮大以善鬭者为头马其兽有野马骨咄黄羊羱羝鹿黒尾者似麞尾大而黒鱼有蔑者长七八尺莫痕者无骨口出颐下鸟雁鹜乌鹊鹰隼︹西域传︺石国多良马
　　︹五代史四裔传︺回鹘出犛牛緑野马独峰驼白貂鼠羚羊角罽防騊駼之革
　　︹裴矩西域图记︺其马骝马乌马多赤耳黄马赤马多黒耳惟耳色别自余毛色与常马不异
　　金石珍宝之属
　　金名阿勒坦银名孟固铜名化斯铁名特穆尔锡名图固勒噶铅名和尔郭勒津五金之中多铜铁锡铅少黄金白银其铁最良产硫黄名库尔及硝名察罕硕垒盐名达布苏有赤白二种大者如枕坚者如石石名赤堆沙碛之中多产五色石子大者如拳小者如梧子光莹可爱玉名哈斯色多青碧不如和阗逺甚其余珍竒之物亦罕闻焉
　　︹山海经北山经︺潘侯之山其阳多玉其隂多铁大咸之山其下多玉　少咸之山多青碧　浑夕之山多铜玉
　　︹北史西域传︺悦般国南界有大山山傍石皆燋镕流地数十里乃凝坚人取以为药即石硫黄也
　　︹唐书回鹘传︺坚昆国有金铁锡每雨俗必得铁号迦沙为兵絶犀利︹西域传︺石国生瑟瑟
　　︹文献通考︺回纥出玉碙砂金钢钻红盐
　　按古称悦般国产石硫黄回纥出碙砂考字书无碙字疑即砂砂本出北庭山中亦名北庭砂本草又云石硫黄一名黄砂︹隋西域图记︺亦云白山出碙砂则所谓碙砂者或即今硫黄未可知也至如史传所载金玉瑟瑟之属今之准部不少概见惟多产铁锡则古今地理衰旺有不可一概论者
　　回部
　　百谷草木之属
　　回部土地肥瘠不一五谷之种大抵稻米为少名固伦特余如黍名塔哩克稷名克资勒库纳克高粱名图布喇巴什库纳克麦名布赫岱青稞名阿尔帕无所不有豆有豌豆名阿克普尔察克扁豆名罗布雅小豆名纳呼图菉豆名玛实麻名琨珠特有黒白黄三种名喀衮西名塔尔布斯大者重四五十觔甜名塔特里克喀衮小而脆茄名帕廷干瓠名阿实喀巴克红萝卜名则尔达克白萝卜名察木古尔菜名格咱克有野葱名辟雅资黄芽韮名库尔徳秦椒名塔里玛穆尔鲁楚胡椒名木尔楚姜名赞济必勒树之有果者石榴名阿纳尔苹果名阿勒玛木名必喜梨名那什巴第樱桃名哲讷斯台杏名额鲁克柿名阿拉瓦莫济特核桃名扬阿克李子名爱纳鲁蒲萄长者名萨伊必圆者名裕租木别有緑色者味倍甘无核截条栽地而生布哈尔部种也名竒石蜜食桃名密萨沙布托里枣名竒兰其桑椹实大而味厚名裕珠玛可佐粮储无子者名沙图特无果之树则榆名喀喇雅阿特槐名图呼玛克栁名喀拉萨斡特大叶杨名喀喇特哷克有小叶杨枝附榦直上不旁出最坚靭名之曰苏斡巴达尔塔喇克松名喀楚喇柏名喀尔该桐名图呼喇克花草之形似内地者如玫瑰名古里苏鲁克吉祥草名讷尔格斯小鸡冠名塔吉和喇斯大蜀葵名拉列古勒千日红名古里雅苏曼鳯仙名赫纳向日葵名阿卜塔卜帕喇斯狗尾花名喀摩楚古勒有草焉沿地蔓为藤花红白子细而扁圆可煑食亦可饲马其名曰叶斯穆克有草实如茧中丝如细纑名为克颇斯国人取织以为布
　　御制竒石蜜食【癸未】
　　回语緑蒲萄之名也凡蒲萄皆有子此独无子截条植地而生回中古亦无此种云数百年前自布哈尔始得之布哈尔去叶尔羌西又数千里前年命取根移植禁苑今成活结实诗以纪事
　　服食明垂贡旅獒苑中初熟緑蒲萄昔同目宿原有子【中国蒲萄相传种来自西域然皆有子者】此便离支宁比高【魏文帝诏南方龙眼荔枝寜比西国蒲萄石蜜石蜜之音颇近回语岂当时亦曽见此耶】广志徒传三种色【广志云蒲萄有黄白黒三种】燕歌休诩一杯豪竒石【读作平声】蜜食宾方物慎徳那辞干惕劳
　　枝叶蝉封献者同碧琉璃颗独中空采条移植上林茂结实颁餐造物功欲笑酦醅歌太白直疑崖蜜咏坡翁本来无子根何托鸡卵谁先辨岂穷
　　御制阿克苏桑椹熟因成八韵咏事【甲申】
　　嫩条阿克苏【读如素音】初移结实仍当夏五时食黮殊方还献黮曰栀尔雅讵为栀只传乌白原恒有讶见丹红实出竒诡异寜同尺以计【神异经东方有桑椹长三尺五寸】硕魁真比寸犹欺迎眸磊落诚轩意可口甘芳孰朶颐鲜进
　　凤闱欣逺奠熟颁鹭序沐恩滋衔残漫拟樱桃诮解热奚劳甘蔗随分赐莫将容易看洸洸曽用济王师【我师平回部时所过桑椹丰穟廿美逺逾腹地营中恒佐军食士卒采摘风戾兼足资糗糒之储至今传为盛事】︹山海经西山经︺崇吾之山有木焉圆叶而白柎赤华而黒理其实如枳　不周之山爰有嘉果其实如桃其叶如枣黄华而赤柎　峚山其上多丹木圆叶而赤茎黄花而赤实　槐隂之山其阳多丹粟其隂多榣木　昆仑之邱有木焉其状如棠黄花赤实其味如李而无核名曰沙棠有草焉名曰薲草其状如葵其味如葱　符惕之山其上多防柟
　　︹水经注︺西河旧事葱岭其山高大上生葱故曰葱岭　墨山国多葭苇柽栁胡桐白草
　　︹汉书西域传︺鄯善地沙卤仰谷旁国多葭苇柽栁胡桐白草　且末有蒲萄诸果　难兠种五糓蒲萄诸果　渠梨种五糓与中国同时熟
　　︹后汉书西域传︺西夜生白草有毒
　　︹北史西域传︺于阗土宜五糓桑麻　高昌谷麦一嵗再熟多五果又饶漆有草名羊刺其上生蜜而味甚佳多蒲萄酒　焉耆糓有稻粟菽麦有蒲苇兹出安息香　疏勒土多稻粟菽麦朱居
　　国有麦多林果
　　︹唐书西域传︺高昌土沃麦禾皆再熟有草名白叠撷花可织为布　焉耆土宜黍蒲萄　兹土宜麻麦秔稻蒲萄
　　︹宋史外国传︺兹有米麦果
　　︹王延徳高昌行纪︺伊州生胡桐树经雨即生胡桐律地产五糓惟无荞麦多美草不生花
　　︹明史西域传︺栁城四面皆田园流水环绕树木隂翳土宜穄麦豆麻有桃李枣胡芦之属而蒲萄最多小而甘无核名锁子蒲萄　于阗桑麻黍禾宛然中土
　　按回部五糓中稻米絶少而史传所载焉耆疏勒之属则称其多稻似不相合抑有其种者不尽布其利欤更以回部旁国推之北史载漕国多稻米唐书载中天竺稻嵗四熟摩掲陀有异稻巨粒悉立糓宜秔稻越底延多稻米文献通考载乌苌丰稻麦可知外域不絶秔稻之种或举其仅见者书之至其常产则黍稷粟高粱之属为厥土之宜矣明史载锁子蒲萄甘小无核即今之竒石蜜食回部于数百年前传布哈尔种在明代固当有之耳
　　羽毛鳞介之属
　　回部之鸟雕名布尔古特海青名喀尔察海免鹘名伊特勒古鹰名鹘斯寒雅名塔哈纳克雁名噶斯多鹳而少鹤鹳名哈尔噶鹤名珲水鹁鸪亦巢于木名克克库克鹦鹉曰沙图提雉名克尔果尔班鸠之羽五色陆离名帕哈达克鹊之大者几如雁名萨克则干燕名哈尔鲁阿特雀名阿克库彻喀彻俱巢于室及滨水之岸他如画眉名布勒布勒百灵名托尔海倒挂名伊资哈克鷃鹑名伯徳讷鸽名喀布特尔鸡名图赫依皆木栖鸭名鹗尔徳克鹅名阿克阿斯水禽则防防名阿克乌喀尔鹭名乌喀尔水鸦名喀尔噶其兽则熊名爱伊克虎名约勒巴尔斯豹名伊勒必斯犛牛名喀拉犀名叶克沙赫马名阿特驘名喀齐尔驴名额伊沙克骆驼名图噶盘羊名固勒札山羊牡名特克牝名阿楚库黄羊名哲楞羱羊名布尔喀克鹿名布辉牝鹿名玛喇勒獐名伊勒巴逊狼名贝哩狐名图勒齐貍名摩伦豕名通乌斯猫名穆舒克狗名伊特免名托什干鼠名萨特堪灰鼠名题音银鼠名阿尔斯貂鼠名布勒罕娑罗鼠名苏勒逊獭名喀玛蛇名伊兰有无鳞之鱼焉口甚圆身防扁大者七八尺小者六七尺其名鲁赫依名克里雅尔有文蛤名帕哈察讷格虾蟆名帕喀野蚕名辟里雅库尔图牛马驴羊诸畜生札达焉大可如拳色或黄或白或如鹦哥嘴者为最贵其坚如石在蛇腹者尤良牲畜有札达则渐羸瘦久则死以生剖得者为灵彼俗祈雨以札达石浸水中咒之辄有验其人遂名为札达齐
　　︹山海经西山经︺崇吾之山有兽焉其状如禺而豹文虎臂而善投名曰举父有鸟焉其状如鳬而一翼一目相得乃飞名曰蛮蛮见则天下大水　自峚山至于钟山是多竒鸟怪兽竒鱼皆异物焉观水多文鳐鱼状如鲤鱼鱼身而鸟翼苍文而白首常行西海游于东海以夜飞其音如鸾鸡其味酸甘食之已狂见则天下大穰　邱时之水其中多蠃母　昆仑之邱有兽焉其状如羊而四角名曰土蝼是食人有鸟焉其状如蜂大如鸳鸯名曰钦原蠚鸟兽则死蠚木则枯有鸟焉名曰鹑鸟是司帝之百服　桃水多防鱼其状如蛇而四足是食鱼　玉山有兽焉其状如犬而豹文其角如牛其名曰狡其音如吠犬见则其国大穰有鸟焉其状如翟而赤名胜遇是食鱼其音如録　长留之山其兽皆文尾其鸟皆文首　章峩之山有兽焉其状如赤豹五尾一角其音如击石其名如【当作曰】狰有鸟焉其状如鹤一足赤文青质而白喙名曰毕方其鸣自呌也见则其邑有譌火　隂山浊浴之水其中多文贝有兽焉其状如狸而白首名曰天狗其音如榴榴可以御凶　三危之山有兽焉其状如牛白身四角其毫如披蓑其名曰□□是食人有鸟焉一首而三身其状如其名曰鸱騩山下多积蛇　翼望之山有兽焉其状如狸一目而三尾名曰讙其音如□百声【注言其能作百种物声也或曰□百兽名】是可以御凶服之已瘅有鸟焉其状如乌三首六尾而善笑名曰鵸防服之使人不厌又可以御凶
　　︹汉书西域传︺鄯善有驴马多槖它　焉耆近海水多鱼
　　︹北史西域传︺于阗有好马駞骡　焉耆畜有駞马养蚕不以为丝惟充绵纩有鱼盐之饶　兹出□皮良马犎牛等多孔雀羣飞山谷间人取而食之孳乳如鸡鹜其王家恒有千余只云
　　︹唐书西域传︺高昌狗高六寸长尺能曵马衔烛云出拂林　于阗鼠大如猬色类金出入羣鼠为从初无桑蚕丐邻国不肯出其王即求婚许之将迎乃告曰国无帛可持蚕自为衣女闻置蚕帽絮中闗守不敢验自是始有蚕女刻石约无杀蚕蛾飞尽得治茧　焉耆国有鱼盐利
　　︹宋王延徳高昌行纪︺伊州有羊尾大而不能走尾重者三觔小者一觔肉如熊白而甚美贵人食马余食羊及鳬雁出貂鼠地多马王及王后太子各养马放牧平川中弥亘百余里以毛色分别为羣莫知其数北庭川长广数千里鹰鹞雕鹘之所生砂鼠大如防鸷禽捕食之善马直绢一匹驽马充食才直一丈
　　︹明史西域传︺栁城畜有牛羊马驼
　　按回部飞走诸族虽繁其大槩亦不离乎中土惟无鳞之鱼内地罕闻而准部回部则皆有之至如牛马生札达陶宗仪辍耕録作鲊答如牛黄狗宝之类理非竒异也宋荦筠廊笔记亦载此物可治竒疾难名者然则札达不但产于回中虽内地亦闻有之耳
　　金石珍宝之属
　　回部所产五金有黄金名阿勒屯白金名库穆什红铜名蜜斯黄铜名图特而无青铜有铅名库尔阿逊铁名图摩尔锡不多产名喀里叶又有水银名斯玛卜砂名察尔克库蜜硫黄名古古尔图硝名硕喇砂硫黄产天山中天山为准部南屏回部北屏故准回两部皆有之玉名哈什产和阗南山者为最良河出山中为玉河有绀黄青碧元白数色小者如拳大者如枕因名其河为哈什库勒土尔畨北山高崖下白石成堆似玉状若人骨文缕明析顔色光润质轻脆而不可握相传为罗汉灵骨以近似名之而实非也盐名图斯白者如玉赤者如朱坚者似石亦有金钢钻名阿勒玛斯百链不消可以切玉
　　御制和阗玉【己夘】
　　和阗昔于阗出玉素所称不知何以出今乃悉情形石蕴山含辉耳食传书生其实产于水在石亦浪名未治斯为璞卞和识其精设云隔石识怪幻乃不经回域定全部和阗驻我兵其河人常至随取皆瑶琼驿致贡天阊瑟若孚胜呈瓌寳固匪求方物亦可聼在彼乃恒有何闗王道贞璠璵云于鲁珵珩云于荆今胡不见出纪载谁果诚博物折中理祛惑期可征永言识颠末讵贵摛词英御制赋得和阗玉【庚辰】
　　玉陇【和阗六城之一】宛其玉珍贤讵此珍摅诚底方物慎徳幸咸宾却纳非柔逺分颁庸展亲葆光验垂草瑞色现浮筠如琢良工命匪求给事巡设将拟尧掷仍觉愧先民御制和阗采玉行【丁亥】
　　和阗昔于阗音讹传致差今之和阗惟采玉昔之于阗乃采花采花信无用太白寓意蜚词华采玉供追琢琅玕岂叹埋泥沙然玉亦有别碔砆貌似宁足夸和阗采玉人抱玉出水涯何曽璞裹之不掩瑜与瑕刖足之语本荒诞千秋纪载百无一实真堪嗟
　　御制玉瓮聨句【有序庚寅】
　　金应穰占凤律韶华载啓玉征徳产龙章怀质初呈将垂纪实之文用叶胪声之唱粤自昆邱衍脉阗岭储精谢氊包席裹于当时不辱西蒙之豪敓抒山元水苍于此日留充东序之正供痕璺犹存界道微分锯齿轮囷不改挽输直压船唇三河滑碾冰匳讵费万牛回首四部囏攻水磨漫劳重茧生胫因兹度彼良工断手须廿年以竢尔乃资乎利器匠心甫六载而竣【此瓮初付工琢按常时寳砂石磨治法计之须二十年乃得蔵事玉人有请用秦中所产钢片雕镂者试之殊利捷自癸未冬迄己丑长至月阅六年而成程工省十之七】陋纪献防鼎之然难名法物矜燕珤鲁璠之瑟若曷副嘉称然而数典云遥传观自近玛瑙哆言巨丽玫瑰谰语晶莹殷商亦祗获三朡炎汉乃空求六玺謏闻未离乎鼠朴真气或晦于虹藏越考有元当至正之间相传酒海艳渎山之制覆广寒而作镇凌琼岛以标竒从官咱马排筵翻匙惠徧卫士质孙备服立仗仪崇转流竟落樷祠虀蓄徒淹十斛薰沐旋登员峤檀施特畀千金相其麤矿留余得地已图臻瑞应对此砻锓具美交光尤契嫓援神云海沿周范之纹襄炭下观泰壹山龙发虞裳之彩衔辉旁烛槫桑腹围量九一而更赢轩管适符生数面径参二五而皆合箕筹还协全规矧夫序届上章国庆刚逢周甲支临引达
　　慈欢早洽先辛初元酺防爰开百执羣斟露液三节【田家占正月初三日为上正三节】祥霙肇布九农喜浃谷精十干轮初【是日甲申】第盘盂而品推甲观一春告协【立春前三日】镌琬琰而质叶申坚敷和则韵押七阳聨宿则躔周四舍期尔吟成特达亦曰惟儒是珍顾予句郤哗嚣讵云昭徳之至也哉
　　【御制】竒物大防久秘藏飞来不翼羾天阊象山瓌宝应时显【产此玉在叶尔羌西南之间尔山辟尔者回语谓象也】
　　麟阁
　　鸿勲迈古扬五译遂通葱岭道三河直抵玉州疆风邮上奏征诸实【臣尹继善】星使遥临审厥详剏制六年工
　　尚象观成
　　万夀喜跻堂驿从西极
　　西清焕【臣刘统勲】
　　宴接元正元防庆
　　月馆涵和沆瀣
　　霞笺分韵戛宫商未春琪蕊丰占集【臣陈宏谋】先日银旛协气彰天施地生骊栗上岳输川效防乡非其所有莫能取【臣官保】
　　【御制】惟徳之归敢弗蘉闻昔伊犂卒艰致【玉旧有锯痕二道深三寸许闻是凖噶尔所锯盖欲取而未能致者】际今辟尔竟呈祥溪流恰值坚冰结【运玉时适河水已冻遂由冰而凂运尢为事半功倍】
　　石齿先经引锯铓六甲径烦呵防力五丁底费凿劖忙温如倐判贞刚脉【臣刘纶】瑟若全离紫翠匡凌捷转圜功迥倍璞遄涉逺才当崖垠泽裔凭交递【臣托庸】屯吏回民共乐将厯块乍知由勃律指途俄报度蒲昌入闗环琯风从
　　舜【臣于敏中】到
　　阙球琳州贡梁嵗溯后庚支协洽律隣建子复初阳陈
　　庭臣曰供包匦【臣王际华】
　　【御制】庇糓予惟快兆穰韫石徒称辉泰冒献琛果见出昆冈【叶尔羌一带山皆昆仑支脉也】器因博大琢成瓮
　　用称轮囷满挹浆爰进齅人圻瑑妙略侔剞氏刀良金为攻错资原利【臣素尔讷】沙谢磨礲屏未妨速越痕都运轮硙巧逾喀吗逞雕装彭亨中穴堪刳腹【臣蔡新】荦确边锼异截肪凹凸饰随材适就纵横体合度均赏哆箕口径周回縁【臣福隆安】帖妥趺承曲录牀外计以围寻有半内衡可受石犹强色休瑳璑玼璊伍【臣程景伊】
　　【御制】笵匪瓿罍缶甒量玛瑙那期盛宝露琉璃却胜贮沙糖云龙隠见琼华灿
　　山水弥纶藻采煌轩帝葢形符邃古伊祈圆象辨殊荒逢逢甫觉芝泥吐【臣观保】矫矫真教碧沼翔触儗合肤肌缜密化几烧尾焰晖芒垂虹雅与无心类【臣索琳】畏铁何曽本性忘峯作夏时层蔚緑鳞更雨后润浮苍非烟浑起辉含侧【臣金甡】或跃仍依矩折旁别解防纹锓鬲甗畴伦金彩幻青黄糺兮缦缦舒英美【臣曹秀先】
　　【御制】灵也昭昭贵道藏出岫一般容靉靅在田九见势轩昻义诠杂説思韩愈
　　爻系文言阐素王刻画斐然升笋席规橅魁尔镇瑶廊易陶尤异齐民术【臣倪承寛】释诂咸寻急就章井汲十犍诗想像坐消几斛语徊徨丹书漫弆金丝宅【臣奉寛】退笔虚留翰墨香园客筩输喻似条支鸟卵试形相闳深欲陋巵无当【臣刘星炜】特达谁矜邸有璋较防论区终琐屑采蓝剖楚总荒唐考源史陋陀犁克【臣荘存与】
　　【御制】典瑞图登叶尔羌延喜佩宁同获禹摅忱贡岂比俘汤四城回部耕桑宴【回部城落虽多总以叶尔羌喀什噶尔和阗阿克苏四大城统之】万里新舆尉望宿饱士欣炊釡溢屡丰农忭瓦盆尝于焉任土趋纷绎【臣吉梦熊】借此申诚走颉顽笔室墨瓶湘几右瑛壶璿椀广筵场式循天马来驰皁【臣王杰】状准纨牛宛服箱赤壁佳游摹玉局桃源仙境写柴桑洗收菡蓞甘膏液【臣毛辉祖】杓挽鸬鷀绛雪囊盘咏怀任阶左磩盂聨明炳
　　殿东厢钜材相什更相伯【臣李中简】
　　【御制】瑰制载赓宜载飏讵数独珍传日下讶看双珏偶承光【元玉瓮流传日久至沦作道人菜瓮乙丑冬以千金易得贮之承光殿而系以诗但其质不纯玉瑑制亦未精工与今时之瓮相去奚啻霄壤且渎山酒海成至见于正史当时取义亦未当也】玢豳精质还过彼
　　斑驳顽姿孰友卬刮楖乌容侪伯仲瑕瑜宁止隔微芒拭尘幸免虀防溷【臣边继祖】纵饮嗤縁酒海狂退食记殊供掇拾辍耕録太肆夸张猗与贽鲽供鹣盛【臣曹文埴】允矣周球夏鼎行足鄙五都评价值矧偕九牧萃梯航调和兕爵三豳籥【臣金士松】斟酌衢尊四达庄署欵贞摄提格纪年肇叶未渠央谱芳榴实多蕃衍【臣彭元瑞】
　　【御制】恶防银镂戒乐康机事难施笑端木铭词莫匹忆东方希珍奕叶蕲永保慎徳名言味最长
　　御制和阗采玉图【辛夘】
</div>
    <div class="pagination">
<a href="钦定皇舆西域图志_page103.html">上一页</a><span>...</span><a href="钦定皇舆西域图志_page99.html">99</a><a href="钦定皇舆西域图志_page100.html">100</a><a href="钦定皇舆西域图志_page101.html">101</a><a href="钦定皇舆西域图志_page102.html">102</a><a href="钦定皇舆西域图志_page103.html">103</a><span class="current-page">104</span><a href="钦定皇舆西域图志_page105.html">105</a><a href="钦定皇舆西域图志_page106.html">106</a><a href="钦定皇舆西域图志_page107.html">107</a><a href="钦定皇舆西域图志_page108.html">108</a><a href="钦定皇舆西域图志_page109.html">109</a><span>...</span><a href="钦定皇舆西域图志_page105.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
