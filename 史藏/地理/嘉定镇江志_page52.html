<!DOCTYPE html>
<html>
<head>
    <meta charset="UTF-8">
    <title>嘉定镇江志 - 第 52 页/共 124 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉定镇江志 - 第 52 页/共 124 页</h1>
    <div class="content">淳熙二年总领文惠钱良臣建
　　　　紬书堂
淳熙八年总领宇文子震建
　　　　小蓬莱
宇文子震建帅幕邓谏从上梁文
　　　　山春亭
杏亭并宇文子震建　右供军堂花信亭得江楼爱山堂杏亭钱仲彪重修
　　　　一笑亭
嘉泰三年总领梁季珌建取黄鲁直诗坐对真成被花恼出门一笑大江横
　　　丹徒县治
　　　　向吴亭
在府治之南三里唐陆龟蒙诗秋来频上向吴亭其更号通吴驿不知始于何时干道庚寅守臣秘阁蔡洸给公帑缗钱命丹徒宰韩元老重建仍复唐旧名揭之
　　　　监务厅
在县东北二里一百步今废
　　　丹阳县治 【丹阳县治○(钞本无此四字)　案三贤堂条下云令徐文度立今考卷十七丹阳县令内有徐文度而丹徒县令内无之金莺池条虽缺然据元志卷七丹阳县金莺池条注载夏竦官丹阳邑掾事则亦非在丹徒县矣今特补此四字以清界限下文金坛县治四字钞本亦脱去今考监税厅条下云嘉定中宰黄朴监务廖昌绪创建卷十七金坛县令内有黄朴而丹徒丹阳县令内无之则当属金坛明矣上文武功台注云详见金坛县治兹特据以补入盖金坛县治内本有武功台一条钞本脱去耳】 (缺)
　　　　三贤堂
令徐文度立郡贰校书陈谟记国录李琪制迎送神辞苏庠勉陈东赴京手帖在焉
　　　　金莺池(缺)
　　　金坛县治(缺)
　　　　监税厅
旧寓慈云寺嘉定中宰黄朴监务廖昌绪创建
　　仓
叙(缺)
　　　丹徒县
 　　　转般仓
绍兴七年每上江粮运至镇江冬则候潮闸占舟而防折运纲兵亦复侵耗运使向子諲乞置仓以转殳为名诸路纲至即令卸纳从之在大围桥西北前临潮河后枕大江湻熙戊戌守臣待制司马伋总领叶翥运副陈岘三司同创开禧初守臣待制李大异增为五十四敖逮今约储米六十余万石外续纳米餫敖少不足以容司庾者拟于总所大军仓借敖交受然以朝家桩积寄之他司出纳混淆两皆不便嘉定甲戌守臣待制史弥坚念滨江积贮最为利济要须储蓄百万以便转输仓后隙地尚可展拓新开归水澳去仓密迩就运澳土积成敖基力省功倍乃以借敖增敖利害谂于朝奉旨起葢敖宇二十座以乙亥五月庚申鸠工八月甲午竣事
　　　　都仓
在府治之东南即学宫故址也旧敖八岁久倾摧所贮无几守臣待制史弥坚增创仓宇并葺其旧而新之越数月始毕记曰直子城东南隅是为都仓岁久弗葺椽桷朽蠹垣壁隤缺上雨旁风储峙弗严庾氏司出纳无一席地以莅事执笔循除而坐俛首尘秕中尚何望会计当耶西成既秩民租麇至旧敖褊隘不足以受所委则假他司空廪而寄藏焉发敛无定所输受者始交病矣嘉定癸酉九月余来守是邦怪而问之属秋入方殷黾勉故态明年夏因稍给之隙始先葺新而规广之筑土增高使绝浸润疏剔芜壅以去流潦甃砖级石累堑层庋砻密刚壮俾利永久列为十有二敖因旧而增葺者半之官厅神祠门关之制向所阙典今悉备具肇工于次年四月二十八日断手于十月二十二日屋以闲计合六十费羡余之泉凡千二十万米一百五十五石民不知役而仓已新夫积贮有邦之先务葢藏有司之常职靳小费苟岁月而恃假寓以为安是隳常职而慢先务也余为郡不能自闲补罅疏壅扶僵植坏政条稍稍举乃以余力而营斯仓仓成会岁大稔复斥公帑籴粟实之以备不虞于积贮先务讵能补万分一庶其不废有司之职云尔
　　　　户部大军三仓
南仓在范公桥东北仓在子城西西仓在江津岁久弗葺嘉定壬申总领钱仲彪次第修葢阅再期而三仓一新积贮充牣
　　　丹阳县
　　　　常平仓
在县东北一里普宁寺北
　　　金坛县
　　　　常平仓
在县治东南五十步
　　库
叙(缺)
　　　丹徒县
　　　　户部大军库
在榷货务之北
　　　　甲仗库
在丹徒县东绍兴十二年建以封桩御前甲仗库名嘉定壬申总领钱仲彪重修官沟界至旧为民冒占者复归于官矣
　　　　四酒库
中库在长桥之北西库在果子巷内西上库在渌水桥之西江口库在京口闸之西
　　　　寄桩库
在府治西旧为新仓
　　　　効士上酒库
在军资库南
　　　　効士下酒库
在南山亭之东守臣待制史弥坚创
　　　　公使钱库
在架阁库前
　　　　户部赡军库
在竹竿巷西
　　　　酒库
八仙库在大围桥之东八角楼在小围桥之西眉寿中山二库在县桥南清和楼在刁家巷双望库在仁和门里酒海在朱方门外诸楼亦各有库
　　　丹阳县
　　　　常平库
在县衙内
　　　金坛县(缺)
　　驿传
按唐宰相世系表 【按唐宰相表○(钞本此下一段在丹阳县后)　案下文言浙西馆驿又言润州馆驿则此段乃驿传之叙不应附于丹阳县之下今改正】 姚颋浙西馆驿巡检徐铉集尚悫润州馆驿巡官又知丹阳县吕延正兼检点馆驿迎送公事 【南唐知丹阳县镇兼检点馆驿迎送公事○(钞本作文粹有李华练塘颂南唐知丹阳县镇事)　案戴氏守梧云上文但言练湖有唐刘晏南唐吕延祯奏状及延祯序铭而未言文粹有李华练塘颂不应于刘晏奏状之后吕延祯奏状之前忽以此八字横隔之其为衍文无疑上文述刘晏之官阶云唐东都河南江淮等道转运使检校户部尚书兼御史大夫其词最为详备而此处述吕延祯之官阶但云南唐知丹阳县镇事未免太略据丹阳县令内吕延祯传当作南唐知丹阳县镇兼点检馆驿迎送公事方为前后一例其说最为有见今皆从之(上文云今并备载使来者有考钞本今并下有以圣朝淳熙闲记文八字戴氏云上句言古刻漫漶鲜有传者盖指刘晏吕延祯之记而言至于淳熙间之记虽见于下文然此处不应牵涉当删去八字今亦从之)】 是则前代亦尝名官矣
　　　丹徒县
　　　　高资馆
在义里乡高资村离城三十里升润往来之冲淳熙十二年八月文惠钱良臣建
　　　　丹徒驿
在州治西与丹阳馆相近旧呼为西行衙后为添差倅厅
　　　　丹阳馆
在千秋楼之侧 【丹阳馆在千秋桥之西○(钞本此下一段在丹阳县后)　案元志卷十三丹阳驿条下云旧名丹阳馆在千秋桥之西舆地纪胜镇江府景物下及此志卷二桥梁类云千秋桥在府治之西则其地属丹徒县不属丹阳县矣传写者不知馆号丹阳由于镇江府之本名丹阳郡非由于属邑之丹阳县故有此误 (元志卷十三并同此误今亦改正)下文秦潭驿条下云在丹阳馆北亦当属丹徒县钞本误在丹阳县后兹并改正惟使馆条下云令苏忠规建考卷十七宰贰门丹阳县令内有苏忠规而丹徒县令内无之其为丹阳之使馆无疑今仍从其旧焉】 绍兴甲子守臣显学郑滋被旨建南为中门东西列二馆皆向南每北使往来朝廷遣接伴送伴使至此则主居东馆客居西馆时弗启若泛命使指及监司按部亦憇于此
　　　　秦潭驿
在丹阳馆北面临漕渠即萧闲堂之故基 【按茅山洞中有萧闲居堂名取此陆龟蒙京口与友生话别诗云荷径遶秦潭注秦潭始皇所开】 
　　　丹阳县
　　　　使馆
在县东五里面临漕渠绍兴丁卯令苏忠规建
　　　金坛县
　　　　华阳馆
旧有华阳馆在县南三十里唐贞观中建
 延陵馆
在县治西五十步唐圣历中建后废今馆驿在县治东南一百三十步
　　邮传
叙(缺)
　　　丹徒县
县一十四铺三百二十四人登云门外西接建康界首六铺 【施水坊铺离城下铺六里半铺兵一十六人下鼻铺离城十里半铺兵二十六人乐亭铺离城一十七里铺兵二十六人洪信铺离城三十三里半铺兵一十六人高资铺离城三十里铺兵二十六人炭渚铺系界首离城四十五里铺兵二十六人】 江口西津东至丹阳县界计八铺 【西津铺至城下铺六里半铺兵二十六人城下铺至城内千秋桥西□□□铺兵二十六人南门铺在南水门外六里半铺兵二十六人张家山铺离城六里半铺兵一十六人丹徒铺离城一十三里铺兵二十六人涧壁铺离城二十五里铺兵二十六人陶庄铺离城二十八里半铺兵一十六人新丰铺离城三十五里铺兵二十六人】 
　　　丹阳县
本县额管七铺计一百八十二人 【坝头铺离城四十四里铺兵二十六人石羊子铺离城五十三里铺兵二十六人斜桥铺离城六十二里铺兵二十六人青阳铺离城七十五里半铺兵二十六人凌口铺离城八十九里铺兵二十六人栅口铺离城一百八里半铺兵二十六人吕城铺离城一百二十二里铺兵二十六人】 
　　　金坛县
本县额管三铺计一十五人 【横塘铺离城九十三里铺兵五人张庄铺离城一百一十三里铺兵五人城下铺离城一百四十里铺兵五人】 
　　务
叙(缺)
　　　丹徒县
　　　　织罗务
润州造罗务旧课十二日成一匹王子舆制置江浙匹减一日自后功课不及岁终颇以鞭棰督促真宗闻之谓左右曰如此之事朝廷何由得知葢贪功邀进之人为国生事当诏悉如旧制因察在京诸司有此类者悉革之绍兴二年镇江织造务岁贡御服花罗数千疋兵兴罢贡至是内藏库举行守臣胡世将奏民力凋弊无所从出有司劾世将违旨府寮皆惧世将曰以身任诸无忧戊寅诏罢之上曰军兴匮乏岂可以御服之物为先且省七万缗以助刘光世军在塘塠山知录兼管
　　　　都商税务
在丹阳馆南
　　　　江口税务
在还京门外
　　　　都酒务
　　　　比较东务
在道冲观相对
</div>
    <div class="pagination">
<a href="嘉定镇江志_page51.html">上一页</a><span>...</span><a href="嘉定镇江志_page47.html">47</a><a href="嘉定镇江志_page48.html">48</a><a href="嘉定镇江志_page49.html">49</a><a href="嘉定镇江志_page50.html">50</a><a href="嘉定镇江志_page51.html">51</a><span class="current-page">52</span><a href="嘉定镇江志_page53.html">53</a><a href="嘉定镇江志_page54.html">54</a><a href="嘉定镇江志_page55.html">55</a><a href="嘉定镇江志_page56.html">56</a><a href="嘉定镇江志_page57.html">57</a><span>...</span><a href="嘉定镇江志_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
