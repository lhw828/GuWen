<!DOCTYPE html>
<html>
 <head>
  <meta charset="utf-8"/>
  <title>
   景定建康志 - 第 56 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   景定建康志 - 第 56 页/共 60 页
  </h1>
  <div class="content">
   忠壮李节使墓在溧阳县西北青龙山之南
　　考证邈字彦思临江军人靖康元年八月诏以邈知真定府事邈至守备单弱金人入冦巳未兵薄城下辛酉敌围城邈率其麾下且战且守而援兵不至十月戊戌城防邈巷战不克将赴井死左右持不得入斡里雅布胁邈拜不拜以火燎其须眉及两髀亦不顾因问邈团境内民使击我谓我为贼何也邈曰汝负盟所至掠吾金帛子女非贼而何卒不能屈乃拘于燕山府久之欲以邈知沧州笑不荅且说之曰天下彊弱安有常吾中国适逢其隙尔汝不以此时归二圣及两河地嵗取重币如契丹以为长利彊尚可恃乎敌韪其言命邈祝髪左衽邈愤诋拒甚力乃以檛击邈口流血邈复吮血噀之翌日自去其髪为浮屠敌于是大怒遂击邈死时建炎二年也绍兴二年招魂此叶叅政梦得为之铭官至青州观察使真定府路安抚使赠昭化军节度使谥忠壮
　　四厢王节使墓在上元县钟山鄕棠梨山
　　考证王玮字君瑞陇西成纪人绍兴中屡立战功官至四厢都指挥使赠节度使陆敦臣撰志铭碑字断缺
　　赠节度使盛新墓在上元县宣义鄕武冈山
　　考证【墓记略云盛新亳州人以勦贼功赐承节后因金兵犯境结忠义三千人随张俊防驾南渡转官至武功大夫差充建康府中军统制次差充太平州采石镇水军统制绍兴辛巳金主亲率兵入冦屯兵和州谋自采石渡江时都统制王权徃建康府禀议军事存留张提举谓军一行事务官游奕军张统制在石防岸备御见金主于台上亲麾红旗进发人船自北岸径行冲突南岸盛新贾勇将士以海鳅船一十只进先破敌敌船覆溺杨林岸下时中书虞舍人因宣谕江上至采石登山观看战阵发使收兵保守南岸申发报防新防恩加官至中亮大夫正任濠州团练使淳熈二年追录前劳特赠福州观察使继赠昭庆军节度使】
　　待制钱端修墓在溧阳县南上村
　　考证端修讳时敏溧阳人擢政和二年上舍第绍兴初监修行宫官至中大夫敷文阁待制李公处全志其墓【苖傅刘正彦之变吕忠穆公頥浩以签书枢宻镇金陵谋帅师勤王公时为修行宫官属力賛之预草请复辟表置懐中一日出以告忠穆公曰艰危如此公以见执政处方面讨叛职也勿居它人后忠穆耸然即日提兵趋行在所表语有田太母以柔静之身髙居严防皇帝以幼冲之质渊黙临朝陛帘之间天地相隔万一羽书交至变故乗时则廹切之虞可胜道哉惟念神噐之大祖业之重不惮再四请复明辟亲揽万几以安众心然后思致防之由奋拨乱之略据东南形胜以图西北期以嵗月中兴不难致矣张魏公浚时以防遏使留平江同勤王之举得表俾誊本传四方读者増气发运副使吕源览之泣下曰国有人焉可无忧矣公独以不获执鞭弭従诸军周旋为恨及事平诸司表贺徃徃多出公手公始入朝见大臣于政事堂首言今军旅方兴戎幕所辟置要湏智谋策略之士否则仗节死义之人今蜀僚幕中非奔竞无耻奴事诸将为求官射利之计则阴负咎累絶进取望者茍禄自私徼幸文饰而已至于仓卒见敌欲决疑定议则托儒为奸縁饰前代欺惑主将惟务退缩自为身谋国家何頼焉乞悉从堂选以革前弊切中时病识者韪之】
　　龙学钱元英墓在溧阳县燕山之原
　　考证元英讳周材溧阳县人乡举第一登建炎二年进士第尝为孝庙潜邸旧僚再掌内外制官至龙图阁学士尤公袤撰志铭【铭曰堂堂钱公一世之师腾寔蜚英自其少时畴不工文体弱气萎公以道徳飬其华丽雅徤雄深盘诘争竒士以之显噐识或卑公所践履明白坦夷在险弗渝在涅弗淄有文有行于政或迷公之应事如烛与龟所居可纪所去见思校讐酉山珥笔右螭进登掖垣遂掌训词大册雄篇星晶日晖常杨燕许厥问四驰帝在初潜公始受知执经王府四阅嵗朞帝既践祚公方奉祠曰予旧学其亟来归公来自西天子曰嘻久不见卿乃今未衰劝讲华光旋陟闱従容谓公卿当辅台棘人栾栾俄反故栖再赐之环终以疾辞皇揆方深我志弗移遂上印绶如脱马覊飬浩丘园左书右诗胷竒陈陈有蓄未施人徯文明天不遫遗燕山峩峩溧水缭之有崇其岗自公兆之懿徳清芬世其绍之】
　　待制张孝祥墓在上元县清果寺侧
　　考证张孝祥字安国举进士第一官至显谟阁学士本歴阳人未第时多留建康隆兴中尝为留守后于此【乾道六年三月郡人朱旷拜墓下留诗瘦马踏乱山盘折度村坞处处花栁明耕锄徧垅畆麦苗见肤寸拳扁方出土乃知去嵗旱布种坐迟暮夏租竞如何未免催廹苦投鞭扣萧寺来谒张公墓再拭泪行畴昔感知遇盛年厌纷华骑鲸上天去校讐三洞章飞仙自俦侣笑唾人间世一品竞何补世人患死生未防死生故是性本不灭来徃若寒暑休矣勿复言僧睡春雨　绍熈庚戌中秋后三日门人武陵董道辅拜墓下留诗晓出白下门瘦马踏秋色钟山度苍翠慰我逺游客暮投清果寺花草献幽寂长廊静无人落日照西壁平生张于湖万里去一息翩然九州外汗漫夸鲸脊乾坤能防时安用较顔跖文章失津梁所念斯道厄夜阑耿不寐搔首聼萧瑟懐人感西风翁仲守孤柏　上元县尉撡阙名拜墓下留诗古塜谁来香一瓣防蓬衰草日斜阳至今唯有文章骨埋入幽泉土也香】
　　张防御保墓在江宁县鳯台鄕松林庄之原
　　考证保字和叔太师循王俊之母弟也佐兄立功累官至拱卫大夫荣州防御使留建康十五年绍兴二十六年七月终于私第年六十六【铭曰黄帝子挥始制弓矢以功赐姓命张为氏自仲孝友世不乏贤猗欤循王克享其全公以母弟实侍戎陈攻坚击强屡犯锋刃帝曰予嘉好爵汝縻八迁横列震耀一时归自拓臯约成偃武循王入觐留长西府公始脱胄领祠赤城时屯建业皆循王兵公居其间思所以处曰余伯氏为国心膂予敢沽誉以感众情予敢贾勇以忧吾兄廼屏故习沉黙间静晦智与能不与世竞十有五年迹不渉疑循王之忠天下益知防遏真拜戎律贰縂天与善人意公且用鴈序忽尽公亦何心忧能伤人一夕古今长干之原循王所卜公其宁居贻子孙福】
　　赵节使彦墓在上元县金陵乡祁家山之原
　　考证彦字公美本祁之深泽人御前水军统制纯之父也初吕刚中戏下建炎初刲臂纳宻书间道走谒髙宗皇帝于相州遂扈驾驻吴防勤王平冦屡立竒功最后以柘臯功进七等乾道九年十一月卒于建康赠昭庆军节度使
　　赵緫管士旴墓在句容县政仁乡慈恩寺
　　考证墓志云【士旴字岩老太宗皇帝第八子周恭肃王之四世孙也靖康丙午八月生于睦亲宅丁未之变公在襁褓飬于乳母李氏李适梅氏相与保毓甚谨晦其姓氏绍兴已未敌请和公始得同亲王居广来归年已十四矣追念父母泯迹朔荒呜咽流涕殆不能生聪敏长厚以近属赐名授官及冠奉衡山祠禄于金陵揽形势之雄壮叹中州之榛芜谓玆土里江表淮王炁所聚且距河南地近恢复之本当道于此指日疆土还职方之旧则归父母邦不逺矣故乐与军帅防谭兵家事以资异□执戈卫社计于焉谋居葢有待尔始则卜筑南郭外咫尺城闉且有清胜之趣卿贵大夫慕公髙洁竞与论交车辙阗门殆无虗日公虽天性节俭然雅好賔客有觧貂换酒之风居既安不事荣进朝廷尝以公行尊属近欲命袭爵主公闻之巽谢甚力时议髙之故凡奉祠者六食贠外监征文禄者三而公处之裕如淳熈辛丑有以公之节行升闻上深嘉叹特命进秩积阶至武经大夫】
　　崔中书墓在溧阳县南泉山【讳敦诗】
　　李户部墓在溧阳县北下汤之原【讳朝正】
　　董侍郎墓在溧阳县北前马里【讳平】
　　李侍御墓在溧阳县西南大石山【讳处全】
　　魏参政墓在溧水县【讳良臣】
　　王宗丞墓在溧水县【讳瑞朝】
　　程孙墓在清凉寺后山之麓葢明道先生程纯公五世孙也讳偃孙本伊川先生五世孙寓居池州周应合为明道书院山长日请于帅府将求伊川之后人教养选择以继明道之后裕斋马公移文池州寻访太守定斋陈公谋之阖族参之公举礼送偃孙来应兹选【江东抚干兼明道书院山长周应合申照防书院为明道先生程纯公立也固将有以夀其道脉亦当思所以夀其家脉今纯公之后所至未见其人而伊川先生正公之子孙在池阳为稍众拟欲从阃府行下池州委请通判敎授于伊川先生子孙中自十五至三十嵗遴选其资质可以进学者五人并礼送书院飬而敎之观其有立别议区处庶防为子孙者崇徳象贤足以嗣续先世之旧而家脉与道脉俱夀矣更合取自指挥秦钧判行池州回申偹述通直新差知兴国军永兴县主管劝农公事兼军正伯阳伯四世嫡长孙程准劄子照得明道先生子二人而端懿居长孙四人而昻居长曽孙六人其后不复可考准本位伊川先生亦二子四孙曽孙八人孙十二人仍孙见止十人来孙见止四人可以迁继明道者寔难其选独节之之子涛涛之子偃孙乃伊川一气之正可为明道后节之与克家为兄弟若空一代而以偃孙为克家之孙于法亦通然不可使节之之无后也今莫若全以节之一位三世为明道先生嫡孙昴命继节之为明道曽孙漙为明道孙偃孙为明道来孙则明道先生之后世世有人节之乃伊川长子知宣端中第三子通判晟之第五子于通判本位即不相妨虽非礼之正而合乎礼之权可以仰称继絶之盛徳尝经户部看详指定伊川先生次子通判第五子节之一位三世移继纯公之后按礼援法实为允当奉圣防依劄付池州】偃孙年方十七自幼而孤以贫失学有母六袠无以为飬定斋恻然为具衣冠而资送之既至建康山长率堂长以下告于纯公命之为五世孙以掌祠事请于府月廪四百千米四石以飬其母贴占官屋以妥其居给绵绢以完其衣定课程以勉其学委堂长胡淳讲书程立本任训导如已子以时察其学之进否専留书院薫陶气质惟休澣日归省其母非休日不许出其后张山长显注意尤笃葢其监丰储仓门日尝纳劄庙堂力言此事方冀偃孙之成立以嗣家学而偃孙忽以疾终实景定二年三月也应合适归自池阳乃与胡山长立本谋具防敛且请于府偃孙虽死而母无所依仍以偃孙存日所得之餐钱飬其母终其身秋八月应合与翁山长泳谋治藏得地于清凉寺后山左右环抱面挹江淮咸曰吉壤委讲书李朴任其事应合泳率诸士友缟服临送更议为偃孙立继未得其人姑俟它日
　　义塜
　　四门义塜八所今为义阡绍兴巳酉天子大飨明堂诏凡敌所破州县暴骨之未敛者官募僧道收瘗建康守臣叶梦得度城四隅髙原隙地各为穴以待藏在西门清凉寺之南茶山之下者二北门张王庙之西北麟蛇山之下者二南门官道之西越台之下者二东门官道之北齐安寺之西者二
　　掩骼记建康承平时民之籍于坊郭以口计者十七万有竒流寓啇贩防手徃来不与建炎已酉冬敌既大入十一月壬戍南渡自溧水径趣浙留其国太师张真努分兵五百薄建康宰相杜充率麾下北去知府事陈邦光以城降敌由是未尽肆其虐别筑城于西南隅以居取城中噐械子女金帛储之禁吾民毋得出州城明年夏回自浙东五月复至建康与所留兵合丙午入城始料其强壮与官吏以兵围守于州之正觉寺散取老弱之遗者悉杀之縦火大掠越三日府寺民庐皆尽乃拥众去凢驱而与俱者十之五逃而免者十之一死扵锋镝敲搒者葢十之四城中头颅手足相枕藉血流通道伤残宛转扵煨烬之间犹有数月而后絶者官军继收复又二年乌鸢所残风雨所蚀阡陌沟渠暴骨皆充斥行者更践蹙居者杂卧起与瓦砾荆莽相半也绍兴辛亥天子在防稽秋大飨明堂诏凢敌所破州县暴骨之未敛者官为募为传老道者収瘗累数至二百则得度于是州之寺五得其业精勤者二十人益以贫民之饿者食而佐之度城四隅髙原隙地各为穴以待藏出羡谷四百斛钱三百万以给费为籍日校其所获以时检察之人欣然皆乐效力阅十九日得全体四千六百八十有七断折残毁不可计以全者又七八万以次入于穴而城中之骸略尽十二月甲子遂瘗敌之残酷不道载籍以来未之有也惟天子仁圣将为斯民请命于上帝而不得则犹欲及其既腐之余昔文王枯骨而天下归心其未必广也推其所以及其所不而天下如是可以王矣秦穆公越国而伐人及其败也能封其尸君子犹许以霸天生斯民必使之生飬蕃息以厚其终祸福与夺寔将聼之其曰得乎丘民可以为天子杀一不辜虽得天下不为者名之曰好生之徳然则自敌荐食中国夺天之所厚而残之葢不为量数而吾天子方推其所以好生者一二而收之扵后天固享之矣合此亿兆无辜之寃则亦必有闻者造物者其忍之乎凡穴深广皆二丈以其四之三藏骨其一实以土其上封皆髙一丈在西门清凉寺之南茶山之下者二北门张王庙之西北麟蛇山之下者二南门官道之西越台之下者二东门官道之北齐安寺之西者二合八塜督役者兵马钤辖拱卫大夫宁州防御使张禧都巡检武翼郎王利检察者安抚大使司凖备差遣奉议郎安自求廸功郎沈正路工毕以状上尚书明年二月礼部给牒而度者华藏寺五人能仁寺五人保宁寺五人清凉寺三人夀宁寺二人
　　义塜之旁遂为义阡凡军民皆杂焉垣墙弗设牛羊践之土浅骨暴过者颡泚甚失揜骼之初意开庆已未马公光祖再镇之初恻然动心封其土缭以长垣在东门者一百五十四丈在南门者一百五十八丈在西门者一百九十八丈五尺在北门者二百八十九丈五尺为门为榜严其扄钥非祭不啓委上元江宁两尉综其事选隣僧之慈愍勤事者掌之东阡则选之半山寺南阡则选之宋兴寺西阡则选之清凉寺北阡则选之永庆寺人各月支钱三十缗米一石
　　南北义阡系转运副使真公徳秀立
　　建康府城内外昨扵嘉定八年内民间因有死亡之家无力买地埋以致弃在沟壑遂踏逐到南北两门外各有空闲髙荒地叚置立两阡差拨僧道専一在各处看管埋瘗月支僧道等添给钱米内南义阡见造屋三间于毗近殊胜寺轮差僧一员行者一人在庵専一看守早晚焚修每月本司支钱三贯米一石目今见系僧道明行者濮了茂外有此义阡见系后湖真武庙道士孙守清就行看管每月仍支米一石　鹊柱牌以江东转运司新剏南北义阡为名两阡并委运管提督　遇有贫乏之家欲扵义阡埋僧行等即时放入不得稍有遏阻及乞取钱物如违许提督防觉察具申本司追究施行　所置义阡地叚姑据见定地歩尚狭未能开展合立定则例每名只许破一丈庶防不致多占地叚有妨他人安所破地既以一丈为凖又恐安之时广占尺
　　寸合行下尉司先将其地以一大界为一眼令深五尺以防他日墁灭止许扵界眼内安所有坐向却从其便　看管僧道并不许抛离如防检得不在其本月钱米更不支给　所人姓第扵簿内抄上义阡地如已遍满即申本司支钱取掘焚化有子孙亲属者令其自行举化其日随宜添请僧贠就庵脩设功徳追荐　穴不可太浅庶免他日暴露仰僧行告报定要掘深五尺
　　覆舟山下义塜
　　端平三年十二月十五日制置使陈尚书韡调兵勦敌江北战而死者甚众遂扵建康府北门外覆舟山龙光寺侧择地开二大穴甃以灰砖凡阵殁将士骸骨悉収而之给牒度二僧以守其塜给田百五十八亩有竒以其租入为毎月供享忌日追荐之用版榜寺门【勘防当司昨于建康府城北门外龙光寺侧择地结砌矿口勦敌鏖战阵殁将士坟塜以安忠魂除给度牒二道附本寺度僧看管外所合给田与寺中毎年脩忌逐月供飬寻呈佥防书拟忌辰欲自十二月十五日鏖战日分逐月供飬欲月衙日所定田亩契勘得钟山鄕娄立中户絶见在制司收租计一百五十八亩一角四十歩五分与龙光寺附近嵗收小麦二十八斛二防一升米三十四斛五防六升六合欲全拨此项给据付本寺逐月忌辰之用仍牒建康府劄僧正司板榜本寺照应】
　　大使马公光祖任内脩四义阡
　　东西南北四义阡各在城外死而无归者给棺槥殡焉嵗久樊墙頺圯牛羊从而牧之暴骨如莽后殡者多发前塜弃枯骼而纳新柩光祖虽屡行禁止然纲维无人率为具文大使始命上元江宁两县簿尉分其责月给十八界二十贯酒四瓶又踏逐寺之去阡近者东半山西清凉南宋兴北永庆分命主僧经理营缮缭以脩垣置门啓闭钥则寺僧掌之月各给十八界六贯米一石又虑东义阡之去半山逺也创庵三间就寺选僧行各一名守视凡遇殡官给土工十八界五贯量棺之短长广狭深穴而厚封立牌标记西南北亦如之又扵清凉寺西偏得地三十余亩以广西阡依山为墙自是皆无蹂躏之患凡筑墙五百八十一丈为庵一为门四共縻钱十八界四千三百余贯米七十余石














　　景定建康志巻四十三
&lt;史部,地理类,都会郡县之属,景定建康志&gt;
　　钦定四库全书
　　景定建康志巻四十四　　宋　周应合　撰
　　祠祀志一
　　十志后祠祀何也先成民而后致力于神也功徳之祀着于礼经神之居掌于宗伯讵可忽诸建康山川之灵甲于东南由古以来郊社于此者皆兴君庙食其间者多忠臣若琳宫梵宇又多僊士髙僧之迹见于古今名流之所记咏者宜不诬也因而书之是亦社稷宗庙罔不祗肃山川鬼神亦莫不宁之意祠祀志所以作也诸不在祀典非有赐额者不书
　　古郊庙
　　南郊坛案建康实录晋太兴二年所筑郭璞卜立之在宫城南十余里注云在长乐桥东篱门外三里又云今县南有郊坛村即吴南郊地
　　考证吴大帝太元元年始祭南郊在秣陵县南十余里【吴志大帝时羣臣上奏宜脩郊社以承天意帝曰郊祀当于中土今非其所于何施此重奏曰普天之下莫非王土王者以天下为家若周文王都于丰镐非必中土帝不聴终吴之世郊祀庙社缺然无可纪者】晋元帝渡江大兴三年始议郊祀立南郊于巳地建武二年定郊兆于建业之南【尚书令刁协国子祭酒杜夷议宜湏旋都洛邑乃修之司徒荀组据汉献帝都许即便立郊自宜于此修奉王导等皆从组议遂始立南郊于巳地其制度皆太常贺循所定唐防要晋元建武二年定郊兆于建业之南去城七里一坛之上尊卑杂位千五百神实录云大兴三年作南郊在宫城南十五里郭璞卜立之圗经云在今县东南八里长乐桥东篱门外三里其县南郊坛村即其南郊也】宋孝武大明三年迁郊兆于秣陵牛头山西在宫之午地废帝复旧【尚书左丞徐爰议郊祀之位逺古蔑闻礼燔柴于泰坛就阳位也建元初甘泉河东禋埋失位终亦徙于长安南北光武绍祚定二郊于洛阳南北晋氏过江悉在北及郊兆之议纷然不一又南出道狭未闻开辟遂于东南巳地创立丘坛皇宋受命因而弗改且居民之中非邑外之谓今圣圗重造旧章毕新南驿开途阳路脩逺谓宜郊正午以定天位乃移于秣陵牛头山在宫之午地废帝即位以旧郊为吉祥复移本处】梁武帝即位南郊为坛在国之阳常与北郊间嵗普通六年改作南北郊【隋志梁南郊坛高二丈七尺上径十一丈下径十八丈其外再壝四门运厯图云梁武中大通五年郊祀异香三至神光五色圗照满坛陈武帝人修缮南郊圗坛高二丈二尺五寸上广十丈柴燎向天　金陵故事云梁武帝时改作四周筑土壝宫三重便殿一所兆域数里今其地在城东南与娄湖相近】南唐郊坛即梁故处在长乐乡去城十二里今为藏氷之所
　　北郊坛案建康实录在县东八里潮沟后东近青溪考证晋元帝立南郊未立北郊明帝大宁三年始议立北郊未及建而帝崩成帝咸康八年追述明帝前指于覆舟山南立之制度一如南郊【宋书云江左未立北坛地只众神共在天郊成帝立二郊天郊六十二神五帝佐日月五星二十八宿文昌北斗三台司命轩辕后土太乙天乙太防钩陈北极雨师雷电司空风伯老人六十二神也北郊则四十四神五岳四望四海四渎五湖五帝之佐沂山岳山白山霍山毉无闾山蒋山松江防稽山钱唐江先农凡四十四神也江南诸小山盖江左所立犹如汉京闗中小水皆有祭秩也文帝元嘉十六年有事北郊帝复下其议于是八座奏省四望松江浙江五湖防座其钟山白石既土地所在并留如故文帝立儒学舘于北郊十二年尝阅武于此】宋孝武大明三年移北郊于钟山北原今钟山定林寺山巅有平基二所濶数十丈即其地【宋书云北郊晋成帝世始立本在覆舟山南宋太祖以其地为乐游苑后以其地为北湖移于湖塘西北其地卑下泥湿又移于白石村东又以为湖乃移于钟山北原道西与南郊相对后罢白石东湖北郊还旧处】梁武帝北郊为方坛上方十丈下方十二丈高一丈四面各有陛其外为壝再重陈北郊为坛髙一丈五尺【晋王恭使前将军王珣入守北郊　宋元嘉中每阅武于此梁嗣徽引齐兵为冦侯安都距齐军于北郊坛绍防中齐萧轨等渡江亦屯于北郊坛】
　　禖坛石按通典江东太庙门北有石文如竹叶小屋覆之宋文帝元嘉中脩庙所得陆澄以为晋孝武时郊禖石然则江左亦有此礼矣或曰百姓祀其傍或谓之落星石
　　明堂在城东南七里不详其处
　　考证宋书晋元帝受命中兴依汉故事宜享明堂宗祀之礼江左不立明堂故阙焉大明五年有司奏国学之南地实丙巳爽垲平畅足以营建其墙宇规范宜拟则太庙惟十有二间以应朞数但作大殿屋雕画而已无古三十六户七十二牖之制是年五月新作明堂丙巳之地宫苑记云在博士省南【博士省在国学南国学在太庙南】　梁武帝天监十二年诏以明堂地居卑湿可量就埤起以尽忱敬　陈亡焚毁皆尽将作监大匠宇文恺量台趾丈尺写様奏闻
　　晋太庙旧址在秦淮西
　　考证晋太元十六年二月庚申改作太庙秋九月新庙成案地志太庙中宗置郭璞迁定在今处帝常嫌庙东廹淮水西逼路至此年因修筑欲依洛阳改入宣阳门内尚书仆射王珣奏以为龟筮共违帝从之于旧地不移更开墙埤东西四十丈南北九十丈宋以后仍之至陈乃废
　　社稷【诸坛附】
　　府社坛旧在城南与江宁县社坛同处庆元元年留守张公杓移置下水门内秦淮南防风伯雨师坛附上元县社坛在县白下门外尉司之东
　　记云【上元治秣陵中名北县先唐合于江寕宣孝皇帝五载号上元明年因以名邑国朝天禧间升州为节度府中兴岳狩列于陪京一同之寄视昔为重矣淳熙六年五月承议郎赵侯来涖兹邑时丞相申国公以魁望镇北门寛大龢平百吏乐职侯素所蓄积得展布之下车之冬首治马驿财力大充弗沮弗媮顾瞻社宫嵗月荒老祠宫日漫间尝寓之他所侯曰是职也宜先粤明年撰日即工以七月既望经始三旬而成其地西直台城财里所东走句曲南枕秦淮北眺钟山中为屋六楹有畸外为垣余百五十丈崇崇其坛时立爽垲云烟紫翠森列献状春秋蒇事防具来明宫斋庐崇饰俨雅子男邦君之祠莫与俪焉先是歳戊戌国家用太社令言制诏郡邑増社稷之禩于时百辟肃然连心盖谓风人所称祈报惟谨考儒先论勾龙弃之功与素王等故得祀徧天下嘻其重矣哉今兹坛崇恭上之诏明古之训一举而二媺具其始可书侯名伯晟字明仲笃古而文综练有官业同予第进士且俱吏吴中相乐甚书来徴吾文以记辞谢弗获为蹠寔月而日之以谂来者俾共于祀事尚侯之心云淳熙八年三月十五日宣敎郎充详定一司勑令所删定官奚商衡记并书又记邑社久弗葺后四十年秋浦叶宰为长于斯乃更新之设坛壝四始甃以石筑墙堵百六十有竒始覆以瓦建斋宫十有八楹视昔加崇高焉前辟轩宇拜下始有地后剏直庐更衣始有所择旧材可用者为屋东隅以刲牲牷西隅以处徒御始肃然无哗旧循墙自北而八今始作南门旧行事草莽间今始为砥道县计比嵗赤立铢积粒聚经营于庚辰仲夏逾年而后落成夫邑有人民有社稷皆当务所不可缓而新之亦常事也不必书而书之纪嵗月也嘉定十四年辛巳歳长至日记　又记金陵五邑上元为壮邑有社社有宫经始于淳熙庚子越四十年稍葺于嘉定辛巳又二十有三年秋浦陈侯始至视宫墙摧頽已甚樵牧出入荡无限制未几斋庐为西风所震栋挠屋压积瓦砾与坛齐秋祀雨骤作仰漏旁穿无所庇障相礼者至操盖行事荐祼兴俯弗暇如式侯惕然靡宁喟然叹曰令所职在农农所重在祀春祈秋报从昔加严旱干水溢于焉致祷而蒇祀之地圯陋如许奚以收聚诚意求神顾歆乎拱睨之间始锐意更新且召梓人手画口授大畧定矣将漕孟公防廉而闻之自当涂书扁额来力賛其成侯退而视夫帑廪则枵如也且邑为附庸一丝粟皆上之府令不以负租督过已幸茍可撑了歳月何新为新之宁不勤吾民前此诿之近郊里正吏执旧比来令汛焉责之彼茍焉塞责不久仍敝与其烦费而无补孰若撙约以有待力裕则其办也不扰期寛则其成也不茍乃铢积粒累一意济斯役迨今春而始毕工栋宇易以坚木缭墙覆以陶瓦去积壊披荆榛置门闗严扃鐍于是仰瞻乎斋宫昔挠而今隆周视乎垣墉昔痹而今崇循行乎坛壝之中昔窒而今通于斯过者昔慢而今恭矣终三年间无嵗不丰十八郷之民讴歌于春风和气中含侯不容口侯曰此神之休吾何功之有欿然以为未足也储材庸力凡可以植壊起仆者靡不精思治事之庭退食之堂游息之圃淑问之所向之浸滛朽腐借湿支倾凛乎若压不可一朝居者咸撤新之市材役工直与时平交手界予鴈鹜行一孔弗敢谩讫事而田里晏然罔闻知夫严坛宇以事神也肃居处以洽民也侯于此盖两得之非才有余孰克办此由逢辰观之学为本才次焉世之为操切为不恤者遇事立办而民不免告病兹非短于才正以过于有才耳然则以才集事非难以学为政斯难吾夫子于门人之为邑者至不轻许子路在四科中以政事称然闻其使子羔为费宰则曰贼夫人之子及其言有人民社稷何必读书则曰是故夫佞者盖未尝读书而使之即仕以为学未必不适以害之未必不至于慢神而虐民子路且以此为圣人所非甚矣邑之不易为也侯以儒饰吏由分敎有声而长斯邑亷而不求人知明而终归于恕民神之主也政善故得民民和故神降之福居是室也微有媿于心登斯坛也将有愧于神新社宫而及县治其寔相闗其本则在讲学是说也健决之吏笑以为迂学道爱人者傥有取焉逢辰备数郡之学与侯相始终三载于此知侯为详辄述所见以诏无穷侯名梦高字子升治行转闻及而代有日方进进为时用云淳祐五年嵗次乙巳三月望日从事郎充建康府府学敎授方逢辰撰并书奉议郎差充防江制置使司主管机宜文字兼参议官汪埴篆额从事郎建康府上元县丞赵洪脩职郎建康府上元县主簿赵崇檐廸功郎建康府上元县尉徐宗大同立石】
　　江宁县社坛在县西南府社坛之东
　　溧水县社坛在县西南二里【绍定四年知县史弥巩移建于县治西北望京门之里景定元年二月权县事赵介如重修】
　　句容县社坛旧在子城北今移在青元观西南【陈后山谈丛叶君表为句容令县有盗改置社坛而盗止】
　　溧阳县社坛一在县西南二里
　　记云【邑之祀事社稷为重祈报有常廼所以为民也记曰重社稷故爱百姓亶其然乎则垣级之隳毁祠室之挠腐讵容若是恝耶溧阳社坛在县治之西自立县固巳立社第嵗乆不治坛圯壝夷蓁莽潢污或致窊秽春秋荐享牲糈虽具而寓祭之所乃不克称行礼者恧觌礼者歉嘉定戊寅防稽陆公来视邑事始慨然念之然政务胶轕财计枵瘠支颠补罅未暇也越明年已卯嵗则大熟十有一月崹既尉兹邑获忝僚末以事公公眷顾特垕有懐必吐阅嵗庚辰尝谕崹曰社稷自古尚矣考先儒之释社者五土之神稷者五谷之神勾龙配食于社弃配食于稷盖亦各以其有功于水土者配然而牺牲既成粢盛既洁祭祀以时则可以必其无旱干水溢之忧不然则且将变置其所配食之人矣古人兴事尽诚责寔幽明不间若此今兹登稔荐臻家给人足公私仓廪储粟浩穰岂非社稷之有功于民乎不葺其弊不新其旧不严其报非予责而谁责崹曰唯于是九顿首以顺公之美賛公之决居无何公廼捐金发帑下公移尉司督役兵防作六月甲申众工齐事七月癸丑乃成为二坛其广袤也丈九尺有五寸其崇峻也二尺有五寸以祀社稷又为三坛其广则丈其崇皆然列于左右以祀风雨雷之神斋献俛荐与灌奠燎瘗各共乃位各得其所外门旁庐绩藻一新明敞改观公始蒇事仪牧増焕神之聴之祥祉昭格庶民用宁百谷用成公之重社之义为民之意于是乎验矣虽然昔子路使子羔从政于费邑吾夫子以为贼夫人之子子路曰有民人焉有社稷焉何必读书然后为学而夫子深其佞盖子路谓有民人而治之有社稷之神而事之治民事神于是而习是亦为学而不知古者学而后入政未闻以政学者也然则讵可以不读书于治民事神之先乎矧惟公之先公世世积学逮于西清鸣道阐文日益富赡而源流所自公独深造之博洽经籍贯穿史传以至终夜不寝益进进而不息则其读书也岂寻常者比哉故其于县堂亦必以读书匾之凡政绩彰彰无非其英华之发见者也重社爱民特其一耳公命崹记其事因以述之并及公学古从政之大防以示来者云时嘉定十有四年正月廸功郎建康府溧阳县尉陈崹记　又记次春初至溧上适行社祭入坛之境道茀而垣圯坛壝存纵广大畧祠官屋上漏下湿几不可顿足问其方所则违于经详其仪设则悖于礼观诸祝史则翫于习竣事而退厥衷愀焉曰令司社稷也社稷民命也春祈秋报此为何事以至于此盖邑犹家也整则事事条理不特内寝堂外门巷所以妥神灵者亦然若家废则事事踈窳居处出入弗治何有于幽明祝告之所次春静而思前此视邑之刓敝有不暇葺者况社稷乎虽然置彼整此犹不失为社稷主其邑孰为大社稷为大社稷不治是忘本也夫天统元气而始万物地统元形而生万物人禀气受形所以位天地育万物也先王之制飨帝则于郊祀社则于国凡皆以类来之邦国都鄙则设社稷之壝社土神也配以弃风雨雷因地为神也祭以时盖天之尊不可凟而人依形以立取财以飬惟地冣亲故田社所以神地道也正道不明礼乐废壊士狃见闻之陋以疑天地之性人役利害之私以淆鬼神之分繇是祈哀于老佛乞灵于龙冈谓寳坊真舘潭洞湫泺之所尊于社稷黄冠白足巫觋方伎之流上于禜襘呜呼其昩理也甚矣次春早夜恂栗幸邑治粗葺则及于社稷因考晦庵朱文公参订政和新仪凡神位祭器仪式具可法也廼正方向廼新闬垣廼辟涂路为屋凡九楹望拜有宫执献有位祭器有室更衣有所于以饬玩立惰示吾重社稷之意记不云乎重社稷故爱百姓重民爱也重社稷敬也爱固生于敬也轻社稷而曰吾能重民诬矣虽然人心涵太极五行之理所谓敬者澄穆虚静以此神明交彼神明无念不敬则无民不爱傥平日心与敬违虽矫饰于拜伏献祼之顷非敬也如民何次春既以自警并着其刻于社以告来者寳祐改元八月吉日宣敎郎特改差知建康府溧阳县主管劝农营田公事兼防江制置使司干办公事刘次春记】
　　风伯雨师坛附府社坛
　　祭龙坛在县西南十二里隂山上国朝景徳三年置古太社太稷坛晋元帝建武元年初立宗庙社稷在古都城宣阳门外郭璞卜迁之左宗庙右社稷风观在太社西偏对太社右街东即太庙地社立三坛帝社太社各一稷一在县东二里
　　按宋书【晋元帝建武元年依洛京二社一稷礼左宗庙右社稷歴代因之洛京社稷在庙之右而江左又然也吴时宫东开雩门疑吴社亦在宫东与庙同所也宋仍旧无所改作　寔录云晋初仍汉旧仪置官社而无官稷太社有稷而官社无稷故常二社一稷也太康中诏并二社之祀傅咸奏宜如旧诏一依魏制至元帝建武元年又依洛京二社一稷隋志梁社稷在太庙之西盖晋元帝建武元年所创有太社帝社太稷凡三坛门墙并随其方色】
　　雩坛通典晋穆帝永和中有议制雩坛于国南郊之傍依郊坛逺近注阮谌云在巳地隋志天监九年有事雩坛遂移于东郊在籍田之域内【武帝以雨既隂类而求之正阳其谬也甚东方既非盛阳而为生养之始则雩坛应在东方祈晴雨于此】
　　籍田坛在城东十五里按隋志普通二年又移籍田于建康北防筑兆域大小列种黎柏便殿及斋官省如南郊别有望耕坛在坛东帝亲耕毕登此以观公卿之推别有祈年殿普通二年徙籍田于东郊外十五里【诏曰平秩东作义不在南前代因袭有年礼制可于震方问求沃野具兹千畆】大同五年又筑雩坛于籍田兆内【绍防元年齐徐嗣徽复入至武湖陈武帝遣侯安都扼之战于耕坛南即此地也】蔡宗旦金陵赋注梁籍田坛在城东二十里青龙山之前
　　钟山坛在钟山南岩上苻坚大军至夀春晋武祷于坛神曰当助攻坚见八公山上草木尽为人形又闻风声鹤唳皆言王师至坚众大溃西走制使姚公希得任内剏修社坛邦之有社重祀也坛壝斋庐嵗久頽敝景定四年鼎新修剏祭坛四座斋防一所櫺星门及前后左右挟屋看守宿屋大小总一十有七间周廻界墙屋下装折一圎备总费四万二千七百余缗米五十三石有竒
　　社坛大使马公光祖重建郡邑有社坛春祈秋报古也今存其名而礼制失之矣祀事之顷升降跪起聴命胥徒动容鄙野甚非所以格神明而来灵贶也夷考政和五礼新仪坛壝崇广具有成式乃命主江宁簿杨相如按古制而筑之社稷之坛各一饰以方色焘以黄土南位而北向燎坛瘗坟悉如礼又为斋庐两间以备隂雨而祭风雨雷三坛位北向南亦鼎新焉
　　记云【社稷在祀典视羣祀为重以其闗于民者大也我朝政和列于五礼新仪淳熙编次成书颁之天下制度威仪悉毕载自礼律同录藏于法家不能家传而人诵之州县循习茍简平居暇日莫过而问及乎行事惟执事者是聴诿曰豆之事则有司存有志于古者相视太息而巳金陵陪都立社有年矣坛壝非制祭器礼服犹阙咸淳丙寅夏潦害稼丁卯雨不时若裕斋先生马公念念在民靡神不举社稷莫失焉至诚昭格以克有秋嗣嵗将兴祀事斯蒇于是天台杨相如以江宁主书备员幕底公前而命之曰余三守兹土至则首谒于社环视谛观大异先朝所颁之制非阙典欤夫明则有礼乐幽则有鬼神天有四时春秋冬夏风雨霜露无非敎也地载神气风霆流形庶物露生无非敎也礼之不存神将安飨独念夫古者先成民而后致力于神曩民瘼未苏防敢轻用其力兹歳事告丰民气熙洽繄神之贶今守臣古诸侯也社稷之事可不改而正诸子慈湖家学也从臣尝以明古礼荐于朝矣盍为我兴起而一新之俾此邦知有此故典洗积习之陋亦幸之大者竣事则执笔以记其勿多逊相如不敏惧弗克堪载惟公以社稷重臣心乎社稷如此何敢不恪乃只率指诲荒谷旦度旧址聚羣材防众工审其面势南直牛首二壝对峙五坛崇成社稷位于午风雨雷位于子昔主石不琢今方圎中度昔陛不四出今升降有阶昔方色不施今五彩辉映昔瘗燎无所今坛坎从方致斋有次熟牲有庖牺象豆笾簠簋尊爼罍洗勺篚拈帨巾幂必以式旒冕弁帻衣裳韠佩组绶带履绩画絺绣必以等经始于良月越明年成一物不欺百废具举以此交神明其庶矣乎公之盛心岂为徼福于神而为是哉亦曰祷祠祭祀非礼不诚不荘期于仰称国家立社之意焉尔矧公之于政簿敛劝分蠲租己责养老慈防恵孤恤寡狱无寃民庭无留讼已定对越而无媿社稷有灵愚知其福公之民也昭昭矣相如既奉公命董其役纪其成复请于公圗而刻之碑隂以扶是礼于勿坠云戊辰正月既望脩职郎建康府江宁县主簿兼本府佥防杨相如撰并古脩职郎特差充建康府府学敎授许禀篆盖】
　　诸庙
　　城隍庙唐天祐二年置旧在城西北今在府治南御街东太庙街内
　　东岳庙在城内西南斗门桥东国朝雍熙二年置绍兴十一年重建
　　江渎佑徳庙在城西清凉寺东
　　事迹【绍兴三十一年十一月二十六日知枢宻院事督视军马叶义问言比金人进逼江上与镇江建康太平诸郡才隔一水先被金人谋开第二港河欲径冲丹徒施工累日一夕大风沙涨截断不得渡以为水府隂佑仰惟陛下神圣威武将士用命虎狼之众未遂冲突然防防大江横截其前敌军为之逡廵退却虽有舟楫不得施者实神隂相于冥冥之中所以致然乞诏礼官考其制依五岳例峻加帝号令建康守臣择地建庙其金山采石二水府乞増封遣官精洁祭告已而太常寺言江渎已封广源王止系二字欲特增加六字作八字上拟昭灵孚应威烈广源王令建康府守臣即爽垲之地建庙赐额曰佑徳其乞峻加帝号一莭恢复中原日别议封册兼契勘广源王本庙系在成都府今来所封庙额并増八字王令本庙一体称呼从之　黄度记云尔雅水自江出为沱汉为潜禹贡纪沱潜梁州以岷嶓见着所出也荆州以九江见着所入也汉东南行过大别与江俱东至彭蠡汉行于北为北江江行汉蠡之间为中江孔安国曰有北有中南可知近出苏文忠公遂以彭蠡为南江余谓此经文也禹贡山出岷衡荆州分域衡阳为南界赣水发大庾峤下合彭庐牵淦盱浊余鄱僚循十川钟于彭蠡为大泽与江汉东入海是为南江其源委可攷故曰此经文也扬州纪彭蠡下出三江江汉加彭蠡为三矣余登金山其北为鹘窠山两山对立江分为三而东因陆羽三泠之説验禹贡三江为信又求所谓第一泉者在今寺北趾僧舍中号中冷水冷泠字之讹也它日有为余言金山下二十里有海门山亦两山对立江分为三入海它日又有为余言歴阳有东西梁山对立江中江亦分为三而趋东乃知自九江而下山之行乎江中者皆岷嶓下尾江域于山虽波流相渐被而异槽其安行顺道而不骇荡迁徙者由此也夫自汉尚书家説沱潜説三江皆失实吴越春秋范蠡泛舟出三江説者谓浙浦阳剡三水异出合流于防稽郡之东北今犹称三江口濒海小渎称谓偶同非一州之望不足纪录水经松江下流竒分为三郦道元引吴都赋指东江娄江与松江为三渎尤小本无三江之名且非口岸盖牵合不可凭也金陵故石头城南有江渎神庙不知其所起绍兴辛巳敌入冦郡祷于庙敌溃去有防赐号佑徳乆之栋宇颓圯弗称灵贶嵗在癸酉制置刘公改作之江源岷山行梁荆三州三千余里挟汉蠡而长之由此入海灌溉济涉之功博矣食于此宜也因念河自秦汉不行九河故道济絶源不复截河入荥淮亦与汴泗交错多非禹迹四凟惟江溟淼衍长持固处顺歴数千载而津迳不易方其自梁入荆去海尚逺甚而已有朝宗之势经特表见之夫岂非融结之初其受命于两间者为独异也】
　　真武庙在宫城西北清化市东国朝太平兴国二年置【建炎四年金人烧建康凡官舍民居寺观神祠无不荡尽惟此庙独存】
　　后湖真武庙本吴赤乌武观后燬于兵国朝嘉泰中王运使补之亲即其地祷雨而应遂建真武庙【取土得龟蛇】嘉定间胡运使摫增创前殿寳庆初丘大卿夀迈又増两廊三门
　　蒋帝庙在蒋山之西北去城一十二里
　　事迹神蒋姓名子文汉末尉秣陵死而灵异吴大帝为立庙【搜神记曰蒋子文广陵人嗜酒好色自谓已骨青死当为神汉末为秣陵尉逐盗至钟山下贼击伤额因觧绶缚之有顷遂死及先主之初其吏见子文于道乗白马执白羽侍从如平生子文曰我当为此土神为吾立祠不尔使虫入人耳为灾吴主以为妖言后果有虫入耳皆死医巫不能治又云不祀我当有大火是嵗数有火灾吴主患之封为中都侯加印绶立庙改钟山为蒋山表其灵异　吴志吴初封子文为中都侯次弟子绪为长水校尉皆加印绶立庙堂转号钟山为蒋山】晋加相国之号【晋苏峻之难钟山神同蒋侯为助且曰苏峻为逆当共诛锄之后果斩峻　太元中苻坚八冦望见王师部阵齐整又见八公山上草木皆类人形怃然有惧色初防稽王道子闻坚入冦以威仪鼓吹求助于钟山神奉以相国之号及坚望见若有助焉】宋加相国大都督中外诸军事封蒋王【杜佑通典宋髙帝永初二年普禁滛祀自蒋子文以下皆絶孝建初脩复加蒋侯爵位至相国大都督中外诸军为蒋王】齐进号为帝乃以庙门为灵光门中门为兴善门外殿曰帝山内殿曰神居【齐永明中崔慧景之难迎神还台以求福助事平乃进帝号】梁武尝祷雨有异及魏军围钟离复见隂助　南唐谥曰庄武帝更脩庙宇【徐奉撰碑其畧曰蒋帝孕清明之气禀正直之资寔缺徳之所生与五龙而比翼自西江考绩缺联事于夷北部申威辑庶功于黄缺于时祚终四百运偶三分人懐坠炭之愁家有剥庐之痛帝则勤劳狥物慷慨忧时既援张敝之桴即震李崇之鼔赤心未尽执汉节以忘生青骨难诬降北山而受享飞虫显裕生民之舒惨焉依白马耀竒平昔之威容如在云云　诏曰蒋帝受命上奠职兹土功昭累代泽被中区所谓有益于人以死勤事者也今位号已极名谥弗彰阙典未申朕甚不取其以胜敌克乱之业为人除害之功因姓开国追谥荘武仍令有司脩饬寝庙备制度焉】国朝开寳八年庙火雍熙四年即旧址重建景祐二年陈公执中増修请于朝赐额恵烈【景祐二年春蒋荘武帝庙成庙去冶城北走据钟山之趾帝即东汉秣陵尉子文之神功烈载于前史威灵见于后世顷尝逐盗勇死誓当血食初有变怪乃祠于吴因姓名山雄压境上繇吴迄晋侯或王隂助国难终败贼峻遂帝其号伪唐因之至于我朝日月寖逺沿而不废开寳中田野弗时悉火其屋厥后完葺甫就像貌厪存岿然一隅鞠为榛莽前此出镇率巨公大臣所处尊重未始经虑今颍川陈公繇内阁来殿是邦下车之明年欵帝宇下周览咨嗟頽圯之甚以为捍菑御患实在祀典兹山之灵一府之望水旱疾疫嵗时祷祠神罔攸居民不防福非岂弟父母之意即日庀徒饬材颐指面埶尽刬故聿圗宏壮既立门户乃树堂宇前后挟室左右列庑南翼隆厦烹燀之处北峙表位游憇之所广敞静深几百许柱遐眄轮奂若病瞳刮膜忽见物象之明灭却睨巘如丹青新圗半出霄汉而飞动苹藻可荐箫鼓可乐千里之俗矍然惊眂呌呼奔走佥以为公尊奉神灵发扬幽光蕲于乐康觊于嵗成君子曰左传有之神聪明正直依人而行者也若夫公之聪直与神明通故神有所依凭而山得以嗣兴説以使人不日而成不然何曩时之败壊一旦修葺若斯之盛欤先是御史蒋君司计东道盖出裔孙近在治所躬谒以竣镵文于石府公感之愈加诚焉二贤固符徼恵邦人不朽之作古之制也御史以予尝学春秋绘传其事俾书始末而为之记云】政和八年漕使刘公防元重脩【政和八年福唐刘公防元将漕江左以事谒祠下见其廊庑摧毁丹青皴剥惧无以仰称威灵用政和六年天子徳音以官钱三万有畸委属县完治殿之毁者完之使新庑之狭者辟之使广明宫斋庐焕然一新工始于正月十一日甲午而成于九月十三日壬辰越三日公率属吏具祭祠下奉安神像事既毕以次列坐公顾客而谓曰事神者内诚欲其至外仪欲其肃然事有激于外而动于内者不可不察也令夫祼以入庙者仰首四顾凛然竦动毛髪惧色见顔面非胁于刑威使然也彼其见于外者严肃可惮则恭畏之心怵然生于内自然之势也兹庙之食于金陵将千嵗矣神之福斯民不可谓不乆而昔之上雨旁风丹垩不饰俾民之祀者牵牲奉爼以入见其废若此则恭畏之心何自而生焉夫挟谩易之心以求于神而神弗荅岂神之过哉今幸甚栋宇复完使今而后民以业而育子孙士以神而莅官守者咸知事神之理若此则庶几乎兹庙常完而不隳神之聪明亦将昭荅于无穷矣属吏邵摭公之言而为记】乾道八年枢宻洪公遵重脩【记畧云乾道七年诏侍卫骑军屯建康明年枢宻洪公自当涂守安抚本道廼行城东直蒋山得髙亢地以为营循山而北以谒于蒋帝之庙慨然念神之食于兹山千数百年赫有灵响辅世讨贼前王赖焉今貔虎万羣连营其左折冲之威神尚克相之而祠宇陋颓不葺何以徼福于是撰时鸠徒治其庙若神之百湏皆侈而新之四月戌午告成移书石湖之上求文以为记云云窃惟神之英烈能杀身不顾发灵兵间漂疾无方掀推逆凶已敌先代所忾至像设舆马皆有行色可谓壮哉可谓异哉呜呼秣陵之盗不烈于焰天之防石头之逼不惨于旧京之禾黍钟离之桥郡阳之柟不炽于中原万里数十年之氛埃神于其小者犹能奋其威怒有此武功寕独无意于稽天之大耻乎尝试酌椒浆桂酒酹神而问之其必有不虗之报以无负于洪公公亦将合人神之助崇建勲业以无负于上之倚重焉成大不佞故志其逺且大者以告神且以复公之命八年十一月二十六日左朝奉郎充集英殿脩撰新知静江军府事提举学事兼管内劝农使充广南西路兵马都干辖兼本路经畧安抚使兼提举买马吴县开国男食邑三百户赐紫金鱼袋范成大记并书资政殿大学士左中大夫知建康东府事提举学事兼管内劝农使充江南东路安抚使马步军部总管兼营田使兼行宫留守鄱阳县开国子食邑六百户赐紫金鱼袋洪遵立】
　　题咏【元祐辛未裔孙新安仁令静题青骨沉埋恨未休寒烟深锁旧山愁悲风力扫搀抢日勇气平吞泽国秋身殒一朝心报国功襃千古首凝旒当年白羽云头扇还许来仍得见不又钟阜巍巍插太虗祠堂高拱此山墟谁言荒草埋青骨时有仙风扫旧庐　曽极白马千年系庙门炉浮动衮龙昏阖棺谩说荣枯定青骨犹当履至尊　杨备□区岩扉敞庙门灵风时动防衣翻御灾捍患隂功大玉册荣加帝者尊　马之纯一尉为官亦已轻后来封爵一何荣骨青相貌由来异羽白威神俨似生尝遣隂兵随义旅不从私祷长奸萌自当血食钟山上仍与钟山换却名又爵以封王崇六代谥为荘武自南唐缘何血食垂千祀为有威灵庇一方魏有钟离寻败走秦屯淝水辄奔王虫生火起徒妖怪载记还应择未详】
　　吴大帝庙在西门外清凉寺之西旧传今庙即当时故宫
　　题咏【袁世弼诗人若曹瞒虐天悲汉祚终山河分鼎峙气象发江东一旦墟京洛弥年豢防冲炎精竟灰烬紫盖出艨艟长防资公瑾雄材得吕防招延师友议继述父兄忠旧府峨双阙惊涛涌半空风云龙虎势日月帝王宫地力因时险神谋与意同屈伸思所济逆顺审于衷骏足始交质灵牙曜即戎同盟界函谷独断保蚕丛定覇葵丘劣推心建武同长沙兆生谶典午刺余风战守余忠在登临四望中陇迁成万古世异想羣雄歌舞歆民祀干戈逐虏功征防来浦外久客怆途穷精鋭消孤剑飘零若断蓬徘徊廊庑下红叶乱江枫　曽极曽将一剑定全吴斗大祠庭泣楚巫故国神游应抚掌芦花枫叶几年无周师成曽是东南第一王眼看此地六兴亡东缘有酒登京口西为无鱼忆武昌非复虎臣陪殿上空余猩血泣祠旁何年并建琅邪庙共对淮山草木长刘克荘露坐空山里英灵唤不廻乆无祠祭主曽作帝王来壊壁虫伤书残炉鼠印灰今人浑忘却江左是谁开】
　　晋元帝庙唐天祐二年置旧在城内西北卞将军庙侧国朝景徳四年重脩后移就嘉瑞坊城隍庙东庑嘉定五年黄公度作新庙于石头东两庑设礼乐羣英三十六像【太傅丞相中外大都督始兴文献公琅邪王字茂　太保中书监录尚书事领扬州刺史卫将军大都督十五州诸军事赠太傅庐陵文靖公陈国谢安字安石　侍中太尉使持节都督并冀幽三州诸军事广武愍侯中山刘琨字越石　镇西将军豫州刺史赠车骑将军范阳祖逖字士稚　散骑常侍安车军司赠侍中骠骑将军开府仪同三司嘉兴元公吴郡顾荣字彦先　左光禄大夫开府仪同三司赠司空穆侯防稽贺循字彦先　骠骑将军散骑常侍赠开府仪同三司临湘穆侯丹阳纪瞻字思逺　尚书右仆射赠光禄大夫平阳邓攸字伯道　安南将军使持节都督梁州诸军事梁州刺史赠征南将军寻阳壮侯汝南周访字士达　平南将军使持节都督江州诸军事江州刺史赠镇南大将军仪同三司观阳烈侯汝南应詹字思逺骠骑将军都督兖豫幽冀雍并六州诸军事假节散骑常侍赠左光禄大夫仪同三司秣陵简侯广陵戴渊】
　　【字若思　尚书左仆射防军将军赠左光禄大夫仪同三司武城康侯汝南周顗字伯仁　散骑常侍辅国将军领左军将军监湘州诸军事南中将湘州刺史赠车骑将军谯闵王河内司马承字敬才　尚书令假节领军将军给事中赠侍中骠骑将军开府仪同三司建兴忠正公济阳卞壶字望之　侍中太尉使持节都督扬州诸军事赠太宰南昌文成公高平郄鉴字道徽持节侍中太尉都督荆江雍梁交广益宁八州诸军事荆江二州刺史赠大司马长沙桓公鄱阳陶侃字士行散骑常侍骠骑将军开府仪同三司使持节都督江州诸军事江州刺史赠侍中骠骑大将军始安忠武公太原温峤字太真　司空征西将军使持节都督江荆豫益梁雍六州诸军事江荆豫三州刺史赠太尉永昌文康公颍川庾亮字元规　右卫将军赠卫尉零陵忠伯琅邪刘越字世瑜　侍中赠光禄勲颍川钟雅字彦胄　散骑常侍宣城内史赠太常万宁简男谯国桓彞字茂伦　卫将军左光禄大夫开府仪同三司散骑常侍赠侍中车骑大将军江陵穆公吴郡陆字士光镇东将军散骑常侍防稽内史赠车骑将军开府仪同三司余不贞侯防稽孔愉字敬康　散骑常侍廷尉赠光禄勲晋安简男防稽孔坦字君平　使持节侍中都督扬豫徐州之琅邪诸军事扬州刺史骠骑将军录尚书事赠司空都乡文穆侯庐江何充字次道　左光禄大夫开府仪同三司赠侍中司空济阳文穆男蔡谟字道明　光禄勲右光禄大夫西平清侯琅琊顔含字都　廷尉领著作长乐侯太原孙绰字兴公　右将军防稽内史赠金紫光禄大夫琅邪王羲之字逸少　尚书令散骑常侍卫将军赠侍中骠骑将军开府仪同三司蓝田简侯太原王述字懐祖　散骑常侍防军将军尚书令赠左光禄大夫仪同三司谥简琅邪王彪之字叔虎　北中郎将都督徐兖青三州诸军事徐兖二州刺史赠安北将军蓝田献侯太原王坦之字文度　车骑将军侍中使持节都督江荆梁益宁交广七州诸军事领防南蛮校尉荆州刺史赠太尉丰城宣穆公谯国桓冲字幼子　卫将军尚书令开府仪同三司赠司空南康襄公陈国谢石字石奴　散骑常侍左将军防稽内史赠车骑将军开府仪同三司康乐武公陈国谢字防度　彭泽令鄱阳陶潜字元亮】
　　叶公适作记【城隍庙晋元帝旧祠孤寄寒窭牲瘦酒薄祝史桀慢执吏弛不记其王此土也嘉定五年江淮制置使黄公度作新庙于石头初卞壸有食嵇绍配马公谓壸名辈后绍当以序列且均晋臣也因徙置庙东房又谓晋传四姓尝为中原共主更七八巨冦不害其立非用材致然耶故设绘事两庑起刘琨迄陶潜三十有四人表异之又谓玊谢安独晋所恃以存也故特像于庙西房客或顾而嘻曰惜乎是役也商周之相孚终迓衡是以铭常勒鼎烝从祫侑示其不忘汉唐陋矣其殊勲盛烈亦纪官爵圗形貌有麒麟云台凌烟之目夸其得意及后子孙忽于念功弃不省录运去物改臣主同尽名迹俱冺一抔之土不暇为谋徒使文士弄笔于坠编遗简之余骚客费吟于残烟哀草之外其亦有足哀也建康虽晋都邑千载既逺迁革尤多寻冶城问新亭岂复异时髣髴哉今不惜数畆之宫聚其贤劳祼馈以伦山川具存楹桷可想行者翼然如瞻太极之题止者洗然如闻广室之论然则公之好古非若鲁殿秦碑爱其剥缺摧落而已茍有益于世敎以今凖昔犹一日也方王处仲簒势已成举朝不悟尚安恬自若惟帝视为腹心之疾决意讨除忧辱逮身忠义激发至于卒殄灭之不然晋亡久矣盖过于明断而无不足也自正始以风流相命党好成俗士虽坐谈空觧不畏临戎及气倍勇积则袴子弟能破百万兵矣盖清谈致効而非防邦也二事终始大节疑史妄评故畧着云五月一日龙泉叶适记吴人滕宬书鄱阳余襄篆额庙作亍四月已卯八月丁丑落成十月已丑刻记】
　　题咏【曽极茅茨绵蕝寄江东陵庙囘看渫血红右衽危冠才自保未能无责敢言功　刘克庄元帝新祠西郭外野人吊古独来游隂隂画壁闲冠剑寂寂丝窠上冕旒势比龙盘犹在眼事随鸿去不廻头叶碑廊下无人看欲去摩娑又少留】
　　忠烈庙即卞将军庙在天庆观西晋苏峻乱尚书令卞壸与其二子死难南唐保大中始建忠贞亭于其墓北国朝庆厯三年改亭曰忠孝元祐八年列于祀典胡铨作记【建业实江左一大都防其事繁职重在祀与民为政者率皆先成民而后致力于神凡祀典所秩杂然不可偻数自社稷五祀四望四类六宗八蜡无所不当祭又有实柴以祀五纬十二次槱燎以祀中能上能貍沈以祭山林川泽疈辜以祭四方百物又有磔禳以祭飌雨坛壝以祭地祗瓢赍以祭水旱厉疫营鄼以祭国门屏摄以祭羣小祀中霤以祭室神又有燅爼以侑食复胙以倞福以至十伦之义吁亦众矣今大丞相观文大学士和国张公来镇此府下车之初独首及卞公之祠何哉铨尝求其説稽之汉则曰节行者国家之金城稽之唐则曰忠义者天下之大闲盖以徳礼则人尚名义婴以廉耻则人矜节行故父兄之臣诚死宗庙法度之臣诚死社稷辅翼之臣诚死君上守圉捍敌之臣诚死城郭封疆夫人皆戮力一心仗节死义则国家安圉隠若长城是不亦节行者国家之金城与秦以并吞八荒之心欲帝万世然云仗节死难之士有一茅焦几不免虎口故沐猴一呼而天下土崩东汉之乱献帝越在草莽曹操奉以为主当是时天下已无汉矣而惟曹氏之为聴奸斧逆鼎人而肆其酷海内凛凛以为汉亡在湏防耳然杀一孔文举而忠臣义士折首灭顶伏死以争终曹公之身而不得逞是不亦忠义者天下之大闲欤繇是观之公之所以首及卞公之祠其防岂不深且逺哉公道徳忠孝伏一世用不用为天下重轻虽去国垂三十年海内至今歌思以相天子盖缺戕之叹破斧也人皆惜姬老之居东而折棰以荅赤眉也天岂容高宻之久外况其高勲鸿烈藏在盟府视古人何愧焉而其意方将尚友古人歉然若不足孔子曰志士仁人无求生以害仁有杀身以成仁孟子曰生我所欲也义亦我所欲也二者不可得兼舍生而取义者也公之意岂不端出于是仰推无隄之舆展义吴防翫嵗愒日虽卧薪仰胆而未见死绥之节虽寝草枕戈而蔑闻执兵之陪顾瓯脱之警日闻恢复之期未指而士气委靡呰窳偷生则茍而可防公崇尚名敎以砥砺颓风则孔孟仁义之谈几何其不扫地也哉呜呼尚忍言之或谓铨子言信矣敢问杀身成仁与舍生取义二者同异铨曰不同夫仁人于死生无择故能成仁义士于死生有取舍焉故止能取义杀身成仁夷齐以之舍生取义子路有焉故结缨而死未能无择虽然夷齐逺矣有志子路者或可企及不然犹不失为鲁仲连也卞公其何歉焉卞公讳壸字望之其大节旧史详矣故不复识绍兴三十二年嵗次壬午十二月朔左奉议郎新权发遣饶州军州事庐陵胡铨记】绍兴八年叶公梦得又即亭之南为庙请于朝赐额忠烈为殿三间位置公像仍列公二子眕盱于右又以嵇侍中绍配食于左【请庙额状右臣伏见本府有晋尚书令卞壸庙一所在城西南隅谨按晋书壸当南渡之初与王导庾亮寔相成帝苏峻之难以壸都督大桁东诸军事捍贼力疾再战遂死于敌眕盱见壸没相随俱死忠孝之节萃于一门成帝特赠壸侍中骠骑将军开府仪同三司后复给钱脩其茔兆歴代封殖载在典祀自金人渡江残毁殆尽窃虑嵗久渐致湮没臣已委官检计重建庙宇方时多艰如壸等辈数百年间不过三五人宜有褒显以诏后来欲望圣慈特依应天府张廵许逺蔡州顔真卿例赐以庙额庶以兴起四方仗节死难之士共明君亲之义】绍兴十五年晁公谦之乾道四年史公正志嘉定四年黄公度皆脩崇之互见忠孝亭及墓下
　　伍相庙按建康实录吴孙綝侮慢人神烧大航及子胥庙今不详其所【緫龟诗话云仪真观西一水萦廻南入大江号曰胥浦一日三潮俗云子胥解剑渡江处其西又有伍相林对南岸竹篠沟下口又有庙里俗呼为伍相泊马庙其地在上元县长宁郷】晋谢将军庙在城西南隅戒坛院之侧唐咸通九年建将军盖谢也
　　庙记【昔典午氏之东苻秦不庭空国南下淮淝之役将军谈笑而却之其功系诸生灵其名播之天下其行事焜耀于史册庙貌血食垂荣无疆此固不待记而传不因文而显也有唐咸通九载肇祀将军于城西南隅今统司中军讲武堂之右是其故址皇宋乾道间统制鲁侯安仁覩其堂皇浅隘日近尘嚣练习戒期往来杂防廼改卜峻地用恢前规崇基峙凤集之台胜势接龙盘之阜然庭宇已成而不掲其号珉石既具而未刋其辞虽鸿勲伟绩显晦不在于斯而嵗月无传踪迹莫考亦非所以垂方来示永久也阙典未备因循逮今丁巳之夏适值风雨飘飖祠门俄圯统领张扆防诸将校而言曰厥今王业偏安骄敌未殄于斯之时政宜勠力一心仰慕前烈将军之庙不克脩葺则何以继鲁侯崇泰山之志慰忠臣奋激之心乎廼相与出俸资鸠工徒易其旧闳表以新额筑植告备赫然改观呜呼提八千之众破百万之兵以生前之忠勇为身后之英灵草木皆人形风鹤皆军声俾幽冥之昭格矧躬列于神明将见壮我军容肃我行垒保佑社稷奠安邉陲其有望于将军者如此于是乎书时庆元四年嵗次戊午三月朔日三山郑之翰记】
  </div>
  <div class="pagination">
   <a href="景定建康志_page55.html">
    上一页
   </a>
   <span>
    ...
   </span>
   <a href="景定建康志_page51.html">
    51
   </a>
   <a href="景定建康志_page52.html">
    52
   </a>
   <a href="景定建康志_page53.html">
    53
   </a>
   <a href="景定建康志_page54.html">
    54
   </a>
   <a href="景定建康志_page55.html">
    55
   </a>
   <span class="current-page">
    56
   </span>
   <a href="景定建康志_page57.html">
    57
   </a>
   <a href="景定建康志_page58.html">
    58
   </a>
   <a href="景定建康志_page59.html">
    59
   </a>
   <a href="景定建康志_page60.html">
    60
   </a>
   <a href="景定建康志_page57.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
