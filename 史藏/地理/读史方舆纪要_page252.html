<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 252 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 252 页/共 479 页</h1>
    <div class="content">
　　释迦泊在中受降城西北塞外。旧为蕃戎驻牧之地。唐会昌二年，回鹘乌介掠横水，退屯释迦泊东，即此。横水，见山西大同府。

　　芹菜沟在镇西。源自沙漠来，水际常产芹菜，因名。《志》云：卫西境有小芹河墩。隆庆初，寇尝繇此入犯。又有扇马沟，在镇东南。

　　朝落池在镇北境。《唐·食货志》：安北都护有胡落池，岁得盐万四千斛，给振武、天德两军。《郡县志》云：宥州长泽县，亦有胡落盐池。《辽志》丰州有大盐泺，盖缘河多卤地也。又盐泽亦在镇北境。《汉志》朔方县南有金连盐泽及青盐泽。今湮废。

　　红盐池镇西北三百五十里。成化中，套寇入宁夏。韦州总督王越知其巢于红盐池，乃从安边营北境红山儿出边，昼夜兼行百八十里，至白盐滩，又行百五十里，至红盐池。寇大创，渡河北遁。红山儿，王复云：自花马池东走环庆之道也。○石涝池，在镇西。正德初，督臣杨一清议于延绥定边营迤东石涝池，至宁夏横城三百里内边墙，增筑高厚处也。

　　野马涧在镇西安边旧营东北。天顺中，寇犯安边，官军败之于野马涧。又东为柳树涧。景泰中，石彪御敌于安边营口，追至昌平墩，大败之于野马涧半坡墩。转战六十余里，至柳树涧，是也。

　　娘娘滩在镇东黄甫川东九里。《五边考》：寇入套之路，多自黄甫川南焦家坪，以两岸夹山，冰先合后泮也。此外则娘娘滩、羊圈子渡口，冬月冰坚，随在可渡云。○神水滩，在镇东。《五边考》：套寇每岁聚众处也。

　　鹈泉在西受降城北三百里。一作拂梯泉。唐贞观中，以回纥归附，诏于碛南鹈泉之阳置过邮六十八所。又元和四年，振武奏吐蕃骑至拂梯泉。八年，振武天德军复奏回鹘数千骑至鹈泉，边军戒严。《辽志》丰州有九十九泉，鹈盖其最著者。○奈王井，在宥州西。宋元丰四年，分道伐夏。内侍王中正引河东兵入宥州，自宥州行至奈王井，粮尽引还。

　　○榆林关在废胜州东。秦置榆中关。《隋志》：开皇三年，城榆关，置榆关总管。又仁寿二年，置金河县带关。《唐志》胜州榆林县东有榆林关。又有河滨关，俱贞观十三年置。孔氏曰：榆林关，在榆林县东四十里，东北临河。

　　云迦关在天德军城北。《新唐书》单于府有云迦关，后废。太和四年，复置。时李泳为振武节度，以兵千人戍守。开成五年，回鹘溃乱，侵逼西城。诏振武节度使刘沔屯云迦关，为之备。又会昌二年，回鹘乌介可汗寇横水栅，略天德振武军。沔屯云迦关却之，是也。

　　榆溪塞在废胜州北。《战国策》：赵武灵王胡服率骑入胡，出于遗遗之门，逾九限之固，绝五径之险，至榆中，辟地千里。又苏厉为齐遗赵惠文王书：秦之上郡，近关至于榆中者，千五百里。《史记》：秦始皇三十三年，蒙恬为秦将，北逐戎人，开榆中地数千里。三十六年，徙民三万余家于北河榆中，置榆中关。是也。汉为榆溪塞，亦曰广长榆塞。《汉书》：王恢议伐匈奴，曰：蒙恬侵胡，辟地数千里，以河为境，累石为城，树榆为塞，匈奴不敢饮马于河。武帝曰：卫青西定河南地，按榆溪塞，绝梓岭、梁北河。又淮南王臣伍被曰：广长榆，开朔方，匈奴绝翅伤翼。又枚乘曰：秦北备榆中之关。皆谓此也。宣帝甘露二年，呼韩邪款五原塞。《正义》：五原塞，即五原郡。榆林塞，在胜州榆林县西四十里。其地亦谓之榆中，亦谓之长榆。《晋太康志》：自北地郡北行九百里，得五原塞，或谓之榆林山。《水经注》：榆林山，汉之榆溪旧塞，自溪以西，悉榆柳之沙，缘历沙陵届龟兹县西出，因谓之长榆。孔氏曰：榆溪塞，在北河北岸。《通典》谓在榆林郡南界，似误。关，《史记》作挺关。吕氏谓晋阳蔽之备，非关名也。

　　光禄塞在废胜州西北，亦名光禄城。《汉志》注：固阳县出石门障，得光禄城。太初三年，光禄徐自为出五原塞，筑城障，西北至卢朐山，谓之光禄塞。宣帝甘露三年，单于入朝归国，自请愿留居幕南光禄塞下，即此。

　　固阳塞在固阳城北。固，一作固。战国时，魏地。《史记》：魏惠王十九年，筑长城，塞固阳。又秦孝公十一年，卫鞅围魏固阳，降之。汉亦置固阳塞。后汉永元初，窦宪出鸡鹿塞，邓鸿出固阳塞，皆会涿邪山。后废。后魏主焘太延初，畋于固阳。二年，复如固阳，驱野马于云中，置野马苑。杜佑曰：固阳塞，在银城县北。盖唐自胜州南至麟州，不过百五十里，地相近也。胡氏曰：固阳有连山，东至河西，南接夏会数州界。银城，今见神木县。

　　鸡鹿塞在故夏州西北。《汉志》注：朔方窳浑县有道，西北出鸡鹿塞。甘露三年，遣长乐卫尉董忠，将骑发边郡士马送呼韩邪单于出朔方鸡鹿塞。明年，北单于款塞，南匈奴请袭击之。因遣骑出鸡鹿塞，围北单于。北单于仅免。又后汉永元初，窦宪出鸡鹿塞，伐匈奴，是也。

　　高阙塞在废丰州西黄河外。《史记》赵武灵王北逐林胡楼烦，筑长城，自代傍阴山下至高阙为塞。《汉书》：元朔二年，卫青渡西河，至高阙，破匈奴。五年，大将军青将六将军伐匈奴，出朔方高阙。后汉永平十六年，祭彤并将南单于兵，击北匈奴，出高阙塞九百余里，至小山南。匈奴左贤王信妄，以为衘邪山也，遂还。后魏正光五年，六镇叛乱。元深奏言：高阙戍主御下失和，遂至为变。即此。《地志》：朔方郡临戎县北有连山，险于长城。其山中断，两岸双阙云表，望若阙焉，名曰高阙。《水经注》：河水自窳浑县东，屈而东流，径高阙南，自阙北出荒中。阙口有城，跨山结局，谓之高阙戍。自昔置重捍以防塞道。杜佑曰：高阙，在丰州河西。黄河自丰州西折而东，《汉史》因谓之西河也。刘句曰：高阙北距大碛口，凡三百里云。

　　符离塞在丰州河西北。汉元朔二年，匈奴入上谷、渔阳。遣将军卫青、李息出云中，至高阙，西至符离，收河南地，置朔方五原郡，是也。又眩雷塞，在废增山县西北。汉初为匈奴中地。元封初，西置酒泉，通月氏、大夏，结乌孙，分匈奴西方之援，又北益广田至眩雷塞，是也。

　　翁龙埤在废胜州北。《汉志》：元朔四年，置西河南部都尉，治塞外翁龙埤。又有匈归障，亦在胜州塞外。汉有匈归都尉，置于匈归障。○益寿塞，亦在废胜州东北。王莽始建国三年，匈奴入云中益寿塞，大杀吏民。即此。

　　北假戍在废丰州西北。郦道元曰：自高阙以东，夹山带河，阳山以西，皆北假也。《史记》：始皇三十三年，使蒙恬渡河，取高阙、阳山、北假，中筑亭障，以逐戎人。《汉书》：元帝初元五年，罢北假田官。《王莽传》：五原北假，膏壤殖谷，遣赵并屯田北假，是也。

　　永清栅在中受降城西二百余里。唐开元中所置。天宝十一载，突厥叛酋阿布思入寇，围永清栅。栅使张元轨击却之。乾元中，天德城寄治于此。又归唐栅，在中受降城正北八十里。《唐志》：呼延谷口有归唐栅，入回鹘使臣所经道也。○王亭镇，在废夏州南。宋将安守忠讨李继迁，败绩于王亭镇，即此。

　　清水营在镇东三百九十五里。又东十五里为黄甫川。又东去黄河九里，渡娘娘滩，入山西偏头关界。明成化五年，立营屯兵，为镇境东路要口。《志》云：黄甫川堡，在镇东四百五里，北寇入犯之冲也。永乐初，山西奏寇犯灰沟村、黄甫川。嘉靖四十四年，寇袭陷黄甫川堡，守御最切。

　　安边营镇西五百七十里，有二旧营，地名深井。成化中，移治迤南中山坡，曰新安边营。《五边考》：西路参将驻新安边营，分守一十二营堡。宁塞营，在镇西四百六十里。又东六十里为靖边营。旧《志》：宁塞营，在延安府保安县北百八十里，旧名兀刺城。正统三年，改筑宁塞城，设军备御。又靖边营，亦在保安县东北。正统十三年，修筑旧城，设靖边营。成化中，改属榆林卫，为西路要地。嘉靖二十五年，寇自宁塞营入犯延庆诸城镇。督臣曾铣遣将击却之。

　　定边营在镇西六百六十里。又西六十里即花马池，为西路之冲要。嘉靖中，总制刘天和言：定边、宁塞二营之间，套寇所繇入也。议者请自定南八墩至宁朔墩十七里，创筑新墙，以杜乾沟深入之路。自宁朔墩至昌平墩九十里，增修旧墙，以卫旧安边孤悬之势，所宜及时修举。从之。《舆程记》：自旧安边营九十里至定边营，又西至花马池，为外边；自新安边营以西至三山饶阳等堡，为内边，与固原边形势相接云。

　　神木堡镇东二百三十五里，即神木县城。旧置神木寨，属绥德州。成化中，改今属。东路参将驻守于此，分辖神木等九堡。○镇羌堡，在神木堡东四十里。《边略》云：自正统初，北人入套，镇羌为最冲。寇东西突犯，恒取道于此。

　　孤山堡神木堡东八十里。旧为孤山寨，属绥德州。成化三年，寇入榆林孤山，参将汤胤战死。寻改今属。又东四十里为木瓜园堡。又东四十里即清水营也。○大柏油堡，在神木堡西十五里。又西十五里为柏林堡，旧为柏林寨，属绥德州。成化九年，改今属。又西四十里曰高家堡，亦绥德州属寨也。后改今属。又西四十里曰建安堡，自神木堡以下，所谓东路九堡也，皆置兵戍守。

　　长乐堡镇东三十里。成化中置。《五边考》：中路参将驻榆林城，领长乐等十二堡。隆庆六年，寇攻康家寨，不能陷，转入榆科涧，官兵败之。又入长乐堡，败去。康家寨，在堡东南，亦戍守处也。又双山堡，在长乐堡东四十里。旧为双山寨，属绥德州。后改今属。《边略》云：套寇入绥德，每由双山堡入，至为冲要。嘉靖三十五年，寇犯宁塞营，寻犯双山堡。堡东四十里，即东路建安堡。又归德堡，在镇南三十里，亦成化中置。

　　响水堡镇西四十里，旧为绥德州属寨。成化二年，边臣王复议移黑河山，改名平夷堡。七年，余子俊以平夷水泉枯涸，复还故治。其南又有新添堡，成化中所置也。○波罗堡，在响水堡西四十里。旧为波罗寺寨，属绥德州。后改今属。《边略》云：景泰中，石亨议移寨于滥柴关，不果。成化二年，王复请移于堡北响铃塔，即今堡也。又西四十里为怀远堡，又西五十里为威武堡。俱成化九年置。

　　靖平堡在威武堡西五十里。旧为白洛城。天顺中，守将房能请移于城北砖营儿，不果。成化二年，王复复奏移之，改今名。七年，余子俊以去水太远，复还旧治。嘉靖二十五年，寇入梁家塘，复犯靖平堡。隆庆初，寇犯小芹河墩，官兵却之。复攻靖平堡，不能陷。又东四十里为龙州城，城稍东曰龙州堡。

　　鱼河堡在卫南百余里。旧为鱼儿河寨，属绥德州。成化中，改今属。《五边考》：鱼儿河，榆林转输之要道也。其西北有乱峰墩、野猪峡，乃直冲鱼河之径。寇入鱼河，则榆林、绥德断而为二矣，故防御最急。自长乐堡以下，榆林中路所守之十二营堡也。

　　永济堡在新安边营东四十里。成化中，移置迤南上洪寺，属西路参将戍守。又把都河堡，在永济堡东四十里，亦名毕家梁。又东二十里，即宁塞营也。

　　镇靖堡在靖边营东九十里。本名塞门堡。天顺中，房能请移于堡北榆柳庄，不果。成化二年，王复又请移于榆柳庄，改今名。既又移于迤北白塔涧口，就快滩河迤南之险。其河深二十丈，远百里。九年，余子俊复移还故城。又东四十里，即中路龙州城也。嘉靖四十四年，寇犯镇靖堡，参将鲁聪战死。

　　新兴堡在新安边营西六十里。本治堡北。成化中，移就迤南海螺城，即今堡也。正德四年，套寇伏大队延绥塞内，遣轻骑攻新兴堡。即此。《五边考》：新安边营西二十里有砖井寨，亦成化中置。又石涝池堡，在新兴堡西百五十里。其东有乾沟、乾涧、定南、定北诸墩，俱戍守要地。

　　三山堡在石涝池堡西五十里。又西三十五里为饶阳水堡。堡北即定边营也。又有瓦楂梁寨，在三山堡西。○盐池堡，在定边营南。自永济堡至盐池堡，即西路参将所统十二营堡也。《五边考》：榆林三路，皆为寇冲，而西路为甚。自镇靖堡、瓦楂梁、安边、定边诸处，川原平旷，与花马池相接，迫近敌巢。此边一溃，则南之绥德、延安，西之环庆、平固，皆受其患矣。

　　白城子在镇西怀远堡北。旧为寇巢。隆庆中，陕督王崇古自花马池长城关出边，与敌战于此，败之。○者者口，在河套北，乃入套之冲也。明初，置墩四十于黄河南，列障者者口，以为守御。又有加塔剌马安赤步等口，俱为守御处云。

　　黑河墩在镇西。其相近者，有蒺藜川。嘉靖中，寇尝入此，败去。又乾沟墩，在龙州城西北。《五边考》：卫西乾沟、乾涧、定南、定北诸墩，俱延绥要害，为官军戍守处。○红山墩，在安边营北。隆庆五年，西戎吉能请开市，诏予市红山墩。即此。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷六十二 

卷六十二
　　◎陕西十一

　　宁夏卫东南至后卫三百六十里，南至庆阳府环县五百七十里，西南至中卫三百六十五里，西至贺兰山边界百里，北至西瓜山边界二百九十里。自镇治至布政司一千四百里，至江南江宁府三千八百四十里，至京师三千六百四十里。

　　春秋时羌戎地。秦属北地郡。二汉因之。晋仍属北地郡，寻没于戎羌，最后属于赫连夏。后魏为薄骨律镇地，属灵州。后周为普乐郡。隋初，郡废，仍属灵州。大业初，属灵武郡。唐仍属灵州。天宝初，亦属灵武郡。乾元初，复故。宋仍属灵州。天禧中，为夏人所陷。乾兴二年，赵德明始城灵州之怀远镇，为兴州。后又升为兴庆府，复曰中兴府，都于此。至蒙古灭之，改为宁夏路。明初，曰宁夏府。洪武五年，废。九年，改置宁夏卫寻又增置宁夏前卫及左右二屯卫，凡四卫，隶陕西都司。今为宁夏镇。

　　卫为关中之屏蔽，河陇之噤喉。汉滨河置障，畿辅缓急，视北地之安危。晋边备不修，雄疆尽成戎薮，故泾渭以北，遂无宁宇。后魏既并赫连，缘边列镇，薄骨律与高平、沃野相为形援，而后关陇无祸患者几百年。西魏以迄周隋，亦以灵州为关中藩捍。唐开元中，建朔方节度于此，用以捍御北敌，士马盛强，甲于诸镇。及天宝之乱，朔方僚属崔漪等谋曰：灵武兵食完富，若北收诸城兵，西发河陇劲骑，南向以定中原，此万世一时也。因共奉笺迎太子，遂为中兴之本矣。广德初，仆固怀恩以朔方叛，与吐蕃、回纥共肆犭皮猖，戎马遂入于郊甸。郭子仪收复朔方，中外之防，藉以少固。迄于唐之末造，朔方犹列版图，窥伺者未敢争也。宋咸平四年，何亮言：灵州地方千里，表里山河，为夷戎必争之地杨亿曰：灵州，朔方之故墟，僻介西鄙，数百里间无有水草，烽火亭障不相联属。是也。五年，灵州陷于赵保吉。自是西夏遂成强敌。天圣以后，泾原、环庆，关门不启，而东至延，西至秦凤，亦皆残弊。盖灵州据诸路上游，纵横四出，关中且不知所备也。蒙古起于西北，数侵夏境。夏既困惫，遂猎取之。明初既遂亡元，亦建为雄镇。议者谓宁夏实关中之项背，一日无备，则胸腹四肢，举不可保也。《九边考》：宁夏之境，贺兰山环于西北，黄河绕其东南旧时边墙，东起大盐池，抵延绥定边界，西至石空寺，抵固原芦塘界，凡十八百里。今兰靖以北，皆为固原边。自蒲塘接庄浪界，长二百里。地险固，田肥美，屹为要会。然自正统以后，卫常为寇冲。盖明初寇遁漠北，间有侵轶，不过河西一带，自驻牧套内，患乃更在河东。若其祸切而备急者，则尤在于花马池。必花马池之备密，而宁夏之肩背始可稍息。何也？河西所当备者，若平罗、若洪广、若玉泉、若广武、若中卫，虽皆为窥伺之所，而犹山溪隔碍，有险可凭。花马池则川原平旷，北骑驰突，于此最易。繇花马池而西，则兴武营。兴武营而西北，则为灵州。灵州居宁夏之中，迫近大河，其南与固原边相接。灵州者，南北之喉舌也。灵州失，则宁夏隔为外境，而环固危。环固危，则陕危。然则急灵州，更不得不急花马池矣。《辑略》云：今镇城南北，不过百余里，东西不过二百余里，然号为雄边者，以地利得也。夫繇宁夏而言固原，则固原实为堂奥。固原边之向石沟，至靖虏边之花儿坌，皆为庭除。而宁夏与榆林并为藩篱，花马池正其门户也。若夫贺兰山盘峙卫西，套寇阑入河西，往往取道于此。而徐斌水在卫境西南，又为固原西路之险。河冻则守旧边，春融则守新边，此前人成算也详见固原州总论。夫恃河为险，实非远猷。明万历中，尝得松山之地。说者谓自索桥而上直接镇番，增筑保障，广布耕屯，则贺兰以西，皆为内境。而黄河之险，敌不敢与我共，将庄、凉、兰、靖以迄固原之间，皆可安枕而卧矣。噫！受降之城不复，松山之障不固，而切切于花马池、徐斌水之间，国势安得不日蹙哉！

　　宁夏前卫治镇城内，明洪武十七年置。

　　宁夏左屯卫同上。

　　宁夏右屯卫同上。又有宁夏中护卫，明建文三年为庆府置。

　　○怀远废县即今镇治。本汉北地郡富平县地。后周置怀远县，并置怀远郡治焉。隋开皇三年，郡废，以县属灵州。唐因之。宋初为怀远镇。天中，夏人升为兴州，又升为兴庆府，寻改为中兴府。元宁夏路治于此。明初，改置今卫。《志》云：卫城周回十八里，东西倍于南北。元末，寇贼侵扰，弃其西之半。正统间，生齿日繁，复修筑之，谓之新城。门六，东西各一，南北各二。

　　灵武城在镇南。汉置县，属北地郡。后汉省。灵帝建宁初，段大破叛羌于灵武谷，即故县境也。后魏亦置灵武县于此，属灵州。后周改置建安县，又置历城郡治焉。《括地志》：后魏永和初，平三齐，尝徙历下人居此。周因置郡，曰历城。隋开皇三年，郡废。十八年，改县为广闰县。仁寿初，避太子讳，复曰灵武县，属灵州。唐因之。广德二年，河西将柏文达攻破仆固怀恩摧沙堡、灵武县，以救京师，即此城也。宋没于西夏，县废。摧沙堡，见平凉府镇原县。

　　安静城在镇西南八十里黄河北岸。亦汉富平县地。隋开皇十一年，置弘静县，属灵州。唐初因之。神龙初，改为安静县。至德初，又改为保静县。五代唐天成四年，定远军使李匡宾据保静静作乱，朔方不安。既而灵州帅康福讨定之。宋初，仍属灵州。后没于西夏。元废。明为屯军所居。

　　定远城镇东北六十里。《唐志》云：城在灵州东北二百里。先天二年，郭元振置。天宝中，属朔方节度，后升为县，属灵州。贞元八年，吐蕃寇灵州。诏河东振武救之，复遣神策军戍定远及怀远城，吐蕃乃退。景福二年，灵武节度韩遵表为警州。宋初，置定州于此。西夏因之，亦曰定州城。蒙古初，废。《元和志》：灵、盐接境，相距三百里，定远城置于黄河北岸。盖盐州边戍也。○田州城，在镇北六十里。西夏所置，蒙古废。

</div>
    <div class="pagination">
<a href="读史方舆纪要_page251.html">上一页</a><span>...</span><a href="读史方舆纪要_page247.html">247</a><a href="读史方舆纪要_page248.html">248</a><a href="读史方舆纪要_page249.html">249</a><a href="读史方舆纪要_page250.html">250</a><a href="读史方舆纪要_page251.html">251</a><span class="current-page">252</span><a href="读史方舆纪要_page253.html">253</a><a href="读史方舆纪要_page254.html">254</a><a href="读史方舆纪要_page255.html">255</a><a href="读史方舆纪要_page256.html">256</a><a href="读史方舆纪要_page257.html">257</a><span>...</span><a href="读史方舆纪要_page253.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
