<!DOCTYPE html>
<html>
<head>
    <meta charset="UTF-8">
    <title>浙江通志 - 第 208 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 208 页/共 787 页</h1>
    <div class="content">



　　浙江通志卷一百一
<史部,地理类,都会郡县之属,浙江通志>
　　钦定四库全书
　　浙江通志卷一百二
　　物产【二】
　　嘉兴府
　　嘉禾　至元嘉禾志序嘉禾在春秋为檇李呉黄龙三禩以禾生由拳野故名【至元嘉禾志是郡号为泽国原野衍沃田宜麦禾陆宜麻豆其他有资于民生日用者煮水成盐殖芦为薪地饶蔬茹水富鱼蟹而已至若草木禽兽果实药品之亦他郡所有丝绵绢帛视苕霅则次之】
　　稻　万歴嘉兴府志地宜稻其品香粳稻粒瘦长雪色味香甘又名红莲稻紫芒稻紫殻白粒雪里拣色白粒大秆软有芒芦花白即晩白稻早白稻中秋熟皮芒白米赤拣选稻色防黄鹊不知秋初熟又名麻子乌【海盐县图经凡种稻先择种立夏粪秧田浸种浸五日始秧撒之秧田又五日秧始齐芒种后夏至前为霉时多雨垦田平之又碌之且粪之乃防秧栽之无雨则水为之用桔橰其粪也以猪灰以豆饼或以草入之河泥烂而用之栽秧二十日乃荡荡以木板丛钉于上柄以长竹以疏苗之行令根易行也又五六日乃耘耘者去草也爬苗之肋置所去草于下助粪力也耘凡三再耘为下农一之多茀矣耘之服曰马曰荡胷曰臂簏曰指篐皆以竹为之苗叶利惧伤肤也跪而耘膝故无蔽多伤矣稻水种也天泽未易常徼桔橰力居多惟立秋前十日宜稍干之令根固余日水昼夜不得乏絶收获多寡壹视水勤惰凡稻处暑而胎白露而秀秋分而秀齐寒露而尽实霜降而黄立冬尽刈矣刈稻有防形如钩稍濶打稻有床以竹为櫺取其易落磨稻有砻用木或用土而齿之轻则不能去殻重则惧伤米也凡田一亩用种七升或八升颗六为肋肋八为个亩获稻为个者三百六十上农遇岁个可得米七合亩可得米二石五斗也近水者单车水稍逺者双车悉用人力高阜者水间用牛车而耕仍用人云】
　　糯石门县志谷中糯盛行有早糯旱糯中秋糯猪血糯晩秋糯矮脚糯香粳糯鸭嘴糯羊须糯泥里变【天启平湖县志糯之品金钗糯粒长鹅脂糯一名羊脂虎皮糯色斑十月熟马鬃糯榧子糯白殻糯西洋糯灶王糯羊须糯芦花糯禾录糯宜酿酒禾地多植糯而作酿不敌西呉东越者此水性之异也谨按嘉郡古称嘉禾其土原属膏腴而治田亦得良法几傍田之处必开溇荡又必开塍以通沟洫如遇旱岁车灌之方亦备勤农遇熟年每亩之获可得二石余除食足外皆集于震泽乡镇而粜之惟劝农之方自不可怠颖实之后收割宜早纳场之后摊晾宜时又在长民者之督率尔】
　　麦　嘉兴府志大麦不甚适用渍之可为饧小麦即为麪者麦在北方花昼开且冬入窖出汗去湿气故益人南方则否藟麦无芒色黄可作饭及饼饵酒家蒸之成酒名烧酒味最烈又有糯粟此种北地最多呼为髙梁江浙则仅于墩岸问植之
　　豆　万歴嘉善县志菽也小者曰豌豆长者曰豇豆香者曰香珠豆以形而论如刀者曰刀豆长而如带者曰裙带豆曲如爪者曰龙爪豆似羊目者曰羊眼豆以色而论白曰白豆赤曰赤豆绿曰绿豆黄曰黄豆黑曰乌豆缁者曰僧衣豆斑者曰玛瑙豆以时而论当蚕时生者曰蚕豆黄梅时生者曰梅豆胥五奉九南田髙不宜水稻多种白豆【天启平湖县志白扁豆一名延篱豆又名羊眼豆谚云延篱花开挟纩子来长者名龙爪小者名一茶匙扁青豆色绿者名鹦哥绿香珠豆缁色而香大者名僧衣豆黑豆细者名马料豆豌豆一名小寒豆豇豆一种名裙带豆刀豆以形名】
　　菜　万歴嘉善县志禾人以此为业白曰白菜青曰青菜似波者曰波菜生可噉者曰生菜甘者曰甜菜不植而野获者曰荠菜古者菜亚于谷故谷不熟曰饥菜不熟曰馑诚重之也
　　薹心菜　嘉兴府志冬种春生其蕋始发摘食之禾人称薹心取其子捣作油名菜油
　　冬菜　嘉兴府志一名白菜夏种冬收禾人以盐贮之名盐虀菜以供一冬及初春
　　苋菜　万歴嘉善县志有红白二种芥菜之属也断鼈肉为块以苋覆之则活故忌苋与鼈同食
　　瓜　万歴嘉善县志瓜有八一曰甜瓜其形圆而有棱生时坚脆可入酱为菹俗呼酱瓜熟则酥美俗称熟瓜二曰冬瓜大如枕可煮为羮亦宜蜜浸三曰西瓜其种传自西域故名本地间有之多贩自苏松四曰筲瓜即生啖亦宜腌藏五曰王瓜如生瓜而色黄即王善菜也六曰丝瓜嫩时可食老则筋顽难食惟取穰去垢而已七曰壶芦即匏也有甘苦二种大者形如冬瓜而过之八曰苦瓜【嘉兴府志西瓜色有青白质有长圆沙瓜味最佳又甜瓜一名香瓜小者名金鹅蛋】
　　芋　本草纲目出自海盐苗髙三四尺茎赤叶似石榴而短厚又似石南叶开细白花
　　葱　天启平湖县志地种香细过于太湖粗种又一种名龙爪葱
　　笋　天启平湖县志家园所产有杜笋鞭笋燕来笋茶笋【贝琼游山记殳山巨竹千挺醢笋而食肉虽美不能过也】
　　香蕈　乍浦九山补志松花蕈山之有松者皆产惟陈山东麓为多三月间松花入土至四五月经雨后即生至八九月又生鲜肥滑嫩素品之上味也他如玉蕈松蕈雷蕈胭脂蕈味皆不及惟笑蕈牛矢蕈不可食土人能辨之
　　茶食　嘉兴府志补食品中有茶食糖纒髓饼春饼桑　石门县志其属有晩青桑白皮桑荷叶桑鸡脚桑扯皮桑尖叶桑火桑山桑红头桑槐头青鸡窠桑水竹青鸟桑【万歴嘉善县志南乡有桑不及桐乡之盛种法有七一收椹二播种三置棚四洒浇五耨耘六割桑七移栽嘉兴府图记濮院镇流水环绕土沃宜桑】
　　柘　闲窗括异志柘湖中小山生柘树因以为名松柏　贝琼游山记殳山松柏万株环合无路俛首松下云气相荡不啻鱼泳波涛中
　　槵　朱彞尊鸳鸯湖櫂歌注城东北隅有槵子树传自西竺来者
　　谷　嘉兴府志谷树贱而易生土人取其汁以书金字
　　水杨　本草纲目杨树叶短柳树叶长又一种曰蟠杨耐水隄涯间多植之
　　西河柳　本草纲目一曰柽嘉兴产陆绛所谓皮赤如绛者也
　　檇李　花史嘉兴城西南地产佳李因名檇李嘉兴府志相传净相寺僧坊旧栽真檇李其种渐絶今惟有徐园李甘脆埒名然亦不可多得【朱彞尊鸳鸯湖櫂歌注徐园李核小如豆丝悬其中相传即檇李也张尧同净相佳李诗地重因名果如分沆瀣浆因思呉越战未敢尽情尝朱彞尊檇李诗佳果先秋熟来禽也不如瑶光珠斗散青简素王书瘦地翻宜嫁柔条亦易舒最防黄雾塞务使绿隂疎暑暍浆偏润风吹粉未除丰肌须小摘纎核乃中虚销夏吾乡好分甘佛寺初曾留西子掐当食转怜渠】
　　李　桐乡县志出濮院镇之南名柏家李万歴嘉善县志嘉善李不甚佳有青梢黄姑二种
　　梨　侯鲭录语儿梨果实之珍因其地名耳秀水县志御儿产玉乳梨【陆埈题丑梨诗并序丑梨出邑之东貎虽恶而风味絶胜闻尝进御因赋五言灰貎凝清古霜津溢脆甜面嫌汤后白心慰邑中黔美实钟寒谷珍尝近御奁彼姝徒冠玉争得似无盐】
　　桃　嘉兴府志五月桃小八月桃大有合盘桃形扁似合又李公桃无毛而色红然终不及北产之佳
　　白杨梅　朱彞尊鸳鸯湖櫂歌注超山产
　　枣　正德崇德志县北钱林村为呉越钱王旧舘后为证圣院园多无核枣与语儿梨岁献钱王
　　琐琐葡萄　紫桃轩杂缀神农九草之一中土久有不俟博望従西域带来也吾里东塔朱买臣墓有之
　　蘡薁　石门县志野葡萄也
　　菱芰　万歴秀水县志秀水水实之品菱红有三种沙角环菱锅窑荡青有二种馄饨菱尖角菱【紫桃轩杂缀两角而弯者为菱四角而芒者为芰吾地小青菱被水而生味甘美熟之可代飡饭其花鲜白幽香与苹蓼同时正所谓芰也春秋时吾地入楚屈到所嗜其即此耶此物东不至魏塘西不逾门南不及半路北不过平望周遮止百里内耳】
　　芡　万歴嘉善县志俗呼鸡头叶似荷而大苞茎皆有刺苞内着子多其实补精小儿食之易长故有延年之説
　　地蒲　嘉兴府志地蒲出嘉兴又一种屋蒲可以为匏
　　梅　嘉兴府志江梅最多绿蕚为佳又有红梅玉叠诸种
　　山茶　嘉兴府图记海盐常氏园有滇茶一本丹葩吐熖照五里外
　　玉兰　羣芳谱五代时南湖中建烟雨楼楼前玉兰花莹洁清丽与翠柏相掩映挺出楼外
　　紫藤　朱彞尊鸳鸯湖櫂歌注城南西板桥至项襄毅墓下紫藤花最盛
　　锦带　嘉兴府志锦带河傍植锦带花多题咏金雀　嘉兴府志一名飞来凤盐浸可以茶莲　嘉兴府图记祥符荡芰荷甚饶治嘉兴府志嘉善县莲花泾多植莲花
　　千叶莲　正德崇德志钱林村证圣院前有池种千叶莲
　　野莲　续澉水志永安湖中央有土方数亩髙出如台产红白莲苹花芡实皆野生
　　木芙蓉　嘉兴府图记芙蓉洲在青镇秋光渐老芙蓉盛开风景袭人殊为佳致
　　芦　治嘉兴府志嘉善县芦墟塘多产芦苇海盐县图经邑中诸湖惟鸬鷀湖与贲湖为大横湖长湖上谷湖差小岸曲弥望生荻苇深秋白花雪映水色萧逺
　　竹　万歴嘉善县志竹十有二种一曰淡竹其叶入药性凉二曰水防竹言其韧也三曰防居竹叶大隂浓亦名哺鸡言其笋如鸡卵之多四曰燕竹燕来时笋生五曰斑竹称湘妃竹以其斑如泪痕也六曰紫竹可为笛箫其粗者为伞柄之用初解箨色犹青到冬色乃变七曰慈竹又名慈孝竹其笋一年两生冬则外生夏则内生有子母相顾之义八曰王莽竹最大二十余节后方生枝叶近根有一钱痕俗传其根坚猛诸竹莫能当故以莽比之九曰黄菰竹一作黄篐节目疎平皮黄力韧为篾器最良十曰石竹其中实而不虚十一曰黄金间碧玉逐节青黄相间笋最迟十二曰凤尾竹以其形似也
　　水竹　嘉兴府志竹生于水髙不盈尺可供盆玩笔竹　治嘉兴府志竹有笔竹
　　茶　贝琼逰山记鹰窠山崭然中髙旁杀树皆合抱产茶武夷
　　酒　名酒记秀州月波酒谈荟秀州酒有清若空莲花白　正德嘉善县志腊月以麯酿秫作酒煮而藏之曰煮酒其随时而酿者曰莲花白
　　三白　万歴秀水县志以白麯为之不入草药露透无麯气白米白水故名三白
　　盐　太平寰宇记海滨广斥盐田相望即海盐与盐官之地同也治海盐县志本邑僻临大海斥卤之民率多煮海为盐【见只编凡煮盐俗曰趂海一则谓趂潮可漉一则谓趂天晴可晒也趂海先佃海塲塲一丁其横九弓长倍之开潭贮潮凿沟筑塍为界分塲为上中下三节近海为下塲以潮水时浸不易乗日晒也其中为中塲以潮至即退夏秋皆恒受日易成盐也逺于海为上塲潮小至所不及必担水洒灌方可晒也凡潮汛上半月以十三日为起水至十八日止下半月以二十七日为起水初二日止潮各以此六日大满故当潮大三塲皆没自初二十八日已后潮势日减先晒上塲次晒中塲最后下塲故上中每月得晒二塲下塲或仅得其一也凡晒盐俗曰晒灰言其土之细如灰也侵晓先合力用削刀削灰使松随以碌扒碌碎更用篠竿揽使极细极平方担潭中海水以木瓢洒泼如雨使之匀透晒至晡时仍以削刀收边用板推夹灰成一长埂以防夜雨明早仍用翻扒推埂使平更用碌扒碌之篠竿泼水夹板推聚如前盛夏二日或三日秋冬四日晒力方足冬则西北风尤胜日晒也先此周筑土圏如柜长八九尺濶五六尺髙二尺深三尺名曰溜溜傍即开一井深八尺溜底用短木数叚平铺木上更铺细竹数十根复覆之以柴冒以草灰然后取塲灰填实溜中用足实再以稻草覆灰仍挑潭中海水多泼草上使缓缓潜渗入井中成醎卤可汲煎矣大约一溜之卤可得二十余担卤之上者视水百觔加重觔三十上卤况下次渐在上以石莲子最重者一粒次重一粒又次重一粒掷卤中验之上卤则最重者浮否则最重者况次重者浮也煎法用大镬二具中镬一具中镬逺于火停顿冷卤使热逐渐添入大镬取惜薪也俗呼卤二大镬为一荡用卤六担可得盐百四十觔云大较盐之盈缩击乎雨旸贵贱视乎薪价晴久得盐多雨久得盐少薪贵盐价贵薪贱盐价贱必然之数矣削刀长一尺五寸濶二寸一面口薄如刀用方木一块凿口含刀木上着六尺竹柄用以削泥碌扒头长二尺着齿十四柄长六尺用以碌泥篠竿用细石竹为之夹扒用杉木板长七尺濶一尺装一木镝子一人用力持镝一人用绳捉夹使成灰埂木瓢用以挹卤吊子用竹为柄以汲卤大铁铲用以铲盐镬】
　　【谨按嘉属产盐最广如西路鲍郎等塲其色多白海沙芦沥等塲其色多青青者粒麤且凝成氷块其味最咸呉郡造酱者多利此取其质重而味厚也】
　　药草　嘉兴府志补药品有蒲公英旱莲艾火炊草夏枯草葳茹草
　　仙茅　海药本草仙茅生西域今浙西诸州亦有之叶青如茅而软有纵文又似初生防榈春初乃生三月有花如栀子其根独茎而直大如小指八月采根曝干以为药
　　龙骨　嘉兴府志秀水县穆溪通太湖水中多龙骨俗传龙蜕于此
　　甘菊　万歴嘉善县志花黄梗紫为甘菊最良野菊丛生花小性凉家菊修摘花大气弗聚矣
　　紫苏　至元嘉禾志海盐出者佳
　　枸杞　石门县志方书云出崇邑牢墙上者佳今絶少
　　马兜铃　图经本草浙西皆有之生苗作蔓绕树而生
　　蓬莪荗　图经本草浙西或有之三月生苗在田野中其茎如钱大髙二三尺叶青白色颇蘘荷
　　灯草　嘉兴府志其皮可以织簔
　　翠云草　嘉兴府志生隂地翠色可爱
　　茜草　名胜志嘉善县茜溪出茜草故名
　　蓝草　万歴嘉善县志本县迁南胥五髙乡种蓝呼为淀染草也
　　马兰头　嘉兴府志可作菜食花如小菊
　　紫荷花　朱彞尊鸳鸯湖櫂歌注草生田中花开如茵可坐卧游人每借此泥饮【嘉兴府志又名孩儿草田家莳以壅田】
　　菖蒲　嘉兴府志嘉善县东西菖蒲泾多产菖蒲鹤　明一统志鹤湖在嘉善县其中多芦苇或以旧尝产鹤故名【天启平湖县志鹤本产此今多来自他所】
　　青　万歴嘉善县志生北乡湖荡中颇肥俗言水里鲳岸上
　　鸳鸯　名胜志宋闻人滋南湖纪畧云欈李东南皆陂湖而南湖尤大其禽多鸳鸯故名鸳湖
　　鸥　万歴嘉兴府志小鸟色白在湖荡中随波上下常以三月风至乃还洲屿
　　锦鳬　贝琼游山记殳山下有三湖青停黛蓄与天一色锦鳬往来可画
　　黄雀　乍浦九山补志雅山之北有紫荡皆黄茅白苇秋间黄雀不知其何来飞集其间至夜深土人以网张四围逐得之有二种一名芦雀味少劣【石门县志黄雀出排头者蜡涂软脚为胜朱彞尊鸳鸯湖櫂歌注黄雀味甚腴产陶庄马疃呉地记云海边小鱼所化】
　　秋鸟　乍浦九山补志秋鸟亦非山产八月中乗西北风起迎风而来此鸟成羣飞每下土人网取之凡山林园囿树木茂盛处百十为羣一网可得两只者名画鹕雄名青鸠雌名雌搏四只者名花鸡八只者名鑚篱至春时又复囘至山间复网之名囘春味颇劣惟秋鸟价颇贵餽遗者以为珍品【海盐县图经屠坟林木甚茂秋月多东南风时有鸟大如鸠者忽乘风来集信宿向内地分飞至春又复集此渡海归味极腴美为时馔雅贵名曰秋乌初来时刳其腹有青胡椒因验是日本来也】
　　菜鸡　嘉兴府志青色似青□又一种名□防皆田间食谷之鸟人捕食之
　　紥山看火　朱彞尊鸳鸯湖櫂歌注鸟名鸣则桑叶贵
　　透仓鸟　旧浙江通志出嘉兴俗名十姊妹笼其一则羣皆来
　　鸭　乐府阿子歌注嘉兴人养鸭儿因作此歌鸭馄饨　方囘竹杖诗秀州门外鸭馄饨朱彞尊鸭馄饨诗注乡人目曰喜弹【朱彞尊赋鸭馄饨诗禾俗养鸭儿乐府歌阿子一雄挟五雌累百唼长水方春鷇将出生意不可止要术啄菢宜匝月雏定起浅夫计欲速火攻迭运徙半体形已呈忽焉混沌死他邦尽弃掷吾党独见喜铏童屑椒桂灶妾洗毛髓色淆黄白斑候敛浆汁滓鸭签哂东京鸭防屏南史既免治刀砧兼弗齼牙齿以之号馄饨莫审所自始得非饮食人桐江方万里记取秀州门竹杖扶入市至今七七十坊馔法传伍氏物防爱赠殊留宾姑舍是二子下箸贪谓足胜羊豕作诗赏逸味虚谷同一揆不知天地间何者真好美试问厨烟生曾否动食指】
　　牛　嘉兴府志本地惟牛最贵
　　猪　万歴嘉善县志正德中禁天下养猪一时埋弃俱尽本邑下保民陈氏穴地养之遂传其种
　　獭　万歴嘉善县志他处獭祭鱼则四方陈之避而弗食惟本县近河多小庙獭必进鱼于庙祭之
　　金鱼　名胜志秀水县月波楼下为金鱼池唐刺史丁延赞得金鲫于此后为放生池方舆胜览云在城外呉陆瑁池即今之南湖也【陆老金鱼池诗池上春风动白苹池边清浅见金鳞新波已纵游鱼乐调笑江头结网人】
　　鲫鱼　天启平湖县志乌背者佳出本县塔院南刀鲚　朱彞尊鸳鸯湖櫂歌注鲚亦作鰶春初肥美白鱼　万歴嘉善县志叶氏避暑录云太湖白鱼实魁天下今本县到处有之但来有定期必成羣而过
　　异色鱼　朱彞尊鸳鸯湖櫂歌注隠真院在城东昔有方士于此修炼化去中有一池生鱼多异色
　　银鱼　万歴嘉善县志色白如银大者如箸细者如鍼北乡荡中有之
　　斑鱼　万歴嘉善县志似河豚而小怒则腹胀如鼓色斑有味亦美肺尤佳前人有诗云忽忆夏湖风味美斑鱼黄雀寄来无
　　黄鱼　天启平湖县志本县例该岁进黄鱼三百尾每年佥役解贡嘉靖三十年粮长与苏州氷厰相争诉遂免鱼贡
　　河鲀　天启平湖县志鮧鱼即河鲀湖中间亦网得薰防　嘉兴府志补食之品有薰防
　　海族　海盐县图经鳞之品有黄鱼鳘鱼鲈鱼鲻鱼鲚鱼鯋鱼□鱼鳓鱼梅鱼鲥鱼□鱼马臯鱼比目鱼河鲀鱼青虾白虾黄虾海虾及水母介之品有鲎蝤蛑白蟹蟛蚏瑟蟹蛏白蚬白蛤黄蛤土蛈【见只编海上业捕鱼者约二百家名鱼户户纳鱼课始得捕捕之法有□有关网有石断有退箓及钩垦等法逺捕用舩近捕用箄并橹摇橹亦能破浪行也箄以大竹贯叠以篾绞草札缚成之□亦网口濶二丈口周方绿着四竹先以大木穿竹索捶入海底二文许索浮海面必长八丈方足击□与潮极满之势等潮至口东向退又西向随潮迎去受鱼最多张□近者得鱼少必逺置乍浦鬭牛山东大海中此山洋水至深水族所聚鱼船日乗潮一往谓之捞□鬭牛之□以十月始张六月乃撤海物着网即死夏秋道逺多臭腐不可市耳惟近海□所得鱼鲜好足趂人口四时不撤矣又有草□但以草绳结□张近处用捕海月关网以竹缀网签着浅水处髙四尺余长百丈空其一面潮至网没潮退截水得鱼也石断叠石如城髙丈许为费颇多大小惟人力是视所谓扈也得鱼因潮犹之关网断多在秦山左右惟关网在近郭三四里间家户买鲜必问关断则又胜于近海之□矣取近□之鱼用箄退箓用竹织成口大底尖长二三尺千百连带以竹插置涂泥上惟鲻鱼嗜泥自入箓中尤多钩用双须者长三尺许以钩蛏垦用銕□沙虎穴最深须田家大四齿铁□蚬与蛤蜊黄蛤用小四齿□大较海物亦按时见美如正月则贵河鲀徃时人罕食者渔人得此弃不顾今则珍为名馔价亦璔贵蚬生沙涂中殻如蛤而薄惟春月肉圆肥无沙梅鱼长不过五寸小黄鱼然别是一种也二月鲚鱼长尺余有子者佳稍不及江产鲜蛤一云黄蛤形小味鲜入土甚深垦得防捉迟即缩入泥中至六月便不可食三月板鱼扁薄板一名箬鲽四月鲳鱼马皐鱼二鱼皆无鳞鲜而易溃马皐多烘以为腊贮罂饷逺此时白虾以朱脑菊花心见称葢子在腹间如黄粟然用椒酒烹口咋肉脱名酒发虾五月黄鱼虽盛自从洋山网捕盐则不能多得鲨鱼犁头燕尾有翅无鳞周身裹沙齿锋利得鱼必向空戏掷而后食常有啮人一髀一足去者土人骂箄户曰鲨鱼残最所啣恨此鱼入石断乃为人所捕又有虎头鲨身黑尾尖得之惟堪炙油不中食葢即江豚矣□鱼圆大如箕腥而骨嫩尾长端有铦刺人以手捉能运尾击之口刺毒腐至骨乃已至鲥鱼最称上品但一二见不能与江产争多六月黄甲即蝤蛑两螯极大得即缚蒸食美缓縦则介裹腥水较让明州殻中黄实也鳓鱼防雄白殊胜腹子者鲟鱼鼻与身等带甲愈佳而脆美黄腻不减娄东城七月白蟹形似蝤蛑稍白食泥而肥海蛰身圆白头戴垒块而赤浮水蠕动得之易而且多质成于水干之正复无几八月青虾只有重三四两者渔者腊之曰对虾凡虾自四月至此为盛人家烘贮以饤盘案又银鱼细短不若产于河者九月土蛈自八月至此月不复食泥吐白脂晶莹涂上比他月稍佳贫儿手拾盈桶不过三四钱十月沙虎即蟛蚏一独深居沙土约一二尺故殻软而肥然垦得不易至贸钱只四五也惟蟛蚏虽穴处而散出听人攫拾十一月蛤蜊亦垦沙而取肥大少逊通州蛏处深穴故必钩取以大者为美十二月鲈鱼状与防相似味不大佳若四时皆有莫若鲻鱼蛇头鯶身味甘骨松俗称海蔗子最细美熏制薄切明如琥珀片比明海杂著他子散细腥黄美恶自判也他如防鱼亦时时有大者与鲨□二种有重百觔者又比目与箬鲽彷佛不见贵重惟海鳗肥者可角河鳗其他若孱鱼之软烂瑟蟹之细碎封皮鱼之瘠薄虾涂之作酱鲎之多殻皆下品不足言也大都蟹蛤蛏蚏月满渐瘦月黑乃肥介属隂随月之暗体为消长耳又水族虽逐时见珍然春夏秋三时种种各具但冬春之际多食泥率皆色黑腴减不中盘餐也】
　　蟹　正德嘉善县志汾湖半属呉江一名分湖周二十余里中产蟹紫螯殊美【陶振汾湖赋紫蟹剖呉下之膏腴注各处蟹皆白须惟汾湖紫须】
　　虾　名胜志嘉善县祥符荡中产巨虾
　　螺　明一统志螺潭在府城南相传有白色细螺生其中嘉兴府图记范蠡湖有西施妆台池产异螺隂雨輙舒五采【张尧同范蠡湖诗少伯曾居此螺纹吐防丝一奁秋镜好犹可照西施】
　　牡砺　万歴嘉善县志北乡湖荡多蛎其首向左者为牡砺
　　沙虎　乍浦九山补志产高宫山南不甚大与蟛蚏等糟食甚美又呼为沙狗
　　海蜇　尔雅翼防一名水母又曰鲊鱼又名樗蒲鱼今浙西通呼虾防又名海靻俗云潮之来也防随之而来羣虾拥之若竹槎然槎者障塞之名潮退则虾弃之陆故为人所获或曰在海中不浄海神恶焉驱与人食之【天启平湖县志一名海月俗呼海蜇】
　　蚕　万歴秀水县志三月蚕妇浴种及桑齐养蚕谓之蚕月三眠作茧缫丝次为绵谚云江村四月闲人少才了蚕桑又插秧【海盐县图经蚕之初收也以衣衾覆之昼夜程其寒暖之节不使有过过则有伤是为防种其初生也则以桃叶火炙之散其上候其蠕蠕而动濈濈而食然后以鹅羽拂之是为摊乌其既食也乃炽炭于筐下并其四周剉桑叶如缕者而谨食之又上下抽番昼夜廵视火不可烈叶不可缺火烈而叶缺则蚕饥而伤火致病之源也然又不可太缓缓则有漫漶不齐之患矣编绖曰蚕荐用以围火恐其气之散也束秸曰叶墩用以承刀恶其声之着也是为看火食三四日而眠眠则擿眠一二日而起起则餧是为初眠自初而之二自二而之三其法尽同而用力益劳为务益广是为出火葢自此蚕离于火而叶不资于刀矣又四五日为大起大起则薙薙则分箔薙早则足伤而丝不光莹薙迟则气蒸而蚕多湿疾又六七日为熟巧为登簇巧以叶葢曰贴巧验其犹食者也簇以藁覆曰冐山济其不及者也风雨而寒则贮火其下曰炙山晴暖则否三日而辟户曰亮山五日而去借曰除托七日而采絸为落山矣每蚕忙时有小鸟连叫曰撒山看火蚕室用火育者倦极常患失火鸟葢警之也山者用柴帚以禾草为之长尺有咫大可一握散布登蚕其上有至二三重者凡蚕之性喜温和恶寒热太寒则闷而加火太热则疏而受风蚕房宜卑卑则温蚕簇宜高高则爽又其收种时须在清明后谷雨前大起须在立夏前过此不宜也至于桑叶尤宜干而忌湿少则布挹之多则箔晞之能节其寒暖时其饥饱调其气息常使先不逾时后不失期而举得其宜故所收率倍常数时谓得养蚕术焉】
</div>
    <div class="pagination">
<a href="浙江通志_page207.html">上一页</a><span>...</span><a href="浙江通志_page203.html">203</a><a href="浙江通志_page204.html">204</a><a href="浙江通志_page205.html">205</a><a href="浙江通志_page206.html">206</a><a href="浙江通志_page207.html">207</a><span class="current-page">208</span><a href="浙江通志_page209.html">209</a><a href="浙江通志_page210.html">210</a><a href="浙江通志_page211.html">211</a><a href="浙江通志_page212.html">212</a><a href="浙江通志_page213.html">213</a><span>...</span><a href="浙江通志_page209.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
