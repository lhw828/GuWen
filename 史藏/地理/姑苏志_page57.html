<!DOCTYPE html>
<html>
<head>
    <meta charset="UTF-8">
    <title>姑苏志 - 第 57 页/共 70 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>姑苏志 - 第 57 页/共 70 页</h1>
    <div class="content">　　邓文原字善之一字匪石钱塘人在宋时以流寓试浙西转运司魁四州士至元末行省辟为杭州路儒学正歴官翰林待制延祐初出佥江南浙西道肃政亷访司事平江僧憾其府判官理熈贿其徒讼以赃罪熈诬服文原按实罪僧而释熈后以集贤直学士兼国子祭酒经筵官致仕卒諡文肃文原内严外恕家贫而行亷有文集若干卷内制集若干卷
　　王克敬字叔能大宁人由江浙行省照磨泰定间歴官两浙盐运使首减绍兴民食盐五千引温州逮犯私盐者以一妇人至克敬怒曰岂有逮妇人千百里外与吏卒杂处者汚教甚矣自今毋得逮妇人议着为令卒官江浙行省防政谥文肃克敬在左司时会议中书堂言江南包银民贫不能输有司责之役户甚无谓当罢之两浙煎盐户牢盆之役其重者尤害民当免其他役议定以闻悉从之所至有政绩时称名卿
　　王艮字止巗诸暨人歴官为两浙都转运盐使司经歴绍兴路总管王克敬以计口食盐不便尝言于行省未报而克敬为转运使欲稍损其额或以为成籍不可改艮毅然曰民实寡而强赋多今死徙已众矣顾重改民籍而轻弃民命乎且浙右六郡髙贾辐辏未尝以口计也移其所赋散于商旅之所聚非良法乎于是议嵗减绍兴食盐五千六百引寻有复排前议者艮欲辞职去丞相闻之亟遣留艮议遂定迁海道漕运都万户府经歴又迁江浙行省检校官建白时政视转运司尤多卒官淮东宣慰副使
　　吕思诚字仲实平定州人由国子学陪堂生擢泰定元年进士歴官佥广西亷访司事移浙西时逹实特穆尔为南台御史大夫与江浙省臣有隙嗾思诚劾之思诚曰吾为天子耳目不为台臣鹰犬也不聴已而闻行省平章左右贪墨乃疏其罪流之海南累迁国子祭酒论事左转复为中书右丞大司农思诚气宇凝定素以劲抜闻不为势利所屈
　　韩镛字伯髙济南人由进士歴翰林编脩国子博士监察御史天厯初除佥浙西亷访司事击奸黜贪特举乌程尹干文傅郡邑为之肃然转江浙财赋副总管自奉澹泊僚属化之官至中丞
　　瞻思字得之真定人至元初自陜西行台监察御史除佥浙西肃政亷访司事即按问转运宣政诸官赃罪郡县无以墨闻者复以浙右诸僧寺私蔽猾民所谓道人道民行童之属皆渎常伦隐徭役使民力日耗契勘嘉兴一路已二千七百人乃请勒归本族俾供王赋从之着为令思歴仕所至以理寃泽物为已任平反大辟之狱甚众卒谥文孝
　　苏天爵字伯脩真定人武宗时擢江南行台监察御史累官京畿奉使宣抚忤时相坐免至正七年朝廷察其诬起为江浙行省防政条分目别细钜不遗九年以疾归复起为两浙都转运使十二年妖冦自淮右蔓延江东诏仍为江浙防政总兵于饶信克复之功虽宿将不能过之其博学而知要长于纪载著述甚多
　　樊执敬字时中郓城人至正十年授江浙行省防政十二年督海运于平江将发宴犒于海口俄有客船至验其券信令入而不虞为海冦也既入港即纵火鼔噪时变起仓猝军民扰乱贼焚舟刼粮以去执敬走入昆山自咎不解及还省贼犯余杭执敬方被命讨贼海上至是事急不得去与贼巷战射死贼七人贼势方盛执敬中鎗死事闻赠翰林学士承防荣禄大夫柱国追封鲁国公
　　夏原吉字维哲湘隂人洪武中以乡荐入太学授户部主事歴迁至本部尚书永乐初两浙大水诏原吉往治令佥都御史俞士吉持水利集赐之凡二锡命原吉每至询延耆老讲防法制身先而劳之却盖徒步焦苦胼胝恒废寝食目为发赤役兵民数万人人乐趋疏壅滞筑堤塍瀹沟洫葺杠梁道滛水以入于海水患大平奏发粟三十万赈饥人分牛给种播时百谷有谓水退淤肥请召民佃耕以益赋者事下原吉原吉叹曰民疲极矣救死不暇况重役乎即驰奏曰车戽则徒劳民种殖则已失时何益于国上悟事遂寝三年八月召总部政谕之曰乡以部事付郁新以浙西农务付卿庶内外协济今新死矣尔其兼之卒赠太师谥忠静原吉勲徳宠眷为时元臣详在国史其徳量宏厚人莫能及使苏时庖人烹肉过咸原吉不言惟咽素饭而已濒出侍卒失燎损一韈原吉并以予之他若此甚众或问量可学乎原吉曰吾防时遇犯者则怒始忍于色中忍于心久则自熟殊无相校意是知量可学而然也又曰处有事当如无事大事当如小事若先自张皇则中便无主矣世谓庶防韩魏公云
　　周忱字恂如吉水人永乐初以庶吉士歴刑部主事越府长史宣徳五年擢工部右侍郎赐玺书巡抚南直总督粮赋忱与知府况钟议奏减粮额七十余万石又奏谓四年所定苏郡秋租运南京仓及光禄寺等白熟米五府六部官俸米计七十五万五千有竒今已逾年才纳得七万一千有竒未及十一而朝之受禄者恒缺此坐府县无専官耳请令每嵗暮遣治农官分部输南京从之九年嵗歉有司报饥民三百余万口诏忱振防忱以乏储思广义仓以为水旱常备初徴纳之际粮长里胥掊克多状百姓动至逋负又与况钟防极其法先除免宿负七百九十余万石创置水次仓塲每嵗算定各户秋粮夏税加耗则例填注由帖而分给之俾户自持帖赴仓输注不涉里胥又别立粮头与粮长同收互察粮长惟职催并官为管督收完而拨运之其积出羡余籍而贮之以备赈济又以往时军民分运民失农时乃与平江伯陈瑄议于淮安洲对船交兊加以支费奏而行之又嵗运南京仓粮専给北京武职月俸者每石加耗费六斗忱曰彼能于南京闗支独不可于三府就支乎既免劳民因得省耗六十万请立济农仓于六县移此实之用以济农农无患矣亦从之又奏三府之田虽广而农力甚苦比嵗朝廷屡诏劝籴以备济防縁旱潦相仍谷价腾踊难以举行今臣以八年分徴收之间措得前件耗米六十九万石遇民乏食则以给之又不独以济荒凡起运有所失损于此借偿秋成还官夫役筑围岸濬河防乏给亦然庶免贷责以利兼并悉从其言又言驿夫马役之及奏迁呉县学肇立太仓卫学治崇明涂荡呉淞顾浦诸处水利置范氏义田主管簿籍禁私粥以保文正之泽重建宝带尹山夹浦三里诸大桥起百废坠不能指数以至琳宫梵刹动成骏功而公帑民财初不知费盖其才畧超絶善谋果行而居心寛平量抱雄濶接物开坦简畧势分集众自广最善于理财用人调停转移沛然无滞人谓其善计似刘晏庶防有古良相之风莅江南凡十九年迁位尚书而巡抚如故民尸而祝之于虎丘寺诸处景泰三年致仕归卒諡文襄
　　罗汝敬吉水人宣徳初为工部侍郎奉使看详苏郡嵗赋二百二十余万天下无与比而郡民徴运不胜困卒之力不能继官存其数实未始足列请于朝得赦常赋三分为数七十万宿逋为清久之户部复举旧负况太守钟抗言之有失信于民之语诏复赐免自是民力稍纾然富室田多轻额其重者多属贫下贫下犹疲望均一之恵继乃得陈泰
　　陈泰邵武人景泰五年以右佥都御史继周文襄巡抚知前免租之诏恩未得均乃推广调停之令以五升之田倍其赋而官田之重者止取正额于是泽始均而赋舆不损上下咸便富者亦不怨之
　　李秉曹州人天顺初以都御史巡抚一守陈泰之制民益安之至其后遂不复改秉有大臣节此不具赘
　　翁绍宗鳯阳人正统十一年巡抚周忱奏脩筑沿海城堡守备倭夷遂以绍宗为都督佥事锡玺书俾总理军务绍宗在镇甚久能举其职协成事功
　　孙鼎字宜庐陵人永乐间以乡荐歴松江儒学教授杨文定公溥荐擢监察御史提督南畿学政先徳行而后文艺学置本原録録诸生善行以身为帅不事防察巡行所部令勿先报从单舆猝至诸生既集便令闭门面试一文或止破题数首随阅随定毕便开门呼名而出案牍随之先后允惬私属者自不及入尝见庭橘方熟命左右摘尝因令分畀诸生同防之一生取其二鼎问之以奉亲对鼎大赏倍遗之庚午秋试时上北狩鼎小试罢谓诸生曰诸君从有司当簮花燕饯今日为臣子枕戈之秋老夫不敢防诸君于不义乃与饮茶令从中道行自步送出诸门既而诣阙上疏请随所用以效死不报乃自矢于文信公祠去复莅所部道遇金尚书濓慷慨对泣有万里丹扶日月两人清泪对山河之句
　　陈选字士贤临海人成化中以监察御史提学南畿言称古昔动着仪则至诚相临物莫不动条颁冠祭射仪俾诸生时习之每按部就止学宫徐行审观周旋磬折歌豆豋古风郁然劝导讲诵士心感切成就兴起不可缕数前后三年变色之语不见于衿佩折棰之笞不下于皂舆仕终广东左布政
　　李谟天台人郡学训导不受士贽有以时苗留犊圗请杨尚书翥题诗以贽谟録诗而还其圗韩阳山隂人伍礼临川人皆训导阳郡学礼长洲学皆善教有文持身不茍阳终广东右布政礼知曹州聂大年黎扩皆临川人扩教授大年呉县学训导皆工文词有声大年尤善书阳在永乐谟福正统大年景泰扩天顺间也
　　刘魁字士元髙唐人成化十七年以监察御史巡按莅郡不为崖岸而风裁自振时滛雨为沴山崩湖溢连郡田稼灭没莩死万数而当道一不以闻征敛如故魁排众议力陈于朝言极剀切大率谓财赋资人以成人者财之本也今欲取其末而先絶其本假令尽得其末以快目前后日之计已匮矣况无得乎又民穷为盗或至狡窃于时诛讨则所费亦不止若逋税而已也诏户部下郡县覈实防魁代去不果行民坐是痍瘵久不能复追思甚深












　　姑苏志卷四十二
　　钦定四库全书
　　姑苏志卷四十三　　　　　明　王鏊　撰
　　人物一
　　南镠东箭物有以地贵者人参两间其亦有借于山川之发欤唐景之称呉曰家无不孝之子朝无不忠之臣文为儒宗武为将帅美哉言乎矧今为天府扶冯思皇多士可乏徴载而隐之于贞淑微之于一艺外之于异教咸系之
　　季札呉子夀梦第四子也夀梦以贤欲立之札让乃立诸樊摄行事当国诸樊既除丧复让札札辞曰昔曹人不义曹君将立子臧子臧去之君子曰能守节札虽不才愿附于子臧之义呉人固之札弃室而耕乃舎之诸樊卒命授弟余祭以次必致于札札封延陵号延陵季子【左传赵文子问于屈狐庸曰延州来季子其果立乎杜预曰延州来季札邑】余祭四年季札聘鲁说叔孙穆子知其不得死请观周乐至齐说晏平仲纳邑与政平仲从之乃免于栾髙之难至郑见子产如旧交谓之曰郑政将及子子为政慎以礼不然将败去适卫说蘧瑗史狗史防公子荆公叔发公子朝曰卫多君子未有患也去如晋说赵文子韩宣子魏献子曰晋国其萃于三家矣勉叔向以自免王余祭卒余昧立四年卒欲授札札逃去呉人乃立王僚十三年呉围楚使札于鲁以观诸侯之变公子光弑僚自立札至复命哭僚墓复位而待初使过徐君徐君好其宝劒口弗敢言及还徐君已死札解劒系之徐君冡树而去曰始吾心已许之岂以死倍吾心哉其长子死于嬴博之间因葬焉孔子使子贡观之其穿深不至泉其敛以时服既封其圹左袒右旋号者三言曰骨肉归复于土命也若魂气则无不之也遂行孔子曰延陵季子之于礼其合矣札卒孔子书其处曰呜呼有呉延陵君子之墓【皇览曰季子冢在毘陵县暨阳乡夫子题刻今存】太史公曰延陵季子之仁心慕义无穷见微而知清浊又何其阅览博物君子也
　　夀越王夀梦臣也鲁襄公五年使于晋请听诸侯之好晋人遂为之合诸侯鲁卫皆来防于善道
　　蹶由王余祭之弟鲁昭公五年楚伐呉蹶由犒师楚王执之将以衅鼔使问曰女卜来吉乎对曰吉寡君闻君将治兵于敝邑卜之以守曰余亟使人犒师请行以观王怒之疾徐而为之备尚克知之兆告吉曰克可知也君若驩焉好逆使臣滋敝邑休怠而忘其死亡无日矣今君奋焉震电冯怒虐执使臣将以衅鼔则呉知所备矣且呉社稷是卜岂为一人使臣获衅军鼓而敝邑知备吉孰大焉乃弗杀以蹶由归
　　掩余【史记作盖余】呉公子也鲁昭公二十三年呉伐州来楚及诸侯之师救州来公子光帅右掩余帅左大败楚及诸侯之师于鸡父光弑王僚掩余乃奔徐
　　烛庸呉公子鲁昭公二十七年呉欲因楚丧而伐之使公子掩余及烛庸帅师围濳呉师不能退公子光遂弑王僚烛庸奔钟吾后与掩余奔楚二人不与阖庐者也
　　公子庆忌王僚之子也以勇闻于世万人莫当走追奔兽手接飞鸟追之驷马驰而不及射之接矢而不可中僚死出奔阖庐得要离用之为离所刺
　　要离呉人阖庐惮庆忌在隣国有万人之力恐合诸侯以害呉伍子胥乃进要离曰离虽细人有万人之力尝见其折辱壮士椒丘防于友人之丧席防怒须暝往攻离离至舎诫其妻曰我为勇士椒丘防于大家之丧余恨蔚恚暝必来第勿闭吾门至夜椒丘防果往见其门不闭登其堂不关入其室不守放髪僵卧无所惧防乃手劒捽离曰子有当死之过三子知之乎子辱我于大家之众一死也归不闗闭二死也卧不守御三死也子有三死之过欲无得怨要离曰吾无三死之过子有三不肖之愧子知之乎吾辱子于千人之众子无敢报一不肖也入门不咳登堂无声二不肖也前抜子劒手挫捽吾头乃敢大言三不肖也有三不肖而威我岂不鄙哉于是椒丘防投劒而叹曰天下壮士也臣所闻要离若此呉王见之要离曰臣国东千里之人细小无力迎风则僵负风则伏大王有命臣敢不尽力呉王黙然要离即进曰大王患庆忌乎臣能杀之王曰庆忌之勇闻于世今子之力不如也要离曰王有意焉臣能杀之臣诈以负罪出奔愿王戮臣妻子断臣右手庆忌必信臣王曰诺要离乃诈得罪出奔呉王乃取其妻焚弃于市要离乃奔诸侯以无罪闻于天下遂如卫见庆忌曰阖闾无道王子所知今戮吾妻子焚之于市无罪见诛呉国之事吾知其情愿因王子之勇阖闾可得也庆忌信其谋练士卒遂至呉将渡江于中流要离力微坐庆忌上风因风势以矛钩其冠顺风而刺庆忌庆忌顾而挥之三捽其头于水中乃加于膝上曰嘻天下之勇士也乃敢加兵于我左右欲杀之庆忌止之曰岂可一日而杀天下勇士二人哉可令还呉以旌其忠于是庆忌死要离渡江愍然不行谓从者曰杀吾妻子以事吾君非仁也为新君而杀故君之子非义也何面目以视天下之士言讫遂投身于江未絶从者出之要离乃自断手足伏劒而死
　　夫防王阖庐之弟也鲁定公四年呉伐楚楚囊瓦御之二师陈于柏举夫防王晨请于阖庐曰楚瓦不仁其臣莫有死志先伐之其卒必奔而后大师继之必克弗许夫防王曰所谓臣义而行不待命者其此之谓也今日我死楚可入也以其属五千先击囊瓦之卒楚师乱呉师大败之呉遂入郢夫防王后奔楚为堂谿氏
　　被离王阖庐之臣楚白喜既入呉伍子胥言于王以为大夫被离问子胥曰何见而信喜子胥曰喜伯州犁之孙吾之怨与喜同子不闻河上歌乎同病相怜同忧相救不爱其所近悲其所思者乎被离曰吾观喜之为人鹰视虎步专功擅杀性不可亲也子胥曰不然竟与共事喜即伯嚭也
　　屈狐庸呉臣呉子僚使聘于晋赵文子问焉曰延州来季子其果立乎巢陨诸樊阍杀戴呉天似啓之何如对曰不立是二王之命也非啓季子也若天所啓其在今嗣君乎甚徳而度徳不失民度不失事民亲而事有序其天所啓也有呉国者必此君之子孙实终之季子守节者也虽有国不立
　　张胥鄙谭夫吾呉士也前交而后絶张胥鄙有罪拘将死谭夫吾命徒而取之至于道而后乃知其夫吾也辍行而辞曰义不同于子故前交而后絶吾闻之君子不为危易行今吾从子是安则肆志危则易行也与吾因子而生不若反拘而死阖闾闻之令使释之张胥鄙曰吾义不同于谭夫吾故不受其任矣今吏以是出我以谭夫吾故免也吾庸遽受之乎遂触墙而死谭夫吾闻之曰我仕而不受佞也不知而出之愚也佞不可以接士愚不可以仕君吾行虚矣人恶吾生吾亦耻以此立于世乃絶颈而死
　　呉赤市使于智氏假道于卫甯文子具纻絺三百制将以送之大夫豹曰呉虽大国也不可交假之道则亦敬矣又何礼焉甯文子不聴遂致之呉赤市至于智氏既得事将归呉智伯造舟为梁呉赤市曰吾闻之天子济于水造舟为梁诸侯维舟为梁大夫方舟方舟臣之职也其敬太甚必有故使人视之视则用兵在后矣将以袭卫呉赤市曰卫假呉道而厚赠我我见难而不告是与为谋也称疾而留使人告卫卫人惊戒智伯闻之乃止
　　太子友王夫差子也夫差将伐齐令国中曰敢諌者死太子友知子胥忠而不用太宰嚭佞而专政欲切言之恐罹尤乃讽谏王清旦懐丸持弹从后园来衣祫履濡王怪问之太子曰适游后园闻秋蜩之声往观之秋蝉登髙树饮清露随风防挠长吟悲鸣自以为安不知螳蜋超枝縁条曵腰耸距而禝其形螳蜋翕心而进志在有利不知黄雀徘枝隂□□微进欲啄螳蜋黄雀但知伺螳蜋之有味不知臣挟弹飞丸而集其背臣但志黄雀不知空塪其旁防于深井臣故祫体濡履焉大王笑曰天下之愚也但贪前利不覩后患太子曰愚复有甚呉徒知逾境征伐不知越王将选死士出三江之口入五湖之中天下之危莫甚于斯王不聴
　　王子地王孙弥庸皆夫差臣也鲁哀公十三年越伐呉为二队畴无余讴阳自南方先及郊弥庸见姑蔑之旗曰吾父之旗也不可以见讐而弗杀也太子友曰战而不克将亡国请待之弥庸获畴无余地获讴阳越子至复战友与弥庸于姚皆死之
　　子夫差之臣鲁哀公八年帅师伐鲁取武城
　　胥门巢王子姑曹展如皆夫差臣哀公十一年巢将上军姑曹将下军展如将右军战于艾陵大败齐师
　　言偃字子游呉人孔子髙弟在文学之科少孔子四十五嵗为武城宰孔子过之闻歌之声夫子莞尔而笑曰割鸡焉用牛刀对曰昔者偃也闻诸夫子曰君子学道则爱人小人学道则易使也夫子曰二三子偃之言是也前言戱之耳今有宅在常熟县西【范成大云世称常熟为琴川本歌之说也】
　　甪里先生呉人史记正义引周树洞厯云姓周名术字元道太伯之后汉髙帝时与东园公绮里季夏黄公俱出定太子号四皓又云甪里先生一号霸上先生又云今太湖中洞庭山西南中有甪里村是
　　严忌防稽呉人时谓之严夫子尊之如此【忌本庄姓】
　　严助严夫子之子或言族家子也【夫子之族子】郡举贤良对防百余人武帝善助对擢为中大夫与朱买臣等并在左右时征夷开邉军旅数发内改制度朝廷多事屡举贤良文学之士上令助等与公孙辨论中外相应以义理之文大臣数诎其尤亲幸者助及东方朔枚皋吾丘夀王司马相如相如常避事朔皋不根持论上颇俳优畜之惟助与夀王见任用而助最先进建元三年闽越围东瓯东瓯告急帝问田蚡蚡以为不足烦中国自秦时弃不属助诘蚡曰特患力不能救徳不能覆诚能何故弃之今不振尚何以子万国乎上乃遣助以节发兵会稽会稽守欲拒法不为发助乃斩一司马谕意指遂发兵浮海救东瓯未至闽越罢兵汉兵遂出逾岭会闽越王弟余善杀王以降汉兵罢上嘉之乃令助谕意风指于南越南越即遣太子婴齐随助入侍助还又谕淮南曰今者大王以发屯临越事上书陛下故遣臣助告王其事朝有阙政遗王之忧陛下甚恨之夫兵固凶器然自五帝三王禁暴止乱非兵未之闻也汉操生杀之柄以制海内之命危者望安乱者卬治今闽越王狼戾不仁陛下为万民安危久逺之计故遣两将屯于境上震威武扬声乡屯曽未防天诱其闽王陨命辄遣使者罢屯毋后农时南越王甚嘉被恵泽故遣太子入侍此则陛下深计逺虑之所出也事效见前故使臣助来谕王意于是王称谢助还上大说助侍燕从容上问助所欲对愿为会稽太守于是拜为会稽太守数年不闻问赐书制诏会稽太守君厌承明之庐劳侍从之事懐故土出为郡吏间者濶焉久不闻问具以春秋对毋以苏秦从横助恐上书谢称春秋天王出居于郑不能事母故絶之臣事君犹子事父母也臣助当伏诛陛下不忍加诛愿奉三年计最诏许因留侍中有竒异辄使为文及赋颂数十篇后淮南王来朝厚赂遗助交私论议及淮南反事与助相连上薄其罪欲勿诛张汤争不可助竟弃市
　　朱买臣字翁子呉人也家贫好读书不治产业常艾薪樵卖以给食担束薪行且诵书其妻亦负载相随数止买臣毋歌讴道中买臣愈益疾歌妻羞之求去买臣笑曰我年五十当富贵今已四十余矣女苦日久待我富贵报女功妻恚怒曰如公等终饿死沟中耳何能富贵买臣不能留即聴去其后买臣独行歌道中故妻与夫家见买臣饥寒呼饭饮之后数嵗买臣随上计吏为卒将重车至长安诣阙上书久不报待诏公车粮用乏上计吏卒更乞匄之会邑子严助贵幸荐买臣召见说春秋言楚辞帝甚说之拜为中大夫与助俱侍中是时方筑朔方公孙谏上使买臣难诎后买臣坐事免久之召待诏时东越数反覆买臣因言故东越王居保泉山一人守险千人不得上今闻东越王更徙处南行去泉山五百里居大泽中令发兵浮海直指泉山陈舟列兵席卷南行可破灭也上拜买臣会稽太守上谓买臣曰富贵不归故乡如衣锦夜行今子何如买臣顿首谢诏买臣到郡治楼船备粮食水战具须诏书到军与俱进初买臣免待诏常从会稽守邸者寄食拜为太守买臣衣故衣释其印绶步归郡邸直上计时防稽吏方相与羣饮不视买臣买臣入室中守邸与共食少见其绶守邸怪之前引其绶视其印防稽太守章也守邸惊白守丞相推排陈列中庭拜谒买臣徐出户有顷长安廐吏乗驷马车来迎买臣遂乗传去防稽闻太守且至发民除道县并送迎车百余乗入呉界见其故妻妻夫治道买臣驻车呼令后车载其夫妻到太守舎置园中给食之居一月妻自经死买臣乞其夫钱令葬悉召见故人与饮食诸尝有恩皆报复居嵗余买臣受召将兵与韩说等俱击破东越有功徴入爲主爵都尉数年坐法免复为丞相长史张汤为御史大夫行丞相事知买臣素贵故陵折之买臣见汤坐牀上弗为礼买臣深怨尝欲死之后遂告汤隂事汤自杀上亦诛买臣子山拊官至右扶风


　　姑苏志卷四十三
<史部,地理类,都会郡县之属,姑苏志>
　　钦定四库全书
　　姑苏志卷四十四　　　　　明　王鏊　撰
　　人物二
　　陆闳字子春吴县人畅之子也笃行好学聪明有令德选尚宁平公主辞疾不应爲颍川太守致凤凰甘露之瑞建武中爲尚书令闳姿容如玉喜着越布单衣光武升台见之叹曰南方固多佳人自是常敕会稽郡献越布焉孙续别有传续孙康
　　康字季宁少笃孝悌勤修操行太守李肃举孝廉肃后坐事诛康爲敛尸送丧还乡行服以义烈称刺史臧旻举茂才除高成令县在边陲旧令戸一人具弓弩以备不虞不得行来长吏新到輙发民缮城郭康至皆罢遣百姓大恱以恩信爲治冦盗亦息州郡表上其状光和元年迁武陵太守转桂阳乐安二郡所在称之时灵帝欲铸铜人而国用不足乃诏民田亩敛十钱比水旱贫苦康上疏諌内幸谮康大不敬槛车征诣廷尉侍御史刘岱陈解免归复征拜议郎会庐江贼黄穰等与江夏蛮连结十余万人攻没四县拜康庐江太守康申明赏罚击破穰等余党悉降帝嘉之拜其孙尚爲郎中献帝即位天下大乱康防险遣孝廉计吏奉贡朝廷诏劳加忠义将军秩中二千石时袁术屯兵寿春部曲饥饿遣使求委输兵甲康以其叛逆闭门不通内修战备将以御之术怒遣孙防攻康围城数重康固守受敌二年城陷月余病卒宗族百余人遭离饥戹死者将半朝廷愍其守节拜子儁爲郎中少子绩
　　绩字公纪年六岁于九江见袁术术出橘绩怀三枚去拜辞坠地术曰陆郎作賔客而怀橘乎绩跪答曰欲归遗母术大竒之孙防在吴张昭张纮秦松爲上賔共论四海未泰须当用武治而平之绩年少末坐遥大声言曰昔管夷吾相齐桓公九合诸侯一匡天下不用兵车孔子曰远人不服则修文德以来之今论者不务道德怀取之术而惟尚武绩虽童防窃所未安也昭等异焉绩容貌雄壮博学多识星厯算数无不该览虞翻旧齿名盛厐统荆州令士年亦差长皆与绩友善孙权辟爲奏曹掾以直道见惮出爲欝林太守加偏将军绩既有躄疾又意在儒雅非其志也虽有军事著述不废作浑天图注易释皆传于世豫知亾日爲辞以诀曰有汉志士吴郡陆绩防勤诗书长玩礼易受命南征罹疾遇戹遭命不幸呜呼悲隔卒年三十二长子宏会稽南部都尉次子叡长水校尉
　　陆逊字伯言少孤随从祖康在官袁术将攻康康遣逊还吴爲之纲纪门戸孙权爲将军逊始仕幕府歴东西曹令史出爲海昌屯田都尉并领县事开仓赈贫劝督农桑时吴会稽丹阳多有伏匿逊乞与募会稽贼帅潘临歴年不禽逊召兵讨治深险皆服部有二千余人鄱阳贼帅尤突作乱复往讨之拜定威校尉军屯利浦权以兄防女配之以爲帐下右部督会丹阳贼帅费栈受曹操印绶爲作内应权遣逊讨栈应时破散遂部伍东三郡彊者爲兵羸者补戸得精卒数万人宿恶荡除还屯芜湖会稽太守淳于式表逊枉取民人所在愁扰逊后言次称式佳吏权曰式白君而君荐之何也对曰式意欲养民是以白逊若逊复毁式以乱圣听不可长也权曰此诚长者之事吕防诣建业逊谓曰关羽矜其骁气陵轹于人但务北进未嫌于我今出其不意自可禽制防至权问谁可代者对曰陆逊意思深长才堪负重而未有远名非羽所忌若用之当令外自韬隐内察形便然后可克权乃召逊拜偏将军右部督代防逊至陆口与羽书推羽功德深自抑晦羽见书意大安无所复嫌逊具啓形状陈其可禽权乃潜军而上使逊与吕防爲前部至即克公安南郡逊径进领宜都太守拜抚边将军封华亭侯时宜都太守樊友委郡走诸城长吏蛮夷君长皆降逊请金银铜印以假授初附又攻房陵南鄊皆大破之秭归大姓文布邓凯等合夷兵首尾西方复讨破之权以逊爲右防军镇西将军进封娄侯权欲令歴本州举命乃使扬州牧吕范就辟别驾从事举茂才黄武元年刘备率大众来向西界权命逊爲大都督假节督朱然等五万人拒之备从巫峡建平连围至夷陵界立数十屯先遣吴班于平地立营欲以挑战诸将皆欲击之逊曰此必有谲且观之备知其计不可乃引伏兵从谷中出逊曰所以不听诸君击班者揣之必有巧故也诸将并曰攻备当在初今乃令入五六百里相持七八月诸要害皆固守击之必无利逊曰备更事多其军始集思虑精专未可干也今住已久不得我便兵疲意沮计不复生乃先攻一营不利诸将皆曰空杀兵耳逊曰吾已晓破之之术乃敕各持一把茅以火攻拔之一处势成通率诸军同时俱攻斩张南冯习及胡王沙摩柯等其外四十余营将杜路刘宁等穷逼请降备升马鞍山陈兵自绕逊督诸军蹙之死者万数备夜遁舟械军资一时畧尽尸骸塞江而下初孙桓别讨备前锋于夷道爲备所围求救于逊逊曰安东得士众心城牢粮足无可忧也待吾计展不救安东安东自解已而果然加逊辅国将军领荆州牧改封江陵侯刘禅袭位诸葛亮秉政与权连和时事所宜权辄令逊语亮并刻权印以置逊所权每与禅亮书常过示逊轻重可否有所不安便令改定以印封行之七年权使鄱阳太守周鲂谲魏大司马曹休休果举众入皖乃召逊假黄钺爲大都督逆休逊自爲中部令朱桓全琮爲左右翼三道俱进冲休伏兵继之追亡逐北径至夹石斩获万余牛马车乗万辆资械畧尽休还死诸军振旅过武昌权令左右以御盖覆逊入出殿门赐御物上珍遣还西陵黄龙元年拜上大将军右都防是岁权巡建业畱太子等征逊辅之并掌荆州豫章三郡事董督军国时建昌侯虑于堂前作鬬鸭阑逊正色曰君侯宜勤览经典以自新益用此何爲虑即毁彻之射声校尉松于公子中最亲戏兵不整逊对之髠其职吏嘉禾五年权北征使逊与诸葛瑾攻襄阳逊遣韩扁赍表奉报于沔中爲敌所得瑾闻之甚惧书与逊欲急去逊未答方催人种葑豆与诸将弈射如常瑾自来见逊逊曰贼知大驾以旋无所复戚得专力于吾又已守要害兵将意动且当自定以安之施设变术然后出耳今便示退贼谓吾怖仍来相蹙必败之势也乃密与瑾立计令瑾督舟船逊悉上兵马以向襄阳城敌素惮逊遽还赴城瑾便引船出逊徐整部伍张拓声势歩趋船敌不敢干军到白围托言住猎潜遣周峻张梁等击江夏新市安陆石阳市盛峻等奄至人皆捐物入城城门噎不得关敌乃自斫杀已民然后得阖斩首获生千余其所生得皆加营謢不令兵士侵扰将家属来者使料视若亾其妻子即厚给衣粮慰遣令还或有感慕而归者六年中郎将周祗乞于鄱阳召募事下问逊逊以爲此郡民易动难安恐致冦而祗固陈取之郡民吴遽等果作贼杀祗攻没诸县逊自讨即破降之得精兵八千三郡平赤乌七年代顾雍爲丞相州牧都謢领武昌事如故先是二宫并阙中外职司多遣子弟给侍全琮报逊逊以爲子弟苟有才不忧不用不宜私出以要荣利若其不佳终爲取祸且闻二宫势敌必有彼此此古人之厚忌也琮子寄果阿附鲁王必爲足下门戸致祸矣琮不纳更以致隙及太子有不安之议逊上疏陈太子正统宜有磐石之固鲁王藩臣当使宠秩有差彼此得所上下获安书三四上及求诣都口论适庶之分不许而逊外甥顾谭顾承姚信并以亲附太子枉见流徙太子太傅吾粲坐与逊交书下狱死权累遣使让逊逊愤恚卒年六十三孙休时追諡昭侯子抗袭爵
　　抗字防节孙防外孙也逊卒时年二十拜建武校尉领逊众孙权以杨竺所白逊二十事问抗禁絶賔客中使临诘抗无所顾事事条答权意渐解赤乌九年迁立节中郎将与诸葛恪换屯柴桑抗临去缮完城围葺其墙屋桑果不得妄败恪入屯俨然若新而恪柴桑故屯颇有毁坏深以爲慙建兴元年拜奋威将军太平二年魏诸葛诞举寿春降拜抗爲柴桑督赴寿春破魏牙门将孙皓即位加镇军大将军领益州牧建衡二年拜都督信陵西陵夷道乐乡公安诸军事治乐乡抗闻都下政令多阙忧深虑远乃疏陈时宜十七条时何定弄权阉官预政又疏言宜随才授职抑黜羣小然后俗化可清庶政无秽鳯凰元年西陵督歩阐叛降晋抗闻之部分诸军令左弈吾彦蔡贡等径赴西陵敕筑严围自赤谿至故市内以围阐外以御冦昼夜催切众甚苦之诸将咸谏抗不许宜都太守雷谭言至恳切抗欲服众听令一攻果无利围始合晋羊祜率师向江陵诸将咸以抗不宜上抗曰江陵城固兵足无所忧患假令敌得江陵必不能守如使西陵盘结则南山羣夷皆当扰动所虑难可言也吾宁弃江陵而赴西陵况江陵牢固乎初江陵平衍道路通利抗败江陵督张咸作大堰遏水以絶冦叛祜欲因所遏水浮船运粮扬声将破堰以通歩军抗闻使咸亟破之诸将皆惑祜至当阳闻堰败乃改船以车运大费功力晋徐率水军诣建平杨肇至西陵抗令张咸固守其城公安督孙遵巡南岸御祜水军督虑镇西将军朱琬拒身率三军凭围对肇都督俞赞亾诣肇抗曰赞军中旧吏知吾虚实吾常虑夷兵素不简练若敌攻围必先此处即夜易夷民皆以旧将充之明日肇果攻故夷兵处抗命旋军击之矢石雨下肇众伤死者相属肇至经月计屈夜遁抗欲追之而虑阐畜力伺隙兵不足分于是但鸣鼓戒众若将追者肇众悉解甲挺走抗使轻兵蹑之肇大败祜等皆引军还抗遂陷西陵城诛夷阐族及其将吏余请赦数万口修治城围东还乐乡貌无矜色谦冲如常故得将士欢心加拜都护时师旅仍动百姓疲上疏宜富国强兵力农畜谷二年春就拜大司马荆州牧三年夏病以爲西陵建平国之蕃要表陈易失之势及乞简阅一切料出以补疆场受敌常处又云臣死之后乞以西方爲属秋遂卒子晏嗣晏及弟景机云分领抗兵晏爲禆将军夷道监天纪四年晋军伐吴所至辄克终如抗虑景字士仁澡身好学著书数十篇以尚公主拜骑都尉封毗陵侯既领抗兵拜偏将军中夏督晏景皆爲王濬别军所杀景妻孙皓妹与景俱张承外孙也初景母坐外祖诸葛恪诛见黜景少育于祖母祖母亡景爲心丧三年【汉晋春秋曰江陵之役羊祜既归增修德信以怀吴人陆抗每告其边曰彼专爲德我专爲暴是不战而自服也各保分界无求细益而已于是吴晋之间余粮栖亩而不犯牛马逸而入境可宣告而取也沔上猎吴获晋人先伤者皆送还抗常疾求药于祜祜以成合与之曰此上药也近始自作未及服以君疾急故相致抗服之诸将或諌抗不答孙皓闻二境交和以诘抗抗曰夫一邑一乡不可以无信义而况大国乎臣不如是正足以彰其德耳于祜无伤也】
　　机字士衡身长七尺其声如钟少有异才文章冠世抗卒领其兵爲牙门将年二十而吴灭退居旧里静学十年以祖父世爲将相有大勲劳深慨孙皓举而弃之论权皓得失并述其先功业作辨亡论二篇太康末与弟云俱入洛造张华华素重其名如旧相识曰伐吴之役利获二俊荐之诸公杨骏辟爲祭酒骏诛累迁太子洗马著作郎范阳卢志于众中问机曰陆逊陆抗于君近逺机曰如君于卢毓卢□志黙然既起云谓机曰殊邦遐逺容不相悉何至于此机曰我父祖名播四海宁不知邪议者以此定二陆之优劣吴王晏出镇淮南以机爲郎中令迁尚书中兵郎转殿中郎赵王伦专政引爲相国防军豫诛贾谧功赐爵关中侯伦将篡位以爲中书郎伦诛齐王冏以机职在中书疑其与爲九锡文及禅诏收付廷尉成都王颖吴王晏并救理之减死徙边遇赦而止时中国多难顾荣戴若思等咸劝机还吴机负其才望而志匡世难故不从冏既矜功受爵不让机作豪士赋以刺焉冏不悟竟败又采圣王经国封建之指着五等论时成都劳谦下士机既感恩又谓其必能康隆晋室遂委身焉颖以机参大将军军事表爲平原内史太安初颖与河间王颙讨长沙王乂假机后将军河北大都督督中郎将王粹冠军将军牵秀等诸军二十万余机以三世爲将道家所忌又羁旅入宦顿居郡士之右固辞不许机乡人孙惠亦劝机让都督机曰将以吾爲首鼠避贼适所以速祸也遂行颖谓机曰功成事定当爵爲郡公位以台司机曰昔齐桓任夷吾以建九合之功燕惠疑乐毅以失垂成之业今日之事在公不在机也颖左长史卢志心害机宠言于颖曰陆机自比管乐拟君闇主颖黙然机始临戎而牙旗折意甚恶之列军自朝歌至于河桥鼓声闻数百里汉魏以来出师之盛未尝有也长沙王乂奉天子与机战于鹿苑机军大败初宦人孟玖弟超并爲颖所宠超将铁骑直入机麾下夺之顾谓机曰貉奴能作督否孙拯劝机杀之机不能用超宣言曰陆机将反又还书与玖言机持两端及战超不受机节度独进而没玖疑机杀之遂谮机于颖言其有异志王阐郝昌公师藩等皆玖所用与牵秀等共证之颖大怒使秀密害机其夕机梦黑幰绕车手决不开天明而秀兵至机释戎服着白帢与秀相见神色自若谓秀曰自吴朝倾覆吾兄弟宗族防国重恩成都命吾以重任辞不获已今日受诛岂非命也因与颖牋词甚凄惋既而叹曰华亭鹤唳可复闻乎遂遇害士卒莫不流涕是日昏雾昼合大风折木平地尺雪议者以爲陆氏之寃机天才秀逸辞藻宏丽张华尝谓之曰人之爲文常恨才少而子更患其多弟云尝爲书曰君苗见君文辄欲烧其笔砚后葛洪称其文犹圃积玉无非夜光五河吐流泉原如一其宏丽妍赡英锐标逸亦一代之絶乎然好游权门与贾谧亲善以进趣获讥拯字显世富春人仕爲黄门郎孙皓时能以智自全机之被收其弟云耽及拯皆下狱考掠拯两踝骨见终不变辞吏民谓曰二陆之枉谁不知之君可不爱身乎拯仰天叹曰陆君兄弟世之竒才吾蒙知爱今既不能救其死忍复从而诬之乎遂同被害拯门人费慈宰意诣狱明拯寃拯遣之曰吾义不负二陆死自吾分卿何爲尔邢二人曰君既不负陆仆又安可负君玖并杀之
　　云字士龙六岁能属文少与机齐名虽文章不及而持论过之号曰二陆年十六举贤良刺史周浚召爲从事谓人曰士龙今之顔子也吴平入洛俄以公府掾爲太子舍人出补浚仪令县名难理云到官肃然下不能欺市无二价人有见杀者主名不立云録其妻而无所问十余日遣出密令人随后谓曰其去不出十里当有男子候之与语便缚来既而果然问之具服云与此妻通共杀其夫闻妻得出欲与语惮近县故远相要候于是一县称爲神明郡守害其能屡遣责之云乃去官百姓追思之画像配食县社寻拜吴王晏郎中令云爱才好士多所贡达成都王颖表清河内史颖将讨齐王冏以云爲前锋都督冏诛转大将军右司马颖晩节政衰云屡以正言忤防孟玖欲用其父爲邯郸令云固执不许玖深忿怨机之败也并收云颖官属江綂蔡克枣嵩等上疏救云克至叩头流血僚属数十人皆流涕固请颖恻然有宥云色孟玖扶颖入促令杀云夷三族云时年四十二有二女无男门生故吏迎葬清河所着文章三百四十九篇新书十篇并行于世云弟耽爲平东祭酒亦有清誉与云同遇害孙惠与朱诞书曰不意三陆相携闇朝一旦湮灭国丧隽望悲岂一人后东海王越讨颖移檄天下亦以机云兄弟枉害爲罪状云
　　陆瑁字子璋逊弟也少好学笃义陈融濮阳逸蒋纂袁迪等皆就瑁防瑁割少分甘与同丰约同郡徐原素不相识临死遗书托以孤弱瑁爲立坟收导其子从父绩遗二男一女皆防瑁迎摄养至长乃别州郡辟举皆不就嘉禾元年征拜议郎选曹尚书孙权欲亲征公孙渊瑁疏谏之权未许瑁重上疏乃止赤乌二年卒子喜
　　喜字文仲一字恭仲仕吴累迁吏部尚书少好学有才思尝作言道访论古今歴审机娱宾九思其书近百篇吴平又作西州清论传于世借称诸葛孔明以行其书有较论格品篇曰或问予薛莹国士之第一者乎答曰以理推之在乎四五之间夫孙皓无道若龙蛇其身潜而勿用趣不可测此第一人也避尊居卑禄代耕养静守约此第二人也侃然体国以方见惮执正不惧此第三人也斟酌时宜在乱犹显时献微益此第四人也温恭脩慎不爲谄首从容保宠此第五人也过此已往不足复数故第二已上多沦没而逺悔吝第三已下有声位而近咎累是以深识君子晦其明而履柔顺也太康中诏曰陆喜等并以贞洁不容皓朝或忠而获罪或退身修志敕所在以礼发遣须到随才授用乃以喜爲散骑常侍寻卒子育爲尚书郎弋阳太守喜弟英字季子长沙太守高平相员外散骑常侍英子晔
　　晔字士光少有雅望从兄机每称之曰我家世不乏公矣居丧以孝闻顾荣与人书曰士光气息裁属虑其性命言之伤心后察孝廉除永世乌江令皆不就元帝初镇江左辟爲祭酒寻补振威将军义兴太守不拜预讨华轶功封平望亭侯累迁散骑常侍本郡大中正元年迁太子詹事时帝以侍中宜兼用南人晔以清贞著称遂拜侍中徙尚书领州大中正明帝即位转光禄勲迁太常代纪瞻爲尚书左仆射领太子少傅寻加金紫光禄大夫代卞壸爲领军将军以平钱鳯功进爵江陵伯帝不豫晔与王导卞壸庾亮温峤郄鉴并受顾命辅皇太子更入殿将兵直宿遗诏曰晔清操忠贞歴职显允其兄弟事君如父忧国如家岁寒不凋体自门风既委以六军可録尚书事加散骑常侍成帝践祚拜左光禄大夫开府仪同三司给亲兵百人常侍如故苏峻之难随帝在石头举动方正峻以晔吴士之望不敢加害使守台时共推晔督宫城军事峻平加衞将军给千兵百骑以勲进爵爲公封次子嘏新康子咸和中卒于家追赠侍中车骑大将军諡曰穆子谌散骑常侍晔弟玩
　　玩字士瑶器量淹雅弱冠有美名贺循每称其清允平当郡檄纲纪东海王越辟爲掾皆不就元帝引爲丞相防军时王导初至江左思结人情请婚于玩玩对曰培塿无松栢薰莸不同器玩虽不才义不能爲乱伦之始玩尝诣导食酪因而得疾与导牋曰仆虽吴人几爲伧鬼其轻易权贵如此累加奋武将军征拜侍中以疾辞王敦请爲长史不得已从命敦平郗鉴议敦佐吏宜皆免官禁锢温峤上表申理玩得不坐后拜侍中迁吏部尚书领防稽王师不拜转尚书左仆射领本州大中正及苏峻反遣玩与兄晔俱守宫城玩潜说匡术归顺以功封兴平伯转尚书令又授左光禄大夫开府仪同三司加散骑常侍王导郗鉴庾亮继卒乃迁玩侍中司空给羽林四十人玩虽登公辅谦让不辟掾属成帝劝之玩所辟皆寒素有行之士翼亮累世常以重爲人主所贵诱纳后进谦若布衣搢绅之徒莫不廕其德宇卒諡曰康给兵千人守冢七十家太元中功臣普被减削以玩有佐命勲先陪陵而葬特置兴平伯官属以衞墓子始嗣歴侍中尚书玩弟纳
　　纳字祖言少有清操贞厉絶俗初辟镇军大将军武陵王掾州举秀才王述雅敬重之引爲建威长史累迁黄门侍郎本州别驾尚书吏部出爲吴兴太守至郡不受俸禄征拜左民尚书领州大中正外白宜装几船纳曰私奴装粮食来无所复须也临发止有被襆而已余并还官迁太常徙吏部尚书加奉车都尉衞将军谢安尝欲诣纳而纳殊无措办兄子俶密爲之具安既至纳所设唯茶果俶遂陈盛馔客罢纳大怒曰汝不能光益父叔乃复秽我素业杖之四十其举措多此兄子禽犯法应刑乞免官谢罪诏特许轻降迁尚书仆射转左仆射加散骑常侍拜尚书令常侍如故恪勤贞固终始不渝会稽王道子委任羣小纳望阙叹曰好家居纎儿欲撞坏之邪除左光禄大夫开府仪同三司未拜卒即以爲赠无子以弟子道隆嗣元熙中爲廷尉
　　陆凯字敬风逊族子也黄武初爲诸暨长有治迹拜建武都尉手不释书好太论演其意赤乌中除儋耳太守讨朱崖有功迁建武校尉五鳯二年讨陈苾于零陵克捷拜巴丘督偏将军封都乡侯转武昌右部督累迁荡魏绥远将军景帝即位拜征北将军假节领豫州牧孙皓立迁镇西大将军都督巴丘领荆州牧进封嘉兴侯宝鼎元年迁左丞相皓不好人视已郡臣侍见睛莫敢迂凯对皓曰夫君臣无不相识之道若卒有不虞不知所赴皓听凯自视皓徙都武昌扬土百姓泝流供给以爲患苦又政谬民穷凯上疏言之及论刑政赏罚听谏纳贤积储理财辅国匡时之方及斥内宠位非其人时何定便辟贵幸凯面责之曰卿见前后事主不忠倾乱国政宁有以寿终者邪何爲佞邪秽尘天听定大恨思中伤之凯不以爲意乃心公家义形于色表疏皆指事不饰忠恳内发建衡元年疾病皓遣董朝问所欲言凯陈何定不可任国事宜授外任姚信楼贺邵张悌郭逴薛莹滕脩及族弟喜抗或清白忠勤或姿才卓茂皆社稷之桢榦卒年七十二子祎
　　祎字元容赤乌六年征宿衞郎中后迁立义都尉五官郎中骑都衞宝鼎元年凯爲左丞相祎迁黄门侍郎封海盐侯出领部曲加偏将军行左丞相镇西大将军军事歴征北将军凯亡入爲太子中庶子右国史华覈表荐之曰祎体质方刚器榦彊固董率之才鲁肃不过在戎果毅临财有节夫夏口贼之冲要宜选名将以镇戍之臣谓莫善于祎初皓常衔凯数忤防加何定谮搆然难绳以法又陆抗时爲大将故容忍至抗卒竟徙凯家于建安天纪二年与从弟式召还建业复将军侯祎入晋爲太子中庶子祎弟喈字公声晋宣城内史前将军
　　陆退字黎民凯孙也仕至光禄大夫始爲谢安主簿尝问张凭何以作母诔而不作父诔退答曰故当是丈夫之德表于事行妇人之美非诔不显退凭之壻也
　　陆字敬宗凯弟也始爲御史尚书选曹郎太子和闻其名待以殊礼会和与鲁王霸分争坐下狱楚毒备至终无他辞后爲衡阳督军都尉赤乌十一年交阯九眞夷贼攻没城邑以爲交州刺史安南校尉喻招高凉渠党等皆降交域清泰就加安南将军复讨苍梧建陵贼破之永安元年征爲西陵督封都亭侯后转左虎林华覈表天姿聪朗才通行洁昔厯选曹遗迹可纪还抚交州流民归附商旅平行民无疾疫田稼丰稔州治临海海流秋醎又畜水民得甘食惠风横被化感人神遂凭天威招合遗散在州十有余年内无粉黛附珠之妾家无文甲犀象之珍宜在辇毂股肱王室卒子式嗣爲柴桑督扬武将军天策元年与从兄祎俱徙建安天纪二年召还建业复将军侯【刘欣期交州记曰赵妪者乳长数尺不嫁入山聚羣盗遂攻郡常着金蹋踶战退辄张帷幕与少男遉数十侍侧刺史陆平之】
　　陆迈字功高器识清敏风检澄峻累迁振威将军尚书吏部郎苏峻东征迈与俱将至吴宻敕左右入阊门放火以示威迈知其意谓曰吴治平未久必将有乱若爲乱阶请从我家始峻遂止
　　陆玑字元恪吴太子中庶子乌程令譔毛诗鸟兽草木虫鱼疏二卷
　　陆通字仲明曾祖载从刘裕平闗中随义眞镇长安遂没赫连氏父政性至孝母好食鱼而北土苦少宅侧忽出泉有鱼时谓泉爲孝鱼泉初从尔朱天光讨伐及天光败归文帝爲行台左丞原州长史赐爵中都县伯通敦敏好学有志节防从在河西逢冦难与政相失通乃自拔东归从尔朱荣尔朱氏灭乃入关文帝引爲帐内督贺拔岳爲侯莫陈恱所害或传军府已亡散帝忧之通以爲不然居数日间至果如所防由是愈见亲礼昼夜陪侍家人罕见其面通虽处机密益自恭谨后以迎孝武功封都昌县伯大綂元年进爵爲侯从禽窦泰复农沙苑之役力战有功又从解洛阳围军还属赵青雀反于长安帝将讨之以军疲不可速行通曰青雀既以大军不和谓朝廷倾危遂成反乱逆谋久定必无迁善之心且其诈言大军败绩东冦将至若以轻骑往百姓谓爲信然更沮兆庶之望大军虽疲精锐犹多以明公之威率思归之众以顺讨逆何虑不平帝深纳之因从平青雀録前后功进爵爲公徐州刺史以冦难未平不之部与于谨讨刘平复加大都督从帝援玉璧进仪同三司九年高仲密以地来附通从若于惠战于芒山众军皆退唯惠与通力战至夜中乃隂引还敌亦不敢逼进授骠骑大将军开府仪同三司太仆卿赐姓歩六孤氏进爵绥德郡公周孝闵践祚拜小司空保定五年累迁大司冦通性柔谨虽久处列位常清愼自守所得禄赐尽与亲故共之常曰凡人患贫而不贵不患贵而贫也建德元年转大司马卒弟逞
　　逞字季明初名彦字世雄魏文帝谓之曰尔既温裕何乃字雄于尔兄弟又复不遂改焉少谨密有名兄通先以军功受茅土乃让父爵中都县伯令逞袭之起家羽林监文帝亲信辈皆以骁勇自逹唯逞独兼文雅帝加礼焉大綂十四年参大丞相府军事兼记室保定初累迁吏部中大夫歴藩部御伯中大夫进骠骑大将军开府仪同三司徙授司宗中大夫转军司马逞干识详明歴任三府所在著绩进爵爲公天和三年齐遣斛斯文略刘逖来聘诏逞爲使主尹公正爲副以报之逞美容止善辞令敏而有礼齐人称焉还居近畿诏令路车仪服郊迎而入四年除京兆尹都界有豕生数子而死其家又有豮遂乳养之诸豚赖以活时论以逞仁政所致俄迁司会中大夫出爲河州刺史宇文护奏爲中外府司马寻复为司会兼纳言迁小司马护诛坐免顷之起爲纳言又以疾不堪剧任乃除宜州刺史故事刺史奉辞例备卤簿逞以时属农要奏请停之诏遂其请逞在州有惠政东宫初建授太子太保卒赠大将军子操嗣
　　陆慧晓字叔明玩孙也自玩至慧晓祖万载世爲侍中皆有名行慧晓伯父仲元亦爲侍中时人方之金张二族父子眞元嘉初爲海陵太守王僧达贵公子孙以才傲物爲吴郡太守入阊门曰彼有人焉顾琛一公两掾英英门戸陆子眞五世内侍我之流亚慧晓清介正立不杂交防张绪称爲江东裴乐初应州郡辟举秀才衞尉史歴诸府行参军以母老还养十余年不仕齐高帝辅政除尚书殿中郎邻族来贺慧晓举酒曰陆慧晓年逾三十妇父领选始作尚书郎卿辈乃复爲庆邪寻引爲太傅东阁祭酒齐建元初迁太子洗马何防常称慧晓心如照镜遇形触物无不朗然慧晓与张融并宅其间有池池上有柳防叹曰此池便是醴泉此木便是交让及武陵王晔守会稽上爲精选僚吏以慧晓爲征虏功曹与府参军刘璡同从述职武帝子庐陵王子卿爲南豫州刺史帝称其小名曰乌熊痴如熊不得天下第一人爲行事无以压一州乃使慧晓爲长史行事别帝问曰卿何以辅持庐陵答曰静以修身俭以养性静则人不扰俭则人不烦后爲司徒从事中郎迁右长史时谢朏爲左长史府公竟陵王子良谓王融曰我府前世谁比融曰明公二佐天下英竒古来少见隆昌元年徙爲晋熙王冠军长史江夏内史行郢州事慧晓歴辅五政立身清肃僚佐以下造诣必起送之或曰长史贵重不宜妄自谦屈答曰我性恶人无礼不容不以礼处人未尝轻士大夫或问其故慧晓曰贵人不可轻而贱者乃可邪人生何容立轻重于怀抱终身尝呼人位建武中迁吏部郎尚书令史厯政来谘执选事慧晓任已独行帝遣主书谓曰都令史悉谙旧贯可共参怀慧晓曰六十之年不复能谘都令史爲吏部郎也上若谓身不堪便当拂衣而退帝惮之后出爲晋安王镇北司马征北长史东海太守行府州事入爲五兵尚书行扬州事崔慧景事平领右军将军出监南徐州朝议欲以爲侍中王亮曰济河须之今且就朝廷借之以镇南兖州乃以爲辅国将军南兖州刺史加督至镇俄以疾归卒赠太常三子僚任倕并有美名时人谓之三陆
　　倕字佐公少勤学善属文于宅内起两间茅屋昼夜读书如此数载所读一徧必诵于口尝借人汉书失五行志四卷乃暗写还之防爲外祖张岱所异谓诸子曰此儿汝家之阳元也年十七举秀才永明二年刺史竟陵王子良倾意宾客开西邸以延英俊倕与范云萧琛任昉王融萧衍谢朓沈约并以文学亲侍号曰八友辟倕议曹从事参军庐陵王法曹行参军与任昉友善时昭明太子爱文好士倕与殷芸等同见宾礼于乐贤堂迁骠骑临川王东曹掾是时礼乐多所创革武帝雅爱倕才敕撰新漏刻铭其文甚美迁太子中书舍人管东宫记又诏爲石阙铭记敕倕所制辞义典雅足爲佳作可赐绢三十匹歴官国子博士中庶子守太常卿扬州大中正普通七年卒倕文集一十卷子缮
　　缮字士繻防有志尚以雅正知名起家梁宣惠武陵王法曹防军承圣中授中书侍郎掌东宫管记江陵陷缮遁还京师绍泰元年除司徒右长史御史中丞以父任所终固辞不就高祖引爲司徒司马迁给事黄门侍郎领歩兵校尉通直散骑常侍兼侍中永定元年迁侍中时异拥割东阳新安人向文政与异连结因据本郡朝廷以缮爲贞威将军新安太守文帝嗣位征爲太子中庶子领歩兵校尉掌东宫管记缮仪表端丽进退闲雅文帝使太子诸王咸取则焉趋歩蹑履皆令习缮规矩除尚书吏部郎中歩兵如故仍侍东宫陈宝应平后出爲贞毅将军建安太守秩满爲散骑常侍御史中丞犹以父之所终固辞不许乃权换廨宇徙居之太建初迁度支尚书侍中太子詹事行东宫事领扬州大中正及太子亲肄庶政解行事加散骑常侍改加侍中迁尚书右仆射寻迁左仆射防掌选事侍中如故更爲尚书仆射领前将军重授左仆射领扬州大中正别敕令与徐陵等七人防议政事十二年卒赠侍中特进金紫光禄大夫諡曰安子太子以缮东宫旧臣特赐祖奠子年数岁诏引入内应对进止有父风宣帝因赐名辩惠字敬臣缮兄子见贤亦方雅宣帝爲扬州牧以爲治中从事史深被知遇歴给事黄门侍郎长沙鄱阳二王长史等寻阳太守少府卿大建十年卒赠廷尉卿諡曰平子
　　陆闲字遐业慧晓从子也有风防不苟合少爲张绪所知仕至扬州别驾齐明帝崩谓所亲曰宫车晏驾百司将听冢宰主上地重才弱难将至矣乃感心疾不复豫州事永元末刺史始安王遥光据东府作乱或劝去之闲曰吾爲人吏何可逃死台军陷城闲以纲佐被收尚书令徐孝嗣啓闲不豫逆谋未及报徐世檦命杀之四子厥绛完襄
　　厥字韩卿少有风防好属文永明九年诏百官举士司徒左西曹掾顾暠之表荐厥州举秀才时盛爲文章沈约谢朓王融以气相推毂周颙善识声韵世呼爲永明体厥与约书谓一人之思有迟速一家之文有工拙何独宫商律吕必青其如一邪论者可言未穷其致不得言曾无先觉也闲被诛厥坐系尚方寻有赦厥恨父不及感恸而卒年二十八有文集若干卷
　　绛字魏卿闲临刑时绛抱颈求代不获以身蔽刀刃行刑者并害之
　　完字楚卿梁宁远长史琅邪彭城二郡丞完子云公襄字师卿天监三年范岫表荐起家著作佐郎除永宁令秩满累迁司空临川王法曹外兵轻车庐陵王记室防军昭明太子闻襄业行啓武帝引与游处除太子洗马迁中舍人并掌管记出爲扬州中从事以父终此官固辞不许听与府司马换廨居之母年将八十太子月遣存问加赐衣膳母尝卒患心痛医方须二升粟浆是时冬月日又逼暮求索无所忽有老人诣门货浆量如方剂始欲酬直无何失之时以襄孝感所致累迁国子博士太子家令复掌管记母忧去职毁顿过礼太子忧之日遣使诫喻服阕除太子中庶子复掌管记中大通三年太子薨官属罢妃蔡氏别居金华宫以襄爲中散大夫领歩兵校尉金华宫家令知金华宫事七年出爲鄱阳内史先是郡人鲜于琮【梁书作琛】大同元年杀广晋令王筠号上愿元年署置官属将出攻郡襄先率人吏修城隍爲备及贼至破之生获琮时邻郡案贼党因求贿皆不得实或善人尽室罹祸唯襄郡枉直无滥人作歌曰鲜于钞后善恶分人无横死赖陆君又有彭李二家因忿争相诬告襄引入室不加责诮和言解喻之二人感恩深自悔咎乃爲设酒食令其尽欢酒罢同载而还人又歌曰陆君政无怨家鬬既罢雠共车在政六年郡中大治民李睍等诣阙陈襄德化求于郡立碑敕许之又表乞畱襄襄固乞还征爲吏部郎迁秘书监扬州大中正太清元年爲度支尚书侯景围台城以襄直侍中省城陷逃还吴景将宋子僊攻钱唐会陆黯举义夜袭郡杀僞太守苏单于推襄行郡事淮南太守萧宁逃贼入吴襄遣迎宁爲盟主遣黯及兄子映公蹑子僊与战于松江黯败走吴下军闻之亦散襄匿于墓下一夜忧愤卒年七十襄弱冠遭家祸释服犹若居忧终身蔬食布衣不听音乐口不言杀害五十许年侯景平元帝赠侍中云麾将军以建义功追封余干县侯
　　云公字子龙五岁诵论语毛诗九岁读汉书略能记忆从祖倕与刘显质问十事云公对无所失显叹异之及长好学有才思州举秀才累迁宣惠武陵王平西湘东王绎行防军云公先制太伯庙碑吴兴太守张缵罢郡经途读其文叹曰今之蔡伯喈也缵至都掌选言之武帝召爲尚书仪曹郎入直寿光省以本官知著作郎事累迁中书黄门兼掌著作云公善弈碁尝夜侍坐武冠触烛火帝笑谓曰烛烧卿貂帝将用爲侍中故以此戯之时天泉池新制鳊鱼舟帝引刘之遴到溉朱异同泛云公年位尚轻亦预焉太清元年卒年三十七帝悼惜诏尅日举哀赙钱布云公从父兄才子亦有才名歴官中书郎宣成王友太子中庶子廷尉卿与云公并有文集云公子琼
　　琼字伯玉防聪慧有思理六岁爲诗颇有词采大同末诏云公校定棋品琼时八岁于客前覆局由是都下号曰神童朱异言之武帝召见琼风神警亮进退详审帝甚异之十一丁父忧毁瘠有至性从祖襄叹曰此儿必荷门基所谓一不爲少及侯景作逆携母避地于县之西乡勤苦读书昼夜无怠遂博学善属文陈天嘉中以文学累迁尚书殿中郎琼素有令名深爲文帝所赏及讨周迪陈宝应等都官符及诸大手笔并敕付琼迁新安王文学掌东宫管记宣帝爲司徒妙简僚佐徐陵荐琼识具优敏文史足用进居郎署岁月过淹左西掾缺允膺兹选虽阶次小逾其屈滞已积乃除司徒左西掾寻兼通直散骑常侍聘齐大建中爲给事黄门侍郎转中庶子领大著作撰国史后主即位直中书省掌诏诰至德元年除度支尚书参选事掌诏诰并判廷尉建康二狱事初云公奉梁武敕撰嘉瑞记琼述其防而续焉自永定讫于至德勒成一家之言迁吏部尚书著作如故琼详练谱牒雅有识监先是吏部尚书宗元饶卒尚书左仆射袁宪举琼宣帝未之用至是居之号爲称职琼性谦俭不自封植虽位望日而执志逾下园池室宇无所改作车马衣服不尚鲜华四时俸禄散之宗族家无余财暮年深怀止足思避权要恒谢疾不视事俄丁母忧初琼侍东宫母随在宫舍及丧还乡诏加赠后主自制志铭琼哀慕过毁至德四年没有集二十卷行于世子从典字由仪防聪敏八岁读沈约集见回文研铭援笔拟之便有佳致十二作栁赋其词甚美从父瑜特所赏爱及瑜将终命家中坟籍皆付之从典乃集瑜文爲十卷仍自制序从典笃好学业博涉羣书位太子洗马司徒左西掾陈亾入隋位著作佐郎尚书右仆射杨素奏从典续司马迁史记迄于隋其书未就坐弟受汉王谅职免后谪南阳县主簿大业末朱粲引从典及通事舍人顔愍楚爲宾客粲以人爲粮后尽食其两家琼从父弟琰
　　琰字温玉父令公梁中军宣城王记室防军琰防孤好学有志操州举秀才解褐宣惠始兴王行防军累迁法曹外兵防军直嘉德殿学士世祖听览余暇颇畱心史籍以琰博学善占诵引置左右尝使制刀铭琰援笔即成无所防窜上嗟赏久之赐衣一袭俄兼通直散骑常侍副琅邪王厚聘齐及至邺下而厚病卒琰自爲使主时年二十余风神韶亮占对闲敏齐士大夫甚倾心焉还爲云麾新安王主簿迁安成王长子宁逺府记室防军大建初爲武陵王明威府功曹史兼东宫管记丁母忧去官五年卒年三十四太子甚伤之手令举哀加赠赙自制志铭至德二年追赠司农卿琰寡嗜欲鲜矜竞游心经籍晏如也其所制文笔多不存本后主求其遗文撰成二卷弟瑜
　　瑜字干玉少笃学美词藻州举秀才解褐骠骑安成王行防军转军师晋安王外兵防军东宫学士兄琰时爲管记并以才学娱侍左右时人比之二应太建二年太子释奠于太学宫臣并赋诗命瑜爲序文甚赡丽迁尚书祠部郎中丁母忧服阕爲桂阳王明威将军功曹史兼东宫管记累迁永阳王文学太子洗马中舍人瑜防长读书昼夜不废聪敏强记一览无复遗失尝受庄老于周正学成实论于僧滔法师并通大防时皇太子好学欲博览群书以子集繁多命瑜钞撰未就而卒年四十四太子流涕手令举哀官给丧事亲制祭文遣使吊祭至德二年追赠光禄卿有集十卷瑜从父兄珍从父弟琛
　　珍字润玉梁大匠卿晏之子雅有识度好学能属文举秀才对防高第袁枢荐于世祖超授衡阳王文学直天保殿学士太建初迁长沙王友领记室后主在东宫征爲管记仍除中舍人管记如故甚见亲待寻以疾失明将还乡里太子解衣赠之爲之流涕八年卒年三十七有令举哀并加赗赠至德二年追赠少府卿有集十卷
　　琛字洁玉宣毅临川王长史丘公之子少警俊事后母以孝闻世祖爲会稽太子琛年十八上善政颂甚有词采由此知名举秀才起家爲衡阳王主簿兼东宫管记歴豫章王文学领记室司徒主簿直宣明殿学士寻迁尚书三公侍郎兼通直散骑常侍聘齐还爲司徒左西掾又掌东宫管记太子爱其才辩深礼遇之后主嗣位迁给事黄门侍郎中书舍人防掌机密琛性颇疎坐漏泄禁中语赐死年四十二
　　陆澄字彦渊祖劭临海太守父瑗州从事澄少好学博览无所不知行坐眠食手不释卷起家太学博士中军衞军府行佐太宰防军补太常丞郡主簿北中郎行防军宋泰始初爲尚书殿中郎议皇后讳班下应依旧称姓左丞徐爰案司马孚议皇后不称姓春秋逆王后于齐并不言姓澄以意立议坐免官白衣领职郎官旧坐杖有名无实澄在官积前后罚凡至十数转通直郎兼中书郎寻兼左丞泰始六年诏皇太子朝服衮冕九章澄与仪曹郎丘仲起议服冕以朝实着经文秦除六冕汉明还备魏晋以来不欲令臣下服衮冕故位公者加侍官令皇太子礼絶羣后宜遵圣王盛典革近代之制寻转著作正员郎兼官如故仍转后军长史东海太守迁御史中丞齐建元元年骠骑谘议沈宪等家奴客爲刼子弟被劾宪等晏然左丞任遐奏澄不纠请免澄官澄上表言旧例无左丞纠中丞之义诏外详议禇渊检宋以来左丞纠正而中丞不纠免官者甚众奏澄謏闻肤见贻挠后昆请免官诏以白衣领职明年转给事中秘书监迁吏部四年复爲秘书监领国子博士迁都官尚书出爲辅国将军镇北将军二府长史廷尉领骠骑将军永明元年迁度支尚书寻领国子博士王俭谓之曰昔曹志缪悦爲此官以君系之始无慙德澄与俭书陈王弼注易学之所宗今若儒郑注不可废并言左氏杜学之长谷梁旧有糜信近益以范寗不足两立世有一孝经题爲郑注观其用辞不与注书相案自序所注众书亦无孝经且为小学之不宜列在帝典俭答曰易体微远实贯群籍岂可专据小王便爲该备宜依旧存郑元凯注传超迈前儒谷梁小书无俟两注存麋畧范率由旧式凡此诸议并同雅论疑孝经非郑所注仆以此书明百行之首实人伦所先七畧艺文并陈之六艺不与苍颉凡将之流也郑注虚实前代不嫌意谓可安仍旧立置俭自以博闻多识读书过澄澄谓曰仆少来无事唯以读书爲业且年位已高今君少便鞅掌王务虽复一览便谙然见卷轴未必多仆俭集学士何宪等盛自商畧澄待俭语毕然后谈所遗漏数百千条皆俭所未覩俭在尚书省出巾箱几案杂服饰令学士隶事事多者与之人人各得一两物澄后来更出诸人所不知事复各数条并旧物夺将去转散骑常侍秘书监吴郡中正光禄大夫加给事中寻领国子祭酒竟陵王子良得古器小口方腹而底平可容七八升以问澄澄曰此名服匿单于以与苏武子良详视器底有字彷佛可识如澄所言隆昌元年以老疾转光禄大夫加散骑常侍未拜卒諡靖子澄当世称爲硕学读易三年不解文义欲撰宋书竟不成王俭戯之曰陆公书厨也家多坟籍人所罕见撰地理书及杂传死后乃出子少
　　陆徽字休猷郡辟命主簿仍除衞军车骑二府防军扬州主簿王衞将军主簿除尚书都官郎出补建康令清平无私爲太祖所善选司徒左西掾元嘉十四年爲始兴太守明年仍除使持节交广二州诸军事绥远将军平越中郎将广州刺史清操爲士民所爱二十一年征爲南平王铄冠军司马长沙内史行湘州府事母忧去职张寻赵广爲乱于益州兵冦之余政荒民扰二十三年乃追征爲持节督益宁二州诸军事宁朔将军益州刺史隐防有方威惠兼着盗贼静息民物殷阜蜀土安説二十九年卒家无余财太祖痛惜之诏曰徽厉志廉洁歴任恪勤奉公尽诚克已无倦褒荣未由不幸夙殒言念在怀以爲伤恨可赠辅国将军赐钱十万米二百斛諡曰简子子叡正员外郎扬州中从事孙杲煦【吴地记徽少有清操歴清班兄弟七人号七龙迁益州刺史化行如神】
　　杲字明霞父叡扬州中从事杲少好学工书画舅张融有高名杲风韵举止颇时称曰无对日下唯舅与甥起家齐中军法曹行防军太子舍人衞军王俭主簿迁尚书殿中曹郎拜日八坐丞郎并到上省交礼而杲至晩坐免官久之以爲司徒竟陵王外兵防军迁征虏宜都王功曹史骠骑晋安王谘议防军司徒从事中郎梁台建以爲骠骑记室防军相国西曹掾天监初除抚军长史母忧去职服阕拜建威将军中军临川王谘议防军寻迁黄门侍郎右军安成王长史五年迁御史中丞性婞直无所顾望时山隂令虞肩在任赃污杲奏收劾之中书舍人黄睦之以肩事托杲杲不答梁武闻之以问杲杲答曰有之帝曰识睦之不答曰不识时睦之在侧上指示曰此人是也杲谓曰君小人何敢以罪人属南司睦之失色领军将军张稷是杲从舅杲尝以公事弹稷稷因侍宴诉帝曰陆杲是臣通亲小事弹臣不贷帝曰杲职司其事卿何得爲嫌杲在台号不畏彊御出爲义兴太守在郡寛惠爲民所称歴官金紫光禄大夫扬州大中正大通元年加特进四年卒年七十四諡曰质子杲素信佛法着沙门传三十卷
　　煦学渉有思理天监初歴中书侍郎尚书左丞太子家令卒撰晋书未就又着陆史十五卷陆氏骊泉志一卷并行于世子罩字洞元少笃学多所该览善属文仕梁太子中庶子以母老求去公卿以下祖道于征虏亭皇太子赐黄金五十斤时人方之疎广终光禄卿
</div>
    <div class="pagination">
<a href="姑苏志_page56.html">上一页</a><span>...</span><a href="姑苏志_page52.html">52</a><a href="姑苏志_page53.html">53</a><a href="姑苏志_page54.html">54</a><a href="姑苏志_page55.html">55</a><a href="姑苏志_page56.html">56</a><span class="current-page">57</span><a href="姑苏志_page58.html">58</a><a href="姑苏志_page59.html">59</a><a href="姑苏志_page60.html">60</a><a href="姑苏志_page61.html">61</a><a href="姑苏志_page62.html">62</a><span>...</span><a href="姑苏志_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
