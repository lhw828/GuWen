<!DOCTYPE html>
<html>
<head>
    <meta charset="UTF-8">
    <title>皇清职贡图 - 第 17 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清职贡图 - 第 17 页/共 44 页</h1>
    <div class="content">









<史部,地理类,外纪之属,皇清职贡图,卷四>
　　獞亦盘瓠遗种元时自楚黔至粤蔓衍桂平梧各郡山谷间与猺杂居而性尤犷悍喜攻击撞突故曰獞其在兴安之富江诸处者被化最早习俗较醇以耕种负贩为生席地而炊抟饭而食男蓝布裹头妇椎髻银簪悬以花胜抺额悉缀以珠衣裳俱縁以锦绣宴客人置一器食余则各携去









<史部,地理类,外纪之属,皇清职贡图,卷四>
　　贺县獞人始来自楚居县属南乡有生熟二种熟者入籍输税生者居深山中性剽悍明隆庆时其酋杨公满等作乱都御史殷正茂等讨平之
　　本朝以来獞人安耕织慕文物男花巾纒头项饰银圏青衣绣縁女环髻遍插银簪衣锦边短衫系纯锦裙华饰自喜能织獞锦及巾帕其男子所携必家自织者








<史部,地理类,外纪之属,皇清职贡图,卷四>
　　融县之水冷峒左右藤苍树古多猿猱獞人视若侪伍结庐其中号蔴栏男女羣处子娶妇始别栏焉性虽悍颇知奉法有田者必争先输课善鸡卜执雄鸡祷毕杀之拔两股骨视骨侧细窍遍插竹筳斜正偏直任其自然以定吉凶男花布纒头女项饰银圏衣縁以锦花褶绣履时携所织獞锦出售必带竹笠而行









<史部,地理类,外纪之属,皇清职贡图,卷四>
　　龙胜界连黔粤多层岩叠嶂苗人架竹木为楼居相率种植射猎性犷悍贱老贵少不留髭须谓之罗汉喜结交与亲昵者至以身殉之若其人欲他往遂杀而食其肉裹骨以锦置家祠奉之志不防焉歴代梗化屡讨屡叛自乾隆五年抚以来相戒守分悉除从前恶习计田输税男纒头插雉尾耳环项圏青衣紫袖女挽髻遍插银簪复以长簪缀红绒短衣縁锦花兜锦裙常手携槟榔盒男女皆跣足而行







<史部,地理类,外纪之属,皇清职贡图,卷四>
　　苗之在罗城者与猺杂居而性颇不类好吹笙男子髻插三雉尾耳环手镯短衣绣縁苗妇椎髻长簪着镶锦敞衣胸露花兜裳则纯锦以示靓丽能织番锦又善音操楚歌挂钗留客能为鸜鹆舞娶妇生女则送归母家谓之一女来一女往食则以手抟饭和以鱼鲊为上食交易以木刻记之宋时始置县治犹顽梗今则奉法与齐民同村落亦有塾舍书声








<史部,地理类,外纪之属,皇清职贡图,卷四>
　　懐逺县之武洛猛团等处苗人寨焉山产桐茶树收其子为油以资生计贫者或以采薪为业妇人勤于纺织俗贵盐非賔至不轻用有曲直不相服者聚众辨论谓之欵坪不直者罚酒肉饷众以芦管为笙每立春前一日入城吹之先官署次绅士家且歌且舞其辞皆时和年丰官清民乐之意男女服饰均与龙胜苗人相同









<史部,地理类,外纪之属,皇清职贡图,卷四>
　　狼人亦槃瓠遗种散处粤西山谷间明治间时奉调遣谓之狼兵岑溪县之北科峒土地肥美宜五谷万厯时狼目韦月率兵屯种韦衰徐胜继之遂属徐胜子孙管领
　　国朝顺治初亦调狼兵二十名戍其地今为例男椎髻绩麻为衣以耕渔为生妇垂髻耳环与民人相同喜以茜草染齿使红以示丽贫者时戴笠携筐挑野蔬以佐食善鸡卜与獞差异视骨理之明暗以定吉凶







<史部,地理类,外纪之属,皇清职贡图,卷四>
　　明正徳时粤西流贼四起贵县民多逃亾田地荒芜因狼人兵征贼有功使耕其地遂居县属五山九懐之中长子孙焉世以耕猎为生亦有粗知汉字者男戴笠着履时携巾扇闲逰女青衣绣裳系红緑彩色带喜簪花亦喜以茜草染齿婚聘以馈肉为礼男女迎送则歌声互答以相欢恱









<史部,地理类,外纪之属,皇清职贡图,卷四>
　　狑者另也诸蛮之外另为一种与猺獞又别故曰狑人其贵少贱老不留髭须亦似苗但不若苗之顽悍懐逺之永吉三峒等村多幽崖奥谷狑人依焉不室而处采橡薯为粮或射狐掘鼠及捕虫虿以充食妇女亦间采山菓以佐之不识纺织以卉为衣鴃舌鸟言须重译乃通




</div>
    <div class="pagination">
<a href="皇清职贡图_page16.html">上一页</a><span>...</span><a href="皇清职贡图_page12.html">12</a><a href="皇清职贡图_page13.html">13</a><a href="皇清职贡图_page14.html">14</a><a href="皇清职贡图_page15.html">15</a><a href="皇清职贡图_page16.html">16</a><span class="current-page">17</span><a href="皇清职贡图_page18.html">18</a><a href="皇清职贡图_page19.html">19</a><a href="皇清职贡图_page20.html">20</a><a href="皇清职贡图_page21.html">21</a><a href="皇清职贡图_page22.html">22</a><span>...</span><a href="皇清职贡图_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
