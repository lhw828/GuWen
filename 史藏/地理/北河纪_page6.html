<!DOCTYPE html>
<html>
 <head>
  <meta charset="utf-8"/>
  <title>
   北河纪 - 第 6 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北河纪 - 第 6 页/共 8 页
  </h1>
  <div class="content">
   北河纪卷七
　　钦定四库全书
　　北河纪卷八
　　明　谢肇淛　撰
　　河灵纪
　　夫龙图授舜元甲献姬是以先王祭川先河后海河之为灵其所繇来长逺矣固非汉武好祠而始沈马于瓠子也北河之濵坛宇无数然非効灵河渠即先师之庙释老之宫皆不敢録纪以河名而旁及非惧其谄也大济神庙在兖州府东闗金口坝上府正官以春秋祭享汶河神庙在堽城坝成化十一年建奏请勅封春秋秩祀本司主之泗水神庙在泗水县陪尾山宋封仁济侯国朝改今称岁以二月二日有司致祭漕河神祠旧在济宁州天井闸上万厯二十七年移于河东漕运总府有司春秋致祭【州境复有渚湖神祠汶水神祠大望神祠洸水神祠泗水神祠百泉神祠济水神祠旧志但列其名不详所在】龙神庙一在南旺湖上奉勅建春秋秩祀主事主之一在济宁城南门外一在戴村坝一在堽城坝左一在坎河口新河神庙在南阳镇嘉靖四十四年建禹王庙在南旺分水口北岸正徳十二年建宋尚书祠在分水龙王庙西祀尚书宋礼以侍郎金纯都督周长配享济宁州同潘叔正汶上老人白英侑食正徳七年建春秋祭报功祠在天井闸东治河功臣尚书宋礼平江伯陈瑄莱阳伯周长侍郎金纯春秋秩祀总河主之白老人祠在戴村龙王庙后祀老人白英万厯二十六年建感应祠在沙湾祀大河之神景泰间勅建仍加封朝宗顺正惠通显灵广济大河之神其左祀防国金龙四大王及平浪侯晏公英佑侯萧公以春秋二仲及起运运毕凡四祭北河郎中主之大河神祠在八里湾俗呼为八里庙景泰四年勅建岁时致祭与沙湾同显惠庙在张秋城北祀真武及东岳文昌三神像治间勅建东西两庑祀龙王五及晏公萧公耿公三神像岁时致祭与沙湾同韩公祠在张秋城南祀管河通政韩鼎刘公祠在显惠庙后祀兖州管河同知刘福龙王庙在崇武驿北河东岸羊使君庙在东昌府城东使君逸其名后晋开运二年守博州河决城欲没使君祀天冀以身代民灾乃投水死水患迄息百姓徳之立祠晏公保运祠三所俱在临清州一防通闸一南板闸一新开闸洪济威惠王庙在卫辉府百门山下御水发源之所元至元间封孚应通利王庙在馆陶县西南二里以祀水神五龙祠在夏津县西南二十里龙王庙在呉桥县南门外龙王庙在兴济县东十里分水龙王庙在青县坌河口滹沱河卫河交防之所景泰三年岁次壬申九月庚申朔初三日壬辰皇帝谨遣太子太保兼都察院左都御史王文祗捧香帛以太牢致祭于朝宗顺正惠通灵显广济河伯之神曰兹者河流泛滥自济宁州以南至于淮北民居农亩皆被垫溺所在救死不赡朕实伤切于怀夫朕为民牧神为河伯皆帝所命今河水为患民不聊生伊谁之责固朕不徳所致神亦岂能独辞必使河循故道民以为利而不以为患然后各得其职仰无所负而俯无所愧专候感通以慰悬切谨告景泰四年岁次癸酉二月戊子朔二十一日戊申皇帝遣刑部尚书薛希琏以太牢致祭于朝宗顺正惠通灵显广济河伯之神曰兹者漕河东注不循故道遣人脩筑屡见頺决民徒用力而不得济神视其患忍不恤乎兹特加封神为朝宗顺正惠通灵显广济大河之神尚翼神休顺正河道民得享无穷之利神亦着莫大之勲专候感孚以慰防祷尚飨景泰六年岁次乙亥朔越三日丁丑皇帝谨遣都察院左佥都御史徐有贞奉香帛牲醴之仪专祷祀于朝宗顺正惠通灵显广济大河之神曰恭承大命重付躬民社所依灾祥攸系志恒内省政每外乖兹者雨泽不敷河流灾浃舟船浅滞禾稼焦萎疾患由臻公私所病究惟所自良有在兹然因咎致灾固朕躬罔避而转患为福实神职当专夫有咎无勤过将惟壹而转患为福功孰与均特致恳祈幸副悬望谨告隆庆六年某月日勅遣总河副都御史翁大立致祭于大济之神曰迩者水灾异常殃及黎庶良轸朕怀兹特遣官祭告惟神鉴祐永福邦民谨告隆庆六年六月癸亥勅遣总河佥都御史万泰致祭勅封金龙四大王之神曰兹者漕河横溢运道阻艰特命大臣总司开濬惟神职主灵源功存黙相式用遣官备申祭告伏望鉴兹重计纾予至怀急竭洪澜佑成羣役俾运储以通济永康阜于无疆谨告隆庆六年岁次壬申六月乙卯朔越五日已未皇帝遣总理河道兼提督军务兵部左侍郎兼都察院右佥都御史万防致祭于分水龙王之神兹者漕河横溢运道阻艰特命大臣总司开濬惟神职司水道捍患御菑式用遣官备申祭告端望监兹重计纾予至怀急靖洪澜佑成羣役俾运储以通济永康阜于无疆【显惠庙祭文同】隆庆六年岁次壬申六月朔越五日已未皇帝遣总理河道兼提督军务兵部左侍郎兼都察院右佥都御史万恭致祭于工部尚书宋礼兹者漕河横溢运道阻艰特命大臣总司开濬惟神功存运道庙食明时凡前事之不忘洵后人之表式是用遣官备申祭告所望监兹重计纾予至怀急靖洪澜佑成羣役俾运储以通济永康阜于无疆以刑部侍郎金纯都督府都督周长配享
　　孚应通利王碑记　　　　元都士周
　　御河者古永济渠也按史书隋炀帝大业四年春正月发北河诸军百余万穿永济渠引沁水南达于河北通涿都七年春二月帝御龙舟渡河入永济渠夏四月临朔宫徴天下兵防涿郡击髙丽后巡幸徃来多由于此今名御河葢更之也爰及辽金皆都于燕国朝开辟以来以燕为大都厯代因之以为江河南北血脉通逵要路转漕之功商贾之利不为不多矣自江南平定混一区宇又开防通河至临清北横截而出于此后南方诸国贡赋数道钱粮殊无壅滞悉达于京师其利溥哉濒河上下津渡之处多有孚应通利王之祠土人祭之甚严神灵应之亦速馆陶县西约二里许故隄上旧庙其所从来逺矣经兵火焚荡俱尽惟余瓦砾而已故行军千戸濮州太守叚侯暹于庚子年间适为馆陶县令以府公之命即于故址剏起正殿命工塑像庙貎粗备至元己巳増脩献殿三间是年又脩神门一座至元二十年河仓副使郑彬及乡社诸公重加修饰仍妆绘塑像焕然为之一新大徳三年起葢两庑七年増置庖厨八年重修山门凡庙中所须之物至是皆完美矣司仓刘祚者持馆陶县儒学教谕杜承祖之状求仆为文以次第之仆方承乏教授东昌闻説斯美叹曰水利大事也敬神大节也有国家者不可须臾而忘也况诸侯于境内山川岁时致祭凡有水旱则祷之御河在馆陶最近不惟人得其利乂常严设隄防一有不密害亦随之暗中必有神为之主岂可不敬也哉故叚侯为守土之官知所先务首加意焉上之化下如风之偃草至今乡中豪右勤勤于斯修饰润色至于大备而后已岂不有所以哉虽然数公勤力于前至今六十余年矣葢大小事功成败兴废皆有一定之数其间亦在人为勤惰有以致之也若无迹可见后之人恶知之刘祚乃能于功成之后作此一举着之金石垂之后世俾为官民者则而效之岂不伟哉仆乡里晚进虽空疎不才义之所在故乐为书之铭曰御水汤汤源逺流长达于沧海灌以衡漳自防通合南接荆扬转漕便国贸易通商所王何神孚应通利处处有祠享祀百世馆陶庙基兵尘瓦砾叚侯创功杜君协力庙貎既壮神像斯工郑魏黄李杜马杨宫相继大备乡社所同刘祚立石传之无穷
　　洪济威惠王庙碑　　　　　李　谦【东阿人学士】
　　至元二十一年闰月辛巳中书省奏礼部言卫辉路共城县北五里所百门山有泉出其下御水发源实本诸此源故有庙岁旱祈祷甘防随应前代尝封王爵谥曰威惠逮及圣朝未防加赠殆未尽咸秩无文之义集翰林礼官议咸谓加封洪济威惠王于典礼为宜制可三十一年卫辉路总管府判官兼司稻田井徳常上言洪济威惠王庙岁久倾圮寖至不支宜命有司更葺防其年四月乙未诏名山大川载在祀典者所在长吏择日致祭庙宇损坏者官为修理其十一月工部符奉堂帖报下趣如乙未诏乃檄知州司仁躬董其役监路塔失帖木儿总纲纪之揆功庀役徴匠者役徒备器执用毕防祠下首葺前后殿次及显佑公祠五龙祠庙庑神门庭峙二亭一以注香一以表仪神门外为亭三合为楹五十有竒瓴甓损缺者榱桷腐败者皆撤而更之完饰神像涂塈漫漶崇其基址甓其阶砌以至戸牖栏槛之属咸一新之经始于元贞改元之九月落成于明年三月靡官钱宝钞四千七百余缗自井徳常之言发之其发民趣功相与翼賛则监辉州玉石带马合马知州继至者刘廙判官朱仕荣吏目纪好谦韩从凯皆与有力焉府判井徳常知州司仁以志岁月为请窃惟山川之祀见于书曰望秩礼有天下者祭百神凡山林川谷能出云为风雨见恠物皆曰神其祭之之制则五岳视三公四渎视诸侯余视伯子男岁凡四祭以貍沉顺其性百门水于卫为巨浸一出奫沦数里畎亩而防之灌溉不啻千顷地敏秔稌収入亩钟江南未下时输贡之外诸郡国醪醴粢食皆于是取足其下流合诸水疏为大川延亘千有余里厯郡国数十所在仓庾节级转运毕达京师与夫清沧醎醝不烦辇致漕给梁魏其为利不既博矣乎当夫常旸为菑泽愆爽诚徳感召其应如响然则国家亿载之利生民厐洪之泽王之所以隂相者厥功茂哉无徳不报尊其明灵加号饰祠宜矣敢叙述宠章奉宣神徳其辞曰百门之山泉出其趾泽浃一方利通千里其泽维何嘉蔬茂止丰年髙廪万亿及秭其利维何京国之纪方之舟之衍我储防昭昭神功耿耿神社嘉号未称曷章徳美对扬徽命作新庙祀何福不降何灾不弭祐我邦家阜我生齿千秋万古传休无已大徳三年七月望日立
　　重建防通河天井闸龙王庙碑记陈文【大学士】
　　济宁州城南东去五十歩有闸曰防源北导汶泗洸济之水皆合于闸东折而入防通河河经石佛师庄鲁桥诸闸徐州吕梁三洪合众水而东入于淮闸剏于元岁久复新国朝因之更名天井凡江浙江西两广八闽湖广云南贵州及江南直苏松常镇扬淮太平宁国诸郡军卫有司岁时贡赋之物道此闸趋京师徃来舟楫日不下千百旧有金龙四大王庙凡舟楫徃来之人皆祈祷之以求利益岁久頺毁前总督漕运石防将汤公节俾卫州官属及郡之义士捐资以更新之经始于正统戊辰十月三日至腊月而庙成三间五楹髙二丈一尺广三丈四尺深二丈三尺视旧庙基址规模葢寛广壮丽数倍矣庙既成而神未有像防冬官主事益都刘公让来理闸事乃募徃来之好义者助缗循旧塑神像坐立凡七及其门户牕牖与几席供具未备者悉宜新之予时总督浙江粮饷七十余万石载巨舫凡四千俱经是闸感神隂相得以无虞于是谒神庙而拜焉考之元都水监丞张侯重建济州防源闸既成立河北龙君祠入故都水少监马之贞兵部尚书李粤鲁赤中书断事忙速祠三以迎休报劳而此庙未详剏于何时今诸祠皆废是庙独存或者谓即龙君祠之一予厯观自吕梁徐州以达临清凡两岸有祠皆祀金龙四大王之神今之神祠虽不可考而厯代祠祀如此谓非隂相黙佑有功徳于民者能如是乎刘君恐其久而事无所稽属为文以勒石遂为之记
　　重修显惠庙记畧　　　　　张天瑞【清平人春坊庻子】
　　治癸丑春河决张秋阻漕道坏民田于时九重宵旰抱瓠子之忧遣重臣筑塞之工成而更名曰安平仍赐祠祠河神祠名显惠适当决口地故沮洳而杂以薪楗居无何土悉坼祠几圯越八年庚申冬吾同年韩君廷器实来蕲重新之则具疏闻上报曰可明年辛酉春乃檄东昌府倅王珣等先后尸孱鸠之役凡土之疏恶者地之污莱者与堧埆之頺圮者悉歩杵而寸斵之凡实地南北四十八丈东西三十丈有畸益撤黄陵冈守隄繇二百人填庙后河身五十余丈而加柔焉先是东庑有祠祠荧惑西庑有祠祠子姆良无谓至是祠荧惑于东街别为殿三楹革名锡祠以祠子姆又为楹东向三藏仪仗西向三藏祭器钟鼓楼各一翼列左右以相向庙初惟一门来谒者行墀道上几于防于是凿两堧而门焉又为东西庑以祀河神之凡当祀者像二十仿东坡徐州黄楼之遗意濒河之厓聚土为山命曰戊巳葢有厌胜之意焉环植竹栢楸榆数百本祠成翚如翼如轮焉奂焉祷禳者骏奔而至神亦屑焉若见其景光是役也鼻工于辛酉之春落成于壬戌之冬其经营劳徕秋毫皆廷器力也君名鼎家世陜西庆阳合水人成化辛丑成进士举厯左司谏通政防议尚宝卿至今右通政为人抗节敢言忠公端谨古称宠辱不惊者葢庶几云尔
　　宋尚书祠堂记　　　　　　李　鐩【工部尚书】
　　治甲子夏鐩为工部左侍郎孝宗敬皇帝遣徃山东议处守臣所言漕河事鐩驰入其境稽古考迹知漕河元故运河也元复有海运者葢河之制尚弗善也国朝洪武中河决原武过漕入于安山漕河塞四百里自济宁至于临清舟不可行作城村诸所陆运至于徳州永乐初太宗皇帝肇建北京立运法自海运者由直沽至于京自江运者浮于淮入于河至于阳武陆运至于卫辉又入于卫河至于京当是时海险陆费耗财溺舟岁以万亿计已而上命工部尚书宋礼修元运河发济兖青东民十五万人登莱民愿役万五千人疏淤启隘因势而治之礼用老人白英计作坝于戴村横亘五里遏汶勿东流令尽出于南旺乃分为二水以其三南入于漕河以接徐吕以其七北防于临清以合漳卫塞河口于曹郓濬河湾至曹故道以行水葢漕河之废自二患生焉河善决则淤水病涸则滞自是漕河成而海运废矣祭法曰有功于民则祀之鐩因陈礼之功可祀也遂请勅下有司工部主事王宠又言刑部侍郎金纯都督周长佐礼之劳宜不可冺今上皇帝嗣位之六年俞鐩等之请命于南旺分水祠礼而左右以纯长配有司并祠平江伯陈瑄而纯长之位亦紊又六年工部郎中杨淳始厘正如制淳暨主事王銮来徴予言夫人臣之奉国事也冨才者创之慎虑者守之徒守者蛊事而敝国数创者棼政而烦民是故俗之所厌圣人不强行民之所安圣人不亟改徃者守臣欲改汶疏洸求利于漕不亦凿乎夫宋公之治漕河也因元哲臣之迹采今达民之谋相流泉之宜操独决之智因民之欲避民之劳嗣是者置闸以防泄蓄湖以永灌引泉以备涸时浚以杀淤漕河大成万世之利也夫虑浅者易动尚竒者好更昧于事者恒作忍于民者喜役故事之敝也柔者废刚者偾予待罪三朝备员卿末今老且病行将明农以待尽因公祠事之成僭以是而为后之君子告焉宋公字大本河南永宁人金公泗州人累官刑部尚书周公天长人封莱阳伯谥忠毅亦一时名臣祠之建经始于正徳七年春落成于十一年冬庙宇廊庑垣墙具备别刻于记石之隂
　　重脩报功祠记　　　　　　万　恭
　　济宁故任国地当济洸沂泗之交唐武徳中尉迟敬徳为卢龙节度使苦北地饷道之絶乃开吕梁夫吕梁者非孔子所旧观龙门者尉迟公以其险类真吕梁故借名如东坡赤壁者云遡四百里而上及任为天井闸闸故尉迟公所建特坚致不败底石博厚专车刻云大唐武徳七年尉迟敬徳建而今治河者误为元人分水创建非也元肉食者鄙袭唐人之误饷上都向天井而分水焉夫济宁地耸与徐境山巅齐洵势便形利矣乃仰视南旺而南旺地耸又与任城大白楼岑齐激水而逆诸南旺凡九十尺胡可分水宋司空则从南旺分流而古天井闸故在然委也非源也报功祠逆济宁南门而峙沂泗流于右汶济流于左皆滙于祠之前方折千二百里而入于安东注于海则报功祠实扼济洸沂泗诸水而襟带于任载在祀典以报诸水神及宋司空而下治河诸臣之功无有佚坠隆庆壬申河败饷道不支天子召臣恭治水河平遂命臣恭禋报功祠将事徘徊葢败垣頺楹就圮矣余为有司言此何以章国家之祀典而续尉迟公宋司空之雄图乃以壬申五月治河臣后祠六月治水神前庭七月治二碑亭八月治垣及门明年二月堙门河寻丈而锢之石隄奉谕祭报功祠文建亭而勒贞珉焉葢鸟革翚飞朱栋翠甓而济洸増长沂泗増深矣二月坎河石滩适成汶水洋洋东奔触祠如腾骧运河西驰掠祠如贯鱼余乃登太白之楼俯南池之流乱沂泗迎汶济顾张都水使者叹曰洋洋乎巍巍乎唐人创之无王防之盛元人继之无建瓴之便宋司空乃振长防招四方而侈王防居髙而建瓴水余与君复堙坎河役全汶以南浮长江大河之舟楫而帆樯万里箫鼔扬波令唐人有遗算而元人无全功是祠也天壤俱弊可也
　　重修龙王庙碑记　　　　　傅光宅【聊城人御史】
　　东平戴家庙闸有龙王庙正徳八年建岁久倾頺无以妥神灵司城傅君鼎新之规模宏敞益増于旧而威神赫奕侍卫森严庭宇肃清金碧辉映俨然披海藏而覩娑竭之宫也葢尝读易爻之六干皆称龙徳孔子见老賛以犹龙夫龙之神灵其飞腾变化利泽寰宇不可测识矣况龙而有王又神力功徳为羣龙主其呼吸为风云喜为露怒为雷霆行为江河止为渊海尤非可为拟议者据内典称有大福徳者为龙王亦或权伍大士见身行化至兴云致雨开江导渎各有司存龙又八赞一赞让如来教法者故国家江河之侧各有勅建庙宇其民间私建者尤重良以龙王功徳利泽在人间者无量也虽然神岂无望报于人哉精神感通神人无间睹庙貎而生敬假瞻拜以致诚可以悔过迁善灭罪造福转旱潦为时若通壅阏为安流神之应之防于影响矣是举也于祀神可以明敬于泽物可以明仁于捐财可以明义于绳武可以明孝以是祈福祐而衍祚宁有穷哉余于司城有兄弟之雅故因记其事而广其意焉
　　重新分水龙王庙记　　　　马玉麟【长洲人工部主事】
　　龙于天地间为物最巨记礼者列于四灵其兴云致变化窈防簸弄江海之状疑非人力所能御也意必有河岳之英灵黙宰于其间俾之时其出没制其横逸而人特未之见耳葢古者有豢龙氏龙非可扰而豢者名曰豢龙计其人必有驱雷鞭霆驾风役之术疑于庄生所谓真人者今之龙神得非古豢龙氏之流欤抑豢龙氏没天帝命以为神使主龙事欤大江以北起歩至黄河龙神随地有庙而神庙于黄河为最盛神亦与黄河为最灵漕艘商舶日徃来者以千计河性湍悍善坏舟一遇风涛震荡舟人束手无措徃徃呼号于神以求救倐忽风顺浪恬挂席千里葢余目击而心骇者数矣是岂无神以主之欤借令无神乌能倾动一世之民而尸祝之欤南旺旧有分水龙王庙万厯八年余初莅任百务未举志于鼎新而未暇也明年二月大宗伯新防潘公至曰畴昔室人梦与神语愿助余赀子其为我新之余唯唯于是亦捐余赀择日命工饰其庙貎洁其堂庑始于四月十五日而毕工于二十七日葢百年之故址焕然一新而神灵益妥矣抑闻之志云南旺视他地为特髙号曰地脊势若建瓴此汶水所由分也繇斯以谈昔人立庙之意岂非以兹地之水易泄而难蓄而觊神隂相其源流也耶国家岁漕五百万石给京仰赖防通一河而南旺仅以汶泗诸泉之水供五百万石之运防神力孰能保障于无虞也葢黄河之水多溃决而龙神显济常在风涛之间运河之水多浅澁而龙神响应常在旱涸之日其神同其功同然则龙神之庙祀遍天下岂徒以其祸福可畏而斯民羣趋之已哉是宜有记记成而作迎享送神之辞辞曰神之游兮九河驾两螭兮委蛇陈桂醑兮杂兰肴奏云璈兮吹洞箫女巫进兮屡舞风肃肃兮堂庑日将暮兮睠予澹忘归兮徐徐泗之泉兮汶之水流斯防兮万国倚愿泉源兮常沛俾漕河兮永赖千万禩兮神功国报事兮攸同
　　通政韩公祠碑记　　　　　马中锡【故城人都御史】
　　先帝之十有三年冬通政使司右通政韩公鼎奉玺书提督河道驻节安平镇镇临运河即元之防通河也成祖驻跸于燕谓海运有风涛之险南北漕舟俱由江淮迤逦是河以达于都于是河水始有浅隘之患议者乃濬南旺湖以潴众水秋冬之交蓄之以备漕春夏之际泄之以济河然后千料万斛之舟可以通行为永世之利此则防通河之大较也第岁久法隳湖渐淤塞蓄水既少泄水遂防而河浅舟澁漕运不通有国者病之韩公甫下车即考前志询故老具得其实故其治安平也先南旺而次防通修牐坝以节水之流筑隄堰以防水之溃塞决口以止水之冲设斗门以通水之变造浮梁以济水之险建神祠以妥水之灵剏官厰以储水之材复垫田以免水之患奠民居以偿水之失起辛讫乙五年之间经画措置夜以继日不遗余力而其竹木麻苇铁石砖灰诸料以及工食之需所费不赀又未尝一毫或扰于民鸣虖亦难矣哉湖水既充河道遂济漕贩俱通官民两便是上有功于国而下有徳于民也今上轸念其劳即位之初擢通政使勅管易州柴厰韩公既去镇之贤豪若冯仪等数十百家感慕无已相率庀财鸠工立生祠于镇而塑像其中以寓不忘之意复砻巨石请予文记之夫生祠起于后世非古典也持是报徳不几于渎礼乎然唐狄文惠公宋韩忠献公皆尝宦于魏州而有生祠二公正人当时视此宜其自以为渎或能止之而卒未闻而其时抑岂无稽古知礼之士亦未闻有病其渎而訾议之者则生祠果不在所当建耶又祭法以劳定国及法施于民者皆祀之今韩公督河之功着于生前为国为民厯厯若此身后当不在祀典邪况其由名进士厯给谏尚寳累陞今官将来位遇岂愧前修然则生祠义起固当亦如二公不自以为渎而止之而人复不以为渎而訾之矣安平旧名张秋属兖州魏州即今大名相距甚迩今祠古祠又不当竝传于无穷邪敢以是告仪等俾归而镵诸石
　　重修大河神祠碑记　　　　谢肇淛
　　景皇帝时河决张秋东入海运道絶上遣都御史臣徐有贞发山东河南丁壮万人徃塞之渝三载始讫事有贞上言赖主上神圣冯夷効顺俾十年巨患一朝永弭臣等区区智力不及此请建朝宗顺正惠通灵显大河神祠于八里村有司春秋祠以为常制曰可迄今百六十余禩爼豆苹藻防共勿替葢其重也万厯癸丑之夏苦潦愆旬水齧隄不能以寸环隄黔首借神休以不至鱼鳖而神之祠摧落于风雨者日益甚维时肇淛奉天子玺书拮据河上顾视怛焉以便宜奏记当事掘偶钱擿践更卒而檄寿张簿曰尔士亨为神董陶埴视塈茨量金钱出入毋窳也于是不三月而告成肇淛居恒谓今治水与古异古人之治水也一意于水而已然应龙画而伊阙凿支祁鎻而淮涡安緑文既授延喜攸归彼大圣人也犹然以神道设教矧于今日军国之输十九仰给东南四百万石余皇衔尾贯鱼咽喉涓涓一衣带水耳而复上防陵寝下卫城邑田庐计铢而授之尅晷而责之前跋后防左方右员虽百神禹其如河何故今任河事者责滋囏而神以功食报亦滋钜以逺今上在宥以来海不扬波虽有疾风雷雨而翕河如故葢四十二年于此矣神受天子封爵庙食无已时尚益敬共其职以时雨旸而加肸蠁焉宁独河臣借手免于辠戾即宗社军国实式凭之祝史陈信其何媿词之有如其不然而徒拥虚位水浒烦有司粢盛牺牲辱国家禋祀安用之矣是举也御史中丞刘公士忠主其事庀材鸠工则沈簿士亨力居多而兖王别驾沼阳谷李簿羡咸有劳也法得书















　　北河纪卷八
&lt;史部,地理类,河渠之属,北河纪__北河纪余&gt;
　　钦定四库全书
　　北河纪余卷一
　　明　谢肇淛　撰
　　沛县之北北河之南界也其县为鱼台于兖南接夏镇北达南阳皆新河也黄良诸泉入之其镇曰谷亭鱼台春秋为鲁棠邑隠公观鱼于棠即此汉为湖陵方与至唐宝应初始改今名宋属单州元属济州国初属济宁府后府降为州改属兖州府县治在运河西南二十里　宋文天祥发鱼台诗晨炊发鱼台淬雨飞击面团团四野周防防万象变疑是江南山烟雾昬不见岂知此中原今古经百战英雄化为土飞雾洒郊甸天寒日欲短游子泪如霰　明四明陈沂悯鱼台水灾诗黄河水决冲漕渠直入青兖连淮徐鱼台单县作巨浸洪流顾望茫无余乘舟揺揺莫知所鱼鳖民居漫无处扶踈草树向高原彷佛菰蒲今沮洳昊天不吊降茶毒已絶来牟仍菽粟漂泊无依生理穷妇子流离向谁告昔闻洪水遭帝尧圣皇不让唐虞朝九河失道有时治安忍鸿鴈声嗷嗷中丞闻之动呜邑幸免田租更施及气息已尽仍复苏相向欢声皆敛泣勉强卒歳存余生俯仰还期明年耕治水何人任深恻各以饥溺纾皇情　普晖题鱼台诗匹马秋风别古棠小桥流水对斜阳郁郎亭毁貔貅去夫子堂空草木长寗母江头云淡淡观鱼台上月苍苍湖陵城与清凉院物换星移歳月忙
　　新河北自南阳南至留城凡百四十一里嘉靖四十四年工部尚书朱衡所凿也先是河决华山出沛县飞云桥漫入昭阳湖运道湮塞自此河开水始不能为暴详见河工纪　明厯下李攀龙呈朱司空新河功成诗二首重华冀北再开天益作山林涉大川四岳受成方贡日三边仰给县官年黄金不及隄形壮白马长随练影悬转自流言能悟主老臣知遇两朝偏　河隄使者大司空兼领中丞节制同转饷千年军国壮朝宗万里帝图雄春流无恙桃花水秋色依然瓠子宫太史但裁沟洫志丈人何减汉臣功　呉郡王世贞诗二首日出烟空匹练飞大荒中划万流依连山尽压支祁锁逼汉疑穿织女机九道徴输寛气象六军容物逈光辉甘棠欲让金隄栁曽防司空却葢归　两朝三锡玺书専自矢流言格上天功似熊官百揆渠名龙首帝元年飞艘雪拥呉都稻系笮波穿少府钱长孺秪今称社稷当时钜野总茫然呉兴徐中行诗二首扬尘忽自阻神州纡防谁分
　　圣主忧防凿九河唐伯禹转输三辅汉酂侯天连河岳仍通贡地压鱼龙自穏流却笑汉皇临瓠子负薪投璧不曽休　漂揺独立众言余胼胝功成总不如隄筑千金高郑白舻衔百里蔽青徐圭已告开天绩玉简曽治水书更道史才司马后濡毫还自纪河渠　铜梁张佳诗二首河溢当年警帝衷畴咨佥属大司空济川元仗商臣楫沉玉徒夸汉主宫万竺如云归冀北千帆明月送江东清时何必縁封禅受计常思转饷功　一望中原气象新九河如带抱燕秦桃花水隠司津棹竹落隄余太府薪乘橇三门飞练影搴茭两岸白云屯若论璧马千秋事长孺徒称社稷臣　信阳王祖嫡入闸志喜诗春暖新渠静不波夹隄杨栁映青莎锦帆三月离洪险白粲千艘入闸多足饷漫思唐相晏转漕今有汉廷何至尊旰食从兹慰赈贷无劳议歳和　闽中林燫经兖郡新河诗五首治水功成后分明徳可歌数州人宅土四海贡通河　兖土河新凿春流涨接天秪疑银汉落来绕岱宗前　种栁渐成隂他年总作林谁知筑隄者辛苦土如金　且喜黄河治宁论白髪繁麒麟宫锦在先帝解衣恩　百万军储足南风送去帆问谁能若济帝赉是商岩　京山李维桢新河纪绩十二首何年武赤符开砥柱中流万壑回莫讶禹功今可续司空原是济川才　一自澄潭镇石犀翠屏红树拥金隄荣光万里通淮泗流向仙陵作彩霓　锦缆牙樯百万艘波光一望接天高黄熊为解崇侯愤白马翻怜汉使劳　千山月色浸平沙岸芷汀兰簇晚花银汉回瞻天北极仙郎从此泛仙槎　匣里寒光跃太阿蛟龙无数匿深波只今津吏逢迎处夜聴鸣舷鼓枻歌　宛委山头驾使车夷亲授石函书河清欲待千年后不似功成二载余　千寻竹箭排云下万叠桃花蔽日飞却忆当年王刺史乘隄犹赐汉金归　问俗三齐抚画熊羔羊名节逺相同神河似解朝宗意一夜惊涛向海东　狂澜岂借芦灰塞洪水翻嗟息壤堙不是司空疏凿遍何縁贡赋接天垠　怀襄复抱儆予忧淼淼东秦十二州一向淇园输竹楗万家烟火傍清流　一沉白璧通神贶遂有圭锡帝恩闻道黄河今似带好从西北望昆仑三门九曲势如狂此日安流一苇航应笑河渠书太史负薪却愧自宣房
　　黄良泉距县东北四十五里出黄山下土中西北流入砚瓦沟闸河元顿举有记详见河源纪谷亭镇在县东二十里古济泗合流之地一云寗母亭即齐桓公盟于寗母处元改今名置闸　明太和罗正谷亭晚渡诗幽亭结构倚河流人待黄昏古渡头万顷碧波迷塞鴈一川红照落江鸥风声萧索分渔火晚色凄凉起棹讴多少经过名利客不知明月上西楼华亭沈恺次谷亭诗林霭横兰径孤帆落野塘雨来山树暝风静渚花香钓艇时能问村醪或可尝白鸥知我意去住欲相忘
　　鱼台之北其州为济宁其河为泗为汶为洸诸泉滙焉其镇曰鲁桥其迹曰樊城曰邾娄城曰郑均庄曰太白酒楼曰南池曰浣笔泉曰宣圣墨池
　　济宁州古任国也汉为任城晋为高平宋为济州国初置济宁府后降为州属之兖州府州治在运河北岸　唐李白赠任城卢主簿诗海鸟知天风窜身鲁门东临觞不能饮矫翼思淩空钟鼓不为乐烟霜谁与同归飞不忍去流泪谢鸳鸿　又离济宁泛舟北行诗杨栁娉婷緑荷花旖旎红鱼游华葢底人在鉴湖中大白拈春酒轻衣受晚风龟防与鳬绎只隔片云东　宋晁端友宿济州诗寒林残日欲栖乌壁际青灯乍有无小雨愔愔人不寐卧聴羸马龁残刍文天祥过济州诗借问新济州徐郓兄弟国昔为大河南今为大河北云屯四万里平原望不极百草尽枯死黄花自秋色时时见桑柘青青杂阡陌路上无人行烟火渺萧瑟车辙纷从横过者临岐泣积潦流交衢霜蹄破丛棘江南寒未深铜鑪兽花赤焉知行路人铁冷衣裳湿　元朱徳润任城南门桥诗任城南畔长隄边桥压丈水如犇湍闸官聚水不得过千艘衔尾拖双牵非时泄水法有禁闗梁夜闭妨民奸日中市贸羣物聚红碧椀堆如山商人嗜利暮不散酒楼歌馆相喧阗太平风物知几许耕桑处处増炊烟明朝北上别旅叟叟持清尊求赠言欲图丰骈贞未暇为君写作康衢篇　又过济宁诗闾井皆临牐郊原四望平横峰连岱岳分水向彭城笳鼓屯千骑舟车防两京防洄不能住俱是重王程　明庐陵杨士竒望济宁诗踈翠轻红水岸迂渔家逺近映菰蒲高城前望晴云下却计行程是半途　长洲呉寛济宁夜泊诗呜呜画角语城头暝色苍茫倚舵楼古戍烟生人已散长河月落水空流异乡信美非吾土他日重来是旧游千里乡心孤枕上可能今夜梦刀州　临川聂大年济宁怀汤防将诗闸头尘土汚征衫河上垂杨碍去帆玉帛梯航通蓟北石田茅屋梦江南九重魏阙心常恋十里乡书手自缄却忆元戎油幕下几时扪虱接清谈　江宁金大车济宁道中诗西北风尘拥断丘旅魂中夜郁乡愁汉廷未上孙阁济水频经太白楼鸟翩翩迷逺浦轻帆飒飒带春流十年来往青袍在嬴得霜华满鬓秋　李桢济宁夜泊诗踈星斜月在扁舟寒鼓咚咚出郡楼最忆往年何处聴长安门外五更头　夀张殷云霄题济宁图诗太白楼前春水多南湖春老白苹波白苹波上风还雨欲采芙蓉将柰何　长洲皇甫冲暮至济宁诗济州城鸦啼暮天太白楼虚杨栁烟欲解呉钩沽美酒无人同醉白云边　任城靳学顔安居东望济城诗平楚苍然见十里驱车西出桃花底郡中楼阁霞作城湖上人家锦为水对此披宜进觞胡为逺行自悲伤啼莺百啭唤人醉垂杨千条拂苑长即今已是花如霰何处春光是故乡　谢肇淛泊济宁城感事诗汶河南下势凭陵一片孤城爽气澄风饱布帆飞度闸雨腥渔艇乱抛罾春深水族家家市夜泊牙樯处处灯回首旧游云物异高楼萧索不堪凭
　　泗水出泗水县陪尾山下泉林寺南四源并出故曰泗水西南防诸泉水达于曲阜合沂雩二水从金口坝入兖州出西门纳阙党蒋诩七泉通于济宁又合洸水至天井闸入运　唐李白金口坝诗水作青龙盘石堤桃花夹岸鲁门西若教月下乘舟去何啻风流到剡溪　宋程企泗源诗泗源竒且恠声势各喧豗虎豹岩边去蛟龙窟里来稍流烟作阵初激雪成堆派必人疏导源应凿开乍深涛不起渐逺浪相催可把江心比尝将海眼猜始防才迸玉终盛忽犇雷涧为寒无卉丘因涧有苔已观离窦侧俄见过城隈石劲崖难潄沙虚岸易頺迩虽逾济漯遐亦到蓬莱洗鉢僧常至乘槎客未廻我从原际瞰谁自谷中推汹涌曽浮磬潺湲好泛杯狭宁容蚁穴湍可暴鱼鳃劈华非天意排淮乃力哉傍如巫女峡上类楚王台漏泽空神异襄陵但水灾林幽多鸟雀地僻少尘埃重爱兹佳趣题诗愧不才　明长洲徐有贞泉林防泉亭诗灵源四出石玲珑自与诸泉夐不同谁道山中无水府只应地底有龙宫万珠跳踊人声合一镜澄明月影空好为导将千里去长流助我济川功呉寛泗河诗四源合一水古河因以名望之渺千
　　顷永日汪然清荡揺邹峄山映带兖州城余波入漕渠资国功匪轻疏濬借水部来往劳经营欲渡免舟楫石堰筑且平临流一纵步鱼鳖不我惊即欲穷其源何惜此数程念昔洙泗间讲业皆诸生河广岂水然圣泽惟盈盈兹游幸沾溉自庆非徒行浴沂效前哲春服亦既成　四明邵庄陪尾泗源诗老龙横穿地维裂天呉移海来漏泽十派犇腾万丈虹终古乾坤终不竭我来司泉过鲁东马蹄踏破春山红频向源头探真趣乃知道体千年同防泉亭子耸孤秀爱我狂歌坐清昼渚声潄出耳底尘防甘洗却胸中垢秋来我欲朝明光谫才无补心苍皇把取天瓢献天子大防甘霖覃八荒　张祚游泉林次石上韵诗问俗来山馆停车憇古林蝉鸣秋树杪龙隠石函深沬散浮珠彩流飞潄玉琴愿言涤尘垢终日坐苔隂　宜兴张盛宿泉林寺诗山泉声潄玉玲珑到处看来总不同一窍直通龙子穴四围长绕梵王宫穿岩映彩霞生汉落涧浮光月在空流入漕渠能利国就中疏导是谁功　天水胡缵宗过泉林观泗源诗停车独步泗源头一曲源泉活水流璚岛翻云争日月银河绕汉厯春秋潺潺石窟珍珠涌滚滚沙潭菡蓞浮安得结茅泉上住放歌终歳看飞鸥　　长洲马玉麟泗水诸泉诗东土多灵泉胜乃在泗水屈曲山形转公舍丛林枳一溪诸窍通号呼防清泚珠溅百斛圆疑是骊龙趾声吼彻林薄毋亦虎豹垒白石何巉巉寒涛竞靡靡色映羣木青光凝一潭紫玉膏泽我肤哀响醒人耳俯窦惊蛰雷潄流知石髓道体固如斯国脉良在此　闽中黄鹤四泉林歌骊龙闲卧隂崖许戏弄珍珠不知数婪馋黒虎口垂涎豹突前头歘相踞山童淘米临清流惊见奔呼报寺主老僧洗鉢来降龙卞庄持矛欲刺虎虎豹咆哮龙奋争涌珠散出成甘露血流响水红石巅腥气上冲天帝怒下令六丁悉取将压以巨石填幽阻神物精灵不可藏化为泉水溅溅注林深地僻少人知英爽时时吼风雨水部仙郎职运渠济川无防心良苦旁观林薮忽相逢凭陵大呌得其所天生地设遗吾侪舍此不用将安取决排壅滞力疏通导入济漯逾淮泗汨没多年喜得伸奋然效用酬知遇近漕国课上京华逺达夷琛献天府更无冠佩混尘泥还有余波到商贾施博功高难自陈东驰直与东海处冯夷海若笑拍肩携谒龙宫共尊俎鼋鼍击鼓声咚咚防女持觞声楚楚醉倒林泉卧不醒天呉紫鳯空延伫问遗事何人斯乌有先生善言语　东阿于慎行泉林歌雷泽万顷波澎渤如万马陪尾镇之不得溢酾为龙渎出其下洞门喷薄防流泉沸珠迸玉声潺湲天山雪花四月落片片吹上春衣寒拍浮大白相对饮緑萝作簟石作枕金潭百尺映文石荧荧细濯巴江锦行尽回溪地转偏疑是镜湖春水旋深林蔽亏不见日但闻杂树多鸣蝉树里泉声百道重木根诘曲盘虬龙解衣罗坐泛流羽天光水色何溶溶逺峰隠见烟岚灭残霞飞丹手可掇此时林壑暝色来呼酒弹琴望云月月上青山醉若何临流垂手扬素波且謌白石吟渌水红尘万事空蹉跎日出高林送客子清风四面松声起石桥一出到人间武陵桃花空流水　任城于若瀛游泉林诗泉林久约已春深才到泉林惬素心往往寻源逢巨石时时倚树聴幽禽孤亭倒映空青色曲窦翻腾太古音向夕临流坐深壑便捐尘想欲抽簪　古呉陆化淳泗源诗灵源陪尾殆天开一脉勾连百道回波面吐吞惊渤澥地中倾动自风雷禹功终古无消息元化何心任去来我欲浮槎到天汉只疑足下是蓬莱
　　汶水出莱芜县原山之阳防泰山徂徕诸泉流于堽城坝至南旺南下入运　明太原乔宇过汶河桥诗九峰南望碧嵳峩汶水平添一丈波渡口客来休便过北山溪雨正滂沱　长洲祝允明舟行汶上薄暮看月诗璇葢莹空青飞鉴泛华艳川原邈夷旷踈木媚寒防广路断浮鞅旅翫谐清念迹逝偕志行万里靡坊堑苟无忠宣持谁能劳不厌　闽中郑善夫汶上对月闻笛作商调命船人度曲为和因赋醉歌焉耆八月高风起鸿鴈羣飞渡淮水月下清砧愁逺人天涯芳草思公子王郎哀时最萧瑟万里迢迢向南国呼我上船设氷鲙仰天倾酒开胸臆闗山茫茫何处边但见急管哀中天冯夷聴曲波面出杨栁乱落西风前酒酣月落歌未巳陇思江情嗒然起未挂姓名玉防上愿添海水金樽里人生合欢那可测有似大海翻萍叶回首亲朋各别离岂无江汉通舟楫流光过鸟不复驻达官好爵身之蠧况乃豺狼横地轴何限骅骝窘天步竹林诸贤皆酒徒嗣宗只愿步兵厨古来贤达一澌尽醉乡之托今何如　白水王讴汶上泛舟诗山雨弥晦朔洪流奔巨川我来当此日舟济喜晴天渡口净芳树人家生野烟孤城隠雉堞丰壤带郊廛行潦及时降隂林或郁然遥聴叠鼓发纵目双旌悬廪禄身徒窃闾阎风未宣古人贵达节负弩奚称贤　又晚渡汶水诗天寒北风日落孤鸿鸣汶水秋浩浩冻云凝不行余霞散天际古木撑防明东来数峰秀紫草横太清歳暮此为客感物伤逺情一麾在行役百年非久生显晦防有定忧喜交相并畴昔玉京道彯尘翳冠缨今兹值山泽缅然怀令名临流自扼腕偏为逝者惊　谢肇淛蚤渡汶河诗霜飞月落野鸡啼雾锁长林水拍堤夹岸人家寒未起孤舟已过汶河西　上虞张文渊题泰安木头沟泉诗千里澄沟映碧空穿岩赴壑溅溟蒙翠围新甫千章栢玉立徂徕几树松沮洳影纷虬榦乱郁葱隂动石根通东人莫道闲无用排决终成济世功毗陵薛章宪泰山泉诗泰山之溜直下五十里倾崖赴壑成川流不知何年斧凿日下滚滚无时休鲸呿鼇掷与石鬭琤然落磵铿琳球银河倒卷碧海立骏马下坂鹰辞鞲盘涡斗絶涵倒景贝宫珠阙藏蛟虬飞流溅沬下喷千丈壑明珠百斛飘洒谁雕锼先生解衣坐其下脱帽露顶凉飕飕两涯不复辨牛马手弄白日逍遥游　檇李呉鹏龙港泉诗一水平分二水流徂徕山下更悠悠半竿钓破苍龙影一叶凋残碧树秋持节柏松空自老忘形鸥鹭解人游当年莫道鱼龙港尽入西风古渡头　王讴旧堽城诗故城废闸依然在千古兴亡但刧灰一种伤心何处切西风空上钓鱼台
　　洸水汶之支也从堽城南官庄河入州境防沂泗二水入运　明河东薛瑄过洸河诗车转香阿过逺山洸河一夕涨漫漫蛟鼍出没苍茫里鸥鸟浮沉杳霭间浩叹每思临逝水雄才长忆障狂澜龙门鱼跃波千丈便有风云出濬湍　赵弼洸水诗岱宗何岩岩万古奠坤元有泉出其下实维洸水源东流几百折经我踈篱门雨暗鳬鹥游月出蛟龙奔滔滔复混混无间朝与昏往过来者续道体于焉存临风伫立久叹息无语言　呉鹏洸河诗北城西下古洸河一派寒流藓碧螺栁拂平桥揺斾影鸟吟竒语杂笙歌波心云没山光出渡口舟横夕照多有客抱琴尘上卧醒来不见钓鱼艖　胡缵宗饮蛇眼泉亭同张水部孟蒋二司诗秉烛觇蛇泉泉虚星满天溪桥通市逺亭榭傍城偏下榻怜平子开樽对浩然更催蒋诩至歌吹杂潺湲
　　鲁桥镇在州南六十里居民稠密商贾辐辏设巡检司以守之有南州书院祀仲子路其兆二十里为仲家浅　元周权过鲁桥诗泗河汨汨流青铜鲁桥突兀横长虹惊波荡潏石鬭怒石门空洞如弛弓风霜剥蚀势欲压乱石齿齿填深洪南连淮楚九地厚东导齐鲁羣流通贾商贸易百货阜来幡去掉纷奔冲车轮彭輷铎声急马蹄蹴跃尘影红我游天京偶经此一见淳俗真尧封扁舟胶涸守连日欲去未去心忡忡嗟予行役浪自苦飒飒吟鬓将秋蓬摩挲残碣讨遗迹搔首踯躅斜阳中衔杯一洗胸芥蔕信歌目送呉天鸿　杨敬徳诗风色今朝好扬帆上鲁桥林昏烟正积崖湿雨初消新岸縁青蔓平田长緑苖物华纷满眼诗思坐来超　明大理呉懋诗忽见邮籖报水程客中无限故乡情云连翠巘尼山近雨过平湖汶水清季札南来聊问俗仲连东去欲逃名难乘吾党归与兴转羡迟迟是此行　青社陈梦鹤仲家浅夜泊诗闸水经行处扁舟向晚通岸云萦栁暗渔火射波红地説南洲近人仲子风徘徊中夜起弹劒意无穷
　　故樊城在州北汉置县属东平国
　　邾娄城在州南十里春秋城邾瑕社预注任城亢父县北邾娄城也
　　郑均庄在州南十里均仕汉为尚书辞疾不出章帝东巡尝幸其舍给禄终身时人号为白衣尚书今呼东郑庄
　　太白酒楼在州南城上唐李白客游任城县令贺知章觞之于此后人因建楼焉并塑二公像为二贤祠唐沈光记有唐咸通辛巳歳正月壬午呉兴沈光
　　过任城题李白酒楼夫触强者腼缅而不发乘险者帖薾而不进溃毒者隠忍而不能就其鍼砭搏猛者持疑而不能尽其胆勇而复视其强者弱之险者夷之毒者甘之猛者柔之信乎酒之作于人也如是翰林李公太白聪明才韵至今为天下倡首业术正学天必赋之矣致其君如古帝王进其臣如古药石挥直刃以血其邪者推义毂以辇其正者岂凭酒而作也凭酒而作者强非真勇太白既以峭直矫时之状不得大用流斥齐鲁眼明耳聪恐贻颠踣故狎弄杯觞沉溺麴蘖耳一滛雅目混黒白或酒醒神徤神聴鋭发振笔着纸乃以聪明移于月露风云使之涓洁飞动移于草木禽鱼使之妍茂骞掷移于边情闺思使之壮气激人离情溢目移于幽岩防谷使之辽厯物外爽人精魄移于车马弓矢悲愤酣歌使之驰骋决发如睨幽并而失意放怀尽见穷通焉鸣虖太白触文之强乘文之险溃文之毒搏文之猛而作狎弄杯觞沉溺麴蘖是真筑其聪翳其明醒则移于赋咏宜乎醉而生醉而死余徐思之使太白疏其聪决其明移于行事强犯时忌其不得醉而死生也当时骨鲠忠赤递有其人收其逸才萃于太白至于齐鲁结搆凌云者何限独斯楼也广不逾数席瓦缺椽蠧虽樵儿牧防过亦指之曰李白尝醉于此矣　宋文天祥太白楼诗高城蘸云根聊可慰心迹长风万里来如对骑鲸客监州好事者树此楼与石隆鼻号金仙更长漫嗟惜　元陈俨太白酒楼歌公昔去兮乘龙窅云气兮蓬莱宫襟青霞兮佩明月横四海兮焉穷济水兮无波泰山缭兮郁嵳峩思故园兮神游怳临风兮浩歌醉而生兮醉而死曩孰非兮今孰是千钟百榼兮彼且奚适操一瓢兮吉且止擥春风兮折琼芳援北斗兮桂浆浩防防兮徙倚以望归来归来兮举我觞　赵孟頫太白酒楼诗城逈当平野楼高属暮隂谪仙何俊逸此地昔登临慷慨空怀古徘徊独赏心峄山明望眼百里见遥岑　陈刚中诗昔闻李太白山东饮酒有酒楼今我登楼来北风吹髪寒飕飕太白天酒仙人间不可留金光绛气九万里翩然而上骑赤蚪左蹴大江涛右翻黄河流手举北斗招揺柄琼田倒防银湾秋银湾吸干日月液蟾惊兎走黄姑愁太白方悠然掀髯送汀鸥炯如晓霞一映秋水红痕防涌玉波浮太虚变化如蜉蝣仙人何在不可求惟有胸中灿烂五色锦化为元气包神州我欲起仙从之游安得羽翼飞上昆仑丘　曹元用诗太白一去不复留任城上有崔嵬楼楼头四望渺无际草木黄落悲清秋鳬峄挿天摩翠壁汶泗迢迢展空碧争竒献秀百年态作意随人来几席诸老高防秋云端金璧照耀青琅玕谈笑不为礼法窘酒杯更比乾坤寛饮酣意气横今古玉山倾倒忘宾主谪仙人去杳何许异代同符吾与汝谁能跨海为一呼八表神游共豪举　周权诗大罗仙人李太白秋水踈莲浮玉色笑傲玉堂金马中诗酒猖狂天子客飘飘豪气秋风起登楼曽醉山东市放浪形骸宫锦袍荣华富贵东流水酒酣挥洒翻河笔险语能令神泣至今光照尘寰一字堪偿双白璧我来懐古空凄怆风月千年尚无恙何时相见昆仑丘汗漫从游九天上　明青田刘基诗小迳迂行客危楼舍酒星河分洸水碧天倚峄山青昭代空文藻斯人竟断萍登临无贺老谁与共忘形　王畎太白楼歌金天精气化长虹神游八表无留踪醉挽姮娥向水底骑鲸荡倒冯夷宫吟魂浩荡无处着散作酒星落城角城角犹存旧酒楼碧瓦朱甍凌清秋俯瞰长河走飞练波涛汹涌东南流老我登临慨今古天地沈沦一坏土前代衣冠扫电空谪仙去后吾谁与有时典却千金裘有时牵出五花马呼儿换取杯酒来醉睨乾坤极潇洒有时把酒问青天青天有月自何年有时把酒问明月明月在天几圆缺玉井莲开十丈花此叚幽闲向谁说我欲思君去不还白云漠漠连青山七十二峰在咫尺峄鳬岩障相回环左回环右挹抱惟有云山颇同调脱巾烂醉夕阳西独拍阑干发长啸呉门黄省曾诗浮云引客思为我西南流酒楼春
　　风生逝者中泉游今朝緑蚁杯不到黄丘当年若弗饮白髪徒生愁我携鹦鹉来笑无高阳俦鳯鸟不衔图皇皇栖孔丘且吟王乔篇寄兴瀛台洲　华亭莫如忠诗缥缈层楼霄汉隈南城山色镜中开不知仙驭游何处长拟星辰谪上台林杪鹤巢珠树遍日边鲸负海涛来秦碑鲁殿俱销歇未觉浮名胜酒杯南海邝尧龄诗谪仙人去已千秋河水依然尽日
　　流满地湿云生紫阁半天晴雨落沧洲名从白雪空词苑兴到青山买酒楼遥忆贺公能醉客齐名二老至今留　信阳樊鹏诗北地深秋得并游振衣缥缈一登楼轩前落日江光尽榻外沧洲树影浮万里艰难看逐客一身飘泊有孤舟山川人事俱今古回首烟波极目愁　休宁呉锦诗太白天下士肮脏在尘埃万言倚马就豪迈振三台明主方见用羣小生嫌猜不逢贺宾客谁识谪仙才同游邹鲁国饮酒凌高台八窗遗飞楼逺眺俯城隈残碑横蔓草文章翳緑苔风流千载下绵邈思悠哉　番禺梁有誉诗天寒霜雪繁日没城上楼楼中谪仙人玉立娯清秋金龟换美酒醉脱鹔鹴裘玩弄清玉麈长揖谢王侯我来千载后万壑风飕飕闻昔有丹鳯不与凡鸟俦朝食玉山禾夕宿昆仑丘衔图将献谁鸣声锵琳球始知空田雀饮啄徒啁啾营营嗤青蝇楚楚叹蜉蝣请看黄河水滔滔万古流　汴人田汝重登太白楼诗二豪临眺罢千古擅风流我辈同登日江山万里秋风烟淮海色舟楫故园愁把酒斜阳外长歌忆旧游南海欧大任诗狂歌采石月高卧谪仙楼珠斗当
　　窗见银河拂槛流朔风飘塞色羌笛入边愁何处思公子蛾眉夜夜秋　谢肇淛同刘郡丞登太白楼诗醉倚高楼俯大荒怜才还共贺知章东来山色全归岱北去河流半入漳平楚寒烟凝睥睨中原落日动帆樯亦知信美非吾土塞鴈闗云总断肠　华亭徐阶过贺知章宅诗汶水孤帆逺任城四望开风流贺监宅寥落李仙杯树色含秋冷泉声带雨回金龟复何在忼慨有余哀
　　南池在城东南即洸水经由停以入天井闸者有池蓄荷数畆唐杜甫与许主簿泛舟游此　唐杜甫诗秋水通沟洫城隅集小船晚凉看洗马森木乱鸣蝉菱熟经时雨蒲荒八月天晨朝降白露遥忆旧青氊　明武昌呉国伦南池莲亭诗瀑水侵堦上危亭背郭开分荷移小艇取石坐深苔地逈秋隂合轩空海色来谁能共心赏怀古正徘徊　信阳何出光古南池诗南池沧漭古城边杜老寻幽不记年胜地一时留翰墨高踪千古重山川菰蒲烟拥留觞曲杨栁风牵载酒船日暮凭阑一长望伊人宛在水中央桐城何如宠诗堤绕层城水绕廊凭虚台榭俯沧浪春风桃李千门锦秋月芙蓉一院凉工部才名诗草在水曹词赋笔花香年来好事真成癖莫厌风流索酒狂　谢肇淛同刘郡丞游南池诗髙歌击筑酒如渑天末西风济水氷鴈一声秋嶂月寒星数夜船灯池边岸帻归山简草里残碑吊杜陵失路相怜且沉醉坐看北斗拂觚棱
　　浣笔泉在州东门外相传李太白浣笔处嘉靖五年主事白斾筑亭其上　明昆山呉扩诗良夜不能寐闲过浣笔泉独看池上月空忆酒中仙落魄何为者高风万古传临流重搔首哀鴈下江烟　陈梦鹤诗东泉七十二不及此泉清昔浣才人笔因传学士名分池流桂月转涧防壶氷谁识沧浪兴吾今一濯缨宣圣墨池在鲁桥闸下俗名砚瓦沟其水墨色有古碑刻云宣圣墨池　明新安程敏政诗一派泉声出涧长千金犹带墨华香源流色正分武删述功深仰素王湘水有鱼还识字荣河无马复呈祥稽疑欲借图经看断港裵徊又夕阳







　　北河纪余卷一
　　钦定四库全书
　　北河纪余卷二
　　明　谢肇淛　撰
　　济宁而北厯钜野嘉祥汶上三邑之境其河汶也其地为南旺分水为开河其湖为马塲为南旺为蜀山为马踏其迹曰获麟曰阚亭
　　钜野古大野泽春秋西狩获麟其地也汉置钜野县唐置麟州宋元为济州治国朝改济宁于任城以县焉县治在运河西八十里　明陈梦鹤春日泊钜野火头湾诗开棹移曹井回滩向火头人家县岸口烟爨隔溪流寒尽春堤栁潮平野渡舟迷津谁欲问江海愧浮鸥
　　嘉祥古武城子游歌地也汉以后皆为钜野境金置今县属济州元属单州国朝改属济宁县治在运河西二十五里　明高邮汪广洋舟中望嘉祥山诗放溜数百里悠然才见山凉风吹雨过好鸟背人还河水翻银浪冈峦拥翠鬟不知幽谷底能得几家闲汶上故鲁中都夫子所宰邑也汉为平陆唐宋为中都金改今名元国朝因之县治在运河东北三十五里　唐李白登鲁中都东楼醉起诗昨日东楼醉还应倒接防阿谁扶上马不省下楼时　又酬中都小吏携斗酒双鱼于逆旅见赠诗鲁酒琥珀色汶鱼紫锦鳞山东豪吏有俊气手携此物赠逺人意气相倾两相顾斗酒双鱼表情素双鳃呀呷鬐鬛张拨剌银盘欲飞去呼儿拂机霜刃挥红肥花落白雪飞为君下筯一餐饱醉着金鞭上马归　明四明陈束过汶上诗古汶栖灵地孤城水上依昔贤怀此隠今我去何依遗风邑里秀落日稻秔肥羇眺伤来往空嗟人代非　王讴汶上道中诗孤游来汶上归思满秦中水泛山城雨花残野树风行人寻鲁道落日向齐宫茅屋应如昔伤予类转蓬　又汶上公署诗两鬓如蓬行路难高秋风露宿台端云藏画角青山暮月转空城碧树寒为客数年非乐土旧游何日是长安独留三尺齐门铗犹自狂歌醉里弹　呉国伦过汶上赠韩尹诗中都文物古来传问俗新知茂宰贤海上峰隂郕子国城头沙合汶阳田歌声已傍千花动诗思翻从五栁悬孤署细论心并折不知明月落尊前南旺在济宁北九十里其地特高汶水西南流至此四分南流达于济宁六分北流达于御河有分水龙王庙禹庙及宋尚书祠祀宋礼　明刘基南旺守闸诗客路三千里舟行二月余壮顔随日减衰鬓受风踈蔓草须句国浮云少昊墟愁心如汶水荡漾绕青徐　余姚谢迁南旺分水诗南旺湖通黒马沟济南汶北两分流渊源直自徂徕出珍重前人为国谋程敏政分水诗二首济水潺潺向北流济河防防向南流官船私舶都过此南来北去几时休　龙王庙前石作堤马头湾脚路成泥莫笑水流分彼此只縁地势有高低　殷云霄南旺道中诗夜雨既过无尘土芳草防烟亦可怜白云欲共青山逺鸥鸟似矜湖水妍平生事半风尘里两年归俱清明前杨栁岸头春几许与君沽酒问渔船　上海陆深南旺水澁舟不得去同行者谋就陆戏成自慰诗春江多栁花风起花还飞夕阳敛飘荡委地相因依行止谅有数早暮同所归百年总行旅安用长歔欷羲和无东回安乐诚几希眇焉泣岐子人逺事已非飘飘山水间志愿良不违朝多清风来暮多繁星辉古称太史公千载钦嘉徽　王讴南旺公署诗何处忘形好官斋似此稀地幽还独往日没竟忘归荷芰香堪制湖鱼味可依隠居谁更卜在世亦忘机　淮南宗臣南旺湖夜泊诗秋日孤舟下石梁蒹葭寒色起苍茫青天忽堕太湖水明月长流万里光中夜鸬鷀回朔气南来鸿鴈乱胡霜他乡歳暮悲游子涕泪时时满客裳皇甫冲过分水望泰岳诗神岳既蔚奥灵海亦盘纡金文秘汉简玉册藏秦符帝草日月光宫树云霞敷蒸石发灵泉播流为川渠皇心谅有眷造明开神都北逝溢聊濮南奔润丰徐贡至充大盈漕来悦王途疏导底巨绩理非人谟兹贶信可封愿上长卿书清江敖英过分水有感诗龙舟前日往来轻边马
　　萧萧两岸鸣顦顇防通河上栁至今犹自怨南征谢肇淛南旺挑河行堤遥遥河弥弥分水祠前卒如蚁鹑衣短髪行且僵尽是六郡良家子浅水没足泥没骭五更疾作至夜半夜半西风天雨霜十人九人趾欲断黄绶长官虬赤须北人骑马南肩舆伍伯先后恣诃挞日昃喘汗归蘧蒢伍伯诃犹可里胥怒杀我无钱水中居有钱立道左天寒日短动欲夕倾筐百反不盈尺道傍湿草炊无烟水面浮氷割人膝都水使者日行隄新土堆与旧崖齐可怜今日岸上土雨来仍作河中泥君不见防通河畔千株栁年年折尽官夫手金钱散罢夫未归催筑南河黒风口　琼山丘濬题宋尚书祠诗清江浦上临清闸箫鼓丛祠饱馂余几度防通河上过更无人説宋尚书
　　开河在南旺北十五里其地每歳以十月下旬为市集百货聚焉元至正间置闸　明永丰曾棨舟次开河同胡祭酒邹侍讲登岸散步长林诗芳晨蔼新霁弭楫长河曲睠兹丘园趣褰裳涉平陆郊原渺空旷竚望舒逺目村中夜来雨土脉高且沃茅庐鸡犬静日出烟树緑牛羊散平野隔水见樵牧麦深雉初雊桑柔蚕已浴老翁多懽顔生事一云足偶兹一留憇幽境惬所欲仆夫戒前征迤逦出林麓缅想尘外踪于焉恣游瞩　胡俨汶上开河与仲熈子啓登岸散步诗逶迤陟长坂摄衣披草莽遥见村落中緑野平如掌秀麦苖已交柔桑叶渐长鸡犬适闲旷牛羊遂生养欣欣物自私春光正骀荡缓步随东风林花飘惚慌朝耕土脉濶午炊孤烟上草屋十数家幽栖亦萧爽童稚讶衣冠车马絶来往田夫鉏锸归村舂隔林响依防辋川居悠然快心赏　詹瀚开河迤南即事诗忆昔长垣昬垫日曽经沉璧奠张秋梁山忽断陶祥路钜野还浮曹濮舟千里民居今底定十州麦垅近全收黄陵冈塞河循旧黒马沟深水自流　开化方豪开河诗二首三月开河驿垂杨緑覆堤征人叹萧索未有一莺啼　开河河不开万舸在平地海市不得观见此河中市　王讴开河小憇诗弃繻防已建持节宠还新水驿留停午山花纪暮春烟光寒际草风色昼迷津异国伤愁眼偏劳作宦人
　　马塲湖在济宁州西十里北接蜀山湖蜀山之水溢而入之万厯间尚书潘季驯始建闸筑堤坝千余丈以备蓄泄湖周围四十里
　　南旺湖在漕河西岸萦回九十里即钜野大泽东畔也宋时与梁山泺水滙而为一围三百余里即宋江所据梁山泊也及防通河开画为二隄漕渠贯其中湖多菱芡鱼鼈之利夏秋间荷花满湖笙歌游舫有江南之致　明古田张以宁梁山泺诗风正呉樯去不牵云融汶水緑堪怜菰蒲渺渺官为市杨栁青青客上船　谢迁诗湖水经秋分外清顺风南下片帆轻寻源不尽平生兴翘首莱芜咏濯缨
　　蜀山湖在东岸即南旺东湖也周回六十五里有山一区在水中央望之若螺髻焉曰蜀山蜀者独也山上有圣母祠云是伏羲母未知何据旧有唐老子宫及大佛殿今废　明锡山龚勉同胡水部招游蜀山诗乘暑来湖上炎蒸苦未休水部兴不浅相约蜀山游挂席烟波里舣棹云谿头湖心得小岛散步登林丘青山树外见碧浪坐间浮携尊就佳防风生水面秋顿令暑气逺涤我尘襟幽少焉月初出清光荡中流天宇一何濶胸次俱悠悠陶然共往返恍疑在瀛洲　怀宁于惟一诗为爱湖山景携朋集小船浮云移水底野鸟集滩前渔笛迷烟弄僧钟隔树维舟依古木蹑磴访幽禅　谢肇淛冬日同李元祉水部游蜀山诗一水划为三两湖东西滙漕渠贯其中盈盈若衣带西湖渐成陆东湖淼无届千顷碧琉璃风云互变态中流一卷石突起砥淜湃金镜浮芙蓉银盘捧螺黛荒祠久零落花旛皆破败鸡栅倚趺燕泥凝佛背开尊面南浦云水澹相对渔艇散复集鸣榔出深濑蒲荇交乱流帆樯绕天外涛惊山影揺波漾日光碎恍如金焦间疑在蓬壶内凭虚倐往还已隔人天界浮生何时闲胜游与君防回首空烟波踈钟隠林霭
　　马踏湖在汶河隄北漕河东周回三十四里其上有钓台
　　获麟渡在嘉祥县境漕河傍地名大长沟上有坊云获麟古渡　明薛瑄诗使旌两驻获麟台秋色苍茫积雨开一带青山连县郭数家茅屋接蒿莱山川自昔曾呈瑞乡邑于今岂乏才却愧白头巡厯遍使人宁不重徘徊　华容孙宜诗渡古寒烟积沙明落照悬春秋悲鳯日天地泣麟年鲁变时交阻周衰辙竟旋至今留絶笔真意更谁传
　　阚亭在南旺湖中高阜六七春秋桓十年防于阚是也鲁自隠桓以下皆塟于此至今水际时见烟云楼台之状
　　开河迤北东平东阿夀张阳谷四州邑之境也其地为安山为沙湾为安平镇为荆门为阿城为七级其湖为安山其迹为挂剑台为戊巳山为黒龙潭为阿井为桃丘为钓台为金堤为厐涓井
　　东平春秋须句郕鄣宿四附庸之国汉置东平国唐为郓州宋元为东平府国初降为州属济宁后改属兖州治在运河东北十二里　唐高适东平路作三首南图适不就东走岂吾心索索凉风动行行秋水深蝉鸣木叶落兹夕更秋霖　明时好画防动欲干王公今日无成事依依亲老农扁舟向何处吾爱汶阳中　清旷凉夜月徘徊孤客舟渺然风波上独爱前山秋秋至复揺落空令行者愁　　又东平路中大水诗天灾自古昔昏垫弥今秋霖霪溢川原澒洞涵田畴指涂适汶阳挂席经芦洲永望齐鲁郊白云何悠悠傍沿钜野泽大水纵横流虫蛇拥独树麋鹿奔行舟稼穑随波澜西成不可求室居相枕籍鼃黾声啾啾乃怜穴蚁漂益羡云禽游农夫无倚着野老生殷忧圣主当深仁庙堂运良筹仓廪终尔给田租应罢收我心胡郁陶征旅亦悲愁纵怀济时防谁肯论吾谋　宋文天祥东平馆诗憔悴江南客萧条古郓州雨声连五日月色彻中流万里山河梦千年宇宙愁欲鞭刘豫骨衰草暗荒丘　明南楚廖道南发东平诗粤从神禹圣濬川防冀州碣石镇瀛岛嵳峩郁蛟虬东原既底平百川皆东流海若鼓飞澜川后时出游世邈古道湮沧桑复谁谋洎元创运道凿渠引龙湫移山奔巨灵填海潜阳侯皇明御天轨百神翕怀柔漕挽联巨舰不必劳车牛祗役泊兹土日夕烟光浮津吏沙渚箫鼓下中流逖哉借宠灵良士弥休休　薛瑄晓出东平诗宪节凌秋发城门逼晓开沟长流水去野旷逺风来防马桥频度看山客屡回川原行未巳齐鲁望悠哉汉检天门石秦碑海岸台暵烟横曲阜旭日上蓬莱遗迹怀前古观风慰好懐衢樽须共饮井税不烦催每见桑麻野深期杞梓材行歌方自得前陟更崔嵬
　　夀张春秋良邑战国为刚夀汉置夀良县光武避叔父讳改今名元属东平路国朝因之县治在运河西三十里
　　东阿春秋为齐邑庄公十三年盟于柯即此厯汉至唐俱属济北后改属郓州元改郓为东平国朝因之洪武初以水患徙治谷城即今邑治在运河东六十里　宋文天祥发东阿诗东原深处所时或见人烟秋雨桑麻地春风桃李天贪程频问怯马缓加鞭多少飞樯过吁嗟是北船　明四明万表过东阿答严水部诗别君荆门道重防山东阿别时初履霜坚氷今渡河防劳不自慎积困成沉疴冲寒枉逺驾携觞列清歌眷眷此交情一顾岂在多
　　阳谷春秋齐地僖公三年防于阳谷即此秦汉为须昌县至隋析置今名唐属郓州元改郓为东平国朝因之县治在运河西四十里
　　安山在开河北六十里置闸以安民山故名山在州西南三十五里山半有寺上有甘罗墓　明皇甫冲安山道中诗泊舟安山北忽见山南船衔尾若鱼丽钲鼓纷喧阗楼橹树干盾笭箵挿戈鋋雕弓赤羽箭朱旗当樯悬长年尽红巾抹额绛丝纒言与羣盗鬭仅不为摧残请看身上创衣血何新鲜闻之不敢进倚棹生忧煎载闻持节使提兵逻河堧脱者有重聚获者无幸全哀此封中氓弃掷潢池间虽云饥寒故信也谁为宣怀保道不足政刃皆深渊服妖古所畏涓涓乃滔天巢角鉴不逺此理庶可研　又安山坐闸诗客行贪利涉流水锁重闗津吏惟高卧征人尽损顔缆纡青草际樯寄緑杨间纵有分风送那能任往还　徐阶夜行安山道中诗木落山萧萧残灯照寂寥病惊时日暮愁厌客途遥急涧聴逾响荒村语不嚣月明如有意深夜伴归桡
  </div>
  <div class="pagination">
   <a href="北河纪_page5.html">
    上一页
   </a>
   <a href="北河纪.html">
    1
   </a>
   <a href="北河纪_page2.html">
    2
   </a>
   <a href="北河纪_page3.html">
    3
   </a>
   <a href="北河纪_page4.html">
    4
   </a>
   <a href="北河纪_page5.html">
    5
   </a>
   <span class="current-page">
    6
   </span>
   <a href="北河纪_page7.html">
    7
   </a>
   <a href="北河纪_page8.html">
    8
   </a>
   <a href="北河纪_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
