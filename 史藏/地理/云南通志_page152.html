<!DOCTYPE html>
<html>
<head>
    <meta charset="UTF-8">
    <title>云南通志 - 第 152 页/共 164 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>云南通志 - 第 152 页/共 164 页</h1>
    <div class="content">　　上御极之四年改归滇省于是正田赋定课程劝农桑清奸匪次第举行民有起色八年秋乌逆叛遂窥东川土城庳不可恃民恐甚幸获保全而石城之建不可缓矣请于
　　朝报可九年春三月涓吉因旧土城址甃以砖石鸠工庀材凡一年告竣周六百九十九丈基厚一丈三尺髙一丈二尺加垜五尺余门楼四各两层髙二丈七尺炮台八四门东曰绥宁西曰丰昌南曰藩甸北曰罗乌总制大司马鄂公题执事者绘图请记于余余曰壮哉是城南倚灵壁北临蔓海东跨云龙西北控金沙具江山之胜而又马书弩革诸峯峦环抱拱向城无论大小要在得地利资控御耳守是城者当仰体
　　圣天子眷顾邉疆覆载无私之意飬民以田里树畜教民以尊君亲上修其武备作其忠勇城虽三里势逾百雉东足以捍黔西足以卫蜀南顾居全滇之吭北眺作昭通之臂屹然为三省屏蔽宁特保障东川一郡已哉是役也役匠六万九千役夫一十二万所需砖石竹木牛车挽运诸费甚伙计用帑银三万二百两有竒物备而工多力勤而势固董其事者知府崔乃镛与有劳焉例得书
　　福山泉碑记　　　　　　　　　张允随福山泉广通旧干海资也崇山围之有田二千余亩地以干名志无水也既无水何以田曰耕以雨栽以雨苖而秀且实亦以雨盖不徒恃地而尤恃天也雨偶愆可若何则曰无如何也滇之田类是者皆呼曰雷鸣田不独广邑一干海资矣今
　　天子重农贵粟讲求水利燕赵黍田也濬而宜稌秦陇陆地也疏而为泽滇岂独以山国异哉余抚滇每以农事饬有司在尽人之力以通地之穷比嵗农利灌溉年多顺成亦既有效矣广通令杨登以干海资之啬于水也徘徊周视于山后五里许得泉三股发源福德山麓欲导之而阻于山请示于余余勉之乃出赀鸠民凿山腹七十丈寛三尺髙增其一水防防入于峒逹于沟引于田蓄泄有法工役不扰业是田者皆喜曰干海资不干矣请易名申到下其议于司司上其名曰福山泉遡其源也并请记以勒石余曰此牧民者常职耳何必记虽然有可风者三史啓令邺引漳水而魏富白公在汉引泾水而民饶地无论肥瘠顾人力何如耳滇所在多山田苦无水司牧者茍皆能营度而补救之无诿地利无任天时无徒责劳于民是瘠者可肥而歉者可丰也传又曰政如农功日夜思之思
　　其始而成其终杨令果知此意也凡牧民之政其勤如探源毅如凿山收效如登百谷又何徃而不治夫奉宣德意有司事也先公后私民之分也服其畴食其利尚思
　　国家所以任吏治重农功嘉惠黎元无防不至忠敬之心油然以生乎是为记
　　修建文山书院记　　　　　【知县】徐本僊【蕲水】取诸贲而得文之原取诸大畜而知山之用邑之以文山名也讵浅鲜耶贲之彖曰文明以止人文也明者文止者山火发土凝日华岳麓文在山也大畜之彖曰君子以刚健笃实辉光日新其德笃实者山辉光者文纳县象于安敦山而文也顾兹名焉乌可以无学乎且夫兹地之昉于洪荒者越数千年隶版圗仅七十余载初顔其郡曰开化有开必先臣我多逊谨厥始欤今复加以县治命曰文山声教暨讫华实兼综成厥中要厥终欤顾兹名焉乌可以无学乎记曰古之教者家有塾党有庠州有序国有学七年小成九年大成夫然后足以化民成俗近者悦服而逺者懐之邑初设余首肩其任循名责实捐资百五十两置义馆六椽学田一所师课蒙习以企歌之十一至乃于学也濶而修之于田也増而广之是在后之同志者县治之设也在雍正八年春三省制军少保鄂公之请也文山之名我
　　皇上实命之县令小臣徐本僊僊楚中人家于黄州之蕲水县始任兹地以雍正八年五月念四日设学在雍正九年夏五月
　　昭通书院碑记　　　　　　【总兵】徐成贞【汉阳】昭通之有书院也郡之官弁民夷感少保大司马鄂公之德蒸蒸向化俾子弟日诵习其中歴百世而思慕之不忘也昭通于古为荒服名窦地甸汉为牂牁郡地唐时乌蛮仲牟由之裔曰阿统其十一世孙乌蒙始强因号乌蒙部宋封阿杓为乌蒙王元至元间置乌蒙路明初以土酋阿普効顺使世其职洪武十六年改乌蒙军民府隶四川其地界黔蜀滇之间虽每嵗量输租赋而剽掠劫杀邻境受其荼毒无嵗无之蒹以岩箐深阻遣兵役搜捕辄藏匿不出符檄徴发视同故纸急之又恐至走险生变故歴来尝务为掩覆含垢莫可如何雍正四年公来节制滇黔奉
　　命以东川归滇辖东川去乌蒙不及百里公因长寨之役亲巡视东川檄乌蒙土酋出鞫从前剽刼之由是时土府禄万钟与镇雄土府陇庆侯皆以童年袭职震公威名为汉土诸奸牵诱各逃匿川境冀得幸免公遣将追捕万钟庆侯皆就擒悯其穉幼无知
　　题奏贷其死遣配江西诸凶目皆伏诛其胁从党羽概从释各令自新而以其地请隶滇省先是万钟有叔禄鼎坤涎土府职束身来归凡所驱遣罔不用命及事平公请设流官而以鼎坤授守备职
　　诏令鼎坤赴都引
　　见鼎坤恚且惧就道时与子万福及其党谋已去后当复倡乱以为复归巢穴之计及至都授河南参将赐帑万金于雍正八年六月抵任大喜过望遣人驰赴乌蒙止其谋而万福等已于八月二十五日反自鲁甸悔祸无及矣遂破乌蒙府戕总戎刘起元并煽诱东川镇雄威宁各土酋凶焰甚炽公赫然震怒遣兵致讨余时同总兵哈元生参将韩勳奉公命协力一心不三旬复乌郡不七旬入大关不九旬收永善自鲁甸以往凉山鼠等数百寨尽平公乃下令凡避贼逃亡及被胁从者概令招抚悉予安插于是良懦遗黎残喘余生归而完聚者得数万戸公复给以田土助以耕牛资以谷种俾得各安其业而闲田余土荒废尚多乃公之诚上动
　　天鉴凡未经布种之地尽生荍麦观者咸相欢庆名曰天生荍苞頴方茂蟊螣丛生忽有乌鹊蔽空而至捕啄殆尽禾无一损嵗乃大熟于是童叟忻忻廛市攘攘烟火万家吠鸣千里殷庻之象宛然内地矣贞等仰承我公化民成俗之心兴贤育才之意爰建书院择子弟之野处而不匿其秀者敦致宿儒以训诲之使知我公所以改土归流之意盖去其椎髻易以衣冠去其巢窟易以室庐去其戈矛易以揖让去其剽掠易以讴吟诚千万世型仁讲让之非仅一时除残禁暴之绩也乌蒙郡旧号公奏请
　　皇上赐名昭通今书院告成亦即顔之曰昭通书院而并书其本末以告来世其亦公之志也夫
　　大理府新建试院记　　　　【督学】吴应枚【乌程】
　　滇去京师九千余里僻在西南极邉沐
　　盛朝重熙累洽之治即猺猓防僰咸知向风骎骎乎人
　　文日盛余雍正癸丑春奉
　　命视学此邦与方伯陈公谋先后莅止方伯甫抵任承两台德意慨然以兴行教化为已责整饬纪纲百废具举凡頖宫
　　文庙书院义学缺者新之圮者补之设法修建不遗余力与余实有同心余嵗试两迤按歴之处集诸生宣布
　　圣训圜桥倾听焕然改观士气亦倍奋而其幅员广逺称人才渊薮者东推临安西则莫盛于大理大理古南诏都会地辖四州三县鹤庆丽江景东蒙化永北五郡暨新设之镇沅咸附属焉应试生童几及万余軰衣冠辐凑为全省弁冕向者嵗科两试辄以太和县署为校士塲府史挈文卷吏胥持筦钥徙而之他所棘闱席舎阙焉未备非所以昭体制肃关防也方伯亷知其事请于督抚两台令以郡中之故钱局改为试院并取各郡嵗修试院之资为改作费规画尽善尅期兴工观察雷公之瑜暨太守陶君之倬司马蒋君大成相度经营更新易旧委附郭邑令董其成事未竟遽以陞任去新尹唐君世梁力襄厥事自门庭堂庑以及庖湢井廐厘然悉备工方竣而余按试适至相其形胜左揖苍山右临洱海聚川岳灵秀之气与风檐桦烛相辉映俾七府生童荟萃其中抽秘思骋妍词炳炳麟麟必有文经武纬之士挺生杰出上副
　　圣朝兴贤育才之钜典以表大宪栽培造就之盛心厥功岂不懋哉是役也经始于癸丑仲冬落成于甲寅仲春官无废事民无废财工鲜创造之艰吏免迁移之累举数百年之废坠不数月而振兴之泽施七郡业垂千古诚得为治之大体者矣余心服方伯之因地制宜措置精当乐与诸生童求厥宁而观厥成也于是乎书
　　重修弥勒州学宫记　　　　　　吴应枚
　　今天下声教四讫无逺弗届凡遐陬僻壤靡不渐被滇虽僻处天末距京万里而雕题凿齿之俗悉为敦诗説礼之乡盖沐浴德化者乆矣至推立教之原必始于胶庠而后逹于里党暨于薄海内外此
　　国家崇儒重道于学宫之建尤亟加意夫固以人才之渊薮风化之根柢胥由乎此也雍正壬子冬余膺
　　简命督学滇南
　　陛辞之日
　　天语煌煌恪恭遵奉饬两迤教员凡学宫有歴年久逺宜加厘整或规制未备应行增修者悉令呈报举行亲加验阅癸丑夏廵试广西率诸生首谒府庠庄严钜丽大异旧时遂援笔志之贞珉以示鼔励而弥勒绅士进为余言州学创自前明经数百余载栋宇渐就剥蚀瓴甋不能坚完官斯土者率以吏治纠纷无暇兼及兹州刺史张君景澍鸣琴化理政有余闲捐俸以为首倡学博偕州之绅士踊跃从事爰令择吉庀材鸠工前大成殿后崇圣祠暨东西两庑或因而仍之或廓而大之莫不施以丹垩辉以金碧櫺星则易石坊周垣则设防门以及泮池之浚深照壁之培髙精而华而轨防不相称又从堪舆家度地宜为建三层奎章阁于学宫后建桂香阁于学宫左建塔于学宫案山以培文峯鎻水制煞部位安详萃川岳之钟灵为学宫之拱卫不逾年间而工告竣请记于余余闻是邑之役落成甚速不胜心喜皆由此邦士子能敦崇正学而倡道得法董率有人是以鼔舞乐从易于襄事自兹以往尤望诸生瞻仰宫墙愈凛义路礼门之训将见炳炳麟麟人文蔚起庶不负
　　国家建学储材之至意余于诸生有厚期焉
　　重修通海县学宫记　　　　　　吴应枚嵗壬子余奉
　　命督学滇南癸丑莅任徧檄迤东西凡学宫应行修举
　　者悉令开报设法厘整以仰副
　　圣天子崇儒重道之盛心经过地方必亲加相度务期完固永乆毋取粉饰一时仲秋按试临安道由通海斋肃诣学周视大殿规概仅存两庑祠宇不免风雨剥蚀而服甓服圬服石服采迄无一就询厥所由皆因本学既鲜储费是邑又地瘠士贫遂致因循废事瞻拜之下惄焉乆之爰集阖邑之绅士再三劝导率先捐俸以为之倡是邑向有绅士优免一宗奉文均摊绅士环请捐输以助修葺余旋代白之方伯陈公谋方伯公喜建学之为盛举也已据邑令丁君沄所请批饬豫支应优免银三年约计共得七百余金自是而工作具举隘者以辟圯者以坚卑闇者易而为宏厰朴陋者易而为华采庙貎峩峩堂舎秩秩不逾年而告成功甲寅秋再至其地巍乎焕乎大改旧观仰而瞻则云榱雾栋秀山环峙俨若列屏也俯而睇则萦堦绕砌北海澄宛如襟带也东白马西黄龙两坊遥耸隐有拱揖之势举山川灵淑之气郁郁葱葱于斯荟萃歴览全滇学宫形势之胜殆未有过之者余于是顾而喜喜而不禁期望之转殷也夫是役之兴功成迅速且不难改辕易辙取旧制而光大之诸生沐
　　盛朝培养乆矣兹者仰宫墙之峻整瞻坊表之聿新可知因循废事等于暴弃继自今共相奋发振荒废之頽风勉于鼔舞作新之化释椎鲁之旧习泽以诗书礼乐之华行见钟鼓式灵人文蔚起于以敦崇正学黼黻休明庶不负余嘉与维新之厚望也诸生勉乎哉
　　醒亭记　　　　　　　　　【布政使】陈谋【临桂】醒之为言警也以此名亭志警也人醉则昏醒则明警而觉之使无即于昏也曰子之不胜杯杓也盖自生而已然子固常醒者也而焉用警曰有是哉物之足以醉人也独酒乎哉适于玩好而志为之移矣昵于声色而神为之荡矣推而制事应物遇人听言茍有所偏即有所惑是亦醉也奚必酒曰然则何以不铭诸座右曰斯亭盖饮后憇息之所也吾以为不时之提撕且使为吾客者亦有所触于目而警于心焉故以名亭
　　总兵赵得胜援屏事略记　　【知县】何其伟【石屏】顺治十六年
　　大师平定云南随地设镇援总兵赵得胜刘偁最骁勇知名康熙三年贵州土酋安坤反
　　上命吴三桂计之诸帅皆从时滇镇空虚各土司潜通煽乱比闻坤负固未能猝防偁且败没于是各酋猖獗李日芳叛蒙自禄昌祚叛宁州王克猷叛新兴王朔叛开化新平防峩所在骚然临镇总兵阎兴邦与日芳战败鸡街仅以身免龙韬者屏酋也欲取屏城为巢穴使其党龙飞扬扼海东以絶声援三月十六日率众来攻呼噪动地礟声日夜不絶绅士孙光祈谢君符倡率居民悉力拒守从城上飞矢石伤贼甚众贼益愤日治攻具必得城而甘心焉警至水西三桂趣得胜赴援乃简壮士五百人偕其将平云艾介马疾驰凡十日抵通海龙韬闻救至遣赵有才伏山谷击之以军旅严整不敢近遂先骑还报韬攻益急于四月八日试吕公车髙与城平往来如飞蒙以革矢石不能入守城者皆失色先得胜恐城陷昼夜兼行将抵屏城尚无一知者是夜二鼓两骑贯贼营趋城下大呼赵总兵救至城中闻之大喜亟缒上具食食顷果见石赭坡旌旗隐隠蔽山而下须臾得胜腰刀弁胄跨马疾呼知贼在凖提阁趋围之我军置纛于垣贼从垣上抵御得胜援刀叱其众逾垣而入争相砍杀贼大溃城中亦开门鼔噪夺马牛器械无筭韬遁走追及阿泥山斩之俘龙衮龙圗以献于是父老争拜马前曰赵公活我遂为立石东门外当是时贼酋羣起郡邑为墟水西之师不能遽返临镇既已败衄独屏城困守弥月援无蚁子贼日滋蔓危在呼吸而提兵三千里外旬日驰赴以五百劳勚之卒当蜂聚方张之宼出其不意夜半蓦然而至黎明遂已破贼解重围而救急难使屏人安全保聚以有今日者伊谁之力哉按祭法以劳定国则祀之如赵平二公虽千秋血食吾屏可矣乃山河带砺不以铭勲而平蛮片石又为利数弓地者窃去志乘纪事亦不详其姓名可伤也余为询诸父老目见其事者遂追书之
　　新建五华书院碑记　　　　【总督】尹继善【满洲】滇处西南极邉衣冠文物差不逮中土而山川玮丽韫玉陶金人才亦軰出会城旧有昆明书院为诸生讲习所因规制未备廪给难继诸生裹粮负笈未能周徧我
　　皇上覃敷文教无逺弗届雍正十一年
　　特谕天下督抚建立书院给帑千金永为膏火资余适
　　于是时奉
　　命总制三省驻节斯土爰与抚军熟筹审为经乆计
　　斯上副
　　九重栽培鼔励之盛心下收多士引掖观摩之实效乃就五华山址新建官廨辟讲堂增学舎饬藩司购买官庄嵗入租谷为修脯饩廪之需遂逺聘明师于江南而集学使所取前列诸生并通行各属举报文行兼优之士严加考验防其尤者收入书院肄业复酌定条约日有课月有试训诲有程勤惰有别委教员专司稽察出纳之事又虑道逺难致书籍手订制艺古文诗赋各种刋成数卷令诸生以时诵习规模具备焕然改观诸生感沐
　　皇仁欢忻鼓舞不独在院肄业者汲汲孜孜力圗进取即未与其列者闻风奋发骎骎乎有日上之势夫功不专则业不精教不严则率不谨举一事而不慎厥始则不足以图厥终余沗居封疆重任环顾彼都人士皆吾子弟造就期望之懐至真且切自莅任以来仰頼
　　庙谟蛮气涤净武备既裕文治宜兴矧钦奉
　　恩纶敢不和衷筹画为经久之规条嗣自今声教暨讫风气日开将见椎髻侏之俗家弦诵而戸诗书不难抗衡中土是
　　圣天子德泽殷流实足衣被万世后之官斯土者尚其
　　加意滋培永行遵守庶几无负
　　圣朝作人之雅化云尔
　　所有书院田地及嵗入米银备列如左
　　一云南府经管富民县田七十亩秧田一十九区昆明县经管田五百四十九亩一分九厘地二十二亩毎年除纳条粮公费外共收租息京斗米二百一十四石五斗八升二合八抄一圭八粒五颗五粟
　　一宣威州经管田三千七十二亩七分五厘八毫三丝镇雄州经管田五千三百二十八亩九分九毫九丝易门县经管田一百四十三亩二分五厘元谋县经管田二百九亩一厘三毫六丝会泽县经管田八百七十三亩九分八厘又雍正十三年增置河阳县田九十四亩四分三厘一毫一忽一防地七分九厘六毫八丝又地四坌又增置路南州田五百二十三亩五分九厘一毫五丝地四百六十三亩二分七厘九毫一丝毎年除纳条粮公费外共收租息变价银一千五百六十八两一钱二分九厘一毫五丝六忽五防四尘
　　一督学拨给未载全书学租毎年银二百一两五钱八分三厘七毫














　　补遗
　　本朝
　　滇南育婴堂碑记　　　　　【总督】王继文【奉天】天地有始终万物之能不得不留造化之不足者待羣生之自为补救帝王有长养万物之道不能不留隐防之难周者望臣庶之代为成全故动静立体上下定位寒暑迭运隂阳互迁天地资始资生之能事毕焉矣道之以德齐之以礼省其刑罚薄其税敛帝王长民长物之仁恩视此矣然而伦类纷纭赋禀错杂其间寿考者几何夭折者几何荣昌而枯悴者又几何此非天地帝王之欲区别于大同之中而亦非天地帝王所得大同于区别之内何也理势使然也惟是大德曰生蒸民为最大寳曰位生齿为先则人也者继天地以含生奉帝王以治世甚不得与凡类齐观而听其夭折枯悴也已我
　　皇上御极以来仁民爱物老安少懐熙熈穰穰总总林林普天率土莫不与被尧舜之泽安享富庶之休而滇南更沐湛恩蠲租免赋减刑轻粮凡所以遂民生者靡不周详而备至是我
　　皇上以立帝王之极者体天地之心臣工敢弗以体皇上之心者重生民之命乎滇之民固朴而淳而贫夫寠子往往有弃子女勿育者夫父子至性也生死至切也人孰无心而忍于割父子之爱忘生死之关其殆有大不得已而隐无告者乎是可哀已且以婴儿之甫具生机旋归死路道旁狼籍宛转咿唔保赤子之谓何而顾使黄口罹此惨毒也抑又可伤已使于此而膜置之其何以慰天地帝王之心乎此育婴堂之所由亟亟也育婴之会首自
　　京师以及江浙诸省振兴有年兹命云府张府尹博采其式折衷而损益之因地制宜量入计出俾诸婴既得其养复得其所推幼幼及幼之懐全生生不已之道酌成全补救之术辅天地帝王之功于是商于大中丞石公会同司道在省文武各官共捐赀治产以期永乆欲望后之仁人君子同道相继而共期其永乆虽然自有此堂而滇之婴得育也幸矣若滇之民各自育其婴而无育乎此堂也更幸矣堂之育婴与自育其婴而不育于堂何去何从谅必有辨之者余又日望之矣是为记堂中置买拨给捐舍田地通计十六顷五十四亩八分
　　掩骼会碑记　　　　　　　【廵抚】石文晟【奉天】窃思天覆乎上地载乎下凡昆虫草木莫不霑造化洪恩况人为万物之灵虽贵贱攸殊贫富各别至溘焉长逝时不同此臭皮囊乎何富贵之人黄肠长扄而贫寠遗躯无力殡殓竟有弃诸荒郊蔓草之中甚至充鱼腹饱狼肠者不少良可伤也若夫郊原暴骨累累不絶致令扇风洗雨戴日披霜试听黯月魂呼凄风泣仁人君子能不恻然动念乎所以雒阳哀哭广汉敷仁营舎停棺射声播惠古之人行之急耳兹逄
　　圣天子德迈唐虞仁符天地掩骼之政于康熙二十四年颁行寰宇乆各钦遵第恐守土之吏始勤终怠因与少司马王公时加檄饬各捐置水田八十亩陛地数亩并于会城设一掩骨会焉然欲为悠逺之谋必贵有善全之策乃为之徧劝诸人捐俸缗以置产收田租以买棺共襄盛举焉又虑乏人董理则银租出入保无冐开之弊爰委云郡丞以司其事随于嵩明路南二属据里民呈请售卖因先为置买外嵗收租粒存贮会外以佐厥需迨后或再能觅购当再为勒石庶可行之勿替兼垂示永乆欤矧今制府巴公赋性慈祥惠政仁风渐次广被其感发人好善之念知必较前更笃乐施续置将见源源不已则以之瘗遗骸而泽枯骨不亦可传诸千万禩乎故不辞方伯刘君之请而为之记会中捐置拨给田地通计六十三顷六亩一分六厘五毫
　　云南布政司题名记　　　　　【布政使】张允随【见前】今
　　上御极之六年春以允随承云南布政使缺视事后堂皇东西北三面碑版立者陷壁者一一着手摩挲无所谓题名云考省志嘉靖间吉水曾公存仁累官左右布政有题名记署经屡迁石碣毁久矣距今几二百年官未尝一日乏人而履斯任者某也贤当师某也碌碌当置某也阘茸而狼藉当鉴皆无由识其姓名以搜讨其事迹然则题名之有无讵无关于重轻欤滇自元至元十年始设行中书省明洪武十五年改云南布政司居然一方岳矣而自上国视之如骈拇附赘我
　　国家
　　圣圣相承声教讫于无外数年来滇之疆宇尤加式廓土田戸口兵防学校诸大政日新月盛经而分纶而合皆于藩蔵其成絶域之猡酋爨既诸种人烝烝然于于然回面请吏陵阳臣仆而化权一揽于藩又其地南控交缅西扼乌斯北据巴蜀上游东抚黔中项背称雄藩焉居是官者其体国经野辨五地施十二教与中土同其筹邉柔逺审时度务而张弛协宜与中土异仅以会计勾稽考年考月毕乃事虽不至为人所鉴然已不足师而可置矣君子居其位则思尽其职职尽矣不名之名名也愈逺职之未尽而大书深锲以自表暴能禁人不指其名以相訾謷乎题名之刻无乃可已而不已者欤虽然前之人有贤者余实师之碌碌者姑置之阘茸而狼藉者凛凛乎鉴之合众人以律一身所谓责于己者重以周也遑为名计哉爰胪列前诸君子而殿以余名并虚左方以俟继起者
　　景东创建试院碑记　　　　　　吴应枚【见前】事有劳一身以安千万人之身者即毅然行之而不嫌于创顾经始难善后更难使论议有余经费不足纵能便益一时未必能垂法乆逺若景东之建立考闱则异是景郡处省会西南万山中幅员广衍人文不亚于蒙鹤嵗科两试旧附榆城相距十七舎山坡险峻跋歴囏阨而新设之镇沅恩乐及威逺等处又距景二三百里取道开南更为辽逺往返动经月余余于嵗试时目击生童黧面茧足用殚力瘁思有以佚之而志焉未逮景丞徐君树闳治郡六载政通人和与余素未谋面而所见适相合创议改书院为校士所时方伯陈公承制府尹公中丞张公德意方广开义学以化诲夷乡为亟务爰善厥请逹诸两台两台以事属创举虑其妨民而滋扰也体察至再遂允行先是郡之绅士闻徐君之有是请也耄者感而泣壮者奋而趋幼者懽而舞咸以为集一次就试资可作将来永久计齐心合力踊跃赴功不俟终日工费悉备徐君复偕镇沅守章君元佐各率属捐俸补苴不烦民不动帑相与悉心经画鸠工庀材新其舎舘筹其供亿行有防居有储棘垣席舎厘然井然堂堂皇而轩轩爽银川前萦笔峯左峙洵足以揽山水之精华壮文章之气概矣是役也于两台得创制周详爱民爱士之实意于方伯得乐善不倦之诚于徐君得见义必为之勇一举而数善备焉余不敏幸得从事其际即炎熇载道千里驰驱惧不获仰酬
　　圣天子简畀隆恩敢有越志欤夫移风易俗教学为先景镇二郡介居猓间地僻而人情朴茂薰陶涵育之功尤不可缓无如道逺费繁赴科者往往畏难中沮什不得一二使者奉
　　命抡才振兴文教乃职分中事可诿为异人任乎矧规模既定经费已充后之莅斯土者尚其不惮辛勤因已成之基而加以培养俾蛮烟瘴雨之乡敦诗説礼冠盖相望庶几毋负各当事恊谋创始之苦心是则余之所深幸也夫
　　新建大关石城碑记　　　　【同知】张　垣【滏阳】大关为昭郡分防地东接镇雄西连永善北逹四川筠髙两邑形若纵带绵亘将五百里有硬底红蛇之险岭有雪山关脑之雄加以黄水老里渡盐井诸河奔流绕注于其间此诚滇蜀之咽喉而控制所必先也
　　世宗宪皇帝御极五年乌蒙易土归流陞任总制大学士
　　少保鄂公特
　　题通判分防重抚绥也顾旧治设在雄魁八年夷变更以通判驻鲁甸而于大关增设同知当事以旧治之燬于兵而水源缺乏也议改定城基焉而总镇徐公始创移建养马坝之议久而未决经总制
　　大司马尹公廵抚大中丞张公更委迤东道今陞粤西观察使黄公新太协今署开化镇崔公郡太守徐公复行会勘而议始定大方伯陈公念夷疆要地详建石城为巩固万全计发帑委办尅日兴修余奉檄经营度始随髙下形势所宜平淤潴芟草莱定基一里九分周围三百四十二丈厚一丈二尺顶杀之城身崇一丈连女墙雉堞一丈五尺有竒辟四门东曰景云南曰昭德西曰拥翠北曰安化门台加城高各三尺台上俱趓楼五楹咸髙二丈四丈是役也用丈石以数千计甎数十万计灰斤百万计匠夫供作十万计而车牛石脚之雇运不与焉于雍正十二年七月十五日动工十三年九月朔日即工相助经画者为今左营逰戎萧公而董率规理身任其瘁者则盐井渡廵检王子名景周之力独多云落成之日余及同城寮友擕酒榼登西城楼开轩四顾见玉屏倚后河水萦前向之所谓蔓草荒烟者曾不复覩而楼堞参差俨一雄关巨镇矣余因之重有感焉大关为乌蒙邉鄙地向隶土司禄氏时虽守职覊縻勿絶而夷人恃其险阻攻盗劫习剽掠汉土之民入而不可复出者比比也今
　　圣天子神武遐宣无逺弗辟使千百载蚕丛﨑阻之区慕化归诚建关置守襟带河山成我捍卫是足以握滇蜀之枢而永消反侧矣斯城之设顾可忽乎哉爰记其颠末勒之于石使后之司土者有所考焉





　　云南通志卷二十九之八
<史部,地理类,都会郡县之属,云南通志>
　　钦定四库全书
</div>
    <div class="pagination">
<a href="云南通志_page151.html">上一页</a><span>...</span><a href="云南通志_page147.html">147</a><a href="云南通志_page148.html">148</a><a href="云南通志_page149.html">149</a><a href="云南通志_page150.html">150</a><a href="云南通志_page151.html">151</a><span class="current-page">152</span><a href="云南通志_page153.html">153</a><a href="云南通志_page154.html">154</a><a href="云南通志_page155.html">155</a><a href="云南通志_page156.html">156</a><a href="云南通志_page157.html">157</a><span>...</span><a href="云南通志_page153.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
