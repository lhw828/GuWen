<!DOCTYPE html>
<html>
<head>
    <meta charset="UTF-8">
    <title>浙江通志 - 第 742 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 742 页/共 787 页</h1>
    <div class="content">　　遂昌前令姓名碑记【遂昌县志宋邑令钱长侯撰】
　　遂昌县进士题名记【遂昌县志宋邑令张根撰】
　　遂昌县乡贡题名记【遂昌县志明陈质撰】
　　遂昌县进士题名记【括苍彚纪吏部尚书唐龙记】
　　遂昌县举贡题名记【遂昌县志缙云李寅撰】
　　胡公堤记【遂昌县志邑令郑必明记】
　　双峯塔院记【遂昌县志张贵谟记庆元丁巳夏】
　　龙泉县劝储仓记【古括遗芳陈希撰】
　　济川桥记【括苍彚纪一绍兴二十八年十月季南夀记一嘉靖十三年长沙张裕记一万厯二十七年邑人王应宣记龙泉县志泰定元年十月陈雷记】
　　披云桥记【龙泉县志洪武丙辰王祎记】
　　蒋溪堰记【括苍彚纪周庄记】
　　王先生祠堂记【龙泉县志金华王祎撰】
　　胡公威徳碑铭【龙泉县志练鲁撰】
　　清德碑铭【龙泉县志邑人李溥撰】
　　文昌武安二祠记【龙泉县志邑人郑奎光撰】
　　金沙塔院记【龙泉县志浦城杨亿撰】
　　崇因荐福禅院金光明阁记【龙泉县志淳熙十六年七月邑人何澹撰】玉峯寺碑【龙泉县志金华宋濓撰】
　　资圣寺记重建集福寺记【龙泉县志皆邑令郑奎光撰】
　　万夀宫记【括苍彚纪崇宁四年秋七月何执中记】
　　建庆元县经始记【庆元县志嘉泰元年十月知县富嘉谋记】
　　筑庆元城记【括苍彚纪嘉靖二十五年政和陈桓记】
　　庆元县重修谯楼记【续处州府志万厯二十九年知县熊懋官记】
　　竹口公馆记【括苍彚纪兵备副使夏浚记】
　　槎溪桥记【庆元县志郑璧撰】
　　通济桥记【续处州府志万厯二十二年缙云郑汝璧记】
　　杨公桥记【庆元县志台州陈函煇记】
　　石龙塔院记【庆元县志嘉靖三十七年教谕吴瑞记】
　　云阳□记　【苍彚纪知县黄一桂修隆庆辛未记】
　　宣平县题名记【括苍彚纪马愈记】
　　宣平学师题名碑【宣平县志天启七年王嗣奭题】
　　禋徳祠碑铭【宣平县志宋朝议大夫试吏部尚书韩元吉撰】
　　重修章侯庙记【宣平县志宋孝宗六年从事郎叅军蔡伯尹记并书立石】
　　肯堂朱公祠堂碑铭【宣平县志宣教郎主管尚书刑工部架阁文字张应髙撰】王节妇戴氏守志庵记【宣平县志正徳七年三月邑人梁鏄撰】
　　霖应碑【宣平县志吉水萧彦书】
　　三元真君庙碑【宣平县志邑人王在镐撰】
　　报徳祠记【括苍彚纪遂昌黄中记】
　　普照寺碑【宣平县志宋至和二年十一月沙门普祥述并书】
　　重修延福寺记【宣平县志天顺七年鲍村巡检桃溪陶孟端撰】
　　庆恩寺碑【宣平县志知县五羊何昌撰成化二十二年丙午春】
　　天泽寺记【宣平县志孟淳记】
　　云岩寺碑【宣平县志嘉靖甲寅秋郑一忠书】
　　冲真观碑【宣平县志里人吴徳华夀藏铭书法酷似圣教序葢洪武年间东阳吴某书也尚未泐蚀】
　　妙真观记【宣平县志大徳庚申骠骑大将军东道宣慰副使李思衍记】
　　圆通堂碑记【宣平县志皇庆元年云石居士潘榆撰】
　　宣平县义仓记【括苍彚纪万厯五年何镗记】
　　通迁渡记【括苍彚纪王深源记】
　　三元桥记【括苍彚纪丽水王埙记】
　　通济桥记【宣平县志知县萧彦重建自为记】
　　重修永成桥记【宣平县志万厯丁巳丽水今署宣平县温陵张朝纲撰】
　　瑞麟亭记【括苍彚纪为大学士徐阶立知县萧彦记】
　　澍乐亭记【宣平县志金溪黄文豹记万厯癸未】
　　马夫人庙记【括苍彚纪唐缙云县令李阳氷记】
　　重建澄照寺记【万厯景宁县志成化六年潘琴记】

　　浙江通志卷二百五十八
<史部,地理类,都会郡县之属,浙江通志>
　　钦定四库全书
　　浙江通志卷二百五十九
　　艺文【一】
　　文章经国之大业与政治通故曰文以载道非是则言之无徴焉防稽文士立言粲盛见于朱育之对晔若春荣上下千百年间述作已云大备顾名山石室之藏搜罗未尽第择其有闗吏治民生山川风土者存什一于千百云志艺文
　　诏
　　汉武帝赐严助诏
　　诏防稽太守君厌承明之庐劳侍从之事懐故土出为郡吏防稽东接于海南近诸越北枕大江间者阔焉久不闻问具以春秋对毋以蘓秦纵横
　　晋元帝恤吴郡饥诏
　　天下凋加以灾荒百姓困穷国用并匮吴郡饥人死者百数天生蒸黎而树之以君选建明哲以左右之当深思以救其弊昔吴起为楚悼王明法审令损不急之官除废公族疎逺以附益将士而国富兵强况今日之弊百姓凋困邪且当去非急之务非军事所须者皆省之
　　晋孝武帝除三吴租布诏
　　三呉奥壤股肱望郡而水旱并臻百姓失业夙夜惟忧不能忘懐宜时拯防救其凋困三吴义兴晋陵及防稽遭水之县尤甚者全除一年租布其次听除半年受赈贷者即以赐之
　　宋太宗曲赦两浙徳音
　　惟皇建极括防县以开阶惟辟奉天法阳春而流惠我国家丕承大业光宅中区奄三代之提封尽归王化抚万邦之生聚皆乐皇风近又吴越国王钱俶逺效忠规嘉逢昌运走梯航而入觐叩宸扆以披诚愿输奕世之土疆尽入天朝之封域睠兹恭顺特议允俞言念吴方久疎王泽当混同之资始均茂育以攸宜爰颁在宥之文俾预太平之化应两浙管内云云于戯四海一家既大同于文轨三呉百越属初被于照临固于抚御之间良轸寐兴之念彼中官吏差去使臣更施存恤之方广示懐柔之道令其富庶慰朕焦劳告示遐方知予厚意
　　宋太宗均租诏
　　诏两浙诸州先是钱俶封国之日民多流亡弃其地为旷土宜令所在籍其垅畆之数均其租每嵗十分减其三以为定制仍给复五年召防民劝其耕种厚慰抚之以称吾务农厚夲之意
　　宋眞宗呉山庙春秋建道塲诏
　　诏曰杭州呉山庙神实主洪涛聿书往册顷者湍流暴作闾井为忧致祷之初厥应如响御灾捍患神实能之用竭精衷有加常祀庶慿諴感永庇吾民宜令本州每嵗春秋建道塲三昼夜罢日设醮其青词学士院前一月降付
　　宋髙宗放免租税诏
　　朕遭时艰难遂为行国凡驻跸去处理合优异寛恤民力始称朕懐其临安府诸县人户拖欠税租等物依去秋眀堂赦令合行倚阁者并特与放免如官吏日后复行催纳者依沮格诏令科罪
　　宋髙宗罢修造诏
　　比移跸临安六宫尚留防稽者政縁不欲増广行阙重困民力访闻行在系官修造去处甚多可日下并罢自今后非得防许令増修而輙敢擅役人夫者令御史台纠弹以闻仍令尚书省出榜晓示颁行
　　宋髙宗蠲免两县民户地基和买诏
　　比闻临安府钱塘仁和两县昨经兵火焚毁其民户居止惟存地基而又有为官府营寨拘占者尚依旧家业钱均敷和买绢数既无从出岂免逋负追呼催索在所愍恤可令本府勘见为官占去处许计家业钱蠲免绢数仍具榜示
　　宋髙宗亲耕耤田诏
　　朕惟兵兴以来田亩多荒故不惮卑躬与民休息今疆场罢警流徙复业朕亲耕耤田以先黎庶三推复进劳赐耆老嘉与世俗跻于富厚昔汉文帝频年下诏首推农事之本至于上下给足减免田租光于史册朕心庶几焉咨尔中外当体至懐
　　诰
　　宋孝宗赐临安府尹周淙诰
　　畿方千里俗具五民趋利者率多巧伪忘身者公肆夺攘非闲之以义守之以信求囹圄之空未易得也卿以吾上嗣尹正自司事以来风流笃厚禁网疎阔刑罚用稀今也俾无一人之狱足以副吾钦恤之意矣贺章来上嘉叹不忘
　　制
　　卢元辅除杭州刺史制　　　　【唐】白居易
　　河南县令卢元辅早以学艺列在周行尝守商都颇闻有政再领京县益见其才江南列郡余杭为大征赋犹重疲人未康借尔登车往分忧瞩劳徕安辑称朕意焉赏贤旌能以伫报政可
　　李讷除浙东观察使兼御史大夫制【唐】杜牧
　　仲尼以举贤才则理大禹以能官人则安况西界浙河东淹左海机杼耕稼提封七州其间茧税鱼盐衣食半天下不有可使岂宜委之正议大夫使持节华州诸军事守华州刺史兼御史中丞充潼闗防御镇国军等使上柱国陇西县开国男食邑三百户赐紫金鱼袋李讷温良恭俭齐庄中正实以君子之徳华以才人之辞扬厯清显昭彰令闻辍自掌言式是近辅子贡为清庙之器仲弓有南面之才智莫能欺刚亦不吐表率教化皆有法度今者兵为农器革作轩车言于共理在择循吏是故用已效之绩托分寄之任拥蒨斾而服玉化千里而有三军儒者之荣莫过于此孔子曰仁者爱人智者知人爱人则疲羸可蘓知人则才干不弃土宇既广杀生在我考此二者可以报政荣加副相用压大邦尔其勉之无忝所举可使持节都督越州诸军事守越州刺史兼御史大夫充浙江东道都团练观察处置等使散官勲封赐如故
　　许懋为两浙转运副使制　　　【宋】曽　巩
　　勅具官某朕择遣使者分部而治虽以将漕为称然实总民政之举措察吏属之能否盖连数十城之地举而属之其选岂不重哉尔详练敏明宜服予采盖尔之职非止于督赋敛断狱讼而已惟除苛息扰可以使民遂其宜惟务实去华可以使吏驯其行宣恩徳而美风俗待尔能善厥官可不勉与以祗朕命可
　　两浙转运副使许懋可令再任制【宋】蘓　轼
　　勅具官许懋呉越之人凋敝乆矣朕方蠲理繁碎以安养其众非得循吏察视郡县均通有无则民何赖焉以尔儒术精通吏事详敏厯年于兹民便其政既信之俗必易为功庶无新故更代之劳而有上下相安之美勉脩前业无怠日新可
　　行知杭州叶梦得复旧职制　　【宋】汪　藻
　　股肱宣力四方实寄藩维之重精神折冲千里允资师帅之良矧吾左右之臣殿彼东南之服隽功来上褒渥可忘具官早以时才扬于禁路粹矣朝廷之表岿然人物之英治必有声能使可居之官大动皆中节故每不劳而功成比缘蛇豕之妖未正鲸鲵之戮篁竹深阻谿山绎骚乃摅堂上之奇尽服潢中之众惟三仕三已莫眀令尹之心故七纵七擒微见武侯之畧宜还宠数用示眷懐尚加厉于壮猷庶永绥于遐俗可
　　木待问知湖州制　　　　　【宋】　楼　钥
　　勅具官某儒科首选宦达相望储禁旧僚收用畧尽慈皇初开南省尔则为多士之先冲人顷居东宫尔则任端尹之寄而十年以来欲仕輙已朕尝念之惟近臣为眀当涂之诬浮议遂定吴兴剧郡视古左冯众所惮为举以试女勿以多言为畏倚需最课之闻髙爵美官岂于汝吝可
　　新知绍兴府倪思改知婺州制　【宋】楼　钥
　　勅具官某视禁林之草原借于通儒分辅郡之符俯从于忱请相才既审易地皆然尔学优而醇文丽以敏蚤登宏博之选径上清华之途翰院词垣擅两制丝纶之美经帷史馆极一时笔橐之荣擢贰仪曹独司秩祀拭圭出使握节言旋曽坐席之未温遽抗章而自列岂久劳侍从之事遂厌直承明之庐懐防稽太守之章致勤再命继东阳隠侯之咏去拥一麾勉为朕行毋轻民事词人而任岳牧初无内重之偏宣室之对鬼神当俟政成之后可
　　教
</div>
    <div class="pagination">
<a href="浙江通志_page741.html">上一页</a><span>...</span><a href="浙江通志_page737.html">737</a><a href="浙江通志_page738.html">738</a><a href="浙江通志_page739.html">739</a><a href="浙江通志_page740.html">740</a><a href="浙江通志_page741.html">741</a><span class="current-page">742</span><a href="浙江通志_page743.html">743</a><a href="浙江通志_page744.html">744</a><a href="浙江通志_page745.html">745</a><a href="浙江通志_page746.html">746</a><a href="浙江通志_page747.html">747</a><span>...</span><a href="浙江通志_page743.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
