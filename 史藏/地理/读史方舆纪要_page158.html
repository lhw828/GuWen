<!DOCTYPE html>
<html>
 <head>
  <meta charset="utf-8"/>
  <title>
   读史方舆纪要 - 第 158 页/共 479 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   读史方舆纪要 - 第 158 页/共 479 页
  </h1>
  <div class="content">
   天井关，亦曰太行关，在泽州南四十五里太行山顶，南北要冲也。《汉志》注：上党三关，一曰天井关其二关，一曰壶口，见潞安府长治县。一曰石研，即井陉也，见北直隶重险，关南有天井泉三所，其深不可测，因名。阳朔二年秋，关东大水，诏流民欲入天井关者，勿苛留，刘歆《遂初赋》：驰太行之险峻，入天井之高关。谓此。后汉初，冯异自河内北攻天井关，拔上党两城。又王梁为野王令，北守天井关，既又遣刘延攻天井关，与更始所置上党太守田邑连兵，延不得进。会更始败，邑以上党降。元和二年，幸河东，登太行山，至天井关。蔡邕曰：太行山上有天井关，关在井北，为天设之险。晋太元十九年，慕容垂攻慕容永于长子，自滏口入天井关滏口，见河南磁州。天井，在滏口西南，非入长子之道。或曰：时永扼天井关以拒垂，垂出滏口，则已入天井关内也。唐会昌三年，刘稹据泽、潞叛，杜牧曰：若使河阳万人为垒，窒天井关，高壁深堑，勿与战，而以别军径捣上党，不过数月，必覆其巢穴矣。时河阳帅王茂元遣将马继军于天井关南科斗店，为昭义将薛茂卿所败。既而忠武帅王宰克天井关，焚大小箕村在关北十五里，进攻泽州，不利，贼乘胜复取天井关，既又克之，贼势始阻。中和四年，黄巢侵掠河南诸道，请救于河东，李克用引军自天井关而南。光化二年，朱全忠克泽、潞二州，李克用将李嗣昭攻之，下泽州，拔天井关，潞州守将遁去。光化五年，朱全忠攻李克用于河东，使氏叔琮入太行，由天井关进军昂车关见沁州武乡县，还攻泽州，拔之。五代梁开平二年，晋王存勖解潞州之围，梁将康怀贞自天井关遁，晋军乘胜进趣泽州，梁将牛存节自洛阳应接，夹寨溃兵至天井关，谓其众曰，泽州要害地，不可失也。遂前入泽州，晋兵不能克。汉初以契丹北还，议进取河南，苏逢吉请出天井，抵孟津。不果。宋靖康元年，赐天井关名雄定关。元末亦名平阳关。至正十七年，扩廓守平阳关，保据泽、潞二州。是也。关之南即羊肠坂道，孔颖达曰：太行有羊肠坂，南属怀，北属泽。《吕氏春秋》：九山之一也，盘纡如羊肠。《魏世家》：如耳曰，昔者魏伐赵，断羊肠，拔阏与见河南武安县。又蔡泽谓应侯：君相秦坐制诸侯，决羊肠之险，塞太行之道。韩非说秦王西攻修武见河南怀庆府：逾羊肠，降代上党。又王莽谓五威将军王嘉曰：羊头之厄，北当燕赵，羊肠、天井险，盖相因也。《通释》胡应麟著：羊肠有三，一在怀、泽间，即太行坂道也。一在潞安府壶关县东南百里。《战国策》：樊余谓楚王，韩兼两上党以临赵，即赵羊肠以上危。又苏厉遗赵王书：秦以三郡攻王之上党，羊肠之西，非王有。《汉志》注：壶关县有羊肠坂。是也。一在太原西北九十里，吴起曰：夏桀之居，伊关在南，羊肠在北。《淮南子》注：太原西北有羊肠坂，通河西上郡关《隋书》：炀帝登太行，问崔颐何处有羊肠坂。对曰：《汉书志》：在上党壶关县。帝曰：不是。又答曰：皇甫士安撰《地书》云：太原北九十里有羊肠坂。帝曰：是也。《通典》：阳曲县有乾烛谷，即羊肠坂。又交城县有羊肠山，宜芳县亦有羊肠坂宜芳，今岚县，盖羊肠坂萦回纡远，接阳曲、交城、宜芳三县之界也。

　　飞狐。

　　飞狐口，在大同府蔚州广昌县北二十里《水经注》：代郡南四十里有飞狐关。《舆地广记》：飞狐峪，飞狐关，在蔚州南四十里。其地两崖峭立，一线微通，迤逦蜿延，百有余里。《地道记》：自常山北行四百五十里，得常山反，号飞狐口，郦食其说汉高距飞狐之口。是也。《文帝纪》：匈奴入上郡、云中，以令免为车骑将军，屯飞狐。后汉建武十二年，卢芳与匈奴、乌桓连兵盗边，诏王霸与杜茂治飞狐道，堆布土石，筑起亭障，自代至平城三百余里《后汉书》：建武十五年，马武代杜茂缮治障塞，自西河至渭桥、河上，至安邑、太原，至井陉、中山，至邺，皆筑堡壁，起烽燧，十里一堠。晋建兴四年，并州陷于石勒，刘琨自代出飞狐奔蓟，归段匹。后魏太和六年，发州郡五万人治灵丘道，自代郡灵丘南越太行，至中山。灵丘道即飞狐道也。武泰初，葛荣据冀、定诸州，尔朱荣请发柔然兵东趣下口，以蹑其背，而相州重兵当其前。下口盖指飞狐口。唐武后圣历初，突厥默啜寇飞狐，陷定州。建中四年，朱Г据长安，李晟自易、定西还，出飞狐道，昼夜兼行，至代州即今代州，非故代郡也。光化五年，朱全忠使王处直以义武兵入自飞狐，败李克用于晋阳。朱梁乾化二年，晋王存勖使周德威伐燕，东出飞狐。后唐清泰末，契丹助石敬瑭围唐兵于晋安寨，唐主命幽州帅赵德钧自飞狐踵契丹后以救之，德钧固请由土门西入，许之。土门谓井陉也。宋雍熙三年，贺令图与契丹耶律斜轸战于定西见灵丘县，败绩南奔，斜轸追及于五台，又败。明日，蔚州陷，令图与潘美往救，大败于飞狐，于是浑、源、云、应、寰诸州，悉没于契丹。飞狐盖山北诸州之噤喉也，今其地东起宣府，西趋大同，商贾转输，毕集于此。紫荆、倒马两关，恃飞狐为外险，诚边陲重地矣。

　　【按】山西居京师上游，表里山河，称为完固。且北收代马之用，南资盐池之利，因势乘便，可以拊天下之背而扼其吭也。说者曰：大同于京师，尤为建瓴之势，朝发白登，暮叩紫荆，则国门以外，皆战场也。往者土木之变，敌虽深入郊圻，赖大同犄其后，故不能以得志。嗣是关门告警，未尝不以大同为锁钥之寄。且夫天下之形胜，莫若陕西，赵主父攘地至云中、九原，遂欲直南袭秦咸阳。秦始皇巡北边，从上郡入，既又使蒙恬除直道，自九原抵云阳。张仪之以秦胁燕也，曰：秦下甲云中、九原，驱赵而攻燕。唐范阳之乱，李泌议遣安西西域之众，并塞东北，自妫檀南取范阳，然则左顾范阳，右顾咸阳，燕、秦捷径，皆道出大同也。近时为门户计者，切切于议屯、议戍、议转输，而边事日棘。嘉靖中，督臣翁万达上边议，谓山西太原、大同，皆与京师相表里，防维最重。山西镇边起保德州黄河岸，迤逦而东，历偏关，抵老营堡，实二百五十四里。大同镇边起鸦角山在老营堡东北界，迤逦而北东，历中北二路，抵东路之镇口台在天成卫东北界，实六百四十七里。而宣府镇边起西路之西阳河在万全右卫西南界，迤逦而东北，历中北二路，抵东路之永宁四海治见直隶延庆州，实千二十三里。共一千九百余里，皆逼近寇境，险在外者也，所谓极边也。山西镇自老营堡转南而东，历宁武、雁门、北娄，至平刑关，约八百里。又转南而东，为保定之境，历龙泉、倒马、紫荆之黄土口在倒马关西北、插箭岭、浮图峪俱见广昌县，至沿河口在直隶涞水县东北，又东北即房山县境之高崖口，约千七百余里。又东北为顺天境，历高崖、白羊，至居庸关，约百八十余里。共二千六百余里，皆峻山层冈，险在内者也，所谓次边也。外边之地，有险夷迂直，总而较之，则大同最称难守。次宣府，次山西之偏、老。分而言之，则大同之最难守者北路，而宣府之最难守者，亦北路也。山西偏头关以西百五十里，恃河为险；偏头关以东百有四里，则与大同之西路略等。内边可通大举，惟紫荆、宁武、雁门、倒马、龙泉、平刑诸门隘。然寇山西，多从大同入；犯紫荆，必从宣府入。外边、内边，唇齿之势也。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷四十 

卷四十
　　◎山西二

　　◇太原府东至直隶赵州五百五十里，东南至辽州三百四十里，南至沁州三百十里，西南至汾州府二百里，西至陕西吴堡县界五百五十里，北至大同府朔州四百里。自府治至江南江宁府二千四百里，至京师一千二百里。

　　《禹贡》冀州地。春秋时为晋国。战国时属赵。秦置太原郡。两汉因之，兼置并州治焉。魏为太原国，并州仍旧。晋因之，后为刘渊所据，旋没于石勒，又为慕容燕所据，苻坚复取之。后魏仍为太原郡，兼置并州。北齐、后周皆因之。隋初，废郡置并州《隋志》：开皇二年，置河北道行台。九年，改为总管府，大业初府废。大业初，改曰太原郡。唐初，曰并州初置大总管府，又改大都督府，武后长寿元年，置北都，旋复曰并州。开元十一年，又置北都，改并州为太原府天宝元年，改北都为北京，又为河东节度使治所。《唐书》：至德初，命李光弼为北都留守。史盖因旧称书之，非是时又改京为都也。宝应初，始复曰北都。五代唐为西京，又改为北京。周时，为刘崇所据。宋太平兴国四年，改置并州，嘉中，复曰太原府亦曰太原郡河东军节度。金因之改军曰武勇，寻复曰河东。元曰太原路。大德九年，改冀宁路。明初为太原府，领州五、县二十。今仍曰太原府。

　　府控带山河，踞天下之肩背，为河东之根本，诚古今必争之地也。周封叔虞于此，其国日以盛强，狎主齐盟，藩屏周室者，几二百年。迨后赵有晋阳，犹足拒塞秦人，为七国雄。秦庄襄王二年，蒙骜击赵，定太原，此赵亡之始矣。汉高二年，韩信虏魏豹，定魏地，置河东、太原、上党郡，此所以下井陉而并赵代也。后置并州于此，以屏蔽三河，联络幽、冀。后汉末，曹操围袁尚于邺，牵招说高曰：并州左有恒山之险，右有大河之固，北有强胡，速迎尚以并力观变，犹可为也。及晋室颠覆，刘琨拮据于此，犹足以中梗胡、羯。及琨败，而大河以北，无复晋土矣。拓跋世衰，尔朱荣用并、肆之众，攘窃魏权，芟灭群盗，及高欢破尔朱兆，以晋阳四塞，建大丞相府而居之。胡氏曰：太原东阻太行、常山，西有蒙山，南有霍太山、高壁岭，北扼东陉、西陉关，是以谓之四塞也。及宇文侵齐，议者皆以晋阳为高欢创业之地，宜从河北直指太原，倾其巢穴，便可一举而定。周主用其策，而高齐果覆。隋仁寿末，汉王谅起兵晋阳，遣其党余公理出大谷、趣河阳见河南重险，綦良出滏口、见河南磁州，趣黎阳见直隶县，刘建出井陉见直隶重险、略燕赵，乔钟葵出雁门、略代北，又遣裴文安等入蒲津，径指长安，寻为杨素所破败。大业十三年，李渊以晋阳举义，兵遂下汾、晋，取关中。唐武德二年，刘武周自马邑南侵，其党范君璋曰：晋阳以南，道路险隘，悬军深入，无继于后，进战不利，何以自全？武周不听。时世民言于唐主曰：太原王业所基，国之根本，请往讨之。武周败却，其后建为京府，复置大镇，以犄角朔方，捍御北狄。李白云：太原襟四塞之要冲，控五原之都邑。是也。及安史之乱，匡济之功，多出河东，最后李克用有其地，与朱温为难。天复元年，朱全忠攻李克用于太原，遣其徒氐叔琮入自太行，张文恭以魏博兵入自磁州新口，葛从周以兖、郓、成、德兵入自土门即井陉也，张归厚以州兵入自马岭，王处直以义武兵入自飞狐，侯言以慈、隰、晋、绛兵入自阴地，并抵晋阳城下，而不能克也。迨释上党之围，奋夹河之战，梁遂亡于晋矣。石敬瑭留守晋阳，遂易唐祚，而使刘知远居守。开运初，郭威谓知远曰：河东山川险固，风俗尚武，土多战马，静则勤稼穑，动则习军旅，此霸王之资也。知远果以晋阳代有中原。刘崇以十州之众，保固一隅。周世宗、宋太祖之雄武，而不能克也。宋太平兴国四年，始削平之，亦建为军镇。刘安世曰：太祖、太宗，尝亲征而得太原，正以其控扼二虏谓辽人，夏人也，下瞰长安谓开封，才数百里，弃太原则长安京城不可都也。及靖康之祸，金人要割三镇地三镇，太原、河间、中山也，李纲等以河北河东为国之屏蔽。张所亦言：河东为国之根本，不可弃也。时张孝纯固守太原，女真攻之不能克。及太原陷，敌骑遂长驱而南矣。蒙古蹙金汴京，亦先取其河东州郡。明初攻扩廓于太原，别军出泽、潞，而徐达引大兵自平定径趋太原，战于城下。扩廓败走，于是太原以下州郡，次第悉平。夫太原为河东都会有事关河以北者，此其用武之资也。

　　阳曲县附郭。本秦太原郡狼孟县地。汉置阳曲县，属太原郡。魏、晋因之。后魏属来安郡。隋郡废，县属并州。开皇六年，改曰阳直。十六年，又改曰汾阳。大业末，仍曰阳直。唐武德三年，析置汾阳县。七年以阳直县并入，复改为阳曲县，仍属并州。宋太平兴国三年，改置并州于榆次，七年，复徙治阳曲县之唐明镇。金天会中，始移县置郭下。元、明因之。今编户八十三里。

　　○阳曲故城府西北五十里。魏晋时县治此。《志》云：汉置阳曲县，在今忻州定襄县境，西南去府城八十里。或曰非也，汉城盖今府西北百余里。应劭曰：河千里一曲，县当其阳，故曰阳曲。后汉末，移治太原县北四十五里，魏复徙于狼孟县南，即此城也。晋永嘉末，刘琨为并州刺史，刘聪遣兵袭破晋阳，琨请兵于拓跋猗卢，复收晋阳，琨因徙居阳曲。太元末，拓跋伐后燕，军至阳曲，乘西山，临晋阳。是也。其地有阳曲川，后魏长广王初，高欢与尔朱兆破河西贼帅纥豆陵步蕃于秀容。兆德欢，欢因诡兆得统六镇降众，欢恐兆悔之，遂宣言受委统州镇兵，可集汾东受号令，乃建牙阳曲川陈部分。《水经注》：汾水自汾阳县南流，经阳曲城西。阳曲在秀容南也。《五代史》：后魏移阳曲县复治故城，盖即太原县北故城。近《志》云：今府东四十五里有石城，亦曰石城都，后魏尝移县治此。误也。隋文帝开皇六年，以杨姓，恶阳曲之名，因改曰阳直。十六年又移于汾阳故城，改曰汾阳。大业末，复曰阳直，后治于木井城。旧《志》云：县东北七十里有阳曲川，其地有木井城。唐武德三年，于故汾阳城复置汾阳县，七年，省阳直入焉，仍改汾阳曰阳曲，入徙治于阳直故城。盖即木井城矣。大历十三年，回纥寇河东，镇兵逆战，大败于阳曲，即是城也。魏收《志》：县有阳曲泽，即阳曲川也，西南注于汾水。金人移县于今治，而谓木井为故县城。《城邑考》：今府城，宋太平兴国七年所筑，偏于西南。明洪武九年，展筑南北三面，以砖石，环以大濠。嘉靖十九年，复并南城而新之。万历二十五年以后屡经修葺。今城周二十五里。景泰初，又筑南关砖城，周五里，门五。嘉靖十九年、四十四年皆修治。又有北关。

　　狼孟城府北七十里。本赵邑。秦庄襄王二年，攻赵狼孟。又始皇十五年伐赵，军至太原，取狼孟。是也。寻置县，属太原郡。两汉因之。晋属太原国。后魏省。俗名黄头寨。《括地志》：狼孟城，在故阳曲城东北二十六里。○汾阳城，在府北九十里，汉县，属太原郡。后汉省。隋开皇十年，移阳直县于此。十六年，因改曰汾阳，寻复改废。唐初复置汾阳治此，后又并入阳曲。近《志》：汾阳城在今府西七十里。

　　大盂城府东北八十里。《春秋》昭二十八年，晋分祁氏之邑为七，盂其一也。胡氏曰：汉置盂县，盖本治此。后魏时谓之大祁城，其城左右夹涧幽深，南面大壑，亦曰狼马涧。隋开皇中，置盂县治此。大业初，并入汾阳县。○洛阴城，在府东北七十里，或曰隋置洛阴府，为屯戍之地。唐武德七年，置罗阴县于此。贞观初省。又燕然城，在府西北七十里。唐贞观六年，以苏农部落置燕然县，属顺州。八年，侨治阳曲，属并州。十七年，省入阳曲县。

　　三交城府北五十里。相传晋大夫窦鸣犊所筑城也。旧有三交驿，路通忻州。宋《长编》：河东有地名三交，契丹所保，多由此入寇。太平兴国中，诏潘美屯三交口，潜师拔之。美积粟屯兵，寇不敢犯。又雍熙三年，贺怀浦将兵屯三交，即此城也。《一统志》城在府北五里，误。又废白马府，在府西北五十里，隋置，屯兵之所也。

　　○罕山府东五十里。其山层峦起伏，异于他山，因名。山南接榆次县界。又方山，在府东六十里，山形如削，南面正方，其西接清源县界。○汉栅山，在府东北六十里，相传汉时尝置栅屯兵于此，因名。其北接盂县之鸦鸣谷。

　　系舟山府北九十里。俗传禹治水曾系舟于此，至今有石如环轴。《志》云：山北去忻州六十三里。又阪泉山，在府东北八十里。相传旧名汉山，晋文公卜伐楚，遇黄帝战于阪泉之北，因改今名。又亭子山，在府西北五十里，俗名北山头。

　　龙销谷府东南五十里。明初大兵下泽、潞，扩廓遣兵驻此，以为声援。又乾烛谷，在府西北，即天门关。《通典》：阳曲县有乾烛谷，即羊肠坂也。

　　○汾水府西二里。源自静乐县管涔山，流入境，又西南入太原县界。宋天中，陈尧佐知并州，因汾水屡涨，于东岸筑堤，周五里，引水注之，四旁植柳万株，今城西一里柳溪是也。又有汾河渡，在城西南十里，路通太原，夏秋置船，冬春为木桥以渡。余详大川汾水。

　　洛阴水府北三十里。源出忻州南界，南流经废洛阴城，有真谷水流合焉。又南会石桥河，注于汾水。《志》云：石桥河在城西南，自盂县流入界，合于洛阴河，上有石桥，因名。○扫谷水，在府西北三十里，出府西北百二十里之扫谷，南流出天门谷，入于汾水。《志》云：府西北百五十里静乐县界有龙泉，流至横渠，合扫谷水。宋天圣二年，夏水大涨，郡守陈尧佐筑新堤捍之，患始免。又府东北五十里有涧河水，亦西南流入于汾水。

　　○天门关府西北六十里，路通旧岚管州。其东北崖，隋炀帝为晋王时所开，名杨广道。宋靖康初，金人围太原，朔州守臣孙翊将兵赴援，由宁化、宪州，出天门关，败没。时府州帅折可求，亦统麟府之师三万涉大河，由岢岚、宪州赴援，将出天门，寇据关拒之，不能克。复越山取道松子岭，至交城，为寇所败。麟，今陕西神木县。府州，今陕西府谷县也。今有天门关巡司，余见下。

　　石岭关府东北百二十里，北去忻州四十里，甚险固。唐武德三年，突厥窥晋阳，自石岭以北，皆留兵戍之。八年，命姜行本断石岭道，以备突厥。既又命张瑾屯于此。长安二年，突厥破石岭，寇并州。宋开宝二年，车驾至太原，契丹来援，何继筠屯阳曲驿，契丹攻石岭关，继筠败却之。太平兴国二年，太宗围太原，命郭进为石岭关都部署，以断契丹之援。元至正二十年，命孛罗帖木儿守石岭关以北，察罕帖木儿守石岭关以南，时孛罗驻大同，欲争晋、冀也。二十三年，孛罗以察罕儿既卒，复争晋、冀，引兵至石岭关，扩廓帖木儿大破之，孛罗由是不振。杜佑曰，忻州定襄县有石岭关，甚险固。定襄，本阳曲地也。今有石岭关巡司。

　　百井镇府西北十里。唐大历十二年，回纥入寇，河东留后鲍防御之，大败于此。广明元年，河东将张彦球追沙陀于代北，至柏井，军变，还晋阳。即百井也。中和元年，李克用陷忻、代，河东帅郑从谠遣兵军百井以备之。五代唐清泰初，云州奏契丹入寇，河东帅石敬瑭请军于百井为之备。周显德六年，命李重进自土门击北汉，败北汉兵于百井。宋雍熙三年，契丹逼代州，潘美将兵自并州往救，至百井而还。即此。

　　虎北口在府西北。五代唐清泰三年，张敬达攻河东，遣兵戍虎北口，而围石敬瑭于晋阳。契丹来救，骑兵自扬武谷而南，至晋阳，陈于汾北之虎北口，唐兵陈于城西北山下，战于汾阳曲。唐兵大败，契丹寻还营虎北口，敬瑭出北门，见契丹主于此。○乌城驿，亦在府北，唐所置也，为晋阳、代州往来之道。《志》云：今府治南活牛市有临汾驿，南有临汾递运所。又城北七十里有城晋驿，西北八十里有陵井驿。皆马驿也。

　　太原县府西南四十五里，西至交城县七十里。周叔虞始封地，春秋、战国皆曰晋阳。秦置晋阳县，为太原郡治。汉、晋以后因之。隋改曰太原县。唐徙县治汾水东。宋初以县为平晋军，寻罢军为平晋县，后又徙治永利监，属太原府。金因之。元属太原路。明初复移县于汾水西，洪武八年，复为太原县。今城周七里，编户五十五里。

　　○太原故城在今县治东北。古唐国也，相传帝尧始都此。又夏禹之初，亦尝都焉。《左传》：帝迁高辛氏子实沈于大夏主参，金天氏之裔允格、台骀，以处太原，皆此地矣。周成王灭唐，而封其弟叔虞，虞子燮，以唐有晋水，改国曰晋，亦谓之太卤。《春秋》昭元年，荀吴败狄于太卤，即太原也。中国曰太原，北狄曰大卤，又谓之大夏，齐桓公曰：西伐大夏，涉流沙。亦谓之曰鄂。隐六年，晋人逆翼侯于随，纳诸鄂，谓之鄂侯。桓八年，王又命立哀侯弟缗于晋。杜氏曰：鄂即晋也。《索隐》：唐侯之后封夏墟，而都于鄂，亦谓之大夏。盖大夏、太原、大卤、夏墟、晋阳、鄂，凡六名，其实一也。《左传》：定十三年，赵鞅入于晋阳以叛，其后简子使尹铎为晋阳，及知伯攻赵，襄子走晋阳，知伯与韩、魏围而灌之，沉灶产蛙，民无叛意，卒灭知伯。秦昭襄王四十八年，司马耿北定太原。庄襄王二年，使蒙骜攻赵，定太原。三年，拔赵晋阳，置太原郡。又汉高十一年，封子恒为代王，都晋阳。《史记》云：都中都。如淳曰：文帝三年，幸太原，复晋阳中都二岁，似迁都中都也。《都邑记》：太原旧城，晋并州刺史刘琨筑，高四丈，周二十七里。城中又有三城，一曰大明城，古晋阳城也。左氏谓董安于所筑。城东有汾水，南流与城西之晋水汇，故《史记》曰：智伯引汾水以灌城。《春秋后语》谓决晋水也。高齐于此置大明宫，因名大明城，其城门曰五龙门。齐主纬以周师逼晋阳，夜斩五龙门而出，欲奔突厥，不果。唐姚最《述行记》：晋阳宫西南有小城，内有殿，号大明宫。又一城，南面因大明城，西面连仓城，北面因州城，东魏静帝武定三年，于此置晋阳宫，隋又更名新城。又一城，东面连新城，西北面因州城，隋开皇十六年筑，今名仓城，高四丈，周八里，唐义旗初建，高祖使子元吉居守，即斯地矣。《唐会要》：旧太原都城，左汾右晋，潜丘在中，长四千三百二十一步，广二千一百二十二步，周万五千一百五十三步，宫城在都城西北，即晋阳宫也。隋大业三年，北巡，还至太原，诏营晋阳宫。高祖起晋阳，故宫仍隋不废，其城周二千五百二十步。汾东曰东城。贞观十三年，长史李所筑，西城间曰中城，武后筑以合东城。《崔神庆传》：武后擢神庆为并州长史。初，州隔汾为东西二城，神庆跨水连堞，合而一之，省防御兵数千。所谓太原三城，谓东、西、中城耳。至德二年，史思明寇太原，诸将议修城以待之。李光弼曰：太原城周四十里，贼垂至而兴役，是未见敌，先自困也。乃率士卒及民于城外凿濠以自固。光弼所云四十里者，止言都城也。建中四年，马燧为河东节度，以晋阳王业所基，宜因险以示敌，乃引晋水架汾而属之城，潴为东堤，省守陴万人，又酾汾环城，植柳以固堤。《唐志》：宫城东有大明城，故宫城也。又有节义堂，有受瑞坛，元吉留守时获瑞石，因筑坛祠之。宋平刘继元，城邑宫阙尽皆毁废。及靖康初，金人围太原，久不下，于城下筑旧城居之，号元帅府，中外断绝，城中大困。

　　平晋城县东北二十里，城周四里。宋平河东，毁旧城，置新城于此，曰平晋军。又置永利监，雍熙二年，改为平晋县。熙宁三年，县废。政和五年，复置。金废永利监，元因之。明改建太原县于汾西，此城遂废。○龙山城，在县西北，北齐分晋阳县，置龙山县于此，因山为名。或曰：齐移晋阳县于汾水东，而于城中置龙山县也。隋开皇十年，改龙山曰晋阳，移入郭下，改旧晋阳县为太原县。唐并为州治，宋毁。《志》云：西南外有罗城，以御西山之水，俗呼为长龙城。今有罗城镇。

　　唐城在太原故城北一里。《都城记》：尧所筑，叔虞始封此，子燮父徙居于晋水旁，并理故唐城。是也。又晋阳旧有东城，高齐天保初，宇文泰来伐，军至建州，高洋自将出顿东城云。建州，今见绛县车箱城。○三角城，在县西北二十里。其城三面，一名徒人城，亦曰捍胡城，相传赵襄子所筑。又有王陵城，《志》云：在旧县东汾水侧，今讹为黄林村。

　　竹马废府在太原旧府城中。又太谷县有宁静府，榆次有洞涡、昌宁二府，盂县有信童府，凡为府十八，皆唐府兵所居也。又天兵军，亦在旧府城内。唐开元五年，突厥九姓内属者，皆散居太原，并州长史张嘉祯请宿重兵以镇之，于是置天兵军于并州，集兵八万，以嘉祯为天兵军大使。《会要》：天兵军，圣历二年置，大定元年废，长安元年又置，景云元年又废。开元五年，张嘉祯又置。十一年，改为太原已北诸军节度使。又有和戎军，亦在晋阳北。开元初，薛讷为并州长史，和戎、大武等军州节度使，或谓时改天兵为和戎也。大武，见代州。

　　○蒙山县西北五里。《隋志》：晋阳有蒙山，其山连亘深远，或以为西山，或以为北山。晋永嘉六年，刘聪使刘曜等乘虚寇晋阳，取之。并州刺史刘琨请救于猗卢，曜等战败，弃晋阳，逾蒙山而归。又后周保定二年，杨忠会突厥自北道伐燕，至恒州，三道俱入，从西山而下，去晋阳二里许，为齐将段韶所败。唐天复二年，河东将李嗣昭等取慈、隰二州，为汴军所败，汴军乘胜攻河东，嗣昭等依西山得还。又后唐清泰三年，张敬达等围石敬瑭于太原，契丹救太原，敬达等陈于城西北山下，战于汾曲，为契丹所败。皆蒙山也。胡氏曰：蒙山跨晋阳、石艾二县界，今平定州别有蒙山，非一山矣。

　　悬瓮山县西南十里。一名龙山。晋水所出，山腹有巨石如瓮，水出其中，亦曰汲瓮山，又为结绌山。《水经注》：悬瓮之山，晋水出焉，其上多玉，其下多铜。《通志》：县西八里为龙山，北齐因以名县。又西一里为悬瓮山，皆晋水所出也。又有风谷山，亦在县西十五里，道出交城、楼烦，唐时为驿道所经。又尖山，在县西南十五里，产矾炭。诸山盖皆蒙山之支陇矣。○婴山，在县西北三里，《隋图经》：婴山，并州主山也。又有驼山，在县东北三十五里，状若驼峰，一名黑驼山，亦产煤炭。

　　蓝谷在县西南。胡氏曰：蒙山西南有蓝谷。永嘉六年，刘曜自蒙山遁归，拓跋猗卢追之，战于蓝谷，曜兵大败。建兴初，刘琨复与猗卢谋讨刘聪，琨进据蓝谷。是也。《志》云：今县西十八里有黄芦谷，又县西北二十五里有井谷，西南二十五里有苇谷。又有槐子谷，在县西南十五里之石山。

　　○汾水在县城东。自阳曲县流入界，又南流，与城西之晋水会，西南入清源县界，或谓之南川，以流经太原之南也。晋永嘉六年，猗庐救刘琨，前锋败刘曜于汾东，曜扶创渡汾，入晋阳，大掠而还。唐武德五年，突厥寇并州，襄邑王神符破之于汾东。五代梁贞明二年，王檀将河中、同华诸道兵乘虚袭晋阳，昭义将石君立赴救，朝发上党，夕至晋阳，梁兵扼汾河桥以拒之，为君立所败。后唐清泰三年，张敬达攻石敬瑭于河东，契丹来救，败唐兵于汾曲。石晋开运三年，契丹入汴，分军自土门西入河东，军于南川，既而引还。宋开宝二年，亲征太原、壅汾、晋二水灌其城，北汉大恐，汾水寻陷其南城。太平兴国四年，伐太原，驻跸汾东。及城下，引汾河、晋祠水灌之，隳其故城。盖太原有事，汾河其必争之地也，今引为十一渠，分灌县境民田。

　　晋水在城西南。源出悬瓮山。《水经注》：昔知伯遏晋水以灌之晋阳，因分为二流，北渎即知氏故渠也。其渎乘高东北注入晋阳城，周围灌溉，东南出城，流注于汾。其南渎经城南，亦注于汾。后汉元初三年，修理太原旧沟渎，灌溉公私田，谓晋水也。唐贞观中，李为并州长史，以太原井水苦，不堪饮，乃架引晋水入东城，以甘民食，名曰晋渠，此即知氏渠也，俗谓之北派。其余复分二派，中派亦曰中河，又分流为陆堡河。南派亦曰南河，会流为清水河，以注于汾。今晋水入城之流已涸，余流分为南、北、中渠及陆堡渠，并溉民田。又沙河，亦在县西，源出风谷，经晋阳故城南隍中，东流入汾，雨潦则盈，旱则涸。○洞涡水，在县东南三十里，源出乐平县西褄泉岭，经平定州及寿阳、榆次诸县，下流经此入汾。今分为四渠，引流溉田。

　　台骀泽在县南十里，即晋泽也。旧为晋水汇流处，蒲鱼所钟。广二十里，今堙为民田。《水经注》：晋祠南有难老、善利二泉，大旱不涸，隆冬不冻，溉田百余顷。又有泉出祠下，曰滴沥泉，其泉导流为晋水，潴为晋泽，今泽已湮涸。

　　○晋安寨在故晋阳城南，亦曰晋安乡。薛居正曰：在晋祠南。唐清泰三年，石敬瑭以河东叛，诏张敬达讨之，营于晋安乡，寻进围太原，为契丹所败，退保晋安。契丹就围之，置营于晋安南，长百余里，厚五十里，以绝援兵之路，唐兵赴援者，皆屯团柏不敢进。唐主忧之，廷臣龙敏曰：今选精骑，自介休山路夜冒虏骑入晋安寨，使敬达知大军近在团柏，则事济矣。唐主不能用，晋安遂为契丹所陷。又阳兴寨，在县东南，或云：宋取太原时置。

　　铜壁戍在县西南汾水上。晋升平初，苻秦冀州刺史张平来降，引兵掠秦境，苻坚自将击之，前锋军于汾上，坚至铜壁，平败降。胡氏曰：河、汾间有铜川，其民遇乱，筑垒壁自守，因曰铜壁，时平据晋阳，铜壁盖近晋阳也。

　　柳林在县东南三十里。契丹围敬达于晋安寨，置营于晋安南，又移帐于柳林，游骑过石会关。既而筑坛于柳林，立敬瑭为天子处也。又甘草地，在县南，宋开宝二年，围太原，顿兵甘草地，会暑雨，军士多疾引还。

　　晋祠《志》云：在县西南十里悬瓮山南，祠叔虞也。高齐天保五年，尝改为大崇皇寺，寻复故。宇文周建德五年，围齐晋州，齐主高集兵晋祠，自晋阳趋救。又唐天复二年，汴将氏叔琮围晋阳，营于晋祠，攻其西门。宋熙宁八年，太原人史守一修晋祠水利，溉田六百余顷，盖晋水源其祠下云。○讲武台，《唐志》：在晋阳县北十五里，显庆五年筑。又县西南三十里有避暑宫，高欢避暑处。

　　榆次县府东南六十里。东北至寿阳县百二十里，南至太谷县七十里。春秋时，晋之涂水邑。涂，音涂。汉置榆次县，属太原郡。后汉及晋因之。北魏太平真君中，并入晋阳县。景明中复置。北齐省入中都县。隋改中都曰榆次，寻复移治故城，属并州。唐因之。宋太平兴国中，尝为并州治，后仍属并州。今编户七十里。

　　○榆次故城在今县治西北。杜佑曰：晋、魏榆地也。《左传》：昭八年，石言于晋魏、榆。服虔曰：魏，晋地；榆，州里名。后谓之榆次。《史记》：秦庄襄二年，使蒙骜攻赵，拔榆次，取三十七城，还定太原。是也。汉置县于此，今故址犹存。

　　中都城县东十五里，汉置县，属太原郡。文帝为代王，都中都，即此城也。后汉亦曰中都县。晋属太原国。永兴初，刘渊遣别将寇太原，取中都。即此。后魏仍属太原郡。隋并入榆次。○武观城，在县西南二十里陈侃村，一名武馆城。晋人谓之故郛城。卢谌《征艰赋》所云经武馆之故郛，即此也。又信都城，在县东十八里，盖南北朝时所侨置。

　　○麓台山县东南三十里。又东南五十里有鹰山。○黄蛇岭，在县北。唐武德二年，刘武周引突厥入寇，军于黄蛇岭，袭陷榆次，即此也。又盘肠岭，在县东南五十里，危峻多产巨木，盘曲如肠。

　　○涂水有二：一曰大涂水，发源县东南百二十里八缚岭下，西北流，至县东十五里合流村入洞涡水。一曰小涂水，源出鹰山，西流入大涂水。《水经注》：涂水出阳邑东北大兼山涂谷，西南与蒋谷水合，而入榆次县界。或曰：大兼山，今在县东南境，一作大廉山。

　　洞涡水在县东十五里。自寿阳县西南流，经此合涂水。又西五里，合源涡水。又西经徐沟、清源、太原县界，而注于汾水。唐光化二年，汴将氏叔琮侵晋阳，周德威拒之于榆次，战于洞涡河，擒其骁将陈章。五年，氏叔琮等分道侵河东，出石会关，营于洞涡驿，进抵晋阳，不能克。既而河东将李存审败汴军于洞涡，汴军引退。宋开宝初，李继勋等侵太原，与北汉战于洞涡河，大破之，进薄太原。魏收《志》：洞涡水一出木瓜岭，一出沾岭，一出大廉山，一出县东九里原，过祠下，四水合流故曰同过，后讹为洞涡云。

　　木瓜水源出县东南六十里木瓜岭下，西流二十里，经八缚岭，一名八缚水，西流合洞涡水。又源涡水，在县东八里，其泉自平地涌出，南流会洞涡水。唐贞观中，县令孙湛尝令民引渠以溉田。○涧河，在县西，一名赤坑水，源出县东北三十里之罕山，其地名赤坑村也，西南流，为二渠以溉田。又县东北五十里有芹谷水，西流合涧河，注于洞涡水。又牛坑水，出县东南三十里悬泉谷，亦西流入洞涡，居民引渠以溉田。
  </div>
  <div class="pagination">
   <a href="读史方舆纪要_page157.html">
    上一页
   </a>
   <span>
    ...
   </span>
   <a href="读史方舆纪要_page153.html">
    153
   </a>
   <a href="读史方舆纪要_page154.html">
    154
   </a>
   <a href="读史方舆纪要_page155.html">
    155
   </a>
   <a href="读史方舆纪要_page156.html">
    156
   </a>
   <a href="读史方舆纪要_page157.html">
    157
   </a>
   <span class="current-page">
    158
   </span>
   <a href="读史方舆纪要_page159.html">
    159
   </a>
   <a href="读史方舆纪要_page160.html">
    160
   </a>
   <a href="读史方舆纪要_page161.html">
    161
   </a>
   <a href="读史方舆纪要_page162.html">
    162
   </a>
   <a href="读史方舆纪要_page163.html">
    163
   </a>
   <span>
    ...
   </span>
   <a href="读史方舆纪要_page159.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
