<!DOCTYPE html>
<html>
 <head>
  <meta charset="utf-8"/>
  <title>
   宛署杂记 - 第 11 页/共 25 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   宛署杂记 - 第 11 页/共 25 页
  </h1>
  <div class="content">
   【唐】

　　昙无竭，姓李氏，幽州人。幼为沙弥，修苦行。尝闻法显等躬践佛国，慨然有志，乃入流沙，经龟兹、沙勒诸国，进至罽宾国，礼拜佛钵，学焚书、梵语，求得观世音受记经梵文一部。又西入月氏国、天竺界，惟赍石蜜为粮，后随舶泛海，达广州而归。往来宛平西山诸寺，不知所终。

　　【金】

　　丘处机，九岁时从重阳祖师游。金世宗召问，以持盈守成之难为对。居万宁宫，后迁终南。元太祖请至，作醮焚简飞空，五鹤翔舞，每有咨访，以清净慈孝为对。请住太极宫，赐以虎符，凡道家事一委处置。卒年八十余，封长春演道教主真人。丘以正月十九日，在于宛平西四里白云观飞升。都人士倾城往观，相传遂以是日为燕九节，男女相率出游，礼拜其像，至今愈盛。

　　【本朝】

　　吕氏，陕西人。少为尼，游京师。正统间，驾幸边，出师之日，吕氏立劝止不听。驾留虏庭，默祈觉有异。复辟封为御妹皇姑，赐宛平西黄村为保明寺，俗因名皇姑寺。有敕（见王言下）有免地（见庄第下）。

　　按古称燕赵多慷慨士，不曰荆、聂、田、樊，动能于笑谈中报人死耶？然黄金台实在今都城之东，其当时所得士。树立功业，率自沉毅致之，至侍中则又以博雅殊绝百代，今故宅在宛，尚可寻也。其他显晦不同，各以其所长，独步一时，允文允武，随施辄效，即妇人女子与游方之外者，且蒸蒸焉，独慷慨乎哉！我朝自定鼎后，万国朝宗，业已二百余年。亡论卜筑屠保之夫，隐麟藏器不可缕数，即流而寓者，且寄为庄，师师济济，比屋可封矣。唯是月旦雌黄，非身后靡定，而宛故无志，嘉隆前又漫无可考者，用是记载寥寥。是则宛之不足者，非献也，文也。不然，试观国都皇城，势偏重于西，诸公卿僦居亦无不西者，城以外若陵寝、宫观、山水之盛，准则相之，悉萃于宛。地灵人杰，振古如是，讵可令慷慨士独擅千古耶！

○民风一（土俗）

 　　【隋】

　　自古言勇敢者，皆出幽并。然涿郡自前代以来，多文雅之士（隋志）。水甘土厚，人多技艺（地志）。

　　【唐】

　　燕赵多慷慨悲歌之士（韩愈）。幽并之地，其人沉鸷，多材力，重许可（杜牧）。

　　【宋】

　　幽燕之地，自古号多豪杰，名于图史者往往而是（苏轼）。劲勇而沉静（燕论）。人性宽舒（《舆地记》）。风俗朴茂，蹈礼义而服声名（范镇）。

　　【元】

　　家无虚丁，巷无浪辈。黄仲文大都赋，略云：论其市廛，则通衢交错，列巷纷纭。大可以容百蹄，小可以方百轮。街东之望街西，髣而见，髴而闻；城南之走城北，去而晨，归而昏。华区锦市，聚万国之珍异；歌棚舞榭，选九州之秾芬。招提拟乎宸居，廛肆主于宦门。酤户何泰哉，扁斗大之金字；富民何奢哉，服龙盘之绣纹，奴隶杂处而无辨，王侯并驱而不分。庖千首以终朝，酿万石而一旬。复有降蛇搏虎之技，扰象藏马之戏，驱鬼役神之术，谈天论地之艺，皆能以蛊人之心而荡人之魂。是故猛虎烈山车之轰也，怒风搏潮市之声也，长云偃道马之尘也，殷雷动地鼓之鸣也，繁庶之极，莫得而名也。若乃城繙之外，则文明为舳舻之津，丽正为衣冠之海，顺则为南商之薮，平则为西贾之派，天生地产，鬼宝神爱，人造物化，山奇海怪，不求而自至，不集而自萃。是以吾都之人，家无虚丁，巷无浪辈。计赢于毫毛，运意于蓰倍，一日之间，一哄之内，重毂数百，交凑阛阓，初不计乎人之肩与驴之背。虽川流云合，无■〈革击〉而来，随销随散，杳不知其何在。至有货殖之家，如王如孔，张筵设宴，招亲会朋，夸耀都人，而费几千万贯，其视钟鼎，岂不若土芥也哉。若夫歌馆吹台，侯园相苑，长袖轻裙，危弦急管，结春柳以牵愁，凝秋月而流盼，临翠池而暑清，褰绣幌而雪暖，一笑金千，一食钱万，此诚他方巨贾，远土浊宦，乐以销忧，流而忘返，吾都人往往面谀而背讪之也。论其郊原，则春晚冰融，雨济土沃，平平绵绵，天接四野。万犁散漫兮鸦点点，千村错落兮蜂簇簇。龙见而冻根载苗，火中而早渐熟。柳暗而始莳瓜，藻花而旋布谷。种草数亩，可易一夫之粟；治蔬千畦，可当万户之禄。寒露既降，雄风亦高，促妇子以刈铚，忧气候之蹉跎。来辀去毂，如乱蚁之救溃垤；千囷万庚，若急雨之沤长河。爰涤我场，其荣孔多。有方外之黄鸡、玄彘，与沙际之绿凫、白鹅。收霜菜而为菹，酿雪米而为醪。社长不见呼，县官不见科，喜丰年之无价，感圣化而讴歌。

　　【本朝】

　　燕地多产名贤，德业勋猷，可师可范（祠祝）。

　　岁时元旦拜年：晨起当家者，率妻孥，罗拜天地，拜祖祢，作匾食，奉长上为寿。烧阡张：各家祖先，俱用三牲熟食，货草纸细剪者为阡张，供其前。俟三日后焚而彻之。惟佛前则供用果面，阡张至元宵罢，乃焚。道上叩头：元旦出游，道逢亲友，即于街上叩头。戴闹嚷嚷：以乌金纸为飞鹅、蝴蝶、蚂蚱之形，大如掌，小如钱，呼曰：闹嚷嚷。大小男女，各戴一枝于首中，贵人有插满头者。《荆楚岁时记》云：人日镂金箔为人，以贴屏风，亦以戴之头鬓，即此意也。元宵游灯市：每年正月初十日起至十六日止，结灯者，各持所有，货于东安门外迤北大街，名曰灯市。灯之名不一，价有至千金者，是时四方商贾辐辏，技艺毕陈，珠石奇巧，罗绮毕具，一切夷夏古今异物毕至。观者冠盖相属，男妇交错。近市楼屋赁价一时胜踊，非有力者率不可得。十四日曰试灯，十五曰正灯，十六曰罢灯。走桥摸钉，祛百病：正月十六夜，妇女群游祈免灾咎，前令人持一香辟人，名曰走百病。凡有桥之所，三五相率一过，取度厄之意。或云终岁今无百病，暗中举手摸城门钉一，摸中者，以为吉兆。是夜弛禁夜，正阳门、崇文门、宣武门俱不闭，任民往来。厂卫校尉巡守达旦。放烟火：用生铁粉杂硝、磺、灰等为玩具，其名不一，有声者，曰响炮，高起者，曰起火。起火中带炮连声者，曰三级浪。不响不起，旋绕地上者，曰地老鼠。筑打有虚实，分两有多寡，因而有花草人物等形者，曰花儿。名几百种，其别以泥函者，曰砂锅儿。以纸函者，曰花筒。以筐函者，曰花盆。总之曰烟火云。勋戚家有集百巧为一架，分四门次第传爇，通宵不尽，一赏而数百金者。打鬼：正月十六日，小儿多群集市中为戏。首以一人为鬼，系绳其腰，群儿共牵之，相去丈余，轮次跃而前，急击一拳以去，名曰打鬼。期出不意，不得为系者所执，一或执之，即谓为被鬼所执，哄然共笑。捉代系者，名曰替鬼。更系更击，更执更代，有久系而不得代者，有得代而又系者，有终日击人而不为所执者，以此占儿轻佻，盖习武之意。跳百索：十六日，儿以一绳长丈许，两儿对牵，飞摆不定，令难凝视，似乎百索，其实一也。群儿乘其动时，轮跳其上，以能过者为胜，否则为索所绊，听掌绳者绳击为罚。摸瞎鱼：群儿牵绳为圆城，空其中方丈。城中轮着二儿，各用帕，厚蒙其目，如瞎状。一儿手执木鱼，时敲一声，而旋易其地以误之。一儿候声往摸，以巧遇夺鱼为胜。则拳击执鱼儿，出之城外，而代之执鱼轮入，一儿摸之。耍燕丘：阜城门外有白云观，相传金道人丘长春修炼之所，正月十九，飞升。士女往观，许人物下。自是岁以为常，是日天下伎巧毕集，走马射箭，观者应给不暇。

　　二月引龙，熏百虫：宛人呼二月二日为龙抬头。乡民用灰白门外委蜿布入宅厨，旋绕水缸，呼为引龙回。用面摊煎饼。熏床炕令百虫不生。

　　三月祭墓：清明日，小民男妇盛服携盒酒祭其先墓，祭毕野坐，醉饱而归。每年是日，各门男女拥集，车马喧阗。朝东岳：城西有古庙，祀东岳神。规制宏广，神象华丽。国朝岁时敕修，编有庙户守之。三月二十八日，俗呼为降生之辰，设有国醮，费几百金。民间每年各随其地预集近邻为香会，月敛钱若干，掌之会头至。是盛设，鼓乐幡幢，头戴方寸纸，名甲马，群迎以往，妇人会亦如之。是日行者塞路，呼佛声振地，甚有步一拜者，曰拜香庙。有神浴盆二，约可容水数百石，月一易之，病目人虔卜得许，一洗多愈。

　　四月赏西湖景，登玉泉山游寺，耍戒坛秋坡。西湖在县西三十里，玉泉山在西湖旁，山水佳丽。碧云、香山二寺，都下称福地。俱详别卷。戒坛在县南七十里，先年僧人□□奏建说法之所，自四月初八说法起，至十五日止。天下游僧毕会，商贾辐辏，其旁有地名秋坡，倾国妓女竞往逐焉，俗云赶秋坡。宛俗是月初八日，耍西湖景、玉泉山，游碧云、香山。十二日耍戒坛，冠盖相望，绮丽夺目，以故经行之处，一遇山坳水曲，必有茶篷酒肆，杂以妓乐，绿树红裙，人声笙歌，如装如应，从远望之，盖宛然图画云。观佛蛇：县西潭柘寺有二青蛇，与人相习，每年以四月八日来见，寺中僧人函盛事之。事传都下，以为神蛇，游人竞往施钱，手摩之，以祈免阨。僧人因而致巨富云。游高梁桥：高梁桥在县西五里，有娘娘庙。塑像如妇人育婴之状，备极诸态，桥适当前，即西湖水流入禁城口也。俗传四月八日，娘娘神降生，妇人难子者宜以是日乞灵，滥觞遂至倾城妇女，无长少竞往游之。各携酒果音乐，杂坐河之两岸，或解裙系柳为围，妆点红绿，千态万状，至暮乃罢。

　　五月女儿节，系端午索，戴艾叶、五毒灵符：宛俗自五月初一至初五日，饰小闺女，尽态极妍。出嫁女亦各归宁，因呼为女儿节。端午日，集五色线为索，系小儿胫。男子戴艾叶，妇女画蜈蚣、蛇、蝎虎、蟾，为五毒符，插钗头。踏青：端午日，士人相约携酒果游赏天坛松林、高梁桥柳林、德胜门内水关、安定门外满井，名踏青。妇女如之，比之南京雨花台更盛。

　　六月藏水曝衣：六月六日，各家取井水收藏，以造酱醋，浸瓜茄。水取五更初汲者，即久收不坏。曝所有衣服。是日朝内亦晒銮驾。观洗象：每年初伏起，锦衣卫官校，日用旗鼓迎象出宣武门外濠内洗濯，至三伏而止，观者如堵。

　　七月浮巧针：七月七日，民间有女家各以碗水暴日下，令女自投小针泛之水面，徐视水底，日影或散如花，动如云，细如线，粗如槌，因以卜女之巧。挂地头：宛农家岁以是月祈祷年丰，各用面果送纸钱，挂田禾之上，号曰挂地头。祭麻谷：宛平西山一带，乡民以十五日取葛黍苗、麻苗、粟苗，连根带土，缚竖门之左右，别束三丛，立之门外，供以面果，呼为祭麻谷。

　　八月馈月饼：士庶家俱以是月造面饼相遗，大小不等，呼为月饼。市肆至以果为馅，巧名异状，有一饼值数百钱者。

　　九月蒸花糕：用面为糕，大如盆，铺枣二三层，有女者迎归，共食之。

　　十月送寒衣：坊民刻板为男女衣状，饰文五色，印以出售，农民竞以是月初一日，鬻去，焚之祖考，名曰送寒衣。祀靴，卖靴人以是日为靴生日，预集钱供具，祭之，以其阴晴卜一冬寒暖，多验者。辞年作：宛人呼雇工人为年作，至十月初一日。则各辞去。谚云：十月一，家家去了年作的，关了门儿自家吃。

　　十二月造腊八粥：宛俗以十二月初八为腊八，杂五谷米并诸果，煮为粥，相馈遗。祀灶：坊民刻马形印之为灶马，每年十二月二十四日，农民鬻以焚之灶前，谓为送灶君上天。别具小糖饼，奉灶君。具黑豆寸草宛许为养马具，群一家少长罗拜，即嘱之曰：辛甘臭辣，灶君莫言。至次年初一日，则又具如前，谓为迎新灶。守岁：宛俗除夕，聚坐达旦，有古惜阴之意。念夜佛：民间男一有疾病，则许念佛。自腊月初一日起，每夜人定时，手执一香，沿街念佛，尽香而归，至除夕乃罢。

　　冠礼。自士大夫家之外，多不特举。惟于嫁娶之时，男家遣人为新妇上髻，女家遣人为新婿冠巾。先期各随所有备服饰，以一人礼送其家，犹有古意。

　　婚礼：庶民家男女年命合婚，得吉即往相视，留一物示意，簪花、戒指、巾帕之类。次行小茶礼，物止羹果，数用四或六，甚至十六，数随家丰俭。大茶，别加衣服，勋戚富贵家金珠、玉石，有费百千者。娶前一日，婿家以席一雄鸡二，并杂物往女家，号曰催妆。新妇及门，初出舆时，婿以马鞍置地，令妇跨过其上，号曰平安。妇进房令阴阳家一人，高唱催妆诗，以五谷及诸果遍撒，号曰撒帐。妇家以饮食供送其女，或加服饰、酒礼，遍拜婿之诸亲，随时举会，号曰做三朝；曰做单九；曰做双九。逾月更迎婿，偕女留连，月余乃罢。

　　丧礼：敛称家有无，殡不逾时，哭哀而不文，皆有古意。间有富贵家，饭僧焚修，费动百千，冥器、幡幢，照耀数里，随椁阝封树，比之陵寝。护坟田宅，崇之敕命。然惟有力者为之，他不然也。初丧三日，出丧牌挂钱门外，计死者之寿，岁一张，曰挑钱。灵前供饭一盂，集秫秸七枝，面裹其头，插盂上，曰打狗棒。阴阳家以死者年月，推煞神所在之日，则举家避之他所，曰躲煞。送葬归，以盂盛水，置刀其旁，积薪燃火于宅门之外，丧主执刀砺盂者三，即跃火而入，余从者如之。不知何义。三日后，具祭墓所曰暖墓。此即礼虞祭意。

　　祭礼：富贵家庙祠如仪。民间多朴野，不知节文，惟遇时节，则市买阡张、纸马焚之而已。岁清明，无贵贱，率持酒肴上坟，男女盛服以往，即古墓祭意。

　　产子：时临蓐，妇家先期以果羹馈其女，曰催生。生三日后，曰洗三。十二日，曰小满月。一百日，曰婴儿百岁。一岁，曰挝周。妇家各有赠遗，甚有用金银绮縠珠玉者。

　　乐施：民俗崇佛信巫，每晨起，炊饭一盂，供佛前，僧至则施之。无赖持神像，悬人家门上，鸣鼓唱歌，蹈舞如神状，得施钱米，辄之他所，复如之，终日不厌。所居村民随多寡立会，岁敛钱供其近村寺，村道上乞儿呼号，过者竞投之钱，甚有解衣衣之者。其他长厚类此。

○民风二（方言）

 　　辇毂上民声音可入律吕，第民杂五方，里巷中言语亦有不可晓者。姑记其略。

　　祖曰爷。祖母曰奶奶。父曰爹，又曰别，平声。又曰大。母曰妈。父母呼子曰哥哥，呼女曰姐姐。公姑呼儿媳曰大嫂、二嫂。儿妇称翁曰爹，姑曰妈。女婿称妻父曰爹，妻母曰妈。外甥称母之父曰老爷，母之母曰姥姥，呼舅母曰妗子。主人呼雇工曰汉每。雇工称主曰当家的。内官家人曰猫食。弹唱人曰倒■〈亻鼠〉匠。代替人曰挂搭僧。痴人曰傻子。总角曰拐子头。

　　不明白曰乌卢班。不明亮曰黑古董。语不佳日胡啗。话不诚曰溜答。语进出曰二乎诚。语琐碎曰饶道。话多曰急哩咶古。语不投曰劳叨。语无稽曰白眉赤眼。不理曰骚不答的。不上紧曰疲不痴。扰害曰鬼浑，又曰鬼打钹。无干曰平不，平声。答不结绝曰鹘鶟唆唆。无归着曰没脚海。物不真曰疲混。提曰滴溜着。扶曰搊。扯曰拉。弃去曰丢。寻取曰找。放开曰撒。错乱曰扑刺。处置曰活变，又曰腾那。物之垂下曰邋喇。事之依违曰鹘鶟。修边幅曰张志，又曰挐堂。人不修洁曰邋遢。事物不洁曰赃。物不新曰曹。延迟曰委故。贫曰醮。富曰肥。着忙曰张罗。担当曰硬浪。满曰流沿儿。仓卒曰忽喇叭。有头无尾曰齐骨都。不齐整曰零三八五。不相投曰对不着。慌张曰冒冒失失。倩人干事曰累及。事不谐曰不合节。单行曰溜着走。追随曰钉着他。

　　耕曰耩。撅曰刨。上市曰赴集。浸曰泡。砌曰垒。水斗曰梭子。水桶曰稍。树节曰扢搭。面饼曰馍馍。烧酒曰烧刀。驴骡曰头口。鼠日夜磨子。狐曰毛大户。头曰脑袋。背曰脊梁。脚曰蹻。项颈曰脖子。喉咙曰嗓子。不梳头曰挠头。

△御制

 　　（宛平各士夫家所藏券制诰敕及历代所赐中贵护敕，仁恩浩荡，不可胜纪。姑记御制碑文，及特为敕者，余见别抄）

　　御制朝天宫新建碑：国家自祖宗受天命，抚有万方，弘施仁义，道德之泽，以生育训治其人。而海内、海外，凡日月所照临之处，皆忻忻焉，响风慕义，奉琛献贽而来朝者，不远数十万里，道路相属，如归慈父。固本于祖宗功德之盛，亦必本于上天照鉴而阴骘之也。是以三圣在□，昭事之诚寅恭夙夜。暨朕嗣统，惟天惟祖宗是钦是法，弗懈益严，皆重所本也。南京洪武初建朝天宫于皇城之西，以奉上帝，以展祈报。北京肇创之初，盖制未备，比命有司，祗循令典，得吉卜于都城之内西北隅，遂仿南京之规，创建宫宇，靓深亢爽，百物咸具，既竣事，乃闰八月戊午之夕，景星见西北隅，阴阳家言：西北天门之位，此上天垂佑之祥也。朕闻之，《经》曰：天地大德曰生。曰：佑下民，作之君师。盖天以生生为心，而必立之君者，任之辅相裁成之事，使助其不及。为君而能心天之心，用天之道，使天下之人，咸遂其生而不失其性，天必鉴之，祐之，而示之祥焉，此必然之理也。顾朕菲德，而在大位，海宇生民咸所属望，恒夙夜弗任之是惕，矧敢有望于迓祥者哉！然则景星之瑞，其上天之佑，祖宗之庆乎！故因纪成绩，爰及嘉应，而系之诗云：巍巍太极至道宗，元始一气开鸿濛。上玄清都天九重，句陈环卫紫微宫。帝居玉清天之中，主宰气机权化工。妙运阖辟无终穷，仁存发育万汇同。居高视听明且聪。頫矜下土氓蚩蚩。简命有德兼君师，有克敷仁训以治。惠溥中夏暨四夷，恒申锡之祥与祺。国家受命式九围，三圣昭事肃以祗。薄海内外跻雍熙，骈见叠出承蕃釐。予嗣大宝御兆民，好生惓惓体帝仁。靡间遐迩视惟均，秉恪夙夜坚忱恂。一心绥怀副高旻，都城乾位宫宇新。精洁祀事居明神，既落厥夕瑞应臻。景星煌煌烛天门，惟天至仁锡嘉祥。予谅菲薄曷克当，所笃虔志祈穷苍。七庙在天妥明灵，圣母万寿长乐康。巩固社稷宁家邦，时和岁稔民物亨。二仪奠位七政明，一统八表皆升平。宣德八年九月十五日。

　　御制重修朝天宫碑：惟皇上帝，监观万方，俾我太祖高皇帝作神民主。惟圣德动天，用集大命，奄有四海，定鼎于金陵。乃洪武甲子，即皇城西北建朝天宫，规模宏敞，视他观宇特异，凡遇朝廷三大节令，百官预习礼于此。我太宗文皇帝肇建北京，制度未备，暨宣宗章皇帝践祚之八年，因仿南京之规，亦于皇城西北建朝天宫。事竣，景星见天之西北。西北天门也，而嘉瑞见，上天孚佑国家之盛□知。嗣是以至于今日，又五十载矣，殿宇画像，不能不敝者，朕仰思先烈，敢不是葺。遂命官一一新之，以成化庚子二月为始，至辛丑六月讫工。首三清殿以奉天尊，通明殿以奉上帝，次普济、景德、总制、宝藏、佑圣、靖应、崇真、文昌、玄应九殿，以奉诸神。又万岁、东西具服殿以伺驾幸之所。祠堂各二，钟楼鼓楼二，碑井亭五，紫虚、朝天、玄都门二，并蓬莱真境牌楼，他若道录司、斋堂、方丈、诸羽流栖息，厨浴、仓库、厢房，通数千间。神座阶道以石，周围垣墙以土。崇深广大之观，金碧辉华之饰，既坚既美，实完实足，较之前有加矣。宫宇载新，神人胥悦，宜有言于石，以示方来。惟朕承祖宗列圣之后，为天地百神之主，而天又统率百神者，我太祖既建宫，锡以朝天之号矣。朕任继述之责，讵可弗上本所自邪。昔唐尧钦若昊天，虞舜肆类上帝，夏禹吁俊尊帝，殷汤克孚天心，文王昭事上帝，武王恭天承命，即我太祖朝天之心也。我太祖朝天之心，即二帝三王敬天之心也。传曰：先圣后圣，其揆一也。顾不信欤！然虽时有古今，而殿宇祠堂之建，尊君师祖之号不一，无非为祈报神祗，福庇家国，溥济黔黎计也。矧今羽士祝釐于兹，百官肄礼于兹，又大政所系，是岂徒然为哉。庸系以诗曰：元气鸿濛帝所居，三清景界神所都。星辰环拱天之枢，风雷鼓荡天之隅。龟蛇蟠结昭灵符，文昌道化弥玄虚。诸祖通明如可呼，诸真妙应无时无。矜怜万姓本来愚，长养万物同洪炉。惓兹玄教匪妄传，古今崇事殊精虔。琳宫玉宇在在然，金身实像霞光连。麒麟不断焚龙涎，瞻瓶高插琼葩鲜。春祈秋报清灯前，朝瞻夕礼幡幢边。禁城西北名朝天，重檐巨栋三千间。创自我祖宣皇时，朕今承继载新之。辉煌不减先成规，神祗上下鸾凤随。百官预于兹肄仪，羽士日于兹祝绥。祝我祖庙明灵绥，祝我慈闱乐耆颐。祝我皇图民物熙，千秋万载无穷期。成化十七年六月十一日。

　　御制大德观碑：昔我皇祖太宗文皇帝，膺天明命，统御万方，至圣之德，与天为一。其精诚之所及，志意之所孚，感则必通，捷于影响。故天地昭贶，鬼神效灵，赫赫乎，洋洋乎，不可尚已。《易》所谓，大人与天地合德，天且弗违，况于鬼神。其此之谓欤！时高士周思得，以赤心忠良王元帅之法，显于京师。元帅世称灵官，天之贵将也。其神最灵，无远近幽深，遂知来物，祷祈之至，凭人以告。明所几微，审于祸福，决于未然之先，验诸既然之后。我皇祖太宗文皇帝，数遣人试之，靡爽毫发，至于祛邪孽，除灾疠，随祷皆应，乃命祀神于宫城之西，荐祭之仪，著有彝典。我皇考仁宗昭皇帝临御，祀礼加虔，神化尤著。暨朕嗣位，灵应愈彰，京师地大人众，归诚拜贶，且暮云集，顾祠宇弗称，爰敕所司，新而大之。殿堂辉焕，像位崇严，上建玉皇阁，尊道之本也。左为祖师堂，明法所自也。东西有楼，以庋钟鼓，前作重门，以远喧杂。回廊複宇，闿爽■〈氵靓〉深，神明之居，巍焉奂焉。署榜曰大德观。爰度道流，职奉香火。朕惟道家以黄老为宗，清静为本，至于阐灵彰化，其用之妙，惟我祖考圣圣相承，皆以至仁，格天保民，天顺民和，而措意神事，盖变通宜民之道。《礼》曰：有其举之莫敢废也。肆朕钦承先志，弗之敢怠，工既毕功，乃书其事于石。而系以《诗》曰：于惟太极大道宗，元始三境超鸿濛。天真丈人纷景从，灵官赫赫威力雄。阖辟阴阳斡化工，奔走列缺驱丰隆。火车轧轧势烘彤，变化吸欻妙无踪。至诚感之靡不通，有问响答如发矇。消禳毒厉灭螟螽，御灾捍患弭瘝痌。都城祠祀久愈隆，琼宫宝阁凌青空。矞云三彩玉两虹，天帝下临御赤龙，八鸾五凤鸣■〈口邕〉■〈口邕〉。灵官尊迎俨有容，弥罗梵气交郁葱。疏为甘雨流祥风，民安物阜年岁丰。赞和万邦叙九功，惟神明惠无终穷。宣德五年五月十五日。

　　御制大德显灵宫碑：朕惟玄元之教，本诸体曰道，发乎用曰神，然其所以然之妙曰帝焉。推而上之又有所出之妙者欤！我皇祖太宗文皇帝，其圣德神功，建诸天地而不悖，质诸鬼神而无疑，首敕礼部，即城之西，辟祠以祀赤心忠良王元帅者，载诸国典，以示不朽。命高土周思得，偕其徒周道宁以主之。丕历列庙，圣圣相承，靡不增修叠创，光烛层霄。迨我宪宗纯皇帝，以神道设教，知体即道而用即神者，万天之上，其惟王皇上帝乎。乃命有司，大建弥罗阁，以尊礼之。肆惟朕自藩邸入嗣大统，殷荐于天地宗庙，望秩于方镇川岳，维时太和保合，祥应叠荐，思以继重道礼神之意。粤若稽古曰净德王与宝月光皇后实维弥罗所出之始相者欤。乃命内官监太监崔文相弥罗閤之后左诹日饬并督工营殿，间以五计，匾曰昊极尊明。殿东辅萨君殿曰昭德；西弼王帅殿曰保真；南创龙虎殿曰统元圣境；前辟重门曰嘉庆福地。各殿之中，治铜范金为像，并绘其出处圣化始终之大于垣壁。与夫考钟伐鼓之楼，焚黄幡楮之冶，周之以廊庑，襞之以琉璃，金璧辉煌，丹垩晃耀，财不费六府之充，功不妨三农之时，神厨神库之致，祭器玩器之华，靡不悉举而兼备，恍然一光严妙乐国之庆也欤哉！经始于嘉靖二年仲冬月，落成于明年 月 日。皆太监崔文识度渊广，材量弘远而致也。功既毕，命有志行清洁道士赵以然、马自定、周德静、崔德宝等，崇修香火以祈福我元元之众，咸跻于春台玉烛之中，上帝日监在兹，诞将弘是道，命是神以裨治化，以翼皇度，以绵国祚，与光严家庆皇眷垂万万亿亿载以同休者焉。碑以示永，复系以诗曰：太初有物开鸿濛，强名曰道杳莫穷。先天有将心赤忠，紫金赫赫射双瞳。火车三五戡群凶，于我皇祖历在躬。城西敕建祠宇崇，有帝恢漠大神通。宰御此道鞭神功，朕膺骏命乘六龙。载稽彝典启敬恭，推及圣母与母同。新庙赫赫像范铜，左右显相咸肃雍。祈保国祚年谷丰，十日一雨五日风。含哺鼓腹乐三农，慈闱眉寿俦岱嵩。亿万斯载极建中。嘉靖三年，岁次甲申。

　　御制洪恩灵济宫碑：盖闻天地之大德曰生。凡覆载之间，有生之类，洪纤高下，天之心，皆欲俾之遂其性，得其养，不失其所，而又生圣智英杰，以裨助夫造化之功，故灵神之奇勋伟绩，代有著焉。君天下者，体天之心，嘉神之德，列诸祀典，用展祈报，亦代有载焉。我皇曾祖太宗文皇帝临御，尝梦二神人，言南处海滨，来辅家国。上异之，明日适有礼官言闽中灵济二真君事，正符所梦。遂专使函香迎神像至于北京，而于宫城之西，得洪恩灵济宫，以奉祀事。因神旧号，加以徽称。惟神至仁，有祷辄应，降福弭灾，捷于影响，所协宸衷，不可殚述，岁时荐祭，式丰以严。皇祖仁宗昭皇帝、皇考宣宗章皇帝率循旧章，咸隆祗礼。朕承天序，统御大宝，上荷圣祖母太皇太后、圣母皇太后恩德之隆，愿洪福于万年，下念四海庶邦，林林总总，属望之深，愿咸跻于庶富。愿菲德其奚能，惟明神之允赖，仰体先志，增崇祠宇，以寅奉威灵，导迎祥庆，复加神号曰：九天金阙明道达德大仙显灵溥济清微洞玄冲虚妙感慈惠护国庇民崇福洪恩真君，九天玉阙宣化扶教上仙昭灵博济高明弘静冲湛妙应仁惠辅国佑民隆福洪恩真君。惟神之先，厥有源本，盖出颛顼之后，封国于徐，屡有功于夏、商、周之世，至偃王修行仁义，得国人心，致后嗣之繁，历汉暨唐，功德累著。至神伯仲，皆南唐义祖忠武皇帝之子，伯封江王，仲封饶王，并天赋异常，具仁圣之资，全忠孝之行，而潜心大道，精其宎奥，初俱奉命守金陵，勋德兼盛，民咸感悦，后俱奉命率师入闽，爱民之至心与天谋，民用慕戴，归者如雨。闽人建生祠于金鳌峰之北，图像致敬如严父焉。一日谓众曰：来岁吾与汝别，然不忍汝违。及期相继化去。未几，神降于人，言并奉上帝命，列职斗宫，以佑下土，于是闽人益虔祀礼，而祷无弗应。祠下有潭，遇旱祷者，潭出赤蛇，而云气随起潭面，甘雨如注，岁则大熟。潢溪霖潦暴溢，民庶怆惶，望祠致恳，忽有役夫如云，操畚锸疏瀹，水不为患，而竟失役夫所在。宋熙宁中，闽人刘彝知桂州御蛮寇，韩世忠战大仪镇，吴玠战和尚原，皆得神助以捷。若拯民于水火，延民之嗣续，奇效尤数数，悉其纪载，皦然著明。盖神储天地之精，禀五行之秀，故生有至德，没著明灵，握气机，赞玄化，为国家生民殄遏邪诊，茂集祥禧，愈远而愈盛也。朕因书修祠之成，并书神之世系及其功德之大者，刻诸贞石，以示久远，而系以诗云：二仪之精，五纬之英。来为哲人，往为神明。并晔联辉，金昆玉季。笃孝与忠，惠泽当代。乘飙驾云，言归帝乡。功赞化育，位参魁衡。頫矜下民，顾諟弗已。祛灾捍患，凝祥降祉。金鳌之峰，肇初有祠。灵化昭宣，有祠京师。皇矣三圣，寅奉惟一。惟灵之扬，允若皦明。予承大宝，祗率典常。爰师禋事，爰迓福祥。宝祚之隆，佑家暨国。至理之兴，溥被民物。宫城之西，灵宇归焉。皇图神祀，同千万年。正统元年正月十五日。

　　御制重修洪恩灵济宫碑：京师之有灵济宫，朕皇高祖太宗文皇帝所建也。皇高祖功冠古今，泽被天下，治化之盛，蔑以加矣。然在当时，天人协应，百神效灵，其有阴翊显佑之迹，不容掩者，必祠祀之。故其禁城坤隅建兹宫，以奉二徐真君之神，盖本成周咸秩无文之义，岂徒祈祝云乎哉？惟神五代时南唐之胤，伯讳知证，仲讳知谔，其世系、封爵与其勋业，应感之祥，已具载皇考修宫之碑。朕尝考其颠未而论之：神之天禀俱英迈绝伦，又同心乐善。自镇金陵，抚逃亡，宽赋税，民心固已仰戴。及奉命攻闽，志殄兵革，所至劳来安辑，而人皆望风降附。间有阻山为乱者，亦诛止渠魁，余悉释弗治，民以故皆德之，相率立生祠于金鳌峰下，用展报事之忱，则其恩泽又入人深矣。厥后神虽云逝，而精爽不没，乃降灵是祠，神笔仙简，具有奇迹，而民事之益谨。凡遇水旱、疾疫、风火之灾，蝗蝝之孽，有祷辄应。其有迫险阨、乏嗣续，鏖于战阵，叩神而应者，不可殚纪。盖自石晋开运，历宋嘉熙，立庙赐额，至元元贞加封有金阙玉阙之称，大仙上仙真人之号，固常著灵于一方，然犹未甚显大也。逮皇高祖临御之十有五年，适遘疾弗豫，百药罔效，或有言神灵验者，竭虔而祷之，果丕形感应，施以灵符妙药，服之脱然平复。宗社以宁，万民有赖。神功昭晰，于是为大。而崇报之典，亦靡所不用其极，既册加徽号，联芳叠美，又大新闽地庙宇，春秋享祀，岁易时衣，给户洒扫，又于市师立行祠以祀之，赐额曰洪恩灵济，即兹宫也。祝号祭式有隆无二，由是神之威灵，赫赫在天，与日月同明，与风霆并形，而西方万国，莫不瞻仰而崇奉之。而灵贶之锡，又不可尽述矣。猗欤盛哉！自宋以来，列圣相承，益崇毙祀。正统初，皇考英宗睿皇帝尝重新宫宇，进号真君，迄今五十有余年矣。朕嗣祖宗大业，荷神庥庇，深虑崇奉之心有所未至，乃于成化乙巳秋，命内外重臣董工鸠材，恢拓故基，增置殿堂廊屋，务极坚缜。越明年丙午秋落成，琉璃金碧，焕然辉映，冕服供具，秩然齐备。于是上尊号，伯曰：九天金阙总督魁神洪恩灵济慈惠高明上帝；仲曰：九天玉阙总督罡神洪恩灵济仁惠弘静上帝。盖本道书谓神初领职斗宫云，神父母及妃因其故号，悉易穹封，择日祭告，厥灵有耀，朕志斯惬，咸谓不可无文以示。朕惟天地之气至灵，而不可测者为神，人禀是气以生。其生也，聪明正直，能树勋庸垂不朽；其没也，又能阐灵应福无穷者，亦谓之神。是诚有以扶天地元气，赞天地之化育者，其享大爵，膺徽称，庙食百世，与天地相为攸久，孰曰不宜？今神既新厥居，龙辀云旗，陟降容与，椒浆瑶席，歆享朝夕，必默有以斡乾坤之化机，溥有生之洪泽。上以佑我圣母万岁之寿，中以保翼朕躬及储闱本支百世之繁，下以敷锡臣民寿富康宁之福，家国万年垂休，而神亦永享无穷之报，此朕之至愿也。爰勒石而为之诗曰：天生英杰没为神，斡旋造化乘风云。济利下土莫比伦，谁其若兹惟二真。生当五季才不群，并领重镇劳抚巡。首乱诛馘除垢氛，胁从不杀煦以仁。肫肫惠爱遗在民，鳌峰之阳庙貌存。欻忽灵感难具陈，旱祷辄雨潦晴臻。驱蝗灭火扶险■〈辶屯〉，历数百祀灵益振。于皇高祖疾弗欣，百药罔效神是询。神赐符医妙无垠，服之洒然疾脱身。乃崇报祀庙制新，乃荐徽号礼秩敦。列圣继述祠事频，晨香夕币何其廑。朕承大统逾二旬，屡荷神庇致精禋。载拓宫宇饬仪文，巍然焕然位居尊。祥烟瑞气随虬轮，景福肸来缤纷。佑我慈闱万千春，辅朕衍庆及后昆。普锡四海寿福均，惟神至灵祀方殷，勒铭垂休永不泯。成化二十二年九月十八日立。

　　御制大隆善护国寺碑：朕惟人君承帝王之统，任参天地，赞化育之重，要必以六合为一家，使凡赋形于大化之中，若动若植，有情无情，皆得以全其性，遂其生，而无一不得其所，斯为功用之全焉。然宇宙至广，民物至众，非兼天下道术之奇，何以尽参赞之功若此哉？惟佛氏之道，肇自西土，达于中国，以慈悲为心，利济为教，而化民趋善，尤为切至，是以时君世主，往往信向而崇奉之，为其道广大有补于世也。我国家太祖高皇帝混一海宇，创万世之统。太宗文皇帝削平内难，成再造之功。仁宗昭皇帝垂拱无为，保熙洽之运。宣宗章皇帝恭己守成，隆久大之业。英宗睿皇帝励精治理，宏统理之规。五圣相继，百年治平，其纲维正体，虽一于尧舜禹汤文武大中至正之道，而阴诱默化，实于佛法有资焉。由是薄海内外，民康物阜，蔼然雍熙太和之盛。有非汉唐以下治功所可及矣。朕嗣守祖宗丕图，统理民物，继志述事，夙夜靡忘，其于仁义道德之懿，纪纲法度之详，固所究心，而礼佛祝釐之地，亦致谨焉。禁城西隅，有佛刹曰大隆善寺，成于宣德己酉，实我皇祖考因旧更新者也。历岁滋久，新者复弊，朕仰思先烈，敢不是葺，乃出内币、金帛，市材僦工，鼎新缔构，逾年而工告成。规模宏壮，差胜于昔，因增其额曰大隆善护国寺。令僧顾名思义，朝夕祝釐其中，用资祖宗在天之福，绵圣母齐天之寿，保宫闱协吉，而嗣续蕃衍，华夷顺服，而海宇奠安，无间显幽，均沾利济，斯朕志也。岂徒资其辅化于一时已哉？落成有日，爰述以文并系之诗曰：西方有佛氏大雄，遗教流演来天东。穷幽人妙谈苦空，誓将觉智开迷蒙。十方有情率归从，闻经听法虔且恭。自汉迄今教愈崇，雕墙峻宇金为容。禁城西隅屹梵宫，岁久颓弊轸予衷。爰施金帛鸠良工，鼎新缔构重复重。庄严壮丽凌穷窿，金碧焜耀朝阳红。晨昏梵呗鼓与钟，有祈斯应感必通。皇图巩固宗祀隆，四海民物归帡幪。阴翊皇度成治功，香火万代传无穷。成化八年十一月初二日立。

　　御制大觉寺碑：朕惟佛之至道，广大包乎天地，光明超乎日月，无徼弗入，无远不届，其功利之溥博，盖溯乎千万劫之先，沿乎千万劫之后，皆周遍而不遗，然其本湛焉明净，始如不动，感然后通，而妙应若响者也。恭惟圣母皇太后仁圣之德，本乎天赋，清净自然，有契慧旨，至诚所存，一务博施，惟欲覆载之内，万物咸适其宜，是以深居九重，日享至养，而每食必虑下之饥，每衣必思下之寒，朕日月侍左右，心聆慈训，拳拳钦服，奉行惟勤。北京旸台山，故有灵泉佛寺，岁久弊甚，而灵应屡彰。间承慈旨，撤而新之，木石一切之费，悉自内帑，不烦外朝，工匠杂用之人，计日给佣，不以役下。落成之日，殿堂门庑岿焉奂焉，像设俨然，世尊在中，三宝以序，诸天参列，鹿苑、鹫山，如睹西土，万众仰瞻，欢喜赞叹，遂名曰大觉寺。惟圣母茂斯功德，盖上以集隆福于宗庙，中以延鸿祚于国家，下以普慈济于幽显，至仁之施，愈远且大。夫宗庙享其福，国家保其祚，幽显蒙其济，天佑圣母，善庆在躬，福寿隆盛，永宜茂衍于万万年。谨刻石载寺之成。宣德三年四月十七日立。
  </div>
  <div class="pagination">
   <a href="宛署杂记_page10.html">
    上一页
   </a>
   <span>
    ...
   </span>
   <a href="宛署杂记_page6.html">
    6
   </a>
   <a href="宛署杂记_page7.html">
    7
   </a>
   <a href="宛署杂记_page8.html">
    8
   </a>
   <a href="宛署杂记_page9.html">
    9
   </a>
   <a href="宛署杂记_page10.html">
    10
   </a>
   <span class="current-page">
    11
   </span>
   <a href="宛署杂记_page12.html">
    12
   </a>
   <a href="宛署杂记_page13.html">
    13
   </a>
   <a href="宛署杂记_page14.html">
    14
   </a>
   <a href="宛署杂记_page15.html">
    15
   </a>
   <a href="宛署杂记_page16.html">
    16
   </a>
   <span>
    ...
   </span>
   <a href="宛署杂记_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
