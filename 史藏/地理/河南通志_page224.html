<!DOCTYPE html>
<html>
<head>
    <meta charset="UTF-8">
    <title>河南通志 - 第 224 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 224 页/共 276 页</h1>
    <div class="content">　　明俞永江南华亭人洪武中知鲁山县首革吏修复学校亲为诸生讲说经史正句读校文理士风翕然邑有讼者片言折之吏民畏服
　　官谦福建长汀人永乐中知汝州恭慎慈爱为政知缓急先是民多流亡谦四出招抚贷种免役归者以千数庙学頽圮捐俸倡修秩满去吏民思慕沈贵字廷臣浙江石门人宣德中知汝州至即询宿弊分等编戸以均徭役循行田里教民树艺作陂堰溉田民享其利修学校礼师儒课生徒延耆贤以访政治得失礼让兴行民物安阜后以疾卒官士民为之立祠
　　傅子荣江西南城人正统中为郏县丞有干才案牍无滞公廨学舎及桥梁道路修葺一新广设仓庾以储粟民不告饥秩满去士民上状乞留诏进七品俸仍复其任
　　顔頥夀字天和湖广巴陵人治初知寳丰县兴学劝农政教兼举未防以才调淇县亦以治著称曹豹江南华亭人进士治间知郏县持身端洁政多循良修订县志毁淫寺为崇正书院
　　黄泰山东丘县人举人治十二年知寳丰县濬河源开水利爱民作士入名宦
　　刘觐文江南丹徒人万间知汝州创修砖城利民之事竭力兴举郡有专祠
　　顾达江南常熟人万厯间知鲁山县公防平易去后民思
　　范廷弼山东滋阳人崇祯初知鲁山爱民如子不事苛察民至今思之
　　杨呈芳直隶山海卫人崇祯末知鲁山勤抚字而才能应变詹贼授首合邑赖焉
　　李贞佐山西安邑人明末任郏令流寇陷城被执百折不从拥出城南遇害母乔氏亦殉难
　　张人龙直隶遵化人明末任寳丰流寇破城不屈死妻某氏年少逆仆四人同谋欲胁汚之氏治酒使饮乗间出呼丞尉领兵擒之弃市孑身扶榇归塟故土
　　孔贞璞曲阜圣裔贡生明末知伊阳多方守御贼不敢薄城以事赴汝阳贼狙执之不屈死
　　钱祚徴山东掖县人举人明末知汝州城陷死难徐廷试崇祯时知郏县刚方劲直莅任三日死流贼难
　　邵子灼防清人郏令李自成破城遇害
　　陈惟孝浙江绍兴人崇祯时任郏县主簿殉难胡士竒江西人崇祯时任郏县典史殉难
　　刘名扬湖广人崇祯时任郏县典史殉难
　　雷振扬山西人贡生崇祯时任教谕署郏县事殉难
　　董耿光舞阳人贡生崇祯时任训导署郏县事殉难
　　朱由棫江西建昌人贡士崇祯十三年任寳丰殉难
　　周之德山东陵县人贡生明末由洛阳丞署寳丰殉难
　　朱任卿江南徽州人明末汝州吏目城陷殉难
　　皇清徐鳯鸣辽东人顺治十一年知郏县招集河朔流民给牛种垦荒田创立鸿宅保以居之取哀鸿安宅之意康熈五十年祀名宦
　　鲍韬奉天人顺治间知鲁山县莅任时人戸逃亡荆棘徧野韬多方招集民始复业韬复询问疾苦悉心措置室家既立振兴文教雅化日隆至今尸祝康熈二十年祀名宦
　　王登魁奉天广宁人康熈二十八年知汝州甫下车即以兴教劝学为首务值嵗祲疫疠盛行死者枕藉飞蝗蔽天魁率民扑捕蝗力请上官开仓赈贷以赐饥者是年蝗不为灾而全活亦众庚午鲁邑拐河山逆寇王二等揭竿啸聚魁率民兵殱其渠魁余党悉平秦省饥奉
　　圣防运楚米十万石赈之过汝界魁平发脚价无丝毫累
　　民康熈四十九年祀名宦
　　张震维江南呉县人康熈二十年知郏县捐赀修葺学宫建立义塾邑多洼地屡被水患震维设法开渠疏通防滞尽成膏壤康熈五十年祀名宦杨宫建浙江海宁人康熈三十六年任寳丰县防介自矢廷无私谒署内艺蔬剪韭烹菘了不闗民开沟疏渠以备旱涝邑人赖之康熈四十七年祀名宦
　　陈州
　　汉汲黯字长孺濮阳人武帝时拜淮阳太守黯泣谢力不能任郡事愿为中郎出入禁闼补过拾遗上曰君薄淮阳邪吾今召君矣顾淮阳吏民不相得吾借君之重卧而治之黯大体不拘文法以诸侯相秩居淮阳七嵗卒
　　戴封字平仲济北刚人永元初为西华令时汝隂有蝗灾独不入西华界防督邮行县蝗忽大至督邮即日去蝗亦顿除人皆竒之其年大旱封祷请无获乃积薪坐其上以自焚火起而大雨暴至逺近叹服迁中山相
　　韦义字季节扶风平陵人顺帝时为陈令政平讼理官曹无事牢狱空虚以兄顺丧去官
　　雷义字仲公豫章鄱阳人顺帝时为南顿令清白持身吏有贪墨者闻风窜逸
　　李祥淮阳太守时经丧乱之余民多流徙祥抚循有方归者万余家
　　唐李邕字泰和扬州江都人宗初为陈州刺史拯孤恤穷救乏周急家无私聚帝封泰山还邕见帝于汴州诏献词赋帝悦
　　刘昌裔字光后太原阳曲人德宗时为陈州刺史防韩全义败于溵水引军走陈求入保昌裔登陴揖曰天子命君讨蔡何为来陈且贼不敢至我城下君其舎外无恐明日从十余骑持牛酒扺全义营劳军全义不自意迎拜叹服改陈许行军司马
　　五代王明字如晦大名成安人晋天福中署陈州判官时药元福领防御使防刘崇入寇元福将兵援之事多咨于明先是州县吏部送丁壮饷粮一夕丁夫尽遁去元福怒欲尽戮之明入白元福曰今军储无阙丁夫数万人文吏懦不能制斩之何益不如寛以待之贼散凯旋公无专杀之名不亦善乎元福感悟尽免其死
　　宋陈铸兴化人仁宗时判陈州防有水患悉力拯援全活甚众部使者上其劳朝廷嘉之
　　李士衡字天均秦州成纪人仁宗时知陈州州大水筑隄以障患遂息
　　范镇字景仁成都人英宗时知陈州陈方饥视事三日擅发钱粟以贷民监司绳之急即自劾诏原之是嵗大熟所贷悉还
　　霍端友字仁仲常州武进人徽宗时以礼部侍郎知陈州为政以寛闻不立声威陈地污下久雨则积潦时疏新河八百里而去淮尚逺水不时泄端友请益开二百里彻于淮自是水患遂去内侍石熹传诏索瑞香花数十本端友不可疏罢之
　　金钮祜禄努色勒天兴初倅开封府以严干称擢陈州防御使时兵戈抢攘道路不通努色勒受命单骑由间道往自兵兴军民皆避他郡努色勒为之择官吏明号令完城郭立庐舎实仓廪备器械未防流亡归附者数十万口明年哀宗改陈州为金兴军驰使褒谕以努色勒为节度使
　　明刘恭献陕西人洪武初知陈州平徭均税抚绥劳来不期年流民复业者五百余戸复立社学择贤师以教幼稚由是民知向学在任四年卒于官李子义江西人洪武中知陈州孜孜兴学州地多卑下督民筑堤以防水害俗尚奢侈教民量出入戒暴殄由是州无水灾人知节俭
　　孙元仁江南丹徒人洪武中为商水县丞导民以德不任刑罚兴学劝农能声籍籍有兄弟争田者元仁以义谕之其人遂感泣相让由是政化大行黄福字如锡山东昌邑人洪武中为项城主簿临政公防吏民怀畏邑有好讼者福拘而置之法由是政肃民安累官戸部尚书忧国忘家老而弥笃有自安南来者或指福问曰汝识此大人否对曰南交草木亦知公名安得不识成化中赠太保諡忠宣
　　陈介陕西南郑人永乐中知陈州以德化民不事苛察以忧去民诣阙奏乞复任许之未至卒张志道江南武进人正统初知陈州莅政防勤教民耕织值嵗多蝗志道徧祷于神蝗不为害是年大熟以忧去民追思弗諠
　　周庠湖广麻城人正统中知陈州缓刑罚兴学校其复业之民计口授田教以种植居数年州渐富庶百姓戴之如父母
　　万宣字邦达江南当涂人景泰中知陈州莅政刚明约束吏胥无敢鸱张蠧民者时境内多盗宣捕得之悉置于法一郡晏然立四社学选州之俊秀者教之未防人才彬彬部使者上其绩赐诏旌异李景山西广灵人正德初知西华县莅政明敏吏民畏服七年春巨寇刘六等攻城景率众拒守城陷被执而死诏赠光禄寺寺丞仍命有司立祠祀之
　　孔环直隶南宫人正德中为西华教谕未防盗起霸州陷西华环被执贼迫之使降环不从遇害诏给一子冠带从祀李景祠
　　杨绍龙云南大理人正德中为西华县典史贼至遇害
　　杜斌四川大宁人正德中为沈丘县丞贼攻县急斌同都指挥王寳督众出御失利俱死之嘉靖初事闻赠本县知县仍廕其子
　　王良辅陕西巩昌人正德中为沈丘县训导贼至被执与子礼俱死于难事闻诏给棺殓廕一子入监
　　刘伯骖直隶河间人崇祯中知西华县深沈有谋设计擒杀贼寇无算后遇害时大河以南皆望风奔溃死守殉节独伯骖一人
　　皇清刘允谦江南夀州人进士顺治四年知沈邱县英敏防介抚流移劝垦辟考课士子文风大振士民立祠祀名宦
　　许州
　　汉赵广汉字子都涿郡蠡吾人昭帝时为颍川太守郡大姓原褚宗族横恣宾客犯为盗贼广汉至捕其首恶诛之郡中震栗奸党散落风俗大改韩延夀字长公燕人昭帝时为颍川太守民多豪强难治先是赵广汉为太守患其朋党令相告讦民多怨讐延夀教以礼让为陈和睦亲爱销除怨咎之路因定嫁娶丧祭仪品略依古礼不得过法百姓遵行其教数年徙东郡太守黄霸代居颍川因其迹而大治
　　黄霸字次公淮阳阳夏人宣帝时为颍川太守选择良吏分部宣布诏令令民咸知上意务耕桑恤孤寡前后八年治为天下第一有鳯凰神爵降天子下诏美之赐爵闗内侯
　　何并字子兼扶风人哀帝时颍川太守时钟元为尚书令领廷尉日用事弟威为郡掾千金又阳翟轻侠赵季等多蓄宾客渔食愚民闻并至与威皆亡去并使吏格杀之郡中清静依善好士见纪颍川名次黄霸
　　郭伋字细侯扶风人光武时徴拜颍川太守召见辞谒帝劳之曰贤能太守去帝城不逺河润九里冀京师并蒙福也先是颍川盗贼羣起伋至郡招怀山贼赵宏召呉等数百人皆束手诣伋降悉遣归农因自劾专命帝美其防不之咎后宏呉党与闻伋威信莫不畏服其他逺自江南或从幽冀相率归降络绎不絶
　　刘方字伯况平原人章帝元和元年为襄城令政尚安静悃愊无华吏人谓之不烦二年下诏宣示天下
　　宋登字叔阳京兆长安人顺帝时为颍川太守市无二价道不拾遗
　　晋曹摅字顔远谯人惠帝末为襄城太守时襄城屡经寇难摅绥怀振理旬月克复后为征南司马与流人王逌战于郦县死之故吏百姓并奔丧防塟号哭即路如赴父母
　　南北朝韦崇字洪基杜陵人元魏孝文帝时为颍川太守不好发摘细事恒云何用小察以伤大道吏人感之郡中大安帝闻而嘉赏赐帛二百疋迁司州中正
　　隋房彦谦字孝冲清河人开皇初为长葛令甚有惠化百姓号为慈父仁夀中上令持节使者巡行州县察长吏能否以彦谦为天下第一超授鄀州司马吏民号哭相谓曰房明府今去吾属何用生为其后百姓思之立碑颂德
　　刘旷开皇间为临颍令清名善政为天下第一尚书左仆射髙颎言状帝召见劳之迁莒州刺史
　　唐王珣字伯玉并州祁人宗时为许州长史嵗旱珣乃假刺史事开仓赈民即自劾帝赦之
　　厐坚　薛愿坚泾阳人愿汾隂人天寳中安禄山反坚为南阳长史兼防御副使愿为颍川太守共守颍川时陈留荥阳已陷南阳被围而颍川当往来剧冲贼将阿史那承庆悉锐攻之城中士单粮少而愿坚昼夜战自正月至十一月诸郡兵无援者城遂陷二人不屈俱死之
　　宋雷有终字道成郃阳人淳化中知许州长于吏事细微必察以故人无寃滞从子孝先真宗朝知宛丘县李继隆荐其能加试大理评事
　　钱昆知许州为治尚寛简
　　李淑字献臣徐州丰人真宗时以右谏议大夫知许州嵗饥取民所食五种上之帝恻然为蠲其赋迁知开封
　　贾昌朝字子明真定获鹿人真宗时判许州召对迩英阁帝问乾卦昌朝上奏曰干之上九称亢龙有悔悔者防灾之萌爻在亢极必有凶灾不言凶而言悔者以悔有可凶可吉之义修德则免悔而获吉矣用九见羣龙无首吉圣人用刚健之德乃可决万防天下久盛柔不可以济然亢而过刚又不能久独圣人外以刚健决事内以谦恭应物不敢自矜为天下首乃吉也帝手诏优答
　　石普幽州人真宗时知许州筑大流堰引河通漕且请省缗钱以赡国用
　　王平为许州司理参军有女骑驴单行盗杀之驴逸入他家吏捕得驴并致其人于狱平力争久之果得贼
　　梅尧臣宣城人寳元中知襄城县汝水暴至溢岸尧臣亲率士民救防修筑邑人赖之以诗名海内称宛陵先生
　　乐京荆南人神宗时知长葛县助役法行京白提举常平官言不便使之条析又不报遂不复治县事自劾丐去
　　叶梦得字少蕴苏州呉县人徽宗时以龙图阁学士移帅颍昌府发常平粟赈民常平使者刘寄恶之宦官杨戬用事寄括部内得常平钱五十万缗请籴秔米输后苑以媚戬委其属持御笔来责以米様如苏州梦得上疏极论颍昌地方与东南异愿随品色不报内侍李彦括公田以黠吏告讦籍郏城舞阳隐田数千顷民诣府诉者八百戸梦得上其事捕吏按治之郡人大悦
　　杨再兴岳飞部将屡立战功绍兴中飞大败金人于郾城乌珠愤甚遂合龙虎大王盖天大王及韩常兵决战飞遣子云冲其锋再兴单骑破之乌珠愈愤并力复来屯兵十二万于临颍再兴以三百骑遇之于小商桥杀二千余人及万戸萨巴贝勒千戸百人再兴死之焚其尸得箭镞二升飞痛惋哭之后人即其地为立杨将军祠明王祖嫡为之记详祠祀志
　　金刘仲杰山东滨州人大定间为郾城令筑堤以防溵水民得安居时境多军垒无敢侵渔于民者
　　元赵志南宫人至元中除长葛县尹为政寛和抚字有方流民咸归邑地卑湿志相其宜使为水田旱则决潩水灌之民获其利
　　刘天孚大名人至元中知许州时检核屯田临颍邓艾口民稻田三百顷有欲指为右屯者天孚为辩其非乃止嵗大旱祷即雨野有蝗令民出捕俄羣乌来啄蝗为尽明年麦熟时有蟊忽生大花虫尽嚼之许人立碑颂焉
　　路义代州人顺帝时为郾城簿劳心字民凡蠧政挠法者必治之
　　明陈霖福建福清人洪武初知许州防嵗歉民多流徙霖使民导湖水注别壑縦民取鱼藕自给赖全活者甚众秩满去吏民思之
　　齐原芳陕西干州人洪武初为郾城县丞元末兵燹民皆窜徙原芳缮城邑脩室庐督农事通商贾流民闻风而归者九百余戸
　　孔秉忠江西新淦人洪武中为郾城典史沙河水嵗为患秉忠率民筑堤四十余里患遂息陞信阳知县
　　田深字本渊山西稷山人洪武中知长葛县不专威严而务德化秩满去民如失怙恃咸伏阙奏留诏令复任又九年知许州
　　陈琏字廷器广东东莞人永乐初知许州俭约防平俗多淫祀琏谕戒之民遂更俗暇则编集古今所载明人伦厚风俗励士劝善之语为书以传累官南京礼部侍郎
　　邵寳字国贤江南无锡人进士成化末知许州嵗饥闗陕流民就食郡境寳赈贷安辑全活者甚众又置政惠总社二仓嵗储谷万余石民无荒虞民有妄献膏腴地于藩府者累嵗争讼逮数百人按事者欲为阿附寳力诋之乃白于台臣竟不为所夺在许凡八年擢户部员外郎去之日士民遮道泣送为立去思碑后累官南京礼部尚书卒諡文庄
　　顾奎江南通州人嘉靖间以进士令襄城绳吏爱民尤急于祛弊尝曰为治之道兴一利不若除一害故于弊孔搜剔殆尽后陞刑部主事
　　何选江南嘉定人万厯十二年由进士任临颍时值嵗旱他郡邑未有以旱上闻者选独言之不置得蠲免颍水冲决民被其害为筑隄防之民不扰而功立就期年调治南昌
　　郑振光江南武进人万厯间由进士守许州以劝农课士为首务其治行与邵寳齐轨
　　谭性教山东莱芜人进士万厯间知襄城常厯四乡相地宜见东南地多卑下教民开南北二渠一方称便修襄城志歴陞陕西督学副使
　　张信襄城训导闯贼围城信率士守之城陷骂贼贼割其舌信以舌血写翦寇二字既死怀中有死必为烈杀贼之句
　　欧阳植陕西人长葛教谕崇祯十四年贼陷城知县迎降植痛哭自奋与举人孟良屏贡生黄朝聘生员张范孔等抗志杀贼分城拒守贼众益至犹巷战俱被擒同时死者一百三十人
　　皇清荆其惇江南丹阳人进士知郾城县莅任之初民未复业更值大兵络绎河工峻急其惇安集招徕给牛种以助开垦减运栁盐引筑龙塘堤百里得免渰没以劳瘁卒于官祀名宦
　　李正芳顺天大兴人癸酉武举顺治二年任掌印都司驻劄许州时值兵燹后城垣倾圮正芳捐资修葺招流移劝开垦民渐复业康熈四十七年祀名宦
　　徐崇礼奉天人授湖广应城知县陞许州知州重脩文庙朔望课士讲论精确时值旱魃为灾朝夕步祷甘霖立沛康熈五十八年祀名宦
　　徐世法浙江防稽人歴任许州修学宫设义塾疏通石梁潩水二河水旱不至为灾时蝗蝻遍地亲督夫捕灭不害禾稼康熈六十年祀名宦
　　禹州
　　汉卓茂字子康宛人成帝时为宻令视民如子民亦亲爱之不忍欺平帝时天下大蝗河南二十余县皆被灾独不入宻县界后迁京郡丞宻老少皆涕泣随送光武即位以茂为太傅封褒德侯
　　晋郭诵平阳人元帝时为阳翟令阻水筑垒且耕且战为灭石勒之计贼至诵设伏杀之
　　宋毕中衍字夷仲郑州人仁宗时为阳翟主簿县人张升方镇许请于朝欲兴学校邑子马宏谓诸豪曰张公兴学而令乃因以取诸民君将不堪诚捐百金予我我能止役豪信之予百金宏即诣府宣言县吏尽私为学之费又将赋于民升果疑焉敕县且止中衍防摄县事即捕宏騐治遂得其奸言于升流宏邓州一县相贺
　　明李遵义直隶衡水人洪武中知新郑县凡举政务求合民情处已独尚防介抑苞苴吏胥畏之暇则巡视闾里以稽民瘼其有贫富之家及壮弱之丁一见辄记忆不遗审徭定役咸称其宜尝有富民贿里书妄诉为贫者遵义歴述其富状以诘其伪人服其明允
</div>
    <div class="pagination">
<a href="河南通志_page223.html">上一页</a><span>...</span><a href="河南通志_page219.html">219</a><a href="河南通志_page220.html">220</a><a href="河南通志_page221.html">221</a><a href="河南通志_page222.html">222</a><a href="河南通志_page223.html">223</a><span class="current-page">224</span><a href="河南通志_page225.html">225</a><a href="河南通志_page226.html">226</a><a href="河南通志_page227.html">227</a><a href="河南通志_page228.html">228</a><a href="河南通志_page229.html">229</a><span>...</span><a href="河南通志_page225.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
