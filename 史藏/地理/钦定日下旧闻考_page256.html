<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 256 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 256 页/共 698 页</h1>
    <div class="content">邙废地平远旷衍遂建养济院屋若干区于冬春之交养无告之人衣食医药丧埋之孝庄皇太后嘉 
之赐地二顷雍正元年八月御史鄂齐礼奏闻为増修庙址云増土城关东北有慈度寺五城寺院册 
臣等谨按慈度寺建于本朝初年在功德林之东北隅俗名黑寺以其与双黄寺同为喇嘛所居此覆 
以青瓦故有是称建殿五层山门天王殿恭悬圣祖仁皇帝御赐慈度寺额第四层大殿前恭悬圣祖 
额曰法云广润寺内铁钟铁磬皆明万历年造又铜钟一明宣德年造当是他处移至者増慈度寺北 
为察罕喇嘛庙五城寺院册按察罕义见前旧作察汉今译改臣等谨按察罕喇嘛庙与慈度寺先后 
同建俗呼后黑寺顺治二年察罕喇嘛自盛京来于正黄旗教场北地址募化创建未有寺名即以其 
名称之康熈五十二年圣祖仁皇帝赐无量寿佛二尊供奉大殿寺门前殿有大钟一口为明时最胜 
寺旧物上铸尊胜楞严神咒三十五佛全部金刚经心经正德十年都督同知朱宁造増北顶有碧霞 
元君庙五城寺院册臣等谨按北顶碧霞元君庙在北极寺之东本朝乾隆年间奉勅新修垆一明万 
历年造钟一宣德年造増曹八里屯有慈救寺五城寺院册臣等谨按慈救寺在北顶东南距德胜门 
外八里许旧名五圣庵康熈六十年重修殿内垆一明万历年造铜钟一嘉靖年造増西红庙在德胜 
门外正黄旗教场北五城寺院册臣等谨按正黄旗教场及原本叙述五军营创建始末今俱归入官 
署门内此庙在教场北即明代五军营祀旗纛神之处今名西红庙碑一明吏部尚书谨身殿大学士 
南阳焦芳记中大夫光禄寺卿莱阳周文通书正德三年立其东北里许有团营关帝庙则团营祀神 
之处今称东红庙焉增焦芳五军营新建旗纛庙碑记皇上临御既视太学躬释奠讲经问道修文德 
以风示天下矣乃以京师武备所系尤重而诘尔之戒无虞之警亦不可缓于是于翊卫诸军营提督 
近臣咸择人易之以共新政而五军营提督则简今谷公大用及魏公彬任焉既受命摅智殚力明号 
令肃戎伍恤士布政旌旄军容咸度而饬至于首事旗纛其祀尤严盖旗者牙旗也黄帝出军诀曰牙 
旗者将军之精凡始竖牙必祭以刚日纛者旗头也太白阴经曰大将军中营建之天子六军所用六 
纛今奉天子命莅戎事首严祀之礼也然秦汉宋以来旗纛虽有祀而特为建庙春秋遣官专祀之此 
我圣祖体萃合天下之道以总摄兵戎之心盖萃之至也自永乐中迁都于此遂即营中扫地为坛祀 
之谷公既严其事而谓此不足以致洁清而萃神止于是谋诸魏公卜日为庙出所蓄金若干以易材 
木甓石上闻而嘉之再加赐千金命内官监给物料重门涂朱棁宇金碧光耀夺目而兵戎之志亦萃
 于有庙矣又以古法行师旗章载四宿北方者元武也盖取天一生水之义故以前殿祀元天上帝而 
祀军牙六纛之神于后殿焉庙成请予为记増西红庙东有忠义庙五城寺院册臣等谨按忠义庙旧 
称团营关帝庙考明景泰间于谦选三大营兵分十营团练号曰团营英宗复辟废之成化间复立増 
为十二此庙乃明代团营所祀之神俗称东红庙与西庙对峙者也本朝顺治十二年奉勅重建赐名 
忠义殿前恭立世祖章皇帝御制碑文左右明碑二一为吏部尚书李东阳撰正德四年立一为礼部 
尚书费宷撰嘉靖丁未重修记増世祖章皇帝御制重建忠义庙碑记朕闻国家灵长之运必凭借高 
穹元贶而乃求永于无疆者其明禋崇报当何如耶兹都城北德胜门外土城前旧有关圣庙一座创 
自明朝已历多年其间污漫倾颓瞻礼不雅朕念神威赫奕忠义昭然有感必应有祷即灵随发诚意 
遣官重饰庙宇庄严圣像复建东西两廊山门围墙皆焕然一新是岂无缘而致之也哉今已功成噫 
嘻盛欤作庙翼翼亿万斯年原鹰房在德胜门外中乡五城坊巷胡衕集臣等谨按鹰房有二西鹰房 
地属郊西其东鹰房在土城关外西北五里许水磨村之东今仅存其地名耳原雷思霈北郊鹰房诗 
辽城金垒古鹰房羊角风沙接大荒野窟旧无狐兔迹小池今有芰荷香黄鹂独语遮深柳粉蜨丛飞 
恋短墙千古幽州还禹甸卜年开统忆先皇雷检讨集原景泰元年七月筑德胜门北双线铺明景帝 
实录朱彛尊原按元史百官志至元十八年置双线局提领副使各一员当在此地臣等谨按出土城 
十里为双泉铺其地有关帝庙碑一明道录司田一彰撰记庙外有古井泉味清甘水髙于地溢而为 
涧土人因指之为双泉然一井两泉无所征信而朱彛尊引元史百官志置双线局提领副使为景泰 
实录之征洵属可据意其先以双线名而适有此井遂致传呼互讹田一彰作记亦复未能详考也原 
土城关北十二里为清河其水出玉泉山分流而北径此又东会于沙河入于白河元顺帝至正二十 
四年图沁特穆尔以兵向阙驻于清河索右丞相绰斯戬资政院使朴布哈二人帝不得已执而畀之 
其兵乃退即此地也有石桥跨其上永乐中建宣德五年二月上奉皇太后谒长陵献陵上躬櫜鞬骑 
导皇太后辇至清河桥下骑扶辇既度桥上复乗骑郊甸之民夹道罗拜呼万岁原清河源自昌平县 
西南一亩泉经燕丹村东南合榆河明一统志臣等谨按直隶有两清河承巨马琉璃二水委流自良 
乡涿州之间东入浑河者一清河也自都城西北西山之麓东流入潞河者又一清河也増乾隆六年 
御制清河道中诗始发清河道将为塞上行看山青觉近问路景如迎风爽催征辔云光猎彩旌所思 
明旧制岂为骋游情臣等谨按御制清河道中诗恭载首见之篇余不备录原广济桥跨清河在府北 
三十里明一统志増乾隆十二年御制过清河桥诗长虹饮明波逰龙连万骑景物纷萧飒菰蒲霭苍 
翠扁舟底用呼轻裾已可试发轫塞北行入画江南意鱼跃破渚烟鹭飞点芦穗俯仰对空澄即目惬 
幽思回忆前度期忽作经年事増清河有镇国寺五城寺院册臣等谨按镇国寺在清河桥北寺已圯 
毁有碑一明工部尚书嘉禾张文宪撰嘉靖丙寅岁立増德胜门外有元福宫五城寺院册臣等谨按 
元福宫距德胜门北三十里殿宇倾圯明武宗碑一在殿左増明武宗元福宫碑略弘治十七年皇考 
孝宗皇帝谕曰御马监黄土马房草场乃天寿山居庸关经由通衢适中之地闻其土燥无水居者行 
者往往病之其择地凿井汲水以济人用仍修建观宇一区为往来栖宿之所明年二月命朝天宫左 
演法陈良福住观焚修工未就绪朕谓此先帝遗志也不可不终仍命督修改观为元福宫迁陈良福 
为左至灵兼住持事其徒陆尚泰为住持盖自弘治甲子冬十月始事至今正德乙亥夏五月厥宫告 
成宫之中为正殿以奉元武之神前为左右殿为龙虎殿为钟鼓楼为内外山门山门之前甃石为二 
井南北为方丈以居道众缭以垣墙宫傍及前为营房为车园店以居牧马旗军又给草场地六十顷 
以供香火琳宫贝宇杰出霄汉轮奂完美丹碧辉映遂为都城之北一伟观云増元京城门北之东曰 
安贞明改安贞曰安定大清一统志臣等谨按安定门明洪武时所改本朝因之原方泽坛在安定门 
之北缭以垣墙为制二成一成面方六丈髙六尺二成面方十丈六尺髙六尺砖用六八阴数黄色琉 
璃青白色石砌四出陛各八级周围水渠一道长四十九丈四尺四寸深八尺六寸阔六尺内壝方墙 
二十七尺高六尺厚二尺内棂星门四北门外西为瘗位瘗祝帛配位帛则燎之东为灯台南门外为 
皇祗室藏神版而太祖版则以祭之前一日请诸庙外棂星门四西门外迤西为神库神厨宰牲亭祭 
器库北门外西北为斋宫又建四天门西门外为銮驾库遣官房南为陪祀官房又外为坛门又外为 
泰折街牌坊护坛地一千四百七十六亩春明梦余录原嘉靖九年五月作方邱于北郊明典彚原皇
 地祗正位北向太祖配西向东一坛中岳东岳南岳西岳北岳基运山翊圣山神烈山之神西向西一 
坛中镇东镇南镇西镇北镇天寿山纯德山之神东向东二坛东海西海南海北海之神西向西二坛 
大江大淮大河大汉之神东向明嘉靖祀典原方邱皇地祗神位版及配位神版俱丹漆金字同上原 
南郊配位藏于泰神殿北郊配位在太庙临祭前一日请出祭毕仍奉入西垣笔记原刘士骥北郊纪 
事元郊展礼报元功五夜神光满碧空灵鼔飞声天籁里黄琮呈采月明中渐看玉佩千官集共祝金 
穰四海丰圣主精诚先俎豆遥看黻冕坐斋宫蟋蟀轩革増方泽在安定门外北郊形方象地方折四 
十九丈四尺四寸深八尺六寸阔六尺泽中贮水方邱北向二成上成方六丈下成方十丈六尺均高 
六尺上成正中六六方甃外八方均以八八积成纵横各二十四路二成倍上成八方八八之数半径 
各八路以合六八阴数皆甃以黄色琉璃每成四出陛各八级皆白石二成上南左右设五岳五镇五 
陵山石座凿山形北左右设四海四渎石座凿水形均东西向水形座下凿池贮水以祭内壝方二十 
七丈二尺高六尺厚二尺壝北三门六柱东西南各一门二柱柱及楣阈皆白石扉皆朱棂壝北门外 
东北镫杆一西北瘗坎一燎炉五外壝方四十二丈髙八尺厚二尺四寸门制与内壝同东西门内从 
坛瘗坎南北各二壝南门外皇祗室五间北向覆黄琉璃围垣正方周四十四丈八尺髙丈一尺北向 
设一门外壝西门外神库神厨祭器库乐器库各五间井亭二又西为宰牲亭亭前井亭左右各一西 
北为斋宫东向正殿七间崇基石阑五出陛左右配殿各七间内宫门三间左右门各一外宫墙周百 
有十丈二尺门三东向门东北钟楼一坛内垣周五百四十九丈四尺北西各三门东南各一门外垣 
周七百六十五丈西向门三角门一大清会典臣等谨按方邱旧址为明嘉靖九年定本朝因之屡加 
宽广规模制度益昭隆备増岁以夏至日祭皇地祗奉太祖髙皇帝太宗文皇帝世祖章皇帝圣祖仁 
皇帝世宗宪皇帝配以五岳五镇四海四渎启运天柱隆业昌瑞永宁五陵山从祭皇地祗位第一成 
北向列圣东西向四从位第二成五岳启运天柱永宁三山西向四海在其次五镇隆业昌瑞二山东 
向四渎在其次均设黄幄皇地祗黄琮一帛一犊一豋一簠二簋二笾豆各十有二尊一爵三炉一镫 
四列圣均帛一犊一豋一簠簋各二笾豆各十有二尊一爵三炉一镫四从位各帛一每幄均牛一羊 
一豕一豋一铏二簠簋各二笾豆各十尊一爵三琖三十炉一镫二玉帛实于篚牲载于俎尊实酒疏 
布羃勺具大清会典増夏至日大祭方泽玉用黄琮郊祀制帛一遇祭告用告祀制帛一色均黄牲用 
犊乐八奏用平字舞八佾祝版黄纸黄缘墨书祭器笾纯漆豆豋簠簋尊均用陶爵用匏陶色黄祭品 
太羮不和祭服御明黄礼服同上臣等谨按每岁恭遇北郊大典皇上必躬亲成礼为伊古所未有乾 
隆十三年以明制祭器未昭备物皇上亲加审定凡一器一物莫不折衷至当垂示方来用昭祇敬増 
先祀一日皇帝御龙袍衮服乗礼舆出宫至太和门阶下降舆乗辇入坛西门至方泽北门外降辇由 
右门入诣皇祇室于皇地祇列圣前上香行三跪九拜礼诣方泽视坛位视笾豆毕由内壝北右门出 
外壝北右门至神路左升辇诣斋宫太清会典臣等谨按北郊斋宫皇上创修于癸亥之夏先祀一日 
法驾预宿斋宫后因念执事有病暍者复降旨俟树木成阴时再为举行然如壬申夏至前适值雨后 
新凉己卯岁又以祷雨正切仍前期斋宿仰见皇上昭事之忱虔惕倍至又大祀典应乗辇入坛全设 
</div>
    <div class="pagination">
<a href="钦定日下旧闻考_page255.html">上一页</a><span>...</span><a href="钦定日下旧闻考_page251.html">251</a><a href="钦定日下旧闻考_page252.html">252</a><a href="钦定日下旧闻考_page253.html">253</a><a href="钦定日下旧闻考_page254.html">254</a><a href="钦定日下旧闻考_page255.html">255</a><span class="current-page">256</span><a href="钦定日下旧闻考_page257.html">257</a><a href="钦定日下旧闻考_page258.html">258</a><a href="钦定日下旧闻考_page259.html">259</a><a href="钦定日下旧闻考_page260.html">260</a><a href="钦定日下旧闻考_page261.html">261</a><span>...</span><a href="钦定日下旧闻考_page257.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
