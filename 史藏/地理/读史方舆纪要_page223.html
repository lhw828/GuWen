<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 223 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 223 页/共 479 页</h1>
    <div class="content">　　○梁山县南十九里，与阳县接界。或以此为吕梁山。《禹贡》：治梁及岐。《诗》：奕奕梁山。《春秋》成五年，梁山崩，壅河三日不流，晋侯以传问伯宗。《尔雅》：梁山，晋之望。《吕氏春秋》：吕梁未凿，河出孟门之上。《水经注》：河水又南经梁山原。是也。《唐十道志》：关内道名山曰梁山。

　　龙门山县东北八十里，与山西河津县分界。《北魏志》：梁山北有龙门山。故龙门亦兼梁山之称。隋大业十三年，李渊遣王长谐等自梁山济，营于河西，以待大军。即龙门也。详见名山龙门。

　　韩原县东南二十里。《左传》僖十五年，晋侯与秦战于韩原，秦获晋侯以归处也。或曰，故韩原当在河东。今山西芮城县河北故城有韩亭，即秦晋战处。高门原，在县南二十里。《水经注》：河水经高门原，层阜相承，秀出云表，俗谓之马门原。又曰三周山，即《尔雅》三成为昆仑丘也。山下水际有二石室云。

　　○黄河县东五十里。自延安府宜川县流入境。历龙门口而下，有禹门渡，通山西河津县。《寰宇记》：龙门山北有河口，略似龙门而不能通。相传鲧治水时所凿，绩用弗成。今名错开河。

　　瀵水在县南十里。亦名琚谷水。东南流，入于黄河。又有芝川，在县南二十三里，亦东流入河。其地有芝川镇。司马迁墓在焉。

　　华池在县东南。《水经注》：在夏阳城西北四里。池方三百六十步。河水又东南径于华池也。

　　○龙门关在县东北龙门山。后周时所立，最为险厄。或云，关之下，即禹门渡。

　　澄城县州北百二十里。北至州洛川县二百五十三里，西南至华州蒲城县百十里。春秋时晋北徵地，后属秦。汉置徵县，属左冯翊。徵，读惩，后误为澄。东汉时省。后魏太平真君七年，置澄城郡，治澄城县。隋罢郡，以县属同州。唐因之。五代梁属河中府，后唐复旧。今城周三里，编户六十四里。

　　○北徵城县南二十二里。《左传》文十年，秦伐晋，取北徵。即此。汉因置徵县。后魏改置澄城县，迁于今治。《唐史》：广德二年，党项寇同州，郭子仪遣其将李国臣，大破之于澄城北。永泰初，吐蕃寇同州，引还，同华帅周智光邀败之于澄城北，是也。

　　新城在县东北二十里。亦曰新里。《左传》：僖十八年，梁伯益其国而不能实也。名曰新里。秦人取之。文四年，晋侯伐秦，围元阝新城。即此矣。《志》云：县有杜平乡。秦孝公五年与魏惠王会于杜平。又汉昌平侯灌婴食邑于杜平乡，是也。○长宁城，在县南。唐初置。贞观八年，省入澄城县。

　　○壶梯山县北五十里。阶级层峻，有似悬梯。一名石楼山。又十里为将军山，秦封白起武安君于此，因名。又十里为武帝山。相传汉武幸梁山时经此。

　　云门谷县西北七十里。谷口似门，水气云蒸，因名。又西北十里为风谷山，有洞穴出风。又北为界头山，与延安府洛川县接界。

　　临高原县南五十里。宋李显忠初仕金，知同州，密图南归，繇汉村经临高原，是也。原有龙泉，味甘如醴。

　　○洛河在县西二十里。自白水县流入，又南入同州境。《志》云：县西南有洛河渡，路通蒲城县境。

　　甘泉水在县西三里。《志》云：出县西匮谷中。其水澄洁，或谓之澄水，俗呼为官泉。《水经注》：县有温泉三，皆西注于洛。

　　乾坑在县西南三十里。又西南接蒲城县界。今详见蒲城县。

　　○亲邻寨《通志》云：在县北二十里。元末，李思齐命将筑寨为戍守处。又伏龙府，在县南五十里。唐置府兵于此。

　　白水县州西北百二十里。东至澄城县五十里，西至同官县五十里。春秋时为彭衙地。秦文公时，置白水县，即此。汉为衙县地，亦为粟邑县地。晋省衙县入粟邑。后魏省粟邑县入澄城。太和二年，又分置白水郡及县。隋废郡，以县属同州。唐永徽初，党项掠白水，东侵蒲津，是也。宋仍属同州。今县有旧城，周四里。嘉靖三十二年，增筑新城于东北隅，共环五里。编户二十八里。

　　○彭衙城县东北六十里。《左传》文二年，秦、晋战于彭衙，秦师败绩。《史记》：秦武公元年，伐彭戏氏。《正义》曰：彭戏，戎号也，即彭衙。汉置衙县，属左冯翊。东汉初，邓禹破更始将公乘歙于衙，即此。永初五年，以上郡羌乱，寄理衙县。永建四年复旧。晋省。戏，许宜反。或曰县有汪城。《春秋》文二年，晋伐秦，取汪及彭衙者。一云汪在澄城县境。

　　粟邑城县西北二十八里。汉置县，属左冯翊。东汉永元中，封耿夔为侯邑，后省。永元九年，复置。晋因之。大兴初，刘曜讨靳准于平阳，既而西屯粟邑，即此。后魏废。○姚谷城，在县东，本澄城县地。后魏太和二年，析置姚谷县，属白水郡。隋省。

　　○秦山县西北五十里。连亘绵远，道通、延、环、庆。其断处为暗门，最险隘。又有太神山，在县西七十里。

　　黄龙山在县东北五十里。上有仓颉冢。《地形志》：姚谷县有黄崖山。白水县有五龙山。盖二山俱在县界，峰峦相接，因讹为黄龙山。

　　○洛水在县东三十里。自宜君县流入，又南入澄城县境。今县东北三十里有马家渡，即洛水津济处。又县东南有石川河渡，亦谓之粟邑渡，即洛水下流也。

　　白水县西三十里。源出同官县，合诸水东流，入洛。《志》云：县南临白水，故秦以名县。又柳谷水，在县东北，一名彭衙水，下流注于洛水。又有铁牛水，在县北三十里，亦东入洛水。

　　○马莲滩镇县北五十里。或曰，其地有马兰山麓，因名。后讹为马莲也。今有马莲滩巡司，为戌守处。

　　阳武村白水县有阳武村。村西有利乡亭，土人呼为史官村。旧《志》：苍颉生阳武而葬利乡。盖在此。今县有苍颉墓。

　　耀州府北百八十里。东至同州二百里，西至乾州一百八十里，北至延安府州三百九十里。

　　秦为内史地。汉为左冯翊地。魏晋时，属北地郡。魏收曰：魏文帝分冯翊之礻殳礻羽置北地郡。晋北地郡治泥阳，即故礻殳礻羽也。后魏置北雍州。西魏改宜州，又置北地郡，寻改为通川郡。开皇初，郡废。大业初，州废，以其地属京兆郡。唐武德初，复置宜州八年，幸宜州，即此。贞观十七年，省入雍州天授二年，复置宜州于云阳。大足初，罢。天初，李茂贞僭置耀州及义胜军《五代史》：梁开平五年置。胡氏曰：初置茂州，又改耀州。五代梁贞明初，改曰崇州静胜军。后唐复曰耀州，而改军为顺义军。宋初因之。开宝五年，曰感义军。太平兴国初，又改为感德军。金仍为耀州。元因之，以州治华原，县省入。明亦曰耀州编户十八里，领县一。今仍曰耀州。

　　州面凭大阜，北负高原，漆水东经，沮流西绕，控、坊之道，联同、华之援，所以厚长安之肩背，为、岐之指臂者也。

　　○礻殳礻羽废县在州治东北一里。汉景帝二年置县，属左冯翊。颜师古曰：礻殳，音丁活反，又丁外反。礻羽，音诩，盖兵祷之名。后汉初，县废。永元九年，复置。永康初，东羌先零围礻殳礻羽，即此。魏以泥阳县寄治礻殳礻羽，因置北地郡，而改县曰泥阳。建兴三年，刘曜围北地太守麴昌于泥阳，寻为所陷。元魏亦曰泥阳县，仍属北地郡。隋开皇六年，又改为华原县。唐初为宜州治。贞元十七年，州废，县属京兆。二十二年，畋于华原，遂幸玉华宫，是也。天初，为耀州治，后因之。元省。今州城周六里有奇，门四。

　　○土门山州东南四里。积土两崖，中豁如门，行者经其中。《志》云：富平县东北七十里有土门山。盖与州接境。磬玉山，在州东五里。出青石，可为磬。唐天宝中，采为乐器，而泗滨之石遂废。山阳有石洞。其顶五峰对峙，亦曰五台山。又东五里曰鉴山。年丰则山有光可鉴，耀州之名以此。

　　牛耳山州西北十八里。以两山东西分，若牛耳也。州西北六十里又有木门山。山阪相去各三里许，有上中下之称。今阪存而门堙。

　　○沮水在州西门外。自延安府州宜君县流入境，至城南三里之鹳鹊谷，与漆水会流，入三原、富平县境。亦谓之石川河。

　　漆水在州东门外。自同官县流入境，又南合于沮水。《志》云：州北有通城渠、烟雾渠、甘家渠、越城渠、水磨渠，皆引沮水为之。又有漆渠、退滩渠，则漆水所置也。宋熙宁七年，知耀州阎光国募民治漆水堤，即此。

　　清水州西三十五里。自州淳化县流入州界，又南流入三原县界。宋建炎中，金人犯延安，侵丹州。又渡清水河，破潼关。或曰：金人所渡者，同州之沮河也。又州西北有浊谷河、涧谷河，下流俱注于清水。

　　强公渠在州西南。《唐书》：华原无水，雍州司士参军强循教民凿渠以浸田。一方利之，号曰强公渠。

　　○步寿宫在州城北步寿原上。《志》云：汉神雀二年，建步寿宫。在今城东三里。唐武德五年，猎于步寿原，是也。又唐长安二年，建永安宫。在今城南五里。

　　玉女堡在州西北。其地有玉女山，因名。又北十里为桃儿堡。州西北七十里为活堡，皆险阻。相传后周时置。《志》云：州治南。今有顺义驿。

　　同官县州北七十五里。北至州宜君县九十里，东南至同州二百里。汉礻殳礻羽县地。晋为濒阳县地。苻秦置铜官护军，以川为名。后魏太平真君七年，改为县，属北地郡。后周改曰同官县，属宜州。隋属京兆郡。唐初，亦属宜州。贞观十七年，州废，改属京兆府。五代梁属同州。后唐属耀州。今县城周四里，编户二十二里。

　　○铜官城在县东北一里。苻秦置同官护军，在今县西南一里。晋太元九年，姚苌攻新平，使其将姚穆守同官川，是也。后魏改置县。后周建德四年，移县于此。《志》云：县西南旧城，今为济阳寨。有土城，高数丈，与县相为角。元末，张良弼遣其将所筑。又《长安志》：同官县城周一里，无城壁。西北倚虎踞山，本名金山。有汉弩台二，一在山北，一在西南，各去城一里。又有亭子泉、柏榆泉，流绕其下。

　　○女华山县北三十里。高峰秀出。又有女回山，在县北四十里，高耸亦甲于群山。

　　马兰山县东北五十里。晋元康六年，马兰羌卢水胡反，攻杀北地太守张损。郡尉张光戍马兰山，以百余人力战得全。又咸和九年，后赵将郭敖等击北羌王薄、句大等于北地冯翊，破之。句大奔马兰山，敖乘胜追击，为羌所败。《志》云：北地有马兰山，羌居其中，谓之马兰羌。《邑志》云：山在县北二十里。其山连延绵亘，接司州白水县界。

　　石盘山在县北。魏收《志》：铜官县有石盘山。晋建兴三年，刘曜攻北地太守麴昌。麴允来救，溃还。曜追败之于石谷。允奔还灵武。石谷，或即石盘山也。又北魏孝文时，北地民支酋聚众起兵于石山，进至浊谷，向长安。石山，即石盘山矣。浊谷水，见耀州。

　　神水峡县东北六十里。石崖峻削，道从石峡中行，至为险阻。旧设金锁关巡司。宋建炎三年，金人循渭东还，其支军入延，攻康定。王庶急遣兵断河桥，又令刘延亮屯神水峡，扼其归路。金人遂去。明嘉靖三十年，抚臣张珩议以州南下省城，金锁关至为冲要，宜筑城戍守，以防套寇突犯。从之。康定，即今延安府州。

　　○同官川在县东北五十里。县东有雄川、乌泥川，县西有雷平川。又有盘川水，出马兰山，流入于乌泥川。俱汇于同官川而为漆水，南入耀州界。唐神龙元年，同官县水溢，漂居民五百余家。太和三年，同官暴水，漂没二百余家。即同官诸川矣。

　　安公谷水在县南。流入耀州境，下流合于沮水。晋太元九年，苻坚击姚苌于赵氏坞。苌军中无井。秦人塞安公谷、堰同官川水以困之。苌军中忄匈惧，会大雨，军复振，即此。

　　○金锁关在神水峡内，道里险阻，旧为戍守要地。

　　赵氏坞在县北，近安公谷同官水。姚苌屯北地，苻坚击之于赵氏坞。义熙十一年，姚秦北地太守毛雍据赵氏坞以叛，姚绍讨擒之。即此。○黄堡镇，在县南三十里，一名黄堡寨。又县北三十里有西梁堡，东北十五里有南古寨，皆前代据险守御处。《志》云：县治东北有漆水驿。

　　乾州府西北百八十里。西至凤翔府二百里，东至耀州百八十里，北至州百五十里。

　　秦内史地。汉属左冯翊。晋属扶风郡。后魏属咸阳郡。隋属京兆郡。唐初属雍州。天宝初，属京兆郡。乾符初，增置乾州以地在长安之乾隅也。乾宁初，置威胜节度。五代梁因之。后唐亦曰乾州，属凤翔府。宋熙宁五年，州废。政和七年，复置，明年。改为醴州。金复故。元因之。明亦曰乾州，以州治奉天县省入编户二十七里，领县二。今仍曰乾州。

</div>
    <div class="pagination">
<a href="读史方舆纪要_page222.html">上一页</a><span>...</span><a href="读史方舆纪要_page218.html">218</a><a href="读史方舆纪要_page219.html">219</a><a href="读史方舆纪要_page220.html">220</a><a href="读史方舆纪要_page221.html">221</a><a href="读史方舆纪要_page222.html">222</a><span class="current-page">223</span><a href="读史方舆纪要_page224.html">224</a><a href="读史方舆纪要_page225.html">225</a><a href="读史方舆纪要_page226.html">226</a><a href="读史方舆纪要_page227.html">227</a><a href="读史方舆纪要_page228.html">228</a><span>...</span><a href="读史方舆纪要_page224.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
