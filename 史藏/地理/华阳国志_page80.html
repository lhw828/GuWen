<!DOCTYPE html>
<html>
<head>
    <meta charset="UTF-8">
    <title>华阳国志 - 第 80 页/共 87 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>华阳国志 - 第 80 页/共 87 页</h1>
    <div class="content">
附　李调元函海后序
　古无以数人之书合为一编而别题一总名者。惟《隋志》载地理书一百四十九卷，注曰：「陆澄合《山海经》以来一百六十家以为此书。澄本之外，其旧书并多零失。见存别部自行者惟四十二家。」又载《
地记》二百五十二卷，注曰：「梁任昉增陆澄之书以为此记。其所增旧书亦多零失。见存别部行者惟十二家。」是为丛书之祖。然犹一家言也。左圭《百川学海》出，始兼裒诸家杂记。至明而卷帙益繁。而《汉魏丛书》、《津逮秘书》，近日《知不足斋丛书》皆于各家著作，全录其书，荟为一集。其或于丛书略加节取，则如《说郛》、《稗海》、《艺圃搜奇》、《纪录汇编》之类。其或附己书于说部丛书末者，则如《秘籍》、《彝门广牍》之类皆是也。余所刻《函海》，书共三十集。其十六集，皆古人丛书也。而己书亦附焉，盖用后体制也。小卷不记。总全卷共一百五十种书。始于戊戌春，迄于壬寅冬，阅五年而成。予在通永道，遭事去官。板片零散，又半在梓人林姓家，以镌资未楚，居奇不发。时余获罪在保阳臬司狱，方将远戍万里，无暇及此。自料此书不能缉完矣。会予姻亲永定观察南部陈公韫山讳琮者枉过通廨视予儿女，见板片零落，慨然曰：「此雨村不朽业也，奈何使之中弃乎？」问其故，立出三百金交予弟检讨鼎元墨庄，使购板归。适予亦荷总制袁清恪公保奏，得赎回通。因完公羁留之暇，修成此书。凡有校雠，责之余季墨庄。其去取，予独任之。时虽前序云：成于壬寅冬，实成于甲辰春。其所以获成，实韫山力也。善不可没，因为叙其颠末于后云。



　　　　十二　函海华阳国志附录


　　《晋书李势载记》：「大司马桓温率水军伐势，至成都城下，纵火烧其大城诸门。势众惶惧，无复固志。其中书监王嘏、散骑常侍常璩等劝势降。」


　　崔鸿《十六国春秋蜀录》：「常璩字道将，蜀成都人，少好学，着《华阳国志》十篇，序开辟以来，迄于李势，皆有条理云。」


　　《隋书经籍志史霸史》：「《汉之书》十卷，常璩撰。《
华阳国志》十二卷常璩撰。（梁有《平蜀记》十卷，《蜀汉伪官故事》一卷，亡。）」


　　《古今正史十六国春秋篇》：「蜀初号曰成。后改称汉。李势散骑（常侍）常璩撰《汉书》十卷，后入晋秘阁，改为《蜀李书》。璩又撰《华阳国志》，具记李氏兴灭。」


　　《旧唐书经籍志乙部史录伪史类》：「《华阳国志》三卷，常璩撰。《蜀李书》九卷，常璩撰。」


　　《（新）唐书艺文志乙部史录伪史类》：「常璩《华阳国志》十三卷。又《汉之书》十卷。《蜀李书》九卷。」


　　《宋史艺文志史类别史类》：「常璩《华阳国志》十卷。」《霸史类》：「常璩《华阳国志》十二卷。」


　　晁公武《郡斋读书志史部伪史类》：「《华阳国志》十二卷，晋常璩撰。华阳，梁州地也。纪汉以来巴、蜀人物。吕微仲跋云：『汉至晋初四百载间，士女可书四百人，亦可谓盛矣。复自晋至周显德，仅七百岁，而史所纪者无几人。忠魂义骨，与尘埃同没，何可胜数。岂不重可叹哉。』」


　　郑樵《通志艺文略史类霸史》：「《华阳国志》十二卷，晋常璩撰，以巴汉风俗及公孙以后据蜀者各为之志。《汉志书》十卷，常璩撰。《蜀李书》九卷。」


　　陈振孙《直斋书录解题杂史类》：「《华阳国志》二十卷，晋（当作蜀）散骑常侍蜀郡常璩道将撰，志巴蜀地理、风俗、人物，及公孙述、刘焉、刘璋，（蜀）先、后主，以及李特等事迹。末卷《叙志》云：『肇自开辟，终乎永和三年。』」


　　王应麟《玉海艺文杂史》：「《唐艺文志乙部史录》，其类十三。三曰伪史类。《华阳国志》至《三十国春秋》，一十七家，二十七部，五百四十二卷。」


　　马端临《文献通考经籍考史伪史霸史》：「《华阳国志》十二卷。一作二十卷。」


　　刘知几《史通杂述篇》：「史氏流别，殊途并骛。推而为论，其流有十焉。九曰地理书。九州土宇，万国山川，物产殊宜，风化异俗。如各志其本国，足以明此一方。若盛宏之《荆州记》，常璩《华阳国志》，辛氏《三秦》，罗含《湘中》，此之谓地理书者也。」


　　杨慎《丹铅录》卷二地志曰：「地志诸家，予独爱常璩《华阳国志》。次之，则盛宏之《荆州记》。」


　　焦竑《国史经籍志史类霸史》：「《华阳国志》十二卷，晋常璩。《汉书》十卷，常璩。《蜀李书》九卷。」


　　陶珽《重辑说郛》●（卷）第五十八：「《西州后贤志》，常璩。《梓潼士女志》常璩。《汉中士女志》常璩。」


　　岁庚午（干隆十五年），还淳方朴山先生主徽州紫阳书院讲席，言《华阳国志》有足本，令瑶田求索于歙之藏书家，而不可得也。今于□□京师见之。而吾友丁小山与陈竹厂诸君，广求宋明以来诸刻，互相校勘，成此善本。余借读之，卒业，因跋数言于简末，以归小山。惜朴山先生不及见也！干隆戊戌（四十三年），七月朔，歙浦程瑶田。


　　《华阳国志》十二卷，较俗本（指当时江南流行的吴、何本）多卷十上、中二卷。盖书贾仅知挨次卷数刊刻，未审第十卷内复分上中下三卷耳。是本，苏郡朱文游所藏，有惠氏钤印，为红豆斋旧物。干隆戊戌仲秋，金榜并识。


　　此本得之丁小山，为从来未见之足本。新安程晋芳鱼门书以相闻。较之《汉魏丛书》（此指何允中本），几多一半，考校精详，博雅典核。小山以余蜀人，此《志》为蜀诸志之祖，割爱以贻。余合诸志参之，益深服膺，因梓而行之。其偏旁字画，悉照丹棱李氏宋本，不妄改一字。有与诸刻不合者，则分注于下。至各家刻《华阳国志》，体例各不同，究以李叔廑为定本。故卷首仍用《李序》，以各序附于卷末云。干隆辛丑（四十六年）十一月中浣，绵州李调元雨村识于□直隶通永道署之心如水斋。




　　　　十三　汉魏丛书江西本华阳国志王谟跋


　　右常璩《华阳国志》十二卷。《史通》云：「璩为李氏散骑常侍，撰《汉书》十卷。后入晋秘阁，改为《蜀书》。璩又撰《华阳国志》，具记李氏兴灭。」今考本《志》十二卷，前四卷述巴、蜀、汉中、南中地理沿革；中五卷述公孙氏、李氏僭窃，以及刘氏偏安事迹；末三卷述梁、益、宁三州汉、晋以来士女，非专记李氏兴灭也。故《
史通》又与盛氏《荆州记》、辛氏《三秦记》同入地理书，而自隋、唐志及《通考》，皆以之入霸史，伪史。总之，不离乎杂史者近是。本《志》多采前人传记，要自具有史家三长。谟尝读左太冲《蜀都赋》：「碧出苌宏之血，乌生杜宇之魄。」李太白《蜀道难》谓：「四万八千岁，不与秦塞通人烟。」辄疑其山川风气幽昧诡怪，大异中土。道将乃独能援经据典，辨析群言，以壹之于中和，而文之以雅驯；非学识兼至，能如是乎？惜乎偏方短祚，无以展其着作之才，故不得（与陈寿同）称良史。《蜀书》既已亡矣，《国志》亦复残缺。今本《李志》乃前明蜀人张佳允所补。其第十卷《先贤论赞》，又仅存汉中、梓潼二方士女，而巴、蜀、广汉、犍为诸郡士女传皆阙焉。中间名次前后，复多倒乱；此又后人传写脱误，非本书乖驳也。往时，阁学翁覃溪先生提学江右，尝为谟言「家有《华阳国志》全本」，惜未携入行箧，无凭抄补。今故祇仍原本校刻。惟丛书旧编载籍，今入别史。汝上王谟识。




　　　　十四　清嘉庆甲戌南京刻题襟馆本廖寅序


　　唐已前方志存者甚少，惟《三辅黄图》及晋常璩《华阳国志》最古。《三辅黄图》为宋人增乱。《华阳国志》明刻本俱缺卷十之上中两卷，近时始有补完本，（今按：此语未当。蜀刻不全缺，只张、吴、何本缺之耳。）而皆舛误不可读。予家益土，念搜讨古迹，莫先于此《志》。求善本不得。前十余年，由中州叶令擢守京江，唐刺史仲冕告予，谓阳湖孙观察星衍有季氏振宜家所录宋嘉泰四年李刻本。拟即借刊。后以右迁观察至豫章，未遂其愿。及再来江淮，司转运之事，官阁余暇，披阅此书，因借数本合校之，又参以书传所引旧文，订定讹错。按李序称：「凡一事而先后失序、本末舛逆者，则考而正之。一意而词旨重复、句读错杂者，则刊而去之。设或字误而文理明白，则因而全之。」是其本已经删改。故《蜀志》汶山郡与越嶲郡误连，而少汶山属县及汉嘉郡。《士女赞》少巴郡第二。又《三国志》注引此书有李宓《陈情表》，而今本无之。此类悉加补正（按：其刻本并未补正）。或附按语，以谂学者。虽元丰间吕汲公大防所刻本不可得见，无以全复常氏旧观，其视本，则固有过之无不及矣。元和顾茂才广圻，是正诸书，最称审密，竭半岁之力，为予督工开雕，故能精致古雅，不减宋元佳刻。孙观察雅好流传古书，又见近世修志者空无故实，慨古地理书多放佚，尝欲刊行旧本以备一方掌故，先校刊《三辅黄图》、《长安志》于关中；又刊《建康志》于江左；每惜浙中未将干道、咸淳临安两志付梓；又因修志松江，先刊杨潜《云闲志》。今此书成于晋、魏之间，古字古义，尤足证佐经史，后有修滇蜀方志者，据以为典则，诚艺林之盛事也。其书称「华阳」者，晋代梁、益、宁三州，故《禹贡》梁州之域，为今四川省及云南，并陕西、汉中迤南之境。按《禹贡》「华阳黑水惟梁州」，《注疏》以华为华岳。恐此华在迤东，阳为荆州，非梁州。《秦本纪》武公元年：「伐彭戏氏，至于华山下，居平阳封宫。」《正义》曰：「封宫，在岐州平阳城内也」。则此华山在岐州之北，其南正值梁益，与太华不同。黑水，据《括地志》云：「源出梁州成固县西北太山」，亦与三危之黑水殊异。说经者误以此为滇池之黑水；又谓泸水，皆误。然常氏书以此为名，而未记载、辨析。惟《蜀志》云：「五岳则华山表其阳。」特用补其义云。嘉庆十九年，岁在甲戌清明节，前两淮都转盐运司使、邻水廖寅序。




　　　　十五　北京图书馆藏顾广圻校批本前四卷中的重要题记（附说明）


　　「癸亥十月，重读一过，颇有点●（窜）处。后之得此□□□之。涧●记。」（行书双行书，在吴管本首页标题「华阳国志卷第一」行下。


　　「广圻按：自此至凡统郡一十一，县五十八，是总序。十一郡者，蜀郡、巴郡、广汉郡、犍为郡、汉中郡、梓潼郡、牂柯郡、西城、永昌、建宁、朱提也。」（在《巴志》首页栏外，上方。其下有小楷娟秀字批「不然」二字，似顾秋碧书。）


　　「广圻按：此谓巴一、巴东二、涪陵三，巴西四，宕渠五，汉中六，梓潼七也。」（在第一页下第五行「分益州巴汉七郡」句上。）


　　「十二明甚。」（在同页第七行眉上，指「凡统郡一十一」句。其旁又有小楷批「不然」字。）
</div>
    <div class="pagination">
<a href="华阳国志_page79.html">上一页</a><span>...</span><a href="华阳国志_page75.html">75</a><a href="华阳国志_page76.html">76</a><a href="华阳国志_page77.html">77</a><a href="华阳国志_page78.html">78</a><a href="华阳国志_page79.html">79</a><span class="current-page">80</span><a href="华阳国志_page81.html">81</a><a href="华阳国志_page82.html">82</a><a href="华阳国志_page83.html">83</a><a href="华阳国志_page84.html">84</a><a href="华阳国志_page85.html">85</a><span>...</span><a href="华阳国志_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
