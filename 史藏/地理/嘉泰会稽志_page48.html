<!DOCTYPE html>
<html>
<head>
    <meta charset="UTF-8">
    <title>嘉泰会稽志 - 第 48 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>嘉泰会稽志 - 第 48 页/共 73 页</h1>
    <div class="content">敕有司以时省视网罟入者以盗论自永周岁久湮没更为民田旧池寖废岁遇
寿节放生无定所隆兴二年
二百七十顷以为放生池奏闻
诏从之又于池侧置咸若亭曾文清公撰记
谢公池在县南五里
王右军洗砚池在县南五里白马山下旧经云王右军洗砚处今人指蕺山潢污为池非也
鹅池在县南二里蕺山戒珠寺前旧经云王右军养鹅之所华安仁考古云逸少既善笔札性复好鹅所在穿池涤墨其傍必有牧鹅之所此池是也
方干池在县东十里澄波坊唐方处士所居华安仁考古云雄飞门巷虽改故池未湮即此池也干字雄飞以诗名号云庵处士门人私谥玄英
日月池在县东北一里池二所俗传钱武肃王所浚王有目疾故浚此二池云
　　山阴县
王公池在西园皇佑五年知越州王逵始置齐祖之撰记云方钱氏仗钺为后庭棹讴凫鴈之乐邦人不与其观
圣朝受图籍建守宰且百年前治越者始新西园及公始命邦人无小大得恣乐其中故王公池非新也由王公名之也
南池在县东南二十六里会稽山池有上下二所旧经云范蠡养鱼于此又云句践栖会稽谓范蠡曰孤在高山上不享鱼肉之味久矣蠡曰臣闻水居不乏干熇之物陆居不绝深涧之宝会稽山有鱼池于是修之三年致鱼三万今上破塘村乃上池
兰亭古池在县西南二十五里王右军修禊处唐大历中鲍防严维吕渭而次三十七人联句于此云曲水追欢处遗芳尚宛然名从右军出山在古人前赏是文辞会欢同癸丑年
王右军墨池在县西南二十五里兰亭桥东华镇记云闻右军上巳日修禊处在天章寺有墨鹅池皆遗迹池不甚深广引溪为源每　朝廷恩命至池墨必先见皇佑中忽三日连发未几　御书至赵清献公亲到池上与僧约曰池墨见即当为请之既爇香致祷须臾响应墨光黑色倍常时因贮之于罂以献于朝任屯田布罢任游山以香酒祭池倏忽墨见留诗云田曹郎吏何多幸亲见池中墨水生【复斋漫录载临川王右军墨池每贡士之岁或见墨汁点滴如泼出水面则必有登第者此池灵异亦其比也】
右军鹅池在县西南二十五里华镇记云闻鹅池有白鱼长数尺有捕者腾跃而起鬣如银下前池而去后复见于池中盖异物也
瑟瑟池在县西二里以池水湛碧故名钱公辅小隐山记云山堂因山之名凡一景一趣无不为之称有瑟瑟池
龙喷池在县西一里酒务前
西禅池在县北五里
山鱼池在县西一百步山下唐元微之留题云劝尔诸僧好护持不须垂钓引青丝云山莫厌看经坐便是浮生得道时李公垂诗云汲水添池活白莲十千仿佛尽生天凡庸不识慈悲意自葬江鱼入九泉后有题云微之诗戒僧以护生之意及公垂见而笑之未几果有寺僧罟于池中者故公垂因形之于诗云
　　嵊县
放生池在县东三里
右军墨池在县南十五里金庭洞晋王右军所居也唐裴通记云金庭洞天在县之东南循山趾而右得小香炉峰即洞天之北门常闻异香时值仙人从古不死真天下之绝境也琅琊王羲之家于此山其书楼墨池旧制犹在通以元和二年二月来游登书楼临墨池但见其山水之异
　　诸暨县
放生池在县东二里周四十里一名放生湖唐天宝中县令郭密之筑堤塘溉田二十余顷池心有小山状如号山其东有虹梁扁放生桥
　　余姚县
放生池在县南以东西各一百五十步立石为界隆兴改元知县事王度始置朱待制翌撰记
鴈池在县东双鴈里水经日南太守虞国旧宅号西虞即双鴈送归处华镇诗云南国使君归故里霜鸿飞舞送朱轮
项家池在县南一十里
洪家池在县南一十五里
阮家池在县西南三十五里
　　上虞县
放生池在县南二百步
朱公洗砚池在县西北四十里池侧有学堂云朱买臣读书堂其西有朱侍中庙
谢公洗屐池在县西北三十里东山傍俗传康乐遗迹以其登山蹑屐也然华安仁考古诗云谢公白首乘轩地长记沧波洗屐时又指言谢文靖尔
　潭
　　会稽县
孤潭在县东南旧经云若耶溪侧潭深而清孤石耸出潭上有大栎木谢灵运与惠连联句刻于树侧水经云麻溪下孤潭周数亩甚清深有孤石临潭乘崖俯视猿狖惊心寒木被潭森沉骇观麻溪下注若耶溪水至清照众山倒影窥之若画唐人征故事联句云古寺思王令孤潭忆谢公
贺精潭在县东南
少微潭在县东少微山下
龙潭在县东南
嫡耳潭在县东一作的耳
鹿迹潭在县东南
　　山阴县
射的潭在县南仙人石室下潭深叵测
破潭在县东广八十亩
照潭在县南
包家潭在县西北
苏家潭在县南
月潭在三山之西广袤数亩于观月为宜然不知其得名之始
寿家潭又在月潭之西差小于月潭
　　嵊县
下鹿苑潭在县西鹿苑寺西源出山巅二小石穴涌流至葛仙翁祠下出二石瓮闲又一里许石崖壁立瀑布十余丈下潴为潭顷岁旱投简潭内划然有声俄顷水尽黑电自潭发雨骤至如响
三悬潭在贵门山下有龙祠号普济禜祷有应
簟山潭在县东水经云东有簟山山下众流前导湍石汛激浮溢四注
五龙潭在乌猪山巅潭有五龙故名
响岩潭在细岭
灵岩潭在子周山
石门潭在县西
动石潭在县东北
　　余姚县
竹山潭在县东
泉潭在县东南
鬼啸潭在上林山坳人迹罕到傍有龙王祠禜祷有应
　　上虞县
弹潭在升相山之巅垂瀑百余丈汇于潭潭上巨石隐隐有足迹号仙人迹
黑龙潭在县南俗呼其山曰潭山山之上下凡三潭山巅人迹罕至最下潭居山椒传云尝有黑龙见
白马潭在县东水经云白马潭深无底创湖之始边塘娄崩百姓以白马祭之用以名
白龙潭在县南山顶有三潭凡请祷者挽楼而上仅至下潭巳目眩股栗不可留传云昔有白龙见故名
　　新昌县
长潭在县西南其源西南自东阳北出夹溪过穿岩别一源南自天台出墓门溪东转韩峰径西与穿岩水合流入于潭又西北流入剡西门唐方干诗波涛漫撼长潭月谓此百丈潭在县东潭有三所皆神龙所窟
　海堤
余姚海堤绵亘八乡其袤百四十里庆历中县令谢景初治堤事始筑二万八千尺王文公安石记之厥后增筑视旧倍蓰堤或罅獘不坚受潮之啮颓圯摧隳甚则荡析田畴漂溺室庐于是岁起役夫六千人人为役二十日率于农隙董治修筑吏或苟且不经意随筑辄坏堤盖未尝固也庆元二年令施宿始因岁役革具就实既竣事则图所以永其存盖东之为云柯梅川上林在承平时尝有牛秘丞斲石为堤岁久堤移石亦湮没命工求诸淤淖而具得之爰相旧规创意迭累既壮其东偏矣西之为兰风东山特当涛势冲突徒恃土堤惧不能久则又计工采石鼎新改筑盖为费者八千缗而西偏石堤复立焉深惟厥终俾民蠲役经营海涂开垦旷土总之得田千六百亩有奇乃建置海堤庄用其租入随时补苴力不困下而堤益固自是岁省民夫十有二万提举常平刘诚之以事请于上报可而显谟阁学士楼钥为海堤后记


会稽志卷第十一
　泉
　　府城
清白泉在府西清白堂侧范文正记云西岩下获废井泉甘色白渊然丈余引不可竭王十朋赋云啜茗于清白之堂漱齿于清白之泉
三汲泉在卧龙山麓泉甚浅不过有水数斗然汲尽巳复满未尝竭也旧在陆左丞园内今析为二其一归陆参议静之其一归司马监丞僖
　　会稽县
子真泉在梅山本觉寺泉味甘寒廉博士布尝为书子真泉三大字或疑子真隐吴市门不应在会稽然子真方避祸弃妻子变姓名岂常在吴市门者故今会稽多有子真遗迹
郑公泉在县东南五云乡去葛仙翁钓矶为近以郑弘得名水经云在若耶溪东方数丈冬温夏凉舆地志云若耶郑弘所居之侧有郑公泉弘虽居台辅常思故居曾病困思得泉水家人驰取饮少许便差泉有二脉滴沥出石罅味极甘宜茶石之上为行路而泉注溪中非山僧野叟不能知其处
云门泉在云门山唐僧灵一诗云泉源新涌出洞澈映纤云范文正公诗云林无恶兽住山有好泉来
菲饮泉在大禹寺侧王龄诗云梵王宫近夏王宫一水清涵节俭风越俗不知王好恶泉名恰在酒名中
真珠泉在少微山齐祖之家山十咏泉其一也
苦竹泉在秦望山侧曾文清墓林多苦竹泉出其下泓洁宜茶
傅公泉在射的山给事中傅公崧卿先墓因地坎洼凿池潴水每上冢以煎茗浣祭器池纵五尺衡六尺深半衡之数泓洁甘美遇旱不涸士夫咸谓可以方公清德遂目之曰傅公泉
　　山阴县
半月泉在法华山天衣寺侧唐李公垂诗云殿涌全身塔池开半月泉姚氏丛语云泉隐岩下虽月圆池中只见其半最为佳处绍兴初僧法聪凿开岩上名曰满月甚可惜也
　　嵊县
偃公泉在明心院侧院僧仁偃施水于此得名王龄诗云泉自何时得得名从偃公谁能继长陆为载水经中
沸泉在溪坑一穴周二三尺常如汤沸自下衮起四时不竭
　　余姚县
姜女泉在姜山泉流清洌常有木叶蔽其上或去叶泉浊
华清泉在县北陈山元丰中杨景谟顾临来游酌泉赋诗于此
龙泉在灵绪山龙泉寺上王荆公绝句所谓天下苍生待霖雨不知龙向此中蟠也有大字刻泉傍盖后人仿公书非真笔
高宗皇帝巡幸时尝泊
御舟于寺前江中识者以为龙蟠之谶
白水泉在县西南四明乡山壁环绕峭立上有溪流四十二条自绝顶投空而下冬夏水声不绝
</div>
    <div class="pagination">
<a href="嘉泰会稽志_page47.html">上一页</a><span>...</span><a href="嘉泰会稽志_page43.html">43</a><a href="嘉泰会稽志_page44.html">44</a><a href="嘉泰会稽志_page45.html">45</a><a href="嘉泰会稽志_page46.html">46</a><a href="嘉泰会稽志_page47.html">47</a><span class="current-page">48</span><a href="嘉泰会稽志_page49.html">49</a><a href="嘉泰会稽志_page50.html">50</a><a href="嘉泰会稽志_page51.html">51</a><a href="嘉泰会稽志_page52.html">52</a><a href="嘉泰会稽志_page53.html">53</a><span>...</span><a href="嘉泰会稽志_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
