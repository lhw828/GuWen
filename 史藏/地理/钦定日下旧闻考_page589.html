<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 589 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 589 页/共 698 页</h1>
    <div class="content"> 

通惠河原书讹作惠通今改白河在漷州东四里条通流闸原书闸讹作河今改宣德七年八月条广 
利原书讹作广济今改广利闸在张家湾条 

 

钦定日下旧闻考卷一百九举正 

 


钦定四库全书 

史部 

钦定日下旧闻考卷一百十至十二 

 

详校官庶吉士臣范逢恩 

检讨臣德生覆勘 

 

总校官进士臣程嘉谟 

校对官进士臣单可璂 

誊录监生臣黄珩 

 

钦定四库全书 

钦定日下旧闻考卷一百十 

京畿通州三 

 

原张家湾在州南十五里元万户张瑄督海运至此而名东南运艘由直沽百十里至河西务又百三 
十里至张家湾乃运入通州仓盖卢沟河与白河会流处也方舆纪要原张家湾为潞河下流南北水 
陆要会自潞河南至长店四十里水势环曲官船客舫骈集于此弦唱相闻最称繁盛长安客话原张 
家湾置巡检司在土桥西盐仓批验所在烟墩南名胜志臣等谨按张家湾本朝添设通判一员都司 
一员原竹木局建于通州自永乐始其抽分有二八九一之额旧制张湾之浒设有大通关巡检司通 
州竹木局又以大使领之桴筏至者各列其材板枋之多寡长短阔狭厚薄之差等以达之关司长关 
司长据所差等较勘虚实而上之巡仓御史御史据所陈报而下之竹木局使如例抽之其署额曰抽 
分竹木厂通州志臣等谨按张家湾税务本朝定制归坐粮厅收竹木之税归通永道收别无专员竹 
木厂旧署今尚存毎年各省贡木暂贮于此设厂役典守之原行在户部侍郎王佐言通州至河西务 
河道浅狭漕船动以千计兼四方商旅舟楫徃来无港汊可泊张家湾之西旧有浑河若疏浚近京师 
一二十里更加充广潴为巨浸令可泊船公私俱便上命都督冯斌尚书李友直同佐审视宣德七年 
冬十月斌等以图进上以其役重大命姑止明宣宗实录原正统元年十一月修张家湾通济仓先是 
管粮通政使李暹奏欲移置张家湾通济仓于通州行在户部工部议如所请令漕运总兵官都督佥 
事王瑜量遣运粮军三千人兴役至是瑜奏臣所领运粮船二万有奇今两处交纳河道稍得疏通若 
并于一处不免阻塞况通济仓虽有损敝易为修葺若欲移之则所费数倍三千人必不能办请仍旧 
修葺为便从之明英宗实录臣等谨按通济仓遗址无考原大通关在张家湾之长店百货彚集处也 
方舆纪要増大通关明永乐中置巡司正德间革通州志臣等谨按长店距州城十三里关久废原御 
马监太监于经宠幸尝导上于通州张家湾置皇店榷啇贾舟车微至担负亦皆有税中外怨之其请 
祠额者则香山碧云寺所自置茔域也工作糜费以百万计上亦尝幸焉明武宗实录原正德十六年 
八月户部左侍郎秦金上言宝源吉庆二店课程弘治以前系顺天府批验茶引所官收受按季解部 
后太监于经奏为皇店科取扰害人皆怨咨乞将二店课额依弘治年例庶军民乐业上下俱利上命 
如所议行眀世宗实录臣等谨按宝源吉庆二店遗址无考原嘉靖三十一年五月修筑张家湾镇城 
堡工完明世宗实录臣等谨按张家湾城今尚存原徐阶张家湾城记自都门东南行六十里有地曰 
张家湾凡四方之贡赋与士大夫之造朝者舟至于此则市马僦车陆行以达都下故其地水陆之会 
而百物之所聚也嘉靖癸亥冬世宗皇帝以有警诏发营兵戍之先声播闻敌不敢犯然戍者无所据 
依昼夜披甲立势实不可以久甲子春顺天府尹刘君畿因以城请司空雷公礼上议曰城于戍便于 


守固世宗报可敕顺天府丞郭汝霖通判欧阳昱内官太监桂琦以二月二十二日始事财取诸官之 
赎及士民之助者木取诸营建之余砖取诸内官厂之积石取诸道路桥梁之废且圮者夫取诸通州 
之卫卒及商若民之饶于资者工既举而财不时集阶具以闻诏光禄寺出膳羞之余金三万两贷之 
于是诸臣咸悦以奋而廵按御史董君尧封王君用桢程督加严越三月遂以成告周九百五丈有奇 
厚一丈一尺髙视厚加一丈内外皆甃以砖东南滨潞河阻水为险西北环以壕为门四各冠以楼又 
为便门一水关三而城之制悉备中建屋若干楹遇警则以贮运舟之粟且以为避兵者之所舍设守 
备一员督军五百守之而湾之人南北之缙绅中国四夷朝贡之使岁漕之将士下逮商贾贩佣胥恃 
以无恐至于京师亦隐然有犄角之助矣仰惟国家建都燕蓟百六十年于兹乃湾之有城实自世宗 
遣戍之诏始盖世宗雄才大略出于天纵而吁谟睿算又得于夙夜计安天下之心非偶然者其功在 
社稷庙称为世虽未易以名言然此固其一也夫覩河洛而思禹情也亦义也今而后登兹城者于世 
宗能无思乎诚使文武吏士体保固郊圻之意而殚谋以奠封疆兵之守者怀据依之便居处之安而 
竭力以奋武卫其在宾旅遡周防曲护之恩而各修厥职以供朝廷之事则庶几为能思世宗矣阶不 
敏敢因纪成以规焉世经堂集原王崇庆张家湾晓发作沙鸟知山雨舟人狎海潮五云堆魏阙回首 
路迢迢端溪集原许天锡晓发张湾诗黄鹂啼歇晓阴开两岸垂杨荫绿苔叶底轻花看不见暖风吹 
入短篷来许黄门稿原樊阜张湾舟中作朝发燕山阳夜宿张湾侧髙树蔚繁阴浮云淡无色睠彼西 
日驰忧心恒恻恻赖我同心人相期崇令德樊氏摘稿原王问张湾送客诗旅舍临官陌秋风一惘然 
献书芸阁上归梦草堂前燕市人初去江天月共怜应寻鹿门隐同宿五湖烟王仲山诗集原邱云霄 
晓发张家湾作舟车变春夏倦与水云期月明宿沙湾鸡声何吚吚寒烟薄汀渚征人事驱驰长河就 
东没明星亦西移鸣镳扬缁纷策马纵青羁远瞪鸾凤楼有怀金玉姿元发抱衷素绿丝方见治辗转 
繁虑积缅邈千古思止止斋集原陆深张家湾棹歌张湾水出北山头十里洪身九里洲惟有老渔知 
进退深滩撇纲浅滩揫俨山诗补桑绍良下第宿张家湾诗貂裘敝尽客还家郭隗台前日欲斜回首 
凤城春色好莺声啼碎碧桃花明诗正声原殷云霄长店作牵舟下潞河河浅不可行前途漫浩浩日 
暮悲孤征缘流百里间淼茫即东瀛挂帆越万里快哉平生情失计今如此忧怀徒自盈石川集补缑 
山陈文靖公天祥告归上遣使追及通州赐禇币五千缗以无功辞或曰昔二疏去汉未闻辞赏公曰 
辞受在人何得以前辈相律归田类稿补李秉彛仲常通州潞县人官至工部尚书两浙转运使所谓 
闲邪公也聊城周驰为作传赵文敏公书之元史不为立传其行事赖文敏之书以传则史之絓漏不 
少矣潞沙笔缀臣等谨按元周驰所撰闲邪公传赵孟俯书其刻石在快雪堂帖中原林皋寺唐太和 
中建明景泰五年重修赐额曰兴国寺广福寺本元髙丽寺旧址明正统己未更建赐今额圆通寺明 
洪武庚午年建三寺俱在张家湾又有铁牛寺孤舟寺通州志臣等谨按林皋寺久圯仅存石碣广福 
寺今尚存圆通寺仅存殿宇三楹及弘治间重修断碑而已铁牛寺旧名五行寺久圯止存石刻门额 
</div>
    <div class="pagination">
<a href="钦定日下旧闻考_page588.html">上一页</a><span>...</span><a href="钦定日下旧闻考_page584.html">584</a><a href="钦定日下旧闻考_page585.html">585</a><a href="钦定日下旧闻考_page586.html">586</a><a href="钦定日下旧闻考_page587.html">587</a><a href="钦定日下旧闻考_page588.html">588</a><span class="current-page">589</span><a href="钦定日下旧闻考_page590.html">590</a><a href="钦定日下旧闻考_page591.html">591</a><a href="钦定日下旧闻考_page592.html">592</a><a href="钦定日下旧闻考_page593.html">593</a><a href="钦定日下旧闻考_page594.html">594</a><span>...</span><a href="钦定日下旧闻考_page590.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
