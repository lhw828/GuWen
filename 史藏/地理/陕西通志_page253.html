<!DOCTYPE html>
<html>
 <head>
  <meta charset="utf-8"/>
  <title>
   陕西通志 - 第 253 页/共 490 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陕西通志 - 第 253 页/共 490 页
  </h1>
  <div class="content">
   陜西通志巻三十四
&lt;史部,地理类,都会郡县之属,陕西通志&gt;
　　钦定四库全书
　　陜西通志巻三十五
　　兵防二【附考歴代兵制　军储　塞垣　边防】
　　兵制
　　夏【无考】笃公刘其军三单【诗大雅公刘篇】三单相袭也【传】邰后稷上公之封大国之制三军以其余卒为羡今公刘迁于豳民始从之丁夫适满三军之数单者无羡卒也【笺】毛以为从邰徃豳未得安定之时其为军也分老弱妇女为三等之阵而单营之郑言公刘初至于豳丁夫寡少其军有三惟单而已无羡卒也正义曰重衣谓之袭三单相袭者谓三行皆单而相重为军也此谓发邰在道及初至之时以未得安居虑有冦钞故三重为军使强壮在外所以备御之也王肃云三单相袭止居则妇女在内老弱次之强壮在外言有备也地官小司徒云凡起徒役无过家一人以其余为羡羡谓家之副丁也今言三单则是单而无副故知无羡卒也以周礼言之三军三万七千五百人然则从公刘之迁其家不满此数故通取羡卒始满三军也【疏】
　　周以兵定天下天下旣定戢藏干戈教以文徳而犹立司马之官设六军之众因井田而制军赋地方一里为井井十为通通十为成成方十里成十为终终十为同同方百里同十为封封十为畿畿方千里有税有赋税以足食赋以足兵故四井为邑四邑为丘丘有戎马一匹牛三头四丘为甸甸有戎马四匹兵车一乗牛十二头甲士三人卒七十二人干戈备具天子畿方千里提封百万井定出赋六十四万井戎马四万匹兵军万乘故称万乘之主戎马车徒干戈素具春振旅以搜夏防舍以苗秋治兵以狝冬大阅以狩皆于农隙以讲事焉【汉书刑法志】　黄帝立丘井之法因以制兵故井分四道八家处之其形井字开方九焉周之始兴太公实缮其法始于岐都以建井亩【李卫公问对】　秦襄公当平王初兴兵讨西戎以救周平王东迁遂有岐丰之地列为诸侯修其车马备其兵甲武事备矣至穆公覇西戎始作三军又置陷阵三万及孝公用商鞅定变法之令令民为什伍行之十年民勇于公战怯于私鬬又以秦地旷而人寡晋地狭而人稠诱三晋之人耕秦地优其田宅而使秦人应敌于外大率百人则五十人为农五十人习战凡民年二十三附之畴官给郡县一月而更谓更卒复给中都一嵗谓正卒复屯边一嵗谓戍卒凡战获一首赐爵一级皆以战功相君长长平之后年十五以上悉发又非商鞅之旧矣【文献通考】
　　秦二世尽徴材士五万人为屯卫咸阳令教射下调郡县转输菽粟刍藁皆令自赍粮食咸阳三百里内不得食其谷【史记二世本纪】
　　汉髙祖二年五月萧何发关中老弱未傅者悉诣军【汉书髙帝纪】如淳曰律年二十三傅之畴官髙不满六尺二寸以下为罢癃汉仪注云民年二十三为正一嵗为卫士一嵗为材官骑士习射御骑驰战阵年五十六衰老乃得免为庶民就田里今老弱未尝傅者皆发之未二十三为弱过五十六为老师古曰傅者也言著名籍也【髙帝纪注】　二年六月令诸侯子在关中者皆集栎阳为卫【髙帝纪】刘攽曰诸侯子谓诸侯国人【髙帝纪注】汉兴京师有南北军之屯南军卫尉主之掌宫城
　　门内之兵北军中尉主之掌京城门内之兵【文献通考】汉制九月都试太守都尉令长丞会都试课殿最十月车驾幸长安水南门防五营士为八阵进退名曰乘之【马志】
　　文帝三年发中尉【汉书百官表曰中尉秦官】材官属卫将军军长安【史记文帝本纪】
　　景帝初更名卫尉为中大夫令后元年复为卫尉掌宫门卫屯兵长乐建章甘泉卫尉皆掌其宫【汉书百官表】
　　武帝建元元年诏卫士转置送迎常二万人其省万人【文献通考】　三年置期门羽林【属南军】上始微行八九月中与侍中常侍武骑及待诏并良家子弟能骑射者期诸殿门故有期门之号以六郡良家子选给【六郡谓上郡西河陇西北地等郡】掌执兵送从以材力为官名将多出焉【汉书东方朔传】　元狩三年秋减陇西北地上郡戍卒半发谪吏穿昆明池【武帝纪】臣瓉曰西南夷传有越隽昆明国有滇池方三百里汉欲伐之故作昆明池象之以习水战在长安西南周囘四十里【武帝纪注】　元封六年赦京师亡命令从军【文献通考】　太初元年置羽林掌送从次期门名曰建章营骑后更名羽林骑又取从军死事之子孙养羽林教以五兵【少壮令从军】号曰羽林孤儿更名中尉为执金吾【掌徼循京师】兵卒皆属焉更名郎中令为光禄勲掌宫殿掖门户属官有诸郎掌守门户出充军骑【凡郎官皆东直执戟宿卫】中郎有五官左右车户骑三将军【汉书百官表】　四年发天下七科谪出朔方张晏曰七科谪吏有罪一亡命二赘壻三贾人四故有市籍五父母有市籍六大父母有市籍七【文献通考】　天汉元年秋发谪戍屯五原【册府元龟】　四年发勇敢士出朔方【文献通考】　征和二年初置城门屯兵【汉书武帝纪】　四年置司校尉持节从中都官徒千二百人捕巫蛊督大奸猾后罢其兵【百官表】
　　昭帝始元二年冬发习战射士诣朔方【汉书昭帝纪】　元鳯五年六月发三辅郡国少年诣北军【天文志】
　　宣帝即位皇太后归长乐宫置屯卫【汉书宣帝纪】　令中郎将骑都尉监羽林【百官表】　羽林有左监主羽林左骑八百人右监主右骑九百人【汉官仪】　地节三年冬十月诏曰朕旣不徳不能附逺是以边境屯戍未息今复饬兵重屯乆劳百姓非所以绥天下也其罢车骑将军右将军屯兵　元康元年冬置建章卫尉【汉书宣帝纪】
　　后汉光武以扶风都尉部在雍县凉州羌数犯三辅将兵卫防园陵故俗称雍营【汉官仪】
　　明帝永平八年三月初置度辽将军屯五原防栢【防栢县在今胜州银城县】十月诏三公募郡国中都官死罪系囚减罪一等勿笞诣度辽将军营屯朔方五原之边县妻子自随便占着边县【占着谓附名籍】父母同产欲相代者恣听之凡徙者赐弓弩衣粮　九年春三月诏郡国死罪囚减罪与妻子诣五原朔方占着所在　十六年九月丁卯诏令郡国中都官死罪系囚减死罪一等勿笞诣军营屯朔方妻子自随父母同产欲求从者恣听之女子嫁为人妻勿与俱【后汉书明帝纪】
　　安帝元初二年诏郡国中都官系囚减死一等勿笞诣冯翊扶风屯妻子自随占着所在【后汉书安帝纪】　冬遣任尚将羽林缇骑五营子弟屯三辅虞诩说尚罢诸郡兵令各出钱数千二十人共市一马以万骑之众逐数千之虏大功立矣尚即上言用其计【西羌传　按此汉兵用骑之始】
　　顺帝永建五年十月诏郡国中都官死罪系囚皆减死一等诣北地上郡戍　永和四年九月令扶风汉阳筑陇道坞三百所置屯兵【后汉书顺帝纪】
　　晋【附】秦苻坚建元中畧计兵杖精卒有九十七万建元末下书悉发诸州公私马人十丁遣一兵良家子年二十以下武艺骁勇富室材防者皆拜羽林郎良家子至者三万余骑【晋书苻坚载记】　姚兴皇初元年徙隂宻三万户于长安分大营户为四置四军以领之皇初中兴练兵讲武大阅于城西干勇壮异者召入殿中【晋书姚兴载记　按此非晋制然亦草窃雄图也故附载其畧云】
　　西魏大统九年广募关陇豪右以増军旅【周书文帝本纪】周武帝天和元年秋七月筑武功郿斜谷武都留谷津坑诸城以置军人【周书武帝本纪】
　　隋兵制十二卫各分左右皆置将军以分统诸府之兵有郎将副将坊主团主以相统治开皇十年罢北方缘边之地新置军府【文献通考】
　　唐髙祖武徳初始置军府以骠骑车骑两将军府领之析关中为十二道曰万年道长安道富平道醴泉道同州道华州道岐州道豳州道西麟州道宜州道【寜州道泾州道在今甘属】　三年更以万年道为参旗军长安道为鼓旗军富平道为元戈军醴泉道为井钺军同州道为羽林军华州道为骑官军岐州道为平道军豳州道为招摇军西麟州道为苑防军宜州道为天节军军置将副各一人以督耕战以车骑府统之六年废十二军改骠骑曰统军车骑曰别将　所谓天子禁军者南北衙兵也南衙诸卫兵是也北衙者禁军也初髙祖以义兵起太原已定天下悉罢遣归其愿留宿卫者三万人髙祖以渭北白渠旁民弃腴田分给之号元从禁军后老不任事以其子弟代谓之父子军【唐书兵志】　殿中侍御史九人京畿诸州兵皆焉三辅及近畿州都督府皆置府凡六百三十三【百官志】关中置府二百六十一积兵士二十六万举关中之众以临四方【防要】
　　太宗贞观十年更号统军为折冲都尉别将为果毅都尉诸府总曰折冲府凡天下十道置府六百三十四皆有名号而关内二百六十有一皆以诸卫凡府三等兵千二百人为上千人为中八百人为下府置折冲都尉一人左右果毅都尉各一人长史兵曹别将各一人校尉六人士以三百人为团团有校尉五十人为队队有正十人为火火有长　禁军及贞观初太宗择善射者百人为二番于北门长上曰百骑又置北衙七营选材力骁壮月以一营番上　十二年始置左右屯营于武门领以诸卫将军号飞骑【唐书兵志】　京兆府有府百三十一曰真化匡道水衡仲山新城窦泉善信鳯神安业平香太清【余皆逸】华州有府二十曰普乐丰源义全清义万福脩仁神水常兴义津定城延寿罗文郑邑宣义相原孝徳温汤宣化懐徳懐仁同州有府二十六曰济北唐安防城太州大亭河东兴徳连邑伏龙温汤安逺业善南乡临髙瀵阳襄城崇道淅谷吉安长春华池永大洪泉善福司御效诚商州有府二曰洵水玉京鳯翔有府十三曰岐山雍北道清洛邑留谷岐阳文城□邑三交鳯泉望苑邵吉山泉邠州有府十曰嘉阳宜禄公刘良社胡陵蜂川万敌金池舜城宜山陇州有府四曰大堆龙盘开川临汧鄜州有府十一曰洛昌龙交苇川五交大同安光洛安银方杏林修武安吉坊州有府五曰杏城仁里思臣永平安台丹州有府五曰宜城通天同化丹阳长松延州有府七曰敦化延川寜戎因城塞门延安金明盐州有府一曰盐川夏州有府二曰寜朔顺化绥州有府四曰伏洛义合万古大斌金州有府一曰洪义梁州有府一曰丽水鳯州有府一曰归昌【地理志】　贞观初凡关内团结兵京兆府六千三百二十七人同州六千七百三十六人华州五千二百二十三人选强壮免征赋凡天下节度使有八一曰关内朔方【唐六典】闗内道华州有镇国军商州有兴平军鳯翔有陇右军更名保义陇州有义寜军鄜州有肃戎军盐州曰保塞胜州曰义勇【唐书地理志】太宗置府八百在关中者五百【陆宣公奏议】　畿内有八镇兵左右神策军郃阳镇近华州良原镇近邠州【编遗录】
　　宗开元六年始诏折冲府兵六嵗一简自髙宗武后时乆不用兵府兵之法寖壊畨役更代多不以时卫士稍稍亡匿宰相张说乃请一切募士宿卫【唐书兵志】张说为朔方节度使亲行五城督士马故时邉镇兵嬴六十万说以时平无所事请罢二十万归农时卫兵贫弱番休者亡命畧尽说请一切募勇强士优其科条简色役不旬日得胜兵十三万分补诸卫以强京师后所谓彍骑者也【张说传】　十一年取京兆蒲同岐华府兵及白丁益以潞州长从兵共十二万号长从宿卫嵗一番命尚书左丞萧嵩与州吏共选之明年更号曰彍骑【兵志】　十一月诏曰同华两州精兵所出地资辇毂不合外支自今已后更不得取同华人充兵防【册府元】　宗以万骑左右营改为左右龙武军皆用唐元功臣子弟制若宿卫兵是时良家子避征戍者亦皆纳资军分日更上如羽林　开元十二年诏左右羽林军飞骑阙取京旁州府士以户部印印其臂为二籍羽林兵部分掌之　十三年始以彍骑分十二卫总十二万为六番每卫万人京兆彍骑六万六千华州六千同州九千岐州六千【余俱属别域】其制皆择下户白丁宗丁品子强壮五尺七寸以上不足则兼以户八等五尺以上皆免征镇赋役为四籍兵部及州县卫分掌之又择材勇者为番头颇习弩射又有羽林军飞骑亦习弩诸军皆近营为堋士有便习者教试之【唐书兵志】　二十一年朔方节度使统经畧丰安定逺东西受降城安北都防振武等七军府管兵六万四千七百人马四千三百匹【旧唐书地理志】
　　肃宗至徳二载置左右神武军补元从扈从官子弟不足则取他色带品者同四军亦曰神武天骑制如羽林总曰北衙六军又择便骑射者置衙前射生千人分左右厢总号曰左右英武军【唐书兵志】
　　代宗大厯二年正月诏潼闗置镇兵三千人【册府元】　四年鱼朝恩请以京兆之好畤鳯翔之麟逰普润皆神策军五年复以兴平武功扶风天兴之【唐书兵志】九年郭子仪上书朔方国北门臣所统士不当贼四之一河南北江淮大镇数万小者数千未始搜择请追赴关中勒歩队示金皷【郭子仪传】
　　徳宗建中四年下诏募兵以白志贞为使请节度都团练观察使与世尝任者家皆出子弟奴马装铠助征授官于是豪富者缘为幸而贫者苦之　贞元二年改神策左右厢为左右神策军三年改殿前左右射生军为左右神威军自徳宗幸梁还以神策兵有劳皆号兴元元从奉天定难功臣恕死罪兵部乃不能嵗比其籍京兆又不敢综举名实三辅人假庇于军一牒至十数长安奸人多寓占两军身不宿卫以钱代行谓之纳课户吏稍禁之辄先得罪京尹赤令皆为敛屈十年京兆尹杨于陵请置挟名勅五丁许二丁居军余差以条限由是少畏　十四年诏左右神策置统军以崇亲卫如六军时边兵衣饟多不赡而戍卒屯防药茗蔬酱之给最厚诸将务为诡辞请遥神策军廪赐遂嬴旧三倍由是塞上徃徃称神策行营皆内统于中人其军乃至十五万【唐书兵志】
　　宪宗元和初严砺为山南西道节度使奏当军将士请共置一万二千其数内二千三百八十六人新加从之【册府元龟】
　　文宗太和中王承元为鳯翔节度使奏当军应管兵三万人内军一千五百骑今更置一千五百骑【册府元龟】
　　昭帝景福二年以藩臣防扈议以宗室典禁兵乃用嗣覃王允为京西招讨使神策诸都指挥使李鐬副之悉发五十四军屯兴平　干寜元年诏诸王阅亲军收拾神策亡散得数万益置安圣捧宸保寜安化军曰殿后四军嗣覃王允与嗣延王戒丕将之　韩建畏诸王有兵请皆归十六宅留殿后兵三十人为控鹤排马官飞龙坊余悉散之于是四军二万余人皆罢及帝还长安左右神策军复稍置之以六千人为定已而悉诛宦官神策军由此废崔奏六军名存兵亡非所以壮京师军皆置歩军四将骑军一将歩将皆兵二百五十人骑将皆百人总六千六百人番上如故事乃令六军诸卫副使京兆君郑元规立格募兵于市而朱全忠隂以汴人应之【唐书兵志】
　　后周太祖广顺初陜西弓箭手诸州县十户取材勇者一人为之余九户资以器甲刍粮【宋史兵志】
　　宋诸州骑兵歩兵禁厢兵建隆以来之制马军骑射【陜西路永兴鳯翔华鄜】威边【陜西路永兴鳯翔同华耀干】必敌【邠】马鬬【永兴】突阵【延干】防直【华】保胜【鄜】归恩【鳯翔】保节【陜西路州军】飞骑【麟】威逺【府】清边【陜西】无敌【保安】左衙【】奉化【陜西路鳯翔】随身【商】水军【兴】耀武【华】定逺【鳯】壮武【陜西路鳯翔同耀华干】歩防【金】勇胜【永兴】清逺【永兴延鄜陇保安】建武【鄜】永清【丹】昭胜【坊】肃清【干】寜边【干】克寜【利州路兴元洋】懐逺【兴元】保节【陜西路永兴邠鄜延丹陇坊】广塞【兴元】顺化【兴】英武【鄜】本城剰员【诸州并有】梅山洞剰员【丹】捉生【延】骁勇【邠】武捷【鳯翔鳯鄜延邠坊丹】司牧【永兴】省作院【邠】壮城【陜西路永兴鄜耀坊华丹同】其将校则有马歩军都指挥使有副都指挥使都虞马军有都指挥使副都指挥使都虞歩军亦如之【宋史兵志】制兵之额有乡兵蕃兵乡兵者选自户籍或土民应募所在团结训练以为防守国朝以来陜西有保毅寨户强人强人弓手义勇麟州有义兵蕃兵者塞下内属诸部落团结以为藩篱西北羌戎种落不相统一保寨者谓之熟户余谓之生户陜西则秦鳯鄜延河东则麟府其大首领为都军主百帐以上为军主其次为副军主【文献通考】
　　真宗咸平四年诏陜西沿边州军兵士先选中者并升为禁军名保捷又令陜西系税人户家出一丁号曰保毅使之分番戍守缘边充保毅者至六万八千七百七十五人　五年五月命使臣分徃邠寜渭陇鄜延等州于保安保毅军内与逐处官吏选取有力者共二万人各于本州置营升为禁军号曰振武指挥景徳二年镇戎军曺玮言有边民应募为弓箭手
　　者请给以闲田蠲其徭赋有警可叅正兵为前锋而官无资粮戎械之费诏人给田二顷出甲士一人及三顷者出战马一匹设堡戍列部伍补军置巡检以统之其后鄜延州军亦各募置【宋史兵志】　三年秋七月减鄜延戍兵【真宗本纪】　大中祥符九年诏陜西诸州军拣料本城兵五百人以上升为一指挥于本处置营教阅武艺升为禁军【兵志】
　　仁宗天圣元年冬十月徙陜西缘邉军马屯内地【宋史仁宗本纪】　景祐元年诏闻陜西戍卒多为大将选置麾下及偏禆临阵鲜得精鋭自随自今以全军逐将毋得选占天圣至寳元间増募陜西蕃落广鋭清边弩手　康定初赵元昊反西边用师诏募神捷兵旣而易名万胜为二十营是时禁兵多戍陜西并边土兵虽不及等然骁勇善战京师所遣戍者不能辛苦摧锋陷阵非其所长故议者欲益募土兵为就粮于是増置陜西蕃落保捷定功振武壮勇制胜延州青涧弩手麟州飞骑府州威逺皆为禁军诏陜西土兵自今悉就本路通补诏麟府州募归业人増补义军俾耕本户故地免其税租其制与弓箭手畧同而不给田又籍陜西之民三丁选一以为乡弓手未几刺充保捷为指挥一百八十五分戍边州西师罢多拣放焉　康定中吕夷简言自元昊反被边城砦各为自守计万一贼有奔冲即关辅惊扰虽夏竦等屯永兴其实兵少自永兴距鄜延诸路皆数百里设有缓急内外不能相救请募勇敢士三万训以武技分置十队以有谋勇者三人将之分营永兴西冦至则举烽相应或乗势讨击进退不以地分并受夏竦等节制从之【兵志】　寳元庆厯间陜西一路弓手尽刺充保捷正军【文献通考】　陜西防塞庆厯元年募土人熟山川道路晓蕃情善骑射者湼臂充二百人为指挥自备戎械就乡闾习武技季一集州教阅无事放营农月给盐茗有警召集防守即廪给之无出本路【宋史兵志】　韩琦知秦州兼陇州鳯翔等路都总管经畧安抚沿边招讨使以前日山外之战诸将多亡殁所从兵众不可一槩问罪今不立法制他日各务生全岂复以主将存亡为意若人数不多则军法可以必行诸路总管许置亲兵百五十人钤辖百人招讨都监等七十人月加给钱二百其出师临敌主帅陷没者并斩从之【韩忠献家传】　二年知青涧城种世衡奏募蕃兵五千湼右手虎口为忠勇字折马山族言者因请募熟户给以禁军廪赐使戍边悉罢正兵下其章四路安抚使议范仲淹上言蕃情黠诈不可倚为正兵如去正兵必至骄蹇不若遇有警旋以金帛募勇猛御贼为便议遂格【文献通考】　皇祐元年诏陜西边警既息土兵可备守御东军屯戍者徙内郡以省饷馈【宋史兵志】又简汰陜西诸路羸兵为民者六万减廪粮之半者二万【通鉴】　至和元年陜西募就粮兵骑以四百人歩以五百人为一营　嘉祐五年选陜西本城牢城河清装御马逓铺卒长五尺三寸胜带甲者补禁军其尝犯盗亡坐黥者配外州军归逺壮勇　七年诏陜西土兵番戍者毋出本路【宋史兵志】
　　英宗治平元年十一月科陜西户三丁之一刺为义勇军凡十三万八千四百六十五人各赐钱二千司马光累上疏谏之不允【宋史英宗本纪】　诏陜西民除商虢二州余悉籍义勇凡主户三丁选一六丁选二九丁选三年二十至三十材勇者充止湼手背以五百人为指挥置指挥使副二人正都头三人十将虞承局押官各五人嵗以十月番上阅教一月而罢又诏秦陇邠寜鄜延等州义勇遇召集防守日给米一升月给酱菜钱三百陜西路治平初总十五万六千八百七十三人又陜西州军悉置壮城以备缮完城垒之役【兵志】　二年陜西路驻泊兵马钤辖梁实等至部蕃召酋领称诏犒劳赏以银帛城寨兵马计族望大小分队五给旗帜使各缮堡垒人置器甲以备调发仍约如令下不集押队首领以军法从事秦鳯路寨十三强人四万一千一百九十四壮马七千九百九十一鄜延路军城堡寨十蕃兵一万四千五百九十五官马二千三百八十二强人六千五百四十八壮丁八百十【文献通考】　募陜西土民营伍子弟禁军一营填止八分发兵指挥二十分戍永兴军邠州仍遣官专掌训练诏陜西战卒四十五万九百并义勇等委总管司训练毋得冗占【宋史兵志】　治平中韩魏公建议于陜西刺义勇共得二十余万人深山穷谷无得脱者人情惊挠而纪律踈畧终不可用徒费官钱不赀无人敢言其非者司马君实时为谏官极言不便魏公竟不为止其后不十年义勇运粮戍边率以为常一如君实之言【龙川别志】　陜西州军景祐中本城四十三万八千逮治平三年乃五十万治平末陜西州军并寨户弓箭手总四万六千三百人【宋史兵志】
　　神宗熈寜以后之制陜西路骑军之额自骑射而下有六歩军之额自左衙而下二十有九并改号曰保寜凡一百一十一指挥总二万五百六十三人内司牧【永兴】省作院【邠】壮城【永兴鄜耀坊华丹同陇干】马监【同州沙苑】咸阳桥道【永兴】作院【丹】骑射【永兴鳯翔华鄜】安边【永兴鳯翔同华擢干】必敌【邠】马鬬【永兴】突阵【延同干】防直【华】保胜【鄜】归恩【鳯翔】衙队【陇】保节【永兴邠鄜延丹陇坊】左衙【耀】随身【商】耀武【华】奉化【鳯翔】勇胜【永兴】清逺【永兴延鄜保安】开广【同】建武【鄜】昭胜【坊】肃清【干】寜逺【鳯】壮武【鳯翔同耀华干保安】骁勇【邠】武捷【鳯翔鳯鄜延邠坊丹】四川路歩军之额桥道【兴】水军【兴】懐逺【兴元】广塞【与元】克寜【兴元洋利】顺化【兴】本城【梁山　宋史兵志】　熈宁元年兵部上陜西义勇数陜西路二十六郡旧籍十五万三千四百益以环庆延州保毅弓箭手三千八百总十五万六千八百为指挥三百二十一【文献通考】　二年六月诏陜西就粮军士将校其间材効之人孤逺无由自达有司审度其有军功骁勇者以名闻当擢置班行以备本路任使【宋史兵志】诏并诸军营陜西马歩军营三百二十七并为二
　　百七十马军额以三百人歩军以四百人其后总兵之拨并者马歩军五百四十五营并为三百五十五【文献通考】　兵部上陜西十郡并砦户旧籍四万六千三百今惟秦鳯有砦户　三年秦鳯路经畧使李师中言前年筑熟羊等堡募蕃部献地置弓箭手迄今三年所募非良民初未尝团结训练今当置屯列堡为战守计从之诏募増厢军陜西减额五千人而所募至三万人　十月韩绛言今将义勇分为七路内延丹坊为一路邠宁为一路秦陇为一路鳯州鳯翔府为一路干耀华永兴军为一路逐年将一州之数分为四番缘边四路十四州毎年秋冬合用一番屯戍近里三路十二州军即令依此立定番次未得逐年差发遇本处阙少正兵即得勾抽或那徃次边守戍从之【宋史兵志】　十一月命陜西立教阅赏罚格【玉海】　司马光乞留屯兵畧曰臣奉勑充永兴军一路兵马都总管安抚使臣闻本路十州所管屯驻禁军至少大率皆是缘边就粮兵士常时分为上下番有一半在逐州或遇边上稍有警急则尽皆抽去逐州并无守把兵士万一盗贼乘虚奸人窃发本州官吏手下无兵虽有智勇将安所施臣愚以为逐州宜各添一指挥禁军屯驻内永兴军为闗中根本宜添两指挥若朝廷别无兵士可以差拨只乞于沿边就粮兵士内依此数目拨留在逐州屯驻边上更不得勾抽缓急不至失备【温公集】　诏陜西就粮禁军额十万人方用兵之初其令陜西河东亟募士补其阙　四年诏比选诸路配军为陜西彊猛罢陜西路义勇差役又罢陜西诸路提举义勇官委本属州县依旧分番教阅五年赵卨为鄜延路以其地万五千九百顷募汉
　　蕃弓箭手四千九百人帝嘉其能省募兵之费褒赏之发遣延州招到汉蕃弓箭手人骑四千九百八十四为八指挥　三月以西边用兵诏诸处义兵并罢令诸路转运司刬刷京东西河东北淮南厢军又令都水监刷河清及客军共三万余人赴陜西团结【宋史兵志】　六年枢宻院言勇敢効用皆以材武应募从军廪赐既优战马戎械之具皆出公上平时又得以家居以劳効赏者凡四补而至借职校弓箭手减十资淹速相逺甚非朝廷第功均赏之意请自今鄜延秦鳯等路各以三百为额第一等歩射弓一石一斗马射弓九斗奉钱千第二等以下逓减一斗奉七百至五百季首阅试于经畧司射亲及野战中者有赏全不中者削其奉次季又不中者罢之战有功者以八等定赏一给公据二以为队长三守阙军将四军将五殿侍六三班借差七差使八借职其弓箭手有功亦以八等定赏一押官丞局二将虞十将三副兵马使军使四副指挥使五都虞六都指挥使七三班差使八借职即以阙排连者次迁诏可【文献通考】　十一月诏永兴军同华鄜延丹坊邠耀各依原刺义勇外商虢州保安军并止团成保甲又以都保置本契左留司农寺右付其县凡追胥阅试肄习则出契诏行于永兴秦鳯五路　七年诏分置将副自第一将以下共十七将在河北西路而鄜延秦鳯又自列将其在鄜延者九在秦鳯者五【宋史兵志】　八年十一月诏选陜西蕃兵丁壮户九丁以上取五六取四五取三三取二二取一并年二十以上手背毋过五丁毎十人置十将一五十人置副兵马使一百人置军使一副兵马使一二百人置军使一副兵马使二三百人置副指挥使一军使二副兵马使三四百人加军使一副兵马使一五百人又加指挥使一副兵马使一过五百人毎百人加军使一副兵马使一即一族三十人以上亦置副兵马使一不及二十人止置十将【文献通考】　九年九月诏永兴秦鳯等路义勇以主户三丁以上充不拘户等是年诸路所管义勇永兴军路八万七千九百七十八人秦鳯路三万九千九百八十人　十年知延州吕惠卿言自熙宁五年招到弓箭手只是权行差补未曽团定指挥本司见将本路团结将分团成指挥都分置立将校统辖即于临时易为勾集从之　元丰二年五月诏陜西诸路旧制马军自十月一日驰射野战至谷雨日止中书枢宻院请陜西义勇保甲皆如诸军教阅法从之【宋史兵志】四年鄜延五路有汉蕃弓箭手各附诸将而分
　　焉【文献通考】　五年正月以新收复米脂吴堡义合细浮图塞门五砦地置汉蕃弓箭手及春耕种其约束补职并用旧条　六年鄜延路经畧司言弓箭手于近里县置田两处立户及四丁巳上乞取一丁为保甲一丁为弓箭手有二丁至三丁即且令充弓箭手诏保甲愿充弓箭手者听其见充弓箭手与当丁役毋得退就保甲陜西亦如之　四月河东经畧司请以麟州飞骑府州威逺子弟二十五以下刺为兵　八年诏罢秦鳯路置塲集教弓箭手令经畧司购求土人习教所宜立法【宋史兵志】
　　哲宗元祐元年诏陜西将兵不出戍他路二月诏永兴秦鳯等路提防刑狱兼提举保甲并依提刑司例各为一司　二年复置陜西府界马歩军　三年兵部言陇山一带系官地非自朝廷置局招置标拨无以杜絶奸从之后殿前副都指挥使刘昌祚奏根括陇山地凡一万九百九十顷招置弓箭手人马凡五千二百六十赐勅书奬谕　四年诏将陇山一带弓箭手人马别置一将管干　七年陜西路诸帅府敢勇以一百人为额专经畧司【宋史兵志】　绍圣四年五月诏陜西添置蕃落马军十指挥【哲宗本纪】　诏陜西路添置蕃落指挥各以五百人为额于永兴军鳯翔同华州各置两指挥并住营州军将下统制训练委诸路所属都总管同选官招人　元符元年利州路兴元府增置就粮武宁永兴军等路创置蕃落诏罪人应配五百里以上配陜西充厢军　二年六月鄜延路新筑米脂等八堡砦増置土兵马歩军十一月以吕惠卿奏减鄜延戍兵五十指挥　三年诏拨陜西保宁指挥入诸路厢军额七月诏陜西路新城砦合招弓箭手投换其元祐八年四月不得招他路弓箭手指挥勿用【兵志】
　　徽宗建中靖国元年减放秦鳯路土兵　崇宁元年九月诏董采秦鳯路安师文鄜延路并提举弓箭手【元符三年罢今复置】　五年诏永兴秦鳯路各武臣一员充提举保甲其见专提举保甲文臣并罢枢宻院言陜西等处差官诏谕逃亡军人并许所在首身更不会问便支口劵令归本营边上军人惮于戍守之劳徃徃逃窜内郡首身遂得口劵归营恐相习成风有害军政乞自今应军人首身并须会问逃亡赦限依今来诏谕指挥若系赦后逃亡即乞依条施行从之　大观元年五月延安置钱监兵　二年六月诏陜西诸路自罢兵以来数年于此兵未曽撤盖缘边将怯懦坐费边储戍卒劳苦可除新邉的确人外余并直抽归营有司不得占吝　政和三年秦鳯路经畧安抚使何常奏诸路并塞民皆是弓箭手闗东戍卒多是硬弩手及摽牌手若遇贼于山林险隘之处先以牌子捍贼次以劲弓强弩与神臂弓射贼先锋或遇贼于平原广野之间则马上用弩攅射可以一发尽殪牌子与马上弩皆已试之效不可不讲又歩兵之中先择魁健材力之卒皆用斩马刀别以一将统之如唐李嗣业用陌刀法是取胜一竒也诏枢宻院劄与诸路经畧司　五年二月诏陜西逐路并复置提举弓箭手司仍各选差武臣一员充并依提举保甲条例施行【宋史兵志】
　　钦宗靖康元年正月诏募陜西土人为兵二月臣僚言陜西恃弓箭手为国藩篱旧帅府比年始置提举弓箭手官务取数多选练不精法制寖壊乞罢提举官以弓箭手复帅司诏从之五月宣抚司奏陜西防手惰民愿充军者亦众祗缘招刺阙乏例物是致军额常阙今若给一色银绢折充例物犒设起发召募人作义勇止于右臂上刺字依禁军例物支衣粮料钱陜西五路共可得二万人从之诏遣文武官各一员前去陜西路募兵二万人赴阙是月都水使者陈求道言朝廷差官徃陜西招军适当嵗丰恐未易招填若就委监司招募保甲啖以例物与免科差以作其气可得劲兵五万从之七月陜西制置使钱盖言陈求道请招刺保甲五万充军缘比来陜右正兵数少全借保甲守御及运粮诸役差使外所余无几若更招刺五万则是正丁占使殆徧不惟难以选择兼虑民情惊疑欲乞令州县晓谕保甲取其情愿如未有情愿之人即乞令保甲司于正丁余数内选择通赴阙人共成七万可以足用从之是月钱盖奏陜西募土人充军多是市井乌合不堪临敌今折彦实支陜西六路铜钱各十万缗毎名添钱十千自可精选少壮六路可共得六万人从之【宋史兵志】
　　髙宗建炎中丞相李纲上言今日之计莫若募兵于西北金人骚扰关陜之人流为盗贼强壮不能还业者甚众乗此遣使优给例物以召募之新其军号勒以歩伍付之将帅以时教阅训练不年嵗间皆成精兵上以为然乃于陜西募兵三万人许召募白身于诸色厢军中捡选招溃散兵卒改刺例物白身人全给余给半毎募及一军就本路选差材武大小使臣充将官部队将押赴行在陜西委经制司而以钱盖复充其任又命永兴军路置帅府要郡次要郡帅府为安抚使带马步军都总管要郡带兵马钤辖次要郡带兵马都监皆以武臣为之副改路分为副总管路钤辖为副钤辖州钤辖为副都监总管钤辖司许以便宜行军马事又请于陜西路置制置使使以逺近相应援从之【李忠定公奏议】　绍兴元年籍兴元府良家子弟两丁取一四丁取二毎二十人为一队号曰义士【宋史兵志】　四年宣抚吴玠始创兴元府良家子招关陜流寓及阵亡主兵将子弟骁武不能存立者充月给比强弓手五十人为一队【文献通考】　十年二月命陜西复募蕃汉弓箭手【宋史髙宗本纪】　十一年兴元府兴州金州三都统兵皆本闗西旧部兴元都统司兵一万七千人金州都统司兵一万一千人绍兴中刘子羽在兴元招集流散立成部伍子羽罢吴玠并将其兵故玠之兵十万玠死胡世将为宣抚命吴璘以二万守兴州杨政以二万守兴元郭浩以八千守金州而玠之中部三万人分屯仙人关以外璘并将之是以四川之兵独偏重于兴州【文献通考】
　　宁宗开禧元年兴元都统秦世辅言本司诸军阙额颇多绍兴之末管二万九千余人乾道三年以二万七千人为额今管二万五千四百余人所差发出戍官占实一万一百四十三人防阅所部堪披带者仅六百二十七人欲乞许本司酌绍兴末年元额招刺补填从之【文献通考】
　　金诸边将鄜延九将鳯翔十六将【续文献通考】　凡边境置兵之州三十八有鳯翔延安陇商保安绥徳葭东胜改置于要州者十一有京兆【金史兵志】
　　海陵天徳二年九月置统军司于陜西路正隆末复陞陜西统军司为都统府【金史兵志】
　　世宗大定二年正月命陜西等路征南歩军并放还家【续文献通考】　三年五月罢陜西统军司置都统副统五年七月罢陜西都统府复置统军司京兆徙陜西元帅府河中【金史世宗本纪】
　　章宗防和间边铺军则陜西居守边界者【金史兵志】
　　宣宗贞祐三年八月谕陜西坚守延安保安绥徳鄜坊邠干耀等处要害分渭南州郡歩兵屯平原令宣抚使治邠州副使治同州之澄城以统之更以歩骑守渭津九月设潼关提控总领军马等官壬午以空名宣勅付陜西宣抚司凡夏人入冦有能临阵立功者五品以下并听选授十月以同华旧屯陜西兵陜州宣抚司者改陜西行省十二月陜西行元帅府乞益兵以田琢之众之【金史宣宗本纪】　兴定二年选募陜西弩手军二千人为一军赐号威勇【兵志】　三年四月选陜西歩骑精鋭六千人实京兆戊辰选精鋭六万分屯邠干耀等州　元光二年四月设京兆南山安抚司七月诏籍陜西路侨居官民为军【宣宗本纪】
　　元太宗七年七月签陜西路人匠充军【元史兵志】
　　世祖中统元年五月诏平阳京兆两路宣抚司签兵七千人于延安等处守隘【元史世祖本纪】　三年十月以鳯翔屯田军人凖充平阳军数仍于鳯翔屯田勿遣从军刁国器所管充签军九百一十五人即日放罢为民陜西行省言士卒戍金州者诸鄂啰巳尝服役今重劳苦诏罢之【元史兵志】　四年正月以宋和尔摩哩及沙只回囘鹰坊等兵戍商州蓝田诸隘五月乙未勅啇州民就戍本州毋禁弓矢　至元元年八月陜西行省臣上言商州险要乞増戍兵鳯翔屯田军迁戍兴元从之【元史世祖本纪】　七年以金州军八百东川统军司　十年正月哈喇请于渠江之北云门山及嘉陵西岸虎头山立二戍以其图来上仍乞益兵二万勅给京兆新签军五千人益之正月陜西京兆延安鳯翔三路诸色人户约六万户内签军六千六月汰陜西贫难军　十一年正月调襄阳府生劵军六百人熟劵军四百人由京兆府镇戍鸭池命金州招讨使竒彻部领之五月诏延安府沙井静州等处种田巴达勒达户选其可充军者签起出征【兵志】　五月敕有司阅覈延安新军贫无力者免之　十二年签延安路达噜噶齐弟男为军十六年罢延安路新签军　二十七年十二月遣兵部侍郎靳荣等阅实西安鳯翔延安三道军户元籍四千外复三万三千二百八十丁枢宻院欲以为兵僧格不可帝从之【元史世祖本纪】
　　仁宗延祐四年十一月陜西都万户府言碉门特黙齐军一百五十名镇守多年乞放还元翼枢宻院臣议彼中亦系要地不宜放还止令于元翼起遣一百五十名三年一更镇守【元史兵志】
　　泰定帝四年三月陜西行省尝言奉元建立行省行台别无军府惟有防古军都万户府逺在鳯翔置司相离三百五十余里缓急难用乞移都万户府于奉元置司军民两便及后陜西都万户府言自大徳三年命移司酌中安置经今三十余年鳯翔离天都土蕃甘肃俱各三千里地面酌中不移为便制可【元史兵志】
　　明太祖洪武二年延绥守臣建议开设各卫铨官选军于时有归附者有收集者有选充者有编拨者共四等【延绥镇志】　二十三年耿炳文奏陜西都司所属二十四卫马歩军一十四万四千九百九十一人马八千三百七十二匹【世法录】
　　英宗正统初发遣陜西边卫官军操备京师者各还原卫其腹里卫分仍旧更番赴京操备　二年募所在军余民壮愿自効者分操练于陜西得四千二百人人给布二疋月粮四斗【世法录】　六年令陜西土军优免五丁余听科差【明会典】　天顺初清出陜西各卫逺年无勾之军同姓名而相推诿者悉发榆林编伍谓之老军【延绥镇志】
　　宪宗成化二年延绥守臣卢祥因营堡兵少请选土兵勅御史徃会官防选如延安所属之州县选其壮者编成什伍毎名量免户租六石常存二丁贴其力役五石以下者存三丁三石以下者存四丁时得丁壮五千余名　六年三卫老军拨边数少巡抚议从老军户内陆续抽选壮丁分四班轮流操备谓之四班壮丁　八年沙克嘉斯赉侵套侍郎叶盛总督王越巡抚余子俊奏请清解六年七年各省军之不服水土者暂留实边与清勾云南两广浙闽卫所军人俱解榆林以实边备诏可之谓之杂抽军【延绥镇志】　十年总制督御史余子俊题将前项土兵审勘有愿入伍当军者将本户税粮二十石以下者并差役尽行蠲免二十石以上者免二十石其余照旧征纳存留本处并附近去处不许逺起边粮本军收发榆林卫入伍食粮差操听总兵等官调用杀贼【明九边考】　十二年余子俊奏绥徳卫十二队延安卫十九队毎队五十名有竒凡屯军毎年俱十月朔到边备冬次年三月朔踈放农作谓之屯军一名备冬军【延绥镇志】　二十年五月以延绥东西三十四城堡指挥等官权轻令弛复设领班都指挥二员令统陜西潼关等卫所备御官军分上下班嵗一番休仍将定南定北干沟轧涧备御官军归并原伍半载一更分番戍守【世法录】
　　孝宗治中延绥巡抚题召募土兵义勇军计得一万三百七十六名十三年守臣议奏官军家三丁内选一丁以补军缺计选二千名谓之选丁【延绥镇志】　十五年太仆少卿题于陜西等处各州官库内查取见在官银毎二镇共辏五万两以备召军之用若系召募者毎名给银五两系册内查出抽选者毎名给银三两五钱仍免空闲舍余一名幇贴就与关支粮赏其见任官员百户召一百名与陞副千户副千户召一百名陞正千户正千户召二百五十名陞指挥佥事指挥佥事召二百名陞指挥同知指挥同知召二百名陞指挥使俱月加俸粮一石都指挥佥事召二百五十名陞都指挥同知都指挥同知召二百五十名陞都指挥使若有为事立功及革职闲住官员能召百名悉与复职其所召土兵就令原召之人管领杀贼有功之日照例并功陞职【明九边考】　延绥三卫壮丁轮流操备自治以后共得四万三千五百九十四名【延绥镇志】
　　武宗正徳时提督尚书杨一清题西人性气猛悍尚勇善鬬且见敌不惧设法召募不拘卫所军余舍余村野土民但系年力精壮骑射闲熟者籍名在官愿领马者给银五两歩军给银三两令其置备军装弓矢器具团成队伍听总兵守备等官统领训练不许滥收不堪之人徒费官钱无益于事【明九边考】　正徳五年各军户内五丁以下者择一丁六丁以上者择二丁计得一千五百二十二名谓之选丁【延绥镇志】
　　世宗嘉靖二十四年延绥巡抚张子立题绥徳卫延安卫屯军留本卫设官训练　三十年于免粮土兵余丁内免五石以下者抽一丁五石以上者抽二丁十石以上者抽三丁三十一年以免粮十石上下者抽一丁俱夏秋备边过冬踈放谓之免粮抽军【延绥镇志】
　　穆宗隆庆三年兵马数目延绥原额马歩官军八万一百九十六员名除节年逃故外实在官军五万一千六百一十一员名原额马四万五千九百四十匹除节年倒失外实在马二万七千八百五十一匹　五年八月兵部覆言常戍之说施于辽东宣大尤便其延绥见兵四枝当酌行刘应节等议各分两班毎嵗在蓟者以十一月中旬放还期至嵗暮抵家在延绥亦以十一月中旬起程期至嵗暮抵镇不必到交代至于清理主兵宜特遣风力御史徃陜西无论原系何军凡逃亡者尽数清勾防如议行【续文献通考】　陜西都司领卫二十五守御千户所四西安左卫西安前卫西安后卫延安卫绥徳卫汉中卫宁羌卫榆林卫鳯翔守御千户所金州守御千户所【余属甘省】潼闗卫中军都督府而官军则陜西例得调用【马志】　陜西城操备官军舍余五千五十一员名实有马歩二千五百六十五员名公差商洛等处防守一千四百八十六贠名事故在逃等项一千员名榆林镇所管三十四城堡常操新募轮班冬操夏种并事故等项原额马歩骑操官军共五万八千六十七员名常操延绥榆庆等卫马歩官军四万一千五十四员名实有官军三万一百二员名事故等项官军一万九百五十二员名新召募甲军三千名轮班西安南阳潼关宁山颖上等卫所马歩官军一万一千一十三员名实有官军九千八百八十二员名事故等项军人一千一百三十一名见班官军五千四百七十六员名冬操夏种无马官军二千员名镇守总兵官在城官军一万一千四百一十三员名协守副总兵部下官军三千员名【专一统领操练】东西路逰击将军二员名部下官军三千员名【统领延绥逰兵】东路右将部下官军一千七百八十员名西路左将部下官军一千一百九十三员名中路镇城所辖十一城堡官军共七千九百五十六员名东路镇城所辖外八城堡官军共四千九百七十二员名西路将所辖外十二城堡官军共七千七百三十八员名【明九边考】　榆林镇属营六堡二十八榆林镇马歩官军三万三千七十七员名清水营官军七百一十四员名新安边营官军一千四百四员名靖边营官军九百七十六员名宁塞营官军九百八十三员名旧安边营官军九百五十四员名定边营官军八百四十四员名髙家堡官军九百九十四员名建安堡官军七百一员名双山堡官军八百三十四员名常乐堡官军七百七十六员名归徳堡官军三百六十六员名鱼河堡官军六百三十二员名响水堡官军五百七十三员名木堡官军四百三十六员名孤山堡官军六百五十九员名镇羌堡官军六百五十九员名龙州堡官军五百七十二员名把都堡官军六百二十二员名新兴堡官军三百八十四员名涝池堡官军四百二十六员名盐池堡官军一百二十五员名波罗堡官军六百九十二员名懐逺堡官军四百二十四员名威武堡官军五百二十五员名清平堡官军六百二员名神木堡官军三千七十七员名黄甫堡官军三百六十九员名永兴堡官军七百六十二员名大栢堡官军二百九十员名栢林堡官军五百六十员名镇靖堡官军一千八十七员名永济堡官军七百三员名三山堡官军三百二十员名饶阳堡官军一百八十八员名【朱思本舆地圗】　明之卫所即唐府兵遗意也自京师达于郡县之险要者皆立之有事征伐则诏总兵官佩将印领之旣旋则上所佩印于朝官军各回本卫法诚善也洪武初陜西都司所属凡三十四卫训练马歩官军十六万七千有竒此大较也自后承平日乆官皆世胄而不习武是时军士强壮则占役于权门疲羸则挂名于公府支粮则有其数调遣则无其人逃亡者旣不勾补占役者又不着伍急则借口召募及调遣而已故老军变而为土兵土兵变而为抽选班军变而为改折举祖宗之法而尽变之以至于亡而不悟也【延绥镇志】
　　军储
　　殷帝谓文王以尔钩援与尔临冲以伐崇墉【诗大雅皇矣篇】钩钩梯也所以钩引上城者临临车也冲冲车也【传】正义曰临者在上临下之名冲者从旁冲突之称【疏】
　　汉髙祖元年夏四月留萧何收巴蜀租给军粮食【汉书髙帝本纪】　七年萧何治未央宫立武库以藏兵器中尉属官有武库令丞少府属官有若卢考工室令丞【百官表注云若卢主藏兵器考工主作兵器】武库精兵所聚【文献通考】
　　文帝时匈奴数侵盗北边屯戍者多边粟不足给食当食者于是募民能输及转粟于边者拜爵爵得至大庶长【史记平准书】
　　武帝元鼎六年边兵不足乃发武库工官兵器以赡之【史记平凖书】　武帝时卫青军出塞击匈奴以武刚车自相环为营【文献通考】
　　宣帝五鳯四年大司农中丞耿夀昌奏设常平仓以给北边【汉书宣帝纪】
　　后汉光武帝造战车可驾数牛上作楼橹置于塞上以拒匃奴【后汉书南匈奴传】橹即楼也释名曰楼无屋为橹【匈奴传注】
　　明帝永平五年十一月北匈奴冦五原南单于击却之是嵗发遣边人在内郡者赐装钱人二万【后汉书明帝纪】
　　安帝元初五年诸羌瓦解三辅益州无复冦儆自羌叛十余年间军旅之费转运委输用二百四十余亿【后汉书西羌传】
　　顺帝永建四年尚书仆射虞诩上疏言雍州沃野千里又有龟兹【县在上郡】盐池以为民利水草丰美土宜产牧牛马衔尾羣羊塞道北阻山河乘阨据险因渠以溉水舂【即水碓也】河用功省少而军粮饶足故孝武光武筑朔方开西河置上郡皆为此也书奏帝乃复三郡遂令安定北地上郡等处常储谷粟周数年【后汉书西羌传】
　　晋【附】赫连勃勃以叱干阿利造五兵之器精鋭尤甚既成呈之工匠必有死者射甲不入即斩弓人如其入也便斩铠匠又造百链钢刀为龙雀大环号曰大夏龙雀铭其背曰古之利器吴楚湛卢大夏龙雀名冠神都可以懐逺可以柔迩如风靡草威服九区世甚珍之【晋书赫连勃勃载记】
　　北魏太武帝始光四年春正月遣就隂山伐木大造攻具太平真君九年冬北讨至于受降城不见蠕蠕因积粮城内留守而还【魏书世祖纪】
　　孝武帝永熈三年夏四月宇文泰徴豳泾东秦岐四州粟以给军【周书文帝纪】
　　文帝大统三年秋八月齐神武度河周太祖令军人赍三日粮轻骑渡渭辎重自渭南夹渭而西【周书文帝纪】
　　隋髙祖开皇十五年二月收天下兵器敢有私造者坐之闗中缘边不在其例【隋书髙祖纪】
　　唐肃宗寳应元年【是年四月代宗即位】九月勅骆谷子午等路徃来行客所将随身器仗等今日已后除郎官御史诸州部统进奉事官任将器仗随身自余私客等皆须过所上具所将器仗色目然后放过如过所上不具所将器仗色目数者一切于守堤处勒留【册府元龟】
　　徳宗兴元初李晟为神防行营节度使时李懐光叛徳宗再幸梁州初无刍藁乃令简较户部郎中张彧假京兆尹择官吏以赋渭北畿县不数日刍粮皆足后为副元帅讨朱泚时渭桥先积米盐十余万斛度支方运以备懐光军晟又宻防以渭近畿虽乘兵乱尚可赋敛冦盗未灭宿兵旷时人废耕桑又无储蓄非防防制胜之术也帝深纳之至是守御益固军不乏食【册府元龟】　河湟六镇既陷嵗发防秋兵三万戍京西资粮百五十余万缗【唐书食货志】　贞元初吐蕃刼盟召诸道兵十七万戍边关中为吐蕃蹂躏者二十年北至河曲人户无几诸道戍兵月给粟十七万斛皆籴于关中宰相陆贽以闗中谷贱请和籴可至百余万斛帝乃命度支増估籴粟三十三万斛然不能尽用贽议【文献通考】　贞元八年五月初増税京兆青苖亩三钱以给掌闲彍骑【册府元龟】
　　宪宗元和六年京兆尹王播奏诸县军镇放牧人等不得带弓箭刀劒器仗从之【文献通考】
　　文宗太和中王承元为鳯翔节度使奏当军今更添置一千五百骑请度支给衣粮草料【册府元龟】
　　后唐明宗长兴元年十月兴元府奏军府官共进助军粟三万三千石【册府元龟】
　　宋真宗咸平四年陜西保毅军官给粮赐使之分番戍守【宋史兵志】　五年夏四月诏陜西民挽送缘边刍粮者赐租之半【真宗本纪】　大中祥符初陜西阙兵食州县括民家所积粮市之谓之推置取上户版籍酌所输租而均籴之谓之对籴【食货志】
　　仁宗天圣四年诏作坊造鐡枪一万五千给秦渭延州等军　景祐元年三司使程琳上疏论兵在精不在众陜西军储数匮而召募不已且住营一兵之费可给屯驻三兵昔养万兵者今三万兵矣陜西嵗费千五百万其赋入支十之五自余悉仰给京师自咸平逮今凡沿边所増马歩军指挥百六十计骑兵一指挥所给嵗约费缗钱四万三千歩兵所给嵗约费缗钱三万三千他给赐不预合新旧兵所费不啻千万缗天地生财有限而用无纪极此国用所以日屈也今同华沿河州军积粟至于红腐而不知用沿边入中粟价常踊贵而未尝足诚愿陜西募住营兵勿复増置遇阙即迁厢军精鋭者补之仍渐徙营内郡以便粮饷无事时番戍于边缓急即调发便近严戒封疆之臣毋得侵轶生事以觊恩赏违令者重置之法如此则疆塲无事而国用有余矣帝嘉纳之【宋史兵志】寳元二年三月赐陜西缘边将士缗钱四月募陜西人入粟实边十月庚午赐麟府州及川陜军士缗钱【仁宗本纪】　陜西籴谷嵗预给青苗钱天圣以来罢不复给然发内藏金帛以助籴者前后不可胜数寳元中出内库珠直缗钱三十万付三司售之取其直以助边费【食货志】　康定元年二月出内藏缗钱八十万陜西市籴军储又诏江南淮南造纸甲三万给陜西【仁宗本纪】　八月诏陜西制栁木旁牌又诏陜西屯重兵罄本路租税益以内库钱帛并西川嵗输而军储犹不足宜度隙地为营田务四路总管转运悉兼领使庆厯二年诏鄜延秦鳯路各置都作院【兵志】　四年赐鄜延路总管风羽子弩箭三十万【仁宗本纪】　仁宗时厐頴公自延州入为枢宻副使首言关中苦餽饷请徙沿边兵就食内地议者争言不可以为敌初伏情伪难测未可遽弛备独公知元昊已困必不能遽败盟卒徙二十万人【石林燕语】　皇祐元年诏陜西边警旣息土兵可备守御东军屯戍者徙内郡以省饷馈【宋史兵志】二年二月出内库绢下陜西路以备军赏【仁宗本纪】
　　四年陜西路都总管司言郭谘所造独辕冲阵无敌流星弩可以备军阵之用诏弓弩院如様制之除谘为鄜延路钤辖许置弩五百募土兵教之　至和元年诏陜西路毎嵗夏曝器甲有损断者悉令完备如复阅视有不堪用者知州通判及主兵官并贬秩【兵志】范仲淹上议云延安西有贼界百余里侵入汉地
　　唐马燧造战车行载兵甲止为营阵此路山坡大车难进当用小车二十两银绢钱二十万赏有功将吏又云陜西四路各屯重兵所入中粮草无定数并支京师钱帛乆行府库须竭又支移闗辅二税徃边上送纳道路险阻百姓劳费至转运司经画财利应副边上毎年亦无定额纵使元昊纳欵未能顿解边兵悠乆何以支济伏望圣慈指挥更选差朝臣四人充陜西四路经畧计置判官专管本路税赋课利及图回营田等事仍令三司将逐路军马并现在粮草数目约度今后毎年各计入中若干石于京师支给见钱比旧十分中减三分令陜西转运司约度逐路税赋课利数目外毎年各令支助钱帛若干旣粮草钱帛皆是定额自然各务省节不更占冗兵旣沿边入中有数必自那移军马入次边及近里州军驻劄此军国大计乞圣慈留意【范文正公集】
　　神宗熈宁元年二月知青涧城刘怤言所归明号箭手八指挥凡三千四百余人马九百匹连嵗不登愿以丹州储粮赈恤诏下其章转运司行之【宋史兵志】　八月赐鄜延路转运司空名诰勅募民入粟实边【神宗本纪】二年令诸军余粮愿粜入官者计价支钱复储其
　　米于仓明年仍听行于陜西诸路三年二月诏移巴蜀羡财市布帛储于陜西以备边省【食货志】　判延州郭逵言陜西起发义勇赴沿边战守今后并令自赍一月糗粮折本户税赋若不能自备则就所发州军预请一月口食从之知永兴军司马光极言分义勇四番于沿边屯守以为挑敌劳人虚费粮饷于是永兴一路独得免　四年诏付赵卨闻鄜延路诸军数出至鬻衣装以自给可宻体量赈恤之枢宻院言除不教阅厢军拨并各带旧请外今后招到者并乞依本指挥新定请受陜西酱菜钱一百月粮二石春衣绢二匹布半匹钱一千冬衣绢二匹防半疋钱一千绵十二两【兵志】　六年诏鄜延路经畧司支封椿钱于河东买槖駞三百运沿边粮草　七年命辅臣议与陜西并塞刍粮之法令转运司増旧籴三分以所籴亏羡为赏罚仍遣吏按视而陜西和籴或以银钱防绢籴于弓箭手【食货志】　八年冬十月陜西帅臣请増给兵器帝令给之　元丰元年冬鄜延路经畧使吕惠卿乞给新様刀军器监欲下江浙福建路制造帝不许给以内南库短刃刀五万五千口　四年春陜西转运使李稷奏本道九军什物之外一皆无之乞于永兴军库以余财立法营办【兵志】　中书言物帛至陜西择省様不合者贸易籴粮储于边期以一年毕五年户部上其数凡八百十六万一千七百八十疋两三百四十六万二千缗有竒【食货志】　七月鄜延路计议边事所奏乞缗钱百万工匠千人鐡生熟五万斤牛马皮万张造军器并给之八月诏令沈括以劈阵大斧五千选给西边诸将十一月陜西转运使李察言本路都作院五宜各委监司提举从之　七年陜西转运副使叶康直言秦鳯路军器见阙名物计四百三十余万使一一为之非十余年可就乞自京给赐诏量给之【兵志】
　　徽宗政和六年军器少监邓之纲奏国家训练士卒各给军器以备不虞恐嵗乆因循多致损敝乞自河北陜西路为首令一新戎器壮国威从之【宋史兵志】
　　哲宗元符二年正月出内金帛二百万备陜西边储三年八月出内库金帛二百万籴陜西军储【宋史哲宗本纪】
　　髙宗建炎中命降见钱钞三百万贯付陜西路司广籴应副河东河北两路又命起川纲河东衣绢于永兴军桩管以待两路支俵丞相李纲奏上既于陜西路募兵而军器衲袄旗帜之类经靖康之变多散失内库甲胄甚多重大兵不能胜乞降指挥条具军器衲袄下诸路转运司制造内库甲改为大小三等图画式様制造旗帜上皆从之【李忠定公奏议】　绍兴九年八月庚戌赐陜西诸军冬衣绢十五万匹乙丑给新法度牒紫衣师号钱二百万缗付陜西市军储【宋史髙宗本纪】　三十二年王之望至梁洋谕豪民使输财先是之望以军兴费广为言朝廷令劝民户献纳之望因是亲至【续文献通考】
　　金海陵正隆四年命陜西统军司并虞司顺徳军官兵并増廪给【金史兵志】
　　世宗大定三年言事者以陜西等路循宋齐旧例州县司吏弓手于民间騐物力均敷顾钱名曰免役请以是钱赡军至是省具数以闻诏罢弓手钱其司吏钱仍旧【金史兵志】　八年八月命左卫将军大磐访求良弓而磐多自取出为陇州防御使　十五年出兵备边同州徴箭十万根以雕鴈羽为之其价翔跃不可得观察判官张谷曰矢去物也何羽不可节度使曰当须省报谷曰州距京师二千里如民急何万一有责下官当任其咎一日之间价减数倍尚书省竟如所请【续文献通考】
　　章宗承安三年陜西放老千户穆琨佛宁正军乌勒希等给赏之例旧军千户十年以上赏银五十两绢三十疋不及十年比附十年以上穆琨支穆琨十年以上银四十两绢二十五疋不及十年银三十两绢二十疋佛寜十年以上银三十两绢二十疋不及十年银二十两绢一十五疋马歩正军乌勒希等勾当不拘年分放老正军银一十五两绢一十疋乌勒希旗鼓吹笛本司火头人等同银八两绢五疋三虞千户十年以上银四十两绢二十五疋不及十年银三十两绢二十疋穆琨二十年以上银五十两绢三十疋十年以上银三十两绢二十疋不及十年银一十两绢一十五疋佛宁十年以上银二十两绢一十五疋不及十年银一十五两绢一十疋正军乌勒希勾当不拘年分放老正军银一十两绢七疋乌勒希旗鼓吹笛本司火头人等同银五两绢四疋边铺军请给与射粮军同陜西路统军司镇防甲军马军明安钱八贯米五石二斗绢八疋六马刍粟穆琨钱六贯米二石八斗绢六疋五马刍粟佛宁钱四贯米一石七斗绢五疋四马刍粟正军钱二贯米石五斗绢四疋绵十五两三马刍粟乌勒希钱一贯五百文米七斗绢三疋绵十两歩军明安马二匹谋克马一匹刍粟毎马给刍一束粟五升嵗仲春野有青草马可牧养则止惟毎明安当差马七十二匹四时皆给又定制陜西嵗给六月镇防军补买马钱陜西路正军三百文乌勒希随色人二百文【金史兵志】　防和五年十一月诏陜西帅臣训练士卒以备非常仍以银十五万两分给邉帅募民侦伺【章宗本纪】
　　哀宗正大三年十二月诏谕陜西省凡戎事三品以下官听以功过赏罚银二十五万两从其给赏【金史哀宗本纪】
　　元明宗致和元年九月以伊苏岱尔知行枢宻院事将兵诣阙西击河中潼闗军以折叠弩分给守闗军士【元史文宗本纪】
  </div>
  <div class="pagination">
   <a href="陕西通志_page252.html">
    上一页
   </a>
   <span>
    ...
   </span>
   <a href="陕西通志_page248.html">
    248
   </a>
   <a href="陕西通志_page249.html">
    249
   </a>
   <a href="陕西通志_page250.html">
    250
   </a>
   <a href="陕西通志_page251.html">
    251
   </a>
   <a href="陕西通志_page252.html">
    252
   </a>
   <span class="current-page">
    253
   </span>
   <a href="陕西通志_page254.html">
    254
   </a>
   <a href="陕西通志_page255.html">
    255
   </a>
   <a href="陕西通志_page256.html">
    256
   </a>
   <a href="陕西通志_page257.html">
    257
   </a>
   <a href="陕西通志_page258.html">
    258
   </a>
   <span>
    ...
   </span>
   <a href="陕西通志_page254.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
