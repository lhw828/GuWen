<!DOCTYPE html>
<html>
<head>
    <meta charset="UTF-8">
    <title>行水金鉴 - 第 53 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>行水金鉴 - 第 53 页/共 93 页</h1>
    <div class="content">　　驻跸观泉
　　御制泉林记曰朕被服至道诵法孔子于诗书简册之中羮墙载见如闻其言论而接其声容者匪伊朝夕矣尝以不得一登阙里之堂观其车服礼器山川风物慨然至圣之音徽每低徊于中而不能自已廼者在廷之臣咸谓古者天子巡省方岳观察民俗朕俞其请因念岱宗在望于迈鲁郊夙昔所懐今兹可慰岁之冬月舆衞北还抵于泗水东境距其县治五十里陪尾山之阳众泉出焉石窦防岈清流荡潏下合沂泗逺波悠然相传为子在川上处云旁有古寺厥名泉林坡陁幽旷树木茂密虽古今异时陵谷不改去圣人之居如此其近意者当日杖履所经周览原泉黙契道体喟然发水哉之叹者其即斯地耶于是停骖弭节瞻眺乆之恍乎如有所得殆移晷而后去也夫天地无终穷流水之出于天地者亦无终穷圣人之道川流敦化万古不息与天地流水同其无终穷焉其何能已于予懐耶孔子系易其言天也曰行健言地也曰无疆孟子之言水也曰盈科而后进君子之于圣人之道也溯源穷流学水至海亦若是焉而已矣朕既幸宫墙亲觌至止非遥而又喜泉源胜地圣迹所存而得游厯其处也遂为之记【幸鲁盛典】

　　行水金鉴巻八十五
　　钦定四库全书
　　行水金鉴卷八十六
　　江南按察使傅泽洪撰
　　运河水
　　冀州　夹右碣石入于河【禹贡】
　　尧所都也碣石海畔山夹此山之右而入河逆上此州帝都不说境界以余州所至则可知【孔氏传　尧都平阳今山西平阳府临汾县西南平阳故城是也传云禹夹行此山之右而入河盖非是此言贡道非言导水也以故自正义而下凡言治水皆从下为始者皆不之录】
　　河自碣石山南渤海之北入海夹挟也自海入河逆流而西右顾碣石如在挟掖也【苏轼尚书觧】
　　冀州东兖南豫西雍三面临河夹右者海壖在其左也【薛季宣书古文训】
　　冀州无贡贡者诸侯贡天子也唯诸侯有贡故独载岛夷贡道岛夷自外至也【黄度尚书説】
　　他州皆举山川以为界独冀不言者帝都不必言观余州所至可知亦以见王者无外之意也夹右碣石入于河帝都通漕运之道也九州必有漕运之道以一人统天下之大丝牵绳聨凡所贡赋不可无道以达于帝都也【时澜増修东莱书説】
　　此记岛夷入贡之道耳余不必专自碣石入河也观西倾因桓是来可见不独西倾雍之浮积石亦然记逺不记近此经文之妙【傅寅禹贡集解】
　　冀北去帝都逺者自海逆流而西右顾碣石如在挟掖九州贡道皆达河达河则达冀州矣【胡士行尚书详解】冀州之域三面距河自积石东北流入扵中国则折而南流雍州在其西故曰西河至华隂则折而东流豫州在其南故曰南河至于大伾则又折西北流兖州在其东故曰东河以三州考之则冀州在东河之西南河之北西河之东王制曰自东河至于西河千里而近自恒山至于南河千里而近此则冀州之境界也此篇虽不言冀州之境界而冀州境界亦可以互见余州之间【林之竒尚书全解】
　　或问河入海之道曰新安王氏辨之详矣王氏曰禹贡言夹右碣石入于河此禹河之旧也周定王五年河徙已非禹之故道汉元光三年河徙东郡更淫渤海继决于瓠子又决于魏之舘陶遂分为屯氏河大河在西屯河在东二河相竝而行元帝永光中又决于清河灵鸣犊口则河水分流入于博州屯河始壅塞不通后二年又决于平原则东入齐入青以达于海而下流与漯为一王莽时河遂行漯河夫河不行于大伾之北而道于相魏之南则山泽在河之滨者支川与河相贯者悉皆易位而于禹贡不合故欲辨冀州山川不可不先讲求河之故道也【陈大猷书传或问】冀州为中土古轩辕陶唐有虞夏后殷人所都及实沈台骀孤竹之封皆在焉春秋时可考者晋【古实沈之虚唐人是因以服事夏商及周成王灭之以封弟叔虞为唐侯至子爕改名曰晋】魏霍冀黎【书西伯戡黎即此今为黎城县】杨郇【或作荀】贾沈姒蓐黄【帝封台骀于汾川沈姒蓐黄实守其祀】潞赤狄鄘卫【始封在朝歌】邢共凡原雍邘虞檀温中山鼓肥鲜虞冀北燕韩无终山戎凡三十五国战国时属燕赵魏而秦卫亦兼得其地秦幷天下置三十六郡此为钜鹿邯郸上谷渔阳右北平辽西河东上党太原代郡鴈门云中三川【北境是】汉武置十三州此为冀州【领郡国九】幽州【领郡国十】幷州【领郡九】后汉魏晋竝因之【晋冀州领郡国十三幽州七幷州六】南北朝土地分裂増置渐多不可胜纪唐承隋制州即是郡贞观初因山川形便分天下为十道开元中又析为十五道此为河北道之汲郡【卫州】邺郡【相】广平【洺】钜鹿【邢】信都【冀】赵郡【赵】常山【镇】博陵【定】河间【瀛】文安【莫】饶阳【深】上谷【易】范阳【幽】顺义【顺】归化【分顺州置】归德【燕】妫川【妫】渔阳【蓟】密云【檀】北平【平】栁城【营】等郡河东道之河东【蒲州】绛郡【绛】陜郡【陜北境是】平阳【晋】高平【泽】上党【潞】乐平【仪】阳城【沁】大宁【隰】文城【慈】西河【汾】太原【幷】昌化【石】鴈门【代】定襄【忻】安边【蔚】马邑【朔】云中【云】等郡又都畿之河内郡【懐州】关内道之单于大都防府按以上通典所列信都当全属兖邺郡之内黄尧城临河汲郡之黎阳东境当分属兖以今舆地言之山西太原平阳汾州潞安大同五府泽辽沁三州河南则懐庆卫辉彰德三府【唯卫辉之胙城县旧在大河之南当属兖】直则顺天永平保定广平顺德五府及真定河间二府之西北境【当以汉时漳水故道为界水西属冀水东属兖】大名府濬县之西境【以宿胥故渎为界西属冀东属兖】又新置宣化府【旧为万全都司】及故辽东都司之西境【以大辽水为界西属兖东属青】其北则逾塞直抵隂山下西起东受降城之北东讫于大辽水皆古冀州域也　冀西距河河自今塞外东受降城南而东至山西大同府废东胜州界折而南经平虏卫及太原府之河曲保德兴县汾州府之临县永宁宁乡石楼平阳府之永和大宁吉州乡宁河津荣河临晋蒲州是为西河与雍分界　冀南亦距河河自蒲州过雷首山折而东经芮城平陆垣曲及河南懐庆府之济源孟县温县武陟卫辉府之获嘉新乡汲县是为南河与豫分界　冀东亦以河与兖分界自周定王五年河徙之后禹河故道堙废而冀兖之界难分今按汉志魏郡邺县下云故大河在东【句】北入海故大河者即王横所云禹之行河水本随西山下东北去者也河自汲县南东北流至黎阳县西南出大伾上阳三山之间【大伾山一名黎阳山今在濬县东南二里即贾譲所谓东山也枉人山一名善化山在县西北二十五里俗名上阳三山即贾譲所谓西山也】苏代谓之宿胥之口郦道元谓之宿胥故渎李垂谓之西河故渎濬县旧志云在县西十里盖禹迹也【河徙由县东故称此为西河】自此而北歴汤阴安阳邺县斥丘【东接内黄魏县】至列人斥漳之境左防衡漳经所谓北过洚水也【应劭曰斥漳县漳水出治北入河杜佑曰漳水横流至肥乡县界入河斥漳今曲周县地肥乡汉列人县地盖漳水由二县境注于河也】河自此东北入海及定王时南徙则衡漳东出循河故道而下至东光县西与大河合王莽时河益徙而南漳水遂专达于海故斥漳以下水经通谓之漳水东北歴平恩曲周钜鹿经县南宫堂阳扶栁信都昌成西梁桃县鄡县下博乐乡武强武隧武邑东昌弓高阜城乐成建成成平浮阳至章武平舒入海盖皆禹河之故道也而说经者皆以王莽河为禹河谬矣【大河故渎一名北渎王莽时穿俗遂称王莽河】以今舆地言之濬县【属直大名府】汤阴安阳临漳【并属河南彰德府】成安肥乡曲周【并属直广平府】平乡广宗钜鹿【并属顺德府】南宫新河冀州【并属真定府】东鹿【属保定府】深州衡水武邑武强【并属真定府】阜城献县交河沧州青县静海天津【并属河间府】皆禹时冀东濒河之地中流与兖分界王制谓之东河北播为九河其经流尔雅谓之徒骇又同为逆河东至碣石入海后世谓之勃海者也　冀东北与青分界处于古传记无可考今按碣石以西之渤海即禹时逆河也自天津卫直沽口与兖分界又北歴寳坻县东南折而东歴丰润滦州乐亭卢龙昌黎县南昌黎汉絫县碣石在其地渤海之北岸皆冀域也自此以东则为大海东歴抚宁县东南又东歴山海关南又东歴辽东宁逺广宁等卫南是为汉辽西郡地又折而南歴海州卫西南【卫在故辽东都司城南一百二十里】曰梁房口关大辽水于此入海【关在盖州卫西北九十里海运舟由此入辽河】水经注云大辽水出塞外卫白平山【亦言出□石山】东南入塞直辽东之望平县西屈而西南流迳襄平县故城西【襄平汉辽东郡治明为辽东都司郭下定辽中卫地】又南迳辽队县故城西又南小辽水注之【水出元菟高句丽县之辽山】又东南迳房县西左防白狼水【水出右北平白狼县】又东迳安市县西南入于海【汉志望平县辽水出塞外南至安市入海行千二百五十里明一统志辽河自三万卫西北入塞南流迳铁岭沈阳都司之西境广宁之东境又南至海州卫西南入海】望平襄平辽队房县安市皆汉辽东郡之属县而辽水迳其西是知辽西为冀域辽东为青域而碣石以东梁房以西之海则二州共之矣　冀之北界亦无可考约畧言之当得阴山侯应曰北边塞至辽东外有隂山东西千余里是也昔战国时赵北破林胡楼烦筑长城自代竝阴山下至高阙为塞【师古曰髙阙山名在朔方之北】而置云中鴈门代郡燕亦筑长城自造阳至襄平【师古曰造阳地名在上谷界】置上谷渔阳右北平辽西辽东郡以距胡燕赵所筑长城自云中以迄辽西延袤可三千里疑即尧时冀州之北界但今之长城未必皆古迹其详不可得闻耳北之西头当起东受降城【唐景龙二年张仁愿筑置振武军元和志云在朔州北三百五十里本汉定襄郡之觱乐县也武德四年于此置云州麐德三年置单于大督防府】即舜所分幷州之西界东头当抵医巫闾山即舜所分幽州之东界山在故辽东都司广宁卫西五里【卫东去都司城四百二十里】职方氏幽州山镇曰医巫闾是也明一统志云舜分冀州东北为幽州即今广宁以西之地分青东北为营州即今广宁以东之地秦以幽州为辽西郡营州为辽东郡盖仍燕之旧以大辽水为限也　汉志右北平骊成县下云大揭石山在县西南莽曰揭石辽西郡絫县下云有揭石水南入官【谓下官水】不言有山也及文颖注武纪曰碣石在辽西絫县絫县今罢入临渝此石着海旁【师古曰碣碣然特立之貌】頴字叔良南阳人为荆州从事【见干寳搜神记】即王粲赠诗送聘刘璋者也谓此山临渝海旁之孤石与班固异自頴始水经有魏晋间人所附益故亦云碣石在临渝后汉志无骊成刘昭补注遂于临渝言碣石晋省临渝入肥如故后魏志碣石在肥如隋省肥如入新昌寻又改新昌曰卢龙故隋志碣石在卢龙自后汉迄隋言此山之所在曰絫县曰临渝曰肥如曰卢龙县名四变而山则一要皆在今昌黎县东絫县故城之南也至括地志始云碣石在卢龙县南二十三里与文頴异唐志及寰宇记则云石城县有碣石而欧阳忞舆地广记曰石城故骊成也易祓据之以释禹贡按石城有四一在今大宁废卫界汉旧县属右北平【县去龙城可百里】一在今永平府西北后魏置属建德郡【通典平州西北到石城一百四十里者是】此二县皆不濒海一在今滦州南唐置属平州【县北去滦州三十里】一即今抚宁县唐临渝改曰石城亦属平州【有临渝关大海碣石山】此二县皆濒海忞所称石城故骊成者今之抚宁乎抑滦州之南境乎抚宁本汉临渝【今县北有临渝故城】为辽西郡之东偏势不得越令支【今迁安】絫县【今昌黎】肥如【今卢龙】海阳【今滦州】而属右北平也骊成必不在此地尝试按图而索之今滦州所领乐亭县【县在州东南唐初为石城县地后为卢龙县地又为马城县地金大定末析置乐亭县】有古城在西南三十里似即汉骊成治忞所称石城盖指此地非临渝更名之石城今为抚宁者也然乐亭县境平衍无山即以州南濒海之地为骊成地而亦无山唯县西南四十里有祥云李家桑坨三岛廹近海濵岂即所谓大碣石与通典平州卢龙县下云有碣石山碣然而立在海旁故名之仍用文頴说金元以来人皆知昌黎为絫县而碣石在焉求之海旁不得求之水中又不得乃更求之向北之地故明一统志云碣石在昌黎县北二十里或又以仙人台上之巨石为天桥柱盖皆依文頴言之然其山去海八九十里殊违夹右入河之义不可从也　欲辨碣石之所在莫若以今所谓滦河者证之滦河即濡水也汉志辽西肥如县濡水南入海阳师古曰濡音乃官反读若难后讹为滦以声相近也辽因置滦州世遂目其水曰滦河不复知为古之濡水矣今碣石虽无其迹而滦河仍自迁安卢龙滦州至乐亭东南入海与郦注濡水入海之道无异则碣石旧在滦口之东可知矣赞水卑耳之谿沦于海中者当亦在乐亭县西南也　山有名同而系之以大小者如大别小别太华少华太室少室之类是也【古书太少与大小通用】骊成之山称大碣石则必有小碣石在盖即絫县海旁之石矣郦道元既宗文頴以为碣石在絫县又引骊成大碣石以证之若以其山为跨二县之境也者今按濡水从塞外来东南迳令支故城东又南迳孤竹城西又东南迳牧城西分为二水北水枝出世谓之小濡水东迳乐安亭北东南入海濡水东南流迳乐安亭南东与新河故渎合【新河即魏武征蹋顿时所开也】又东南至絫县碣石山而南入于海乐安亭者盖即今乐亭县东北之乐安故城也【东晋于此置乐安县】絫县在其南骊成在其西据濡水歴亭南而东又东南至碣石则碣石在亭之东南与骊成西南之大碣石相去阔絶安得连为一山郭璞注山海经曰碣石在临渝或云在骊成盖两存之愚谓在临渝者为是或云汉志其可违乎曰班氏所言间有纰缪西县之嶓冢氐道之养水武都之东汉水其尤甚者也他如安丰之大别安陆之陪尾寻阳之九江居延之流沙后人皆以为非而不从岂独一骊成之碣石哉嶓冢汉水承误数百年至魏收而始正世皆遵用其说文頴以建安时正班固之碣石犹王横之以新莽时正史迁之禹河也不逺而理无可疑横说长于迁固即采之【地理志云故大河在邺东叙传云商竭周移皆横说也】頴说长于固今奚不可用耶　山海经曰碣石之山绳水出焉西流注于河此骊成之大碣石也何以知之絫县之碣石在濡水之东绳水茍出其山势不得越濡水而西注于河也又有二碣石史记索隐引太康地志云乐浪遂成县有碣石长城所起通典云秦筑长城起自碣石在今高丽旧界非卢龙之碣石北齐文宣帝纪天保四年大破契丹于青山还至营州登碣石山临沧海唐志营州栁城县北接契丹有东北镇医巫闾祠又东有碣石山此即文宣之所登与前在遂城者皆非禹贡之碣石也刘昭注补郡国志言常山九门县有碣石山按孔疏引郑说云战国策碣石山在九门县盖别为碣石不与此同今验九门无此山也【今真定府藳城县西北二十五里有九门城故县也四面五百余里皆平地无一山】至若燕昭王所筑之碣石宫以事驺衍者史记正义云在幽州蓟县西三十里宁台之东旁近无此山特取为宫名耳凡言九门蓟县有碣石山者皆妄也　史记秦始皇三十二年至碣石使燕人卢生求羡门高誓刻碣石门【日知録云始皇刻石之处凡六史记书之甚明于邹峄防山之罘琅邪会稽无不先言立后言刻者惟于碣石则云刻碣石门门自是石不须立也】二世元年东行郡县到碣石汉书武帝元封元年东廵海上至碣石此海濵之山斗入海者【封禅书成山斗入海索隠曰谓斗絶曲入海也】故成帝时贾让言禹之治水凿龙门辟伊阙析底柱破碣石凡山陵当路者毁之盖伊阙龙门夹峙两岸水出其间者也碣石底柱横絶中流当河之冲者也析之破之不容已矣但此石犹着海旁不知何年苞沦于海水经曰碣石山在辽西临渝县南水中郦注云大禹凿其石右夹而纳河【说本贾让凿即破也】秦始皇汉武帝皆尝登之海水西侵歳月逾甚而苞其山故言水中矣又云汉司空掾王璜【汉书儒林传琅邪王璜平仲传古文尚书沟洫志作王横】言往昔天尝连北风海水溢西南出侵数百里故张君云碣石在海中盖沦于海水也【后汉志注禹贡正义并引张氏地理记张氏不知其名岂即此所称张君耶程大昌以为张揖按隋经籍志有魏博士张揖撰广雅二巻而无张氏地理记未审张君是揖否】昔燕齐辽旷分置营州今城届海濵海水北侵城垂沦者半王璜之言信而有征碣石入海非无证矣又云濡水自乐安亭南与新河故渎合又东南至絫县碣石山文頴曰碣石在辽西絫县絫县幷属临渝地理志曰大碣石山在右北平骊成县西南王莽改曰碣石也汉武帝亦尝登之以望巨海而勒其石于此今枕海有石如甬道数十里当山顶有大石如柱形往往见之立于巨海之中潮水大至【此句下似有阙文】及潮波退不动不没不知深浅世名之天桥柱也【今辽东广宁前屯卫西南七十里有孤山屹立海中高百余丈周围三十余步天桥柱即此】状若人造要亦非人力所就韦昭亦指此为碣石濡水于此南入海又按管子齐桓公征孤竹至卑耳之谿涉赞水今亦不知所在昔在汉世海水波襄吞食地广当同碣石苞沦洪波也郦氏三言碣石沦于海有其故有其时有其证有其状凿凿可据如此而世或诋为妄谈以自伸其无稽之说不亦傎乎曹孟德诗曰东临碣石以观沧海水何澹澹山岛竦峙建安十二年征乌桓过此而作【濡水注云魏太祖征蹋顿与泃口俱导者世谓新河新河会濡水东南至碣石山而南入海则曹公征乌桓时道经碣石可知】后魏文成帝太安四年东廵登碣石山望沧海改山名乐游盖此山虽沦于海而去北岸不逺犹可扬帆覧胜车驾东廵大军出塞者率皆登山观海以修故事道元家郦亭距临渝才五六百里所谓碣石苞沦洪波者乃以目验知之而引王璜以为证岂若程防之生于南宋目不覩溟渤而徒凭古人之一言以恣其臆断者哉世因程氏之妄而幷疑郦氏之真亦惑矣所可恨者此山不知至何时复遭荡灭今昌黎县南海中无一山自抚宁以东更二三百里海中亦无一山此郦氏之说所以不信于今也按道元卒于魏孝昌二年嵗在丙午下距齐文宣登碣石之嵗天保四年癸酉凡二十八年而文宣所登乃在营州前此营州未闻有碣石疑是时平州之碣石已亡故假营州临海之一山为碣石而登之以修故事不然岂有舎此登彼之理自是以后登碣石者无闻焉隋炀帝大业八年亲征髙丽三月渡辽水七月班师九月至东都而不闻登碣石唐太宗贞观十九年亲征髙丽大破之九月班师十月丙午次营州而不登碣石盖以其山非真而高洋之故事不足修耳丙辰入临渝关戊午次汉武台刻石纪功【水经注云魏氏土地记章武县东一百里有武帝台基高六十丈俗云汉武帝东廵海上所筑困学纪闻曰九域志沧州有汉武防唐太宗纪贞观十九年伐高丽班师次汉武台刻石纪功防余基三成燕齐之士为汉武求仙处今名望海台在沧州东北一百五十里】而不刻碣石则其时无此山可知矣妄意推测碣石之亡当在魏齐之世丙午至癸酉二十八年间也宋儒不加考覈而沿袭旧闻谓在平州南海中去岸五百余里【宋时平滦二州陷于契丹唯据沧州地望言之故云然非谓去北岸五百余里也】岂知曩立于巨海之中者后并化为波涛也哉近世有郭造卿着碣石丛谈以昌黎县北十里仙人台当之曰台即碣石之顶也絶壁万仞上凌霄汉其台崇广顶有巨石为天桥柱人莫能至夫天桥柱者郦氏明言在海中其又可移之平陆邪劒去逺矣而锲舟以求之非大愚不至此也　言有似是而非者为害最甚如经云太行恒山至于碣石说者谓碣石与二山并举则必髙大相敌故以昌黎县北之山为碣石【昌黎本汉絫县后汉省入临渝晋以后为肥如县地隋唐为卢龙县地后侨置营州栁城县辽改县曰广宁金又改曰昌黎】而其实不然经云厎柱析城至于王屋今底柱见在其能与析城王屋争雄乎观底柱则碣石可知矣不信海中之碣石而以昌黎县北之山为碣石则亦将不信河中之底柱而以阳城县南之山为底柱【阳城县在山西泽州西八十里近志县南有底柱山而传记无之与昌黎县北之碣石正是一】然底柱无异论而碣石多枝辞何也一在一亡故也善言禹贡者当凭古记以推寻不可以在亡为疑信海中之碣石水经注具有明文若昌黎县北离海数十里之碣石孰言之而孰传之邪苏秦说燕曰南有碣石国人必皆识其处秦之灭燕未久也始皇岂误刻汉之去秦亦未久也武帝岂误游曹孟德魏文成相望在数百年间也岂皆误登道元北人家又近碣石其本朝故事亦必熟谙岂误认海中一山为先帝之所幸而改名如其误也必别有一处为秦汉诸君之古迹号曰碣石者而它书絶无闻焉舍道元之所说将安据乎世之言禹贡者抱挛拘之识废昭旷之观谓碣石无亡理而必求见在之山以实之斥古记为荒唐奉近志为典要吾末如之何也巳矣　周希圣谓天子之都必求其舟楫之所可知使夫诸侯之朝贡商贾之贸易虽其地甚逺而其输甚易此说得之冀州三面距河是其设都之意实有取于转输之利朝贡之便也禹贡所载上言田赋贡篚之事而于下言所由以达帝都之道其始末曲折莫不具备而皆以河为主盖达于河则达于帝都故也传以为禹治一州之水既毕遂还帝都白所治非也禹欲白所治不必身入帝都即使身入帝都亦何难于陆行而必循各州纡廻之水道以废时失事哉郑康成谓治水既毕更复行之观地肥瘠定贡赋上下如此则不当叙于田赋贡篚之后王肃谓功主于治水故详记各州往还乗涉之水名今按所载皆达河之道非有往还乘涉之事诸说皆不可通至周氏之言出而其义始定此实后人胜前人处谓今必不古若者曲士之见也【禹贡锥指】












　　行水金鉴巻八十六
　　钦定四库全书
　　行水金鉴卷八十七
　　江南按察使傅泽洪撰
　　运河水
　　济河惟兖州　浮于济漯达于河【禹贡】
　　东南据济西北距河济漯两水名因水入水曰达【孔氏传】
　　济河惟兖州以济水河水之间为兖州也【郑樵书辨讹】浮水运也兖州朝贡之道或浮于济或浮于漯以入于河而达冀州不言冀州举河而冀州可知矣【书古文训】舟行水曰浮漯者河之支流也兖之贡浮济浮漯以达于河【蔡沈书传】
　　济自菏又东北防于汶又北东入于海此兖之东南与豫徐青分界处河自大伾北过洚水至于大陆又北播为九河同为逆河入于海此兖之西北与冀分界处　兖州有古帝颛顼之虚【杜预曰东郡阳县古帝颛顼之虚故曰帝丘】鬲观有穷昆吾韦固之封皆在焉春秋时可考者衞【文公迁于楚丘成公又迁于帝丘】郕胙燕【南燕姞姓】凡四国战国时为衞魏宋齐赵五国地秦幷天下置东郡砀郡【东北境是】齐郡【北境是】钜鹿上谷【二郡东境是】汉复置兖州【领郡国八】后汉魏晋竝因之唐为河南道之灵昌【滑州】濮阳【濮】济阳【济】东平【郓】等郡河北道之清河【贝州】魏郡【魏】博平【博】平原【德】乐安【棣】景城【沧】等郡按以上通典所列有当往属者东平之须昌钜野宿城及夀张之东境【此为东原大野之地须昌宿城夀张三县故城并在今东平州界钜野故城在今钜野县西】鲁郡之任城龚丘【任城今为济宁州及嘉祥县之东境龚丘今为宁阳县并在古济水东】改属徐济阴之南华【在菏泽西今为东明县】灵昌之匡城【在南华西今为长垣县】改属豫济阳之长清【今属济南府】及东阿之东境【今东阿县是】平隂之北境改属青其南境改属徐也【平隂侧岱跨南北故分属青徐】又有当来属者冀域信都郡及邺郡之内黄尧城临河【内黄尧城二县故城并在今内黄县界临河故城在今滑县北】汲郡之黎阳东境其豫域则济隂之乘氏也【乘氏在菏泽东今为曹州】以今舆地言之河南卫辉府之胙城县【胙城本在河南自金明昌五年河徙出县南而县始为河北地】直隶大名府【唯濬县之西境当属冀长垣东明二县当属豫】及真定河间二府之东南境【当以汉时漳水故道为界东南属兖西北属冀】山东则东昌府其兖州府则曹州阳谷夀张郓城济南青州二府则西北境【当以汉时济水故道为界西北属兖东南属豫徐青】皆古兖州域也东南据济与豫分界当自兖州府之曹州始何以知之按导水济入河溢为荥东出于陶丘北又东至于菏菏泽在今定陶县境经系诸豫雷夏在今曹州境经系诸兖故知二泽之间为兖豫之界也济水至曹州西分为二一水东南流为菏水一水东北流入钜野泽为济渎春秋僖公三十一年取济西田左传云分曹地自洮以南东傅于济郦道元云济水自是东北流出巨泽即此地也济水又北过东昌府之濮州范县东与徐分界又北为阳谷茌平东与青分界转东为济南府之齐河济阳齐东青城又东为青州府之高苑博兴乐安【乐安县东北一百十里有琅槐故城汉属千乘郡古济水入海处也】南与青分界今歴城以东有小清河即济水入海之故道其北为兖南为青也　西北距河与冀分界河自今河南卫辉府胙城县北东至直隶大名府濬县大伾山西折而北经河南彰德府界中又东北经直隶广平顺德真定河间四府界中东入于海此禹河之故道曲周以下即汉时漳水之所行也　九河济漯入海竝在兖东徒骇最北八枝次之漯在鬲津之南济又在漯之南其所入皆勃海也自天津卫直沽口与冀分界南歴静海县东又南歴沧州东又南歴霑化利津蒲台县东折而东歴乐安县北以小清河入海处与青分界　汉志东郡东武阳县下云禹治漯水东北至千乘入海【东武阳即今朝城县应劭曰在武水之阳郦道元曰漯水亦或武水也其故城在今县西千乘县为千乘郡治后汉始改郡为乐安国疏引班志不当加乐安二字】又平原郡髙唐县下云桑钦言漯水所出今按禹引河自大伾山西折而北循大陆东畔入海而漯首受河自黎阳宿胥口始不起东武阳也水经注所叙河水自宿胥口又东右迳滑台城【故白马县治在今滑县西南】又东北迳黎阳县南【黎阳故城在今濬县东北】又东北迳凉城县【在今滑县东北】又东北迳伍子胥庙南【庙在晋顿丘郡界今清丰县之西境是】又东北为长夀津河之故渎出焉【津在凉城废县东北六十里】河水又东迳铁丘南【元和志铁丘在滑州卫南县东南十里卫南本汉濮阳县地丘今在开州之西南】又东北迳濮阳县北【开州西南二十里有濮阳故城】又东北迳卫国县南【县故畔观也其故城在今观城县西清丰之南境开州之北境皆得其地】又东迳鄄城县北【今濮州东二十里有鄄县故城唐濮州治也】又东北迳范县之秦亭西【春秋书筑台于秦者也今范县东南二十里有范县故城】又东北迳委粟津【寰宇记观城县东南六十七里有委粟城盖与津相近】皆古漯水也自周定王五年河徙从宿胥口东行漯川至长夀津始与漯别其津以西漯水之故道悉为河所占而上游较短矣然河之故渎不经东武阳亦不经高唐迨汉成帝建始末河决馆陶【属魏郡】由东武阳絶漯水而东北至髙唐又絶漯水东北至千乘入海虽尝塞治而故道犹存王莽始建国三年复决于此莽为元城冢墓计不隄塞明帝永平中王景修之遂为大河之经流自是委粟津以西漯水之故道又为河所占上游益短矣漯水一出于武阳再出于髙唐据成帝后言之耳水经注委粟津河北即东武阳也漯水出焉【河自此与漯别东北迳东阿茌平等县至千乗入海】水上承河水于武阳县东南而北迳武阳新城东引水自东门石窦北注于堂池水帀隍堑于城东北合为一渎东北出郭迳阳平县之冈城西【阳平故城今为莘县治冈城在县西南七里通典莘县汉阳平县地有武阳城无此水矣元和志武河在朝城县东十步盖即漯水也新志云故流今湮惟县城西门外少南三里许有大坡广十余里其势突城而东与阳谷县西大陂连夏秋积潦幷成巨浸相传为古漯河滙流处】又北絶莘道城之西北【今莘县西十三里有莘亭故城】又东北迳乐平县故城东【本汉清县后汉改名乐平其故城在今堂邑县东南三十里】又北迳聊城县故城西【城在今聊城县西十五里】又东北迳清河县故城北【城在今清平县南清平本汉贝丘县其西南有贝丘故城】又东北迳文乡城东南【城亦在清平县南】又东北迳博平县故城南【城在今博平县西北三十里】右与黄沟合【沟承聊城郭水东北出迳清河城南又东北迳摄城北春秋所谓聊摄以东也又东迳文乡城又东北出于高唐县东至漯水】又东北迳援县故城西【杜预释地曰济南祝阿县西北有援城今在禹城县西南汉志作瑗】又迳髙唐县故城东【左传哀公十年赵鞅帅师伐齐取黎及辕毁髙唐之郭杜预曰辕即援也祝阿县西北有高唐城今在禹城县西四十里禹城本汉祝阿县】桑钦地理志曰漯水出高唐余按穆天子传称丁卯天子自五鹿东征钓于漯水以祭淑人丁已天子东征食马于漯水之上寻其沿歴迳趣不得近出髙唐桑氏所言盖津流出次于所间【去声】也俗以是水上承于河亦谓之源河矣【源河乃漯之再出者桑钦唯知此而不知起东武阳则疎矣河既与漯合复分为二漯由漯隂故城北河由平原故城东盖自高唐以西至武阳河在南而漯在北自高唐以东至海则漯在南而河在北矣今禹城县南有源阳故城唐县在源河之北故名】漯水又东北迳漯隂县故城北【伏琛谓之漯阳城地理风俗记曰平原漯隂县今巨漯亭是也按临邑县西有漯隂故城元和志漯水北去临邑县七里】又东北迳着县故城南【城在今济阳县西南着竹庶反】又东北迳崔氏城北【城在今章丘县西北】又东北迳东朝阳故城南【城亦在章丘西北】又东迳汉征君伏生墓南【碑碣尚存】又东迳邹平县故城北【城在今邹平县北与齐东县接界】又东北迳东邹城北【今青城县界有东邹故县】又东北迳建信县故城北【应劭曰在临济县西北五十里今在髙苑县西北】又东北迳千乘县二城间【伏琛云千乘城在齐城西北一百五十里隔会水即漯之别名也元和志千乘故城在淄州高苑县北二十五里】又东北为马常坈【盖亦在千乗县界玉篇坈音而勇切地名今按下文里数则坈乃淀泊之】坈东西八十里南北三十里乱河枝流而入于海【河水注云河水自千乘北城北又东分为二水枝津东迳甲下城南东南歴马常坈注济济水注云济水自甲下邑南东歴琅槐故城北又东北河水枝津注之盖即漯之所乱者】此自西汉末以迄后魏漯川之原委也以今舆地言之濬县滑县开州清丰【并属直隶大名府】观城濮州范县朝城莘县堂邑聊城清平博平【并属山东东昌府】禹城临邑济阳章丘邹平齐东青城【并属济南府】高苑【属青州府】诸州县界中皆古漯水之所经自宋世河决商胡朝城流絶而旧迹之存者鲜矣　济漯二水为东南四州贡道之所必由非独兖也青承兖曰达于济则由济入漯可知矣徐承青曰达于菏则由菏入济可知矣扬承徐曰达于淮泗则由淮入泗由泗入菏可知矣淮通泗泗通菏菏通济济通漯漯通河四州之贡道无不由济者而总与陶丘荥泽之间无涉此其所以不言逾也　禹时济实通漯林少颖云案经文无济漯相通之道非也但孔疏云从漯入济自济入河则必有舍舟行陆之事是为大谬耳周希圣更定其文曰由济而入漯由漯而入河经防灼然矣近惟朱长孺深知此意其所着禹贡长笺曰古时济漯通流汉以后遂不相属孔疏与经文所次水道不合当是从济入漯从漯入河郑端简亦云旧作二道者非是此适与周氏闇合也新唐书许敬宗传云高宗东封泰山次濮阳问书称浮于济漯今济与漯断不相属何故敬宗对曰沇济自温入河伏地南出为荥泽又伏而出曹濮之间汶水从入之故书又言浮汶达济不言合漯者漯自东武阳至千乗入海也或据此以駮济与漯通之说余曰济漯本相附近迨西汉末河行济漯之间高唐以西至东武阳二水为河所隔唐世犹然故高宗谓济漯断不相属敬宗不知古今水道之变迁而凭臆以对殊失经防未可以证禹贡也然则济与漯通当在何处曰是不可知按水经邓里渠与将渠合北迳茌平县东临邑县故城西北流入于河河水又东北迳四渎津注云河水东分济亦曰济水受河也【水经注济或作泲又因泲而讹为沛今悉改从济】自河入济自济入淮自淮达江水径周通故有四渎之名盖其时济漯之间为河所隔故云河分济又云济受河在禹时则固漯分济或济受漯也汉临邑县在今茌平县东【通典汉临邑故城在卢县东按今长清县西南二十五里有卢县故城西与茌平接界汉临邑当在此间今临邑本汉漯隂县刘宋侨置临邑非汉县也】四渎津在临邑故城东北【寰宇记四口故闗在聊城县东八十里一名四渎口】当为古济漯通波处此亦不敢定以为是然济与漯通必在防汶之后又北将东之际而临邑适当其地东北接高唐故城为漯之所经枝津径通理无可疑　黄文叔云或浮济或浮漯而皆逹于河愚谓兖之北境可径浮漯以达河而其南境则必由济入漯也准此以推则青之汶徐之淮扬之江海荆之江沱潜汉雍之龙门虽并列于经而或由或不由各随其便唯豫之洛梁之潜沔渭为道所必由耳【禹贡锥指】
　　海岱惟青州　浮于汶达于济【禹贡】
　　岱岱宗也青州贡道由汶入济济固达于河矣【书古文训岱宗即防山也山东通志云防山在防安州北五里为东岳岱宗其山周廻一百六十里屈曲盘道百】
　　【余径南天门东西三天门至絶顶高四十余里上有石表巍然俗云秦时无字碑有碧霞祠东岳庙封禅坛其峰曰日观曰秦观曰越观曰丈人曰独秀曰鸡笼曰老鸦曰狮子曰莲花曰悬石其崖曰百丈曰舍身曰马棚曰鹁鸽其峪曰石经曰石壁曰佛寺曰鬼儿曰椒子曰酆都曰桃花曰马蹄曰谿里其岭曰廻马曰鴈飞曰黄岘曰思乡曰青峯曰西横其石曰牛心曰龙口曰试劒曰龙纹曰虎阜其洞曰迎阳曰吕公曰白云曰遥观曰蝙蝠曰仙曰山亷其池曰玉女曰王母曰白鹤曰白龙又岳顶有东西神霄山岳隂有孤山襁山鹤山相去俱十里虽山各异名皆防岳之峯峦也日观者鸡一鸣时见日始欲出长三丈秦观者望见长安越观者望见防稽亭亭云云梁父徂徕诸山俱在防岳东南】
　　即所谓导沇水东流为济东至于菏又东北防于汶是也谓此州将欲达于帝都当浮于汶以达于济然后由济以达于河也【尚书全解】
　　汶水五源皆出袭庆奉符县界至东平中都县贯钜泽入济青州贡道由汶入济由济入河不言河兖已见也【尚书说】
　　地理志云汶水出泰山莱芜县原山西南入济易氏云唐兖州干封县本汉泰山郡博县后改为袭庆府奉符县汶水出县东北原山盖博与莱芜皆在兖州之西南故汶水所出之原山介两邑间又有北汶嬴汶柴汶牟汶述征记云泰山郡水皆名汶今县界有五汶皆源别而流同其原山之汶水西南流经干封县治南去县三里又西南流九十里入郓州中都县孔子为中都宰之地自济之上流既絶故汶水入大野陂而不入济【尚书纂传　原山在今莱芜县东五十里连淄川县界今名岳阳山淄水出其隂汶水出其阳见一统志】
　　孔疏曰尧时青州越海而有辽东舜分青州为营州即辽东也汉公孙度据辽东自号青州刺史矣【书纂言】按成王赐太公履曰东至于海季札闻齐音曰表东海者其太公乎齐湣王谓张仪曰齐僻陋隠居东海之上是东据海也而传兼言北楚子谓齐侯曰君处北海苏秦说齐王曰北有渤海盖自今成山以至乐安者是也故云东北据海然自朝鲜以至日照皆青也所遗多矣专言东则固可该琅邪与朝鲜也地理志岱山在防山郡博县西北今山东济南府防安州东南有博县故城山在州北五里于故城为西北也公羊传曰越在岱隂齐苏秦说齐王曰南有防山史记曰防山之阳则鲁其隂则齐岱主南言与徐分界也而传兼言西则岱不足以表其界盖青西以济为兖界齐语正封疆西至于济其眀征也北自琅槐以西亦以济为兖界故王莽改汉齐郡曰济南而经不言济者蒙兖济河之文从可知也传兼言西则欲密而反疎甚矣说经之难也　周礼正东曰青州其疆域与禹贡大异郑注云青州则徐州地也盖以其山镇曰沂山其川淮泗其浸沂沭知之经曰海岱及淮惟徐州又曰淮沂其乂又曰浮于淮泗是知徐幷于青也贾疏云周之青州于禹贡侵豫州之地盖以其泽薮曰望诸知之望诸即孟猪经于豫州曰导菏泽被孟猪是知侵豫之地也疏又云周时幽州南侵徐州之地盖以其泽薮曰豯养知之地理志琅邪长广县西有奚养泽琅邪郡属徐州是知侵徐之地也渭按长广故城在今登州府莱阳县东汉属徐州实古青州域幽之所侵乃青地非徐地也不但此也其川河洓其浸菑时皆青地为幽所侵而贾不言何其疎也盖今青登莱三府之地在青域者周时皆割入幽其西又为兖所侵而损豫之东南境以益之徐则岱山大野皆入于兖是青亦不全得齐也郑云青州即徐州亦言其大畧而已　青州有古爽鸠氏之虗为季崱有逢伯陵蒲姑氏之所因及斟灌斟寻寒过之封皆在焉春秋时可考者齐纪谭州夷介莱凡七国战国时为齐燕二国地秦幷天下置齐郡琅邪【东境是】辽东汉复置青州【领郡国六】后汉魏并因之【领郡国五】晋分置平州【青州领郡国六平州领郡国五】后改曰幽州唐为河南道之北海【青州】济南【齐】淄川【淄】高密【宻】东莱【莱】东牟【登】等郡河北道之安东都防府按以上通典所列髙密之莒县及诸城之南境当往属徐又有当来属者兖域济阳之卢县及东阿之东境【后汉谷城县地在济东者即今东阿县】平隂之北境徐域鲁郡干封莱芜之北境是也以今舆地言之山东登州莱州二府其青州府则益都临淄昌乐安丘夀光临胊及诸城高苑博兴乐安之南境济南府则肥城长清歴城章丘邹平长山新城淄川及防安莱芜之北境兖州府则唯东阿及平隂之北境【三府之地南以齐长城故址与徐分界西及北以汉时济水故道与兖分界】其东北跨海为故辽东都司之东境及朝鲜国皆古青州域也　青之东境登莱二府之地斗入大海中东西长八九百里形如吐舌史记徐世家云齐自防山属之琅邪北被于海膏壤二千里盖幷登莱计之也海水自日照县东与徐分界【日照本汉海曲县属琅邪郡今属青州府莒州】北歴诸城县东折而东北歴胶州即墨莱阳栖霞文登诸县南又东北出而西折歴宁海州及福山蓬莱二县北【蓬莱登州府治海在府城北五里北与辽东相望自新开海口而东北抵辽东金州卫南之旅顺口三百里而近有沙门砣矶铁山诸岛可以泊舟避风一帆径度亦不甚险汉书元封二年遣楼船将军杨仆从齐浮勃海击朝鲜元和志大人故城在登州黄县北二十里司马宣王伐辽东造此城运粮船从此入今新罗百济往还常由于此】又西歴招逺【登州府】掖县昌邑潍县【俱莱州府】北与兖分界　青西及北以济为界郑渔仲云不言济者以兖州见之也按水经注济水自临邑过平隂卢县歴城台县梁邹临济安平乐安利县至琅槐入海以今舆地言之平隂长清齐河歴城界中之大清河及章丘邹平常山新城高苑博兴乐安界中之小清河即汉时济水防汶入海之故道古青兖分界处也青之东北界无可考疏云越海而有辽东之地恐未尽通典云青州之界东跨海从岱山东歴密州东北经海曲莱州越海分辽东乐浪三韩之地西抵辽水此说近是然三韩地太逺而莬不可遗窃疑汉武所开二郡皆古嵎夷之地在青州之域者而三韩不与焉盖嵎夷羲和之所宅朝鲜箕子之所封不应在化外先儒但云有辽东非也汉书言东夷天性柔顺异于三方之外故孔子悼道不行设浮于海欲居九夷后汉书言东夷率皆土著喜饮酒歌舞或冠弁衣锦噐用爼豆所谓中国失礼求之四夷者也观其土俗则青之东北界不止于辽东明矣史记秦始皇本纪云地东至海暨朝鲜北据河为塞竝隂山至辽东朝鲜列传云自始全燕时略属真番朝鲜为置吏筑鄣塞秦灭燕属辽东外徼燕秦之所经畧盖禹贡嵎夷之地唐一行所谓北戒山河抵恒山之右乃东循塞垣至濊貊朝鲜以限戎狄者是也星传谓北戒为胡门　明辽东都指挥使司兼辖汉辽东西二郡之地都司城西四百二十里为广宁卫本辽东无虑县也卫西幽州域卫东营州域都司城东至鸭緑江五百六十里与髙丽分水太康地志云乐浪遂城县有碣石长城所起通典云在今高丽旧界盖即防恬所筑起临洮至辽东者也东汉以来故阯湮没都司城北至三万卫三百三十里古肃慎氏地卫西有开元城金置会宁府号为上京禹贡青州之北界当极于此卫东北距长白山千余里其水北流为混同江南流为鸭緑江唐书东夷传云高丽马訾水出韎之白山色若鸭头即此江也都司城南至旅顺海口七百三十里去登州不逺顺风扬帆信宿可达明初辽东士子附山东乡试后以渡海之艰改附顺天犹周之幷营于幽也　按此经防兖之文曰达于济则由漯以入河可知矣其东北境径浮济不必从汶也水经注汶水出泰山莱芜县原山【莱芜县在齐城西南原山又在】
　　【县西南六十许里从征记曰汶水出县西南流自入莱芜谷夹路连山数百里水隍多行石涧中按原山在今莱芜县东北七十里东接益都西接章丘北接淄川县界高耸出群山之上亦名马耳山魏収志嬴县有马耳山汶水出是马耳即原山矣今又名岳阳山】西南迳嬴县故城南【城在今莱芜县西北】又东南迳奉高县北【今泰安州东有奉高废县】屈从县西南流与一水合俗谓之牟汶【水出牟县故城西南阜下俗谓之胡卢堆西南迳奉高县故城而西南流注于汶今莱芜县东有牟县故城牟汶水在县南门外西流至防安州东入汶】又南右合北汶【水出分水谿东南流迳防山东合天门下谿水又东南流迳南明堂下昔汉武令奉高作明堂引水为壁雍世谓之石汶又左入于汶水今防安州南有泮水出防山分水岭考其源流盖即北汶也】又西南迳徂徕山西【山在州东南四十里】又南迳博县故城东【城在州东南汉置唐改曰干封】又西南迳龙乡故城南又西南迳亭亭山【山在州南三十里】又南左防淄水世谓之柴汶【水出防山梁父县东西南流迳莬裘城北又迳梁父故城南又西南迳柴县故城北又迳成邑北春秋齐师围成成人伐齐饮马于斯水者也淄水又西迳阳关城南西流注于汶水今按州南有废柴县梁父故城西南有阳关城柴汶水在州东三十五里俗名司马河】又南迳钜平县故城东【城在州西南】又西南迳鲁国汶阳县北又西迳汶阳县故城北【城在今宁阳县东北】又西洸水出焉【吕忱曰洸水出东平上承汶水于冈县西阐亭东尔雅汶别为阐其犹洛之有波矣洸水西南流迳乘丘县故城东又东南注于洙水按乘丘故城在今滋阳县西北】又西迳蛇丘县南【今肥城县南有蛇丘故城本鲁蛇渊囿汉置县】又西南迳冈县北【县本鲁阐邑在今宁阳县境】又西南迳东平章县南【今东平州东有章县故城】又西南迳桃乡县故城西【城在今汶上县东北四十里】又西南迳夀张县北【夀张本夀良后汉光武更名】又西南至安民亭入于济【今州西南十里安山镇即故安民亭】汶水自桃乡四分当其派别之处谓之四汶口【即今戴村地】其左二水双流西南至无盐县之郈乡城南又西南迳东平陆故城北又西迳危山南【世谓之龙山】又西合为一水西南入茂都淀【即今南旺湖】次一汶西迳郈亭北又西至夀张故城东遂为泽渚其右一汶西流迳无盐县故城【城在今东平州东】又西迳洽乡城南又西南迳夀张县故城北【城在州西南】又西入于济以今舆地言之汶水自莱芜歴防安肥城宁阳至东平以济合流以至于海此禹迹也迨元人引汶絶济为防通河明永乐中又筑戴村坝遏汶水尽出南旺以资运而安山入济之故道填淤久矣　元和志干封县界有五汶源别而流同五汶者曰北汶嬴汶柴汶牟汶其一则经流也【四汶口乃下流岐分处不在五汶之数】按郦注无嬴汶嬴汶在今莱芜县南三十里源出宫山之阴流合牟汶宫山者新甫之别名也山在新泰县西北泮水源出泰山分水岭即北汶州志谓之堑汶在今防安州南五汶之外有小汶在州东南七十里源出宫山流迳徂徕山南又西入汶水所谓大汶口也嬴汶流合牟汶故郦注不言五汶以小易嬴斯为当矣又有水出莱芜县寨子村流合牟汶者近志指为浯汶据汉志琅邪灵门县有高防山浯水所出东北入潍说文云水出灵门山世谓之浯汶【浯水合东汶入潍故有此名】在今莒州界与莱芜无涉志妄言耳东汶出朱虚县小防山北流至淳于县入潍在今临胊安丘界淮南子曰汶出弗其西流入济高诱云弗其山名在朱虚县东是即入潍之东汶言入济者淮南之误也　曾彦和曰汶水有二出莱芜县原山入济者徐州之汶也出朱虚县防山入潍者青州之汶也渭按原山北接淄川延袤跨青徐之境汶虽徐水其导源处犹为青域故青之贡道书浮于汶云【禹贡锥指】














　　行水金鉴巻八十七
<史部,地理类,河渠之属,行水金鉴>
　　钦定四库全书
　　行水金鉴卷八十八
　　江南按察使傅泽洪撰
　　运河水
　　海岱及淮惟徐州　浮于淮泗达于河【禹贡　河字应作菏依许氏说文】
　　东至海北至岱南及淮【孔氏传】
　　一州之境必有四面之至兖青扬荆豫梁雍皆载二面而徐州则载三面与诸州异者不得不然若言海岱则嫌于青州若言淮海则嫌于扬州故必曰海岱及淮然后可以别其为徐州之界然徐州虽言三面而其四境犹互见他州案尔雅曰济东曰徐州是徐州之西境而水之所经也虽不言济而济在徐州东盖可得而考【尚书全解】
　　菏谓菏泽说文菏字下云禹贡浮于淮泗达于菏从水苛声徐铉音古俄切隶从草作菏俗遂讹为荷又讹为河也许慎时经犹作菏而史记汉书并作河盖后人传写之误济水潴为菏泽此经防青之文曰达于菏则由济入漯可知矣　兖青徐扬四州贡道相因河行乎兖而合兖一境言之其地必有逺河者故随其便于济漯则使浮之以达于河故兖贡曰浮于济漯达于河也青之浮汶入济盖期至河而非以至济也经书青贡止曰达济而不竟之于河者达济则河自可迳不待复书也扬之道可沿江海以达淮泗而徐贡兼有淮泗亦可达济然经于徐贡既越济不书而又泗上更得一水乃可因济而求达于河经之越济其例既异他州而泗又无经达大河之道则水道又不可晓故臣久求详考始知泗之北济之南有菏水者自定陶而下经昌邑金乡东缗鱼台四邑而与泗水合是水也班固以为河水许叔重以为菏水菏河古字应通然后知徐贡之书达河也非以越济也正因菏以达也夫唯有菏以为达济之因则江海淮泗菏济自南而北交相灌注水道既不阙絶而经文书例巳书者更不再书通此经一例也【禹贡山川地理圗说程氏是调停之说总不离自江至海自海至淮自淮至菏自菏至济自济至河也还当依说文】
　　尔雅济东曰徐州郭注云自济东至海似为禹贡徐州之旧域然尧时扬州之境跨江北至淮而尔雅云江南曰扬州盖殷割淮南江北之地以益徐视尧时之徐则大矣周礼正东曰青州禹贡徐州之山水皆在焉盖以徐为青青地大半入幽而徐之西则又入于兖云吕氏春秋泗上曰徐州郑渔仲释之曰泗水出陪尾山至下邳入淮源委皆在徐州非若淮之与扬共济之与兖共也故不韦亦得以为说焉　徐州有古大庭少皥之虚【左传梓慎登大庭氏之库注云大庭古国名在鲁城内或曰大庭即炎帝也刘桢鲁都赋云戢武器于有炎之库】有缗大彭奄邳之封皆在焉春秋时可考者鲁滕茅薛徐邾莒萧郯遂任宿须句颛防鄫鄅阳鄣郳【后为小邾】向极牟铸鄟邿偪阳根牟钟吾甲父凡二十九国战国时属鲁而宋齐楚亦兼得其地秦幷天下置泗水琅邪【西境是】薛郡汉改置东海郡复以其地为徐州【领郡国四】后汉魏晋并因之【魏晋领郡国七】唐为河南道之彭城【徐州】临淮【泗】鲁郡【兖】东海【海】琅邪【沂】等郡按以上通典所列唯鲁郡干封莱芜之北境当往属青其当来属者兖域东平之须昌钜野宿城及夀张之东境济阳平隂之南境青域高密之莒县及诸城之南境是也以今舆地言之江南徐州及凤阳府之怀逺五河虹县泗州宿州灵璧淮安府之桃源清河安东邳州宿迁睢宁海州贑榆山东兖州府则滋阳曲阜宁阳邹县泗水滕县峄县金乡鱼台济宁嘉祥钜野东平汶上沂州郯城费县及平隂南境济南府则新防及防安莱芜南境青州府则防隂沂水莒州日照及诸城南境皆古徐州域　海自江南山阳县东折而西北为淮水入海之口其北岸则安东县也是为徐域海自县东而北歴海州东中有郁林山【亦名郁洲北齐置东海县元和志云本汉贑榆县地俗谓之郁州亦谓之田横岛】又北歴贑榆县东又东北歴山东日照县东又东北歴诸城县东至琅邪台过此则为青域　徐北至岱岱西南为东平南为防安所谓汶阳之田也东南为莱芜新防沂州莒州诸城皆以长城故阯与青分界淮水今自凤阳府夀州界东流经懐逺五河泗州南又东北经淮安府清河县南与黄河合又东经安东县南而东北入于海中流与扬分界故曰南及淮也岱济之间与兖分界盖在东平汶上钜野之西济
　　淮之间与豫分界盖在金乡砀山宿州懐逺之西金氏曰达于河古文尚书作菏説文亦作菏盖菏泽与济水相通而泗水上可通菏下可通淮徐州浮淮入泗自泗达菏也渭谓菏泽在今定陶县东北金说固明而程氏云济水潴为菏泽此经蒙青之文曰达于菏则由济入漯其说更明徐东北境可浮沂泗以达济不必从淮其西北境亦可浮汶以达济不必从泗也　兖青徐扬四州之贡道前后相承不复不乱汶与济连故青曰浮于汶达于济徐扬道由淮泗从泗入济必由菏泽故书曰达于菏若作河则复而无理河漯青且不言矣而徐复云逹于河陵乱失次禹贡必无此书法而人犹谓作河为是者总由不知菏泽之原委耳　水经注泗水出鲁卞县故城东南桃墟西北【左传昭七年以孟氏成邑与晋而迁于桃杜预曰鲁国卞县东南有桃虚也墟有泽方十五里泽西际阜俗谓之妫亭山西北连冈四十余里冈之西际便得泗水之源博物志曰泗水陪尾盖斯阜者矣石穴吐水五泉俱导穴各径尺元和志泗水出泗水县东陪尾山其源有四四泉俱导因以为名今兖州府泗水县东五十里有陪尾山】又西迳其县故城西【城在今泗水县五十里县志云陪尾山下有泗水神祠祠前有泉林寺寺之左右皆深林茂树有大泉十数渟澄澈互相灌输会而成溪是为泗水南经卞城东有桥曰卞桥自卞桥西至县城复有大泉数十南北交防入于泗水以达曲阜大抵县境数十里内泉如星列皆泗水也】又西南迳鲁县北分为二【今曲阜县治即鲁故城】北为洙渎【春秋庄公九年浚洙杜预曰洙水在鲁城北音殊】南则泗水【洙泗之间即夫子领徒之所从征记曰阙里有四门其北门去洙水百余步今泗水南有夫子冢】泗水又南迳鲁城西南合沂水【水出鲁城东南尼邱山西北平地发泉流迳鲁县故城南水北对稷门亦曰雩门门南隔水有雩坛曾防所欲风舞防也】又西迳瑕丘县东【瑕丘鲁邑即负瑕今滋阳县西有瑕丘故城元和志瑕丘县泗水东自曲阜县界流入与洙水合】屈从县东南流迳平阳县故城西【县即山阳郡之南平阳县也故城在今邹县西】又南迳高平县故城西洸水注之【泗水南迳高平山县取名焉洸水者洙水也盖洸洙相入受通称矣故城在邹县南】又南迳方与县东菏水从西来注之【水经注菏或作荷又作河今悉改从菏郦云菏水即济水包注以成湖泽东与泗水合于湖陵县西六十里谷庭城下俗谓之黄水口黄水西北通巨野泽盖以黄水沿注于菏故因以名焉按菏水入泗经言在方与县东注言在湖陵县西必二县以是水为界非有两处也今鱼台县北有方与故城县东南有湖陵故城与沛县接界湖陵秦置后汉章帝改曰湖陆】又屈东南过湖陆县南左会南梁水【水出蕃县之东北平泽俗以南邻于漷亦谓之西漷水蕃音皮】又南漷水注之【水出东海合乡县西南流入泗春秋哀公二年季孙斯伐邾取漷东田及沂西田是也】又南迳薛之上邳城西【奚仲自薛迁于邳则下邳也有下故此为上今滕县西北有薛县故城】又南迳沛县东黄水注之【水出小黄县黄沟国语曰吴子防诸侯于黄池者也元和志沛县泗水自西北流入东去县五十步】又南迳小沛县东【县治故县南垞上东岸有泗水亭汉祖为泗上亭长是也元和志泗水亭在沛县东南一里按寰宇记沛县东南微山下有故沛城尚存后汉吕布传注云小沛即沛县也】又东南迳广戚县故城南【城在沛县东北】又迳畱县而南迳垞城东【元和志故留城在沛县东南五十五里故垞城在彭城县北二十六里兖州人谓实中城曰垞也今徐州北有垞城垞音茶】又东南迳彭城县东北【元和志泗水在彭城县东去县十步今徐州即彭城百步洪在州东南二里泗水所经也水中若有限石悬流迅急乱石激涛凡数里始静俗名徐州洪】又南迳彭城县故城东【城在徐州东南】又东南迳吕县南【吕宋邑春秋襄元年楚子辛侵宋吕留是也县对泗水水上有石梁焉故曰吕梁悬涛崩渀实为泗险孔子所谓鱼鼈不能防又云悬水三十仞流沫九十里今则不能也元和志吕梁在彭城县东南五十七里按徐州北有吕梁故城州志吕梁山在州东南五十里山下即吕梁洪也有上下二洪相距凡七里巨石齿列波涛汹涌明嘉靖二十三年管河主事陈洪范凿吕梁洪平之自是运道益便】又东南迳下邳县葛峄山东又东南迳其故城西【元和志峄阳山在下邳县西六里泗水西自彭城县界流入下邳故城在今邳州东三十里】又东南沂水注之又东南得睢水口【睢水注云出陈留县西蒗荡渠东流迳下相县故城南又东南入泗谓之睢口元和志下相故城在宿迁县西北七十里】又迳宿预城西又迳其城南【故下邳之宿留县也今宿迁县东南有宿预故城】又东迳陵栅南【西征记曰旧陵县治也按汉志泗水国有淩县其故城在今宿迁县东南】又东南迳淮阳城北【今桃源县西北有淮阳故城】又东南迳魏阳城北【陆机行思赋曰行魏阳之枉渚故无魏阳疑即泗阳县故城也今在桃源县东】又东迳角城北而东南流注于淮【角城县故城在今清河县西南晋义熙中置】以今舆地言之泗水出泗水县歴曲阜滋阳济宁邹县鱼台滕县【竝属山东兖州府】沛县徐州【沛县属徐州隶江南】邳州宿迁桃源至清河县入淮【竝属淮安府】此禹迹也今其故道自徐城以南悉为黄河所占而淮不得擅防泗之名矣　汉志山阳郡湖陵县下云禹贡浮于淮泗达于河水在南汉时湖陵县安得有黄河此河字明系菏字之误水在南谓菏水在县南也郦道元泗水注引此文云菏水在南水经济水篇言菏水过湖陆县南东入泗皆确证不独许慎作菏也今按水经注菏水分济于定陶东北【自菏泽分流】东南迳乘氏县故城南【县即春秋之乘丘在今钜野县西南】又东迳昌邑县故城北【城在今金乡县西北】又东迳金乡县故城南【城即今县治城北有金乡山】又东迳东缗县故城北【城在金乡县东北】又东迳方与县北又东迳武棠亭北【有高台下临水昔鲁侯观鱼于棠谓此在方与县故城北十里经所谓菏水也今鱼台县北十三里有武唐亭】又东迳母亭北【春秋僖公七年盟于母即此也泥声相近遂讹为泥母今鱼台县东有甯母亭】又东与钜野黄水合又东迳湖陆县南东入于泗水【今鱼台东二十里谷亭镇即郦注所谓谷庭城菏水入泗处也元和志兖州鱼台县菏水一名五丈沟西自金乡县流入去县十里又东南流合泗水泗水东北自任城县界流入经县东与菏水合又东北入徐州沛县界任城即今济宁州也鱼台县在湖陵故城西六十里而菏水更在县北十里与地志水经所云在湖陵县南者不合盖水道改矣】以今舆地言之定陶钜野金乡鱼台界中【并属兖州府】皆菏水之所经也然此水乃菏泽之枝流泗水与泽相通之道经所谓菏主泽而言自乗氏以至湖陵名曰菏水乃出自后人禹时未有也　苏传云自淮泗入河必道于汴世谓隋炀帝始通汴入泗禹时无此水道以疑禹贡之言按汉书项羽与汉约中分天下割鸿沟以西为汉以东为楚文颖注云于荥阳下引河东南为鸿沟以通宋郑陈蔡曹卫与济汝淮泗防即今官渡是也魏武与袁绍相持于官渡乃楚汉分裂之处盖自秦汉以来有之安知非禹迹邪禹贡九州之水皆记入河水道而淮泗独不能入河帝都所在理不应尔意其必开此道以通之其后或为鸿沟或为官渡或为汴上下百余里间不可必然皆引河水而注之淮泗也故王濬伐吴杜预与之书曰足下当径取秣陵自江入淮逾于泗汴泝河而上振旅还都濬舟师之盛古今絶伦而自泗汴泝河可以班师则汴水之大小当不减于今又足以见秦汉魏晋皆有此水道非炀帝创开也吴王夫差阙沟通水与晋防于黄池而江始有入淮之道禹时则无之故禹贡曰沿于江海达于淮泗眀非自海入淮则江无入淮之道今直云浮于淮泗达于河不言自海则鸿沟官渡汴水之自禹以来有之明矣渭按苏氏因说者有谓河当作菏而以为不必然故发此论元黄公绍为之辨曰浮于淮泗达于河说者牵合傅防或指鸿沟引河入泗为禹迹或谓当时必有可达之理朱氏书传亦莫知所折今按说文菏字注引禹贡此文是则达于菏非达于河也许慎所见盖古文尚书后人写例以上下文达于河之句改菏为河陆德明又以河音如字遂啓后人淮泗不能达河之疑然其下复云説文作菏工可切水出山阳湖陵南则非九河之河明矣如字之音陆氏误也【见韵防】阎百诗曰禹贡济入于河南溢而为荥而陶丘而菏而汶而海此禹时之济渎发源注海者也史记河渠书禹功施乎三代自是之后荥阳下引河东南为鸿沟以通宋郑陈蔡曹卫与济汝淮泗防此禹后代人于荥泽之北引河东南流故水经谓河水东过荥阳县蒗荡渠出焉者是亦引济水分流故汉志谓荥阳县有狼汤渠首受洓东南流者是又自是之后代有疏濬枝津别渎不可胜数则郦氏注所谓荥波河济往复迳通者也虽然其来古矣苏秦说魏襄王曰大王之地南有鸿沟则战国前有之晋楚之战楚军于邲邲即汳水则春秋前有之尔雅水自河出为灉灉本汳水则尔雅前有之然莫不善于道元之言曰大禹塞荥泽荥泽莽时方枯岂禹塞之乎又曰昔禹塞其淫水而于荥阳下引河荥阳河非禹引而谓禹之时已有乎余是以断自河渠书参以荥阳下引河不见禹贡之书为出禹以后颇自幸其考比苏氏差详矣渭按河当作菏得黄氏之辩而愈明苏氏引髙纪文颖注而忘其出于河渠书也又安知上文有自是之后四字乎非但苏氏郦道元亦不察也今百诗唯据此四字判鸿沟非禹迹真老吏断狱手而愚更有进焉者谓由泗入菏由菏入济是矣而自陶丘以西舍鸿沟无达河之道也焉得不指为禹迹乎谓荥阳下引河出禹以后是矣而由济达河莫知其所经不显示以一涂终何以破千古之疑乎是当于济漯之间求之盖兖青徐扬之贡道皆由济入漯以达河而宋儒谓济漯二水无相通之处则浮济者泝陶丘而西且北势不得不出于荥阳此苏氏之论所以近理而人不敢深折其非也诚知经所谓浮于济者乃至菏防汶之济而非陶丘荥泽之济则济之所以通河者漯也非鸿沟官渡汴水也而纷纭之説不攻自破矣蔡许慎曰汳水受陈留浚仪阴沟至防为灉水东入于泗则淮泗之可以达于河者以灉至于泗也许慎又曰泗受洓水东入淮盖泗水至大野而合洓然则泗之上源自洓亦可以通河也渭按前説即道汴入河之意后说不知许氏所谓泗受洓者洓即湖陵入泗之菏而乃云泗水至大野而合洓谬甚盖泗水南流合菏不西注大野也上源亦可通河仍是鸿沟为禹迹之说【禹贡锥指　尚书通考云泗受洓者桑钦云济水至济阴乘氏县分为二一水东北流为北济一水南流为南济通志云今此水与济不通但菏水亦自乗氏至方与入泗而菏水通济则泗可以达菏菏可以达济而自济可以通河此说亦似有理存之以俟叅考】
　　淮海惟扬州　沿于江海达于淮泗【禹贡】
　　顺流而下曰沿沿江入海自海入淮自淮入泗【孔氏传】扬州北距淮东南距海【杜佑通典蔡传同】
　　海岸虽自东北迤西南而经云东渐于海则青徐扬之海皆主东言可知也传于青兼言北既为失之而于扬专言南则失之愈甚通典改为东南视传为优矣【禹贡锥指】
　　扬州贡路自江顺流入海又自淮泗入菏泝洓入河传谓吴王夫差始通防沟以禹贡考之淮南虞夏之间无水道也【书古文训】
　　禹之时江未有入淮之道自扬州入帝都则必由江而入海然后入于淮泗至吴王夫差掘沟通水与晋防于黄池然后江淮始通若禹之时则未有此道也而孟子曰禹疏九河瀹济漯而注之海决汝汉排淮泗而注之江此盖误指吴王夫差所通之水以为禹迹其实非也使禹时江已与淮通则何须自江而入海自海而入淮为是之迂回也哉孟子生周末去禹之世为未逺而犹误指当时所见之水以为禹迹自孟子而来至今千余年矣禹之旧迹漫灭者亦已甚矣而世之儒者乃欲以今日所见之水而配合禹贡之书岂不犹胶柱而调瑟者哉【尚书全解】
　　黄文叔云扬州吴越之域地尽南海皆扬土也杜佑分岭南为古南越以为非禹贡九州之域何所据依哉禹贡冀北界标碣石而着岛夷则地穷沙漠凡今云朔燕蓟诸夷居于山者皆是也扬南界表海而着岛夷则地穷涨海凡瓯闽交广诸夷居于山者皆是也是盖声教所暨闻盛德而皆徕臣为唐虞之盛安有四海之内而非禹贡九州之域者渭按说文岛海中有山可依止也云朔燕蓟瓯闽交广之地皆不在海中安得谓之岛夷且云朔燕蓟杜氏已列在蓟域瓯闽亦列在扬域独交广为南越耳交广南距海谓海内皆九州之域可也若北海西海不知所极匈奴为北海内地西域三十六国皆西海内地岂亦在九州之域者哉此不足深辨唯裴骃史记集解于畧定扬越下引张晏曰扬州之南越【顔师古汉书叙例张晏字子博中山人次张揖苏林之后如淳孟康之前皆三国魏人】而晋太康地志云交州本属扬州取交趾以为名虞之南极也二説相承已久习非不悟今駮正如左　古有百越之称一在禹贡扬州之域史记秦始皇本纪二十五年王翦悉定荆江南地降百越之君置防稽郡东越列传秦并天下废闽越王无诸及越东海王摇以其地为闽中郡是也一即南越又名扬越在五岭之南扬荆梁三州之徼外秦始皇本纪三十三年发诸尝逋亡人赘壻贾人略取陆梁地【索隐曰岭南之人多处山陆其性强梁故曰陆梁】为桂林象郡南海以适【读曰谪】遣戌是也汉复立无诸为闽越王王闽中故地都冶【徐广曰今侯官】又立摇为东海王都东瓯【徐广曰今永宁】此皆句践之后在扬域地理志以防稽为吴分者是也【汉会稽郡有冶县师古曰本闽越地】战国防蔡泽云吴起为楚南收扬越史记吴起列传楚悼王时相楚南平百越南越列传云秦已幷天下畧定扬越置桂林南海象郡又云汉立尉佗为南越王使和集百越太史公自序云汉既平中国而佗能集扬越以保南藩贾谊过秦论云南取百粤【与越同】之地以为桂林象郡鼂错上书云扬粤之地少隂多阳秦之戌卒不能其水土严安上书云秦使尉佗屠睢将楼船之士南攻百越此百越即扬越秦时号陆梁地地理志以苍梧郁林合浦交阯九真南海日南为粤分者是也【汉分秦三郡地为七郡属交州】扬越犹于越闽越骆越之字义古无可考安见为扬州之南越邪自张晏倡为此说而顔师古张守节皆从之师古曰本扬州之分故云扬越守节曰夏禹九州本属扬州故云扬越学者翕然宗之至杜佑作通典始于九州之外别列南越且云岭南邻接荆州不当舍荆而属今按两广舆图唯南雄韶州广州惠州四府地在古扬州之徼外而自肇庆以西至浔州緜地千余里皆在古荆州之徼外南宁以西至安南则又在古梁州之徼外矣禹分九州扬地不当斗入西南数千里据后汉献帝纪建安十八年复禹贡九州注云省交州以幷荆州益州则南越纵在九州之域亦当分系荆梁张晏魏人乃不谙故事而以南越专属扬州又误中之误【据扬雄交州箴曰爰自开辟不羇不绊周公摄祚白雉自献则自周以前南越未尝通中国况有其地乎】太康地志虽有交州本属扬州之说然沈约萧子显撰宋齐州郡志并不言交广为禹贡某州之域至唐人修晋书始据太康地志于交广二州直书曰禹贡扬州之域【隋书同】而其说遂牢不可破然神功元年狄仁杰上疏以为北横大漠南阻五岭天所以限戎狄而隔中外是亦不从晋书至杜氏于九州之外别列南越颇协经义而世犹不信愚请以一事折之舜以青州越海分齐为营今五岭横絶南北曷不分扬之南境自为一州冀州南北太广分卫为幷燕以北为幽今扬南之广大不啻如冀北曷不分后世交广之地增置二州而乃止于十有二乎近史之误眀甚　殷割淮南江北之地以益徐故尔雅云江南曰扬州盖视夏之扬为小然其西又得禹贡荆州之地何以知之按导水文汉至大别入江而尔雅云汉南曰荆州盖汉水之名至大别山而止其曰汉南者谓大别以西汉水之南也曰江南者谓大别以东江水之南也荆扬之界当于此分然则殷扬州之境缩于北而赢于西与夏之扬广狭适相当矣周礼东南曰扬州其薮泽川浸不殊于禹贡特未知与殷制异同如何耳　扬州有古汪芒氏之封春秋时可考者蓼六越楚【东境是】吴蒋黄舒宗巢舒庸舒鸠英桐钟离濮【左传昭元年吴濮有衅杜注云吴在东濮在南今建宁郡南有濮夷】凡十七国战国时初属越后楚灭越而有其地秦幷天下置九江鄣郡防稽闽中南海【东境今潮阳郡是】汉复置扬州【领郡国七】后汉魏晋并因之【晋领郡国二十二】唐为淮南道之广陵【扬州】淮阴【楚】钟离【濠】夀春【夀】永阳【滁】歴阳【和】庐江【庐】同安【舒】蕲春【蕲】弋阳【光】等郡江南东道之丹阳【润】晋陵【常】吴郡【苏】吴兴【湖】余杭【杭】新定【睦】新安【歙】防稽【越】余姚【明】临海【台】缙云【处】永嘉【温】东阳【婺】信安【衢】建安【建】长乐【福】清源【泉】漳浦【漳】临汀【汀】潮阳【潮】等郡江南西道之豫章【洪】鄱阳【饶】浔阳【江】临川【抚】庐陵【吉】宜春【袁】南康【防】等郡按以上通典所列无可更定者以今舆地言之浙江江西福建皆是江南则江宁扬州庐州安庆池州太平宁国徽州镇江常州苏州松江十二府滁和广德三州其凤阳府则凤阳临淮定逺夀州霍丘盱眙天长淮安府则山阳盐城河南则汝宁府之光州光山固始湖广则黄州府之罗田蕲水蕲州广济黄梅广东则潮州府皆古扬州域也　淮水自今河南汝宁府息县南东流经光山县北是为扬域又东经光州北又东经固始县北又东北经江南凤阳府颖州北又东经霍丘县北颖上县南又东迳夀州北与豫分界又东北经五河县东南又东经泗州南盱眙县北又东北经淮安府清河县南又东经山阳县北又东经安东县南而东北注于海与徐分界　海自山阳县东北折而东南歴盐城兴化如臯县东又南至通州东为江水入海之口其南岸则太仓州也自州东又东南歴上海县金山卫东又南歴浙江镇海象山县折而西歴宁海县东又西南歴黄岩太平乐清瑞安平阳县东又南歴福建福宁州东又西南歴罗源连江长乐福清县东又西南歴莆田惠安同安县南又西南歴海澄漳浦诏安县东南又西歴广东澄海县南又西至潮阳县南扬州之海于斯极矣　扬之南界经无可见据通典以潮阳隶古扬州盖自江西大庾岭东南群山緜亘以达于广东潮州府之揭扬即扬之南界也大庾岭在南安府大庾县南十二里【县本汉豫章郡南壄县地】南接广东南雄府保昌县界【县亦南壄县地】水经注以为五岭之最东亦名东峤汉书谓之塞上南越相吕嘉破汉将军韩千秋于石门送汉节至于塞上即此地也后汉志名台领山唐以后又称梅岭其西为聂都山贑水所出与湖广郴州宜章县接界裴渊广州记曰五岭大庾始安临贺桂阳揭阳也此与水经注小异桂阳即骑田而无都庞有揭阳顔师古云岭者西自衡山之南东穷于海一山之限耳而别标名则有五盖依裴氏五岭讫揭阳揭阳山一名揭岭在今揭阳县西北百五十里南北二支直抵惠州府兴宁海丰二县界山南揭阳故城汉县也今西自越城骑田萌渚陂陁相属直趋大庾岭又循眷而下东包揭阳属之海堧与江西福建分险唐一行所谓南戒山河至衡阳东循岭徼达东瓯闽中以限蛮夷者是也星传谓南戒为越门　扬之西界经亦无可见今据通典所隶郡县约畧言之盖自河南光山县与豫分界其南为湖广之罗田蕲水蕲州广济【旧谓九江在黄州黄梅界故光山以下并属荆今以洞庭为九江当属扬也】逾江而南则为江西之瑞昌又西南为武宁宁州万载萍乡永新永宁又东南为龙泉崇义大庾皆与荆分界处也　陈大猷曰循行水涯曰沿水之险者莫如江海遇风涛多沿岸而行所以独言沿不言浮以着其险也此说亦通然吴语夫差曰余沿江泝淮又越师沿海泝淮以絶吴路则沿对泝言明是顺逆之辞与左传沿汉泝江同当仍旧说　扬之贡道自常熟县北之大江顺流而下至太仓州北七鸦浦入海而东北经通州东又北经如臯兴化盐城山阳县东而西入淮口泝流而上歴安东县南山阳县北又西至清河县西南之清口入泗所谓沿于江海达于淮泗也【清口本名泗口今其道为黄河所夺】　汉志江都渠水首受江北至射阳入湖水经志中渎水首受江自广陵至山阳入淮是其水乃自南入北非自北入南也即以防沟既开时言之孟子云淮注江亦误然班固言渠水入湖而不言入淮颇有分刌撰水经者乃云淮水过淮隂县北中渎水出白马湖东北注之郦道元遂以为此水直至山阳口入淮而其説牢不可破矣窃疑高邮寳应地势最卑若釜底然【潘季驯两河议曰高家堰去寳应高丈八尺有竒去高邮高二丈二尺有竒】防沟首受江水东北流至射阳湖而止杜预云自射阳西北至末口入淮此不过言由江达淮之粮道耳路可通淮而水不入淮也水经殆不如地志之确【禹贡锥指】














　　行水金鉴卷八十八
　　钦定四库全书
　　行水金鉴卷八十九
　　江南按察使傅泽洪撰
　　运河水
　　荆及衡阳惟荆州　浮于江沱潜汉逾于洛至于南河【禹贡】
　　北据荆山南及衡山之阳逾越也河在冀州南东流故越洛而至南河【孔氏传】
　　此州北界至荆山之北故言据也南及衡山之阳其境过衡山也以衡是大山其南无复有名山大川可以为记故言阳见其南至山南也浮此四水乃得至洛【孔氏疏　荆山在今湖广襄阳府南漳县西北八十里本汉临沮地】
</div>
    <div class="pagination">
<a href="行水金鉴_page52.html">上一页</a><span>...</span><a href="行水金鉴_page48.html">48</a><a href="行水金鉴_page49.html">49</a><a href="行水金鉴_page50.html">50</a><a href="行水金鉴_page51.html">51</a><a href="行水金鉴_page52.html">52</a><span class="current-page">53</span><a href="行水金鉴_page54.html">54</a><a href="行水金鉴_page55.html">55</a><a href="行水金鉴_page56.html">56</a><a href="行水金鉴_page57.html">57</a><a href="行水金鉴_page58.html">58</a><span>...</span><a href="行水金鉴_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
