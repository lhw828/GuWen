<!DOCTYPE html>
<html>
<head>
    <meta charset="UTF-8">
    <title>河南通志 - 第 175 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 175 页/共 276 页</h1>
    <div class="content">　　内贮谷仓七十八间
　　余仓三间
　　阌乡县常平义社漕等仓八十五间【俱贮谷】光州属常平等仓共二百三十七间
　　内贮谷仓共二百八十八间
　　余仓共九间
　　光州常平义社漕等仓五十四间
　　内贮谷仓五十二间
　　余仓二间
　　光山县常平义社漕等仓四十间
　　内贮谷仓三十八间
　　余仓二间
　　固始县常平义社漕等仓三十六间
　　内贮谷仓三十四间
　　余仓二间
　　息县常平义社漕等仓三十九间
　　内贮谷仓三十八间
　　余仓一间
　　商城县常平义社漕等仓六十八间
　　内贮谷仓六十六间
　　余仓二间






　　河南通志巻四十一
　　钦定四库全书
　　河南通志巻四十二
　　学校上
　　记称始立学者必释奠于先圣先师于以取贤敛才焉学校为储才之地由来尚矣古之教者羣天下之学士于庠序校之中春秋教以礼乐冬夏教以诗书俾之所闻无异言所见无异行优而柔之日化而不自知夫而后材全而德良行成而名尊居则为良士出则为名臣风俗成而人材辈出由此道也我
　　圣祖仁皇帝崇儒重道文教诞敷复
　　御制训饬士子文以摩厉而整齐之
　　皇上御极之二年増定诸贤从祀又
　　进封先师前五代皆王爵祠以崇圣典极隆矣至所以训士者命直省学臣于试文外复别其行之优劣以示劝惩始颁
　　圣谕训令朔望以次宣讲近复
　　颁经书性理于学宫又
　　命发帑金于各省防书院为士子讲读膏火之资谕封疆大吏殚心奉行黜浮崇实将使天下学士蒸蒸向风上嫓隆古中州多士夫岂无修明理学宏裕经纶足以接薪传而翼文治者志学校
　　开封府
　　开封府儒学旧在府治东南隅元以宋国子监故址建为汴梁路学明洪武三年改为开封府儒学三十三年夏圯于水永乐五年徙于丽景门西北即今所也内建大成殿殿之前列两庑神库防门泮池櫺星门东列庖舍牲房名贤祠射圃西列明伦堂四斋尊经阁廪庾会馔堂后列官廨分置号舍于左右【其规制各府州县学大畧皆同或庙学有左右前后不同者则各因地便耳】天顺五年庙学又圯于水知府舒曈修葺成化十六年知府张岫増置斋所及兴贤毓秀二坊嘉靖十年建明伦堂于学东建敬一亭于学北【各府州县学同】明末冦乱河决士民殆无噍类而学宫亦遂沦于泥沙中惟大成殿岿然独存无何又燬于火
　　皇清顺治九年知府朱之瑶建大成殿七楹东西庑各七楹防门三楹櫺星门三楹及泮池启圣祠防门外建名宦乡贤祠东西各三楹东西竪牌楼二座西建儒学大门仪门各三楹明伦堂五楹东库西厨各三楹东西斋房各五楹后建尊经阁东西耳房各九楹康熙六年巡抚张自德重修十一年巡抚郎廷相十三年巡抚王日藻先后増修二十三年颁
　　御书万世师表扁额奉悬大成殿【各府州县学同】二十九年巡抚门兴邦题设乐舞生六十四人备乐器祭器礼部议颁阙里仪制遵行【各府州县学同】三十三年颁
　　御制　孔子赞四子赞勒碑学宫【各府州县学同】四十九年奉防春秋二丁武职与祭【各府州县学同】五十三年奉
　　防以宋儒范仲淹从祀【各府州县学同】五十四年奉
　　防迁东庑朱熹配享十哲之次【各府州县学同】雍正元年奉防学宫内建忠义孝弟祠【各府州县学同】二年奉
　　防附飨庙庭诸贤宜复祀者六人林放蘧瑗秦冉顔何郑康成范宜増祀者二十人县亶牧皮乐正子公都子万章公孙丑诸葛亮尹焞魏了翁黄干陈淳何基王栢赵复金履祥许谦陈澔罗钦顺蔡清陆陇其宜入崇圣祀者一人张迪【各府州县学同】三年颁加増祭品祭器乐器图册【各府州县学同】颁
　　御书生民未有扁额奉悬大成殿【各府州县学同】奉
　　防自叔梁公以上至木金父公并追封王爵追封木金父公为肇圣王祈父公为裕圣王防叔公为诒圣王伯夏公为昌圣王叔梁公为启圣王改启圣祠为崇圣祠【各府州县学同】
　　于谦开封府学敬一亭碑记【夫子之道天之道也天之道亘万古】
　　【而不息夫子之道歴万世而不敝删述六经昭揭宇宙日月之照临也教化之泽洽于人心雨露之】
　　【霑被也所为生民以来所未有而三代以降君天下者未有不循此而能治者也国家列圣相承咸用此道内而京畿外而郡邑皆建立学庙以祀孔子以育才俊所以资化源而崇教本也开封为中州甲郡故有学庙嵗久隳圯仪观弗称前郡守黄公瑾有志作新成工仅及一二而以休致去今郡守舒侯下车之初即以兴斯文为已任遂极力为之方牧诸公咸捐俸资以助经费于是增卑而为崇辟隘而为广饰陋而为华自礼殿讲堂以及诸生肄业防食之所莫不毕备规制宏丽视昔有加郡博士黄宗谓此不可以无记因率诸生来请予言惟夫子之道如天朝廷作人之化亦如天诸士子生际盛时沐浴清化又有贤方牧郡守以作兴之庙学之新文化之新也仪观之盛士风之盛也闗系岂偶然耶为师弟子者朝于斯夕于斯诵于斯游息于斯其亦知所本乎茍知所本则涵养本原砥砺素行学必造根柢而弗专事乎语言文字之末异时出而致用得志则力行其道时与志违则求无愧于名节无愧于天地神而后已若然则无负于圣人垂教之意无负于朝廷作养之化而亦无负于天矣其于郡守作兴之心岂不重有光耶侯名曈字仲曦浙江余姚人以进士起家拜黄门郎被荐出守是邦是举也足以知其善政云】
　　皇清朱之瑶重建开封府儒学碑记【古者建国必立之学天子曰辟雍诸侯曰泮宫后世之郡邑古五等国也豫于建侯称中土焉开封为歴代帝都前朝以洎】
　　【圣代于环豫称省防焉泮宫非其所素有与当不佞之瑶命出守此邦求所谓释菜　先师之堂而无复存俛就邑学告成焉葢曩者冦氛水患此邦得祸尤烈稽于往籍开封府学因元汴梁路学也元因宋国子监也处郡治东南隅再徙丽景门西北其规制宏壮方策侈之乃一旦与虫沙鱼鳖之生民销沉不返吾侪幸际】
　　【圣作之朝学古右文加意菁莪乐育之治弗克推广德意以崇起黉舍聚处生徒而教且诲之其如居中原列郡之弁冕何矧自嵗壬午迄兹以贡士之院则徙而河北以典学之司则徙而属邑不闻启荆棘来持槖而校含毫之隽逾一星纪矣此邦造字之台颉皇攸宅浚仪之吏铎圣攸逢实为万世之教儒术之祖岂当之瑶躬承其地而敢弗耀于光明耶乃要领有三曰院贡举曰署衡文曰建郡学虽然二者有待待河工之议息城垣之议修然后徼有余力获还诸大吏所都居与盛典所有事惟建学则其首重矣于是上启乎大中丞亢公洎藩臬守巡监司诸公而通启乎邦人之为乡衮为故老为子弟员逓捐月禄合乎邦之捐助有差瑶也倾槖以赴因以倡诸僚属咸起而和焉爰就河台方公所相吉壤经营是始坐坎向离昭文明也殿东堂西就形胜也匠石奏能时日合吉居亡何而大成有殿殿后为启圣祠明伦有堂堂后为尊经阁下为游梁书院南则星之门距半璧之池可十武乡贤名宦二祠在防门前左右号舍在尊经阁堂左右库厨庖湢靡弗具各齐官廨在殿旁射圃在殿迤东次第告成一遵盛时之制功垂竣防学使者有八郡抡贡之试不佞瑶亟具牍往迎遂辱恵临防大中丞亦时至两公皆玉堂瀛彦瑶敬为邦人士额手庆曰一纪而后文明之脉焕然聿兴也嗣是典学有崇署比士有广院春秋释奠于斯宫各复其始用无媿夫中土省防之号敬再为邦人士额手祝曰学既具矣藏修游息有其区矣务有以黼藻休隆风规朝野逺无惭于先贤上无负乎圣主尔邦人士勉乎哉臻而上焉以期乎复性卫道宗逰梁亚圣之学而配观河神禹之功业有大中丞亢公之记言俨提耳而训尔士矣工涓于甲午四月某日讫于乙未年八月某日不佞应掌故生徒之求泚笔而序述梗槩者如此繇大中丞而下姓字籍里捐禄之目逮及僚属同心此邦裾衿耆旧欣助名氏详勒碣后志不忘焉】
　　祥符县儒学【在旧县治西北明洪武间知县胡聂以云老寺旧基创筑圯于水永乐间知县王春重建天顺间藩使章绘臬使宋钦副使王齐治间知县段鉴相继修葺明末没于水】
　　【皇清顺治间知县孙如林改建新县治西康熙六年知县聂琰改建旧县治东南二十四年学道蒋伊増
　　修】
　　明刘昌祥符县儒学碑记【祥符即古浚仪县国朝省开封县入之其学宫创始无考河南左布政使司庐陵李公正记是学云宋置都于此既设国子监则县无縁更置学今学即云老寺故址也洪武五年知县胡聂创始规制粗备既而圯于水永乐四年知县王春始修复之宣德十年教谕沈鳞求得钟鼓楼余材因大为理饰又辟道左右表以文林巍乎焕然士民耸观暨天顺五年盖已二十有六稔腐蠧相继比河决郡城遂荡析无遗矣明年予以按察副使提学既至则有司已作礼殿讲堂而庙庑斋舍渐以就绪而未甚宏伟余乃谋于二三寅恭克协惟同今按察副使安成王公齐首为之作馔堂于是庖湢库庾悉还旧列左布政四明章公绘复即左右故道表以兴贤育才而教谕陈正等且率士民之好义者作二门其在礼殿之前者曰櫺星门在讲堂之侧者曰礼门又表其出入所必由曰义路櫺星之南地广二百步尝为汴渠所经渠虽湮而积水如故人颇病涉而王公为作石梁于上稍南临通衢又作飞楼适观兵商洛不果今按察副使闗中宋公钦甫莅任即诣学周览咨询曰我不可不任厥功曽未防时竟登于成所谓巍乎焕然士民耸观者益有加于昔诸生相率请予记夫求道必以学学必有师孔子万世之师也人所以灵承向慕者宜无所不用其心况学宫乎况浚仪为中州之首邑乎孔子过仪仪封人云天将以夫子为木铎晋地道记曰仪封人见孔子即此浚仪盖在当时其邑人已知景承向慕如此况我列圣继作尊崇孔子检详学制诸生之所耳濡而目击者又生长中州风俗素厚之地惟勤于诵习而务端其本诚如诸生之景承向慕而持之坚焉则于道也不防矣乎皆应曰诺遂书以授之俾刻为记】陈留县儒学【旧在县治东始建未详元季兵燬明洪武三年知县顾执中増建十三年知县王镛以地湫隘徙建街天顺治正德间知县郑暲张达傅桂嘉靖三十三年知县朱文相继修葺皇清顺治七年守道辛炳翰知县杨士烜重建】
　　县儒学【在县治西始建未详明洪武三年知县章俊重建嘉靖八年知县段续十一年知县王应二十三年知县蔡时雍相继修葺皇清顺治十六年知县呉守宷重建讲堂康熙四十七年知县谢天植重修雍正七年知县李岱生増修】
　　通许县儒学【在县治东北宋咸平间建明洪武三年县丞范世英重建永乐初知县李本中嘉靖二十一年知县陈正修葺皇清顺治十年知县贾待旌重修康熙元年知县刘樾蕡三年知县赵与明相继修葺】
　　太康县儒学【在县治东北始建于汉元末兵燬明初洪武三年知县王辰重建成化间知县王珣増修嘉靖二十五年署县事通判路逵重修】
　　明呉寛太康县儒学碑记【国之所以立者天子与公卿大夫百执事之人共治之也而所谓公卿大夫百执事之人非夫人可以冒而为之皆贤才论定而官之者也夫贤才之生有用之之时必有取之之法有取之之法必有养之之地自今日观之征聘不出于上荐举不行于下上之欲用其人者皆取之塲屋下之为人所用者亦由于是而已矣上之欲取其人者皆养之于学校下之欲为人所取者亦由于是而已矣则学校者固塲屋之地也尝考之古人设为此者或以之养老而寓其礼于俎豆之陈或以之习射而寓其礼于弓矢之发或以之受献馘而寓其礼于军旅之讲所谓穷理正心修已治人之术一皆寓于此当是时取人之法虽以纳言而登庸之必射侯以明其心术虽以六艺而賔兴之必德行以考其根本人才之出所以彬彬乎其盛者由其取之养之者有道也世道之有古今若四时之序其温燠凉寒不能不为之变者顾其遗制如受成献馘虽不复举而养老有酒习射有圃犹未至于尽亡特所以取士者势不能与古一辙耳今天子即位之初慨然欲兴学校变风俗如尧舜三代之时诏复宪臣提学仍赐之玺书以重其行乃于八年之春临轩策士惓惓焉犹以学校虽兴而风俗浮靡为虑宪臣之钦若于下者固不遑宁处天下之士亦有感激而兴起者矣按察副使临海陈公尝以监察御史提学南方一时风教为天下最及是超擢仍畀以学政往莅河南公移昔尝教人者教之所至入学宫临诸生示之躬行俾自畏慕间取朱子小学书及冠祭之礼之大者令诵习之他条约不琐琐也若夫舍宇之不葺器数之不备者曰此有司之失职也则颇督责之开封所属之县有太康太康有学在县治之北隅其兴创嵗月县有志可考宣德以来为河水所圯且其制卑陋弗称县令崔寿尝修宣圣殿及两庑他未暇为成化六年古曹王珣以进士来知县事首以修复为己任曰此固吾之职也乃集士民谕以相助众欢然从之遂计财用拓基址凡门堂斋庐悉易其旧殿庑之故修者则更设贤圣像及祭器其中以其余材建敷教堂囷馆为宪臣考业之所缭以周垣树以棹楔焕然为一方伟观工始于八年六月毕于明年之三月防王侯更治他县去而易水田畯来代临视维谨于是学之师生不忘侯之功使来请文以为记夫学校养士之地也设为之者非虚器而修饰之者非美观诚欲士之来防于斯者进修于斯讲习于斯以为上之人所取所用之资也故士譬若谷粟然有糓粟而无仓廪储之固腐烂而不可食然仓廪既完而所储者或稊稗糠粃亦何用哉此今日木石瓦甓之费斧斤版筑之劳宪臣之所督责县令之所奔趋者不在乎所养之地而在乎所养之人也而今而后凡防于斯者仰焉而视俯焉而思升其堂者则思防心于髙明正大之域立其庭者则思置身于平直正实之地以倡风俗以成贤才以为国家之用以荅天子之意其必自此始也】
　　尉氏县儒学【在县治东南元天歴初县尹张荣祖建后燬于兵明洪武三年县丞林清重建十五年知县黎季枢修葺成化治正德嘉靖间知县刘绍刘越赵琚曽嘉诰相继增修】
　　【皇清顺治四年知县卫绍芳十五年知县高桂重修康熙四十八年知县赵映祺重修】洧川县儒学【在县治东南金正大间建明洪武三年知县俞廷芳重建治间知县杜驯修葺嘉靖二十六年知县陈秉忠崇祯二年知县沈惟耀重修】
　　【皇清顺治六年知县王秉彛十年知县鱼飞汉重修康熙十二年知县王大作三十年知县张世绶相继
　　修葺雍正二年知县辛禹籍重修】
　　鄢陵县儒学【在县治东南元宣武将军焦成建后为兵燬明洪武三年知县江玉重建永乐间训导王贤正綂成化治嘉靖间知县焦陈理王时中冯霄张解赵孔昭相继修葺】
　　【皇清顺治六年知县孙丕承重修康熙十三年知县罗鉁重修二十七年知县许承澎重修雍正五年知
　　县童守禄重修】
　　明高拱鄢陵县儒学碑记【嘉靖戊申秋九月鄢博王君诰等介于中元子曰盖闻鲁泮匪僖公不作蜀校匪文翁不兴惟鄢学既久敝奉禋弗防诵罔托将有青衿之刺乃赵侯鋭意修复不日就工制既美完教乃可振惟师若生实感僖公之功沐文翁之化兹衅币告成丽牲有石愿有言以廸多士以志赵侯之德弗忘中元子曰俞赵侯之修也奚若曰有因而饬者有因而拓者有増而备者有更而置者曰殿曰庑曰亭曰堂曰斋曰廨舍扶倾易腐章采焕施贯则仍旧此因而饬者也曰大门隘则益以若干武曰号舍寡则益以若干楹曰库厨庖湢弗全则益以若干所此因而拓者也曰泮池曰殿前后翼门六维肇兴此増而备者也曰啓圣祠移之左曰名宦乡贤祠移之右相厥隂阳审厥向背惟厥宜此更而置者也中元子曰都惟学亦若是乃即可以谂多士夫道根诸性传诸圣弗求诸性者沴也弗准于圣者盭也是故登厥殿庑瞻厥几筵授受若聆揖逊如觌尧舜禹汤文武周公之绪咸在于兹士于此思圣则圣可师矣升厥堂则寛以容入厥室则宏以受众寡少长咸囿我闼士以此思仁则仁可宅矣修逵分辟如砥如矢出入惟时罔不咸遂士以此思义则义可由矣崇卑有等大小有量逺近有度后先有序士以此思礼则礼可秩矣重户洞如视则逺列牖罔蔀明则彻士以此思智则智可达矣是故原诸心觉騐诸事行励之以师友俾勿坏犹夫因而饬者也能化始于致曲保逺肇于充端罔忽于微罔画于大犹夫因而拓者也博在知新畜由多识古今名物网罗而防通犹夫増而备者也非圣之书畔道之说辞而辟之惟正是归犹夫更而置者也呜呼允克懋兹以宏乃性以准于圣人则德可崇业可广用罔弗利斯可谓善学也已若乃掇遗文以资口耳猎近似以名实惟闻誉可射罔及厥躬惟爵禄可饵罔揣厥本则犹作室者基之弗固惟厥墉栋之弗坚惟厥绘頺无日矣乃国家亦奚利于斯嗟尔多士之修亦眎诸赵侯之修而已矣赵名孔昭邢台县人厥为治摧强枉而植良弱急绥牧而后催科民用康阜俗亦丕变乃兹举尤为知务其所谓强教恱安民之父母者哉】
　　扶沟县儒学【在县治东南元延祐三年县尹赵琼建寻燬于兵明洪武三年知县张遵道重建景泰天顺间知县陈纪康昭相继修葺皇清顺治七年知县杨在陛十二年知县王佐训导张一麟重修】
　　中牟县儒学【在县治东始建未详元末兵燬明洪武三年知县张永泰重建天顺成化间知县董敏戴玉相继修葺皇清顺治十二年知县李敷治重修康熙十四年知县韩荩光重修十七年知县余应阶重修二十三年知县马章玉重修】
　　阳武县儒学【在县治西南始建无考元至正末兵燬明洪武二十三年知县朱谦重建后圯于水正统成化治间知县冯祥陈永宗王佐嗣董景源张茂相继修葺嘉靖二十六年知县蔡朴増修皇清顺治九年知县姜光防重修康熙二十四年知县刘邦彦二十八年知县安如泰修葺】
　　封邱县儒学【在县治东南唐武德间建明洪武五年县丞张宗海复建成化间知县计璚嘉靖三十三年知县文大才万歴九年知县郝国章相继重修】
　　【皇清顺治九年河决冲毁十五年知县余缙重建雍正三年知县朱于宣重修】
　　兰阳县儒学【在县治东明洪武三年知县胡忠创建成化治间知县李杰王政县丞高琏高义相继修葺嘉靖十八年知县刘嵒重修皇清顺治二年知县张仁声重建康熙十四年知县袁修二十二年知县贾光先重修康熙五十九年贡士孙爌进士侯廷琳生员王作舟倡率閤邑绅士重修】
　　仪封县儒学【旧在县治东南始建未详明洪武二十二年知县于敬祖徙建今所天顺成化治间知县冯纶胡澄张鳯骞张法嘉靖二十八年知县葛之竒万歴四十三年知县刘廷宣相继増葺皇清顺治三年知县安国珍重修】
　　归德府
　　归德府儒学旧在府治东即宋南京国子监故址屡经金元兵燬明洪武六年知州段嗣辉创建宣德间知州李志増修天顺间知州蒋魁増修治中有水患庙学遂圯始迁于今所洎正德初知州刘信増建规制始备又建明伦堂五楹左右斋舍共计六十楹大门三楹仪门三楹馔堂五楹嘉靖二十一年春参议王崇分守是郡见庙学倾圯捐俸修葺其功已半而崇晋宪秩兵备井陉以事委知州李应奎至冬始竣工二十五年陞州为府学因之二十四年知府王有为修葺三十八年知府陈洪范修葺崇祯十年通判顔则孔修葺
　　皇清顺治三年知府徐淳十四年知府邱正策重修明沈鲤归德府学重修碑记【归德故宋也宋自昔以愚称天下如所谓守株待兔袭石为玉皆是也谓为愚信哉即或有寓言无当事不尽者意亦彷佛其近似为之名而信尚颛防与其人硁硁浑浑之状亦大畧可覩也当时之愚而笑之也其病乎及读列国史记则固谓宋俗近古为多其有温中笃厚君子者此又何以说也挽近以来人习巧慧尚纷华葢有竞而逐鹿也不闻守株待兎也有饰椟珠也不闻燕石什袭也昔之硁硁浑浑温中笃厚不可见而俗益寝窳不足观矣我知之矣葢道俗贵朴而忌雕贵白而忌染也彼有生而煌煌者上知也次致诚以求明次虽愚而不知其故而惟巧慧纷华者始雕而染焉而下矣乃世俗则因以为知沾沾也非君子所贵也君子不得其上也思其次不得其次也则与其知也宁愚愚虽不可以跻乎上知而抱朴守白不失其故犹然赤子矣呜呼使人人可为赤子也岂不一赫胥大庭之世而天下无事愚亦奚不可者而笑且病之故曰古之为道者非以明民将以愚之民之难治以其多知允哉斯言是在有以风之矣风之自为士始矣祠部大夫邹公之守吾宋也葢雅识此意思一挽习俗之也而笃古以为诸士倡矣又睹学宫不修也而鼎新以居士葢曰士不见异物而迁焉则其业精专而士习可兴俗化可防而理矣懿哉言乎邹公诸所为上知类如此惟士亦何以承公此意哉夫新沐者弹冠新浴者振衣贵称也然非以寻饰也葢学宫敝则庀旧以为新士习敝则反新而之旧其事同而其所繇殊途也诸君子诚有意弹冠振衣乎葢上知无论其次则吾愿复古之愚也不愿有今之愚也不愿有今之知也宁守株无获也无竞而得鹿也宁握石为固也无饰椟售欺也宁硁硁浑浑而为世姗笑无巧慧纷华而沾沾自喜也何以故则抱朴守白而不失吾所为赤子者也夫士而至于不失其所为赤子则固于学也无猎誉于言也无巵词于行也无饰貌于人也无瓦合于利无攫取于患无计避而仕无速化其处也鹑居而鷇食其出也则其政闷闷其民淳淳无所如而不愚人者而后诚可明俗亦可化乆之且浸寻生知而向之硁硁浑浑者乃所繇适道善俗之路也奚温中笃厚云尔也故曰愚亦奚不可也而病且笑之何也】
　　商邱县儒学【在县治北明万歴元年建崇祯七年知县俞大为重修】
　　【皇清顺治六年知县胡杨俊十六年知县刘之骥重修雍正六年知县李钟璠重修】
　　宁陵县儒学【旧在县治西南成化十四年圯于水知县金玺徙建今所正德十四年御史王以旂檄县増修皇清顺治六年知县侯国泰本县乡绅李若星协力重建康熙十七年知县李之骥重修三十年知县王图宁増修】
　　永城县儒学【在县治西南元延祐三年建后燬于兵明洪武三年主簿赵圭重建正德间县丞张继禄嘉靖四年知县陈廷瓒同修皇清顺治十五年知县陈攀龙十七年知县程孔思相继修葺雍正四年知县顾斌重修】
　　鹿邑县儒学【在县治东元至正间建后燬于兵明洪武三年知县韩瓛重建治间知县史学修嘉靖二十五年知县夏寳万厯间知县杨应魁重修】
　　【皇清顺治六年知县闵三元重修康熙四十四年知县谢乃果重修】
　　虞城县儒学【在县治西元至元十三年主簿裴琮始建末年兵燬明洪武四年知县程光逺重建成化八年知县刘琮十三年知县王端万厯三十四年知县王纳言相继修葺】
　　【皇清顺治七年湖西道杨春育重修康熙二十二年知县李仲极増建至五十二年知县宫建章重修】夏邑县儒学【在县治东南金大定间县令王德彰建元末兵燬明洪武三年主簿纪懋重建宣德正统成化治间知县王衡周普孙泽王志宋杰嘉靖四年知县刘宗和修葺】
　　【皇清顺治三年知县胡守杰十三年知县张所志十五年知县张光烈相继重修】
　　睢州儒学【在州治西明洪武三年知州梅时敏创建成化间沦于水知州谢光重建嘉靖二十一年知州王佐修葺明末寇燬水没皇清顺治二年迁南城康熙十年知州程正性重建】
　　皇清汤斌睢州移建庙学碑记【睢州儒学旧在北城濯锦池上明末黄河决城遂沦于水有司权奉先师主于城南民舍地甚湫隘殿庑之制不备堂斋皆缺诸生无所肄业屡议改建以财用匮乏莫有毅然任其事者康熙十年知州事程公始至虑无以兴学育才仰承】
　　【朝廷德意期年政通事简乃相庙东有地据冈面阳水环如璧羣情咸合州之荐绅诸生量力捐助先建大殿次及两庑防门櫺星门各如制明伦有堂啓圣名宦乡贤有祠树以崇坊缭以周垣位序丹雘应图合礼其相规制稽出纳久而不懈者学正魏君也既讫工公率卿大夫士行释菜礼而属余为记余不获辞乃言曰修学有司职也诸生之游于斯者亦思所以为学而求进于古人之道乎抑徒饰文辞溺训诂冀茍得利禄以夸耀一时已乎夫朝廷庙学并建固期学者以圣贤为宗也夫圣贤之学其要存心而已存心者存天理而已防而不睹不闻显而人伦日用皆天理所在也尧舜禹之相授受必致辨于人心道心之危微孔子十五志学至七十始从心所欲不逾矩然则圣贤之异于人者惟在朝乾夕惕自强不息遂至与天为一耳成汤文武之为君臯陶伊傅周召之为臣以及顔曽思孟诸大贤时至事起功业各不相同而其深忧大惧不得已之心则千古一揆也是以行无辙迹言无仿效总以此心纯一粹白相证于于穆之表而非从勲业文章一一较论也濂洛闗闽以来大儒相继辈出风防所值指授各殊而道本于心先后若一学者不体騐于性情践履与古人相见于精神心术之间则为已功踈屋漏难慊即著书满家于道无当也惟知道之大原出于天而体用具于吾心存养省察交致其功信显防之无间悟知行之合一喜怒哀乐必求中节视聴言动必求合礼子臣弟友必求尽分蕴之为天德发之为王道此学问之极功而尊信圣人之实事也然有难言者正学不讲俗痼日深利欲之根难断巧伪之术益工茍非乘本体之偶露急加体认扩充之功如火始然泉始达悠悠玩愒嵗月防何转眼迟暮蹻跖同归大禹之所以惜寸隂而尚书有取于若药瞑岂不以此欤若曰吾志在于科名惟事揣摩帖括他不暇计焉是视圣贤六经只为富贵利达之资异日备朝廷任使安能秉道絶欺忧国奉公不防负建学立庙之意乎余乡人也诚愿与乡之后进互相砥砺使贤才辈出以报】
　　【君恩敢述所闻以告之遂为记公名正性乡贡士四川万县人魏君名湛顺治戊子举人河南孟津县人】考城县儒学【在县治东南始建无考元末兵燬明洪武二年知县杜思进创建后圯于水正统间知县郑道重建嘉靖二十六年知县沈澄二十九年知县章棐崇祯十六年知县杨啓元相继修葺皇清顺治六年知县刘应兆九年知县刘愈竒十七年知县杨种□相继重修】
　　柘城县儒学【在县治东南明洪武三年知县王智创建后圯于水成化三年知县朱佐重建十八年知县张萱修葺皇清顺治二年知县王衷惺十年知县白登明相继重修】
　　彰德府
　　彰德府儒学在府治西北隅宋韩忠献公琦所肇造金季兵乱焚毁元至元初始因旧基重建终元之世已坏而复修者凡三次焉明洪武三年复建正统十一年知府赵恭重修景泰八年知府王鋭重修成化九年知府王瑶重修十五年知府焦显修葺
　　皇清顺治十三年知府翟文鳯十五年通判张学孟相
　　继重修
　　元郭思恭彰德府学习雅乐记【相郡庙学之制创自古昔圣朝尚文崇教夐出前代郡在邦畿儒风之盛日逾一日兹可见皇元之德大以治孔子之道尊而明也乃春秋荐享稽诸祀典备三献而阙九成岂八音之器不克具欤抑具其器而为政者或未之举欤将事防之防必有待乎其人也至元戊寅夏六月定兴杜公以总管来涖兹郡下车只谒大成殿已乃揖学官而进之询以学规且曰殿右克谐堂封藏者何学正燕九万学録许中行合辞对曰前总管马合谟以祀庙未有雅乐奉楮币一百有三十于江浙造八音之器其制六十有四既至未用而公迁秩今十有五年矣公白于监郡公谋于幕府诸公曰修举礼乐吾辈事也况乐器素具特教肄之功耳公访之缙绅耆儒求通达律吕者适前太常礼仪院协律郎安阳郭思孝归乡里延致以礼典正音节选儒生之秀者从而阅习焉调成协律公请一试监郡公等皆曰可矣乃以己卯春二月丁酉奉祀先圣先师金石在县丝竹成列礼行乐举间奏迭作铿鍧清亮既翕而绎升降拜起维序以和逺近观聴欢欣慕向教授王克彬偕学正李允中学录许中行迹其事来请记实予闻公之为治一本于德安静悃愊不务名声吏畏其廉民安于善可谓有古循良之风矣又动之以礼和之以乐既竭诚于报本复敦化于善俗意者将渐仁摩义宣太平之泽霑于郡人乎监郡别驾二公读书谦慎勇于从善其贤足尚也政之易成岂不在是乎】
　　明郭朴彰德府修学碑记【彰德郡学建在治城大定门内址虽狭隘而规制颇称整饬盖自洪武至于今二百年间敝而兴修者屡矣郡当午衢賔客络绎供亿实繁嵗值荒歉财力诎乏综理靡及迩者因循而弗治殆二十余年倾頺剥损渐底于敝瞻视罔称诵曷以郡守陈公来涖兹土政饬惠敷俗振教举作新士类明示正业人咸思奋而敏厥修矣再逾年为隆庆已巳乃谋诸郡僚别驾王公通府丁公高公节推章公葺学宫而新之先殿庑次堂斋次门库亭阁号舍馔堂射圃以次更作钜榱直槛撤朽益良渗敝易新栋瓦圮倾増以瓴甓黝垩藻华丹碧焕燿檐阿翚起序阶俨列望之屹屹即之翼翼规模聿新观视有严以是年夏四月肇工至秋八月而讫事节推王公嗣来涖任乐观厥成安阳申尹胡尹先后只赞咸与有劳焉是役也财取节费之美僚宷间佐以赎缗役假练卒之暇弗克则僦诸佣赁无资公帑无庸民力斯又事之难也已诸公属余为记惟我国家建学育才专督于宪臣而教学综理之任繄守令是赖矧事神兴学载于令甲学宫修废匪独吏治之征实教化隆替人才盛衰之机也夫庙宇崇则瞻仰益防堂舍饬则羣聚有所用是士志靡涣而业精于专彛典丕彰而风动于逺夫士也防斯息斯宜知绎思而克励也乎夫士之学也犹宫室之修而新之也夫治室者厚厥基以崇积办厥材以裕用舎旧而新是图周防而敝是虞斯美构而奠居矣故人必守专业则志斯定必敦实行则德斯懋必慎所与以翼进必大厥蕴以敷施非经弗谈非道弗由非仁弗亲非义弗为勿骛于高虚勿于竒异勿狃于近利弗荡于浮习兹亦涂塈之勤而风雨之除也是则君子之学已相率以正相观而善贤才蔚兴勲业辉映上无负于学校之教下无负于作新之意岂非盛哉是在诸士陈公名应麟锦衣卫籍浙之鄞县人治郡善政多可纪此特其一端云尔诸僚若属赞襄而执劳者名籍具载于碑隂】
</div>
    <div class="pagination">
<a href="河南通志_page174.html">上一页</a><span>...</span><a href="河南通志_page170.html">170</a><a href="河南通志_page171.html">171</a><a href="河南通志_page172.html">172</a><a href="河南通志_page173.html">173</a><a href="河南通志_page174.html">174</a><span class="current-page">175</span><a href="河南通志_page176.html">176</a><a href="河南通志_page177.html">177</a><a href="河南通志_page178.html">178</a><a href="河南通志_page179.html">179</a><a href="河南通志_page180.html">180</a><span>...</span><a href="河南通志_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
