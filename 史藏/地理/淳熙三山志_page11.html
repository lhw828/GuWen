<!DOCTYPE html>
<html>
<head>
    <meta charset="UTF-8">
    <title>淳熙三山志 - 第 11 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淳熙三山志 - 第 11 页/共 123 页</h1>
    <div class="content">　　　门内　宜兴门 
　　　　旧子城门也。嘉祐八年，元给事绛作。至是拓子城，不撤。今仍存。 
　　西南　清泰门 

○罗城 
　　 
　　唐天复元年，王审知创筑罗城四十里。【《旧记》云：五十二里。（“四十里”、“五十二里”，底本、库本、崇抄皆同。今以民国初旧地图对照，罗城周长不过6公里，合十二市里，颇疑“四十里”为周十里之抄误。崇抄于注文作“旧记云十二里”，似是。参考下文“外城”，蔡襄奏状云，外城周围才“约二十里”，可知。今仍其旧。）】设大门及便门十有六，水门三。【旧有观察判官刘潞作《修罗城碑》，在利涉门外。】熙宁二年，既增筑子城西南，罗城西门缺不复作。【丰乐门已为子城西门。】政和五年，利涉门灾，罗城南门复废不治。二方雉堞，湮没断绝，遂与夹城通矣。门今存者六： 
　　南　利涉门 
　　　　双门。上有重楼挟阁，前安泰桥。政和五年灾。 
　　东南　通津门 
　　　　严侍御辟疆名兼济。康定二年，沈都官邈更今名。 
　　东　海晏门 
　　　　严侍御辟疆名。熙宁六年，丁竦修。（海晏门，位于今东街五四路口，旧澳桥所在。又按“秩官”：熙宁六年，丁竦再任郡守，各本作“丁耸”。鼓山绝顶之《屴崱铭》署名“丁竦”。耸与竦音义同，仍应统一作“竦”。）淳熙五年，沈枢密复修。今俗呼鸡鸭门。 
　　东北　延远门（崇抄作“通远门”。） 
　　　　崇宁二年，王秘监祖道重作。门外桥栏石刻“通远”，必旧名也。 
　　北　永安门 
　　　　熙宁三年，程大卿师孟重作。门外，细柳桥。西，千骑桥。 
　　西北　安善门 
　　　　闽王王审知作，上有楼。熙宁三年修。绍兴七年复修废楼。内有鹿项门，（底本此处作“鹿项门”但于别处又杂作“鹿顶”，取其多见者，统作“鹿项”，不另注。）今西湖旁。熙宁废其外城。距子城数步，正伪闽为复道处。 
　　西南　清远门 
　　　　今俗称鸭门。崇宁三年修。旧以丰乐为罗城，与清远城接，故中间又有金斗门。熙宁拓子城，遂自金墉桥以南皆无城，门亦废。 
　　 
○夹城 
　　 
　　梁开平元年，【伪《闽录》云二年。】王审知初筑南、北夹城，【南夹城，今宁越门东、西一带；北夹城，今严胜门、遗爱门一带。】谓之南月城、北月城。【黄滔《万岁记》：“新城似月圆”。】南城，大门累砖甓、设悬门外，楼橹七十间，便门六，水门二，浚壕以通潮汐。北城，大门二，便门五。【“南城大濠百五十步，北城决壕通西湖”，黄滔《记》。后渐湮塞。今多豪右租占。】李仁达时，唐兵攻之不下。初，王氏筑城，令陶者印砖，悉为钱文。及兵退，仁达果归钱氏。今门六。 
　　南　宁越门 
　　　　双门。梁开平二年，闽王审知作，名“登庸”，以协郭璞迁城之谶。长兴二年，延钧改为闽光。严侍御辟疆更今名。 
　　东南　美化门 
　　　门内　水步门　水步门内，西通登瀛坊，有横门，俗呼上门。有土墙南走至美化门西，遂逾九仙之麓抵宁越门。宣和四年摄州事俞提刑向修旧临河务、美化门。 
　　东北　井楼门 
　　北　严胜门 
　　　崇宁四年叶吏部棣修。 
　　西北　遗爱门 
　　　　旧名升山。治平元年元给事绛作。明年移尹南京，父老请于府，愿以公之政绩名之，遂更今名。 
　　西　迎仙门 
　　　　门外通怡山。 
　　 
○外城 

　　皇朝开宝七年，钱昱筑东、南夹城。【东夹城，今行春门南北；南夹城，今合沙门东西。即今外城也。按：钱昱自作记，题作“重筑”，云“晋开运三年丙午，江南举兵大侵疆境，当矢石之地，最甚东南二城。周显德六年己未，始增土补其缺坏，累石立其欹斜。既欲速成，堕颓低下。至是，始经度修筑。”则是自王氏以来有此城矣。】南自光顺门而西，【即合沙门。】城三百二十九丈。其门楼六间，敌楼三十间。【《记》不言光顺门以东，恐是时不曾筑。今东边城具存。】东自东武门而北，【即行春门。】安边、临江门楼皆五间，便门二，【一汤井，一船场。】敌楼九间，城二百七十四丈，开沿城河二千九百尺。自东武门而南，门楼三间，敌楼二十四间，城三百一十丈，开沿城河三千六百尺。凡城高丈有六尺，而厚半之。石其基，累甓而覆以屋。二年乃毕，【《记》云：“凸则为基，坳则为洫”。今两城东、南皆遇水而止。又云：“东临大江，西接平陆。”见当时沙洲未合，城犹近江也。】三年而堕之，因其址，茨小垣以周焉。王氏自忠懿在位既久，遭五季兵革，为其国深虑，重壁累堑至于三四，周回缭绕。外城西、北遂与罗、夹楼堞相属，益完固矣。一经毁废，迄未能复。 
　　皇祐四年，诏曹侍制颖叔以渐开修。乃自严胜门始甓百五十丈。【时，蔡襄作《颖叔知福州诰词》有“尔其缮除兵械，补完城堞”之语。今所甓尚存。】嘉祐元年，蔡密学襄奏：“本路建、剑、汀、邵，地连两浙。江南乘舟下水至州城，不过三二日。东南边海，温、莆、泉、漳诸郡，船皆可至，今城墙高止数尺。顷，侬贼之变，【（“侬贼之变”，指交趾侬智高之叛。）】尝诏本路修葺城垒。近曹颖叔复只筑数十丈。愿计度卒城之。”时重惜民力，有旨：“沿海分界，有盗贼可窥伺之处，令擘划防备【（底本“壁画防备”，据库本改。）。”见《端明文集》，有《知福州自乞相度开修城池奏状》云："福州外城周围约二十里，工料极大。若行修筑，须至科点丁夫，配约物料，收拾备足，一两月间便要了当。若候兵士功役，空延岁月。乞降旨挥检计。如重惜民力，亦系朝旨。】“熙宁九年，交趾叛。提刑司奏：”福州以土垣为罗城，缓急无以守御。“乃下本路相度，仍令兵马都监郝永德提举修之。转运使徐亿奏：”本司岁入所积，支用殆尽。【时诏沿海州、军修筑城壁，令转运、钤辖司，同共检计人工物料已有、见缺以闻。亿奏：“泉州添修外城已约八万余贯外，福、漳州、兴化军，并系创新开筑。细计须五十余万贯。本司逐年所收杂纳等钱只及八十万贯，粗了年计。惟常平苗役，岁宽剩十五万贯，已应副安南军兴支遣。”】修城之役，本为保民。今城三千四百余丈，用物料二十万二千九百余缗，【十九万九千二百余贯，砖、石、灰、竹、木价钱；三千七百余贯，系楼橹用锯木匠雇工钱。】兵夫三百三十七万三千四百余工，【十一万三千四十工，本州军工自备；三百二十六万三百七十一工，缺。每工日支米二升，计六万五千二百七石四斗二升；盐菜钱十文，计三万二千六百三贯七百十文足。】愿借民力以成之。"寻以岁未丰稔，遂罢。 
　　宣化三年，方腊反，州乡老李全等复以外城为请。廉访司奏：“本路有封桩钞旁定贴钱十五万缗，望行取拨与。居民愿出备钱物，并力完筑。”有旨：“令壮城厢军以渐开修。”时，余太宰深复奏：“乞依元丰法制，建创外城”。乃下转运、提点刑狱、钤辖司审度。【诸司以元丰法，边城高二丈，广加四之一，閷其半为上之广。濠三重。又有瓮城、羊马城、钓桥之属。今打量，外城长三千三百七丈，高二丈，底阔二丈五尺，上收一丈。共用人匠八十一万三千一百余工，物料十五万三千四百余贯。】既而，以贼平复罢。建炎二年诏：“诸路城壁，令守令劝诱官民户助修，不足，申省给降钱物。“本州计度，当用缗钱二十万。民贫产薄，助者实鲜。乞给度牒一千三百道，寻降五十道，遂止。绍兴二年十一月，臣寮建言：”闽在今日，实作屏翰。泉、福皆号巨镇，泉城稍固。望特诏福唐，度修城池，仰宽南顾之忧。“有旨：“令帅臣相度。”张参政守奏：”城周六千八百余步，颓基废址，占佃者众。重以地多沙砾，所费不赀。略行细计，缗钱约七十万，米六万斛。军兴以来，公私困竭，夏、秋大旱，米斗千钱。乞候丰岁为之。"乃寝。今隍濠湮塞，半为民田矣。外城门六： 
　　南　合沙门 
　　　　嘉祐八年元给事绛作，名远南。政和二年张殿撰劢修，更今名。宣和三年摄郡事俞提刑向修。自南台渡江十里合沙门，次宁越门，次利涉门，次还珠门，次虎节门，次威武军门，次都督府门，丽谯凡七。程大卿诗：“七重楼向青霄动”。王尚书诗：“七楼遥直钓龙台”。政和五年利涉灾。今六谯矣。 
　　东南　通仙门 
　　　　美化门之南。严侍御辟疆名乐郊，后更今名。 
　　东　行春门 
　　　　严侍御辟疆更名。景祐二年，梁比部逸修。 
　　东北　汤井门 
　　　　外汤路，即安边楼门也。 
　　船场门 
　　　　恐即临江楼门也。 
　　西　怡山门 
　　　　治平元年，元给事绛作。 
　　 
○城　途 

（底本“城涂”，以下文中，或作“涂”，或作“塗”，其他各本同。今尽改作"途"。） 
　　 
　　州城，九轨之途四，【州至宁越门，凤池坊至行春门，依仁坊至开元寺，（底本作“开元”下无“寺”字，库本同，据崇抄补。）遵义坊至丰乐门。】六轨之途三，【行春门至天庆观，宁越门至合沙门，（底本作“合沙江”，据库本、崇抄改。）兴贤坊至罗山寺东。】四轨之途八，【清泰门至儒宗坊，拱星坊至罗山寺西，侯官坊至延祥前，丰乐门至迎仙门，筹帅坊至旌隐坊，（底本作“寿帅坊”，库本同，崇抄作“筹帅坊”。参阅本志罗、夹城、坊巷名，改为“筹”字。）登瀛坊至水步门，庆成寺前至乾元寺前。（底本、库本凡述及庆成寺处，皆作“成”字，崇抄则多于“成”字旁改书“城”字。疑“庆成寺”为原名，今之地名皆作“庆城寺”矣。）】三轨之途七，【美政坊至通仙门，聚英坊至登俊坊，忠顺坊至闽县棣华坊，安善门至鹿项门。】其他率增减于二轨之间，虽穷僻，侧足皆石也。伪闽以来，途多凹敝，石亦未遍。康定元年，乡民黄浩然等砌东渎。熙宁以后，道士颜象环劝募，周更营干，凡三十一年，至夷康山、铁塔二岭。道左刻施者姓名与其岁月。【东门刻：“元丰八年陈奕砌”。东路刻“熙宁十年众砌。”河西刻！“蔡宗与众砌。“南门刻：”何日华、男亮成砌。”陈植《赠象环》诗：“销整新阶绕郡城，知师才智善经营。为怜世路多倾侧，故使行人尽坦平。一府轮蹄还往便，千门箕帚扫除清。乐游桥上红尘接，未免区区事送迎。”】政和二年，林瑶与众砌永安门。 
　　州产榕木，河堤、官廨多植之。【陈绎《赠元给事》诗：“榕叶堂前坐昼阴。”】治平四年，张郎中伯玉令通衢编户浚沟六尺，外植榕为樾，岁莫不凋。熙宁以来，绿阴满城，行者自不张盖。【程大卿诗：“苍烟巷陌青榕木。”】政和中黄尚书裳莳补其缺。今定安、宜兴、新河尚无恙，东南数里仅存数株矣。 

○子城坊巷 
　　 
　　由仪门而东，入东康门，抵康泰门。【州便门路也。】 
　　由仪门而西，入西园门，折出威武营。【宜兴门内。】 
　　由仪门而南，威武军门；又南，虎节门。】旧街东民居于沟外设店铺，中为廊，以便行者往来。乾道四年灾。吴宪龟年摄郡，以街南北与谯门相望，不宜褊狭，令拆入近里架造。廊路遂塞。】 
　　东，依仁坊。【子城厢。《治平记》：“东，定安坊；西，宜兴坊。各以其方之门名之。”】 
　　西，遵义坊。【后更今名。仁、义，表东、西也。庆历中，苏提刑舜元开井，号苏公井，锓之石栏，子城九，外城五。今随方具之：由丰乐至定安，其井三；由台门至虎节门，其井六。台门第一井，以铜为底。（底本作“砥”，库本作“■〈石底〉”，据崇抄改。）水用之漏壶，轻重适平，岁久多湮。建炎四年，程待制迈悉浚之。】 
　　由依仁抵定安，循城出虎节之东，曰“东衙”。【旧官廨所在也。其南有东总门，今皆为民居。小巷经纬二。】 
　　由遵义抵宜兴，循城出虎节之西，曰“西衙”。【旧有西总门，出其南，小巷经纬三。蔡公襄于西总门之东创医学，东总门之西揭示《圣惠方》。见《治平图》。】 
　　由宜兴抵丰乐，即都仓前。熙宁二年，筑子城，环城下内外，甃甓为途。【《登新城》诗云：“白昼兔探汤。”（底本作“白昼兔探汤”，库本同，崇抄作“日画兔探汤”，皆不可解。疑“兔”为“免”之误。）】宜兴坊南，并渠抵清泰门。西大中寺。【（底本注文“西□中□”，库本只有“西中”二字，据崇抄补。）】 
　　 
○罗、夹城坊巷 

（底本脱此题目，库本、崇抄有之，目录亦有，据补。） 
　　 
　　由虎节门南至合沙门，又南至江。 
　　东　凤池坊　地名十字街头，旧号左通街。（底本、库本及崇抄等本皆作“左通街”。按，下文“西登俊坊，地名杨桥，旧曰右通衢”，此或是“左通衢”之误。）许公将迁右丞，郡守叶吏部棣易今名以期之。凤池，亦乡名也。 
　　大隐坊　旧号都市，韩通直召之祖居。崇宁间，举“八行”。黄尚书裳易今名。 
　　使旌坊　地名大石井，李大夫浼尝任漳守，（底本于“使旌坊”注下作“李大夫浼”，又于“嘉荣坊”注下作“李大夫俯”。崇抄、库本亦同。“浼”疑为“俛”之误书“俛”即“俯”字之别体。今仍其旧，待考。）乡人因名云。 
　　嘉荣坊　地名南营，政和间，李大夫俯知婺州，后其子提举衙东，乡人荣之，故名。内“苏公井”一。 
　　旌隐坊　地名馆前。湛郎中俞五十致政还乡，（底本作“沈郎中舍”，库本同，崇抄作“湛郎中俞”。按：本志“科名”有景祐五年进士“湛俞，于治平中召以屯田郎中为本路转运判官，后遂休致，隐居宿猿洞”。湛俞隐居宿猿洞事，本志多处有记述。知底本、库本误“湛俞”为“沈舍”，正之。）隐于城南宿猿洞。三召不起，以为转运判官。元给事因名其坊。 
　　　内北　发政坊　旧内有居养院、安济坊，元符元年置，以处不能自存者。月以丐者之半给之。 
　　骁骑坊　驻泊营名。 
　　涟漪坊　临河。 
　　朱紫坊　地名新河，旧号“三桥”，朱通奉敏功之居。昆仲四人皆登仕版，通奉享年九十余，子孙繁盛，朱紫盈门。乡人因以为名。 
　　　内南　乡行坊　陈祖武，政和二年特恩，转运使欲举其行实，力辞之。乃名其坊为乡行，仍手札以旌之。 
　　兴贤坊　内州学，旧名进德。政和行舍法，改今名。学之东有闽时太妃宅，今犹呼。“苏公井”一。？西　登俊坊　地名杨桥，旧曰右通衢，宣和间改名。春风楼前有“苏公井”一。 
　　郎官坊　以刘涛子、孙皆为郎，故名。陈先生烈之居。 
　　兴文坊（底本作“兴交坊”，据崇抄改。）　地名塔巷，旧曰修文。其中举人数不利，陈知县肃改“修”为“兴”。其年登科。 
　　新美坊（底本脱“美”字，据崇抄补。）　旧黄巷。永嘉南渡，黄氏已居此。乾符六年，黄巢儳路围福州，观察使韦岫败而遁，遂爇城中。（底本作“遂暑爇城中”，库本同，“暑”字疑衍，或为 “著”字。据崇抄删。）至崇文馆校书郎黄璞之居，曰：“此儒者，（底本作“此儒者”，崇抄同，库本“者”作“也”。）灭炬弗焚。”惟此一巷以璞免。黄巷名因此益著。崔大夫及第，因改今名。 
　　元台育德坊　旧安民巷。刘中奉藻以孝闻，郡上其事。诏赐粟帛以旌之，因号其坊曰锡类。余太宰深登庸，以其旧居，改今名。 
　　聚英坊　内紫极宫，故名仙居。后崔、李二姓咸显贵，因改名。 
　　利涉坊　利涉门之旁。 
　　桂枝坊　以乡名。安泰桥下，“苏公井”一，万寿寺前一。 
　　侯官坊　内侯官县。近，里人以候缺日久，改为“官贤”。（底本作“宫贤”，库本同，据崇抄改。）将官衙前“苏公井”一。 
　　　内南　道山坊　以道山亭名之。内有道士井。初，晋时，林氏入闽，有华阳道士谓之曰：“可凿井于南山下，遇磐石则止。”乃如其言。俄有白豕跃入其中，泉遂涌，至今旱不涸。 
　　　西　儒宗坊　地名山兜，郑司业南所居。旧名延平。 
　　由凤池东抵行春门外。 
</div>
    <div class="pagination">
<a href="淳熙三山志_page10.html">上一页</a><span>...</span><a href="淳熙三山志_page6.html">6</a><a href="淳熙三山志_page7.html">7</a><a href="淳熙三山志_page8.html">8</a><a href="淳熙三山志_page9.html">9</a><a href="淳熙三山志_page10.html">10</a><span class="current-page">11</span><a href="淳熙三山志_page12.html">12</a><a href="淳熙三山志_page13.html">13</a><a href="淳熙三山志_page14.html">14</a><a href="淳熙三山志_page15.html">15</a><a href="淳熙三山志_page16.html">16</a><span>...</span><a href="淳熙三山志_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
