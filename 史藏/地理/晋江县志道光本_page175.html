<!DOCTYPE html>
<html>
 <head>
  <meta charset="utf-8"/>
  <title>
   晋江县志道光本 - 第 175 页/共 196 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晋江县志道光本 - 第 175 页/共 196 页
  </h1>
  <div class="content">
   都察院御史祀乡贤施世纶墓　在惠安前郭铺凤髻山。
　　辞府贰施世騋墓　在四十一都后坑乡。
　　赠修职郎化州学正柯桐甫墓　在十二都西坑乡山。
　　乡进士知县薛宏良墓　在东岳后象加山。
　　州牧富中琰墓　在三十六都注头乡。
　　员外郎中黄良佐墓　在惠安十七都乌石山。
　　赠奉直大夫黄世瑶墓　在九都窑后乡山。
　　礼科给事中世袭三等呵达哈哈番黄熙缵墓　在三十五都唐厝乡。
　　左都督王良墓　在四十一都南山乡对面大园乡内狮头山。
　　貤赠文林郎尤世俊墓　在清源山洞后，土名椿仔园中。
　　进士吏部郎中蔡宾兴墓　在南门砌墓乡秀茂山。
　　太常寺少卿陈大玠墓　在南安。
　　勅赠文林郎尤廷琮墓　在东门外虎砂桥内，土名松仔坪。
　　赠昭武大夫汪见龙墓　在桃花山梁厝山，土名红山边。
　　按察使陈高翔墓　在柳洋山。
　　进士按察使司按察使黄岳牧墓　在惠安十九都雾尾塔山。
　　孝子陈世垌墓　在三十七都。
　　赠昭武大夫汪德俊墓　在东岳徐厝山。
　　知通山县张汴墓　在三十六都桃花山，土名后亭斗坑。
　　训导王文元墓　在三十二都龙首岭，土名旗牌山石门坑。
　　进士三任教授升松滋令尤垂青墓　在东门外瞻迹岭内金菊池。
　　蓟州协镇汪富墓　在桃花山竹仔坑。
　　赠文林郎王大谟墓　在四十一都河后乡大埔内。
　　封武信郎林必魁墓　在东门外小羊角李厝山。
　　守备祀昭忠庙林国升墓　在东门外凤山杨厝崛顶。
　　教授杨滨海墓　在三十八都虎砂桥大宅乡。学士许邦光志。

　　女墓
　　明
　　诸生林有栻妻烈妇许氏墓　在东门外岳庙左。知县彭国光撰牌。
　　黄崇橚未婚妻烈女陈英娘墓　在七都东村乡山。
　　吴廷桂未婚妻烈女孙氏墓　在东门外岳庙左畔。
　　张兴文妻烈妇吴氏墓　在十九都大埔山。
　　谢应祚妻烈妇蔡赓娘墓　在赤土山。
　　国朝
　　烈女徐懿娘墓　在东岳鲁旗陈山。知府刘侃立碑曰“贞烈性成”。
　　烈女林犹儿准儿墓　在王保山。
　　孝女张巽娘墓　在二十都永宁乡西祀宫前。

　　附
　　圣墓在灵山。《闽书》：灵山有默德那国二人葬焉。相传唐武德中来朝，有三贤，四贤传教泉州，卒葬于此。葬后，是山夜光显发，人异而灵之，名曰“圣墓”。〔明黄凤翔游灵山睹僧坟诗〕磊磊碧石台，瑟瑟白梅树。远瞰平远畴，近临樵牧路。竖子共踯躅，云是古僧墓。湼盘不记年，邱垅犹如故。每当暮春时，亦荐寒餐具。他人为子孙，徙倚竟薄暮。佛法本无生，生来亦不住。去时岂有迹，霓光与泡露。漫将腐草尘，溷向圆寂处。谨按《大清会典律例》：职官一品茔地九十步，二品八十步，三品七十步，四品六十步，五品五十步，六品四十步，七品以下二十步，皆从茔心发步，各数至边。庶人茔地九步，穿心十八步。又先贤祠宇坟墓，屡奉诏旨，地方官保固恤典最为优渥，奈贤臣后裔不无式微，市井无行之徒，每听土棍、地师指引，妄希吉穴。或诱一二不肖子孙写给，或藉邻山影占，竟将前贤丘垄掘斩迫伤，道路之人莫不嗟愤。所望当道有司、仁人君子时为樵苏之护，则感戴者不仅在其后人矣。

　　附漏泽圆义冢
　　漏泽园　宋干道五年，守韩仲通建。嘉定十二年，守真德秀撤而广之。绍熙二年，守颜师鲁筑丛冢于东山永福寺后。守邓驿复于四门城外增置丛冢。明洪武初，建漏泽园在仁风门外一里许。嘉靖四年守高越重建，缭以垣墙，命东禅寺僧守之。
　　义冢　在东关外二里东岳，即古之凤山冢地一所。万历三十五年，知县李待问捐建，豁产充为官地，听民埋葬。邑人琢像祀于凤山寺左，历久倾圮。郡绅郭赓武重建。干隆十二年前，署县李元瑞加修，为文记之。干隆二十二年，升县干从濂徙佛于后层，移像居中，匾为名宦李公祠，知县王勋加葺之。〔李元瑞记〕先生为前明进士，治晋邑捐俸画山立义冢，邑人数百年无髑髅之叹，拜先生之德也。当时琢石像祀之，迄今道范俨然。丁卯秋，瑞借篆兹土，登堂展谒，益深高山景行之思，乃命工重新之，敬志数言于额。时干隆十二年嘉平月，尧都李元瑞并书。
　　又冢地一所　康熙年间提督侯张云翼捐建。〔云翼自为记〕穷而无告，死当安土；旅魂飘泊，尤所心恻，因捐俸购民地五亩，以为义冢。凡属孤贫无依，及流离客榇，即听瘗埋。其余不许混葬，并不许视为闲地侵没界限。特垂示于石。时康熙二十九年仲冬，一等侯管福建陆路提督事关中张云翼记。
　　又凤山寺左冢地一所，雍正六年间知县苏本洁捐建。后人因名苏厝埔。　〔本洁自为记〕出东门不二里许，为邑人卜葬之所，丛冢累累，殆以万数；地不加辟，而葬者日益多。而土工之筑坟毁坟，而发掘之控日盈案牍也。余承乏兹土，道出东岳，见沟壑之间，白骨纵横，恻然伤之。议欲多置义冢，以推广圣天子掩骼深仁。设诸大夫，皆以为宜。顾日不暇给，未能即辩。六年正月，洁将以代去，是不可以言之而不能行也。乃捐赀置地于东岳之麓。计产七亩，树石为界。度其中可容广柳之车六百有余；听贫民之不能买地者葬焉。恐其争也，为之勒诫于石。虽然，地有限而葬者无穷，是又不能无望后之君子矣。此系官山，阴阳不忌。比连者安，不得自利。开圹下棺，勿侵旧瘗。相让一尺，彼此依庇。所葬何人？报名详记。山可典守，不得挖并。漏泽有穷，逝波曷既？勒石冢旁，愿广斯义。雍正六年正月海虞苏本洁立。
　　又岳口冢地一所，雍正七年知县唐孝本捐建，后人名唐厝埔。　〔孝本自为碑记〕古者葬埋之设，所以丛骸体而安，为报亲恩而尽子职。独是贫穷之惨，徒尔兴嗟。本县甫莅斯邑，目睹斯地附近城郭，便于速埋，捐俸购之，使贫民毋致停葬。生者有赖，死者得安，亦佐阳理阴之微意耳。雍正七年八月知晋江县事唐孝本立。
　　又附岳之象坑山冢地八所,先农坛后冢地一所，岳口冢地二所，共十一所。先因干隆十八年癸酉，泉郡大，越戊寅复炽，延及己卯，穷民殡葬无资。知县王勋捐俸倡始，谕劝绅衿商士捐赀购地，大施棺木并给坟碑，听民埋葬。又将漏泽园遗址，起盖店屋七座，后楼五座，招赁收税，永充冢山祭葺之资，有董事数人轮流管掌。
　　又东门外象坑乡岩沟园八坵，东山边园十七坵，两处相连，立大碑二，界石二十二。南门外狮山尾园一坵，立大碑一，界石四。北门外花园头乡山并园大小二十五坵，立大碑一，界石亦二十二。嘉庆十八年守郭正谊捐建于东门外弥勒亭李公祠边，总勒冢地丈尺禁约。
　　又安平义冢五所　一曰凤穴，在八都龙山寺后，本青琐张博士墓。元时为官山，听民择葬，故号为博士顶，又名石城墓。一曰鲤鱼穴，在凤穴南里许，亦为官山。一曰寨埔东城角，明成化间，里人郑璞与安姓买地舍为义山。一曰崎岑，在龙山寺西二里许，侯厝乡左畔，康熙年间始置。一曰北门埔，在安平市北，明都督陈殉难葬此，后为官山。嘉靖间筑城，移东城角，都祀坛于此。康熙间黄仲珏复移坛于凤穴山下。嘉庆二十五年四月，霖雨土崩露轊，绅士垒灰修固，建昭明坛以妥幽魂。
　　又十五都溜澳乡，土名石埕墘义冢一所。干隆三十四年，里人州堂陈元灿建。
　　又二十四都龟湖乡，旧有冢地一所，后已稠密。干隆间铺锦乡乡宾黄汝涛再购地一亩，附旧冢地旁充葬。

　　续载
　　貤赠承德郎河南陈州府通判张天钖墓　在东门外三十八都南山乡，土名官园头内埔上石顶。
　　进士江南丹徒县知县张廷煌墓　在北门外四十一都嘉禾乡周围一里许，墓左葬其长兄邑庠生朝辅及其侧室黄氏。山上柏木二千余株皆合抱。嘉庆十八年被乡匪盗砍，经控抚臬道府县各在案。
　　陕西凤翔府通判配祀先蠶张文秸墓　在南门外三十二都新铺乡，土名官园，在李家华纶永贲坊上。
　　进士翰林中宪大夫广西右江兵备道张光宪墓　在南门外三十二都浯埯乡，土名小金柜。
　　貤赠奉直大夫刑部广东司主事张淑道墓　在北门外四十一都，土名花园头。
　　赠中宪大夫浙江温州府知府张绍祖墓　在张文秸墓右。
　　进士翰林中宪大夫两浙江南盐法道张慎和墓　在南安三都大垅乡。其四世祖张舜牧墓侧。
　　明增广东潮州府推官郑元镇墓　在南门外三十二都张园乡骑龙山。
　　明广东潮州府推官崇祀乡贤郑良璧墓　在一都苏安湖头宅林。
　　明赠儒林郎右春坊右赞善崇祀乡贤郑邦佳墓　在三十二都张园船亭山。
　　明右春坊右赞善郑之铉墓　在西门外塔前乡。
　　明勅建义门郑东阳墓　在三十二都张园乡骑龙山。

　　●卷之六十九　寺观志

　　二氏之说，自与儒异。乃谀佛译经，推墨附儒，谓释氏戒贪嗔癡，犹圣人之无意必固我，其道正同。夫与圣异，不可偶涉其藩；与圣同，何用多歧其旨。岂圣道未全未显，待异氏补足推明耶？虽佛有所以成为佛，然可自为佛，不可教人为佛。率天下而皆如佛，数十年无奉佛之人矣。故人可学圣，不可学佛。至于祸福死生，祈祷或应，亦其时数可转，非尽佛功也。若不务民义，惟恃拜佛念经以求福利，则贪癡已甚。不惟悖圣，亦未识佛。故寺观之合正理者，信之；其非常道，存而不论可也；其属淫祀，辞而辟之可也。志寺观。

　　城中寺观
　　开元寺　一名紫云寺。在肃清门外，旧为州民黄守恭园地。唐垂拱二年《闽通志》作嗣圣三年。守恭梦僧欲化其地为寺，辞曰：“待桑树生莲花乃可耳。”不数日，桑树尽生莲花，守恭即舍为寺，建大悲阁及正殿，赐额“莲花寺”。《闽通志》：初名白莲瑞应道场，后名莲花寺。长寿中，改名兴教；神龙中，改名龙兴。开元二十六年，勅天下佛寺皆名开元，遂改今额。历五代至宋，更创支院百区。《八闽通志》作“二百一十七”。元至元二十二年，武灵刘鉴义奏将支院合为一大寺，赐额开元万寿禅寺。中为大雄殿，下为拜庭，朝贺讲约，恭祝圣寿，诣此行礼。东西两廊，庭外拜圣亭，山门，大门外紫云屏，殿后戒坛，坛后禅堂，禅堂之左为黄氏檀樾祠。元至正丁酉灾，明洪武永乐间渐次重建，万历间守恭裔孙参政文炳增修，郡守合肥窦公复捐修正殿。〔黄凤翔记略〕吾郡开元寺，建自垂拱间，厥后次第营拓。区院之庄严，浮屠之俊丽，屹然为城西巨镇，而有司习朝贺仪者诣焉。年所多历，日就颓毁，故檀樾裔孙宪副同安黄君，斥财鸠众稍修葺之。而紫云正殿工钜费繁，郡侯合肥窦公捐俸为倡，凡八阅月而工告竣。窦侯将以入觐行，诸耆老方相率祈佛，冀谐所愿。谓兹盛举也，宜有纪，而属笔于余。余谓如来示法以无为宗，其视吾儒名教，犹之苍与素，燕与越。然顾夫旛幢之供设，梵呗之赞颂，所为朝夕勤祷，展敬于空王者，厥礼一何重哉！数百年祗垣精舍，高皇帝纶音在焉。而诸司遥祝之仪，俯偻于剥栋颓楹之下，彼奉空王者计画无复之耳。而析珪担爵，北面称臣子奚为者也？此窦侯所为目击而心惧也。余纪其事，而系以诗曰：银函遥度，须弥嵂崒。国号毘尼，天日兜率。弄土为城，编茅覆佛。积缕万千，贸花贡馝。发彼宏愿，更无长物。瑶坛之祝，天子万年。冠裳萃正，岁时有虔。尊圣弗饬，礼教虚悬。戒律具严，贪为悭缘。吾儒之教，亦复如然。懿哉郡侯，凭熊分虎。香风慈云，慧日化雨。性根菩提，泽庇宁宇。称陛肃趋，枫宸在覩。爱霈檀施，成兹义举。净财递委，凡众齐心。露澄风井，霞向鸡林。层甍迎日，莲座凝阴。令辰崇典，天鉴如临。济济翼翼，以莫不钦。海国腾欢，群黎载德。颂公佳绩，胜彼佛力。兼生其共，垂范罔极。爰勒岘碑，永镇宝域。恒沙有尽，贞珉弗泐。崇祯间南安郑芝龙重修。康熙十年提帅王敏斋修东畔香积寺口廊，詹允捷为记碑在廊首。干隆二十年禅堂毁，后建，嘉庆十年乙丑总督玉德祷雨有应，重修前后殿及拜亭。〔玉德自为记〕自古都会郡邑多有建大刹而奉香火者，原所以护国而庇民也。泉郡开元寺，创自唐垂拱二年。其地原系黄氏宅基，因桑树生莲应梦，遵施基以建寺，名为莲花寺。庙貌巍峨，双塔耸峙。后毁于兵火者凡几，历代屡有禅僧信士踵而葺之。至前明万历年间，倾废过甚，经黄氏之孙文炳重为修建，以至于今。乙丑春，余因督缉洋匪，暂驻郡城。时雨泽愆期，农民望之甚殷。余虔祷于开元寺，是夜即大沛甘霖，连宵达旦，合郡士民莫不欢悦。是年转歉为丰，咸歌大有，皆神灵之感应也。余见殿宇朽损，垣多坍塌，心甚戚焉。遂捐清俸而为之倡，郡守令亦皆共矢虔诚，集腋成裘，源源施助。于四月开工，八月告成。所有大殿，后殿，及拜亭、廊房，同行修整，焕然一新。特将重修之年份，勒石以记之。嘉庆二十年乙亥，守盛本倡修前进及香积口廊。〔杨滨海记〕紫云寺昉自唐〔一〕二年，四易名而开元，今不改，垂有千年，递毁递修不胜书。癸酉夏，拜坛西金刚寮圮，佛像亦剥落殆半，寺僧及旁舍居人，购瓦椽覆之。越明年甲戌，郡宪盛公倡修，嗣是官绅洎诸善信倾囊乐助，乃以十月望兴工，迄小除夕告竣。縻白金五百余钑，监工掌账者释氏达衷也，董役者秦君维藩也，而劝宏愿力间亦与事者萧敦堂、杨雨庵也。既成，因承僧请而识其略焉。寺有东西二塔：东塔号镇国，唐咸通六年僧文偁以木为之，高九成，宋天禧中增十三成。绍兴乙亥灾，淳熙中僧了性重建，后又灾，僧守淳改造砖塔，高七成。〔八闽通志〕五代梁贞明中创二木塔，宋宝庆嘉熙中俱毁，后易以石。嘉熙二年，僧本洪易砖为石，仅一成止，僧法权继造四成，僧天钖姓尤。造第五成，至淳佑十年凡十三年工乃竣。顶有铁香炉、铜宝盖、镀金铜葫芦，塔八角以铁索鉤之。每成环转空洞，外为八窗，各有龛安石像一。两壁翼以神像，外繞以檐廊，护以石栏。围一十七丈二尺，县志无“二尺”字，非。高一十九丈三尺五寸。三尺五寸，县志作“五尺”，亦非。西塔号仁寿，五代梁贞明二年，闽王审知于都督府造木塔七成，塔成而沉，地涌出泉，审知梦应在泉州，遂以木植浮海至泉建塔，号无量寿塔。宋政和中，改号仁寿。绍兴中火，更造砖塔。绍定元年戊子府志作宝庆中，非。僧自证易砖为石，嘉熙元年始竣工，先东塔十年而成。围一十六丈七尺，高一十七丈八尺。明洪武甲戌东塔竿偃，丁丑僧永安重修。万历三十二年地震，东塔顶盖折，邑人詹仰庇为主缘，僧通全、宏詧、真晓募修。国朝干隆辛丑年飓风大作，东塔金顶坠地，守张嘉炎重修。西塔，明万历十三年大风，葫芦圮，邑人李廷机寺志作“傅明智”。修。丙午复有异风，塔竿铜盖、铁炉、铁索、葫芦俱坏，壬子寺僧募众重修。〔明蒋德璟双塔记略〕净师从紫云寺住持清源西洞天，以予喜石，舍洞石见供，佐以乳泉一缶，曰：“吾往来清源紫云间甚适也。”紫云有东塔殿，吾师派上人旧址，詹司寇题诗。林禅榻处虽数楹，然以附塔阴凉可蹔憩。遂约黄公季弢，林公为盘，与予茗饮其下。而旴江邓君应瑞者，征君潜谷先生曾孙也，远来访予，侨于寺东偏。因徼共坐，啖蔬菓，甚香洁。晚钟鸣，起踏月绕东塔，礼数巡，出大殿。庭月如昼，复绕西塔数巡而归。按志：紫云寺，唐垂拱中州民黄守恭故宅地舍为寺。东镇国塔，咸通“通旧志作“亨”误”中，文偁禅师以木为之，凡九级成之。明年，仓曹徐宗仁以佛舍利镇塔中。宋天禧中，改为十三级。绍兴乙亥灾，淳熙丙午僧了性重建。宝庆丁亥复灾，僧守淳易以砖，凡七级。嘉熙戊戌僧本洪始易以石，仅一级而止。法权继之，至第四级。天竺讲主〔即天锡〕作第五级及合尖，凡十年始成。凡大住四十，大小梁各四十，大斗百九十二，小斗四百四十，枅四千，大拱百十有二，小拱八十，皆巨石为之。西仁寿塔建于梁贞明二年，号无量寿塔。宋政和甲午十月十日，有青黄光起塔中，高侵云，须臾五色，质明乃灭，因赐名仁寿。绍兴乙亥灾，淳熙间僧了性再造，复灾。僧守淳易以砖。绍定元年，僧自证始易以石盖，嘉熙元年始竣工，实先东塔十年云。二塔及蔡忠惠万安桥，皆为海内冠。丁丑仲夏十九日记。〔黄克晦寺塔对雨诗〕塔间鸣雨静犹哗，冷洒高标触怒牙。银界虚空森乱竹，金轮迥转散诸花。色因秋近条条白，风自西来故故斜。从此与僧堪共约，天阴先赴法王家。〔黄凤翔塔灯诗〕飞刹风铃寂，青灯月色连。摩尼珠吐焰，舍利火腾烟。影外千星落，空中万象悬。绕轮纷呗颂，面壁是真禅。〔黄景昉寺中避暑诗〕自缘性僻动幽襟，不为炎蒸逼入林。画壁龙蛇多异相，禅房瓶钵有哀音。倦馀褦襶差人热，饥去伊蒲损佛金。遂使羣真妨结夏，问师何法最安心。〔周廷鑨同人集塔诗〕禅室惬幽栖，香林结队齐。饥驱陶令去，酒倩远公携。送雨钟声暮，扳烟塔影低。大常斋更醉，不饮亦如泥。〔又紫云尊胜阁访僧诗〕晨钟发孤梦，幽想不能传。忽到空中阁，真成物外缘。驯龙朝演法，施鸟夕留烟。别有息心处，庭花相对眠。
　　承天寺　一名月台寺。在崇阳门东南，五代节度使留从効南园地也。周显德中，南唐建为南禅寺。置僧田九百石，益以招庆院废产。宋景德四年赐名承天，嘉佑间改名能仁，政和七年复名承天。元至大间建浮屠七级，后悉毁。明洪武、永乐间，僧原辅、道陵、智庄、得众、至昌，先后修建。嘉靖间增建檀樾祠，寻毁于兵。万历间，僧宗彬、慈约继建。国朝康熙三十年间，郡人施世騋重修。寺有七佛石塔，宋景德中僧祖珍建，间植榕树，砌石栏之。至今苍蝇止塔者，首悉下向；榕根不出石栏，栖禽无矢污。〔宋王十朋游寺后园登月台赠潜老诗〕三径荒芜未许寻，篮舆来访小园林。因知燕寝凝香地，不侣禅房花木深。〔又〕月台无屋有空坛，空处观空眼界宽。不惹世间尘一点，冰轮心镜两团团。〔邱葵游寺登月台过方丈诗〕偶趁秋风一到城，市尘湫隘招提清。回头正好看潮满，举眼那知得月明。堂外幡幢垂夜影，栏边榕树动秋声。因过方丈观心印，会见泥牛入海行。按寺尚有王梅溪咏十奇诗十首，而文集及《清源文献》皆不载。恐为赝作，故未尽录。嘉庆十四年中书曾宝光暨僧淡起、淡螎、然修、奕秋重修。
　　崇福寺　在城东北隅，名胜志寺。故在城外，宋初陈洪进有女为尼，以松湾地建寺。《八闽通志》：地有晋松四株，故名。拓罗城包之，名千佛庵。太平兴国中赐名崇胜，至道中改名洪锺，元佑六年改名崇福。元至正五年火，寻复建。明永乐、景泰、天顺间相继修，后废。国朝顺治年间，参将孙龙为僧重建。康熙间，守蒋毓英，僧希觉、实哲等修，提督蓝理继修，镌“松湾古地”四字于寺口。干隆间，乡绅郭赓武捐倡，住僧法樑募缘重修。嘉庆壬戌，守王绍兰令徐汝澜捐俸倡修。寺有巨钟，明时寺废，为南安僧所得，康熙间复归。寺又有荔树颇茂，相传宋时物也。
　　护国永隆资寿讲寺　在府治北桂香坊内。俗呼北藏寺。宋景德中，陈洪铭刺漳州，舍宅施田建庵，为兄洪进祈福。后改永隆资寿院，元赐今名，明永乐间重建。其地，先有封崇寺，五代时留从効旧第也。周显德三年，舍为寺，名报惠，后改封崇，并入资寿。嘉靖间，设参将府于原城隍庙，乃改资寿寺为府城隍庙。按府志：“又有北藏院在府治东北，今废。”而县志无之。恐北藏院即北藏寺，无两处也。但载宋蔡襄院中见初荷华诗云：“初花绕过小荷身，晓露沾红点点匀。莫为悲心偏倚望，清江元有未归人。”附见于此。
　　龙山寺　在胜得铺升文山。明天启丁卯建，名资寿寺。国朝雍正二年修，改今名。
　　清净寺　俗称礼拜寺，讹为马拜寺，在通淮街北。宋绍兴元年，回回人兹喜鲁丁自撤那威来泉所造。楼塔高敞，相传为文庙青龙之左角。其教以沐浴事天为本。元至正间寺坏，里人金阿里重建，三山吴鉴为记。明正德间，住持夏彦高鸠众重修。隆庆丁卯，木塔坏，知府万庆令住持夏东升、教人苏养正等，修塔五层。万历三十七年，地大震，楼颓其角。而寺中房屋占住者百余人，污秽破坏，知府姜志礼、知县李待问捐俸重修，悉驱出之，仍构亭宇，令教人林日耀住持。夏日禹董其役，李光缙为记。
　　光孝寺　在城东南隅。县志云：宋崇宁二年，郡守潘珏奉诏以南草场废寺建。初名崇宁，政和元年改天宁，绍兴七年改广孝，十年改今名。嘉靖三十八年，移入承天寺右畔，万历十七年僧广福重建；四十年，僧广通重建法堂，后废于乡宦王某，今仍复。按府志，又有广孝观在通淮门内，旧为南草场。宋崇宁间建，名崇宁观。后废，产入元妙观云云。是不知广孝观即光孝寺，已移承天寺而重出矣。今广孝旧地，即田中央北，黄景昉家庙处也。
　　水陆寺　在肃清门外西南。唐天宝六年勅置祝圣放生池，因建水陆堂其上。干符六年，郡守林鄂广为院，号护国水陆院。宋郡守蔡襄改为禅院，后废为都监廨舍，复为添差通判厅，又改南外宗正司。景炎间，叛贼蒲寿庚尽害宋宗室，司废。元至正间，以故址之半为清源驿，余地复建禅院。明洪武间，名水陆寺，成化间蔡文庄公清讲学于此。〔国朝林霍诗〕兰若未废时，幽栖多释子。赵宋天潢派，流离传故址。成宏有大儒，皋比拥于此。当日陈紫峯，裒然及门士。海内言易学，必推吾郡始。异代赋景行，芳踪何处是？萋萋蔓草碧，澹澹方塘水。东西双塔标，迥立犹在迩。及汪御史旦废寺为宅，乃移寺于开元西偏，旧迹遂亡。〔明何乔远水陆寺故址诗〕佛刼年多变，禅门迹可知。试看墙外树，犹有寺前池。祝圣留深意，居僧见一时。王询能舍宅，今古有馀思。
　　铜佛寺　在城东南百源川。国朝干隆十七年里人施国宝等修。
　　惠仁寺　在城北为美巷。明正统元年建，国朝干隆间，僧圆升募缘，僧族施肇钧捐建。
　　报亲崇寿寺　在府治西。宋开宝八年，里妇赵氏以其舅姑及夫俱亡，舍宅为寺，因名。绍兴中，郡守连南夫重建。元至正中毁，寻复建。明天顺间修建，今废。
　　福兴寺　在府治西。明洪武十六年重建。今废。
　　元妙观　在县前。晋太康中，为白云庙，唐神龙元年建为观。初名中兴观，未几，改为龙兴观。开元中，改为开元观，而以老君祠为宠兴观。宋大中祥符间，改天庆。元元贞元年，改今名，并老君祠入焉。明初，有纪道士寓其中，后白日飞升，董伯华其徒也。〔明黄克晦观中纪事诗〕仙宫拂曙响云璈，白发萧飕首重搔。却老自应依道侣，持杯无奈忆儿曹。玄元殿上春偏早，太乙祠前日已高。拚是乾坤长浪迹，依然紫气向人豪。国朝雍正壬子年，候选同知施晖、通判曾炳远、生员庄朝用同修。干隆十八年，守高霔大修，縻白金三千二百有奇。四十四年提帅甘国宝、郡守王右弼、邑令王隽又大修。五十六年，邑人公修三清殿及东廊。嘉庆十二年又修各处及神像，皆有碑记在观。道光五年乙酉，绅士杨滨海等，请太守刘□前，令胡效曾捐倡重修前三清殿及后关夫子庙，并买盖小屋十二间，其中殿尚缺需云。
　　紫极宫　在元妙观之右，旧在行春门外。唐天宝二年，赐名紫极。五代末留从效改建于迎恩馆之西庑，即今所也。明永乐、天顺、成化间，俱尝修建。国朝康熙二十年间，提督杨捷兴、泉道张仲举、知府蒋毓英重修。宫有古桧一株，围一丈六尺，高七尺余，老干攫拏，叶荫郁如幄。旁有石刻“晋朝桧”三字。〔宋许弥安晋桧行〕紫极宫中晋朝桧，故老语我今千年。根盘厚地龙蛇走，干薄霄汉星斗悬。元冬飞雪断人迹，贞姿不改平时妍。虬枝香叶翠如幄，一子不落含苍烟。胡为广厦构粱栋，如此大材乃弃揖。伊昔晋朝纷乱日，衣冠南渡依江堧。风流王谢各幻化，肝胆铁石还依然。今地并入元妙观。按合观二条，元妙观即开元观也。而干隆府志又有开元观一条云：在紫极宫之右。唐神龙初创建，名龙兴，开元中改今名。明景泰三年，产入紫极宫。天顺年间重建。后并入元妙观之语，似重复矣，故县志不复载，今亦无所谓紫极宫，晋朝桧者，惟观口右旁一宫名元坛宫耳。
　　净真观　在府治北希夷坊，旧为紫泽宫，宋崇宁中改今名，绍兴间重建，后废。
　　生韩古庙　在云山铺，以宋魏公生此，明万历间设公神牌祀焉。石刻匾额乃相国张瑞图书也。附以晋江县城隍，国朝干隆十八年城隍别建庙。
　　粜籴庙　在府治中华铺，神为唐陵人李宽，敕封护国圣王。《闽书抄》：广陵李宽初名珏，随父贩粜，平粜赈饥，泉人德之。后父年老，宽居江阳市仍其业，授人升斗俾自量，惟取息钱二，供亲甘毳，人争趋之，资养丰给。后珏年八十余，会李丞相珏出镇淮南，乃避其讳更名宽。丞相下车数月，梦入一洞天，见石壁光莹，金书揭“李珏”二字，长尺馀。心甚喜，问仙童此何所？曰：“华阳洞天，此姓名非相公也。”珏惊问为谁？曰：“江阳部民也。”晨起遣人物色得宽，即迎入。从容口曰：“翁寿而康必得道，修炼何术幸指教！”对曰：“愚民何知。”因述自量事。珏叹曰：“此翁所以书名仙籍也。”遂旌之以劝世之公利者。及殁，泉人德之，即其所寓地为立庙。道光甲申里人重修。
　　万仙妃庙　俗称万氏妈宫，在仁风门外东湖上，一在蔡巷。《闽书》：妃故居湖上，生时能为人疗病。唐末黄巢寇闽，妃显灵，寇遁，州赖以全。刺史王潮请于朝，封护国英烈仙妃。宋梁文靖克家母病，祷于神有应，于城东置壝祀之。〔克家自为记〕广灵庙在泉东湖之浒。神姓万，生能为疗病，殁能为国捍患。干符六年，黄巢寇闽，斩处士周朴。神御曰：“未说泉州境，且说东湖一万家。”巢众骇遁，民无肝脑涂地者，实惟神力也。《礼》曰：“有功德于民者，则祀之。”神之功如此，泉人祀之也宜矣！守臣王潮请封护国英烈万氏仙妃，以章祀典焉。呜呼！庙貌岁久将颠，余忆母病，昔祷有感，故即城东地壝祀之。落成撰志，庸垂不朽。淳熙丙午孟冬吉日。后改壝为庙，即今蔡巷广灵宫也。康熙庚午孟夏，乡耆尤鸣德、王晖吉、黄良弼、姚舜耀、刘斯燮重建有记。治之东，有广灵庙，岁时祷禳必集神，始末载文靖公庙碑，明神也，非黩杞也。镜山何先生尝赞之矣。盖御灾、捍患，祭典有光，有其举之胡可废乎！庙敞宜新，岁庚午，乡耆老议拓而崇之，倡捐者则现任守备冯君也。温陵诸善信捐赀助力，不烦期会而奔趋恐后。神示感，人示应，枹鼓靡爽，猗欤，休哉！经始于本年三月初二日，落成于七月中旬。庙成，例应得记，并列文靖公原碣。
　　睢阳庙　在城西南胜得铺。祀唐张巡。国初时，大水自惠安漂木像泊于城隅，有老尼奉于观音宫。康熙间，内院觉罗、霍拓提师平闽，夜宿近处，屡梦巡授以兵要，访得像处，悉与梦符。后复于阵，日见睢阳旗号杀贼。乃于康熙壬戌年，偕总督姚启圣、将军施琅、提督万正色暨诸文武僚属，捐俸银买周姓住宅，鼎建斯庙。复于庙左买小屋一座，前连店面，以备庙中香灯。庙内匾额题柱，皆霍拓手书。按睢阳庙，郡中多有。有与许远同祀为双忠者，有与汉关羽、宋文天祥并祀为三忠者。苟非显灵于泉，皆不备载。
　　铁炉庙　在城西铁炉铺，旧名升文铺庙，为五代留从効铸冶所。宋嘉泰间，郡人曾从龙重建。相传神号应魁圣王，为文章司命。明永乐四年，通判洪葆修。〔杨曜宗记〕余观《清源郡志》，铁炉庙在城西宣明坊直南，传留鄂公造兵器之地。士之应科名者铸焉，时未之识也。永乐四年春，余归自藩府，展省先茔，尝经其所，见其栋宇翚飞，丹垩辉映，骇而异之。父老进曰：“此铁炉庙也。”乃趋谒祠下，致敬尽礼而去。翌日，里之士民曾廷诲等跻门请曰：吾邦素称文献，异日登甲科而跻显位者不少，然皆有神以司之，而兆其应。若宋曾公从龙未第时，尝祷于所谓铁炉庙者，梦有书幅纸，视之云：两爝并辉。于今秋一荐，独横于天下。既寤，笔之牖间。越夕，有谢君次山亦祷于庙，神告之曰；“吾已语曾子明矣，请视其牖。”谢亟谒曾，以告。明年曾果擢进士第一。此庆元四年事也。嘉泰间，曾公重建是庙，载诸郡志，昭然可考。多历年所，风雨震陵，上沱滂穿，栖神无所。吾侪视之，欿然诫为欠事。岁己卯，口东安洪公子厚，由胄监来悴是邦。治民事神，举当其口尝谒是祠，间有问焉，吉凶祸福，应之如响，遂恍然以起废为己任。乃捐岁俸，命其祠旁敏于事者曰曾老民，曰陈志高，以掌其役。鸠工庀材，课佣售直，始于甲申之仲春，至秋七月而祠以成。显敞邃深，有加于昔，邦人瞻仰，莫不有怿。口堂于右，以奉观音大士，存旧规也。顾未有记之者，敢有请。按祭法曰：圣人之制祭祀也，法施于民则祀之，以死勤事则祀之，以劳定国则祀之，御灾捍患则祀之。今神庙食一方，其法施于民欤？其以劳定国欤？抑以死勤事、御大灾、捍大患而有功于民欤？皆未有究其实者。然郡志载其预知科第，有祷即应，是为文章之司命，人物之权衡，其有功于文教也甚大，祀之固宜。郡悴公以文学致身，出膺师帅之贰。莅事来几，政通民和，而汲汲于事神为先务，其知为治之要欤！是皆可书也。愧余荒陋，纪事不文，姑序大概，以塞其请。后之来者，尚有功于斯焉。成化八年□□□重修。又何承都于崇祯壬午笠七月晦日，尚艰应试，心神不定，祷于庙曰：“此科不中则已，如得有名，祈神一助”。少顷，睡去，梦神榜一联云：“身分七十二代，名占第一流人。”以掌遮出句“七十二”字，教之读曰：身分二代，又遮对句“流人”二字，教之读曰：“名占第一。”觉以为可得元。急走南阙，觅往省商船，列十四号。到，米船适将开棹，急登之越早即到。才傍南台桥，即起大风，后十三船皆失利，惟此幸无恙。舟子以为异。鸠渡钱，问何，何曰：“无有也，只三十余铜耳。”舟子曰：“既欲乡试，何以无有？”曰：“以贫故缓，缘得异梦，姑且来耳，冀相谅。中则来酬。”舟子曰：“试费应若干？”曰：“白镪三两可矣。”舟子指渡钱与之，适符其数。果中元、再登顺治己丑进士，亦分二代。今此联尚揭庙中。
　　花桥真人庙　在府治善济铺。宋绍兴间建。神吴本，宋时同安人，业医活人。景佑年间化，乡人肖像祀之。明永乐时，进封保生大帝。郡城真人庙有四，灵感此庙为最。谱系详见。
　　甲第真人庙　在城西甲第巷内。亦祀吴本。天启乙丑进士吴侍读载鳌重修。庙额曰“高真留处”。康熙乙未进士徐内阁霞彩重修。干隆辛亥春夏之交，郡邑大旱，府州县祷雨于庙，雨即大霈，官民忭悦。同安邑令张学溥赠匾曰“甘雨随车”，马巷分府樊晋赠额曰“霖雨均沾”。
　　南岳庙　在城南大门铺。祀宋节度陈洪进。详见封爵。
　　虎头山庙　在郡治北。《闽书抄》：神许仁，燕人，任泉州司马。存心正直，爱民如子，殁而神灵，民祀之。明万历间，有黄廷南者，自粤中航海归闽，船搁浅，呼神明拯护，幸无事。一日扶乩，神书传姓氏，且云：“元妃李宜人三子，籍燕京，皆诸生，而身繇乡进士来佐郡也。”廷南无以报德，为揭而悬之庙中。嗟乎！宋元之际，名宦湮灭，无称者可胜道哉。夫以林德阳之忠隐，义倡宗仁，郡乘三修，堇纪拾遗。彼闽越接壤犹若是，何况泉距燕八千余里哉。虎头庙当泉山人脉耸起，其神素灵。夫神无妄也，固谅廷南言匪虚耳。
　　文相庙　在溪亭铺，祀宋文丞相天祥。天祥从幼主避难，茫然失次，信宿于此，血泪透入石髓。里人陶少溪慕其芳踪，将亭改为庙宇，塑像崇祀之。今俗称为文相宫。
　　示现庵　在泉山桥左。康熙戊申，古井放光，里人得观音像建庵。干隆二十一年僧惟宽募修。
　　五峯院　在郡治北。明《一统志》内有瞻部灵源阁，相传柳公权书，鸟雀不敢栖止。今废。
  </div>
  <div class="pagination">
   <a href="晋江县志道光本_page174.html">
    上一页
   </a>
   <span>
    ...
   </span>
   <a href="晋江县志道光本_page170.html">
    170
   </a>
   <a href="晋江县志道光本_page171.html">
    171
   </a>
   <a href="晋江县志道光本_page172.html">
    172
   </a>
   <a href="晋江县志道光本_page173.html">
    173
   </a>
   <a href="晋江县志道光本_page174.html">
    174
   </a>
   <span class="current-page">
    175
   </span>
   <a href="晋江县志道光本_page176.html">
    176
   </a>
   <a href="晋江县志道光本_page177.html">
    177
   </a>
   <a href="晋江县志道光本_page178.html">
    178
   </a>
   <a href="晋江县志道光本_page179.html">
    179
   </a>
   <a href="晋江县志道光本_page180.html">
    180
   </a>
   <span>
    ...
   </span>
   <a href="晋江县志道光本_page176.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
