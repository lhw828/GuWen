<!DOCTYPE html>
<html>
<head>
    <meta charset="UTF-8">
    <title>元和郡县图志 - 第 6 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县图志 - 第 6 页/共 68 页</h1>
    <div class="content">其城赫连勃勃所置果园，今桃李千馀株，郁然犹在。後魏太武帝平赫连昌，置薄骨律镇，後改置灵州，以州在河渚之中，随水上下，未尝陷没，故号“灵州”。
周置总管府，隋大业元年罢府为灵州，三年又改为灵武郡。武德元年又改为灵州，仍置总管，七年改为都督府。开元二十一年，於边境置节度使，以遏四夷，灵州常为朔方节度使理所。
朔方节度，管兵六万四千七百八人，马二万四千三百匹。衣赐二百万匹段。
统经略军，灵武郡城内。管兵二万七百人，马三千匹。
丰安军，灵武郡西黄河外一百八十馀里，万岁通天初置。管兵八千人，马一千三百匹。
定远东城，灵武郡东北二百里黄河外，景龙中韩公张仁愿置。管兵七千人，马三千匹。
西城，九原郡北黄河外八十里，景龙中韩公张仁愿置。管兵七千人，马一千七百匹。西南去理所一千馀里。
安北都护府，亦曰中受降城，景龙中韩公张仁愿於黄河北岸置。管兵六千人，马二千匹。西南去理所一千三百里。
〔东城，榆林郡东北二百里，景龙中韩公张仁愿置，管兵七千人，马一千七百匹。西南去理所一千六百馀里。〕振武军，单于都护府城内，天宝中王忠嗣置。管兵九千人，马一千六百匹。
西南去理所一千七百里。
天宝元年，又改为灵武郡。至德元年，肃宗幸灵武即位，为大都督府。乾元元年，复为灵州。
州境：东西五百八十里。南北八十里。
八到：东南至上都一千二百五十里。东南至东都二千二百七十里。东南至盐州三百里。东南至庆州六百二十里。西南至凉州九百里。北至碛南弥娥川水一千里。
贡、赋：开元贡：甘草，青子，鹿皮，红花，野马皮，乌瓴，鹿角胶，杂筋，麝香，花苁蓉，赤柽，马鞭。
管县六：回乐，灵武，保静，怀远，鸣沙，温池。
定远城，废。
回乐县，望。郭下。本汉富平县地，属北地郡，在今县理西南富平故城是也。
後周置回乐县，枕黄河。後魏刁雍为薄鼻律镇将，上表请开富平西三十里艾山旧渠，通河水，溉公私田四万馀顷，人大获其利。孝文太（和）〔平真君〕七年，雍又上表论漕运：“奉诏，平高、安定、统万平高今属原州，安定今泾州，统万今夏州。及臣所守四镇，出车五千乘，运五十万斛，付沃野镇以供军粮。臣镇去沃野镇八百里，道多深沙，轻车往来，犹以为难。今载二十五斛，每至深沙，必致滞陷。又在河西，转至沃野，越渡大河，计五千乘运十万斛，百馀日乃得一返，大废生人耕垦之业，车牛难阻，难可全至。一岁不过二运，五十万斛，乃经三年。臣闻郑、白之渠，远引淮、海之粟，氵斥流数千里，周年乃得一至，犹称国有储粮，人用安乐。今求於牵屯山在今原州平高县，即今笄头山，语讹。
亦曰沂屯山，即牵屯。河水之次，造船二百艘，二船为一舫，一舫乘三千斛，一舫十人，计须千人。臣镇内之兵卒皆水，一运二十万斛，方舟顺流，五日而至自沃野，牵上十日还到，合六十日，得一返。从三月至九月三还，运送六十万斛，计用人工，轻於车运十倍有馀，不费牛力，又不废田。”孝文帝善之，下诏曰：“非但一运，自可永以为式。”
温泉盐池，在县南一百八十三里。周回三十一里。
薄鼻律渠，在县南六十里。溉田一千馀顷。
安乐川，在灵州南稍东一百八十里。
长乐山，旧名达乐山，亦曰铎洛山，以山下有铎洛泉水，故名。旧吐谷浑部落所居，今吐蕃置兵守之。
灵武县，上。东南至州十八里。本汉富平县之地，後魏破赫连昌，收胡户徙之，因号胡地城。天和中於此州置建安县，随开皇十八年改为大润县，仁寿元年改为灵武县，移入胡地城安置。
黄河自回乐县界流入。
千金陂，在县北四十二里。长五十里，阔十里。
汉渠，在县南五十里。从汉渠北流四十馀里始为千金大陂，其左右又有胡渠、御史、百家等八渠，溉田五百馀顷。
保静县，上。西南至州六十里。本汉富平县地，後魏立弘静镇，徙关东汉人以充屯田，俗谓之汉城。隋改置弘静县，神龙元年改为安静，至德元年改为保静。
贺兰山，在县西九十三里。山有树木青白，望如马，北人呼为贺兰。其山与河东望山形势相接，迤逦向北经灵武县，又西北经保静西，又北经怀远县西，又北经定远城西，又东北抵河，其抵河之处亦名乞伏山，在黄河西，从首至尾，有像月形，南北约长五百馀里，真边城之钜防。山之东，河之西，有平田数千顷，可引水溉灌，如尽收地利，足以赡给军储也。
怀远县，上。南至州一百二十五里。在州东北，隔河一百二十里。本名饮汗城，赫连勃勃以此为丽子园。後魏给百姓，立为怀远县。其城仪凤二年为河水损，三年於故城西更筑新城。
县有盐池三所，隋废。红桃盐池，盐色似桃花，在县西三百二十里。武平盐池，在县西北一十二里。河池盐池，在县东北一百四十五里。
废灵武城，在县东北，隔河一百里。其城本蒙恬所筑，古谓之浑怀障即浑怀所理道，故谓之灵武。
新堡，在县西北四十里，永昌元年置。堡内安置防御军二千五百人，粮五万石。旧名千金堡，今名新堡。
鸣沙县，上。东北至州一百二十里。本汉富平县地，属安定郡，在今县理东二百里原州。周保定二年於此置会州，建德六年废郡，立鸣沙镇。隋开皇十九年置环州，以大河环曲为名，仍立鸣沙县属焉。大业三年罢环州，以县属灵武郡。
贞观六年复置环州，九年州废，以县属灵州。神龙二年冬为默啜所寇，因而荒废，遂移县於废丰安城，即今县理是。西枕黄河，人马行经此沙，随路有声，异於馀沙，故号“鸣沙”。
温池县，上。西北至州一百八十里。神龙五年置，县侧有盐池。
定远废城，在州东北二百里。即汉北地郡方渠县之地，先天二年，郭元振以西城远阔，丰安势孤，中间千里无城，烽堠杳渺，故置此城，募有健兵五千五百人以镇之。其後信安王更筑羊马城，幅员十四里。
经略军，在夏州西北三里里。天宝中王忠嗣奏於榆多勒城置军，今属灵武节度使。本属夏州，南去灵武六百五十馀里，元和九年於此城新置宥州。
会州，会宁。下府。开元户三千五百四十。乡六。元和户《禹贡》雍州之域。古西羌地。周太祖为西魏相，来巡，会师於此，土人张信罄资飨六军，太祖悦，因命置州，以“会”为名。周武帝保定二年废州，改为会宁防。隋开皇元年改防为镇。武德二年讨平李轨，置西会州。贞观八年，以此州仓储殷实，改为粟州，其年，又为会州。天宝元年改为会宁郡，乾元元年复为会州。
州境：东西五百一十里。南北三百三十里。
八到：东南至上都一千一百九十里。东南至东都一千五百里。东南至原州三百九十里。西南至兰州三百八十里。西北至凉州五百四十里。东北至灵州五百三十里。
贡、赋：开元贡，覆鞍毡。
管县二：会宁，乌兰。
会宁县上。本汉鹑阴县地，周太祖置会宁县，属会州。隋大业二年改为凉川县，武德二年又改为会宁。
黄河堰，开元七年，河流渐逼州城，刺史安敬忠率团练兵起作，拔河水向西北流，遂免淹没。
会宁关，东南去州一百八十里。
河池，西去州一百二十里。其地春夏因雨水生盐，雨多盐少，雨少盐多，远望似河，故名河池。
乌兰县，上。东南至州一百四十里。本汉祖厉县地，属安定郡，後汉属武威郡。前凉张轨收其县人，於凉州故武威县侧近别置祖厉县。周武帝西巡於此，置乌兰关，又置县，在会宁关东南四里。旧城内沙石不堪久居，天授二年，移於东北七里平川置。
盐州，五原。中府。开元户三千二十五。乡七。元和户《禹贡》雍州之域。春秋为戎狄所居地。《史记》“梁山、泾、漆之北，有义渠、朐衍”，谓此也。及始皇并天下，属梁州。汉武帝元朔二年置五原郡，地有原五所，故号五原。至晋，地没赫连勃勃，後魏平之，改为西安州，以其北有盐池，又改为盐州。隋大业三年为盐川郡。贞观二年讨平梁师都，置盐州。天宝元年改为五原郡，乾元元年复为盐州。
州境：东西二百四十八里。南北二百七十里。
八到：南至上都一千五百里。东至东都一千七百三十里。东北至经略军四百里。南至庆州四百五十里。西北至灵州三百里。西北取乌池黑浮图堡私路至灵州四百里。
贡、赋：开元贡：盐山四十颗。
管县二：五原，白池。
五原县，上。本汉马领县地，贞观二年与州同置。五原，谓龙游原、乞地千原、青领原、可岚贞原、横槽原也。
盐池四所：一乌池，二白池，三细项池，四瓦窑池。乌、白二池出盐，今度支收粜，其瓦窑池、细项池并废。
白池县，上。南至州九十里。景龙三年敕置，以地近白池，因以为名。
夏州，朔方。中都督府。开元户六千一百三十二。乡二十。元和户三千一百。
乡八。今为夏（州）绥银节度使理所。
管州四：夏州，绥州，银州，宥州。新置。县十二。
《禹贡》雍州之域。春秋及战国时属魏。秦并天下，置三十六郡，属上郡。
汉武帝分置朔方郡。後汉建武二十年罢，二十七年复置。灵帝末，羌胡为乱，塞下皆空。至晋末，赫连勃勃於今州理僭称大夏，勃勃字屈孑，一作“屈丐”。朔方匈奴人。父卫辰，苻坚时为西单于，遂有朔方之地。辰後为後魏所杀。勃勃杀高平没奕（於）〔干〕，并其众，自称天王，於朔水之北，黑水之南，营起都城，即今州理是也，名曰统万城。至子昌，为魏太武帝所灭，置统万镇。孝文帝太和十一年，改置夏州，隋大业元年以为朔方郡。隋末为贼帅梁师都所据，贞观二年讨平之，改为夏州，置都督府。天宝元年改为朔方郡，乾元元年复为夏州。
州境：东西二百一十五里。南北七十里。
八到：东南至上都一千五十里。东南至东都一千八百五十里。东至银州一百八十里。东南至延州四百里。西南至盐州三百里。西北至丰州七百五十里。
贡、赋：开元贡：角弓，毡，酥，拒霜荠。赋：麻，布。
管县四：朔方，德静，宁朔，长泽。
朔方县，上。郭下。本汉旧县，今县理北什贲故城是也。汉末荒废，後魏更置岩绿县，隋因之，贞观二年改为朔方县。
契吴山，在县北七十里。《十六国春秋》曰：“赫连勃勃北游契吴，叹曰：‘美哉，临广泽而带清流。吾行地多矣，自马领以北，大河以南，未之有也！’”
无定河，一名朔水，一名奢延水，源出县南百步。赫连勃勃於此水之北，黑水之南，改筑大城，名统万城。今按州南无奢延水，唯无定河，即奢延水也，古今异名耳。
乌水，出县黑氵，东注奢延水。本名黑水，避周太祖讳，改名乌水。初，统万城成，勃勃下书曰：“今都城已建，宜立美名。朕方统一天下，君临万国，宜以统万为名。”其城土色白而牢固，有九堞楼，峻险非力可攻。郦道元云：“统万城蒸土加功，雉堞虽久，崇墉若新。”
什贲故城，在县理北，即汉朔方县之故城也。《诗》所谓“王命南仲，城彼朔方”，是也。汉武帝元朔二年，收河南地置朔方、五原郡，使校尉苏建筑朔方。
公孙弘数谏，以为罢敝中国，以奉无用之地，愿罢之。上使朱买臣难弘，发十策，弘不得一，由是卒城之，亦谓此也。自汉至今，常为关中根本。什贲之号，盖蕃语也。城西南有二盐池，大而青白。青者名曰青盐，一名戎盐，入药分也。
故白城，一名契吴城，在县北一百二十五里契吴山。赫连中因山所筑，勃勃尝所叹美，故其子昌因立此城，以立勃勃之庙。
勃勃墓，在县西二十五里。隋置白城镇，後废。
德静县，中下。西南至州八十里。盖汉朔方县（池）〔地〕，周武帝於此置弥浑戍，南有弥浑水，因名。隋改为德静镇，寻废镇为县。皇朝因之。
无定河，自朔方县界流入。
秦长城，在县西二里。
宁朔县，中下。西北至州一百二十里。本汉朔方县地，周於此置宁朔县，属化政郡。隋罢郡，以县属夏州。皇朝因之。
贺兰山，在县东北三十里。
秦长城，在县北十里。
长泽县，中下。东北至州一百二十里。本汉三封县地，属朔方郡，即今县北二十里三封故城是也。後魏於此置长泽县，属阐熙郡。隋罢郡，以县属夏州。皇朝因之。
阐熙故城，在今县西南二十里。
百井戍，在县南八十里，勃勃与秃发亻辱檀战处。
胡洛盐池，在县北五十里。周回三十里。亦谓之独乐池，声相近也。汉有盐官。
绥州，上郡。下。开元户八千七百十五。乡二十八。元和户八百四十。乡一十二。
《禹贡》雍州之域。春秋时其地为白翟所居。七国时属魏，《史记》曰“魏有西河上郡”。秦并天上，始皇置三十六郡，为上郡。汉高帝元年，项羽立董翳为翟王。後废，复为上郡。汉武帝徵六郡良家子为羽林郎，上郡即其一也。按秦上郡城在今州理东南五十里上郡故城是也，自後汉末已来，荒废年久，俗是稽胡。
及赫连勃勃都於统万，上郡之地，又为赫连部落所居。後魏明帝神龟元年，东夏州刺史张邵於此置上郡，废帝元年於郡内分置绥州。隋炀帝又改为上州，後又改为雕阴郡，以雕山在西南，故名。隋乱，陷贼。武德三年，百姓归化，遂於延州丰林县置绥州总管，贞观二年讨平梁师都，废府，移州於今理。
州境：东西二百一十九里，南北三百一十八里。
八到：西南至上都一千里，东南至东都一千四百里，东至石州二百七十里，西至夏州三百六十里，西南至延州二百三十里，西北至银州一百六十里，东北至太原五百九十里。
贡、赋：开元贡：蜡，赋：布，麻。
管县五：龙泉，延福，绥德，城平，大斌。
龙泉县，中下。郭下。本秦肤施县地，二汉同。後魏於此置上县，取郡为名。
隋开皇三年，上县属绥州。大业二年，改绥州为上州，又改为雕阴郡，上县咸属焉。皇朝因而不改。天宝元年，改为龙泉。
疏属山，亦名雕阴山，即《山海经》云“贰昂之臣曰危，与贰昂杀{穴契}窳，帝乃梏之疏属山”即此也。
无定河，一名奢延水，自银州抚宁县界流入。
州城，贞观元年筑。实中，四面石崖，东面高八十尺，西面高一百四十尺，南面高四十尺，北面高一百二十尺，周回四里二百步。
上郡故城，在县东南五十里。始皇使太子扶苏监蒙恬於上郡，即此处也。
吴城，在县西北四十里。初，赫连勃勃破刘裕子义真於长安，遂虏其人，筑此城以居之，号吴城。
延福县，中下。西至州一百一十里。本秦肤施县地，後魏置延陵县，理延陵村。隋文帝改为延福。皇朝因之。
绥德县，中下。北至州一百里。本秦上郡之地，二汉不改。魏省上郡。後魏文帝分上郡南界邱尼谷置绥德县，隋不改。皇朝因之，武德二年移於吐延水北，即今理是也。
城平县，中下。东北至州一百里。本秦肤施县，二汉不改。後魏孝明帝於今县理西三十里库仁川置城中县，隋改为城平县，自库仁川移於今理，属上郡。皇朝因之。
</div>
    <div class="pagination">
<a href="元和郡县图志_page5.html">上一页</a><a href="元和郡县图志.html">1</a><a href="元和郡县图志_page2.html">2</a><a href="元和郡县图志_page3.html">3</a><a href="元和郡县图志_page4.html">4</a><a href="元和郡县图志_page5.html">5</a><span class="current-page">6</span><a href="元和郡县图志_page7.html">7</a><a href="元和郡县图志_page8.html">8</a><a href="元和郡县图志_page9.html">9</a><a href="元和郡县图志_page10.html">10</a><a href="元和郡县图志_page11.html">11</a><span>...</span><a href="元和郡县图志_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
