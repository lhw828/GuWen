<!DOCTYPE html>
<html>
<head>
    <meta charset="UTF-8">
    <title>重修台湾府志-清-范咸 - 第 13 页/共 109 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重修台湾府志-清-范咸 - 第 13 页/共 109 页</h1>
    <div class="content">
　　公署

　　仓库

　　坊里

　　番社

　　街市

　　桥梁

　　水利

　　海防

　　邮传

　　养济院

　　义冢

　　城池

　　台湾府城：雍正元年，台湾县知县周锺瑄创建。以木栅为城，周二千一百四十七丈；设东、西、南、北大门四，东、南、北小门三。雍正十一年，周植刺竹。乾隆元年，易七门，以石雉堞钉铁皮，楼护女墙；为窝铺十有五。

　　台湾镇城：即台镇营。乾隆五年，总镇何勉筑土堡，内外砌以灰砖；高一丈一尺，周三百三十丈。

　　台湾县：附郭。

　　凤山县城：在兴隆庄。康熙六十一年，署县刘光泗始筑。周八百一十丈、高一丈三尺，东、西、南、北设四门。后倚龟山、蛇山尾，外浚濠沟。雍正十二年，环植刺竹。

　　诸罗县城：在诸罗山。康熙四十三年，始建木栅，东、西、南、北四门。雍正元年，知县孙鲁改建土城。周围七百九十五丈二尺、基阔二丈四尺，城上马道广一丈四尺。浚沟，离城四丈、深各一丈、广各三丈；水涵六。雍正五年，知县刘良璧重建门楼、砌水涵；东曰襟山、西曰带海、南曰崇阳、北曰拱辰。雍正十二年，于土城外环植刺竹。

　　彰化县城：在半线保。雍正十二年，环植刺竹。周围七百七十九丈三尺，设东、西、南、北四门。

　　淡水厅城：在竹堑。雍正十一年，环植刺竹。周围四百四十丈，设东、西、南、北四门，俱建门楼。

　　淡水城：在淡水八里坌山北脚下。红毛时建。雍正二年，设东、西大门二，南、北小门二。

　　澎湖城：康熙五十六年，总督觉罗满保、巡抚陈璸、布政使沙木哈建。

　　附考

　　台湾府无城：别有城在其西南，曰红毛城。郑氏僭窃时，宫殿在焉。今设副将一员，统兵三千驻之。距台湾二十里（「居易录」）。

　　台地初辟，原卜筑城于永康里，后不行。凤、诸二县各筑土堡，郡治居民亦欲仿而行之。西南临海，议自南下林子、土墼埕、鬼子山、春牛埔、上帝庙坑、中营埔、万寿亭、中楼子、北教场直至北海尾，将南北东三面围筑堡墙，约高一丈，底宽一丈八尺、上宽一丈。每丈用土十四方；墙顶高三尺、宽一尺五寸，用土半方，共土十四方半。每丈八层，每层用茅竿草四担，共三十二担。墙长一千七百八十丈，每丈约费银六两八钱零，计共需银一万二千二百四十六两有奇（「赤嵌笔谈」）。

　　雍正十一年，上谕：『从前鄂弥达条奏：台湾地方僻处海中，向无城池；宜建筑城垣、炮台，以资保障；经大学士等议覆，令福建督、抚妥议具奏。今据郝玉麟等奏称：「台湾建城，工费浩繁，臣等再四思维，或可因地制宜，先于见定城基之外，买备刺竹，栽植数层，根深蟠结，可资捍卫；再于刺竹围内，建造城垣，工作亦易兴举」等语。朕览郝玉麟等所奏，不过虑其地滨大海，土疏沙淤，工费浩繁，城工非易，故有茨竹籓篱之议。殊不知城垣之设，所以防外患；如必当建城，虽重费何惜？而台湾变乱，率皆自内生，非御外寇比；不但城可以不建，且建城实有所不可也。台郡门户曰鹿耳门，与府治近，号称天险。港容三舟，旁皆巨石，峰棱如剑戟，舟行失尺寸，顷刻沉没；内设炮台，可恃以为固，其法最善。从前平定郑克塽、朱一贵，皆乘风潮，舟行入港，水高港平，众艘奔赴，无所阻碍；大兵一入，即获安平港之巨舟，贼无去路，而抚其府市人民。南北路商贾一闻官军至，络绎捆载而来，相依以自保。物力既充，军民自倍；贼进不能胜、退无可守，各鸟兽散，终无所逃遁，故旬日可以坐定。向使贼众有城可据，收府市人民财物以自固，大兵虽入，攻之不拔；坐守安平，旷日相持，克敌不易。盖重洋形势，与内地异；此即明效大验，固未可更议建制也。若谓台湾筑城，即以御台湾外寇，是又不然。从前两征台湾，皆先整兵泊舟于澎湖之南风澳，以候风潮之便；岁不过一时，时不过数日。若盗贼窃发或外番窥伺，泊舟澎湖，则夕至而朝捕之。至南、北二路可通之地虽多，然如南路之蛲港、北路之八掌溪、海丰港、鹿子港、大甲、二林、三林、中港、竹堑、蓬山，惟小舟可入；其巨港大舟可入者，不过南路之打鼓、东港、北路之上淡水。其次，则北路之笨港、咸水港去府治较远，纵有外寇，亦不取道于此；备设炮台、派拨汛兵朝夕巡视，自足以资控御。今郝玉麟等请于见定城基之外，栽种刺竹，藉为籓篱；实因地制宜，甚有裨益。其淡水等处炮台，务须建造；各属并应增修，不可惜费省工，或致潦草。应如何举行之处？着郝玉麟、赵国麟妥协定议具奏。钦此』。续据该督郝玉麟等题准：台湾府治自小北门起、至南水门止，俱属沙土，堪以栽种刺竹；其西面一带迫临海滨，潮汐往来，难以种竹，应建大炮台两座，设立敌台、城门、望楼等项。至府治西北一方，见有镇营驻札营盘，惟东南一处并未设立；议于大东门内设立营盘一处、小南门边设立营盘一处，仍与各营盘一体围植刺竹。并南路之茄藤港等处，建炮台十座；府治西面一带炮台空隙处所，设立木栅，以资捍蔽（咨稿）。

　　公署

　　满、汉两察院：在府治东安坊凤山县公馆旧址，南向。大堂、川堂各一座，左右建满、汉察院住宅各二进，旁列厢房各十余间。大堂前为仪门，又前为大门。门外为木栅、照墙、东西辕门；两旁建鼓亭，外为挂号房、为官厅。雍正元年建。乾隆元年，满察院白起图辟左旁旷地为射圃，构草亭三间。

　　校士院：在东安坊县学之左。

　　分巡道：在府治西定坊，西向。凡三座，每座三进。由大门、仪门入而厅事，颜曰「敬事堂」。堂之右为斋阁、为住宅，堂左则掾吏处之，堂下左右廨舍舆隶居之。大门内，左为福德祠、右有官厅。其外为照墙、为鼓亭、为辕门；照墙外为巡捕厅。署后有台曰「澄台」，亭曰「斐亭」，巡道高拱干建。雍正三年，巡道吴昌祚于署之东南隅建关帝庙、观音堂、魁星阁、妈祖庙。雍正十二年，巡道张嗣昌添建官厅。乾隆五年，巡道刘良璧建丰亭于署后东南隅。十年，巡道庄年建妈祖庙于澄台侧。

　　台湾府：在东安坊，南向。旧系伪宅，两座毗连；后左畔一署倾圯，惟存右署，规制稍隘。雍正七年，知府倪象恺即左畔基址恢廓重建，大堂、川堂、二堂、东西斋阁、厢房以及大门、仪门悉具。大门之内，左为土地祠、右为官厅。大堂下两旁为六房，外环以木栅；前列照墙，规模轩敞。贡生黄国英董其事，五十余日落成。雍正九年，知府王士任建三堂一座，又置四层住屋一所，为东宁新署。

　　海防厅：一在西定坊，西向；一在鹿耳门。

　　经历司：在府署东南，南向。

　　儒学：教授，在府学明伦堂后。训导，在学宫左。

　　台湾县：在东安坊，西向。前为大堂，后为川堂；堂后为斋阁、为住宅。仪门外，左为土地祠、右为狱。雍正八年，知县冷岐晖重修。乾隆五年，知县朱岳楷建六房。

　　县丞：在罗汉门。原在府署之东，雍正九年移驻。

　　典史：在县治左。

　　新港巡检司：在府治东，即县丞旧署。

　　儒学：教谕，在县学明伦堂后。训导，在明伦堂左。

　　凤山县：在城内兴隆庄东，南向。康熙四十三年，知县宋永清建；五十七年，知县李丕煜重修。大堂、川堂、后堂、公廨，悉如制。〔乾隆〕五年，知县程芳建六房。

　　县丞：在万丹。雍正九年移驻。

　　典史：在县东。原在县西偏，康熙二十三年建，后废。雍正十二年，知县钱洙移建。

　　淡水巡检司：在大昆麓。雍正九年移驻。

　　儒学：教谕，在崇圣祠右、明伦堂侧。训导，在明伦堂后；乾隆十年，知县吕锺琇建。

　　公馆：在府治宁南坊。

　　诸罗县：在县治城内。原在佳里兴里，康熙四十三年移驻今所。四十五年，摄县篆同知孙元衡始建大堂、川堂、仪门。五十五年，知县周锺瑄增建后堂及内廨、左右两廊；库在大堂右、狱在仪门右。五十九年，署县事通判孙鲁重修。雍正六年，知县刘良璧再葺。乾隆五年，知县何衢重建六房；又于县左，添置社番往来纳饷公所二间。

　　县丞：在笨港。雍正九年添设。

　　典史：在县署右。

　　佳里兴巡检司：在盐水港。

　　儒学：教谕，在明伦堂左侧。训导，在明伦堂。

　　公馆：在府治东安坊。
</div>
    <div class="pagination">
<a href="重修台湾府志-清-范咸_page12.html">上一页</a><span>...</span><a href="重修台湾府志-清-范咸_page8.html">8</a><a href="重修台湾府志-清-范咸_page9.html">9</a><a href="重修台湾府志-清-范咸_page10.html">10</a><a href="重修台湾府志-清-范咸_page11.html">11</a><a href="重修台湾府志-清-范咸_page12.html">12</a><span class="current-page">13</span><a href="重修台湾府志-清-范咸_page14.html">14</a><a href="重修台湾府志-清-范咸_page15.html">15</a><a href="重修台湾府志-清-范咸_page16.html">16</a><a href="重修台湾府志-清-范咸_page17.html">17</a><a href="重修台湾府志-清-范咸_page18.html">18</a><span>...</span><a href="重修台湾府志-清-范咸_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
