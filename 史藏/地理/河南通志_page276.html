<!DOCTYPE html>
<html>
<head>
    <meta charset="UTF-8">
    <title>河南通志 - 第 276 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 276 页/共 276 页</h1>
    <div class="content">　　【人君万夀易曰天地之大徳曰生圣人之大寳曰位非其防与而豫省之建万夀宫以为祝厘之地者扵是乎告成夫豫省】
　　【万夀宫何以至斯时而告成哉豫居天下之中封又居豫之中四时所交风雨所防隂阳所和陈圭置臬占紫气之烛霄绛阙彤庭绕黄云而作盖宜倡率以为天下先何以至斯时而告成哉盖向者常循夙例恭遇圣节届期谨于寺观及贡院内设】
　　【黄幄陈御鑪列庭燎序班位非不肃肃雍雝而究于其地不専其地不専则其心亦不安矣雍正十一年癸丑春臣士俊恭承】
　　【皇上宠命履河东总督之任孟冬恭祝圣夀仍在大道宫揆之愚忱窃以为臣子仰报】
　　【君父莫大乎忠爱之心而忠爱之至有过于虎拜稽首天子万年者乎前歴任粤楚俱各建有万夀宫巍巍乎郁郁乎志益以壹仪益以整中州系腹心阃阈何迟之乆而未及也意者神臯奥区有待
　　今嵗之景运尤隆】
　　【昌期弥泰而后成斯嘉会树乃宏图耶于是士俊率藩臬以下诸吏环相城中慎选方域则有包坱圠之形孕淑清之气于西北隅实获基址髙敞气象巍峩且在卦位为干洵莫逾扵此阖省庶司闻之争献常禄之赢以为鼎建之借恭择雍正十一年季冬经始庶民子来百工麏集欢如雷动喜如川至绘图难摹鼛鼓弗胜逾四月竣事其前拱以牌楼一座黄金榜题曰】
　　【万夀宫少进为五雉端门门以内为驰道长一百八十丈表以坊曰嵩呼两旁环以碧沼若蓬瀛焉沿边植以嘉树中央防以穹垣分双掖门而进为脩廊循脩廊而进为官员防由官员防而进为朝房东西向外砌文砖为九拜之所由朝房而进为经房各南向内供象教为讃福之所中为阶陛凡两层计六十四级御道悉系蟠螭镂珉上为平台平台之上为】
　　【御座正殿玉龙纒栋金鳯摩云僊人在户太乙临窗周施玳瑁之椽徧覆琉璃之瓦所谓开九天阎阖萃万国衣冠者也凡夫析圭儋爵之臣槖简囊毫之士山农石户之耆轮驱蹄走之旅饮天之和食地之毛圆颅方趾含齿戴髪林林总总数不能纪名不能悉者莫不依日月之末光望雨露之余泽油然勃然以歌以舞盖合豫中之亿万口如一口亿万心如一心矣士俊伏见】
　　【皇上加恵豫州蠲赐数行渗漉日深汪濊无涯也如此豫人之尊君亲上乐事劝功不介而孚不作而致也如此复率藩臬以下诸吏拜手稽首而飏言之曰夫豫省建万夀宫实有独盛于他省者此非侈言之也盖敬稽天文舆地徧考帝徳王功殆推之千载而合参之四海而凖矣请析陈之穷天之垠分野所徧司也而豫省独以角亢耀于省会攷诸唐天文志角亢非夀星乎夀星炳扵】
　　【万夀宫所谓玉井金波映嵩枉贝宫之采钩陈华盖拥帝车珠斗之祥此其独盛者一也统地之轴名山所悉镇也而豫省独以嵩岳峙其南境考诸汉史嵩岳非三呼万嵗之地乎三呼环于】
　　【万夀宫所谓玉膏石髓与太室而俱长四栢三花同崧髙而偕永此其独盛者又一也顾光有超轶焉者夫自鸿蒙既辟溟涬划分五帝三王或建都或巡歴亦未有如豫省之迭兴而彚聚有也粤稽上古庖牺氏都于陈矣神农氏初亦都于陈矣黄帝都扵轩辕之丘今新郑是也帝喾都于亳今偃师是也载稽中古尧舜逰首山歴河渚五老来告河图系今河南府界而龙门禹绩所先谷熟成汤所宅西伯诗謌徧于南汝武文定鼎营于洛都此皆具神圣独懋之徳开物成务之功跻郅隆升平之治而又得天者厚禀气者淳歴年最多在位最夀此尢豫省独见其盛者也三代以下辽哉邈乎洪惟我朝】
　　【列圣相承泰庥屡协我皇上丕绍鸿基】
　　【昊天有成命固已乆矣所以皇上首出庶物敬承】
　　【天祖斯乃庖牺之观天文启苞符也】
　　【皇上轸念民依详筹衣食斯乃神农之制耕稼治布帛也皇上文徳雍容武功赫濯斯乃黄帝之立制度征蚩尤也皇上防修祀典雨旸时若斯乃帝喾之日月傧神也皇上恩蟠两大泽普九垓斯乃帝尧之光被四表格于上下也皇上崇儒重道澄叙官方斯乃帝舜之建学养老知人善任也】
　　【皇上宵衣旰食恤刑慎狱斯乃大禹之常惜寸隂下车矜罪也皇上朝乾夕愓谨小慎微斯乃成汤之昧爽丕显铭盘自警也皇上圣度谦冲睿算精密斯乃文王之如伤未见武王之不泄不忘也是以龙飞御极以来日月合璧五星聨珠黄河澄清醴泉腾涌庆云屡见甘露频凝鳯凰和鸣麒麟降生灵芝蓍草瑞谷嘉禾不能缕述而今嵗四寅尤为罕遇盖我】
　　【皇上合庖牺神农黄帝帝喾尧舜禹汤文武之圣以为圣所以亦合庖牺神农黄帝帝喾尧舜禹汤文武之瑞以为瑞而又即合庖牺神农黄帝帝喾尧舜禹汤文武之夀以为夀此理之固然事之无可疑者而皆于豫省之万夀宫丕昭其騐矣则夫独盛扵他省者岂侈言哉矧今万夀宫之成又成于元朔协瑞之嵗所谓天于子地辟于丑人生于寅更由庖牺溯而上焉凡天皇氏之夀地皇氏之夀人皇氏之夀皆享亿龄万载而有余绵绵逺逺悲为我皇上备之然则】
　　【万夀宫之有待而成也亦其宜矣宫之既成试循缭墙而旁瞩倚文墄以延眺北拱神京不越咫尺焉其东则泰山寳防之府也其西则华山莲华之峰也其南则衡山太虚之洞也瑞炁周遭神山环防斯所以居天下之中而独为可贵也抑士俊又闻之豫者乐也汴者忭也自】
　　【万夀宫既建将见大乐与天地同和而不仅钟鼓之韵大礼与天地同节而不仅拜跪之文秀士朴农顺帝之则四时之序益交风雨之泽益防隂阳之气益和安享太平永永无极仍倡率以为天下先可矣而又何迟之有藩臬以下诸吏俱以为然请夀诸石遂恭纪之如此】重葺郑大夫子产祠记【昔唐狄仁杰之为河北安抚使也示其僚属曰治当以郑大夫子产为法夫梁公一代名臣其治河北系魏郡地于新郑无与而独惓惓于大夫是必有佩服大夫于勿谖者矣新郑县有祠在城西系唐天寳戊子载所建余于康熈丁酉嵗计偕北上道出新郑适遇戊戌元旦遂敬谒大夫祠见遗像端伟凛乎有道之容祠虽渐圮俎豆弗替因喟然叹曰自春秋至唐天寳约千六七百年自唐天寳至今约千余年其间几歴沧桑而惟大夫之祠缺者创创者守岂缁衣之好羔裘之慕独摰于郑人欤抑大夫当日治郑惟徳能寛次莫如猛为千古不磨之论遵而守之故尸而祝之欤因低佪乆之始去洎雍正元年癸夘余由翰林出领许州牧许与新郑百里而近故郑庄尝入许余复喟然叹曰大夫之灵其不逺乎寛猛不磨之论意在斯乎及调祥符署杞县望大夫祠俱在西南咫尺计官豫凡三年移粤移楚至雍正十年壬子冬复奉】
　　【天子宠命总督河东驻节省防离新郑仅二百里则又喟然叹曰大夫之灵其不逺乎寛猛不磨之论意在斯乎心有所不能已因扵癸丑秋八月饬谕所司修葺祠宇新郑令王不党如谕从事治阖扇整堂庑置神座备祭器择守祠人给以廪饩为乆逺计盖歴数月而规模略具矣嗟乎今之祠犹昔之祠也今之治犹昔之治也乃今之所谓寛者如养婴儿如纵骄子筋脉纵痿不能振刷所谓猛者则又武健严酷苍鹰之击乳虎之怒望风股栗民不能堪是两失之道也若大夫执政以寛为骨以猛为辅人知大夫之寛而不知大夫之能用猛以善其寛也大夫可谓社稷之臣矣可谓百世之师矣闻大夫之风者莫不兴起狄梁公治河北犹惓惓扵大夫况余歴官河南俱迩新郑之境也哉抑余回忆谒祠之日古桧蟠郁鸟雀啾喧苍凉萧瑟今乃扶其頽文其陋气象固已不侔然而余之谒祠其偶焉者也余之得从大夫后非偶焉者也余即无谒祠事而心仪大夫有不愿扶其頽文其陋耶文其陋扶其頽而不能心仪大夫虽日谒祠庸有当耶且岂余一人之私耶因纪其情事暨葺祠年月于丽牲之石以示后人至于大夫之道徳功业言论风采具详鲁论春秋三传及诸子百家奚俟余之赘为】汴城渠浚壕记【古圣人六府孔修五行利用皆以水得其所为切要之务况省防重地乃万家烟火鳞接四国轮蹄骈集者乎我】
　　【皇上子恵元元兴举水利稍累于民者必除视史册所载勤劳沟洫经画河渠洵有加焉士俊歴任中州考封府之水昔以汴河为大一名浚仪渠则以穿祥符而名也一名筤簜渠则以合蔡河而名也由荥阳县大周山东经府城又名恵民河则以所济者广而名也复东经陈杞迤入淮凡许郑诸水悉滙以为尾闾而泄之北宋建都以此最重稽宋史河渠志及王偁东都事畧甚明乃自元朝至元间河决祥符之义唐湾夺汴而行上流湮塞前明洪武以来河屡南徙汴蔡故道夷为平陆明季流贼李自成决河淹汴城壕沙壅歴今九十余年日积日髙霪雨之后城中衢道水潦四溢扵是市可行舟灶皆产蛙矣曩余宰祥符时即惄然忧之今恭承】
　　【宠命总制河东周闉而视见有污而为淖者坍而为洼者防而为沼者或沮洳涣散道不可行或泛滥渟滀室不可居富者轻去其乡贫者土处而病若不迅行入】
　　【告非所以仰体圣天子保赤洪慈防黎至意也遂绘图缮折以】
　　【请敬奉硃批曰好应举行应如是办理者钦此恭绎】
　　【恩纶圣懐之恳挚】
　　【圣训之叮咛具见于十字之中何皇言之简而大】
　　【皇仁之普而挚也是役也讵容须臾缓哉于是上俊瞻仰懽忭鸠工集事爰率藩臬监司守令诸员拜手稽首飏言而记其事曰甚矣民之生于盛世者为可乐而臣之仕于】
　　【圣朝者为可庆也今夫古今之事势至不同矣彼此之情形又迥别矣迂濶之士攘臂而起曰今日非濬忭蔡二河故道不可此所谓刻舟求剑胶柱鼔瑟而不自知其非也夫今日水之为患患在水之窒耳窒者求所以通之而已又患在水之溢耳溢者谋所以贮之而已通其窒贮其溢则其患立除岂如长江大河必借海为委与使必濬汴蔡故道而达之于淮则势逾陈杞而东非由睢州以达于亳则由永城以达于宿凡五六百里之间坏民庐舍夺民桑田毁民坟墓歌颂之声未作愁叹之音先闻所谓疏之挟小则逾时仍僿凿之寛大则目前扰害者此也且宋以歬汴蔡二河得以安流容与而无患良由黄河循武陟汲县而北八于渤海虽熈宁十年一支由南清河入淮然特支流耳且于封无与也今黄河夺汴而行势已南迫复堑巨川介在河淮之间过伤土胍形家所忌多酾坎窞坤轴不宜此汴蔡故道有所不可复问而亦有所不必复问者也今第于城之内筹之所以通其窒者其道安在利用渠西北有浮沙不便疏引自西隅节孝祠东至宋门计长八百暨六丈自北门至宋门计长六百三十丈顺地势之髙下酌锹土之浅深使积水归于巨涡节次贯注建桥一十三座以便行人居民各自疏沟以防梗塞所以防城内者如此】
　　【天子许之而万夫恊力城内之窒者通矣于城之外筹之所以贮其溢者其道安在利用浚壕统计四门之壕共长三千四百六十三丈是即明季歴今日积日高者也有壕之名无壕之实倘任其淤淀则城内四达之水无所归宿无所归宿则势仍盈满灌决环城以内不改汪洋包幕而民累益甚惟开之使寛掘之使深为潴水之淀藏水之柜谓之濠也可谓之海也亦可凡城内逩腾而来之水从容收之止于其所水门启闭各有宣节所以防城外者如此】
　　【天子许之而万夫协力城外之溢者贮矣窒者既通溢者既贮传所谓数疆潦规偃潴也经所谓土反其宅水归其壑也其自城之东以达城之北仍用汴河故道其自城之西以达城之东仍用汴河合蔡河故道有师古之实无泥古之名得酌古之利鲜拂古之害岂可与迂濶之士言耶由是市不舟行浸者厬也灶不产蛙湿者燥也迁者以还奠奥窔也忧者以喜登衽席也妇恬子嬉出作入息甘泉涌凝河流顺轨年谷时熟日长炎炎非圣天子之赐而谁之赐哉且夫渠浚壕之利所谓上而天下而地中而人物胥受其福者也文中子不云乎上天为雨露行地为江湖气相蒸润汉书亦云十二月咸得其气则水得其性今水之得其性而顺其行如此是十雨五风之庥春温秋肃之协可知也管子又云水者地之血气筋脉之通流者然则向也积潦固地之筋胍泣濇血气闗格矣水病则地病地病则民病今也宣畅流通是地之病悉袪而土膏之润百昌之遂又可知也荀子又云流水之不腐以其逝故也向也积而不逝则水腐矣水腐则郁气凝滞承其液者厉禀其气者防今也疏而泄之廓而清之是大和在宇人文蔚兴可知也周礼又云川泽之中其动物宜鳞其植物宜膏向也城内一望破屋頺垣城外一望沙灰尘坌遑言物产之利哉今也城壕之内沦漪秀澈畜以鱼鳖蜃蛤莳以荷花蒲茭且于隄岸之上徧栽杨柳浓隂丛翠是取之不罄用之不竭可知也举天地人物无不胥受其福如此而总由于睿鉴之精】
　　【宸断之果则甚矣民之生于盛世者为可乐而臣之仕于】
　　【圣朝者为可庆也六府之奏效五行之顺序莫有大于此矣于是藩臬诸员俱以为善请书诸石遂敬书之】重修桂香祠文昌殿记【凡郡之东南于卦位为巽术家为主文章科第夫离为文明之象乃不于正南而于东南者盖取巽之木生离之火也文昌司命者系斗魁戴筐六星四曰司命主赏而进徳故今士子进取祀之考黄帝占曰文昌宫者天府之离宫则固以离属文明今以巽方祀之得相生之义宜祀之乆而不替矣汴城桂香文昌祠在郡东南隅正系巽位昉于北宋毗连太学旧址明永乐五年改徙学宫而祠留不迁后渐圮嘉靖三十二年周藩修之曹忭为作碑纪其事至崇祯十五年湮于黄水我朝康熙三十八年民掘地得碑绅士遂谋修之鸠工于雍正五年三月十五日落成于是年十一月十四日旧碑复立至十一年余奉】
　　【命总督河东徃谒祠更解俸为置门楼以奉魁宿而祠遂完整绅士另置贞石而乞文于余余于是祠之叠兴叠废而不禁喟然有感也夫是祠始于北宋太学其时宋建都于汴太学人才最盛稽其遗制学置八十斋斋容三十人外舎生二千人升内舍内舍生三百人升上舍上舍生百人赐出身则是祠之衣冠肃穆庙貌巍峩瞻拜络绎一时极盛可想而知也乃星移物换一委于榛莽而故明中叶修之再沦于波臣而今日绅士修之岂盛衰之理徃复之机夫固有数存其间与抑恭遇】
　　【郅隆之会光昌之运司命亦思有以自见与且地固有灵巽之大象君子以申命行事实有相继而兴之义与则今绅士之感激而兴诚敬而奉洵动于不能自己者矣虽然使绅士以为乞灵司命弋取华膴斯乃庸儿鄙夫之见甚有所不可也盖司命垂象乃天之星宿耳后人则以周雅之张仲实之如星有傅説即以殷代傅説当之之类也顾既以有神自能锡福然诗独歌之曰张仲孝友不颂神之文章而颂神之孝友诚以孝友者文章之根柢所谓文章莫大乎是是神之垂鉴可知倘绅士不能首敦品行次重词华则举不洁之躬日深拜跽神将赫然示之罚也敢希福乎所以巽卦九二云用史巫纷若吉旡咎夫史巫纷若即今祭祀之象也唯九二有刚中之徳神其享之所以吉而旡咎不然上九失中同一巽在牀下即不免于丧其资斧而为贞防可不慎与至此祠重葺于雍正丁未之岁又符巽卦九五先庚三日之义盖先庚三日丁也朱子谓丁宁于其初而爻辞谓旡初有终占谓贞吉悔亾旡不利然则以营造之年推之益合于吉占符于方位应于文明绅士固宜砥砺饬躬以懋承神庥矣遂为文以纪之若旧碑所云以为神亦不幸而不生于上古之世而生于溷浊之世贪天之功以为已力其説诬慢不根何足以文丽牲之珉也是为记】桂香祠惜字防记【汴城桂香祠文昌阁其原最古余既为文志之于石又敬念帝君垂谕世人惜字而人多不能恪遵寳训也因复为之推广曰夫字之为用犹人之有口腹而必资饮食有身体而必资衣服也饮食衣服之为用人知其甚切于人而爱之重之顾字独不知爱之重之乎人有弃掷饮食裂毁衣服见者必咨嗟惊叹而惜其后之不继也顾见字纸之弃掷裂毁独不知咨嗟惊叹而委之已乎且夫字纸之贵人视之为布帛菽粟天视之为竒珍异寳也故干出天苞坤流地符造字之初天雨粟夜哭龙潜藏盖泄两间之秘奥开天下之文明濬人心之智巧为功最普为效最神天固有所甚不得已而仁爱下民又不惜罄以予之也今世有甚寳贵之物过于球琳琅玕珍珠木难瑟瑟诸品我不自恡惜而举以予人而人之爱之者弗加珍惜视犹草芥夷诸泥涂如已冠之弁髦祭毕之刍狗我见之闻之有不忿然怒惄然伤者乎以人情揆天意而知不惜字纸者不免于天之怒且伤也为天所怒且伤之人偶免于雷霆之斧牛猛虵之口纯火纯铁纯石之地狱亦已幸矣又安望富贵福泽康宁寿考世世子孙能读书掇科第耶是以帝君谆谆垂谕盖仰体上天好生之心俯悯愚民罹罪之苦且曰罹罪之苦如是反是而能敬惜焉则所以受福于天者亦属无量恒河沙数也余故就桂香祠偕藩臬监司诸君立一惜字防现捐俸日购买废字计百觔给纹银五钱聚而焚之送其灰烬于大河之中先行廓清之防再行持久之防拨官田一顷每年租银三十六两交藩库转给僧人专司收字之役遴绅士二人董其事月月焚送岂以希福哉揆之于理亦应如是也于戯不能惜字士大夫之罪较愚民而更甚矣士大夫置身青云承前启后获上安民建功树业推其最下笔耕墨耘以资俯仰道皆由此我日借其力日赖其养而又狼籍芟毁之乎且亦知其宝贵矣而又视为草菅尘块乎律以天诛之条必曰尔固为识寳之波斯胡凡球琳琅玕珍珠木难瑟瑟诸品无弗精辨其良窳真赝而况贵于是者我以予汝汝又利之汝又弃之乎律以加等谅非深文也若夫甿贱夫妇女孺孩不知惜字或借为糊窻壁夹鍼线作包裹种种随手散掷任足践踏等类士大夫切须代为收拾宁量为给资相易并详劝切戒功徳无量也更有一种奸商贾将废纸广收浸泡以水俟其透入烂化暴之烈日加以锤链如鞾鞋纸底多借为用名曰还魂纸此真堪髪指痛恨为利几何忍蹈大戻司土君子宜严察痛惩之予耳闻目见此等顽恶曽有各受雷霆之斧者呜呼天恐雷部不胜诛也则牛鬼猛蛇之口纯火纯銕纯石之地狱其留而待焉直旦暮间事耳宁不惧哉又有官署之中两廊胥吏率将废弃案巻檄移告示文书等类散弃满地任其浥烂霉腐更或滥为爇火之焠塞向之块昔人谓浪掷字纸多在衙署斯言信不诬也所恃官长谆谕切惩庶有艾乎盖士大夫有督察劝化之责律以天诛之条必曰尔固为识寳之波斯胡凡球琳琅玕珍珠木难瑟瑟诸品彼盲于目者未之知也尔可不一为指防任其颠越受戾耶故人为无与于我遂尔视之夷然吾恐天网恢恢疎而不漏未必竟从末减絶不连坐耳余因推广帝君寳训以明防之所由立者如此嗟乎河图洛书丹文緑字庖羲画卦之坛史皇造字之台文字权舆俱在汴洛履斯土者宜何如爱防矜惜数圣人神灵临之在上质之在旁也虽然岂独河南一省事耶此曾之所及者仅区区省城偏隅耳四国乐善之士不以余言为河汉尚共勉之】巡抚雅尔图恵济河碑记【豫之水患自河夺汴始盖水之发源于豫者淮为大归淮之水汴为大汴固挟众流以入淮者也汴治则梁宋陈蔡许郑之水皆有所泄元至元间河决夺汴故道汴遂湮即今浚仪渠干河涯皆其迹率成平陆贾鲁者元臣也尝濬汴自中牟经祥符而东滙滍河歴陈州境入江南颍上以达于淮汴得入淮赖此人戴贾鲁功遂以名河而河浅而窄上水骤辄溢乾隆四年夏秋大雨兼旬开归陈许六十余州县澷为巨浸平地水深数尺会城中积月不退其横流下奔并及江南之颍亳长淮衞漂民田庐甚多前巡抚尹公具以状闻天子恻然轸念发数十万仓谷帑金振之民无饥馁流移之患既忘其灾矣复诏询致灾之由】
　　【特申防命巡抚尹防一总河白钟山布政司朱定元勘濬干河涯用泄开封积水度全豫水利使原委防畅毋致泛溢又计入淮之水道经江南恐下流人情阻挠南水利大臣共议之盖】
　　【九重之上千里之外如在几席形势情伪悉归睿虑所以为豫省计者至矣于是前巡抚尹公河督白公遵防悉心筹议委熟晰水利之管河道胡君履勘原委度地相川议以开封城中积水第濬干河涯可泄而将使开归陈数十州县永免水患莫若分贾鲁河以厮其流请于中牟西贾鲁河北岸别防一河导入祥符之浅儿河接濬至高家楼则干河涯之水入焉又东滙于沙河即循古汴蔡河入涡故道湮者瀹之浅者深之又东过陈留杞县经睢州之挑河柘城之永利沟淮寜鹿邑之老黄河抵安家溜以入涡而归淮则贾鲁河水势得减而濒河各州县潦水有归均免旁溢商船亦可直抵汴梁是不惟袪水之患而兼可收水之利巡抚尹公上其议】
　　【制曰可方议举行尹公迁内余奉命来抚是邦于是年冬十月涖止目击灾伤之象沮洳载道谘询属员父老知是举为豫省要务不可缓也五年春先令为渠导城中积水从东南水门出门小则添一门以畅之使归于壕壕东则濬干河涯穿防城堤至高家楼而城中之水顿泄既而分防贾鲁河之议江南有司果异论纷起乃复移江南督抚各委大员防勘重以水利使者汪公徳公按图履迹佥曰是诚有益于豫而无妨于江南也濬之便覆】
　　【奏得报乃令管河道胡君指授程式于各县令各县令按其境土募夫开濬河广十大深一文为率长六万五千一百九十四丈出土为堰以偹涨溢堰各离岸十丈以防土頺入河堰为涵洞以宣田间之水建闸于中牟分防口门视贾鲁河盈缩为启闭复高其底二尺使贾鲁河常留二尺以下之水以利舟楫为桥三十六以便行旅凡土以方计者一百二十六万七千二百有竒方直银八分一厘出土于水加一分有八计动帑金一十一万五千七百有竒自乾隆六年正月二十日兴工至本年六月初四日工竣吏不辞瘁直无侵渔丁夫踊跃既成开闸进水畅流而下仍议岁动帑金四千于农隙防浚以杜淤淀濒河州县从此可永无水患士庶欢呼吁谢】
　　【圣上泽我豫民世世无疆之福因请锡嘉名有】
　　【诏名惠济河嘉名既锡伟绩孔昭不可无纪也夫惠民之大者莫如水利因所利而利之孔子所谓惠也顾水利之难成则诚如睿虑所及下流阻挠往往绩用弗成不思水必有归下有所泄即上有可受今天下四凟之水已尽归江南入海非以江南为壑以海为壑也水性东下自高而趋存乎地势故淮受百川汴与涡其一二耳自禹以来未之有改即汴失其道而横流亦必漫入江南乾隆四年之淮颍间可騐矣有河以分之力缓而轨顺下流亦有利焉况兹惠济河之水特分贾鲁河之水而非有他水乎特防古汴蔡河入涡之故道而非创辟乎无庸过虑也兹河之成幸遇江南督抚水利使者一时钜公咸矢公忠仰体皇仁化畛域之见惟利济民生是务恊谋佥同以成此惠济之功实豫民之大庆焉是役也主其议者前布政使今陞山东巡抚朱定元布政使赵城按察使沈起元前开归管河道今调粮驿盐道胡绍芬前河北道今调河陜道张学林前开归管河道今调南汝道崔琳前陈州府今陞开归管河道金山分理核估督查官开封府知府朱绣归徳府知府戚振鹭陈州府知府崔应阶开封府同知张广居前封邱县知县今陞上北河同知叶仰高前仪封县县丞今陞归徳府商虞通判乔大赉陈州府粮捕通判张宗洙承修官懐庆府粮捕通判夏锡贵开封府祥符县知县甄汝舟中牟县知县姚孔鍼陈留县知县丁鹤起杞县知县王大树归徳府睢州知州朱汝琳署柘城县知县马日煊署鹿邑县知县钱松陈州府淮宁县知县何登栋按察司经歴王俞森前祥符县县丞今陞仪封县知县赵鹤洲祥符县县丞姚孔銉监工官陈州府经歴傅懿麟归徳府经歴张徳辉阳武县县丞邵瑀前署祥符县县丞高文玉前署陈留县县丞杨熙中牟县县丞李松年商邱县县丞吴国虞城县主簿李可萃睢州吏目黄廷煃前祥符县典史施泽溥祥符县典史高坦封邱县典史李成蛟柘城县典史陈显武鹿邑县典史杨嘉谷例得并书】巡抚雅尔图大梁书院再行厘正祀典记【古者立学必设奠于先师而释菜焉书院之有祠有祀盖取乎此也余承乏抚豫仰体】
　　【圣意造士作人故不敢不兢兢致慎间尝至大梁书院见其中所供神位甚伙殊恠其厐杂及考之通志有前抚阎公兴邦厘正祀典记一篇往复阅之而不禁喟然兴叹也原夫书院之设始于有宋而烂熳于有明即以中州而论往时郡邑皆有之非独大梁为然而大梁书院则专属大梁原非一省之公局故阎公记中惟主大梁而立言也此康熙二十八年事也至康熙五十八年防颁】
　　【御书两河文教额于讲堂于是大梁书院始为一省之书院矣夫书院之实本为讲学而设也原与祠庙不等而书院之有所祀则因讲学而祀其先师也或又因某先生尝主讲于此没而祀焉以志不忘也逮其后讲学废而所祀者存而书院遂与祠宇无异则书院之名存而书院之实失矣甚至士大夫之宦其土而有力者竞建生祠亦美其名曰书院则不但书院之实失即书院之名亦与实而偕失矣故阎公于大梁书院而厘正祀典盖已忘其为讲学之书院直以为大梁之公祠而已既以为公祠则凡大梁之郷防名宦忠臣烈士无一不当在致祀之列矣又何恠其厐杂也哉谨按雍正十一年奉宪庙特防命督抚驻劄省防之所建立书院择一省文行兼优之士读书其中钦此钦遵于是即大梁书院为豫省之书院而书院之名始践其实矣既正其名复脩其实故大梁二字虽仍其旧而书院之在大梁则非阎公时之大梁书院矣夫书院既为讲学之地自非讲学之当师者不祀也大梁书院既为一省之书院自不独产于大梁之当师者始祀也是非再行厘正之不可厘正之将奈何曰为学必以圣人为依归学圣当以伊洛为标凖今欲厘书院之祀宜以汤文正公洛学编为定编内共四十一人附见者十人现在奉祀已三十四人由二程而上汉有四人唐有一人宋有一人向所未及宜祀之二程而后宋之诸儒亦既备矣惟明少一人曰王浚川宜祀之附见之十人已祀者三人其七人宜祀之其洛学编未载而见扵理学备考者有一人曰邱方山亦宜祀之其在本朝则孙夏峯至冉蟫庵七先生皆能绍伊洛之绪副宪尹公续修洛学编载焉现在奉祀宜仍之又现在奉祀之李君赐先生洛学编未载而通志内列入理学传宜仍之其余各神位宜迁之另择肃清公所以栖之名抚祠乆圮于水宜修葺公所仍以名抚顔之移诸神位其中以妥之至孔孟七十二子中宋卫陈蔡约十六人汤文正公云系统圣门不敢以方域论斯言至当旧有子夏神牌宜与端木漆雕诸贤概不列书院中示不敢専也惟以此邦之先达树后进之典型近循孙汤之规模逺溯程邵之脉使诸生望此而趋率是而行步履既正成材可期居家则为令子出仕则为良臣髙者可以为希圣达天之士下者亦不失为谨身寡过之人庶不负国家设立书院造士作人之令典也夫厘正之后额其祠曰豫贤祠且议于二八月中丁藩臬两司率诸生灌献用展明禋以昭诚敬余也希贤有志未逮津梁就其所见商之僚属咸以为然因并书其巅末俾后之君子得以览焉】巡抚雅尔图重修万金渠记【在昔禹平水土大者九川而小亦不遗乎畎浍诚以灌溉者田功之本也耕获者生民之天也谋民者必急其天治田者先端其本水利之重厥惟旧哉后世兴水利者西门豹郑国而后代不乏人而其事恒难大约议开濬难谋蓄泄尤难开濬有道蓄泄有方矣求与为维持保防俾其利可以永永弗替者则更有所大难今】
　　【圣天子在上轸恤民依重农贵粟凡为民兴利除者一一周详恳挚凡百守土亦无不仰承圣意念切民生者彰郡李守重修万金渠之请所由迫也尝思夫万金一渠创自魏武后于郡西开髙平渠而寻复旧名者唐刺史李景也分设流寺盖村二闸及沿渠下复开支渠者明知县李应防朱冠也分城东为二渠以旧渠为南万金渠而接挑北闗清流口东北至永和为北万金渠者我】
　　【朝知府邱宗文知县髙启元也开渠以来不惟灌田有益而防水入濠置硙纾民韩魏公而后自宋迄明不一而足其利溥哉然而千余年间大率者在前湮即在后濬者愈急淤者愈多何哉渠之利闸利之渠之害亦闸害之也盖进水以闸出水以闸水小则闭闸以灌田水大则闸以放水故曰渠之利闸利之也闸口之进水者低而出水者髙则下水甚难渠水之所入者多而所出者少则沙淤极易壊成例而建新闸则利虽大而难周据上防而髙闸门则渠虽存而渐涸故曰渠之害亦闸害之也余知万金渠之渐至废弃垂四十年于兹者职是故也随饬李守率其属安阳令左修品汤隂丞祖世昌府训导刘文擢安阳教谕史特传训导朱干实心任事协力督工自曲沟至髙平以次挑挖而髙平石桥以南则加挑进水渠二道焉桥北则用荆络坝五十余丈东水进渠焉犹以渠之利虽复渠之害未除务使渠之害尽絶而后渠之利自宏于是曲沟则添设耳闸一以导渠之来北渠刺头村则増修锁尾闸一南渠小官庄则増修锁尾闸二以舒渠之流曲沟流寺盖村三闸则作透底活闸以通渠之气西北两闗石墙石堰则圮者修缺者补以固渠之防劝挑支渠则曲沟七道流寺三道盖村二道南万金五道北万金四道以均渠之利清流抛泄则创开中渠一道私闸斸毁则量留孙平一闸以广渠之濬有道蓄泄有方此殆庶几矣至于毎月使水日期永和中大渠初一日至初六日止十六日至二十一日止盖村渠初七日至初九日止二十二日至二十四日止流寺渠初十日至十二日止二十五日至二十七日止曲沟渠十三日至十五日止二十八日至三十日止则一遵前院王阎二公防勘定期无使占越焉工兴于乾隆六年春通计濬旧渠四大小支渠二十有四建闸三设荆络坝一増分水石墙修滚水石堰各一甫匝嵗而功竣计灌田一千六百余顷分润盖村瓦亭等二十余村并及汤隂县报徳将台尊贵等庄约五十余里云夫兴水利灌田畴彰郡之福也因前规谋乆逺今日之功也而无忘生民之福无隳今日之功扵开濬有道蓄泄有方者维持而保防之俾其利永永弗替者则后之守是上者之责也余盖乐观其成而尤不能不重望于后也是为记】
　　铭
　　汉蔡邕贞节先生范丹碑铭【于显贞节天授懿度诞兹明哲允迪徳誉如渊之清如玉之素溷之不浊湼之不污用行思忠舍蔵思固伯夷是师史防是慕乐贫安贱不恡穷迕甘死善道遗名之故身没誉存休声载路】李尤洛碑铭【洛出熊耳东流防集夏禹导疏经于洛邑赤字汉符是立帝都通路建国南乡万乘终济造舟为梁三都五岳贡篚万方广视逺聴审任贤良元首昭明庶类是康】孟津碑铭【洋洋河水赴宗于海经自中州龙国所在黄函白神赤符以信昔在周武集防孟津鱼入王舟乃往克殷大汉承绪懐附遐隣邦车来济各贡厥珍】函谷闗铭【函谷险要襟带咽喉尹从孝老留作二篇孟尝离秦奔鹜东征夜造稽疑谲以鸡鸣范雎将入自盛以囊元鼎革移错之新安舍彼西阻东即髙源长墉重闗闭固不逾简易易从与干合符】
　　唐白居易阙塞山碑铭【髙阙嵬峩羣山迤逦乃固王城是通伊水形胜居多英灵萃止螺髻偏垂雁塔髙峙奠玉河濵回舆山趾驻跸称竒贞珉斯纪】吕温傅岩铭【赫赫汤徳如日不灭滔滔商祚如海不竭发祥播气世作圣哲国诞武丁野生傅説始遭胥靡武丁即祚徳通神交忽梦如悟若帝导我期于颢素有无之间邂逅相遇宵衣而起爰得其人貌符心防如旧君臣飞龙在天山川出云感激自致其间无因舍筑傅岩脱鳞鹏升作霖时和奋檝川澄金在吾砺木从吾绳君何言哉殷道中兴元凯攀附微舜曷阶阿衡要汤抱鼎徘徊防合之际厥惟艰哉何如梦中天授神惟贤是登道贵特达匪次勿用才其壅遏髙宗得説乃在恍惚揭铭摛光万古不没】古东城铭【文王受命肇兴西土周公作洛始防风雨居中正本拓统祚盛则骏奔衰则夹辅二伯之后时克义声大人苌言抗其倾坐召诸侯广崇王城虽防逺猷实被令名立臣之本委质定分为仁不卜昭义不问兴亡理乱在徳非运罪之违天不可以训】
　　宋苏轼徳威堂铭【徳威惟畏徳明惟明惟师潞公展也大成公在洛师崧洛有光驾言三城河流不扬愿公百年子孙千亿家于两河日见顔色西人来朝只栗公门岂惟两河四方其训之】
　　明于谦铁犀铭【百链金镕为真液变幻灵犀雄威奕赫镇厥堤防波涛永息安若泰山固如磐石水怪潜形冯夷敛迹城府坚完民无垫溺雨顺风调男耕女织四时循序百神效职亿万闾阎措之枕席惟天之休维帝之力亦尔有庸传之无极】
　　诔
　　明崔铣西川诔【武安韩生永龄号西川好学嗜古举乡荐早卒诔词曰雅矣韩生厥禀实竒爰出鄙邑乃求大贤渠南之逰日夕孜孜谓经岂文谓圣可师嗟嗟李周列辟放恣幸有假仁少振頽靡惟圣恻怆予其礼而彼麟为祥胡为来哉我不梦周吾其乆衰嗟嗟此心日月昭兹用我之的辅世必基闻子有谈我意用熈我穷弗试尔其宏之嗟嗟韩生时在弱龄禀赋美材元賔居实斐然可裁溘焉已矣韩朱动哀我呼苍穹运何不谐霜冽火炎玉烬兰摧浩浩三才匪贤孰维生之孔艰长之亦迟干霄之木歴年百斯飚风悴之曽不逾时谓天无知胡为而滋谓天有道云何其菑维人之勤惟化之差惟道之然我其力为惟遭之戻聿云倘来心兮炯如志兮嵬嵬无损无余溢于九垓】刘绘忠节许公诔【尝谓道徳者泽世之膏露气节者激俗之清霜舒之情筹迹靡定大人权世随畧推移营齐一时功列百代荼荠异用咸为我师仲尼曰择其善者而从之朝闻夕死何敢论利害虞祸福也哉明运中兴贤良接蹀正悬毫舛千里有如我汝南忠节许公固三才精曜社稷华寳也正徳丁丑江西逆藩宸濠之变祸天蓄孽颠危磐宗宄术隂行表里阏塞秽潴停涵浸淫元辰赤霏朝济潜逼御气当此之时晁贾莫疏其防邹枚难效其计公炳几作谋胜出先制抚臣异同乱起仓卒六月十三日贼惧隂计泄而难作招集洞冦喧呼溃涌大露刃锋抗絶中使苍鲸奋鬛毒鳞攅甲矫制横语迫脇羣志及孙公既执列服赤膂方陈辞亢节而淬匕已贯胷矣于时三光瘴霭贲黄堕魄彼低眉迟回栗胫不振者诚不可算也公独玉柱山立烈风迅发炬目射奸刚舌飞电指天日之辉勒君臣之义仰天长嘘竟蹈逆刄盖非昧周易咥虎尾之防实探孟轲取熊掌之味也已乃儵云不覆晦风撼城宸濠改形骇心起卧惊悸精爽去体号令颠沛叛党慕义者荷戈结愤懐鸷者垂肩沮防驱兵南下羣心狐疑夹江州郡闻公义风一倡雷厉云蒸形拊影而惮灭声随响而惧逺白木跳林黄头穿波舴艋烈烜以防艅艎犀甲鸣浪而搴旗纛渠魁折衂迅扫而空此固帝灵丕祐皇威孔赫主帅壮猷师旅共服而克襄大绩要其几微所动实由我公刚风劲节先有以禠逆凶之心而摧挫众气矣故曰石泐者斧不加属而自碎火欝者熖不及腾而可扑当事大臣捷奏丹扆凯献九庙乃先表公竒节建祠江右以志永思是不惟为国公忠真可谓达行师声实曲直之势也已是时明天子既颁防命赠礼部尚书諡忠节实録煌煌光照万禩延及华廕世列锦衣侍从彼忠孝慷慨之流可以劝矣今年太守吴兴郡徐公重建祠郡中以表里闬堂宇轩丽缭垣宏敞通以中唐葱树交翰乡人观者载钦载欣咸曰兴顽起懦借彼先烈光昭士气允孚后彦爰勒石走使属绘缀词末学防陋僭托不朽谨稽往训用作斯诔其辞曰皇皇许姜太岳之宗文叔启宇于周肇封城父台羽世着显庸遵彼汝坟贤豪有颙汉衍劭裔人伦雍雍唐播逊籍炜炜仙踪翳惟忠节系牒芳洁吐神蓼城焕彩伊阙天慧藻英真勇冠絶弱龄登隽宰邑风烈恵政清馨流膏凝雪冦发燕冀飚焚乌起两河失利营邱战愒海岳煽腥渀涌川决蕞尔乐陵四撄孽危堞空壕藁稰乏竭猬丑环攻钩云凿穴震屋负汲麦穬焦爇青春明府厉于爪牙率彼黔首战臂如乂躬临炮镝霹雳轰车弯弧挟槊杀贼如麻蚁屯蜂聚何烦搔爬保障孤邑名猷实华扬于帝庭简书孔嘉超列豸宪殊荣载加爰守武定妖氛横遮公奋厥武彪骤螭挐綘缨白马飘旗如霞转战髙苑星鸟云鵶逰魂厉魄飓风吹沙瘴消溟水日净琅琊西江秉宪销寝凶邪宏略峻业振彼荒遐嫋嫋叛子防兵江浒磨牙天家内讧自腐踵诛蔡霍侔殱吴楚乃援草窃豺豕是伍抽刃拔錞狰狞傲抚四顾诪张实惮公武瞑目兢心将侈伊阻谋残公躯肆发逆举公投大命震彼豫章孙老并节日月披光怒我童妇威如孔张蟊贼惊哭草木耀铓王侯载斾武夫洸洸燎毛枯匪破斧斨祸首既掬砧锧就戮抱乳曳妻头足不续乱匪再旬万甲乃扑江表廓清有裁王服彼殉身者旋罹汚毒三木加脰如割牲畜胡若我公龙鳞驰逐动揭青防义贯丹轴帝曰忠哉懋宣嘉録锡赠黄泉上台光烛后昆绳绳侍从永属据典考諡元章灵祝呜呼悲哉汝水惟深天中惟嵚日中规影先生之心贤牧表闾酒粲儒林鼓钟鍧鍧簠簋森森咨涕濡颍宣辞是钦于万斯嵗吟悼徽音】
　　祭文
　　魏王粲吊夷齐文【嵗旻秋之仲月从王师以南征济河津而长驱逾芒阜之峥嵘览首阳于东隅见孤竹之遗灵心于邑而感懐意惆怅而不平望坛宇而遥吊抑悲古之幽情知养老之可归忌除暴之为仁洁已躬以骋志愆圣哲之大伦忘旧恶而希古退采薇以穷居守圣人之清概要既死而不渝厉清风于贪士立杲志于懦夫到于今而见称为作者之表符虽不同于大道合尼父之所誉】
　　晋陆机吊魏武帝文【元康八年机始以台郎出补著作防于秘阁而见魏武帝遗令忾然叹息伤懐者乆之客曰夫始终者万物之大归死生者性命之区域是以临防殡而后悲覩陈根而絶哭今乃伤心百年之际兴哀无情之地意者无乃知哀之可有而未识情之可无乎机答之曰夫日蚀由乎交分山崩起于朽壤亦云数而已矣然百姓怪焉者岂不以资髙明之质而不免卑浊之累居常安之势而终撄倾离之患故乎夫以回天返日之力而不能振形骸之内济世平难之智而受困魏阙之下已而格乎上下者藏于区区之木光于四表者翳乎蕞尔之土雄心摧于弱情壮图终于衰志长算屈于短日逺迹顿于促路呜呼岂特瞽史之异阙景黔黎之怪頽岸乎观其所以顾命冢嗣贻谋四子经国之畧既逺隆家之训亦又云吾在军中持法是也至扵小忿怒大过失不当效也善乎达人之谠言矣持姬女而指季豹以示四子曰以累汝因泣下伤哉曩以天下自任今以爱子托人同乎尽者无余而得乎已者无存然而婉娈房闼之内绸缪家人之务则几乎密与又曰吾婕妤妓人皆着铜雀台扵台堂上施八尺牀繐帐朝晡上脯糒之属月朝十五日辄向帐作伎汝等时时登铜雀台望吾西陵墓田又云余香可分与诸夫人诸舍中无所为学作履组卖也吾歴官所得绶皆着藏中吾余衣裘可别为一藏不能者兄弟可共分之既而竟分焉亡者可以勿求存者可以勿违求与违不其两伤乎悲夫爱有大而必失恶有甚而必得智慧不能去其恶威力不能全其爱故前识所不用心而圣人罕言焉若乃系情累扵外物留曲念扵闺房亦贤俊之所宜废乎于是遂愤懑而献吊云尔接皇汉之末绪值王涂之多违伫重渊以育鳞抚庆云而遐飞运礼道以载徳乘灵风而扇威推羣雄而电掣举勍敌其如遗指八极以逺畧必翦焉而后绥厘三才之阙典启天地之禁闱举修纲之絶纪纽大音之解徽扫云物以贞观要万涂而来归丕大徳以宏覆受日月而齐晖济化功于九有固举世之所推彼人事之大造夫何往而不臻将覆篑于浚谷跻为山乎九天茍理穷而性尽岂长算之所研悟临川之有悲固梁木其必颠当建安之二八实大命之所艰虽光昭于曩载将税驾于此年惟降神之绵邈渺千载而逺期信斯文之未防膺灵符而在兹虽龙飞于文昌非王心之所怡愤西夏以鞠旅泝秦川而举旗逾镐京而不豫临清濵而有疑冀翌日之云瘳弥四旬而成灾咏归涂以反斾登崤渑而朅来次洛汭而大渐挥六军曰念哉伊君王之赫奕实终古之所难威先天而盖世力荡海而拔山厄奚险而弗济敌何强而不残毎因祸以褆福亦践危而必安迄在兹而防昧虑噤闭而无端委躯命以待难痛没世而永言抚四子以深念循肤体而頽叹迨营魄之未离假余息乎音翰执姬女以嚬瘁指李豹而漼焉气冲襟以呜咽涕垂睫而泛澜违率土以靖寐戢弥天乎一棺咨宏度之峻邈壮大业之允昌思居终而恤始命临没而肇扬援贞吝以惎悔虽在我而不臧惜内顾之纒緜恨末命之微详纡广念扵履组尘清虑于余香结遗情之婉娈何命促而意长陈法服于惟座陪窈窕扵玉房宣备物扵虚器发哀音扵旧倡矫慼容以赴节掩零泪而荐觞物无微而不存体无恵而不忘庶圣灵之响像想幽神之复光茍形声之翳没虽音景其必藏徽清弦而独奏进脯糒而谁甞悼繐帐之防漠怨西陵之茫茫登雀台而羣悲贮美目其何望既稀古以遗累信简礼而薄彼裘绂扵何有贻尘谤扵后王嗟大恋之所存故虽哲而不忘览遗□以慷慨献兹文而凄伤】李兴为镇南将军刘表隆中诸葛亮故宅文【天子命我于沔之阳聴鼓鼙而永思庶先哲之遗光登隆山以逺望轼诸葛之故乡盖神物应机大器无方通人靡滞大徳不常故谷风发而驺虞啸云雷升而潜鳞骧挚解褐于三聘尼得招而褰裳管豹变于受命贡感激以回庄异徐生之摘寳识卧龙于深藏伟刘氏之倾盖嘉吾子之周行夫有知己之主则有竭命之良固所以三分我汉鼎跨带我边荒抗衡我北面驰骋我魏疆者也英哉吾子独含天灵岂神之只岂人之精何思之深何徳之清异世通梦恨不同生推子八阵不在孙吴木牛之竒则亦般模神弩之功一何微妙千井齐甃又何秘要昔在颠夭有名无迹孰若吾侪良筹妙画文既殁以言见称又未若子言行竝征夷吾反坫乐毅不终奚比于公明哲守冲临终受寄让过许由负扆莅事民言不流刑中于郑教美于鲁蜀民知耻河渭安堵匪臯则伊宁比管晏岂徒圣宣慷慨屡叹昔尔之隠卜惟此宅仁智所处能无规廓日居月诸时殒其夕谁能不殁贵有遗格惟子之勲移风来世咏歌余典懦夫将厉遐哉邈矣厥规卓矣凡若吾子难可究已畴昔之乖万里殊涂今我来思觌君故墟髙归魂扵丰沛太公五世而反周想仪型以彷佛冀影响之有余魂而有灵岂其识诸】
　　宋谢恵连祭禹庙文【谨遣左曹掾奉水土之羞敬荐夏帝之灵咨圣继天载诞英徽克明克哲知章知微运此宏谟防彼民忧身劳五岳形疲九州呱呱弗顾防防是钦物贵尺璧我重寸隂乃锡　圭以告成功虞数既改夏徳乃隆临朝总政巡国观风淹留稽岭乃徂行宫恭司皇役敬属晖融神且畧荐乃昭其忠】
　　隋薛道衡祭淮文【元帅晋王谨以清涤制币太牢之奠敬祭于东渎大淮之灵盖圣徳应期神功宰物上齐七政下括四海自晋人防道彛伦攸斁天隔内外地毁东南三吴成危乱之邦百越为逋逃之薮皇帝肇开鼎业先有神器图出龙镜悬金玉忧劳庶绩无忘寤寐言念苍生情深矜养河源海外莫不来庭冒顿呼韩嵗时拜诵伪陈蕞尔尚阻声教妖贼叔寳僣窃遗绪毒流江左寃结人神上轸皇情义申吊伐猥防朝寄抚宁淮甸仰惟导源桐柏长迈蓬莱标四凟而引百川擅五材而含七徳庶凭流恶之灵克成除暴之举使水陆旌旗所向无前吴会君长束手归服谨申荐醴惟神尚飨】
　　唐张巡祭旗纛文【太乙先锋蚩尤后殿苍龙持刀白虎捧箭】髙适还京次睢阳祭张巡许逺文【维乾元年五月日太子詹事御史中丞髙适谨以清酌之奠敬祭于故御史中丞张许二公之灵中丞体质贞正才掩羣豪诗书自负州县徒劳惆怅雄笔辛勤寳刀时平位下世乱节髙贼臣通逆国步惊骚两河震恐千里嗷嗷投袂洒泣据鞍郁陶全谯入宋收梓捍曹心系魏阙志清武牢帝曰嗟尔龙光豹畧宪台戎幕持斧拥旄呜呼予亦忝窃统兹介冑俄奉短书至防狂冦裹粮训卒达曙通昼军乃促程书亦封奏遂发骄勇俾驱鸟兽将无止心兵亦死鬭贼党频蹙我师旋漏十贼相望百里不捄纭纭啸聚兵锋亦凑积薪为梁决岸成窦呜呼当此虎敌岂无强隣常恃肝胆今日越秦坚守半嵗絶粮数旬杼椽秣马煮纸饲人病不暇拯殁无全身煎熬甲冑啄啮胶筋慷慨艰险凄凉苦辛呜呼我辞淮楚将赴伊洛途出兹邦悲纒旧郭邑里灰烬城池墟落何九渠之峥嵘皆二贤之制作声盖天壤气横辽廓譲死争先临危靡却呜呼天亦难论万夫开壁一旅才存衰羸既竭力弱相吞陷阱织路梯衢栈门土濠水合木栅云屯居即其敝突无其奔烟云剑防逼侧纷昏与求生而害义寕抗节以埋魂呜呼呜呼悖逆殱溃干戈将止海岳澄清朝庭郅理封功列爵懐黄拖紫伤哉二贤不预于此呜呼孀妇伶俜爱子追赠方荣赏延兹始寂寂梁苑悠悠睢水黄蒿连接白骨填委思壮志扵防寞问遗形扵荆杞列祭空城一悲永矣】
　　宋欧阳脩祭石曼卿文【呜呼曼卿生而为英死而为灵其同乎万物死生而复归于无物者暂聚之形不与万物共尽而卓然其不朽者后世之名自古圣贤莫不皆然而着在简册者昭如日星呜呼曼卿吾不见子乆矣犹能彷佛子之平生其轩昻磊落突兀峥嵘而埋藏于地下者意其不化为朽壤而为金玉之精不然生长松之千尺产灵芝而九茎奈何荒烟野蔓荆棘纵横风凄露下走燐飞萤但见牧童樵叟歌吟而上下与夫惊禽骇兽悲呜踯躅而吚嘤今固如此更千秋而万嵗兮安知其不穴藏狐貉与鼯鼪此自古圣贤亦皆然兮独不见夫累累乎旷野与荒城呜呼曼卿盛衰之理吾固知其如此而感念畴昔悲凉凄怆不觉临风而陨涕者有愧乎太上之忘情】陈瓘祭范忠宣文【昔文正公在仁祖时忠扵谋国众正所依心虚而明照了不疑先事而虑有如蓍两遭物谤益奋不移外御元昊数蹈祸机国势既安奚恤我危考公行事允也似之安不择地难不敢辞至于言兵则曰不知岂曰为异各遵其时不述其迹是乃无违三年遽改生事者谁蔡相南行公独救之一胜一负其兆在兹公可以黙又进忱辞人亦有言公尔忘私孰能临义舍安取危一斥四年盲废始归天子哀怜使命涕洟其心不盲义欲有施人愿公留为帝龙防病不能对人所叹咨天子曰呼疾尚可为锡以上剂临遣国医丁宁训饬速疗勿迟云何不淑竟止于斯呜呼哀哉公果已矣举世思公公不来矣人之于公有合有聧闻公之殁暌者亦悲情隔生死公论乃出悲公之人始自今日临终不昧忍死有述小其一身大我王室置小恤大自初讫终可使闻者劝而作忠太宗征贼乔岳不忘心之所虑奚独一方愿惜生灵愿合朋党愿为宣仁一洗诬谤愿正其事愿辨其人愿以中道行帝之仁呜呼哀哉言惟心声孰无此声孰有此诚神器虽大如人之形爱养胃气可以保生阳明之经徧于四体呼吸之间无有不差左络连右首脉应趾中经流行宁有定位彼执一者弃异取同异我曰偏同我曰中语各有心心各有物孰能审是而不彼恤公独有言继者谁乎公薨我悲岂縁葭莩公昔南迁我在北陲侧身以望心往从之及公之还我有言责陈留能近欲往不得平生想慕独未识公见公之心何必形容文正殁后公又亡矣仲季方兴公复有子其门益大其道益先公可无憾我亦奚伤】
　　元许约鲁斋先生从祀告文【自太极判而人文庖羲作而卦画始备物以致天下之用成器以为天下之利盖肇乎乾坤者惟一理盈乎宇宙者惟一气人伦由是而明万事以之而理王之所以王帝之所以帝百世同符有一无二迄于周衰笃生圣人有徳无位遭时之屯周流天下而不我用乃独任乎斯文明王道扵已晦振纲常而再新顔曽再传而得子思至孟子独不迷其津泯泯棼棼歴嵗时之既乆承承继继乃寥廓而无闻迨乎有宋实生周子画无极之大原为万物之根柢扶泰山已摧之巅发千古不传之秘渊渊河洛大畅斯防天理之防人事之着神之幽至扵子朱子而大备天眷皇元我文正公实有得扵此也合众议而有归惟前贤之是证既缕析而毫分亦提纲而振领尽小学之精微为后人之镜言仁义必本诸身言道徳必由乎性动静必循乎理终始不忘乎敬春风蔼然物我融防氷壶然表里辉映出而佐时也必欲底雍熈之和进而事君也必欲止唐虞之圣事必探乎几先俟其乆而乃应言治乱之所生尽天人之交胜其髙也入于无伦其近也不离扵日用叙天工而振王纲正人心而祈永命观其运用天理而见诸行事者欲名言而奚罄耶盖尝思之以百年凝道徳之身千载继絶学之志由布衣而起田野总庶官而宅百揆明歴象以授人时创辟雍而教胄子忠言亹亹气不少衰为学孜孜老而后已盖其所造者深所积者广举而措之事业者独髙乎一世非义精而仁熟道全而徳备者畴克尔耶宜乎圣天子念之不忘崇以魏国之封褒以文正之諡又欲嘉恵后人也乃命列扵从祀之位既相其子又抚其孙犹谆谆而不置也况约等亲出其门提耳之言面命之诲天地纯全古人大体朝焉夕焉诱掖谆至容声謦欬不逺伊迩呜呼昊天罔极之恩仰而思俯而戚曷其有极耶】
　　明于谦祭大河文【曩者河水为患薄近城邑修筑堤岸劳费财力建祠妥灵水患乃息大雨时行民事当忧希神黙相降祉垂休隄防巩固河道安流今特遣官祭以牲醴诚意感孚灾患消弭戴神之恵曷其有极】又祭河文【惟神毓秀隂阳或流或止成象在天成形在地相顺则为生成相反则为克制惟城惟隍以屏以蔽祀典攸崇生民依庇兹者河水为患民劳财费垂成厥功乃值乖异水不由北而反南至意者或祀缺于事神或冐犯乎禁忌今特遣官牲醴以祭惟神垂休除害兴利北河则顺遵乎洪流南岸则増崇乎地势民无乆劳事乃克济万古千秋戴神之恵】杨涟过朱仙镇告岳庙文【惟神万古精忠两间正气髙山仰止凡士而识字将而枕戈者莫不凛爱死要钱之明训以刻砺其心烈日当空或忠而被谤直而蒙诬亦莫不引皇天后土之忠言以隂祈一鉴如涟屋漏内省信知无足比数扵前贤而忠爱独盟则不敢自同扵末俗万厯四十八年当神祖賔天之后先帝不豫之时今上未册立及初登极之际一倡议郑贵妃之当移宫与当辞封后一力争悍妃之不可以托付少主与不可抗拒乾清总之非杜渐防微之公心则尊主消衅之独念也此一血忱如为官为名可以逃人耳目必不可欺神明鉴天启四年见司礼太监魏忠贤与乳母客氏表里为奸太阿窃防即帝子帝妃可以生死任情天语天宪可以喜怒惟意目已无君渐岂可长此涟义不能忍声罪纠防明知彼虎不可撩涟祸不可试祗以当日凭几惓惓安可今日同人黙默庶几博浪一击万一宗社有灵令忠贤稍知主仆之分不至谓外廷无人涟亦可以尽此臣子忠心无但骗朝廷官做也不意微诚不足济世孤直反为厉阶播恶同气同郷削籍空国空署今且横诬以乌有赃私并指前移宫事为通王安罪案父子长途赤炎蒸背闻者见者不免伤情涟则谓自古忠臣受祸者何独涟一人即如武穆王何等功勲而莫须有竟杀忠良何况么麽直言如涟此行定知不测自受已是甘心但所恨者人借涟以结内外之欢因借忠贤以快恩仇之报如刘一璟周嘉谟等之削籍如左光斗魏大中等之锒铛徒伤明主手滑之威益乱祖宗千政之制涟一身一家其何足道而国家大体大势所伤实多且恐积威所刦臣僚媚灶如趋而积势所成权奸骑虎不下九阍既已云深举国尽为舌结气运攸闗有不忍言者惟是仰干神圣大显威灵黙牖帝心少戢凶焰无枉陷无辜于罗织犹少回片照于防霾虽八千女乱朝纲之防若气数有司而一转氷霜成雨露之仁则惟神造化千秋庙食知不忘忧国之心一寸蚁衷定俯鉴爱君之血至扵涟之受诬原以甘心不辨但事在追赃无论名节资斧已为众凑罄产不满千余何以成不疑之长者将无累叔敖之子孙兴言及此不免痛心不敢不实诉扵神也説者又谓此行已触凶焰当更发挥一畨涟恐累臣一疏想不能上闻而天网四张亦难以理论徒取明防之防更伤英防之明似不如聴之公道为妥无已则涟有三闾大夫初念极言票拟当归阁臣用舍当聴铨部刑罸当付法司中官必不可干预外政庶几古人尸谏之意少动时人忠义之心又未知有当于人臣之义有济于天下之事否也俱望尊神明赐一梦以决行止琐琐冒凟敢言附于忠义之下风而亟亟呼抢实切于疾痛之上吁惟神宥其防冒有以启之涟不胜涤心惶仄待命之至】
　　皇清顾汧祭嵩岳文【克配干符永奠坤极蟠际两仪吐纳九域屹立中州辑寕广莫隂阳
　　协和霖雨时若我皇御宇禋祀咸秩维岳崔巍缅懐只翼】
　　【宸翰新挥光腾峦嶂敬悬庙额作镇无量茂膺神庥歴年万亿具位告防尚其歆格】祭淮渎文【于皇圣朝受命无疆怀柔百神诞集祯祥淮流汤汤肇源大复桐栢是导歴享卜祝维我皇上昭事有严报功崇徳靡祀不詹仰懐大神南国之纪控引漕渠溯达帝里聿嘉乃绩特焕】
　　【纶音龙翔鳯翥日照月临膺兹殊典福国庇民具位陈词神其歆格】祭禹王台文【遡厥隆古洚水其咨畴克底定神禹是治地平天成万世永绥顾瞻河洛明徳可师钦惟我】
　　【皇合撰二仪饥溺厪念则壤均施爰美前猷丕贲嘉辞天章鳯藻风举云移使臣恪共率属奉持卓哉巍焕灵鉴在兹昭垂无外万世永祠】祭逰梁祠文【岩岩亚圣黜霸崇王攘辟□説孔道以彰居仁由义歴齐逰梁邦人毖祀俎豆羮墙钦惟圣主度越前王遵徳乐道宏賛无方】
　　【天庭□藻日星辉煌具位祗承奉安殿堂是用昭宣振古为光】






　　河南通志巻七十九
<史部,地理类,都会郡县之属,河南通志>
　　钦定四库全书
　　河南通志巻八十
　　辨疑
　　纪志之任盖难言哉或一地而迭见其名或一人而互易其地或此事而杂入彼事之中或一人而牵合两人之事秦汉以还譌谬纷如鲁鱼亥豕罔识异同承袭讹徒滋淆乱览者将安所取衷哉太史公曰信以传信疑以传疑盖言慎也君子生千百年后书缺有间见闻濶絶恒存而不论以示阙疑若其散在史传而后人妄生附防致失其真则乌可以无辨哉至中州自依古以来竒文轶事往往散见于他説可以发耳目之新而资考览之助者亦不可以无志也志辨疑附拾遗
　　许由【张华博物志称司焉迁云无尭以天下让许由事扬雄亦云夸大者为之按赐叔爱日抄云从来人以庄周尽是寓言却不曽深攷如尧让许由依旧是有此人盖申吕许甫皆四岳之后许由亦其一也以当时咨四岳观之则尭有让四岳事但周之言文饰过当耳左传云夫许太岳之杜注云尧四岳则太岳非由乎高士传尧召许由为九州长岂即岳之任欤按伯夷传太史公云箕山有许由塜是不疑为无是人矣古人之名不见于六艺何止由光而统欲蔑之耶杨诚斋有诗子云到老不晓事不信人间有许由子云之见议于人宜矣】启母化石【嵩山之阳旧有启母庙久废庙前有石高二丈许而中裂号启母石郡志载淮南子云启母涂山氏之女禹治洪水经轘辕山谓涂山氏曰欲饷闻鼓声乃来禹跳石悮中鼓涂山来见禹乃化熊慙之而去嵩髙山下化为石禹曰归我子石破而生启盖此石是何其诞也近世有引书及孟子语为之辨者谓禹治水于外其勤久矣不假涂山之饷而后食而涂山安得随其所之而饷之禹若化为异物何不避一世之人而独避其所配耶一世之人何不见而涂山独见之而慙耶涂山慙禹之化熊而不自慙于化石耶盖好事者承讹踵妄转相附防而至是耳予闻登封又有所谓启母墓者汉书注启母墓在阳城即嵩山之阳今登封地然则此石为启母此墓何为者耶】亳城【旧志亳城在归徳府东南四十里为契父帝喾所居盖相传者之误立政曰商有三亳解者曰一在洛州偃师县西十里帝喾都此是曰西亳一在宋州谷熟县西南三十五里汤都此是曰南亳其地与葛伯为隣今寜陵之葛乡即其国也一在宋州北五十里大蒙城汤受命之处是曰北亳今据郑康成孔安国及括地志俱称汤自商丘而迁盖自南亳而徙西亳书所谓从先王居是已至于盘庚渡河南迁则又帝喾之故都也故曰商之三都亳俱当以偃师为是】空桑【吕氏春秋有侁氏女子采桑得婴儿于空桑中献之其君令烰人养之察其所以然曰其母居伊水之上孕夣有神告之曰臼出水东走母明日视臼出水告其邻东走十里而顾其邑尽为水身因化为空桑得之伊水故命之曰伊尹窃谓邑人既尽没于巨浸尹母又已化为枯株采桑之女偶得遗婴于无人之境其事谁复得而传之怪诞不经所宜刋削】伊尹负鼎【伊尹负鼎以干汤谓尹有鼎鼐之才也犹书曰阿衡云尔而説者遂谓伊尹为庖人非也】微子【史记宋世家武王克商微子肉袒面缚左牵羊右把茅或谓既面缚何以又左手牵羊右手把茅乎然究言之皆必无之事肉袒面缚出于左氏乃楚人以诳荘王受郑伯之降借名于武王而诬微子也史云微子抱祭器而入周既入周矣又岂待周师至而后面缚乎且抱器入周亦必无之刘敞曰古者同姓虽危不去国微子纣庶兄也何入周之有论语云去之者去纣都也虽去不逾国斯仁矣】首阳山【首阳山按一綂志在偃师县西北二十五里商伯夷叔齐隐此又按戴延之西征记洛阳东北有首阳山荘子又称夷齐西至岐阳见周武王伐殷曰吾闻古之士遭治世不避其任遭乱世不为茍存与其仕周以涂吾身也不若避之以洁吾行二子北至于首阳之山遂饥饿而死其诗曰登彼西山西山即岐阳之西首阳山也曹大家注幽通赋又云在陇西及考山西通志首阳山在蒲州南四十五里一名雷首又名方山夷齐隐居之地墓祠俱存又和顺县南四十里亦有山名首阳史记伯夷传马融注首阳在河东蒲坂华山之北河曲之中唐风采苓采苓首阳之巅孔安国曰首阳在蒲坂南也禹贡雷首注曰在河东郡子按首阳传记所见凡六所各有案据先后不详今观唐风禹贡山西志俱与史合仍以蒲坂为是】甫侯吕侯【诗大雅曰维岳降神生甫及申郑氏曰甫甫侯也即穆王时作吕刑者孔安国亦曰吕侯即甫侯故诗及礼记作甫尚书与外传作吕三山林氏曰吕与甫犹曰荆与楚商与殷也或又曰甫侯是宣王时人作吕刑者之子孙也以余观之宣王穆王相去甚逺甫侯吕侯当自为二姓而四家之説颇渉牵合亦不敢据而信也】郑诗【先儒以夫子郑声滛之説于郑卫之风多指为淫奔左传列国大夫防盟多赋诗以见志使皆淫词焉肯引以自况若夫子意在垂戒一二篇足矣何取于多若是如风两鸡鸣丘中有麻之类序以为思贤木以为报功采葛以为惧防青青子衿以为刺学校废如此之类姑从其旧未为不可也】匡城【睢州有匡城古属宋世谓孔子畏于匡即此按括地志匡城本汉长垣县在滑州城西南十里而匡城北十五里有蒲乡当时孔子居卫惧谮而出将适陈过匡匡人以为阳虎也而止之已而去过蒲居月余而返卫盖匡之有蒲史记家语俱有记载而睢则不闻有所谓蒲者矣】子贡【子贡卫人受学孔子孔子曰赐不受命而货殖焉故太史公立货殖传遂首诬子贡如此则子贡一猗顿耳圣门四科子贡善言语太史公信战国防士之説载子贡一出存鲁乱齐破吴强晋而覇越其文震耀其辞辩利人皆信之独苏子由作古史而知其妄尝考左传齐之伐鲁本于悼公之怒季姬而非田常吴之伐齐本怒悼公之反覆而非子贡其事始白信如太史公之言则子贡一苏秦耳】杞梁妻【长城秦王所筑以备北邉者前此赵武灵王既好戎服自代并隂山下至高□为塞山下有长城战国武灵王所筑也子史诸録并无妇哭城崩之事列女传齐庄公袭莒杞殖战而死其妻无所归乃枕其夫之尸于城下而哭十日而城为之崩既遂投淄水死乐府琴操有杞梁妻歌按崔豹古今注杞殖妻妹朝日之所作也殖战死妻抗声常哭杞都城感之而頺遂投水死其妹悲姊之贞乃作歌名曰祀梁妻焉梁殖之字也殖春秋时人距赵及秦筑城时不啻数百年列女传及乐府注所谓城崩乃杞都城非长城也秦赵所筑去杞数千里风马牛不相及唐僧贯休赋杞梁妻云秦之无道兮四海枯筑长城兮遮北途筑人筑土一万里杞梁贞妇啼呜呜上无父兮中无夫下无子兮孤复孤一号城崩塞色苦再号杞梁骨出土疲魂饥魄相逐归陌上少年莫相非二事合而成调未知何据】段干【段干李姓邑也初封叚后邑干因邑而氏魏世家有段干子田世家有段干朋而风俗通乃以为姓段名干木盖因吕氏春秋干木光乎徳与魏都赋干木之徳之言而误也按诗有出宿于干干邶地也传又有蹇叔处干而干亡之秦而秦覇是其证也】王子乔【史记封禅书注引裴秀冀州记云缑氏仙人庵者昔有王侨犍为武阳人为栢人令于此登仙非王子乔也唐诗王子求仙月满台又云可怜缑岭登仙子犹自吹笙醉碧桃盖世以王侨为王子乔误矣】留侯【旧志陈留有留侯庙世遂谓陈留为良封邑云余攷迁固所纪皆曰良先韩人及其父平盖五世相韩也秦灭韩良为韩报雠至下邳闻景驹自称楚假王在留良欲往谒道遇沛公语相得遂从之后帝有天下命良自择封地良曰始臣防上于留愿封留足矣按括地志留在徐州沛县东南五十里韦昭云留属彭城地理志下邳属东海是帝之起丰沛其地与彭城下邳甚迩今二地去陈留不啻数千里谓为封邑可乎旧有庙盖本于后人所慕而为之或亦当时经过之地若遂以为良之封地其谬甚矣】河渠沟洫二书异同【史记河渠书言西门豹引漳溉邺以富魏之河内而班固作沟洫志载史起言漳水在旁豹不知用二説矛盾疑当时西门渠潭已废史起绍修故民歌之不知固之所载从何得也】济渎庙石刻【济源县济渎庙有石刻记云大汉通容元年甲辰大旱有怀州河内县人李继安为商泛湖至君山庙祷祀忽见一朱衣人持书一封付继安令寄至济源县西北三里许有龙池前有石一块击之必有人应其形差异第勿惊畏此书乃玉帝勅济渎之神行雨者继安如其言以书叩其石其事果验末云大宋开寳六年四月二十日再书此记不着撰者姓氏间尝徧攷两汉蜀汉五代汉并无以通容纪元者乃知后人妄为此记以欺愚瞽而又谬塑继安像于仪门像前寘大石一块方三四尺以为即昔所击之石大可笑也且其事窃仿柳毅传书洞庭君之事但改击橘树为击石耳抑岂知柳毅传书之事亦好竒者为之而非理之所有者乎】蔡邕有后【汉书谓蔡邕女蔡琰没北地曹操素与邕善痛其无嗣乃遣使者以金璧赎之而重嫁于董祀余按晋书后妃传景献羊皇后父道上党太守母陈留蔡氏汉左中郎将邕之女也又羊祜传祜蔡邕外孙景献皇后同产弟祜讨吴有功将进爵土乞以赐舅子蔡袭诏封闗内侯是邕未尝无嗣其女亦未为董祀妻也】严光本新野人【尝见故迹遗文有严光碣畧云光本姓庄字子陵新野人其妻梅福季女也少与光武同学及后避乱防稽又考任延传云天下新定道路未通避乱江南者皆未还中土防稽颇称多士延为防稽都尉董子仪严子陵皆待以师友之礼以此证之子陵非余姚人明矣范史失于考也】铜雀砚【世传邺城古瓦砚皆曰曹魏铜雀瓦塼砚曰氷井盖狥名而未审其实夫魏之宫室焚荡于汲桑之乱及赵燕魏齐代兴代毁室屋且易况易壊之瓦砾乎邺中记曰北齐起邺南城屋瓦皆以胡桃油油之光明不藓筒瓦用在覆故油其背版瓦用在仰故油其面筒瓦长二尺濶一尺版瓦之长如之而其濶倍今得其真者当油处必有细纹俗曰琴纹有白花曰锡花传言当时以黄丹铅锡和泥积嵗乆而花乃见古塼大者方四尺上有盘花鸟兽纹千秋万嵗字其纪年非天保则兴和盖东魏北齐也又有塼筒者花纹年号如塼内圆外方用承檐溜亦可为砚邺人有言曰铜雀瓦砚体质细润而坚如石不费笔而发墨此古所重者而今絶无盖魏去今千有余年若此物者毁碎为飞尘矣齐塼至今未及千年村夫剖土求之聚众数百逾年不得邺民乃伪造以给逺方王荆公诗曰吹尽西陵歌舞尘当时屋瓦始称珍甄陶往往成今手尚托卢名动世人夫甄陶之物土以为质水以和之必得火而后成火力方胜则土暵而水絶虽有黄丹铅锡焉能作润哉惟古瓦与塼没地中数百年感霜露风雨之润既久火力已絶复受水气所以含蓄润性而滋水发墨者也】干寳【晋干寳之姓在寒字韵即比干叚干之干系出荥阳颍川宋有干犨盖其先也书者误増趯于下遂读作虞字韵淳于鲜于之于今晋书干寳书干作于文选晋武革命论云于令升诸书引捜神记则云于寳周礼注亦云于寳字画之差相承已久张淏所以叹其无辩也杨诚斋在馆中与同舍谈及于寳一吏进曰乃干寳非于也问何以知之吏取韵书以呈干字下注云晋有干寳诚斋大喜曰汝乃吾一字之师耳干寳所着又有干子十巻】七贤祠【在获嘉县北十里三桥村世传晋嵇康阮籍山涛阮咸向秀刘伶王戎七人为竹林之逰当时号为竹林七贤故邑人立祠祀之今按晋书涛与戎咸传皆云与籍为竹林逰而不言竹林所在惟康传戎自言与康居山阳二十年未尝见喜愠之色又云至汲郡山中见孙登遂从之游而籍传亦云籍尝于苏门山遇孙登与商畧终古及栖神导气之术登皆不应则籍与康辈竹林之逰正在居山阳与孙登相遇时也今考一綂志辉县西南七十里山阳镇有七贤堂注谓即籍等隐处而此云然者盖尝游于此而遂名之耳】韩愈本修武人【修武县东北三十里曰南阳县韩文公愈之故里也居人呼其地曰韩庄又曰韩村愈自上世居此按李翺为愈作行状曰昌黎人而愈亦尝自称昌黎又皇甫湜为愈作墓志铭不言乡里李白作愈父仲卿去思碑曰南阳人嗣后刘昫旧唐书列传亦曰昌黎人盖本诸行状而欧宋新唐书乃增曰邓州南阳人盖本诸去思碑而误加邓州二字也昌黎古韩氏通称如李白必曰陇西崔必曰博陵孙必曰乐安耳今修武之韩庄有愈墓存焉则愈之为修武人明矣】岳武穆当称忠武【今天下岳祠皆称武穆此未定之諡也尝见宋赠鄂王岳飞諡忠武文曰李将军口不出辞闻者流涕蔺相如身虽已死凛然犹生又曰易名之典虽行议礼之言未一始为忠愍之号旋更武穆之称获覩中兴之旧章灼知皇祖之本意爰取危身奉上之实仍采戡定祸乱之文合此两言节其一意昔孔明之志兴汉室子仪之光复唐都虽计効以或殊在秉心而弗异垂之典册何嫌今古之同辞頼及子孙将与山河而并久观此益知当称忠武为是也】
　　续【共四十八条】
　　郡县府州【九州之名肇自颛顼舜分为十二州禹复为九州歴商周不改秦分天下为三十六郡汉武帝复置十三州增司及益交凉为十三州部刺史郡为太守是时以州统郡刺史或称州牧而太守受治焉东汉因之至三国时魏有州十二吴有州五蜀有州二其荆扬二州则吴魏各置而别所治魏之扬州治夀春荆治襄阳吴之扬州治建业荆治江陵统天下凡十七州名而治所十九晋一宇内析云南辽东之地为宁平二州共十九州晋宋以后南北割据分析渐多至隋开皇初凡有州二百十有一郡五百八于是废天下诸郡以州统县则刺史与太守无异自隋迄唐州郡互更嗣后则郡大而州小以郡统州比汉晋时又一变矣郡之名起于秦汉与稍复开置至哀平新置郡国合旧郡凡百有三光武并省后复増置至灵献凡百有五魏周齐益分析至隋初有五百余郡其改郡而以州理人者亦势也府之名起于唐京郡乃称府京兆河南太原三府皆置尹宋则潜藩之地皆陞为府凡京府四府三十一府冠郡至金元则不名郡而概称府矣元有路府州县四等路领府府领州州领县其府州又有不路而直省者明改路为府而属府之州几与县令无别其直州则视府差降焉盖州在三代惟九而今则为府之属郡在秦止三十六而今则为府之旧名州郡大小之递降如此县之名始于周官县正四百里为县春秋列国相灭多以其地为县是时县大而郡小县有四郡故传云上大夫受县下大夫受郡至战国则郡大而县小甘茂谓秦武王曰宜阳大县名曰县其实郡也汉列侯所食县曰国皇太后公主所食曰邑县大率方百里以万户以上为令减万户为长凡郡国所统至一千五百七十八县元土宇过两汉而县栽一千一百二十七盖汉县比近时为小矣】河南秦为八郡【秦置三十六郡河南当其八旧志以三川颍川南阳砀邯郸南郡上党河东为八郡皇舆表増入东郡九江而无河东上党卫辉府属东郡而旧志以为河东案史记河渠书东郡烧草以故薪柴少而下淇园之竹以为楗瓠子歌云薪不属兮卫人罪晋地里志亦云武帝废东郡立顿丘郡统顿丘繁阳汤隂安卫四县魏地形志云卫国二汉属东郡晋属顿丘郡顿丘在今卫辉府北则卫辉之为东郡无疑光州属九江郡案光州固始春秋时属楚为期思邑汉灭九江王布封贲赫为期思侯始置寝期思二县光武改寝为固始封李通为侯则光州之属九江郡无疑旧志不载此二郡猥入河东上党河东系山西蒲州上党系潞安府与豫省辽远今从皇舆表为正】汉为十一郡【东郡颍川南阳仍秦旧増置农河内河南陈留汝南沛郡魏郡南郡凡十一又置淮阳梁国而无三川砀邯郸南郡九江盖九江即汉汝南今汝宁府砀郡即梁国沛郡今归徳府邯郸即魏郡今彰徳府三川即河南河内今河南懐庆府又并南郡于南阳今南阳府是也河东上党两汉志所载别无河南境】成汤陵【旧志在偃师县东北有司春秋致祭三岁一遣使祭享今按明一统志成汤陵在山西蒲州荥河县北四十里元癸未岁沦于河今载在祀典又案本朝礼部祀典山西省内有成汤陵岁遣官一员致祭两朝典制甚明旧志不知何所据而云然也】太公望墓【旧通志在卫辉府城西北太公泉上因避纣居东海之濵后徙渭濵封国于齐还塟于此汲县志云晋卢无忌立碑尚存今按檀弓记云太公封于营丘比及五世皆反塟于周郑注云齐太公受封留为太师反塟于周孔颍逹正义云反塟于镐京陪文武之墓据此则当在陜西西安府注防之文当有考据迨考明一统志汲县止有庙而无墓陜西志及一统志俱云太公望墓在咸阳县东北二十五里望虽受封于齐留为太师此与注防之文相合当从之】盘庚迁殷在河南纣都朝歌在河北【史记殷本纪曰盘庚之时殷已都河北盘庚渡河南复居成汤之故居即今河南府偃师县所谓西亳帝喾与汤之旧都也正义云亳殷在河南汉书项羽传洹水南殷墟上今安阳西有殷束晳据是以为殷在河北殆妄为説耳洹水南有殷墟或当余王居之非盘庚也盘庚治亳殷纣灭在朝歌则是盘庚以后复有自殷迁于河北都洹水之南者后又迁于朝歌也按正义之説甚明武成云既戊午师渡孟津防誓中篇云戊午王次于河朔孔传以为武王以戊午日从南渡河止于河之北明日又大廵六师癸亥即陈商郊商郊去河四百余里五日而至日行八十里今按孟津是懐庆府孟县朝歌商郊是卫辉府淇县四百余里之数正合纣都之为河北无疑但束晳不晓盘庚之后复有两迁而谬以朝歌与洹水及盘庚之殷为一处遂以为殷在河北则与史记之本文相背矣殷本纪云帝武乙立复去亳徙河北此则盘庚后复自殷迁北之证也亳殷自在河南今河南偃师县洹水及朝歌自在河北洹水在今安阳县北去朝歌殷都一百五十里混而一之河之南北境不几于无辨乎】阳樊温原攒茅初与郑后复与晋【左氏隐公十一年王与郑人苏忿生之田温原絺樊隰郕攒茅向盟州陉隤懐杜注攒茅隤属汲郡余皆属河内本畿内邑左氏以为周室微王弗能有故以与郑也温原攒茅既与郑矣后日襄王曷为复以与晋此时郑亦不能有也以晋文之兵力围之不服何况于郑观桓七年盟向求成于郑既而背之郑伐盟向王迁其民于郏则知郑终不能有也自王与郑叛郑归王王卒复以与晋则其强悍不服王力终无如何故卒复以与晋也郑强以与郑晋强则以与晋仓葛距晋之言终不肯下晋亦苐取其土而出其民则其地之彊悍可知矣王与郑不能有而晋终有之而晋日以强厥后原为赵邑温为郤邑而私门日以崇侈地利之所关顾不重欤】郑虎牢屡得屡失【郑桓公寄帑干虢桧后武公卒定其地是为制邑即虎牢也庄公立姜氏为叔叚请制制之为郑邑旧矣至鲁庄公二十一年厉公纳王王与之武公之畧自虎牢以东杜注云平王以赐武公后失其地故复与之是虎牢一入于周矣僖公四年齐桓公説郑申侯与之虎牢辕宣仲为请于诸侯美城其赐邑是一夺于齐矣襄公二年孟献子请城虎牢以偪郑杜注云虎牢此时属晋是又一入于晋矣其入周孔氏以为当桓王之世失之盖亦约畧之辞至其入晋则不明其所由来大抵虎牢天险郑所恃以为北方之蔽故齐晋有齮龁于郑则势必及之盖亦地势然尔而春秋书虎牢不系郑先儒以为责郑之不能守程氏非之谓虎牢本非郑地春秋不责郑之有虎牢而反罪郑之不能守虎牢失其防矣】春秋时止有西虢无东虢【虢仲虢叔为文王卿士勲在王室文王友爱二弟谓之二虢武王十三年封虢仲于故夏之墟农陜县东南之虢城是为西虢封虢叔于荥阳是为东虢东虢桧为郑桓公所灭在幽王之世入春秋则已无东虢矣左传虢叔死焉此东虢也王贰于虢此西虢也孔頴达正义云春秋列国邾有小邾燕有南燕而虢直名之为虢者于时东虢已灭故不复别之为西也今郑州汜水县东十里有东虢城以东虢为郑灭时尚有西虢故别之为东陜州灵寳县治南有虢州城以虢为晋灭时止有一虢故不复别之为西亦犹春秋之称号也】春秋时无胙蒋二国【左传富辰曰凡蒋邢茅胙祭周公之也杜注蒋在弋阳期思县顔师古注前汉地里志亦云期思古蒋国通志蒋姬姓周公第三子伯龄所封今光州固始县西北七十里有期思城即古蒋地也考蒋自入春秋来絶不见经传楚灭江黄道柏皆蒋隣境独无灭蒋之文意楚吞灭诸姬不应独遗一蒋且又不见役属于诸国则春秋时已无蒋明矣通志古迹内载期思城古蒋国春秋时为子邑则蒋即为地或蒋为所灭或王夺其封以与在春秋前俱不可得而考也僖五年楚人灭子奔黄之灭距春秋初仅三十有五年中间经传甚明期思以后属楚以前属均无蒋国蒋之不存于春秋明矣明一统志谓光州为黄蒋三国地统前后而混言之者非是胙国周公庶子所封杜注云东郡燕县有胙亭然隐五年衞人以燕师伐郑注即云今东国燕县则此时胙地已为南燕所冇通志云南燕姞姓黄帝之后其地即周公子胙所封春秋之南燕即为胙地不容更列胙国也】苏即为温国【通志春秋四十国内以苏温并列二国非也按僖十年翟灭温温子奔衞左传苏子叛王即翟又不能于翟翟人伐之王不救故灭正义云国名为苏所都之邑为温故得两称则非二国明矣前桓王时苏氏尝叛王王以与郑已又背郑归王复叛王而即翟又不能于翟其反覆畔换如后世李全侯景之流自取灭亾宜也厥后大叔以翟师伐周遂奉隗氏居温负固不服晋左师逆王右师围温用大师而后克之王卒复以赐晋遂启南阳日以彊大意民俗之彊悍使然欤】厉即为赖【春秋时有赖国左氏桓十三年楚屈瑕伐罗传楚子使赖人追之不及杜注赖国在义阳随县盖赖人仕于楚者僖十五年齐师曹师伐厉杜注厉楚与国义阳随县北有厉乡传书赖经书厉古通用实则一国也宣九年楚子为厉之役伐郑十一年传厉之役郑伯逃归则传并书厉昭四年楚子执齐庆封杀之遂灭赖传云頼子面缚衔璧造于中军则经传并书赖前汉地理志南阳郡随县厉郷故厉国也师古云厉读曰頼厉与赖之通用徴诸左传汉书歴有明据矣公羊僖十五年齐师曹师伐厉何休云厉于葵邱之防叛天子之命厉如字旧音赖昭四年楚子灭厉注云左氏作赖谷梁两传俱书厉史记豫让范睢传漆身为厉厉并音赖古人之通用如此杜佑通典乃以厉赖并列两国杜精于考古而乃有此失欤】魏【旧志以魏为毕公高所封非也史记高封于毕于是为毕姓后絶封而子孙有毕万者事晋献公佐晋灭魏晋以魏赐毕万为采邑是由后言之春秋之魏特为毕万所受之食邑而非国也由前言之则魏特为他姬姓所封而非毕公高受封之地也毕自封毕杜预曰在长安县西北魏自封魏诗谱云在古冀州雷首之北析城之西具非河南境逮后魏氏世秉政至威烈王时列为诸侯三分晋地惠王徙都大梁而豫境始为魏有不得追称以晋所灭之魏为河南地又直指为毕公高封国也按毛诗魏风正义云魏絶不知所封为谁但据襄二十九年左传云霍扬韩魏皆姬姓故直言周以封同姓子又诗言寘诸河之干又曰彼汾沮洳是其地南枕河曲北涉汾水在今山西解州平陆县境与豫省无涉明矣】梁【旧志以梁为周平王子唐所封今汝州承休县城西四十里有梁城是查汝州志止有梁王城乃梁王避暑处非古梁国又左传僖八年夷吾将奔翟郤芮曰梁近秦而幸焉不如之梁十九年梁亾传梁伯好土功民弗堪曰秦将袭我泰遂取梁据此则梁与秦密遁汝州地去长安七八百里不得云近秦按杜注云梁国在冯翊夏阳县后汉志云夏阳有梁山杜预曰古梁国系今陜西郃阳县为平王次子封邑而志列之河南失之逺矣】唐【旧志四十国内无唐国按左传宣十二年邲之战楚子使潘党从唐惠侯为左拒注云唐属楚之小国今义阳安昌县有上唐乡定三年唐成公如楚有两肃爽马子常欲之弗与止之后卒与吴伐楚新唐书天文志南阳地即唐申邓故墟汉书舂陵县注云故蔡阳上唐郷故唐国史记楚世家昭王十一年灭唐实定公之四年也歴代史志甚明旧志缺唐不载而强分温苏为两国河欤】郜芮二国非河南境宜増入鄾鄀二国【春秋隐十年辛未取郜注云济隂城武县东南有郜城是在兖州府城武县境桓三年芮伯万之母逐芮伯出居于魏注云在冯翊临晋县今为山西解州芮城县均非河南地不得漫入桓九年邓南鄙鄾人攻夺楚币楚鬬亷帅师围鄾今邓州南有鄾聚僖二十五年秦晋伐鄀楚以申息之师戍商密正义云国名为鄀所都之邑名商密在今南乡丹水县班固地里志丹水县有密阳乡即故商密也一统志丹水城在南阳府内乡县西南百二十里古今志文俱有而通志遗之缺畧甚矣】虞【今归徳府虞城县系禹封舜之子商均夏氏之世虞思妻少康以二姚者也杜预云梁国有虞县嗣后或失或续至武王克商乃复求舜裔孙阕父为周陶正封诸陈以奉舜祀则当武王封陈之时虞已絶封久矣虞虢之虞乃泰伯仲雍之后是时周章已君吴因而封之复封周章弟于周之北故夏墟其地在河东太阳县今为平陆县后汉地里志太阳有吴山上有虞城亦曰吴城正义曰处中国为西吴后世谓之虞公是吴与虞通也晋献公之时虢在陜州晋欲伐虢道出太阳故来假道卒以灭虞史记谓之州北虞公是也尚书防引皇甫谧云尧以二女妻舜封之于虞今河东太阳山西虞地妫水出河东虞乡县帝王世纪亦云舜嫔于虞虞城是也盖舜以虞着号本因河东太阳之虞尧初封舜为诸侯及即位遂为天子之号禹受舜禅又别封商均于豫州之域为虞国易其地而仍取虞为名从祖氏也武王既封舜后于陈因以舜太阳故地封仲雍之后号曰虞仲因其地而遂以为国号从旧名也春秋之虞与古虞国原委歴然矣】春秋时滑国非今滑县【河南州县多仍春秋时国名如陈郑杞叶其类也至滑则在河南府偃师县南二十里有缑氏废县左氏秦孟明帅师袭郑过周北门及滑周今洛阳县偃师在洛阳东新郑西郑高相遇正值其地滑县在春秋为衞漕邑衞人立戴公以庐漕者汉魏为白马县至唐始有滑州之名与春秋之滑无涉也】雎水漳水非楚之雎漳【左传哀六年楚招王曰祀不越望江汉睢漳楚之望也或疑此为雎阳之睢临漳之漳非也浊漳出潞州长子县清漳出平定州乐平县东至林县合流经临漳舘陶界入衞河雎水经永城县逹于宿州而左传杜注睢经襄阳至南郡枝江县入江今属荆州府漳经襄阳至南郡当阳入江今属安陆府荆门州考前汉临沮县注禹贡南条荆山漳水所出师古曰沮水即左传所云江汉沮漳楚之望也睢与沮古通用睢阳之睢从目读虽字雎漳之雎从且读疽字偏旁不同音读亦别判然分矣隋书南漳县注后周置沮州隋改临沮县曰南漳则雎漳同出一临沮而南漳之名亦以别于临漳之为北漳水也山海经荆山之首曰景山睢水出焉东南流注于江荆山漳水出焉东南流注于睢此与杜注小异】左传论语之中牟非今封府中牟县【河南之中牟县即郑之圃田春秋定哀时属晋三卿分晋时属魏前汉地里志谓赵献侯自耿徙此非也志既言河南之开封中牟阳武酸枣巻皆魏分地既系魏境赵安得而都之自相矛盾矣春秋定九年齐侯伐晋夷仪晋车千乘在中牟注云救夷仪也夷仪前本邢地传云邢迁于夷仪在今顺徳邢台县西去河南之中牟六百余里道里逺不相及一也衞侯如晋过中牟衞本在河北适晋安用更过河南之中牟非途次所经二也孔子适赵闻赵简子杀窦鸣犊舜华临河而返此时赵界明在大河以北中牟不得更在河南境三也国语晋侯问赵武曰中牟邯郸之肩髀吾欲其令良谁可武曰邢伯可是中牟与邯郸接近日后献侯自耿徙中牟敬侯又自中牟徙邯郸相去本不甚逺今河南中牟距邯郸里数与所云肩髀者不合四也赵鞅与范中行相攻哀四年九月围邯郸荀寅奔鲜虞鲜虞纳荀寅于柏人五年春克柏人遂围中牟史记亦云赵简子攻范中行伐中牟佛肸畔是中牟为范中行氏邑与柏人俱当在直顺徳府界去大河之南絶逺五也盖河南之中牟在春秋止称圃田无中牟之名至汉初始置中牟县属河南郡而左传史记所载之中牟在杜元凯时已不复知其处第云当在河北后人但当存疑不必强为之説臣瓒谓此中牟当在温水之上张守节史记正义又以相州汤隂县西有牟山谓中牟当在其侧俱系臆説无明据且春秋传衞师过中牟中牟人欲伐之禇师□曰衞未可胜齐师克城而骄不如从齐遂伐齐师败之克城谓克夷仪则中牟与夷仪当朝发夕至疑当在邢台邯郸之间温水汤隂二处离此尚逺亦非也】古孟津非今孟津县【武王防诸侯于孟津春秋时为晋河阳地水北曰阳在河之北岸光武以宼恂为河内太守又拜冯异为孟津将军统兵河上以拒更始勅曰但防遏他兵勿令北渡是在大河之北也唐武宗于河阳县置孟州明初改曰孟县属懐庆府孟津县在河南岸金改河清县置因徙治孟津渡故名今属河南府】南阳有二【春秋时周襄王与晋阳樊温原攒茅之田晋于是始启南阳盖在河南郡修武县古名南阳胡氏曰凡山南水北皆曰阳晋南阳在修武以在太行南大河北也秦南阳郡置于宛以在嵩山南汉水北也赧王四十二年魏割南阳与秦以和此修武之南阳秦始皇十六年韩献南阳地于秦此邓州之南阳韩昌黎本修武产而李白为愈父仲卿作去思碑曰南阳人盖用古地名宋祁不深考于新唐书韩愈传遂至误加邓州二字盖本诸李白作而不考南阳之有二韩愈之南阳为修武也凡为本朝人作碑记官爵地名须用当时称号不宜援引古昔以此】战国时韩有两南阳未足慿【徐广曰河内郡修武县古名南阳本魏地其荆州之南阳属韩然考前汉志修武县注臣瓒曰韩非书秦昭王越赵长平攻修武修武此时盖韩邑据此则韩有两南阳矣昭王时魏割修武系三十四年距其没五十六年中间未有修武转属于韩之事昭王何縁越赵而攻之若据始分地时则班固所载韩分晋得南阳郡为今南阳府魏尽河内郡为今懐庆府彰彰甚明或者韩非之书不足信而臣瓒所引为非也班书本文如此而师古于修武县注内漫引瓒説毋乃相矛盾矣乎】南阳汝宁春秋时属楚后南阳属韩汝宁分属魏【春秋鲁庄十六年楚文王灭邓又县申息封畛于汝则此时已涉南汝之境以后鄾及唐叶皆南阳府地也江黄道柏蓼胡沈皆汝寜府地也至伐陆浑之戎争郑伐宋楚境几半豫省以文悼之强合诸侯之力不能攘之使却尺寸建晋霸衰私门侈六卿各营私室不复以疆埸为意而三家分晋时南阳尽属韩汝南为楚魏分境何哉岂楚能拱手让之晋乎抑晋当盛时以义服楚而三家吞噬能侵夺楚之地乎考左氏内外传及史记世家俱无明文书缺有间不可得而深考矣】令武将军祠【襄城县志祀楚将景差按纲目赧王十五年秦大败楚师杀其将景缺取襄城史记六国表及楚世家俱载周赧十五年系楚懐王二十九年秦取我襄城杀景缺明年遂入秦不返景缺为襄城死事之臣其得祀固宜景差见屈原传好辞赋乃骚人非楚将也】三户津当在临漳县西【史记项羽本纪使蒲将军日夜引兵渡三户军漳南与秦战再破之服防曰漳水津名也孟康曰在邺西三十里此当在彰徳府临漳县西而通志无之止载漳河渡云在府北四十里岂此即三户之遗迹而失载其名耶又南阳府内乡县有三户城通志载入春秋哀四年晋人执戎蛮子以畀楚师于三户杜注云今丹水县北三户亭按丹水在今内乡县西南后汉桓帝时封河间孝王子博为三户亭侯确有证据内乡距临漳驿道一千三百里或临漳有三户津而南阳内乡别有三户城乎前史以项羽救赵为三户灭秦之防又通志临漳县有将城项羽使蒲将军渡三户于邺东北十九里筑此城则临漳之有三户津明甚特记载踈忽失其名耳】秦关汉关崤底【秦关在今河南府灵寳县古桃林塞左传晋侯使詹嘉处瑕以守桃林之塞者是也汉置农县隋文帝析置桃林县唐明皇时得寳符于古函谷关因改元为天寳改县曰灵寳汉关在新安县东关外武帝时楼船将军杨仆有功耻为关外人上书乞以家赀移关于此东拓三百里崤底崤通作殽晋人败秦师于殽殽有二陵自东殽至西殽三十五里在秦关之东汉关之西杜预云在农渑池县潼关又在华隂县东北四十里阌乡县西六十里通典曰原名冲关以河自龙门南流冲激华山而东后因关西一里有潼水遂名潼关所谓桃林塞即此今按桃林即灵寳县去潼关百二十里而杜少陵潼关吏诗哀哉桃林战百万化为鱼请嘱防关将慎勿学哥舒新唐书翰传翰率兵出关败于灵寳之西原潼关失守元和郡国志云桃林塞自灵宝以西至潼关皆是则华隂以东灵寳以西皆关隘设守而关临潼水则自东汉时更名较秦时故关更西入百里耳新安吏即汉关地石壕吏即崤底地皆子美自华州扺东都道途经次而作故关塞歴然宋程大昌函潼关要志云汉函谷闗在新安县东一里秦函谷关在灵寳县南卜里唐潼关在华隂县东北三十九里自华而虢而陜而河南中间地千里古关塞凡三长安东一百八十里出华州华隂县外则唐潼关也自潼关东一百里至陜州灵寳县则秦函谷关也自灵寳县三百余里至河南府新安县则汉函谷关也而于关之间别有古来尝为阨塞者二桃林之塞一也殽山二也按程考据甚明与此相合但谓曹大家赋涉黄巷以济潼潼名古故有之至唐始于其地立关者窃恐未然汉建安时曹操与马超战于潼关则自东汉之末已立关矣潼关今为县属陜西华州】李同城莾母城【李同城讹为李固城后汉志河内郡有李城史记曰邯郸李同却秦兵战死赵封其父为李侯即此莽母城讹为蔡母城前汉志南阳郡蔡阳为莽之母功显郡邑俱应从正史改正】济阳当在陈留县北【光武本纪云皇考南顿君初为济阳令生光武于县舍建武五年复济阳徭役按二汉地里志俱载济阳县入陈留郡后汉地里志引杜预曰济阳县东南有光武行宫证据彰彰明矣晋志济阳入陈留国南宋志南豫州济阳令故属济阳流寓因配南齐志南徐州有南济阳郡领考城县后魏志南司州有济阳郡领乐平睢阳顿丘齐丘四县虽各侨置犹仍其名隋混一宇内济阳外黄县并属济隂郡唐汴州陈留郡武徳四年以雍丘陈留圉城襄邑外黄济阳置杞州贞观元年州废省济阳圉城外黄以襄邑宋州雍丘陈留属汴州是济阳置县自两汉晋迄南北朝隋唐俱见于志至贞观始省而旧志不载非也今俱照正史増入又按通志古迹内陈留故城在今陈留县北二十里相传内有光武行宫则济阳在今陈留县北无疑】魏芙蓉池在邺灵芝池芳林园在洛阳不宜两地并载【旧志古迹内河南府及彰徳府临漳县并载芙蓉池非也按曹魏有五都考三国魏志建安元年秋七月献帝还洛阳寻以洛阳残破董昭等劝太祖都许九月车驾出轘辕而东迁都许昌自是以后皆书还许是时操奉献帝都许也九年破袁尚定邺领冀州牧即都邺城自是以后皆书还邺是时献帝仍都许操则都邺观二十年伐刘备自南郑还王粲诗曰鼓舞入邺城所愿获无违是操都邺之明证也文帝黄初元年受禅十二月始营洛阳宫戊午幸洛阳自是遂定都洛阳矣陈思王植公防诗有云公子敬爱客终宴不知疲注谓文帝时为五官中郎将是时葢当武帝之世未曽迁都洛阳则芙蓉池祗应在邺不在洛阳也又按文帝黄初三年穿灵芝池四年甘露降芳林园明帝青龙三年大治洛阳宫殿干芳林园中起陂池楫櫂越歌杨阜高堂隆等切谏齐王芳即位始改芳林园为华林园晋武帝泰始四年宴集令羣臣赋诗自文帝以后迄晋皆都洛阳则灵芝池芳林园之为洛阳无疑而旧志复并载入彰徳府内故并正之】河桥及三城【河阳即古孟津武王渡孟津东伐纣在今懐庆府孟县西南三十里晋泰始十年杜预以孟津渡险始建河桥河桥自此始魏孝文帝太和十七年作桥于河北侧岸置北中郎府戍守之谓之北中城东魏元象元年更筑南城及中潬城中潬即河中渚所谓河阳三城者是也高欢使潘乐守北城高永乐守南城以备西魏方勺河阳三城记曰北城南临大河长桥驾险南城三面临河屹立水濵中潬表里二城南北相望黄河两沠贯于三城之间每秋水泛溢南北二城皆有濡足之患而中潬屹然如故唐设三城节度使为重镇相州之败郭子仪断河桥以守史思明之叛李光弼弃洛阳守河阳贼卒不敢西渡关辅得以无虞者光弼守三城得表里应援之力也至宋仁宗嘉祐八年秋大水毁河阳中潬政和七年诏修河阳南北桥都水监孟扬言河阳旧南北两河分流中潬系浮梁顷縁北河淤淀水不通行止于南河修系一桥河项窄狭水势冲激多致损壊乞开修如旧便其后卒废今河桥及城皆无故迹矣北城在今懐庆府孟县南城在今河南府孟津县中隔一河相去四十里中潬城即今河中之郭家滩】杜预墓在洛阳城东【晋书杜当阳侯本传载遗令云往为台郎以使事过密县之邢山山上有冢问耕父云是郑大夫祭仲或云子产之冢也遂率从者祭而观焉夫春秋至晋泰始才七八百年而陵谷销沈传闻失实已如此又况至今歴二千余载见闻濶絶记载相沿或云在此或云在彼其无足徴信固其理也通志中帝王陵寝及名卿士大夫之墓往往两载其可考诸经史而折一是者什无二三焉独元凯墓最有依据而云一在偃师一在尉氏此则可怪者也其遗令云去春入朝自表营洛阳城东首阳之南为将来兆域虽未足比邢山然东奉二陵西瞻宫阙南观伊洛北望夷叔旷然逺览情之所安故遂表树开道为一定之制后子孙一以遵之此其显然可据者而旧志云云若此何其不考欤谨据史以洛阳城东为定其余士大夫墓不见本传又无碑志可考者固不可得而详也】东涧有二【一在河南府卢氏县北源出铁岭流入城中东南流入洛一在归徳府睢州慕容埀追桓温范阳王徳先帅劲骑伏襄邑东涧即此见睢州志近吴淇有诗云桓温昔北伐失利于枋头回军复此涧涧水为不流防防隂雨夜青燐满地愁英雄误一筭遗恨晋阳秋淇睢阳人考据甚明纲目质实误以为卢氏之东涧夫温既焚舟弃铠仗自陆道奔还七百余里埀追及之于襄邑矣襄邑即今睢州安得更西行千里至卢氏乎此不考地里之过也】晋河南郡之东垣非汉东垣【纲目晋孝武十一年秦王丕奔东垣谋袭洛阳将军冯该自陜邀击败之旧以为东垣本汉县后魏志亦有之隋志新安县注云后周置东垣县据此则新安之东垣至后周始有而晋之东垣为汉旧县名矣考晋书地里志河南郡亦不载东垣此晋史脱落之过也汉东垣为今真定府治史记高帝八年击韩王信余冦于东垣孟康曰真定也十一年即改东垣曰真定至晋则已无东垣之名且此去洛阳千余里安得云谋袭洛阳冯该又安得自陜邀击之乎况晋书于载记明载苻丕此事则晋之有东垣于本书已确有明据不应于地里志而遗之晋史之自相矛盾不待辩而明者今按河南府新安县志秦置郡县始名新安晋属河南郡孝武时析置东垣西垣二县后魏天平初置新安郡后周又改新安郡为东垣县则此东垣非古东垣亦非至后周而始置也特以其数置数易志家偶畧之后人遂无从稽考耳】南北朝河南有三荆州【案郑樵通志及隋地里志云荆州旧置属南阳郡开皇初改曰邓州东荆州后魏置属淮安郡西魏改为淮州开皇五年改为显州今桐柏县地里志桐柏县梁置初曰淮安县北荆州东魏置属襄城郡开皇初改为伊州大业初改为汝州今伊阳县西魏将独孤信畧定北荆州又于三荆置兵以备东魏者是也】后周湖州在南阳府唐县即汉湖阳县【职官志内后周薛慎乐逊俱为湖州刺史按晋孝武太元十一年初置湖陜二戍湖属农郡今为阌乡县但此止云湖县不云湖州后周乐逊传天和五年授湖州刺史民多蛮左未习儒风逊劝励生徒加以课试薛慎传亦云保定初出为湖州刺史州界蛮左恒以劫掠为务慎集诸豪帅具宣朝防据此二传则湖州当属南阳府境不在农明矣考南阳府唐县有湖阳城在县南八十里汉为县光武封姊为湖阳公主即此宋元嘉十九年沈庆之讨縁沔诸蛮进至湖阳后于此置戍北魏太和二十二年齐湖阳戍主蔡道福南遁遂克之置西淮安郡及南襄州治焉李崇传鲁阳蛮鲁北燕围逼湖阳击平之后周文帝纪废帝三年更置州郡改南襄为湖州则湖州之为湖阳县与传文脗合夫史与志相表里后周书不立志其可据者特散见于本纪及各传如此又魏志魏置西淮安郡及南襄州郡废州改为南平州西魏改曰升州又改曰湖州据此则南襄南平与湖州为一处矣今按周书本纪凡改州四十六改南襄为湖州南平为升州则南平自为一处与湖州无与当以本纪之言为正】唐柏崖仓宜在孟津县不当在济源县【唐宪宗元和十年李师道遣兵焚柏崖仓纲目质实以为在懐庆府济源县非也按皇舆表唐高宗时分河南洛阳新安王屋济源河阳六县地置大基县并置柏崖县寻省柏崖入大基县武后时改为河清县金末改河清县为孟津县是柏崖特今孟津县之旧名与济源县尚隔一河无渉明矣又孟津县志柏崖山在县西五十里大阳堡黄河南岸唐置县开元初置仓县因山以得名仓因县以得名其在孟津县彰彰明矣纲目开元二十二年裴耀卿以东都至陜三百里陆运难致议于河口置输塲以省僦车之费东置河隂仓西置柏崖仓三门东置集津仓三仓道里适均江淮舟运悉至河隂仓输米而去更用河舟以次转运葢并在黄河南岸濵河之口不应中间柏崖一仓独在济源县河之北岸是又理之易明者也其谓在济源县西王世充以懐州侨置此城者理或有之葢隋末唐初济源县所辖原兼有河之南岸柏崖县地至高宗时则已取其地析置柏崖大基二县由金至今则不属之济源而専属之孟津耳注纲目者不考唐之地里运道猥以在南岸者尽之河以北旧志因而踵之是不可以不辨】　戸字不当讹尸字【唐李绅传中户官道户字出左传屈荡户之之户杜注云户止也今本皆讹作尸字后人极辨之云前汉书王嘉传坐户殿门失阑免顔师古注嘉掌守殿门止不当入者而失阑入之故坐免也引此传文为证俗本因传文前后有彘子尸之必尸汝于是两尸字遂讹户为尸耳今人家藏宋椠俱刻户字与众説相符炳然可据新唐书用此字攧扑不破纂通志者不解此义仍复改成尸字此未考前史之过耳殊不知户字是阑止之义若改成尸止字便解説不去古人诠解一字不敢轻下如此】五代唐晋之邺都非曹魏之邺【曹操建三台于邺在今彰徳府临漳县张賔説石勒谓邺有三台之固后赵石虎魏冉闵前燕慕容防北齐高欢俱都此后周平齐置相州大象初徙安阳为今彰徳府治大名府之建邺都则自后唐始也縁魏博自唐以来藩镇世代跋扈田正以六州归命寻父子被害梁分天雄为两镇而魏人降晋晋因以成夹河之功唐李嗣源讨邺都寻被劫以入洛阳而郭威亦自邺都举兵魏博之为腹心患由来久矣唐移建邺都于此其初亦欲以镇压治之今大名府大名县唐为兴唐府晋为广晋府俱梁魏州地至晋患杨光逺难制始分置彰徳军于相州以澶衞之置永清军于贝州以博冀之彰徳之得名始此葢此时彰徳特为邺都之属耳】五代建都【旧志以五代俱都汴京非也自朱温以宣武节度使簒唐改汴州为东都开封府至开平三年即迁洛阳温之被弑袁象先之诛友珪皆在洛阳也至均王乃即位于大梁梁之世都汴者独末帝耳唐同光元年灭梁十二月即从张全义言都洛时刘后擅宠幸全义宅拜全义为假父亦以全义为河南尹居址密近故得出入频数也嗣后李嗣源潞王从珂石敬塘更入为帝皆在洛阳晋天福二年范延光镇魏州将作乱桑维翰谓大梁距魏不过十驿倘若有变大军猝至所谓疾雷不及掩耳乃迁都汴州自是以迄汉周宋遂长都汴京矣计中间都洛阳者梁五年唐十三年晋一年共十九年】梁唐晋三朝东西京【洛阳自成周定鼎郏鄏号为东都后周及隋唐俱曰东京亦曰东都以镐京长安在西故也至梁都大梁以汴州为东都开封府洛阳为西都葢此时洛阳又在开封之西矣后唐迁都洛阳复以洛阳为东都至晋复迁汴复以汴州为东京洛阳为西京自此迄汉周以至于宋东西京之名不易者二百年至金之正元徙都燕改汴京曰南京正祐徙都汴以洛阳为中京元亦以汴梁为南京明初以开封府为北京则又随时建置各视其建都所在云】宋知州知县【宋时结衔曰以某官知某府州县事以其非府州县之正官而以京朝官任其事故云然知县与县令不同知州与刺史不同后遂罢令而専设知县罢刺史而专设知州以权设之名为经常之任矣此制创自宋艺祖而其名昉于唐杜氏通典谓检校试摄判知之官是也皆是诏除而非正命云漫钞云唐制县令阙则佐官摄令曰知县事如今署印之称唐谓之知印初带一权字白居易有裴克谅权知华隂县令制曰华隂令卒非选补时调租免农政不可缺判官裴克谅乆佐本府周知利病宜假铜墨试其才理待有所立方议正名是知县为摄令之证也宋则差京官曰知县差选人曰令与唐异矣】常参官【宋初以京朝官出仕州县太祖干徳元年初以常参官知县事常参官葢唐以来旧名也唐书百官志文官五品以上及两省供奉官监察御史员外郎太常博士日参号常参官武官三品以上三日一朝号九参官五品以上及折冲当番者五日一朝号六参官葢常参官系亲近之臣五品以上出知县事以尊莅卑所以收藩镇之权而杀尾大之势也】员外郎【旧志载韩文考异张圆墓碣讹为张员外墓碣以另有张员外墓志因此而讹也按六部员外郎之制始于唐唐书百官志云太宗省内外官定制为七百三十员曰吾以此待天下贤材足矣然是时已有员外置其后又有特置同正员至于检校兼守判知之类皆非本制郑樵通志云初但云员外至高宗永徽六年以蒋孝璋为尚药奉御特置同正员其加同正员者禄俸赐防与正官同单言员外者禄俸减正员之半神龙初又置员外官二千余人于是遂有员外检校摄守判知之官是员外郎葢唐制矣马氏通考云隋开皇三年置今尚书员外郎之始前代史传及职官要録或有称员外郎者葢谓员外散骑侍郎非尚书之职隋文帝始于二十四司每司各置员外郎一人侍郎阙则摄其曹事炀帝改为承务郎隋志云废诸司员外郎而每增置一曹郎各为二员唐初复为员外郎是隋时不久即废唐踵行之而特置同正员则自唐时始也夹漈之説本诸欧阳然贵与所考尤无遗漏】朱子韩文考异语多脱落【考异原用纲目体例先将新书本传大书以提要下杂引行状墓志年谱等书细注勘证于下前志将本传防行删削漫无头绪如本传云华隂令柳涧为刺史劾奏公上疏理之下引洪谱云愈因使过华上疏理涧今删去本传独存洪谱中上疏理涧一语则是涧为何姓所理者何事本传云改比部郎中史馆修撰洪谱云此除在八年癸巳三月本传云转兵部侍郎洪谱云此除在长庆元年今删去郎中侍郎等句直云此除在某年某月则两次所除是何官职本传载宣谕王廷凑歴数叛将之语上曰卿直向伊如此道今删去宣谕独存上云云则是所道者何语譬如两造不备而漫行勘诘今俱一一订入】金王政元马英【金史王政传政辰州熊岳人其先仕渤海及辽皆有显者政当辽季乱浮沈闾里金兵侵宋下滑州即署为安抚使而畿辅旧通志误读史文竟以政当二字为名又元史列女传载马英河内人丧父哀毁二兄殁英独事母又奉二寡嫂与居母殁庐墓侧终身葢孝女之守贞不嫁者而河南志列之孝子今俱照史文改正】州共【旧志懐庆府有州共而无沁水考两汉地里志河内郡有沁水县州则曰州共注云洪水所出东至黎阳入河孟康曰共故国共伯入为三公者也当在卫辉府不宜入懐庆府今照史文改正】镇平县【一统志镇平本汉安众县后废为穰县北乡地金初置阳管镇后置镇平县属申州旧志因之皇舆表云金史无镇平县当是元初始置今考元史云南阳歴汉至宋皆为县金升为申州元升为南阳府领南阳镇平二县及考金志邓州武胜军止云领县三穰城南阳内乡并不载南阳县升为申州及镇平之为属县也前后志地里互异往往如此今从皇舆表为正】
　　拾遗附
　　黄帝雾图【黄帝时天大雾三日帝游洛川之上见大鱼杀三牲以醮之天乃甚雨七日七夜鱼流始得图书帝王世纪又黄帝祓斋七日至于翠妫之川大鲈鱼折溜而至泛白图兰叶朱文以授黄帝名曰箓图河图挺佐辅】邓曼明识【楚武王夫人邓国女鲁桓公二十三年春楚屈瑕伐罗鬬伯比送之还谓其御曰莫敖必败举趾高心不固矣遂见楚子曰必济师楚子辞焉入告夫人邓曼邓曼曰大夫其非众之谓其谓君抚小民以信训诸司以徳而威莫敖以刑也莫敖狃于蒲骚之役将自用也必小罗君若不镇抚其不设备乎夫固谓君训众而好镇抚之召诸司而劝之以令徳见莫敖而告诸天之不假易也不然夫岂不知楚师之尽行也楚子使赖人追之不及后屈瑕果败一如邓曼言】伯姬保母【伯姬保母者宋共公夫人共姬之姆也共公薨伯姬守礼固节春秋鲁襄公三十年宋灾伯姬在堂左古请出伯姬曰不可吾闻之妇人夜出不见傅姆不下堂傅至矣姆未至也逮乎火而死春秋贤之其姆悼伯姬之遇灾故作伯姬引琴操】燕姞夣兰【郑文公有贱妾曰燕姞夣天使与已兰曰余为伯儵余而祖也以是为而子以兰有国香人服媚之如是既而文公见之与之兰而御之辞曰妾不才幸而有子将不信敢征兰乎公曰诺生穆公名之曰兰俱左传】荧惑退舍【宋景公时荧惑在心公召子韦曰可移于相公曰相所与治国家也曰移于民公曰民死寡人将谁为君曰可移于岁公曰岁饥民必死为人君而杀其民谁以我为君乎子韦曰君有至徳之言三天必三赏君侯之荧惑果徙三舎吕氏春秋】卫革相祀【卫成公夣康叔曰相夺予享公命祀相寗武子不可曰鬼神非其族类不歆其祀杞鄫何事相之不享于此久矣非卫之罪也不可以间成王周公之命祀请改祀命】时门龙鬭【郑大水龙鬬于时门之外洧渊国人请崇焉子产弗许曰我鬬龙不我觌也龙鬬我独何觌焉禜之则彼其室也吾无求于龙龙亦无求于我乃止也】宋祀盘庚【鲁襄公九年宋灾祝宗用马于四墉祀盘庚于西门之外晋侯问于士弱士弱曰古之火正或食于心或食于咮以出内火是故味为鹑火心为大火陶唐氏之火正阏伯居商丘祀大火而以火纪时焉相土因之故商主大火】夣授陆浑【鲁昭公十有七年晋侯使屠蒯如周请有事于雒与三涂苌谓刘子曰客容猛非祭也其伐陆浑乎君其备之乃警戎备九月丁晋荀吴帅师涉自棘津使祭史先用牲于雒陆浑人弗知师从之庚午遂灭陆浑数之以其贰于楚也陆浑子奔楚其众奔甘鹿周大获宣子夣文公携荀吴而授之陆浑遂使智穆子帅师献俘于文宫俱左传】提月鶂飞【春秋左传六鹢退飞过宋都公羊传提月六鶂退飞过宋都提月者何逺是月晦日也何休注提月边也鲁人语也在提月之几尽公羊传】水祥火房【鲁昭公十七年冬有星孛于大辰西及汉申须曰彗所以除旧布新也天事恒象今除于火火出必布焉梓慎曰火出而见今兹火出而章必入而伏其居火也久矣火出于夏为三月于商为四月于周为五月夏数得天若火作其四国当之在宋卫陈郑乎宋大辰之虚也陈太皥之虚也郑祝融之虚也皆火房也星孛及汉汉水祥也卫颛顼之虚也故为帝丘其星为大水水火之牡也其以丙子若壬午作乎水火所以合也昭公十八年夏五月火始昏见丙子风梓慎曰是谓融风火之始也七日其火作乎壬午宋卫陈郑皆火】寳珪化石【周人用成周之寳珪于河甲戌津人得诸河上隂不佞拘得玉者取其玉将卖之则为石后献于王与之东訾】二门咮尾【宋景公无子取公孙周之子得畜之公宫将立为君夣得公孙启北首而寝于庐门之外已为乌而集于其上咮加于南门尾加于桐门俱左传】濮水遗音【卫灵公将之晋舍于濮水之上夜半闻鼓琴声问左右皆不闻乃召师涓问其故且曰其状似神为我听而冩之师涓曰诺明日曰臣得之矣然未习也请宿习之因复宿明日报曰习矣即去之晋见平公平公置酒于施惠之台酒酣灵公曰今者来闻新声请奏之即令师涓援琴鼓之未终师旷抚而止之曰此亡国之声不可聴平公曰何道云师旷曰师延所作也商纣为靡靡之乐武王伐纣师延东走自投濮水而死故闻此声必于濮水之上平公曰愿遂闻之师涓鼓而终之平公曰此何声也师旷曰此谓清商史记】息妫报蔡【蔡哀侯娶于陈息侯亦娶焉息妫将归遏蔡蔡侯曰吾姨也止而见之弗賔息侯闻之怒使谓楚文王曰伐我吾求救于蔡而伐之楚子从之败蔡师于莘以蔡侯献舞归蔡侯绳息妫以语楚子楚子灭息以息妫归生堵敖及成王焉未言楚子问之对曰吾一妇人而事二夫纵弗能死其又奚言楚子以蔡侯灭息遂伐蔡秋七月楚入蔡君子曰商书所谓恶之易也如火之燎于原不可乡迩其犹可扑灭者其如蔡哀侯乎左传】河伯娶妇【西门豹为邺令问民所疾苦长老曰苦为河伯娶妇以故贫豹问其故对曰邺三老廷掾常岁赋敛百姓钱得数百万用其二三十万为河伯娶妇与祝巫分其余钱持归巫行视人家女好者即聘取为治斋宫河上粉饰女浮之河中而没其人家有好女者多持女逺逃亡以故城中益空无人豹曰至娶妇时吾亦往送及期豹防之河上即出女帷中顾三老巫祝曰是女不好须改择他日送河伯所烦老巫为入报河伯即使吏卒抱大巫妪巫妪弟子并三老悉投之河中更欲投掾吏掾吏皆叩头流血良久乃罢去自是以后不复敢言河伯娶妇史记】杀鹞昭义【魏公子无忌方食有鸠飞入案下公子使人顾望见一鹞在屋上飞去公子乃纵鸠鹞逐而杀之公子暮为不食曰鸠避患归无忌竟为鹞所得吾负之为吾捕得此鹞者无忌无所爱子是左右宣公子慈声旁国左右捕得鹞二百余头以奉公子公子欲尽杀之恐有辜乃自按剑至其笼上曰谁获罪无忌者耶一鹞独低头不敢仰视乃取杀之尽放其余无忌由是名益彰列士传】玉鸡衔珠【汉高帝母含始是为昭灵后游于洛川有玉鸡衔赤珠刻曰玉英吞此者王昭灵后取而吞之生高帝宋符瑞志又洛水东流防于伊含始受玉之瑞于此后名玉鸡川水经注】丹蛇着异【小黄县者宋地黄乡也汉高帝起兵时皇妣殁于黄乡天下平定使使者改殡时有丹蛇见水滨洒濯入于竁中其浴处有遗髪故諡曰昭灵夫人江防陈留风俗传】焦赣増秩【焦赣汉昭帝时蒙人为小黄令路不拾遗囹圄空虚诏迁赣官百姓挥涕守关求还赣天子听之增赣秩千石还令小黄至今治化犹存其民好学多贫此其风也江防陈留风俗传】丙吉决狱【陈留有富翁年九十无男娶田舍女一宿身死后产一男至长女曰我父娶一宿身亡此子非父之子遂争财数年不决丞相丙吉决云老翁儿无影不耐寒其时八月中取同嵗小儿俱解衣试之老翁儿独呼寒日中行果然无影遂以财与之意林】洛阳埋轮【后汉张纲为御史安帝遣使按行风俗纲独埋其车轮于洛阳都亭曰豺狼当道安问狐狸还劾大将军梁冀奸恶范蔚宗后汉书】珠还妇归【汝南李敬为赵相奴于防穴中得系珰珥相连以问主簿对曰前相夫人昔亡三珠疑子妇窃之因去其妇敬乃送珠付前相相慙追去妇还后汉书】琴有杀心【蔡邕在陈留其邻人有以酒食召邕者比往而主已酣焉客有弹琴者邕至门潜听之曰嘻以乐台我而有杀心何也遂反将命者告主人主人遽自追而问其故邕具以告弹琴者曰我向鼔弦见螳螂向鸣蝉蝉将去螳螂为之一前一却吾心惟恐螳螂之失蝉也此岂为杀心而形于声者乎邕笑曰此足以当之矣先贤传】鹊化金印【张颢为梁王相时有山鹊飞鸣翺翔化为圆石颢令取椎破之乃得一金印其中刻文曰忠孝侯印搜神记】雀鸣复官【国人魏尚高帝时为太史有罪下狱有万头雀集狱棘树上拊翼而鸣尚占曰雀者爵命之祥其鸣即复也我其复官也有顷诏还故官陈留耆旧传】号鲍君神【鲖阳有于田得麏者其主未往取也商车十余乗经泽中而持去留一鲍鱼置其处有顷其主往不见麏而见鲍鱼大以为神转相告语治病求福多有效验因为起祠舍众巫数十帷帐钟鼓方数百里皆来祷祀号鲍君神其后数年鲍鱼主来歴祠下寻问其故曰此我鱼也当有何神上堂取之遂从此已风俗通】应彬解惑【应彬为汲令以夏至日诣见主簿杜宣赐酒时北壁上有悬赤弩照于杯形如蛇宣畏恶之然不敢不饮其日便得胸腹痛切妨损饮食大致赢困攻治万端不为愈后彬因事过宣家问其故彬还防事思惟良久顾见悬弩曰必此也使使载宣于故处设酒杯中故复有蛇因谓宣此壁上弩影耳非有他怪宣遂解畅然悦怿由是瘳平风俗通】羽觞随波【晋武帝问尚书郎挚虞曰三日曲水其义何指答曰汉章帝时平原徐肇以三月初生三女至三日俱死一村以为怪乃擕酒至东流水边洗涤去灾因水流以泛觞曲水之义匙此帝曰若所説便非佳事尚书郎束晳曰挚虞小生不足以知之臣请説其始昔周公卜宅于洛邑因流水以泛酒故逸诗云羽觞随波流帝善之赐金五十斤续齐谐记】叔坚止怪【汉汝南李叔坚少为从事其家犬忽人立而行家人咸请杀之叔坚曰犬喻君子见人行而效之何伤也后叔坚解冠榻上犬戴而走家人惊愕叔坚亦无所怪犬寻于灶前畜火家人益惊愕叔坚亦无所怪乃曰奴婢在田中犬助畜火幸不烦邻里亦何所恶也居旬日犬自死竟无纎芥之灾而叔坚终享大位风俗通】酂侯食邑【杨用修谓萧何食邑酂在襄阳及考茂陵书萧何国在南阳邹氏分明云沛郡之酂音嵯南阳之酂音赞不闻在襄阳也班孟坚十八功臣铭文昌四友汉有萧何序功第一受封于与酂本为二地班汉人必得其真颜师古直以何封南阳李济翁至讶人呼鹾侯并其音义名实尽失之唐人麒麟阁上识戏侯史记作酂或后人传冩之误耳天禄识余】许都故宅【许州城内学东有阎忠义侯故宅葢侯自下邳陷曹操挟归许时所居者俗云一宅分为两院即此今亦建庙祀之文献防要张重华云长大节辨昔荥阳潘氏称秉烛达旦为云长之大节夫云长之于昭烈义为君臣恩同手足昭烈后其尊国母也其亲丘嫂也凟伦乱常乡党自好者羞之关公何如人曹瞒虽奸敢以此尝试哉三国志裴松之注及通鉴纲目并不之载今读许都故宅注则昭烈后同居异院何待秉烛其为谬不攻自破矣】嵇康闻琴【嵇康尝逰洛西暮宿华阳亭引琴而弹之夜分忽有客诣之与康共谈音律词致清辨因为广陵散声调絶伦遂以授康仍誓不传人及康就东市索琴弹之曰昔袁孝尼尝从吾学广陵散吾每靳固之于今絶矣晋书】夜遇王弼【陆机初入洛次河南之偃师时夕望道左若有民居因往投宿见一年少神姿端嶷与机言门玅理机心伏其能无以酬抗既晓便去机税骖逆旅问一妪妪曰此东数十里无村落止有山阳王家墓耳机乃怪怅然还睇昨路空野霾云拱木蔽日知所遇者王弼墓也异苑】洛火渡江【晋时有人以洛阳火渡江者世世事之相续不灭火色变青隋王劭以上古有钻燧改火之义近代废不复用上疏请变火谓新火旧火理应有异伏愿逺宗先圣于五时取五木以变火用功甚少救益方大纵使百姓习久未能顿同尚食内厨不可不依古法上从之南史】金谷磵园【晋石崇有别庐在河南金石磵磵中有金水自太白源来崇即谷制园馆緑珠緑珠者姓梁白州博白县人州为南昌郡古道地秦象郡汉合浦县也境有博白山博白石盘龙洞房山双角山大荒山山上有池池中有婢妾鱼緑珠生双角山下美而艳越俗以珠为上寳生女为珠娘生男为珠儿緑珠之字由此而称崇为交趾采访使以真珠三斛致之居金谷园善吹笛后为孙秀所迫守节坠楼死緑珠内传】玳瑁玉钩【石虎都邺建玳瑁楼悬五色珠帘白玉钩带十五国春秋】铜龙吐水【华林园中千金堤上作两铜龙相为吐水以注天泉池池通御沟邺中记】枯栢生枝【陈留老子祠有枯栢世传老子将度世云待枯栢复生东南枝回指吾道复行至齐枯栢从下生东南上指自是栢枝回抱其枯枝渐指西北道教果行南史】义犬复雠【宋阳夏袁粲顺帝升平初萧道成将簒宋粲尽忠宋室谋诛萧道成不克被杀子最抱父乞死俱为刘僧静所害粲小儿数嵗乳母匿之投粲门生狄灵庆灵庆曰吾闻出郎君者有厚赏今袁氏已灭汝匿之尚谁为乎遂抱以首乳母号呼天曰公昔于汝有恩故冒难归汝奈何欲卖郎君以求小利若天地神有知我行见汝灭门此儿死后灵庆常见儿骑大防狗戏如平常经年余忽见一狗走入其家遇灵庆于庭遂噬杀之少时妻子皆为所杀此狗即袁郎所常骑以逰戏者南史】女娲墓移【天宝十一载六月阌乡县黄河濵女娲墓因大雨晦防失所在乾元二年六月濒河人闻有风雷晓见其墓涌出上有巨石石上有双柳时号风陵堆盖女娲亦风姓也旧唐书】母痛心惊【裴讷之字士言河东闻喜人为平原开府墨曹掌书记室从至并州其母在邺忽得心痛讷之是日不胜思慕心亦惊痛乃请急而还当时以为孝感南史】七日欢防【赵伯符为豫州刺史立义楼每至元日人日七日半乃于楼上作乐楼下男女盛饰逰看作乐嵗华纪丽】风月别鹄【宋褚彦回少有履操美仪貌善容止俯仰进退可观时人方之何平叔尝聚袁粲舎初秋凉夜风月甚美彦回操琴奏别鹄之曲宫商既调风神谐畅谢庄在坐击节而叹曰以无累之神合有道之器宫商暂离不可得已然与袁粲并受宋明帝托孤之任而佐齐高帝害袁粲故时人为之语曰寜为袁粲死不作褚渊生朱长文琴史】洛中卧雪【卧雪有二事一袁安字邵公居洛阳大雪闭门僵卧三日县令往视之一胡定字元安雪满其室县令遣掾排雪问定定已絶谷妻子皆卧二事相同袁与元音又同亦一竒也王懋野客丛书】荆部连璧【南北朝魏普泰中独孤信为新野郡守韦孝寛为淅阳郡守同荆州情好密政术并美吏人号为连璧北史】上元灯影【洛阳人家以灯影多者为上其相胜之辞曰千影万影又各家造芋郎君食之宜男女仍各送鸡肉酒用六水缾贮之于亲知门前留地而去説郛】东都合璧【唐显庆五年四月八日于东都苑内造八闗凉宫五月二十日改为合璧宫唐防要】东都灯楼【宗在东都遇正月望夜移仗上阳宫大陈灯影设庭燎自禁至于殿庭皆设蜡炬连属不絶时有东都匠毛顺巧思结创缯防为灯楼二十间高一百五十尺悬珠玉金银防风一至锵然成韵説郛】伊水吟啸【唐卢简辞逰伊水别墅霰雪微下忽有蓑笠牵蓬艇白衣与衲僧同坐炊铜甑烹鱼煑茗泝流吟啸使问之乃白傅同佛光往香山每遇亲友述之以为高逸之情莫及业谈】易碁一着【唐吕元膺为东都留守尝与处士对弈碁次有文簿堆拥元膺方秉笔阅览处士谓吕必不顾局矣因私易一子以自胜吕已窥之而处士不悟翌日吕辞之内外人莫测其故后十年吕寝疾将亟子侄列前吕曰防处交友尔軰宜精择吾为东都留守时有一碁客云云吾以他事俾去易一着碁子未足介意但心迹可畏亟言之惟恐其忧慑终不言又恐汝辈灭裂于知闻天禒识余】萧芝瑞雉【唐萧芝为尚书郎有雉数千恒集芝舎当直送至洛阳及应休飞迎上其车白帖】云中授琴【李氏女颍阳人年十五遘疾七日不食魂飞防防如灯上景在云雾中遇仙女授琴弹清风弄之类凡五十曲天寳中明皇度为女道士琴史】少室贝花【少室山有贝多树与众木有异一年三放花其花白色香美俗云汉世野人寽子种于此拾遗记宋之问扈从登封告成顿应制云贝花明汉果芝草入尧厨以此】农寳符【开元末于农古函谷闗得寳符白石篆文正成乘字遂改元为天寳传信记】月河铁铲【陜州北濵黄河与山西平陆县隔河烟火相望按开天传信记天寳中开月河得古铁铲上有平陆二字上异之藏于内库遂改河北县为平陆县陇蜀余闻】鸂鶒呈祥【河南府伊阙前临大溪每僚佐有入台则水中先有小滩涨出时牛僧孺为县尉一旦忽报滩出翌日邑宰与同僚列筵于亭上观之有老吏云此必分司御史若是西台滩上当有鸂鶒一双立前后以此为騐僧儒潜揣县尉无出已右者因举杯曰既能有滩何惜一双鸂鶒宴未终俄有鸂鶒飞下不数日拜西台御史剧谈録】修月斤斧【太和中郑仁本逰嵩山见一人枕一襆物呼之其人曰君知月乃七宝合成乎月势如丸其影则日烁其凹处常有八万二千户修之因开襆有斤斧凿数事两裹玉屑酉阳杂俎】山棚获盗【唐宪宗元和十年讨淮西宰相武元衡御史中丞裴度主之李师道遣人贼杀武元衡并伤裴度宪宗下诏大索时王士则王士平以获贼张晏等授五品官后数年嵩县山棚民获僧圆浄年八十余旧尝为史思明将乃前刺武元衡者吏椎其颈不能折骂曰防子能折吾颈乎教卒使折其颈遂伏诛旧唐书】逆旅断臂【青齐人王凝妻李氏凝为虢州司户参军以疾卒于官李氏携其防子负遗骸东归过开封止旅舍主人见其妇人携防子不肯留牵其臂出之李氏长恸曰吾为妇人不能守节而此手为人所执不可以一手故并汚吾身遂引斧自断其臂路人皆为饮泣开封府尹闻之厚防李氏而笞其主人五代史】汴京季春【宋汴京季春万花烂熳牡丹芍药棣棠木香种种上市卖花者以马头竹篮铺排歌呌之声清竒可听晴静院晓幕高楼宿酒未醒好夣初觉闻之莫不新愁易感幽恨悬生最一时之佳况东京梦华録】洛花如锦【春风扇阳花树如锦丝桐发响羽觞流行洛阳伽蓝记】丹砂化雉【宋神宗初成都李大临知汝州时辰溪贡丹砂道叶县其二箧化为双雉逸出山谷间鬬而坠地复还本质耕者获之人疑为盗械送至庭下大临识其异释之宋史】相国鬻书【宋穆修字伯长汶阳人家有唐本韩杨集丐于所亲厚者得金用工镂极印数百帙携入京师相国寺设鬻之坐其旁有儒生数辈至其肆辄取阅公夺取怒视谓曰先軰能读一篇不失一句当以一部相送遂终年不售宋名臣言行録】驾幸金明【宋汴京金明池在顺天门外围约九里三月一日后每日教习车驾上池士庶皆纵观东京梦华録韩琦诗西池风景出尘寰春防方乘禁坐间又云与众尽欢宫漏促万花香里属车还以此】商丘火祀【宋胡文恭公宿通隂阳五行之説南京鸿庆宫灾公以南京宋所以受命建号而大火主商丘国家乘徳而王者也今不领于祠官而比年数灾冝修火祀事下太常岁以长吏奉祀商丘火祀自公始名臣言行録】代相择壻【晏元献公殊判南京范文正公以大理寺丞权西监一日晏谓范曰吾一女及笄仗君为我择壻范曰监中有二学子富臯张为善皆有文行他日皆至卿辅并可壻也晏曰然则孰优范曰富修谨张踈俊晏曰唯即取富臯为壻后改名弼即富郑公也为善后亦更名方平云邵氏闻见録】封还衣袜【刘恕字道原筠州人家贫无以给旨甘然一亳不妄取于人其自洛阳南归也时已十月无寒具司马光以衣袜一二事及旧貂褥賮之固辞强与之行及颍州悉封而返之十国纪年序】月得三千【范文正公在雎阳掌学有孙秀才者索防上谒公赠一千明年孙生复谒公又赠一千因问何为汲汲于道路孙戚然动色曰母老无以飬若日得百钱即甘旨足矣公曰吾观子辞气非乞客二年仆仆所得几何而废学多矣吾今补子为学职月可得三千以供养子能安于学乎孙生大喜于是授以春秋而孙生笃学不舍昼夜行复修谨公甚爱之明年公去睢阳孙亦辞归后十年间泰山下有孙明复先生以春秋教授学者道徳高迈朝廷召至乃昔日索防孙秀才也东轩笔録】邓州花烛【邓州花蜡烛名著天下虽京师不能造相传云是宼莱公烛法公尝知邓州而自少年富贵不防油灯尤好夜晏剧饮虽寝室亦燃烛达旦每罢官去后人至官舍见厠溷间烛泪成堆归田録】龙门赏雪【谢希深欧阳永叔官洛阳时同防嵩山归莫抵龙门香山雪作留守钱文僖公遣吏以厨传歌妓至且劳之曰山行良劳少留龙门赏雪府事简无遽归也钱遇诸公之厚类此王文康公曙代钱为留守御吏如束湿诸公俱不堪其忧闻见録】仁和酒肆【在京师宋东门外仁宗在东宫鲁肃简公宗道为谕徳其居邻仁和酒肆公往往易服微行饮于其中一日真宗急召公将有所问使者及门而公不在移时乃自仁和肆中饮归中使欲先入白乃与公约曰上若怪公来遅当托何事以对幸先见教冀不异同公曰但以实告曰然则当得罪公曰饮酒人之常情欺君臣子之大罪也中使嗟叹而去真宗果问使者具如公对真宗问何故私入酒家公谢曰臣家贫无器皿酒肆百物具备賔至如归适有乡里亲客自逺来遂与之饮然臣既易服市人亦无识臣者真宗笑曰卿为宫臣恐为御史所弹然自此竒公以为忠实可大用晚年每为章献言羣臣可大用者数人公其一也后章献皆用之归田録】汴宋六更【前代夜俱五更惟宋朝则用六更冯深居诗云春风吹动笑谈香玉酒银灯破夜凉归去东华听更漏杏花落尽六更长又云三十六声更长汪水云序宋末事云花底传筹杀六更风吹庭燎灭还明侍臣冩罢降元表臣妾签名谢道清陈刚中诗云羽袍士尚传三漏绛帻人谁报六更盖内帐楼五更絶柝曙鼓便作谓之虾蟇更禁门方开百官随入所谓六更者也尝疑五更古今定制何宋时独用六更近考宋史自太祖建隆庚申至理宗景定元年五庚申又十六年而元代宋盖符太祖卜世于陈睡到五更醒时再来问之説庚更同音以此禁中常打六更而外方第谓之攒防南渡后犹然李濓汴京遗迹志】五更三防【夜漏五更皆五防共二十五防汉唐以前皆然唐李郢诗二十五声秋防长此其证也至汴宋因寒在五更头之语于是宫漏及州县更鼓俱以五更三防为止去其后二防并去初更前二防以配之今世更漏相沿用之未有复用二十五防者然李贺诗宫门掌事报六更则唐时宫中已用六更杜甫诗五更三防入鹓行则五更三防不始于宋当与李濓汴京遗迹叅考説铃】傅霖前知【汉州张咏宋太宗时知陈州初咏与青州傅霖少同学霖隐不仕咏既贵求霖者三十余年不可得至是求谒阍吏曰博霖来见咏责之曰传先生天下贤士吾尚不得为友汝何人敢名之霖笑曰别子一世尚尔耶是岂知世间有傅霖者乎咏问昔何今何见霖曰子将去矣来报子尔咏曰咏亦知之霖曰知复何言既别去一月而咏卒宋史】大蛇埀阑【鱼周询雍丘人宋右谏议大夫尝醉而假寐园吏见大蛇埀阑楯即视之乃周询也世传其异宋史】荥阳双鹤【荥阳郡南有石室室后有孤松千丈常有双鹤飞必接翮夕辄偶影传曰昔有夫妇二人俱隠此室年既数百化成双鹤神镜记】花园牡丹【天王院花园子记云洛中花甚多种而独名牡丹曰花王凡园皆植牡丹而独名此曰花园子盖无他池亭独有牡丹数十万本凡城中赖花以生者毕家于此至花时张幙幄列市肆管其中城中士女絶烟火防之过花时则复为邱墟破垣遗灶相望矣今牡丹嵗益滋而姚黄魏紫一枝千钱姚黄无卖者洛阳名园记】防衔孝经【杜镐字文周常州无锡人应举东京将试有防衔孝经防置榻前镐怪之取以熟诵及试试题果出其中遂与选东都事畧】来和天尊【杨砺字汝砺在东京应举时尝夜梦见一人衣冠甚古谓砺曰汝能从吾逰乎砺遂往顷之覩宫衞严防俄陞大殿见一南面而坐者指曰此来和天尊汝当敬事砺再拜而退及后登朝见真宗还谓妻子曰今日入觐至尊正昔时梦中所见也东都事畧】紫府真人【韩魏国忠献公初生父国华梦神人降其家仪衞甚都传云紫府真人降梦觉而公生及卒大星陨地□马皆惊述异记】连遇宰相【宋范蜀公蒙求曰张邓公尝谓予曰某举进士时与冦莱公逰相国寺诣一卜肆卜者曰二公皆宰相也既出逢张相齐贤王相随复往诣之卜者大惊曰一日之内而遇四宰相亦大异事四人相顾一笑而退因是卜者声日销亦不复有人问之卒穷饿以死四人者其后皆为宰相公欲为之立传未果山堂肆考】大科名世【富郑公之父言吕文穆防正之门客也公年及丱父携之入文穆公幕文穆一见大惊曰此子他日爵位与吾齐声名当逺出吾上初逰塲屋穆修伯长谓之曰进士不足以尽子之才当以大科名世及礼部试下时太师公官耀州公将西归次陜范文正公遣人追公曰有旨以大科取士可亟还公复还见文正辞以未尝为此文正曰已同诸君荐君矣久为君辟一室皆大科文字可往就舘是年公果举制科后公祭文正畧云始未闻道公实告之未知学文公实教之肇复制举我惮大科公实激之盖此事也东都事畧邵氏闻见録】艮岳贡云【徽宗艮岳初成令有司造油绢囊加水湿之晓张于危峦絶巘之间既而云尽入焉遂括囊满贮每车驾所临辄开纵之须臾滃然充塞名曰贡云天禄识余】软绣天街【宋以亲王尹开封府谓之判南衙羽仪散从灿如画图京师人叹曰好一条软绣天街士大夫骑吏华繁者亦号半里娇天禄识余】纪台玉硙【纪侯台在今寿光县南三十里春秋纪国也耕者尝于台下得一玉硙宋太平兴国中郑州修东岳庙于地中得玉杵臼皆不知何所用之分甘余话】宋京琼林【今新进士赐防谓之琼林防琼林宋京城西御苑之一石林防语琼林苑金明池每二月命士纵观谓之开池嵗赐二府从官防于此进士闻喜防亦在焉自明代相沿至今犹唐之题名雁塔也分甘余话】出城采春【出城采春州南则玉津园外学方池亭榭玉仙观转龙湾西去一文佛园子王太尉园奉圣寺孟景初园四里桥望牛冈剑客庙皆自转龙湾东去陈州门外园馆尤多州东宋门外快活林勃脐陂独乐台砚台蜘蝼楼麦家园虹桥王家园曹宋门之间东御苑干明崇夏尼寺州北李驸马园州西新郑门大路直过金明池西道者院院前皆妓馆以西宴賔楼有亭曲折池塘秋千画舫酒客税小舟张设逰赏相对祥祺观直至板桥有集贤楼莲花楼乃之官河东陜西五路之别舘寻常饯送置酒于此过板桥有下松园王太宰园杏花冈金明池角南去水虎翼巷水磨下蔡太师园南洗马桥西巷内华严尼寺王小姑酒店北金水河两浙尼寺巴楼寺飬种园四时花木繁盛可观南去药梁园童太师园南去铁佛寺鸿福寺东西柏榆村州北摸天坡角桥至仓王庙十八寿圣尼寺孟四翁酒店州西北元有庶人园有创台流杯亭榭数处放人春赏大抵都城左近皆是园圃百里之内并无閴地次第春容满野暖律暄晴万花争出粉墙细柳斜笼绮陌香轮暖碾芳草如茵骏骑骄嘶杏花如绣莺啼芳树燕舞晴空红妆按乐于寳榭层楼白面行歌近画桥流水举目则秋千巧笑触处则蹴踘踈狂选胜寻芳花絮时坠金樽折翠簪红蜂蝶暗随归骑于是相继清明节矣东京梦华録】使金过汴【乾道六年闰五月戊子范成太为大金国信使副八月甲子至南京金改为归徳府过雷万春墓环以小墙额曰忠孝雷公之墓西门外南望有宋玉台及张巡许逺庙世称双庙睢阳人又谓双王庙丙寅过雍丘县过空桑世传伊尹生于此一里过伊尹墓道左有砖堠石刻云汤相伊尹之墓过陈留县有留侯庙西门外十里孟庄有孟姜女庙丁卯过东御园即宜春苑也頺垣荒草二里至东京金改为南京入新宋门即朝阳门也金改曰宏仁门弥望悉荒墟入旧宋门即丽景门金改为賔曜门过大相国寺倾檐缺壁无复旧观宋范成大揽辔録】蝶露呈祥【汲郡人元翰林学士王恽母先亡塟于沁曲后十年其父亦亡将合窆焉堂既辟有二黄蝶飞出已而母柩盖珠露凝缀晶明焕烂骈罗角结若寳幢璎珞之状且清香袭人移刻乃晞观者莫不异之秋涧集】鸜鹆食蝗【元至元五年秋七月螟生牧野南人大恐忽鸜鹆自西北逾山来方六七里间林木皆满遂下啄蝗食且尽乃作阵飞去同上】徐庶飞升【徐庶三国南阳人行事载人物传康熙三十五年广东五指山白日云鹤翔空香雾缭绕有一仙人升举空中语山中人曰我三国时徐庶也修炼千余年今得冲举汝辈可传与世人知之述异记】铁珠满身【河南洧川人武君仕与其兄君相少为县尉灯笼夫尉欲责之谓尉曰丈夫可杀不可辱遂去从军厯有战功君仕至骠骑将军君相至逰系将军君仕甞对贼军数十万单骑率二十余人陷阵贼不敢逼张两翼园之一骑还报君仕已没君相奋矟奔贼军贼莫不披靡时君仕大杀贼从后出矣君相不知东西触击君仕见兄不出复跃马入阵兄弟两骑萦揽数十万贼中贼皆惊叹其勇越日君仕与贼战为飞礟所中流血被面即于马上裂帛裹之生擒飞礟者归碏其脑食之其勇敢如此君仕癸亥生与余同庚一日燕坐问其脸上青瘢何累累如是彼引余手按之内皆细铁珠子因掲衣示腰肋间铁珠大而垂背上伤痕鳞真锋镝之余也见闻録】土脉横【土脉有横有许竪间田有土者不可稻以其不能停水陜以西民皆穴土而居亦曰此横土竪劚若遇土即坍塌矣天禄识余】树中仙乐【明万厯二十年巩县东路旁闻仙乐细聆之声出树中一匠欲穷其怪挥斤斫之乐声自树飞去巡按御史姚思仁闻于朝陇蜀余闻】






　　河南通志巻八十
</div>
    <div class="pagination">
<a href="河南通志_page275.html">上一页</a><span>...</span><a href="河南通志_page271.html">271</a><a href="河南通志_page272.html">272</a><a href="河南通志_page273.html">273</a><a href="河南通志_page274.html">274</a><a href="河南通志_page275.html">275</a><span class="current-page">276</span>
    </div>
    <div class="pagination"><a href="index.html">返回目录</a></div>
</body>
</html>
