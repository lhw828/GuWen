<!DOCTYPE html>
<html>
<head>
    <meta charset="UTF-8">
    <title>水经注疏 - 第 18 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注疏 - 第 18 页/共 77 页</h1>
    <div class="content">又北过须昌县西。守敬按：《元和志》须昌县，济水南自郓城县界流入，去县西二里。
京相璠曰：须朐，一国二城两名，盖迁都须昌，朐是其本。[二八]守敬按：《汉志》，须昌，故须句国，寿良有朐城。所云须句国，指迁都之城也，所云朐城，指其本城也。分别言之，是京说之确证。秦以为县。守敬按：前汉县属东郡，后汉、魏属东平国。宋、后魏属东平郡。《地形志》，须昌治须昌城。《方舆纪要》，在今东平州西北十五里。[二九]汉高帝十一年，封赵衍为侯国，朱无封字，戴、赵增。守敬按：残宋本、《大典》本有封字，《汉表》同。济水于县，赵沟水注之。赵沟水详下。
济水又北，径鱼山东，左合马颊水。朱此十三字讹作《经》，又鱼讹作渔。《笺》曰：克家云，渔山作鱼山者是。全、赵、戴改《注》，并改作鱼。守敬按：《隋志》，卢县有鱼山。《元和志》，在东阿县东南二十里。《方舆纪要》，在今东阿县西八里。[三〇]《通鉴》，唐干宁三年，朱全忠遣庞师古伐郓州，败郓兵于马颊。即此马颊也。《明 地理志》东阿西有马颊河，俗名小盐河。水首受济，西北流，历安民山北，又西流，赵沟出焉，东北注于济。守敬按：沟在今东阿县西南，已湮。马颊水又径桃城东。《春秋 桓公十年经》书，公会卫侯于桃丘，会贞按：下引杜说，东阿东南有桃城，在今东阿县西南。卫地也。会贞按：卫地二字，杜《注》文。杜预曰：济北东阿县东南有桃城，朱脱城字，赵据《左传 注》增，戴增同。即桃丘矣。杜《注》有桃城。会贞按：《释例》作有桃丘，是桃城
即桃丘，郦盖兼采之。《方舆纪要》，今东阿县西南六十里有安平镇。镇东十八里为桃城铺，旁有一丘，高可数仞，即桃丘。马颊水又东北流，径鱼山南，朱无鱼字，赵据胡渭校增，全、戴增同。会贞按：《通鉴》唐干宁三年，《注》引此有鱼字。山即吾山也。会贞按：《史记 河渠书 集解》引徐广曰，鱼山或是吾山。又《御览》四十二引郭缘生《述征记》曰，鱼山一名吾山。汉武帝《瓠子歌》会贞按：见《史记 河渠书》。所谓吾山平者也。山上有柳舒城，朱柳讹作抑，全、赵、戴改。会贞按：《地形志》，卢县有柳舒城，是抑舒当作柳舒无疑。《寰宇记》，柳舒故城，《左传》，晋伐郑，齐陈成子救之，及留舒，去谷七里，谷人不知。是乐史直以柳舒当留舒。《路史 国名纪》亦谓，即《春秋传》之留舒。引杜预曰，留舒，齐地。留、柳声相近，则柳舒之为留舒审矣。而赵氏非之，据《寰宇记》西华县下云，柳城本名娲城，魏邓艾营稻陂时，柳舒为陂长，后人因目为柳城。此城疑亦是其所筑。不知此城特与魏之柳舒名偶同耳，不得漫为附会，以为即柳舒所筑，而驳柳舒之非留舒也。魏东阿王东阿县，详《瓠子河注》。曹子建每登之，有终焉之志。会贞按：《魏志 陈思王植传》，太和二年，徙封东阿，登鱼山，临东阿，喟然有终焉之志，遂营为墓。及其终也，葬山西，守敬按：《御览》五百五十六引《述征记》，鱼山临清河。东阿王曹植葬于山西，有二石柱，犹存。杭世骏曰，《名胜志》称子建墓在通许县之七里冈，成化九年大水，墓崩二穴，居民入视，隧表碣曰，曹子建墓。植曾徙封雍邱，雍邱今之 县，距通许四十里而近，岂植真葬斯地耶？考隋立曹子建碑，亦在东阿。通许之墓，恐是附会。西朱《笺》曰：宋本无西字。赵
云：西字不宜衍。会贞按：残宋本有西字。去东阿城四十里。朱城讹作水，戴、赵改。会贞按：残宋本、《大典》本作城。其水又东，注于济，朱济上有清字，全、赵、戴删。会贞按：《通鉴》唐干宁三年，《注》引此无清字。今东阿县西，黄河行古济水之道，今运河于县西南绝河西北出，盖即马颊水受济西北流之故渎。今马颊渠自运河出东北入黄河，则与此《注》所叙之下流合也。谓之马颊口也。会贞按：《新五代史 范延光传》，唐庄宗筑垒马家口，即此。
济水自鱼山北，径清亭东。朱此十字讹作《经》，全、赵、戴改《注》。守敬按：下引京说，东阿东北四十里有清亭，在今东阿县西北大清河岸。《春秋 隐公四年》，公及宋公遇于清。朱此下有者也二字。全、赵同，戴删。守敬按：此《经》文隐公上，当有《经》书二字。京相璠云：今济北东阿东北四十里有故清亭，即《春秋》所谓清者也。守敬按：此清《释例》卫地内，济北东阿县东北有清亭，与京说合。又哀十一年，齐国书伐我，及清。杜《注》，齐地，济北卢县东有清亭，是跨济水左右，皆有清亭也。是下济水通得清水之目焉。朱脱下字，全、赵、戴增，又朱无下水字，全、赵同，戴增。亦水色清深，用兼厥称矣。是故燕王《燕策》曰：吾闻齐有清济浊河以为固。朱浊讹作济，全、赵、戴依《战国策》改。即是水也。
又北过谷城县西。
济水侧岸，有尹卯垒。守敬按：《通鉴》宋永初三年，兖州刺史徐琰弃尹卯南走。又宋景平元年，魏刁雍留镇尹卯。《一统志》，尹卯垒在东阿县西北。南去鱼山四十余里，是谷城县界，守敬按：后汉置县，属东郡，魏、晋、宋属济北，后魏属东济北。今东阿县治。故春秋之小谷城也。守敬按：《续汉志》，谷城，春秋时小谷。杜《注》，小谷，齐邑，济北谷城县。乃郦所本。齐桓公以鲁庄公三十二年城之，朱讹作二十三年，全、赵、戴同。守敬按：《春秋经 庄公三十二年》城小谷，今订。邑管仲焉，守敬按：《左传》城小谷，为管仲也。城内有夷吾井。守敬按：杜《注》，城中有管仲井。又《寰宇记》谷城南山有管仲井。《魏土地记》曰：县有谷城山，守敬按：《元和志》，谷城山在东阿县东三十二里。《一统志》，在东阿县东北五里。山出文石。会贞按：《御览》五十二引《石虎邺中记》，谷城山有文石，石文鲜明。阳谷之地，《春秋》：齐侯、宋公会于阳谷者也。守敬按：僖三年《经》文。杜《注》，阳谷，齐地，在须昌县北。《元和志》，阳谷亭在东阿县东南四十二里。谷有黄山台，全、赵、戴改谷为县。会贞按：非也。黄石公言，谷城山下黄石即我。又《括地志》，谷城山一名黄山。《寰宇记》，谷城山一名黄石。则黄山台即在谷城山，不得别言县有，以区为二。黄石公与张子房期处也。会贞按：见《史记 留侯世家》。
又有狼水，出东南大槛山狼溪，守敬按：《初学记》八引此《注》作大鉴山。《隋志》东阿县下，又作 山。《方舆纪要》， 山在东阿县东南三十里，稍北有狼山，狼溪水发源于此。《注》称水出大槛山，则狼山即大槛之北阜也。朱此下有西狼溪三字，全、赵、戴删。西北径谷城西，又北，有西流泉，出城东近山，西北径谷城北，西注狼水，以其流西，故即名焉。赵云：赵秉文《滏水集 双溪记》，东平黄山之下曰浪溪。郦道元《水经注》所谓狼溪者是也。狼、浪同声，因以名之。狼溪东二十里而近，有佛屋，溪源于此。筑堰汇水为溪，溪广百亩，上纳天光，下侵山根，中植亭馆，莳以花竹，命之曰云溪。一清按：云溪似即《注》中所谓西流泉也。又西北，入济水。朱作清水，全、赵同。戴改。城西北三里，有项王羽之冢，半许毁坏，石碣尚存，题云项王之墓。守敬按：《括地志》，项羽墓在东阿县东二十七里，谷城西三里。引《述征记》云，墓在谷城西北三里，半许毁坏，有碣石项王之墓。《兖州府志》，在东阿县城北。《皇览》云：冢去县十五里，守敬按：《史记 项羽本纪 集解》引同。谬也。今彭城谷阳城会贞按：谷阳县见《淮水注》，汉谷阳县，魏废，故《注》称谷阳城但两汉县并属沛郡。据《寰宇记》，谷阳城在蕲县东七十里。后魏蕲[武定六年改名蕲城。]属谯郡，《注》不得称彭城谷阳城。又考《隋志》，彭城郡有谷阳县。此彭城二字当后人所改。西南又有项羽冢，非也。[三一]余按《史迁记》，守敬按：见《项羽》及《高祖本纪》。鲁为楚守，汉王示羽首，鲁乃降，遂以鲁公礼葬羽于谷城，宁得言彼也。会贞按：《寰宇记》，项羽墓在蕲县东七
十里，汉高祖葬羽于谷城，今济北谷城有项羽冢，此又有墓，按《汉纪》，斩羽东城，楚悉定，独鲁不下，乃持羽头示其父兄云云。《项羽传》，杨喜等五人，各分其一体，岂此葬其体，谷城葬其头也。守敬按：后文引《皇览》，亦云蚩尤身体异处，故别葬，阚冢之外有肩髀冢。但羽之葬，一在谷城，一在谷阳，未必如此巧合，恐谷阳之冢，出于傅会，当以郦氏之说为定。
济水又北，径周首亭西。朱此九字讹作《经》，全、赵、戴改《注》。会贞按：《左传》杜《注》，济北谷城县东北有周首亭。在今东阿县东北。《春秋》文公十有一年，朱一讹作二，全、赵、戴改。左丘明云：襄公二年，王子城父获长狄侨如弟荣如，埋其首于周首之北门，即是邑也。朱《笺》曰：按《左传 文公十一年》，晋之灭潞也，获侨如之弟焚如，齐襄之二年，鄋瞒伐齐，齐王子城父获其弟荣如，埋其首于周首之北门。会贞按：顾炎武《左传杜注补正》、《史记 鲁世家》、《齐世家》及《十二诸侯年表》，皆作齐惠公二年，即鲁宣之二年也，《传》作襄公，当传写之误。是郦氏亦沿《传》之误，襄上又脱齐字。今世谓之卢子城，会贞按：《地形志》，卢县有卢子城。济北郡治也。京相璠曰：今济北所治卢子城，会贞按：后汉、魏济北国，治卢县，[见后。]晋移国于此，宋为郡，徙废。故齐周首邑也。会贞按：杜《注》，周首，齐邑。
又北过临邑县东。县详《河水五》邓里渠下。
《地理志》东郡临邑下曰：县有济水祠，朱有也字，赵同，全、戴删。会贞按：《地理志》作有泲
庙。《郊祀志》，宣帝改元神爵，祠济于临邑界下。王莽之谷城亭也。水有石门，会贞按：下引京说卢县故城西南有石门。在今平阴县北，长清县西南，圮于河。以石为之，故济水之门也。会贞按：《左传》杜《注》，或曰济北卢县故城西南，济水之门。《释例》齐地内作卢县故城西南，济水以石为门。《春秋 隐公三年》，齐、郑会于石门，郑车偾济，即于此也。朱三作五，偾作愤，《笺》曰：按《左传 隐公三年》，齐、郑盟于石门，郑伯之车偾于济。赵改三，改偾，戴改偾，而仍作五年，失之。京相璠曰：石门，齐地。会贞按：杜《注》同。今济北卢县故城西南六十里，有故石门，去水三百步，盖水渎流移，故侧岸也。会贞按：谓石门本在水中，今去水远，因水道迁徙也。
济水又北，径平阴城西。朱此九字讹作《经》，全、赵、戴改《注》。会贞按：下引京说平阴在卢县故城西南十里，在今平阴县东北。《春秋 襄公十八年》，晋侯沈玉济河，会于鲁济，寻湨梁之盟，同伐齐，齐侯御诸平阴者也。会贞按：见《左传》，鲁济详本卷上，湨梁之盟在襄十六年，详《济水》一。杜预曰：城在卢县故城东北，非也。会贞按：杜《注》无故城二字。《释例》齐地内同，然隐三年石门，杜俱称卢县故城，与京合。疑此平阴杜亦俱有故城二字与京合，今本杜书均为后人所删。郦氏叙济水，先北径平阴城西，又东北至垣苗城西，而后径卢县故城北，是平阴在卢县西
南，不在东北，故辨杜之非。京相璠曰：平阴，齐地也，在济北卢县故城西南十里。会贞按：《续汉志》，卢县有平阴城，《地形志》同，不知其所指同杜，同京，《元和志》、《寰宇记》在平阴县东北三十五里，与京合。平阴城南有长城，东至海，西至济。河道所由，名防门，去平阴三里。会贞按：《秦策》，苏代曰，齐有长城巨防。《续汉志》，卢县有长城至东海，有防门。《括地志》，长城西北起济州平阴县，缘河，历泰山北冈上。经济州淄川，东至密州琅邪台入海。《元和志》，故长城首起平阴县北二十九里。互详《汶水注》。齐侯堑防门，会贞按：《左传》，堑防门而守之广里，此与下分引之。杜《注》城南有防，防有门，于门外作堑。即此也。其水引济，故渎尚存。今防门北有光里，会贞按：《续汉志》，卢县有光里。齐人言广，音与光同，全氏曰：八字《注》中《注》。守敬按：《书》之光被四表，亦作广被四表，则不独齐音然。[三二]即《春秋》所谓守之广里者也。何氏曰：杜氏以为防门之堑，其广一里耳。善长则以广为里名。全云：杜说是也。郦氏以声音之变为证，非矣。守敬按：《通鉴》，梁中大通六年，魏齐州刺史侯渊出走，行及广里，则亦以广为名，况又有光里相证，则郦说是也。又云：守敬按：上引京相璠说，此又云者，亦京说也。巫山在平阴东北，守敬按：杜《注》，巫山在卢县东北，因言平阴，地望误，而言巫山，地望亦误。故郦氏复引京说正之。在今肥城县西北六十里。昔齐侯登望晋军，畏众而归。师旷、邢伯闻乌鸟之
声，知齐师潜遁。会贞按：师旷曰，鸟乌之声乐，齐师其遁。邢伯曰，有班马之声，齐师其遁。此所举师旷事，邢伯二字当是衍文，否则鸟乌下当有班马二字。又按：朱作乌鸟，残宋本、《大典》本、黄本、吴本并作乌鸟，与《左传》作鸟乌异，鸟乌不解，据襄十八《传》城上有乌之文，疑本作乌鸟，传钞倒作鸟乌也。当以郦注正之。人物咸沦，地理昭著，贤于杜氏东北之证矣。今巫山之上有石室，耆老言，郭巨葬母处，朱无此八字，戴同，全、赵据《名胜志》引增。守敬按：《名胜志》郭巨上尚有孝子二字。世谓之孝子堂。守敬按：《地形志》，卢县有孝子堂。《御览》四十二引《齐地记》，巫山一名孝堂山。今孝堂山有郭巨石室画像。
济水右迤，遏为湄湖，朱遏讹作过，全、赵删，戴改遏。方四十余里。《元和志》，湄湖泊[三三][《寰宇记》误作湄沟泊。]在长清县西南五里，东西三十里，南北二十五里，水族生焉，数州取给。会贞按：在今县西南，已湮。《左传 定九年》，齐侯致禚、媚、杏于卫。杜《注》，三邑皆齐西界。余疑此湄湖即《左传》媚邑地。
济水又东北，至垣苗城西，朱此十字讹作《经》，戴改《注》，全、赵同。又至，赵据胡渭校改径，戴、全同。守敬按：下引《北征记》言，流至洛当，故此变径作至，不必改也。《魏书 显祖纪》，皇兴元年，征南大将军慕容白曜拔垣苗戍。《地形志》，太原县有垣苗城。在今长清县西南。故洛当城也。伏滔《北征记》曰：济水又与清河合流至洛当者也。宋武帝西征长安，令垣苗镇此，
朱作桓遵，全、赵改桓为垣，戴改垣苗。故俗又有垣苗城之称。朱作故俗人有垣苗之称，戴、赵桓改垣，增城字，戴并改人为又。赵云：《宋书 垣护之传》，伯父遵，父苗。高祖围广固，遵、苗踰城归降，并以为太尉行参军。二人皆从武帝西征，故城镇遂留其名也。又云：按垣遵、垣苗伯仲，岂可兄镇此城，弟袭其号乎？且一城亦未必二人居守，而城有垣苗之称，则垣遵为误引也。又按《通鉴 宋纪》，孝武大明三年，以义兴太守垣阆为兖州刺史，阆，遵之子也。胡三省《注》曰，垣遵即垣苗也。武帝西征长安，使遵守洛当城。城据河、济之会，人谓之垣苗城。此是全袭郦《注》之误，忘郄晋安帝义熙五年，刘裕伐慕容超，超尚书略阳垣遵及弟京兆太守垣苗踰城来降之文。遵乃苗之兄，不审梅 何以失检乃尔？守敬按：《通鉴》宋泰始三年，《注》引此作令垣苗镇此，则已觉垣遵镇洛当之误矣。河水自四渎口东北流而为清。朱四讹作泗，清讹作蒲，全、赵改。赵云：泗渎口当作四渎口，见《河水注》，蒲是清之误。《河水》篇云，河水东分济，亦曰泲水受河也，然荥口水断，石门不通，始自是出东北流，径九里与清水合，故泲渎也。自河入济，自泲入淮，自淮达江，水径周通，故有四渎之名也。彼文讹泲作沛，此又讹清作蒲也。戴亦改泗为四而改蒲为济。守敬按：戴盖以《河水注》有河水东分济亦曰泲水受河之说。然《注》下引《魏土地记》言：河与清水合，又详言黑白异流，正证明此句，则作清是也。《魏土地记》曰：盟津河别流十里，会贞按：《河水注》作九里，而此作十里，必有一误。与清水合，乱流而东，径洛当城北，黑白异流，泾、渭殊别，而东南流
注也。
又东北过卢县北。
济水东北，与湄沟合，守敬按：《魏书 显祖纪》、《慕容白曜传》，并作麋沟。《地形志》太原县下，作靡沟。《通鉴》宋泰始三年作糜沟。糜与湄通，靡、麋与糜，形声并近。水上承湄湖，北流注济。守敬按：水当在今长清县西。《尔雅》《释水》曰：水草交曰湄。《释丘》曰通谷者微。[三四]犍为舍人守敬按：注《尔雅》者，《经典释文序录》有犍为文学《注》，诸书引作犍为舍人，或作舍人。《文选 注》问称为郭舍人，疑即一人也。曰：水中有草木交合也。朱无中有二字，《笺》曰：水上疑脱中有二字。按《尔雅 疏》，李巡云，水中有草木交会曰湄。全、赵、戴改增。郭景纯曰：微，水边通谷也。守敬按：今本《尔雅 释丘》，谷者微，郭《注》，通于谷。《经》、《注》，皆有脱漏，当以此《注》订之。《释名》《释水》曰：湄，眉也，临水如眉临目也。
济水又径卢县故城北，朱此九字讹作《经》，全、赵、戴改《注》。济北郡治也。汉和帝永元二年，分泰山泰山郡详《汶水注》。置，会贞按：此《续汉志》济北国下文。前汉县属泰山郡，后汉、魏，济北国治，晋、[晋徙卢子城见上。]宋属济北，后魏属太原郡。《方舆纪要》，城在长清县西南二十五里。又《寰宇记》长清县下，后魏孝昌二年，自山茌故城，移东太原郡于此。后魏尚无长清县，故
《一统志》谓移郡治卢县，然去郦氏被害仅一年，当在成书后，故《注》下文言郡治山茌。盖以济水在北故也。
济水又径升城北[三五]城际水湄，故邸阁也，祝阿人孙升，将家居之，以避时难，因谓之升城焉。守敬按：《魏书 显祖纪》皇兴二年，征南大将军慕容白曜攻升城，戍主房崇吉遁走。《通鉴》宋泰始三年载此事，亦作升城。又《地形志》太原郡太原县治升城。而《十六国春秋》言，慕容隆兵至斗城，此《注》又作什，皆与升形近致误。《方舆纪要》，升城在长清县东北。
济水又东北，与中川水合。朱此十字讹作《经》，戴改《注》，全、赵同。水东南出山茌县之分水岭。朱讹作县，《笺》曰：宋本作岭。全、赵、戴改。两汉县曰茌，属泰山郡。魏、晋曰山茌，[《魏志 齐王芳纪》，景初元年，山茌言黄龙见。]仍属泰山郡，宋、后魏为太原郡治。[见下。]在今长清县东南三十里，中川水即今长清县之北沙河，出泰安县西北，泰山西麓。溪一源两，分泉流半，解亦谓之分流，交半水，南出太山，入汶。会贞按：此半水即北汶水，详《汶水注》。半水出山茌县，西北流，径东太原郡南。朱东字讹在径字上，戴改。赵据黄本校正。《方舆纪要》，刘宋元嘉十年，割济南泰山郡立太原郡。泰始三年，为后魏慕容白曜所陷。《地形志》云，太原郡，刘义隆置，魏因之是也。时又谓之东太原郡。会贞按：残宋本、《大典》本作径东，《地形志》，齐州之太原郡即此，无东字。然《隋志》长清县下云，有东太原郡，后齐废。《寰宇记》
长清县下称，后魏孝昌二年，自山茌故城移东太原郡于此。盖对并州之太原郡言，故称东太原郡也。郡治山茌。朱山茌讹作山炉，《笺》曰：孙云，当作山茌。全、赵改。戴仍作炉。守敬按：《寰宇记》长清县，后魏孝昌二年自山茌故城，移东太原郡于此。是孝昌二年以前，东太原郡治山茌有明征。全、赵依改，是也。戴沿朱之误，谓山炉地名，乃臆说也，不意戴氏有此失。西北，朱西讹作固，《笺》曰：谢云宋本作西。全、赵改。守敬按：改西，是也。戴承朱之误，以固字上属，谬矣。与宾溪谷水合。朱讹作与汉宾谷水合。赵改云：《方舆纪要》作宾溪谷水，全、戴改同。水出南格马山宾溪谷，朱宾上衍汉字，又脱谷字。全、赵、戴删、增。会贞按：《地形志》，山茌县有格马山。《元和志》，隔马山在长清县东南三十五里。《左传》，夙沙卫杀马于隘以塞道，后因名。《方舆纪要》，隔马山在长清县东南六十里。南沙河在县南二十里，源出隔马山。即此《注》之水也。格马山亦见《汶水注》。北径卢县故城北，县详前。陈敦戍南，会贞按：陈敦戍无考，当在今长清县西南。西北流，与中川水合，朱无水字，全、赵、戴增。会贞按：今南沙河于长清县西南入黄河，不与北沙河会，则水道有变迁矣。谓之格马口。其水又北，径卢县故城东，会贞按：上已言宾溪水径卢县故城北，西北与中川水合，则中川水已至卢城西北，此安得中川水又北，反径卢城东耶？疑此故城东与上故城北互讹。而北流入济，俗谓之为沙沟水。[三六]会贞按：《通鉴》，宋大明二年，败魏兵于沙沟，即此。
济水又东北，右会玉水。朱此九字讹作《经》，全、赵、戴改《注》。水导源太山《汶水注》作泰山。朗公谷，朱无水字，重谷字。全、赵、戴增、删。守敬按：今玉符河出泰山北，诸溪水合而成流。旧名琨瑞溪。有沙门竺僧朗，少事佛图澄，守敬按：佛图澄，详《高僧传》。硕学渊通，尤明气纬，隐于此谷，因谓之朗公谷。守敬按：《魏书 释老志》，沙门僧朗与其徒隐于泰山之琨瑞谷，太祖遣使致书，以缯素、旃罽、银 为礼。今犹号曰朗公谷。《元和志》，神通寺在历城县东[当作南。]七十里，琨瑞山中，苻秦时，沙门竺僧朗隐居也。朗少事佛图澄尤明气纬，隐于此谷，因谓之朗公谷。《方舆纪要》，玉符山[见下。]东南有朗公谷。《一统志》，朗公山在长清县东南九十里，一名朗公谷。故车频《秦书》守敬按：车频《秦书》三卷，《隋志》不著录。《史通 外篇》，先是，秦秘书郎赵整参撰国史，值秦灭，隐于商洛山，著书不辍。有冯翊车频助其经费。整卒，频纂成其书，定为三卷。云：苻坚时，沙门竺僧朗尝从隐士张巨和游。守敬按：张巨和名忠，中山人，见《晋书 隐逸传》。巨和常穴居，而朗居琨瑞山，大起殿舍，连楼累阁，朱累作迭，全、赵改累，戴改累。虽素饰不同，并以静外致称，即此谷也。守敬按：《高僧传》五，竺僧朗，京兆人，前秦时居泰山，与隐士张忠为林下之契，后于金舆谷昆仑[当琨瑞之误。]山中立精舍云云。水亦谓之琨瑞水也。其水西北流，径玉符山，守敬按：《地形志》，奉高县有玉符山。
《隋志》，博城县有玉符山。《一统志》，方山在长清县东南九十里，《齐乘》，疑即玉符山也。又曰玉水。守敬按：《寰宇记》，玉水自历城县流入长清。又西北，径猎山东，守敬按：《一统志》，猎山在长清县东北四十里，今讹作腊山。又西北，枕祝阿县故城东，守敬按：两汉县属平原郡，魏、晋属济南郡，宋、后魏属太原郡。在今长清县东北三十许里。野井亭西。守敬按：《春秋》杜《注》，济南祝阿县东，有野井亭。在今长清县东北四十里。《春秋 昭公二十五年经》书，齐侯唁公于野井是也。《春秋《经》 襄公十九年》，诸侯盟于祝柯，朱柯作阿，《笺》曰：《春秋》作柯。全、赵、戴改。守敬按：此《经》文，诸侯上当有《经》书二字。《左传》所谓督阳者也，守敬按：《传》称盟于督扬，杜《注》督杨即祝柯。又成十六年伐郑，我师次于督扬。杜《注》督扬，郑东地，则非此祝柯也。汉兴，改之曰阿矣。守敬按：《公羊》作祝阿。《通典》春秋时亦曰祝阿，犹古东柯，后为东阿。汉高帝十一年，封高邑为侯国，朱邑作色。[三七]赵改云：《史表》作邑。全、戴改同。守敬按：《汉表》作色，色、邑形近致误。王莽之安成者也。故俗谓是水为祝阿涧水，北流注于济。建武五年，耿弇东击张步，从朝阳桥济渡兵，赵云：按《后汉书 耿弇传》，从朝阳桥河以度。[三八]章怀《注》云，朝城在济水北，有漯河。郦氏以济渡连称，词义乖舛。会贞按：《弇传》本作从朝阳桥济河以度，[三九]郦氏引之，节去河字，所
云桥济者，桥济水也。乃赵援《弇传》删济字，而讥郦氏济渡连称为非，疏矣。即是处也。济水又东北，泺水入焉。朱此九字讹作《经》，入讹作出。全、赵、戴改《注》。全、戴改出作入，赵仍作出。守敬按：作出者，赵本刊刻之误。水出历城县故城西南，朱水上衍泺字，全、赵同，戴删。又历下脱城字，赵据《汉志》增，全、戴增同。守敬按：《释例》，乐水出历城县故城西。两汉、魏、晋县属济南。[今本《晋志》无历城县。按：《左传 桓十八年》杜《注》称，济南历城。《地形志》，历城，晋属济南，则晋有。]晋永嘉后为济南郡治。宋、[《宋志》，历误广。]后魏同。在今县治西南隅。泉源上奋，朱作旧，《笺》曰：谢云，旧疑作奋，一本无旧水二字。全、赵、戴改奋。水涌若轮。守敬按：曾南丰《齐州二堂记》，自渴马崖以北，至于历城之西，盖五十里，而有泉出，高或数尺，曰趵突之泉，其注而北，则谓之滦水，达于清河以入海。《春秋 桓公十八年》，公会齐侯于泺守敬按：此《经》文，公上当有《经》书二字。是也。俗谓之为娥姜水，朱有也字，《笺》曰：娥姜一作娥英。[按《寰宇记》引此作娥英。]全、戴删也字。赵云：《地形志》，济南郡历城县有娥姜祠。《路史》，祝阿故县又有泺水，俗呼姜水，源有娥英之庙，姜字不误。以泉源有舜妃娥英庙故也。守敬按：《书 尧典》，厘降二女于妫汭。《列女传》，二女，长曰娥皇，次曰女英。《地形志》但云有娥姜祠。《寰宇记》，娥英庙又谓之罗姜祠，罗、娥音近，亦谓娥姜也，皆偏举之，娥姜水之称亦以此。城南对山，山上有舜祠。会贞按：《地形志》，
历城县有舜祠。山下有大穴，《寰宇记》引此，大作泉。谓之舜井，会贞按：《初学记》八引《续述征记》，历山有井，无底，与城西南涌泉相通。又《寰宇记》，舜井在历城县东百步，舜所穿之井也。则与《注》所指之地异矣。抑亦茅山禹井详《渐江水注》。之比矣。《书》《大禹谟》舜耕历山，亦云在此，会贞按：《淮南 原道训》高《注》，历山在济阴城阳，一曰济南历城山。《寰宇记》，历山在历城县南五里。宋历城县即今县治。所未详也。其水北为大明湖，会贞按：《明一统志》，大明湖在济南府城内西北隅，源出舜泉，其大占府城三之一。由北水门出，与济水合，弥漫无际。遥望华不注峯，若在水中，盖历下城绝胜处也。《历城旧志》，今泺水遶城北流而不入城，舜泉在城内，亦止成一井，不流，惟北珍珠、濯缨诸泉，北流入湖耳。湖境亦多居民填塞，仅成曲港，可通小舟。西即大明寺，寺东北两面侧湖，此水便成净池也。池上有客亭，守敬按：《一统志》，北渚亭，即《水经注》池上之亭也。宋晁补之有赋，曾巩、元郝经皆有诗。左右楸桐，负日俯仰，目对鱼鸟，朱此下有极字，《笺》曰：极下脱一字，或是极望。赵云：按依文自足，无烦增补。戴删极字。守敬谓是俯仰鱼鸟，与上句作对，衍目对二字及极字。水木明瑟，可谓濠梁守敬按：见《庄子 秋水》篇。之性，物我无违矣。湖水引渎东入西郭，东至历城西而侧城，北注陂。朱陂讹作湖，赵同，戴改。会贞按：此即下所云左水西北为陂之水，则作陂是也，作湖则与上湖混。
水上承东城历祠下泉，朱祠作祀，戴同。《笺》曰：李云，祀疑作祠。赵改祠。泉源竞发。朱无泉字，赵同，戴增。守敬按：《寰宇记》，历水在历城县东门外十步。晏谟《三齐记》云，历水出历祠下，泉源竞发，与泺水同入鹊山湖。《注》变出为承，故当重一泉字。其水北流，径历城东，又北，引水为流杯池，州僚宾燕，公私多萃其上。分为二水：右水北出，会贞按：此即下所言枝津。左水西径历城北。西北为陂，谓之历水，与泺水会。又北，历水枝津朱此六字讹作自水枝津合水。戴改。全、赵删上会字，及此自水二字，作与泺水枝津合，以末水字下属。会贞按：非也。此水首受历水，不从泺水出，何以谓之泺水枝津？盖此枝津即指上右水北出者，乃历水之枝津也。当以戴改为是。首受历水于历城东，东北径东城西而北出郭。会贞按：西而二字当互倒，上左水在西，西径历城北，此枝津为右水，不得径历城西也。又北注泺水，又北，听水出焉。听水详后巨合水下。泺水又北流注于济，谓之泺口也。守敬按：《齐乘》曰，古泺水自华不注山东入大清河。伪齐刘豫乃导之东行，为小清河。《历城县志》，小清河自明永乐以后，屡塞屡浚，久之复淤。盖小清惟时泺水为源，堰东有阻，则泺水仍自华不注东北入大清河。会贞按：今泺水于历城东北二十里，下泺堰，入黄河，似复《水经注》之道。但堰在华不注东北。《注》叙泺水北流注济，济水又东北，方叙华不注，则古泺口在堰之西矣。
济水又东北，朱《笺》曰：此下脱一径字。全、赵增。戴云：据华不注山乃华水之源，非济水所径，《笺》
说非也。华不注山，朱此上九字讹作《经》，全、赵、戴改《注》。守敬按：《地形志》，历城县有华不注山。《元和志》，华不注山一名华山，在历城县东北十五里。单椒秀泽，不连邱陵以自高，虎牙桀守敬按：《寰宇记》引此作杰，《名胜志》引作桀。立，孤峯特拔守敬按：《御览》四十二引作特起，《寰宇记》引作突起，《名胜志》引作特拔。以刺天，守敬按：《通典》，华不注山，直上如 。青崖翠发，守敬按：《御览》引作发翠，《寰宇记》作翠发。望同点黛。山下有华泉，守敬按：《地形志》历城有华泉。故京相璠《春秋土地名》曰：朱曰字讹在春字上、名下，复衍也字。全、赵、戴改，删。华泉，华不注山下泉水也。《春秋左传 成公二年》，齐顷公与晋却克战于鞍，齐师败绩，逐之，三周华不注，逢丑父与公易位。将及华泉，骖絓于木而止。丑父使公下，如华泉取饮，齐侯以免。韩厥献丑父，却子将戮之。呼曰：自今无有代其君任患者，有一于此，将为戮矣。郄子曰：人不难以死免其君，我戮之，不祥，赦之以劝事君者。乃免之。守敬按：以上《左传》文。即华水也。北绝听渎二十里，注于济。
又东北过台县北。
巨合水南出鸡山西北，会贞按：《地形志》，卫国县有鸡山。《寰宇记》，鸡山在章邱县西
十里。晏谟《齐记》云，昔有神鸡，晨鸣于此，有人候之，获一石，洁白如玉，因以为名。《一统志》，鸡山在章邱县西南四十里。巨合水源出鸡山，北流径历城县东。北径巨合故城西，耿弇之讨张步也，守巨里，即此城也。会贞按：《后汉书 耿弇传》，步大将军费邑，遣弟敢守巨里。弇进兵胁巨里，多伐木，扬言以填坑壍。邑来救，弇分三千人守巨里，自引精兵与邑战，斩邑。此《注》三面等句，确凿言之，别有所本。《续汉志》，历城有巨里，聚。章怀谓巨里，聚名，一名巨合城。《地形志》，肥乡有巨合城。[四〇]《元和志》，巨合城在全节县东南二十三里。在今历城县东七十里。三面有城，西有深坑，戴作。[四一]坑西即弇所营也，与费邑战，斩邑于此。巨合水又北合关卢水。守敬按：《一统志》，关卢水在历城县东，旧志一名盘水，又名全节河。水导源马耳山，朱水上有关卢二字，全、赵同，戴删。守敬按：《通鉴》晋义熙三年，南燕主超迎母、妻于马耳关。《地形志》，嬴县有马耳山祠。[四二]北径博亭城西，会贞按：《地形志》，平陵县有洛盘城。《寰宇记》引《齐记》作乐盘城，谓即平陵王与章邱侯饯送处。博亭与洛盘音近。博亭城在平陵东南，又关卢水有盘水之名，当以近洛盘城故，则博亭城盖即洛盘城。西北流至平陵城，朱陵讹作陆，全、赵、戴改平陵城，详下。会贞按：下言武原水北径东平陵故城西，又北径巨合城东，方合关卢水，则此关卢水与武原水合，已至平陵城北，《注》城下当有北字。与武原水合。守敬按：《齐乘》以武原水为巨合水之东源。水出谭城南平泽中，世谓之武原泉。
戴改泉作渊。守敬按：《齐乘》，出龙山镇南十余里曰江水泉。北径谭城东，会贞按：《续汉志》，东平陵有谭城。《春秋释例》，平陵县西南有谭城。《寰宇记》，在废全节县东南十五里。[四三]在今历城县东南七十里。谭国见下。俗谓之布城也。朱布讹作有，赵改古，云：《齐乘》，东平陵故里在济南东七十五里。春秋谭国，齐灭之。古城在西南龙山相对，有当作古。戴改布。会贞按：残宋本、《大典》本作布。又北，径东平陵县故城西，守敬按：两汉、魏、晋县曰东平陵。[今本《晋志》无此县，《宋志》，平陵，汉至晋并云东平陵。《地形志》同，则晋有。]晋永嘉后改曰平陵，[《左传 庄十年》，杜《注》称济南平陵。]宋、后魏同。《续山东考古录》，在历城县东北七十五里。故陵城也，后乃加平，[四四]守敬按：《寰宇记》引《十三州志》，本东陵，后改为平陵，此陵城当作东陵。又《说苑》[《贵德》]，齐桓公之平陵，已见于春秋。《齐乘》，扶风有平陵，故此加东，与此说异。谭，国也。齐桓之出，过谭，谭不礼焉。鲁庄公九年，即位，又不朝，十年，灭之。守敬按：见《左传 庄十年》。城东门外，有乐安任照先碑，赵云：按《名胜志》引此《注》云，城东有汉赵相刘衡碑，又有乐安任照先碑，今本无刘衡碑之目，盖有脱失矣。守敬按：《魏志》，任昭先附《王昶传》。《世说新语 [《德行》]注》、《御览》八百二十二引《任嘏别传》，并作昭先，[四五]而《御览》四百三又引《嘏别传》作照先，与此《注》同。《后汉书 郑玄传 注》作任照光，盖昭因避晋讳作照，其作昭者，后人改之，光又先之误也。济南郡治也，朱脱郡字，全、赵、戴增。汉文帝十六年置为王国，景帝二年为郡，王莽更名乐安。朱安下衍郡
字。全、赵、戴删。守敬按：此三句，《汉志》济南郡下文。王念孙曰，二年当作三年。后汉为国，魏、晋复为郡，并治此。晋永嘉后，郡徙历城，县属焉。宋、后魏同。其水又北，径巨合城东，汉武帝以封城阳顷王子刘发为侯国。朱发下衍于字，《笺》曰：孙云，按《史记》巨合侯刘发。赵云：沈氏曰，《史》、《汉表》俱无于字。又按《汉表》云，平原，《索隐》亦云，皆为误也。其水合关卢水，西出注巨合水，朱西讹作而，全、赵、戴改。西北会贞按：西上当有又字。径台县故城南。守敬按：两汉、魏县属济南。晋省。《地形志》，聊城县有台城。在今历城县东北三十里。汉高帝六年，封东郡尉戴野为侯国，赵云：按《高祖功臣表》，台定侯戴野。《日知录》，《汉书》济南郡之县十四，一曰东平陵，二曰邹平。三曰台，四曰梁邹。《续汉志》，济南郡十城，其一曰东平陵，其四曰台，其七曰梁邹，其八曰邹平，后人读《汉书》误从邹字绝句，因以邹为一县，平台为一县。《齐乘》遂谓汉济南郡，有邹县，后汉改为邹平。又以台、平台为二县，此不得其句读而妄为之说也。《汉志》，常山郡有平台县，是史子叔封邑，亭林之说是也。守敬按：《史》、《汉表》作都尉，无东字，误也。《百官公卿表》，郡守，秦官，景帝中二年更名都尉。野封于高帝六年，固当为东都尉。又《史》、《汉表》只称台侯，而《索隐》以为临淄郡[汉为齐郡。]之台乡，岂小司马所见《汉志》已误连为平台乎？然何不考郦《注》？王莽之台治也。其水西北流，自野泉水注之。水出台城西南白野泉，北径留山，西北流，朱流讹作留，《笺》曰：古来作流。全、赵、戴改。守敬按：残宋本、《大典》本作流。而右注巨合水，又
北，听水注之。水上承泺水，守敬按：《齐乘》，听水即今之响河。《一统志》六，在历城县东北二十里。东流北屈，又东北流，注于巨合水，乱流又北，入于济。
济水又东北，合芹沟水。朱此九字讹作《经》，全、赵、戴改《注》。水出台县故城东南，守敬按：《齐乘》，十二芹沟，俗名西麻湾，出章邱县南明水驿，流三百余，入绣江。《一统志》，芹沟水在章邱县南。西北流径台城东，又西北，入于济水。
又东北过菅县南。
济水东，径菅县故城南。朱无菅字，戴同，赵增。守敬按：两汉、魏县并属济南，晋废。《地形志》，聊城县有菅城。《方舆纪要》，在章邱县西北三十里。汉文帝四年，朱讹作景帝二年，全云，是文帝四年。封齐悼惠王子罢军为侯国。朱《笺》曰：按《汉表》管共侯罢军，《经》文菅字当作管，师古《注》曰，罢音皮波反。赵云：《史》、《汉表》皆作管共侯罢军，误也。管城县自汉迄隋皆为中牟县地，开皇十六年，始立管城县，是以班《志》仅于中牟县注云，筦叔邑。《续志》亦于中牟下云，有管城而已。罢军王子，必有封邑，故非乡亭可知。且属齐地，菅字为是。《齐乘》云，菅城在章邱临济镇。《北征记》引《晋太康志》，以管叔之后封于此，齐灭管，故其子孙仕齐。按《书》称致辟管叔，古史谓管叔鲜罪大无后。管夷吾出自周穆王，至夷吾始显，岂管叔之后耶？郑州管城乃管叔所封，鲁有管邑，大夫采地，惟齐无管城，此即汉之菅县，而传写致误，于氏之言，切而当矣。右纳百脉水，朱此下有百脉二字，
全、赵同，戴删。[四六]水出土鼓县故城西，朱鼓讹作谷，全、赵、戴依《汉志》改。守敬按：两汉、魏县属济南，晋废，宋复置，仍属济南。后魏同。《续山东考古录》，在章丘县东南二十五里。《一统志》，淯河在章丘县东一里，亦曰绣江，其源即百脉水也。水源方百步，百泉俱出，故谓之百脉水。会贞按：《寰宇记》引晏谟《齐记》，水源方百步，百水之脉俱合流，因以为名。其水西北流，径阳丘县故城中。朱阳作杨，下同，全、赵、戴依《汉志》改。守敬按：前汉县属济南，后汉废。在今章丘县东南十里。汉孝文帝四年，朱文帝讹作景帝，戴改。以封齐悼惠王子刘安为阳丘侯。赵云：按《汉表》，阳丘侯安以文帝四年封，而《史表》无之。《史表》有瓜丘侯宁国，《索隐》曰，县在魏郡。《地理志》，魏郡无瓜丘，则斥丘之误也。《汉表》云，氏丘侯宁国，氏丘亦斥丘之讹。又按，氏丘侯封十一年而薨，十五年，侯偃嗣，十年为景帝三年，反诛。杨丘侯封十二年而薨，十六年，侯偃嗣，十一年为景帝四年，坐出国界，耐为司寇。嗣侯名为偃，其封薨与嗣总差一年，一似氏丘之即杨丘者，未知《史表》脱一人也，抑《汉表》多一人也？世谓之章邱城，非也。守敬按：《地形志》，平陵县有章丘城。《寰宇记》，隋改高唐县为章丘，因县东南章邱为名。《方舆纪要》，女郎山下，引《三齐记》[与《齐记》异，见下。]章亥妾溺死，葬此，谓之章丘。是章丘即指女郎山，因阳丘城与章丘近，世遂误以阳丘城为章丘城，故郦氏辨之。城南有女郎山，守敬按：《寰宇记》，女郎山引《齐记》，章侯有三女，溺死，葬于此。《齐乘》，一名小田山。山在章丘县东南七里。山上有神祠，俗谓之女郎祠，守敬按：《地形志》，平陵
有女郎山祠。左右民祀焉。其水西北出城，北径黄巾固，朱巾讹作中，《笺》曰：谢云，当作巾。戴、赵改。守敬按：残宋本、《大典》本作中。盖贼所屯，故固得名焉。守敬按：《通鉴》晋太元十三年，燕青州刺史陈留王绍为平原太守辟闾浑所逼，退屯黄巾固。《元和志》，章丘县理城即黄巾城，汉建安中，黄巾贼张角之所守。在今章丘县治。
百脉水又东北流，注于济。
济水又东，朱讹作东又，赵同，戴乙。有杨绪沟水，朱作杨渚沟水，全、赵、戴同。守敬按：[四七]《寰宇记》引此作杨绪水，云，杨绪水在章丘县东十里。《齐乘》引亦作杨绪水。《金 地理志》，章丘县有杨绪水，此渚为绪之误无疑，今订。《一统志》，獭河在章丘县东北七里，即古杨渚沟也。出逢陵故城西南二十里，朱出逢陵讹作径于陵，又脱二十里。赵改、增云：《寰宇记》引此文作出逢陵故城西南二十里。[四八]于陵，汉县，后魏改曰逢陵。《地形志》，齐州济南郡逢陵县有于陵城。道元盖从其新制书之，后人据班《志》，改曰于陵，非矣。全、戴改、增同。守敬按：宋置逢陵县，属济南郡，后魏因之，赵氏谓后魏改于陵为逢陵，误。《地形志》博平有逢陵城，在今淄川县西北。西北赵删此二字，非。径土鼓城东，又西北径章丘城东，又北径宁戚城西。朱脱戚城二字，戴增，全、赵增同。守敬按：《寰宇记》，宁戚城在章丘县东北三十里。其两引此《注》，并作宁戚城，又云，齐为宁戚食邑。此为戴氏所改，而刊全、赵书者袭之，不然，何不云以《寰宇记》校增邪？[四九]而北流，注于
济水也。赵删而字。
又东北过梁邹县北。[五〇]
泷水朱泷作陇。《笺》曰：孙云，当作泷水。泷有笼、双二音。赵云：按，陇水字不误。《地形志》，东清河郡绎幕县有陇水。《寰宇记》，淄州淄川县有笼水，古名孝水。引《舆地志》云，齐孝妇颜文姜缉笼盖泉。则知笼水古名，后更为陇耳。若作泷水，则是岭表之昌乐泷矣，孙汝澄之说非也。又按，《方舆纪要》，孝妇河在邹平县东。引《舆地志》云，战国时齐人颜文妻，事姑孝，常远汲以供姑嗜。一旦，甘泉涌于室内，常以绩笼盖之，笼发而泉涌，因名笼水。《集异记》作颜文姜，误。《寰宇记》文亦有讹脱。守敬按：《类聚》八、《初学记》八、《御览》五十九、四百一十五、《事类赋》七引《续述征记》言齐孝妇事，并作笼水。笼、泷音同。朱本下文泷水凡六见，惟此作陇，盖传抄偶误。《地形志》作陇，亦以形近致误，不得反据以改此，缘陇、笼音不同也，则当以孙说为是，乃赵氏不悟，而牵涉岭表之泷水，殊为辞费。又宋熙宁八年六月日敕，淄川孝妇颜文姜特封顺德夫人，仍赐灵泉庙为额。碑牒见存，在山东博山，则作颜文姜是也。南出长城中，守敬按：《御览》四百一十五引《续述征记》，笼水发源长城山。《通典》，淄川县有古齐长城。《一统志》，长城在淄川县南。又云，孝妇河源出博山县颜神镇孝妇祠下，即古泷水。盖淄川、博山之南山，皆长城也。北流至般阳县故城西南，守敬按：前汉县属济南郡，后汉、魏属齐国。《宋志》，般阳令，《晋太康地志》属齐。《地形志》盘阳，晋属齐郡。《寰宇记》，晋
省，盖太康后省也。今淄川县治。与般水会。水出县东南龙山，会贞按：《齐乘》，般水出龙山龙湾洞。《一统志》，苍峡龙在淄川县东南三十里，即般水所出之龙山也。俗亦谓之为左阜水，会贞按：《齐乘》，俗名鱼头河，则又变名矣。西北径其城南，王莽之济南亭也。应劭曰：县在般水之阳，会贞按：《汉志》般阳，颜《注》引应说同。故资名焉。朱故作县，全、赵同，戴改。其水又南屈，西入泷水，北径其县，会贞按：北上当有又字。西北流，至萌水口。朱此下有萌字，全、赵同，戴删。水出西南甲山，朱《笺》曰：孙云，甲山当作萌山。赵云：按，《方舆纪要》云，明水亦曰萌水，出淄川县西南夹谷山。又云，夹谷山一名祝其山，又谓之甲山，其阳即齐、鲁会盟处，萌水出焉。《济南府志》云，甲山在淄川县西南四十里，萌山在县西北二十五里。[五一]盖甲山，萌水所出，而萌山其所经也，[五二]孙说非是。守敬按：《初学记》八引此作甲山。东，北径萌山西，东北入于泷水。泷水又西北，至梁邹，东南，此是故县，详下。与鱼子沟水合。守敬按：《地形志》，东魏郡安阳县有鱼沟。水南出长白山东守敬按：《地形志》，东魏郡博平县有长白山。《一统志》，长白山在邹平县南二十里，东北属长山，北属邹平，折而西属章丘，南则淄川，盘绕四县。柳泉口，朱柳讹作抑，赵改云：抑泉当作柳泉。《淄川县志》云，柳泉在县北十五里，旁植高柳，可饮可憩。《汉书 地理志》，北海郡有柳泉县，即其地也。全、戴改同。会贞按：作柳泉是也。但考《一
统志》，干沟河在长山县西南三十里，或谓即古鱼子沟。又云，白条沟河在邹平县东七里，即古鱼子沟。又云，沙河在邹平县西一里。《齐乘》，蒙水，俗名沙河，《水经注》谓之鱼子沟。说虽参差，然皆在陇水之西，长白山之东，与此《注》合。若在淄川县北，则在泷水之东，与长白山中隔泷水矣。是《淄川志》所指之柳泉，出于后世傅会，不足为此《注》之证。又梁邹汉属济南郡，在今邹平县东北。若北海郡之柳泉，则在今益都县东，与梁邹中隔菑川国及齐郡，尤风马牛不相及也。山即陈仲子夫妻之所隐也。会贞按：《元和志》引《齐记》，于陵城西三里有长白山，陈仲子夫妻所隐也。《寰宇记》引顾野王《舆地志》亦云，长白山，陈仲子夫妻所隐处。《孟子》曰：仲子，齐国之世家，兄戴，禄万锺，仲子非而不食，辟兄离母，家于于陵，即此处也。其水又径于陵县故城西，会贞按：两汉、魏、晋并属济南，今本《晋志》脱此县，据《左传 昭十年》杜《注》，有济南于陵。《宋志》引《永初郡国》济南有于陵。《一统志》谓永初后省入逢陵。《方舆纪要》，今长山县西南二十四里。王莽之于陆也。世祖建武十五年，更封则乡侯侯霸之子昱为侯国。朱脱之子昱三字。赵云：按《后汉书 侯霸传》，建武十三年薨，帝亲自临吊，下诏追封谥则乡哀侯，何缘有十五年更封之事？本传又云，子昱嗣，昱后徙封于陵侯，是霸之子，非霸也，善长误矣。戴增之子昱三字。其水北流注于泷水，泷水即古袁水也。故京相璠曰：「济南梁邹县有袁水」者也。守敬按：袁水无考。《春秋 成二年》，盟于袁娄。《谷
梁》作爰娄，云去齐国五十里。《续汉志 注》引《博物志》，临淄西有爰娄，或曰在淄川境。袁娄当以水得名。此《注》叙泷水流径般阳，古之般阳为今之淄川，在临淄西南数十里，则袁娄在淄川北无疑，泷水即袁水，亦无疑矣。京说其释《春秋》袁娄之文乎？袁娄西即梁邹，[县见下。]故京氏谓梁邹有袁水也。泷水又西北，径梁邹县故城南，守敬按：两汉、魏县并属济南。[上引京相璠称济南梁邹，是魏属济南之证。]《晋书 乐安平王鉴传》，咸宁初，以齐之梁邹益封乐安国。《宋书》言，晋太康六年三月，乐安、梁邹等县殒霜，伤桑、麦，则晋初梁邹属齐，继属乐安，而今本《晋志》乐安国下但作邹。考《续汉志》，济南郡梁邹、邹平连书二县，西晋并有。邹平详《河水注》，其地相接，当同度属乐安，然则《晋志》之邹，乃梁邹、邹平之脱略。《一统志》谓邹即前汉之故东邹，非也。《寰宇记》，邹平，永嘉之乱始废，梁邹当同。在今邹平县东北二十里。又北，屈径其城西，汉高祖六年，封武虎为侯国。朱《笺》曰：《史表》作武儒，《汉表》作武虎。其水北注济。守敬按：古泷水由今邹平县之东北入济，今孝妇河，自长山县西折而东北，至新城县西北二十里，入小清河。其戴删其字。城之东北，又有时水，西北注焉。会贞按：此时水枝津也。详《瓠子河注》，亦见《淄水注》。
又东北过临济县南。
县故狄邑也，守敬按：《续汉志》，临济本狄，前汉狄县属千乘郡。此狄邑即《史记》田单攻狄三月不下之狄，又即田儋狄人也之狄，非《左传》狄伐卫之狄。《续汉志》临济《注》引《地道记》，狄伐卫懿公，误。《史
记正义》亦误。王莽更名利居。《东观汉记》[五三]守敬按：惠栋云，《东观记》。安帝永初二年改从今名。守敬按：《续汉志》但言安帝更名，《宋志》与此同。以临济故。《地理风俗记》云：朱此下衍有字，赵云，当作古，孙潜校改，全、戴删。乐安太守治。守敬按：《续汉志》，乐安国治，盖质帝时国除为郡，故《风俗记》称乐安太守。魏、晋、宋县属乐安，后魏属东平原郡。晏谟《齐记》曰：有南北二城，隔济水，守敬按：临济在济水北，即晏谟所谓北城。《方舆纪要》，在高苑县西北二里。南城，朱南字在水字上，《笺》曰：一本作水南。全、赵、戴改。即被阳县之故城也，守敬按：前汉县属千乘郡，后汉废。《续山东考古录》，在高苑县西八十步。北枕济水。《地理志》曰：侯国也。千乘郡被阳县下。如淳曰：一作疲，音罢军之罢也。朱脱一作疲三字，音下有减字。《笺》曰：《汉志 注》，如淳曰，被一作疲，音罢军之罢，减字疑衍。又曰，孙云，按《史记》，刘燕封披阳侯，《索隐》曰，披音皮，刘氏音皮彼反，戴依《笺》增、删，赵删同。守敬按：汪远孙校《汉志》云，据如《注》及《史 建元以来表》作披阳，疑被字误。《史记 建元以来王子侯者年表》守敬按：《太史公自序》无建元以来四字，《汉书 司马迁传》同，承前《建元以来侯者年表》省之。此《注》及《淇水》、《沭水注》引，并有建元以来四字。《史记》他本题篇，亦有。梁氏玉绳谓依后人所加而书之，并非。曰：汉武帝元朔四年，封齐孝王子敬侯刘燕之国也，守敬按：《史表》封披阳，《汉表》同。
今渤海侨郡治。守敬按：《宋志》渤海太守，孝武侨立。《地形志》渤海郡，故临淄[当作济。]地，刘骏置，魏因之，故谓之侨郡。
济水又东北，迤为渊渚，谓之平州。朱平州以上十三字讹作《经》，全、赵、戴改《注》。赵据《齐乘》引此作平州况，谓况是之误，增字。全增同。守敬按：《禹贡锥指》，今高苑县东南十里有麻大泊，一名鱼龙湾，周五六十里，盖即古济水所汇之平州也。又《左传 宣元年》，公会齐侯于平州。杜《注》，平州，齐地，在泰山牟县西，则又一平州，非此也。漯沃县侧有平安故城，朱漯作湿，县字在安字下，《笺》曰：湿沃，县名，属千乘郡，而平安县在其次。赵云：按湿沃当作湿沃。县字，全氏校移湿沃之下。全、戴作漯沃。守敬按：汉漯沃县在河水北，故郦氏叙漯沃县故城于《河水》篇，河水南为漯水，漯水南为济水，此平安县为济水所径，去汉漯沃县甚远。考《地形志》有两湿沃县，一属沧州乐陵郡，《志》称郡。晋为国，后改称县，前汉属千乘，后罢。晋复属。是郡与县皆因晋之旧，乃《河水》篇之漯沃也。一属青州乐陵郡。《志》称郡，刘义隆置，魏因之。盖宋于南置乐陵郡，并置湿沃县，而魏亦因宋之旧，即此《注》之漯沃也。此漯沃与平安城近，当在今新城、高苑二县之闲。方志与《河水》篇之故城混为一地，非也。俗谓之会城，非也。赵云：按《漯水注》伏琛曰，千乘城在齐城西北一百五十里，隔会水，即漯水之别名。故漯沃县侧之城，俗谓之会城也以此。会贞按：平安县不近漯水，[五四]赵释会城，牵涉会水，失之。按《地理志》，千乘郡有平安县，侯国也，全云：《地理志》有此语，而《侯表》
中无以平安封者，盖失之。赵云：按《孝成许皇后传》，后姊子平安刚侯谒，则是平安之封邑可知，但《侯表》中无之耳。王莽曰鸿睦也。应劭曰：博昌县县详《淄水注》。西南三十里，有平安亭，朱作安平，全、赵、戴乙。守敬按：乙作平安，是也。[五五]胡渭不知其误倒，乃以临淄东淄水所径之东安平城当之，误甚。县后汉废。《续山东考古录》，在新城县东北四十里。故县也，世尚存平州之名矣。济水又东北，径高昌县故城西。守敬按：《续山东考古录》，城在今博兴县西南五里。按《地理志》曰：戴删曰字。千乘郡有高昌县，汉宣帝地节四年，封董忠为侯国，守敬按：县，后汉废。世谓之马昌城，非也。朱非讹作此，《笺》曰：旧本作北。赵据孙潜校改非，戴改同。济水又东北，径乐安县故城南。朱此十二字讹作《经》，全、赵、戴改《注》。守敬按：城在今博兴县北。伏琛《齐记》曰：博昌城博昌县详《淄水注》。西北五十里，[五六]守敬按：伏琛以乐安城为博昌北城，谓去博昌南城三十里。此先言博昌南城所在，博昌城下，当有在齐城三字，证以郦氏驳语，薄姑去齐城云云，可见。博昌城见《淄水注》时水下。有南北二城，相去三十里，隔时、济二水，守敬按：博昌在时、济之南，乐安在时、济之北。指此为博昌北城，非也。乐安与博昌、薄姑薄姑详下。分水，俱同西北，薄姑去齐城六十里，乐安越水差远，[五七]会贞按：据下薄姑在济水南，乐安则在济水北，故言越水。验非尤明。会贞按：此藉薄姑驳伏琛以乐安为博昌北城之非。盖
乐安与博昌、薄姑俱在齐城西北，则三城南北相值，博昌之北为薄姑，薄姑之北为乐安，博昌与乐安中隔薄姑。乃伏琛指乐安为博昌北城，其误显然。班固曰：千乘郡有乐安县。应劭曰：取休令之名矣。守敬按：师古不载应说。汉武帝元朔五年，封李蔡为侯国。全云：按《汉表》，李蔡封安乐，是琅琊之昌县，非千乘之乐安也。《史表》作乐安，而《索隐》曰，《表》在昌可证也。赵云：按全说非也。李蔡封乐安侯，《史》、《汉 李广传》、《功臣表》、《卫青传》及《百官公卿表》凡七见，惟《汉书 功臣表》作安乐耳。故师古以《表》为误。盖封在乐安，而食邑于昌，抑或是博昌与乐安同属千乘，并非琅琊之昌，转写者脱失耳。《禹贡锥指》曰，乐安故城，在今博兴县东，隋改乐安曰博昌。五代、唐曰博兴。《元和志》，博昌县，济水在北，去县百步。按此《经》旧在高昌下，今据薄姑、利县俱南直临淄，而乐安故城在博昌县东北，则此《经》乃错简，故移于利县之后，甲下邑之前。一清按，东樵不知此条是《注》，所谓先经起事[五八]乃有错简之疑，即实非也。今仍其旧。守敬按：后汉、魏县属乐安。《舆地广记》，晋省。城西三里，《齐乘》作二里。有任光等冢，光是县人，全、赵、戴县上增宛字。守敬按：《一统志》，任光墓在博兴县北，引《齐乘》，光，南阳宛人，封阿陵侯，子隗，又传三世至孙，徙封北乡侯，始为齐地，光何缘有墓在此？余谓《注》辨乐安非博昌，无论光墓不足凭，光是宛县，又何得据以驳博昌？前东平陵县有乐安任昭先碑，此县人即指乐安，则任光为任昭先之误，无疑。全、赵、戴县上增宛字，证成其误，尤非。又按：《魏志 王昶传 注》引任嘏[昭先名嘏。]《别传》，是乐安博昌人，非乐安县人，然乐安与博昌相接，正无妨葬乐安。此《注》则以为乐安县人，岂因《后汉书 郑玄传》称乐安任嘏，误以
郡国为县目欤？不得为博昌明矣。
济水又径朱作《经》，戴同，全、赵改。薄姑城北。后汉《郡国志》乐安国下曰：博昌县有薄姑城。守敬按：《地形志》，乐陵郡乐陵县有姑城，脱薄字。[五九]《地理书》守敬按：此当是陆澄《地理书》，赵改书作志，非。曰：吕尚封于齐郡薄姑。守敬按：郡字当都字之误。《史记 齐世家》，武王封师尚父于营丘，后胡公徙薄姑，最为可据。郦氏先引《地理书》吕尚封于薄姑，似太公初封即在此。下又引《史记》胡公徙薄姑，盖两存之。薄姑故城在临淄县西北五十里，临淄县详《淄水注》。守敬按：临淄即齐城，上言薄姑去齐城六十里，此作五十，必有一误。《方舆纪要》，在博兴县东北十五里。近济水，史迁曰：胡公徙薄姑。赵云：《齐世家》是献公。戴改献公。[六〇]守敬按：《齐世家》是胡公自营丘徙薄姑，献公又自薄姑徙临淄，原文不误。城内有高台。[六一]会贞按：《左传》谓之遄台。郦氏叙薄姑，接云，城内有高台。江永中其说谓晏子言蒲姑氏因之，盖指其所在之地。但晏子历举爽鸠氏、季萴、逢伯陵、蒲姑、太公，皆就齐国概言之。景公时都临淄，观《左传》此条，首言齐侯至自田，则是已反都城。《肇域记》谓在临淄县东一里，似为可信。《春秋《左传》 昭公二十年》，朱作二十二年，《笺》曰：孙云，按《左传 昭公二十年》全引。赵、戴删下二字。齐景公饮于台上，曰：古而不死，何乐如之？晏平仲对曰：昔爽鸠氏始居之，季萴守敬按：《汉志》作崱，《诗 疏》作●，
此同《左传》。因之，有逢伯陵因之，戴因上增又字。薄姑氏又因之，《左传》薄作蒲，古字通。而后太公又因之，戴删又字。臣以为《左传》无此三字。古若不死，爽鸠氏之乐，非君之乐。《左传》，之乐作所愿。即于是台也。济水又东北，径狼牙固西狼牙固无考。而东北流也。
又东北过利县西。
《地理志》曰：戴删曰字。齐郡有利县。王莽之利治也。守敬按：后汉、魏、晋[今本《晋志》利下有益字，乃别一县。]并属乐安，宋废。晏谟曰：县在齐城北五十里。朱齐讹作济。全、赵、戴改。戴里下增也字。守敬按：《齐乘》，在乐安县西北二十里。《方舆纪要》，在博兴县东南四十里。
又东北过甲下邑，入于河。
济水东北至甲下邑南，守敬按：甲下邑，世谓之仓子城，见《河水注》。东历琅槐县故城北。《地理风俗记》曰：博昌东北八十里，有琅槐乡，故县也，守敬按：前汉县属千乘郡，后汉废。《一统志》百三十五，在乐安县东北一百十里。县亦见《淄水注》。《山海经》曰：济水绝巨野，守敬按：《初学记》六，亦引作巨野，今本《山海经》作巨鹿泽，误。注渤海，入齐琅槐东北者
也。朱齐讹作济，赵据原书改，戴改同。守敬按：《海内东经》文。又东北，河水枝津注之。枝津详《河水注》。《水经》以为入河，非也。斯乃河水注济，非济入河。会贞按：《河水经》称济水注河，与此篇同，郦氏已驳之。又东北入海。朱此五字讹作《经》，全、赵同。戴改《注》，云：今考《经》言济水入河，其文已终，观此下仍辨《经》济水入河之非，可证五字属《注》文甚明。郭景纯《海内东经 注》曰：济自荥阳荥阳县详本篇。至乐安博昌博昌县详《淄水注》。入海。会贞按：《汉志》济水东至琅槐入海，与《山海经》合。后汉省琅槐，入博昌。故杜预《左传 注》言，济水至博昌入海。景纯说同。《元和志》，高苑县，[今县治。]济水北去县七十步。博昌县，[今博兴县治。]济水北去县百步，又东北入海，水口谓之海浦，在县东北二百八十里。[六二][《寰宇记》作二百八里无十字。]蒲台县，[今县治。]海在县东一百四十里。海畔有一沙阜，俗呼为关口淀，是济水入海处。海潮与济相触，故名。博昌之东北，即蒲台之东，此济水由高苑北，径博昌、蒲台入海之道，犹是故道。胡渭谓唐时先至博昌入海，后改从蒲台东北，与河合而入海，非也。《乐安县志》，宋南渡后，刘豫导泺水东行，入济水故道，为小清河，仍径高苑县北，至乐安县入海。及金皇统中，高苑令高通改由县南长沙沟，至博兴，合时水，又东北至乐安，由马车渎入海。今河竭，守敬按：今本《山海经 注》作今碣石也，不可通。郦氏所见郭《注》如此，郭意与《水经》同，谓济水注河。盖当时河水枝津断流，故有河竭之说。济水仍流不绝，守敬按：此郦氏正郭语，谓河水枝津注济，济水大而河水枝津小，枝津虽绝，而济仍流。《经》言入河，二说并失。守敬
按：郦谓《水经》济水注河，失之，郭云河竭，亦失之。然河水于济、漯之北，别流注海，今所缀流者，惟漯水耳。朱缀作辍，赵云：当作缀。师古注《汉书》曰，缀，言不绝也，缀流，微涓●注而已，辍流则竟绝矣，其义非矣。守敬按：郦氏所谓注海者，乃河水之正流，则不得言河竭，其缀流者漯水耳。而郭概称河竭，殊为鹘突。郭或以为济注之，守敬按：郭虽未明言济注河，而以今河竭系于济水入海之下，是以济水为注河也。即实非也。朱即作事，赵同，戴改。寻经脉水，不如《山经》之为密矣。
其一水东南流者，朱无南字，全、赵同，戴增。守敬按：此即前所谓其一水东南流也，无南字则不相应，戴增是。过乘氏县南。朱脱南字，戴增，赵据吴本增，会贞按：残宋本、《大典》本有南字。
菏水分济于定陶东北，朱菏讹作河，下同。胡渭校改。赵云：按《汉志》济阴郡下云，《禹贡》，菏泽在定陶东。傅寅《尚书集解》云，许氏《说文》，菏水出山阳湖陵南，正与孔《传》同，而班固以为在定陶，何也？盖在定陶者，其泽也，在湖陵者，其流也。其流与泗合，正在单州之鱼台。鱼台在单州东北百里而近，正古湖陵地也。而孟猪在睢阳东北，则所谓被孟猪者，导菏流之在定陶、鱼台间者，以被之于南也。守敬按：此承前南为菏水《注》叙菏水。东南右合汳水枝流，朱作黄汲枝流，《笺》曰：李云，疑作黄沟。全、赵、戴依改。会贞按：作黄沟枝流是也。说见《泗水》篇黄水下。俗谓之界沟也。会贞按：
盖以此水北流或东北流，如鸿沟之东西分界，故谓之界沟。北径已氏县故城西，朱已讹作元，《笺》曰：孙云，与常山别。戴改已。赵云：按此是戎州已氏邑，前汉置已氏县。孙汝澄不察，云与常山别，盖不悟元氏之非矣。会贞按：明抄本作已氏。县详《泗水》篇。又北径景山东，《卫诗》所谓景山与京者也。《诗》语详下。毛公曰：景山，大山也。全云：按此非《卫诗》之景山。《舆地广记》，今拱州楚邱，非卫之所迁，县有景山、京冈，皆后人附会。守敬按：《寰宇记》景山在楚丘县北三十八里，京冈在县北三十里。《方舆纪要》，景山在曹县东南四十里。又北径楚丘城西。守敬按：下引杜说，楚丘在城武西南。《元和志》、《寰宇记》并云，在楚丘县北三十里。详见下。《地理志》曰：成武县有楚丘亭。朱作《郡国志》，全、赵、戴同。守敬按：《郡国志》无此文，《地理志》，成武县有楚亭，今订。县详《泗水注》黄沟下。杜预云：楚丘在成武县西南，守敬按：此《左传 隐七年 注》文。卫懿公为狄所灭。卫文公东徙渡河，野处曹邑，齐桓公城楚丘以迁之。守敬按：见《诗 墉风 序》，事在《左传 闵二年》、僖二年。《诗 序》作漕，《左传》作曹、卫之曹邑，汉为白马县，县见《河水注》五。故《春秋》称邢迁如归，卫国忘亡。朱作志云，《笺》曰：当作忘亡。全、赵、戴改。守敬按：《左传 闵二年》文。即《诗》所谓升彼虚矣，以望楚矣，望楚与堂，守敬按：《寰宇记》十二，堂水在楚丘县北四十五里，从单州城武县入界，
南行五里，合泡沟。谓即《诗》之堂，亦属附会。景山与京。守敬按：《墉风 定之方中》篇文。故郑玄言观其旁邑及山川也。《诗》郑《笺》但言夹于济水，未实指景山之地，又今本《笺》作观其旁邑及其丘山。赵云：程氏公说《春秋分记》，戎州已氏邑，在今拱州楚丘县。戎盖昆吾之后，别在夷狄，周衰入于此。天王使凡伯聘鲁，由雒邑道楚丘，至仙源。逮其归，戎乃要而伐之。楚丘在河南，宜为周、鲁往来之地，以其逼近宋都，故在二汉、晋属梁国。杜误以此为即僖二年卫所城之邑，于隐七年释云，在济阴城武县，于僖二年城楚丘则释云，卫邑。是以城楚丘为前日戎伐王使之楚丘矣。《水经》亦以戎伐凡伯于楚丘，为卫文公徙居于此。按济阴城武县，即今开德之卫南，盖隋大业初，改从此名，谓梁郡有楚丘县，故以别之。卫为狄所灭，东徙渡河，野处曹邑，文公徙居楚丘。曹邑在今滑之白马，卫南为近，二邑不出邦域之中，斯文公所由徙也。又卫南之楚丘在河北，凡伯安有踰河北道卫南而使于鲁耶。故卫南之楚丘，为卫所灭之邑，而拱州之楚丘，则戎州已氏邑云。顾氏炎武《日知录》曰，《春秋 隐公七年》，戎伐凡伯于楚丘以归。杜氏曰，楚丘，卫地，在济阴城武县西南。夫济阴之城武，此曹地也，而言卫，非也。盖与僖公二年城楚丘同名而误。按卫国之封，本在汲郡朝歌，懿公为狄所灭，渡河而东，立戴公以卢于漕，杜氏曰，漕。卫下邑，《诗》所谓思须与漕庐者，无城郭之称，而非曹国之曹也。僖公二年，城楚丘。杜氏曰，楚丘，卫邑，《诗》所谓作于楚宫，而非戎伐凡伯之楚丘也。但云卫邑而不详其地，然必在滑县、开州之间，滑在河东，故唐人有魏、滑分河之录矣。《水经注》乃曰楚丘在城武西南，即卫文公所徙，误矣。彼曹国之地，齐桓安得取之而封卫乎？以曹名同，楚丘之名又同，遂为
一尔。一清按：亭林之见，与克斋合，前辈立说，大氐必有依仿，克斋邃于《春秋》之学，本《史记》体制，撰《分记》九十卷，疆理书尤称精核，然谓济阴城武县即开德之卫南，误也。济阴郡，宋时为曹州地。《方舆纪要》云，曹州曹县东南四十里，有楚丘城，春秋时戎州已氏之邑。《左传 隐公七年》，戎伐凡伯于楚丘。又襄公十年，宋享晋侯于楚丘，盖在曹、宋间。汉置已氏县，属梁国。是即杜氏所云在济阴城武县者也。楚丘在汉为已氏县，属梁国，后汉属济阴郡，隋属梁郡，开皇六年，改从今名。唐属宋州，宋建州为应天府，号南京，楚丘县隶焉。拱州，崇宁四年建于开封府襄邑县，领县二，襄邑、柘城。克斋云，今拱州楚丘，盖当日曾以楚丘属也。迨元始属曹州。明初省入曹县。卫南属滑州，后改隶澶州。《文献通考》云，崇宁四年，建州为北辅，五年，升为开德府。《太平寰宇记》澶州卫南县下云，卫文公自曹邑迁楚丘，即此城。汉为濮阳县地。隋开皇十六年，于此置楚丘县，后以曹州有楚丘县，改名卫南，此在卫之南垂，故以名县。又云，楚丘城在县西北四里。《诗》云，定之方中，作于楚宫。《城冢记》云，齐桓筑楚丘之城，即此也。是即亭林所谓不详其地，必在滑县、开州之间者也。两地悬殊，何乃混而为一乎？杜《注》于隐七年，戎伐凡伯之邑，释曰卫地，在济阴武城县西南。于僖二年所城，则曰卫邑，本自不错。惟于戎伐下多卫地二字为不合耳。然郦氏之说，亦本《汉志》，山阳郡成武县下云，有楚丘亭，齐桓公所城，迁卫文公于此。子成公徙濮阳。东郡濮阳县下云，卫成公自楚丘徙此，故帝丘颛顼墟。盖笃信班固而不暇详审耳。《泗水》篇《注》云，又东径山阳郡城武县之楚丘亭北，而不别具一语以释之。于《瓠子水》篇濮阳西南十五里之鉏丘亭，以沮、楚音同，以为楚丘，非也，了之。合而观之，真可谓滑突矣。又东
北径成武县西，县详《泗水注》黄沟下。又东北径郈城东，疑郈徙也，所未详矣。全云：郈是鲁邑，如何徙此。盖郜城之误。会贞按：郈见《汶水注》，郜见《泗水注》黄沟下，准以地望，此城在郜城之西北，即谓郈为郜之误，亦是郜徙。又东北径梁丘城西。朱丘讹作山，全、赵、戴改。会贞按：下文梁丘城在梁丘乡。《续汉志》，昌邑有梁丘城。《地形志》，乘氏有梁丘城。《括地志》，城在成武县东北三十二里。在今成武县东北二十五里。《地理志》曰：昌邑县有梁丘乡。会贞按：见山阳郡昌邑县下，县详后。《春秋 庄公三十二年》，宋人齐人会于梁丘者也。朱《笺》曰：孙云，按《春秋》，宋公、齐侯遇于梁丘。杜预曰：高平昌邑县西南有梁丘乡。会贞按：杜《注》，梁丘在昌邑县西南，此《释例》文。又东北，于乘氏县西而北注菏水。
菏水又东南，[六三]径乘氏县故城南，守敬按：两汉、魏、晋县属济阴，后魏徙废。在今巨野县西南。县即《春秋》之乘丘也。守敬按：《左传 庄公十年》，公败宋师于乘丘。《注》，鲁地。故《地理风俗记》曰：济阴乘氏县，故宋乘丘邑也。全云：乘丘非乘氏，乘丘亦非宋地，乃鲁地。守敬按：《汉志》济阴乘氏下，应劭曰，《春秋》败宋师于乘丘，是也。又《续汉志》引《博物记》，乘氏，古乘丘。是以乘氏为乘丘，非应劭一人之说。郦氏不引杜预鲁地，而引应劭宋邑，是不以杜说为然也。全氏则专主杜说，观《左传》先言齐师、宋师次于郎，后言败宋师，郎为鲁邑，是师已入鲁境，败亦当以鲁地为是，
况明明有泰山之乘丘，何庸牵涉济阴之乘氏？乘丘县见《洙水》篇。汉孝景中五年，朱中下衍元字。赵删，云：景帝称元年，又称中元年、二年，以至六年，改后元年，凡中后字下，不得别加元字也。此不学人所妄添，故前后有加元字者，悉删去之。全、戴删同。封梁孝王子买为侯国也。《史表》《地理志》曰：乘氏县，泗水东南至睢陵入淮。济阴郡乘氏下。守敬按：乘氏乃济水分出之菏水。东去方与之泗水数百里，此泗水为菏水之误无疑。然云东南至睢陵入淮，是有菏水，无泗水，与《禹贡》浮于淮、泗，达于菏不合。阎若璩谓，《汉志》当合卞县、乘氏之泗水为一条，是有泗水，无菏水，与《禹贡》达于菏亦不合。余谓《汉志》卞县下，泗水西南至方与入泲，[六四]泲即菏也，无可疑者。而《汉志》湖陵下又云，菏水在南。是泗也、济也、菏也三水合流，互受通称。因知《汉志》乘氏下，当云菏水东至湖陵入泗，[以《水经》云菏水至湖陵入泗定之。]湖陵下当云泗水东南至睢陵入淮，则菏、济、泗皆源委周匝，于《禹贡》无不合矣。但讹误已久，郑康成、司马彪所见《汉志》，已同今本，故近儒仍多附曲。《郡国志》曰：乘氏有泗水。济阴郡乘氏下。此乃菏济也。朱菏讹作河，全、赵、戴改，又改济作泽。守敬按：惟菏误作河，济字不误。盖菏从济分出。观《汉志》卞县下，泗水东南至方与入泲，可知菏、济并称，故以菏、济并举为名。后文云，黄水，菏、济别名也，亦菏、济并举之证。全、赵、戴因下连言菏泽，改此济作泽，非也。《尚书》《禹贡》豫州下有导菏泽之说，守敬按：《汉志》济阴郡，《禹贡》，菏泽在定陶东。《括地志》，菏泽在济阴县东北九十里，定陶城东，今名龙池，亦名九卿陂。即今之夏月湖。自陶
丘北，陶丘详上卷。东至于菏，无泗水之文。又曰：导菏泽，被孟猪。孟猪在睢阳县之东北。守敬按：《汉志》，梁国睢阳，《禹贡》盟诸泽在东北。泽详见《泗水注》。阚骃《十三州记》曰：不言入而言被者，明不常入也，水盛方乃覆被矣。泽水淼漫，俱锺睢泗，戴改睢作淮。故志有睢陵入淮之言，以通苞泗名矣。然诸水注泗者多，不止此，未可以终归泗水，朱脱未字，全、赵、戴同，今增。便得擅通称也。或更有泗水，亦可，是水之兼其目，所未详也。守敬按：郦氏每驳《水经》，而于《汉志》之误者，犹曲附如此。
又东过昌邑县北。
菏水又东，径昌邑县故城北。守敬按：《方舆纪要》，城在金乡县西北四十里。《地理志》曰：县故梁也。[六五]汉景帝中六年，朱中下衍元字，全、赵、戴删。分梁为山阳国，守敬按：《汉志》山阳郡，故梁，景帝中六年别为山阳国。武帝朱武上衍汉字，全、赵同，戴删。天汉四年更为昌邑国，以封昌邑王髆。朱讹作贺。赵云：按《诸侯王表》，天汉四年封者，是哀王髆，亦见《武五子传》，乃贺之父也。子贺嗣。朱无此三字，全、赵、戴同，今增。贺废，国除，以为山阳郡，守敬按：《汉志》，武帝建元五年别为郡。王莽之巨野郡也，后更为高平郡，赵云：按《晋志》，高
平国，晋初分山阳置。《宋志》，晋武帝泰始元年更名。后汉沇州治。朱脱治字。赵增云：《续汉志》，兖州山阳郡昌邑，刺史治，落治字。全、戴增同。会贞按：沇与兖通，《汉书 天文志》作沇州，后汉兴平二年州徙鄄城，见《河水注》。县令王密怀金谒东莱太守杨震，震不受，是其慎四知处也。会贞按：见《后汉书 杨震传》。大城东北有金城，城内有《沇州刺史河东薛季像碑》。[六六]朱季讹作棠。戴改。赵云：棠，《隶释》载此文作季，下称表勒棠政，言纪薛甘棠之政，棠非薛名。何焯亦云。守敬按：《大典》本作季。以郎中拜剡令，剡县，见《渐江水注》浦阳江下。甘露降园。熹平四年迁州，明年，甘露复降殿前树。从事冯巡、主簿华操等，相与树，表勒棠政。次西有《沇州刺史茂陵杨叔恭碑》，朱陵作阳。赵改云：茂阳是茂陵之误。两《汉志》，右扶风有茂陵县。戴改同。从事孙光等，以建宁四年立。守敬按：杨叔恭碑今残缺，出山东鱼台。西北有《东太山成人班孟坚碑》。建和十年，尚书右丞，拜沇州刺史。从事秦闰等朱闰作●，《笺》曰：●字似误，当作闉。戴改闰，赵据《隶释》载此文改。守敬按：残宋本、《大典》本作闰。刊石颂德政，文见《隶释》二十。碑咸列焉。守敬按：前汉成县属泰山郡，后汉属济北国，无东泰山之目。即云《续汉志》以顺帝为限，或桓帝后有此郡，而成县在泰山郡西南，亦不得属东太山，况桓帝建和只三年安得云十年？种种谬误，洪氏《隶释》载此碑文，亦无说。赵氏已检及《隶释》，乃毫不
致疑，全、戴因之。可知博极羣书，不能无目睫之失，校书之难如此。
又东过金乡县南。
《郡国志》曰：山阳有金乡县。守敬按：《元和志》，后汉于今任城县西南七十五里，置金乡县，属山阳郡。魏仍属山阳。晋、宋、后魏属高平。菏水径其故城南，世谓之故县城。会贞按：《地形志》，济阴郡乘氏有大乡城，大盖金字之脱烂。观此《注》明言有故县城，则后汉之金乡，当北魏，已移治。《续山东考古录》，故城在今嘉祥县南四十里。则北魏为今治矣。或谓后汉即今治，非也。北有金乡山也。会贞按：《地形志》，高平郡金乡有金乡山。《一统志》，山在金乡县西北三十七里，接巨野县界，亦见后黄水下。
又东过东缗县北。
济水戴改济作菏。守敬按：非也。《汉志》湖陵下，《禹贡》，浮于淮、泗，达于菏。水在南。《水经》，济水东过方与县北为菏水。方与之东即湖陵，其地实相接也。《水经注》则称菏水分济于定陶东北，亦本《禹贡》，盖《禹贡》云，济水东至于菏，菏原与济通也。然菏自济分出，则菏水即济水，故《注》上文既连称菏水，自此以下，又三称济水，后复菏水、济水互称，乃故意错出。如《谷水》篇忽称谷水，忽称阳渠，以见一水而二名。戴将此以下三济水尽改作菏，未达郦意。又东径汉平狄将军扶沟侯淮阳朱鲔冢，朱此十八字讹作《经》，全、赵、戴改《注》。守敬按：《后汉书 岑彭传》，建武元年，拜鲔为平狄将军，封扶沟侯。鲔，
淮阳人。《一统志》，朱鲔墓在金乡县西五里。墓北有石庙。孙星衍曰：《笔谈》云，今之衣冠非古，惟朱鲔石室所刻衣冠，真汉制也。末幅有朱长舒之墓五字。
济水戴改济作菏，非。又东，径东缗县故城北，守敬按：两汉县属山阳郡，后废，即金乡县治。故宋地。守敬按：《春秋》杜《注》，缗，宋邑。昌邑县东南有东缗城。《春秋 僖公二十三年》，齐侯伐宋，围缗。守敬按：此《经》文，齐侯上当有《经》书二字。《十三州记》曰：山阳有东缗县。守敬按：郦氏不引两《汉志》，而引《十三州志》，盖故示博。邹衍曰：余登缗城以望宋都者也。未详所出。后汉世祖建武十三年，封冯异长子璋为侯国也。朱作十一年，全、赵，戴同。守敬按：《后汉书 冯异传》，异薨，长子彰嗣。十三年，封东缗侯。此一为三之误，今改。彰、璋音同。
又东过方与县兖州北为菏水。守敬按：两汉、魏县属山阳。晋、宋、后魏属高平。《一统志》，在鱼台县北。
济水戴改济作菏，非。东径重乡城南，朱此八字讹作《经》，全、赵、戴改《注》。守敬按：《左传》杜《注》，方与县西北有重乡城。在今鱼台县西北十一里。《左传》所谓臧文仲宿于重馆者也。守敬按：见僖三十一年。菏水朱菏作河，《笺》曰：当作菏。全、赵、戴改。又东径武棠亭北，会
贞按：《春秋 隐二年》，公及戎盟于唐。杜《注》，方与县北有武唐亭。[《续汉志》亦作武唐同。]五年，公矢鱼于棠。杜《注》同。《释例》唐、棠二名，唐即棠也。故武唐亭。此作武棠亭，下称在方与县北十里，在今鱼台县北十二里。《公羊》以为济上邑也。会贞按：《公羊 隐五年》，棠者何？济上之邑也。守敬按：济水径武棠，则是已到方与，故称菏水。郦氏特引《公羊》济上邑者，仍明菏、济同流也。城有台，高二丈许，朱台字在高字下，全、赵同，戴乙。会贞按：杜《注》，方与县北有鲁侯观鱼台。《寰宇记》：台高一丈五尺，周回一里。其下临水，昔鲁侯观鱼于棠，会贞按：《左氏》作矢，《公》、《谷》并作观。谓此也，在方与县故城北十里。会贞按：杜氏《释地》全书之例，但标方位，不举里数。惟京相璠实指在某方若干里，郦氏屡引之，此当京氏说也。《元和志》，观鱼台即武唐亭，在鱼台北十三里。《经》所谓菏水也。
菏水又东径泥母亭北，朱无菏字，全、赵、戴增。《春秋左传 僖公七年》，秋，盟于宁母，谋伐郑也。会贞按：《传》作谋郑故也。杜《注》，方与县东有泥母亭，泥音如宁。《续汉志》，泥母亭，或曰古宁母。《一统志》，泥母亭在鱼台县东十二里。
菏水朱菏作河，《笺》曰：当作菏。全、赵、戴改。又东，与巨野黄水合，菏济别名也。全、赵、戴改济作泽。守敬按，非也。黄水上承巨泽诸陂。句。泽有蒙淀，戴改淀。育陂，朱《笺》曰：谢云，
育，一作昔。全改育，戴改盲。黄湖。句。会贞按：叶圭绶云，嘉祥县南长澹河，即黄水故道。巨野县北有莲花、石碑、稆稻诸泊，亦即所谓诸陂也。水东流谓之黄水。又有薛训渚水，薛训渚互见前。自渚历薛村前分为二流，一水东注黄水，一水西北入泽，即洪水也。洪水详前。黄水东南流，水南有汉荆州刺史李刚墓。刚字叔毅，山阳高平人，朱平讹作车，《笺》曰：按《郡国志》，山阳郡有高平县，此作高车误。戴、赵改平。守敬按：残宋本、《大典》本作平。熹平元年卒，见其碑。有石阙，祠堂石室三闲，椽架高丈余，镂石作椽瓦，屋施平天，造方井，侧荷梁柱，朱荷讹作菏。赵改云：《隶释》载此文，作荷，全、戴改同。四壁隐起雕刻，为君臣、官属、龟龙凤麟之文，朱脱麟字。赵云：龟龙下落麟字，《隶释》校增。刘昭《郡国志补注》，《北征记》云，彭城北六里，有山临泗，有宋桓魋石椁，皆青石，隐起龟龙麟凤之象。与此相似。古人制作，多如此也。全、戴增同。飞禽走兽之像，作制工丽，不甚伤毁。赵云：洪氏适《隶图》曰，右荆州刺史李刚石室残画象一轴，高不及咫，长一丈有半。所图车马之上，横刻数字云：君为荆州刺史时。前后导有驺骑，有步卒，标榜皆湮没。在后一车，碑失其半，止存东郡二字。向前一车，车前有牓，惟郡太守三字可认。前后亦有驺骑、步卒，及没字牓。又一车仅存马足泰半，无，碑少前六骑，形状结束，胡人也，其上亦刻数字，惟乌桓二字可认。汉长水校尉主乌桓骑，又有护乌桓校尉，此以乌桓为导骑，必二校中，李君尝历其一，所图《列女传》三事，其一。三人，车一，马一，无盐丑女、齐宣王、侍郎凡三
牓。车前一牓无字，其一，四人，三牓，惟梁高行、梁使者二牓有字。此二列女，《武梁碑》中亦有之。其一，四人，樊姬、楚庄王、孙叔敖、郑女凡四牓。后有一牓而阙其人。予闻闽人李丙仲南得此碑于西州。冯方圆仲宛转假借，书欲绝笔而得之。郦氏所载古碑百余，惟李刚、鲁峻二墓有图画。赵氏虽云曾得鲁君画像，而碑录中无其目，此碑自来好古之士未之见也。《隶释》所有，仅七种，除武梁之外，余碑他无别本，数十年后，纸敝墨渝，耽古之士，抚卷太息，亦犹今之阅《水经》也。黄水又东，径巨野县北，此宋移置之县，详下。何承天曰：巨野湖泽广大，会贞按：《禹贡》，大野既猪。《周礼 职方》，兖州薮曰大野。《史记 夏本纪 集解》引郑玄曰，大野在山阳巨野北，名巨野泽。《左传 哀十四年》杜《注》，大野在巨野县东北。《元和志》，泽在县东五里，南北三百里，东西百余里。《一统志》，在县北五里。《县志》，五代以后，河水南徙，汇于巨野，连南望、蜀山诸湖，方数百里。元至元末，为河水所决，遂涸。南通洙泗，会贞按：洙入泗，见《洙水》篇，黄水承巨泽入菏以入泗，见上下文。北连清济，会贞按：清即济，巨泽北则清口，见前。旧县故城正在泽中，会贞按：两汉、魏县属山阳，晋属高平，宋移治，仍属高平，后魏属任城。《地形志》，巨野有巨野城。《续山东考古录》，汉县，在今巨野县东北，宋县在县南一里。故欲置戍于此城。[六七]会贞按：何说见《宋书》本传，《宋书》青济作青齐，末句戍字作式，皆误，当以此正之。城之所在则巨野泽也。衍东北出为大野矣，会贞按：因下引《春秋》事，此句专从杜《注》，见上。昔西狩获麟于是处也。会贞按：《春秋 哀十四年》，西狩获
麟。《左传》，西狩于大野，叔孙氏之车子鉏商获麟。《史记 孔子世家 正义》引《宗国都城记》，巨野故城东十里泽中，有土台，广轮四五十步，俗云获麟堆。在今巨野县东十二里。《皇览》曰：山阳巨野县朱野讹作泽，赵改云：《汉书 地理志》校。全、戴改同。按，《皇览》作野。有肩髀冢，守敬按：《元和志》，蚩尤墓在巨野县东北九里。在今县东北八里，俗称麟冢。重聚大小与阚冢等。朱阚作阙，《笺》曰：《史记 注》引《皇览》作阚。全、赵、戴改。阚冢详本卷上文。传言蚩尤与黄帝战，克之于涿鹿之野，涿鹿战详《漯水》篇。身体异处，故别葬焉。守敬按：以上并《皇览》文，引见《史记 五帝本纪 集解》。黄水又东，径咸亭北，会贞按：《春秋》杜《注》，巨野县南有咸亭，《释例》同。《续汉志 注》引杜作县西，误。在今巨野县东。《春秋 桓公七年经》书，焚咸丘者也。水南有金乡山，朱脱山字，赵增云：下言焦氏山东，即金乡山，此落山字。全、戴增同。山互见前金乡县下。县之东界也。金乡数山皆空中穴口，谓之隧也。会贞按：《書鈔》一百五十八引郭緣生《述征記》，金鄉縣有焦氏山，穴中謂之 口，遭亂則民庶逃難於此穴。戴延之《西征记》守敬按：《御览》五百六十引《西征记》，比此稍略。曰：焦氏山北数里，朱里讹作山，全、赵、戴改。有汉司隶校尉鲁峻冢，朱峻讹作恭，下脱冢字。赵云：按鲁恭当作鲁峻。其墓碑云，君讳峻，字仲严，山阳昌邑人。《金石录 跋尾》云《鲁峻碑》。其它地理书如《方舆志》、《寰宇记》之类皆作峻，惟《水经》误转
写为恭。又引《隶释》曰，《汉故司隶校尉忠惠父鲁君碑》，在济州任城县，鲁君名峻，历郎中、谒者、河内丞、侍御史、顿邱令、九江守、议郎、太尉长史、御史中丞、司隶校尉，遭母忧，自乞拜议郎，服竟，还拜屯骑校尉。灵帝熹平元年，卒。明年葬，门生丁直等三百二十人，谥之曰忠惠。其子叡立石作铭。《水经》亦载此碑，但误以为名恭尔。守敬按：《鲁峻碑》今尚存，在山东济宁州学。穿山得白蛇、白兔，不葬，更葬山南，凿而得金，故曰金乡山。赵删乡字，云：此乡字衍文。刘昭《郡国补注》引《晋书地道记》，县多山，所治名金山。山北有凿石为冢，深十余丈，隧长三十丈，傍却入为室三方，云得白兔不葬，更葬山南，凿而得金，故曰金山。故冢今在，或云汉昌邑所作，或云秦时，其言与《西征记》异。而是《注》下亦云，有冢谓之秦王陵，即所谓秦时冢也。守敬按：《御览》五百五十七引王隐《晋书》，称金乡县北，凿石为冢，云得白蛇、白兔，及得金，故曰金乡。乃泛言之，与《晋书地道记》同，而《西征记》则属之鲁峻。考《汉书 王子侯表》有金乡侯不害，东平思王孙。后汉遂立金乡县，盖取金乡山为名。鲁峻之碑，立于熹平中，则谓斯时以得金名山，不足据。至《晋书地道记》称金山，而王隐《晋书》称金乡，皆金乡山之省称，赵据《地道记》删乡字，非也。山形峻峭，冢前有石祠、石庙，四壁皆青石隐起，自书契以来，忠臣、孝子、贞妇，孔子及弟子七十二人形像，像边皆刻石记之，文字分明。赵云：《隶续》，《鲁峻石壁残画像跋》，右二石，并广三尺，崇二尺，此石上下三横，首行一牓云，祠南郊，从大驾出时，次有大车、帐下骑、鲜明、小史骑，凡十六牓。大车之上一牓三字，上两字略
有左畔偏傍，似是校尉骑字。车前两旁，鲜明八骑，步于中者四人，一牓铃下二字，三十余骑如鱼鳞然，列两行，横车之后，后有驸马二匹，牓曰持驸马。又帐下一骑小史，持幢四骑。次横牓曰，荐士，一人有牓。奏曹、书佐、主簿车各一牓，有车马。又骑史仆射二骑，铃下二骑，各有牓。第三横，冠剑接武十有五人。人一牓，盖阙里之先贤也，字而不名。次石，上横两牓云，君为九江太守时。车前导者八人，后骑石损其半。少前一牓云，功曹史导，有车马，车前二骑，其牓湮灭。中横但刻云气，下横十有六人，形像标牓与前石同。《后汉志》，大驾卤簿，五校在前。按《鲁峻碑》，尝历九江太守，终于屯骑校尉。从驾南郊，乃屯骑之职，藏此者不知为何人？碑既有九江标牓，又有屯骑职掌，更有先贤形像，定为鲁峻石壁所刻，其谁曰不然？考《孔子家语》、《史记 七十子传》邽子敛名巽，梁子鱼名鳣，商子木名瞿，左子行名郢，县子期名成，樊子迟名须，颜子柳名辛，冉子产名季，颜子路名无繇，叔子其者，叔仲会也，《史》作子期。子鲁者，姓冉名孺。子象者，姓县，名亶。子景伯者，子服何也。唐刘怀玉作《孔圣真宗录》，以子服景伯在七十子之间。求子敛者，疑是漆雕哆。《地皇候钲书》七作●。《韩勅碑》书漆作●。漆雕哆，字子敛，恐此求字是漆之省文。县子期《史》作子祺。姓驷者恐是壤驷赤。子偃恐是言游。如颜子思、襄子鲁、襄子思数人，姓氏分明，与史家异同，[缺二字。]家不能次以为两。鲁枨，《史记》作申棠，《家语》作申缭，《檀弓》以申详为颛孙子张之[缺二字。][六九]家不能次以为两地音声如此，则传闻异辞，无足疑者。又二石，长过于前，其一之上横，画图人物，如武梁画象，主坐客拜，侍于前后者六人，又主客三人列坐，侍者四人。中横三车，如雍邱令，画一车，导骑二，一车，两人在前，一车，一人在后。屋下之人三五，宾主三车有标
牓，皆湮灭。下横十有七人，如前石所图圣门高弟，人亦一牓，一字不可认。其一则上横七骑，皆右驰。中横二车，一有一导骑，一则倍之，末有五人在屋下，二稚子在屋上。下横两毡车，皆驾以一马。又一车有导骑二。末有五人在屋下立，车皆有牓，惟四导骑者，上下各一字粗可认，上曰君，下曰郎。鲁君再为议郎，岂谓是乎？以其冠剑人物，绝类九江石壁所画，疑此二石亦是鲁祠四壁者。汪圣锡家有此碑。《后汉志》，列侯会耕祠，导从中有鲜明卒。米氏《画史》朱浮墓石壁人物，有鲜明队，或者不能细认先贤姓氏，但见有鲜明数牓，遂谓是朱浮墓画象，非也。又有石床，长八尺，磨莹鲜明，叩之，声闻远近。时太尉从事中郎傅珍之、咨议参军周安穆，折败石床，各取去，为鲁氏之后所讼，二人并免官。守敬按：《御览》七百六引《西征记》，金乡焦氏山北，有汉司隶校尉鲁峻冢，前有石床，长八尺，莹摩鲜明，叩之即鸣。时太尉从事中郎傅珍之、咨议参军周安穆折石床，各取一头，为鲁氏之后所讼。焦氏山东，即金乡山也。有冢，谓之秦王陵。山上二百步得冢口，堑深十丈，两壁峻峭，广二丈，入行七十步，得埏门。门外左右皆有空，可容五六十人，谓之白马空埏。门内二丈得外堂，外堂之后，又得内堂。观者皆执烛而行，虽无他雕镂，然洽石甚精，或云，是汉昌邑哀王冢，所未详也。守敬按：昌邑王葬于豫章。《一统志》，海昏侯刘贺墓在新建县北，昌邑城内。未必复葬于此，故郦氏疑之。东南有范巨卿冢，名件犹存。朱名件作石柱，全、赵同，戴改。赵云：《隶释》载此文，作名件
</div>
    <div class="pagination">
<a href="水经注疏_page17.html">上一页</a><span>...</span><a href="水经注疏_page13.html">13</a><a href="水经注疏_page14.html">14</a><a href="水经注疏_page15.html">15</a><a href="水经注疏_page16.html">16</a><a href="水经注疏_page17.html">17</a><span class="current-page">18</span><a href="水经注疏_page19.html">19</a><a href="水经注疏_page20.html">20</a><a href="水经注疏_page21.html">21</a><a href="水经注疏_page22.html">22</a><a href="水经注疏_page23.html">23</a><span>...</span><a href="水经注疏_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
