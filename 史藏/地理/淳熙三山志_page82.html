<!DOCTYPE html>
<html>
<head>
    <meta charset="UTF-8">
    <title>淳熙三山志 - 第 82 页/共 123 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淳熙三山志 - 第 82 页/共 123 页</h1>
    <div class="content">　　侯官西法林尼院　州西南。崇宁二年置。旧产钱一文。 
　　怀安隆庆院　州东北。 
　　旧产钱六百六十八文。【今皆擗截为宗子锁屋。】 
　　侯官弥勒寺　释迦寺之东。绍兴二十九年，为洪水漂流，后重建。乾道元年火。 
　　旧产钱三百七十八文。 
　　　　【已上二所，无起置年代。】 
　　闽县安福院　州东南丁戊山。唐咸通十三年置。山居阛阓，磅礴隐隆，占形势之中。梁乾化二年，忠懿王始建木塔七层于其上，号新塔。元丰间，以主僧不谨，废。田入学。后寺亦灾，官籍其地售民以居，犹存上、下庵。今《州籍》无。 
　　 
闽县 

　　【一百七十三所并在城十四所，共一百八十七所。（底本、崇抄皆作“一百一十七所”，据库本改。）庆历《旧记》：二百一十九所。内二十六所有寺额，又倚郭九寺有起置年代。曾师建“记”：“除在城外，一百一十六所”。钟世明根括宽剩：【（底本“□□宽创”，库本“根括宽创”，据崇抄改“根括宽剩”。此四字卷中频见。）除道观一所外，计一百八十六所。今《州籍》数同。除十四所在城外，一百四十二所会到起置年代，三十所未详，一所续申。】 
　　法林尼寺　易俗里。梁大通元年，武帝舍身同泰寺，【（底本、崇抄作“武帝舍同泰寺”，据库本“舍”字下补“身”字。）】因改元，遂置园居、尼寺于建康。闽中尼寺自此始。 
　　旧产钱一百八十五文。 
　　灵山院　仁惠里。大同元年置。 
　　　　旧产钱三十七文。 
　　祥光龙华寺　鼓山里。三年置。 
　　　　旧产钱六百七十三文。 
　　东禅院　易俗里。五年，州人郑昭勇捐宅为之，在白马山上，旧名净土。唐武宗废为白马庙。咸通十年，【（底本、库本作“咸通十年”，崇抄作“咸通十三年”。）】郡人迎僧惠筏居之，及夜禅定，有戎服若拜而辞者。是夕，或见白驷东之。观察使李景温因撤祠为寺，号东禅净土。钱氏号东禅应圣。皇朝大中祥符八年，赐号东禅等觉。崇宁二年，因进《藏经》，加号崇宁万岁。绍兴十年，改崇宁万岁为报恩广孝。【为徽宗焚修。张丞相浚为请，仍移漏泽园。寺有生祠。】十七年，改“广”为“光”。 
　　《大藏》【（“大藏”，即北宋时福州东禅等觉院所刻《崇宁万寿大藏》，今仅日本国图书馆尚存其完帙。）　米芾书额。有《大藏》经版。侍郎陈赐〔旸〕劝造，（各本皆误作“赐”，实是“陈旸”，该藏经各卷首多刻其姓名，可证。）有画像。】 
　　《御书》　【徽宗赐僧达杲。】 
　　　　东野亭　【蔡公襄书额，有比部郎刘照以下诗十一首。】 
　　　　清阴亭　【有太守刘瑾以下诗十首。（底本作“刘□”，缺一字，据库本、崇抄补。）】 
　　　　芙蓉阁　【有邓正言肃诗。】 
　　　　放生池　【增置。】 
　　　　旧产钱九贯六百七十七文。【“曾记”：九贯七百八十五文。县申：九贯七百九十五文。】 
　　大乘、爱同寺　在东山瑞圣里。六年置大乘，十二年置爱同，皆律寺。异居而同食，故曰爱同。唐神龙中，律师怀道、怀一相继居之。会昌，例废。大中十一年复之，合为一，尚异居。【（底本、崇抄皆作“尚星居”，据库本改。）】皇朝天圣元年，主僧戒华始改禅刹。元祐中，门下侍郎许将请为功德院。有： 
　　　　《西院大律师碑》　【刘太真撰，于頔书。】 
　　　　《罗汉堂记》　【记见书。】 
　　　　虞公庵　【《南史》：虞寄为郑正劫，（底本作“南安虞寄为陈正却”，库本作“南安虞寄为郑玮劫”，据崇抄改。）奔晋安。陈宝应刺闽中，得之甚喜。宝应谋不轨，屡谏不听。遂隐于兹山。自称本山居士。（底本、崇抄皆作“自祠本山居士”，据库本改。）宝应屡召不出，命焚其庐。放火者自救之。】 
　　　　榴花洞　【唐永泰中，樵者蓝超遇白鹿，逐之，渡水，入石门，始极窄，忽豁然，有鸡、犬、人家。主翁谓之曰：“吾避秦人也，留卿可乎？”超云：“欲与亲旧诀，乃来。”遂与榴花一枝而出，恍若梦中，抚而寻之，不知所在。蔡公襄诗：“洞里花开无定期，落红曾见逐泉飞。仙人应向青山口，管却春风不与归。”富沙魏万诗：“江山巧秀入禅扃，四望仙源画未真。万叠好峰侵碧落，一条流水隔红尘。涧边鹿迹知何代，洞口榴花镇似春。自恨声名尚牵锁，（底本作“吞锁”，库本作“卑琐”，据崇抄改。）无因长对社中人。”】 
　　　　龙首涧　【许状元将肄业之所。治平丁未，知县陈清刻石，（底本、库本皆作“知县陈情刻石”，崇抄作“陈清”。按，陈清名见《八闽通志》，据改。）大书曰：“龙首涧”。惟有读书堂。】 
　　　　神移泉　【开元中，僧守正以居高汲远，方患之。（底本先作“皆怠之”，旁校注为“皆患之”，库本作“心念之”，据崇抄改。）一夕，泉迸于居侧，旦视旧井，则已涸矣，若神移然。僧惟岳诗：“岩头瀑布泻寒烟，井底澄清浸月圆。性水真空周法界，神从何处更移泉？”】 
　　　　文殊岩　【岩有古像，岁久尘败。夜忽现光林樾，因塑饰之。（底本作“夜忽现光林越闻翔饰之”，崇抄作“夜忽现光林越间师饰之”，据库本改。）】 
　　　　狮子峰　【象其形也。许门下和程大卿诗：“东山十里覆溪流，远客时时一望愁。泉近榴花深洞口，亭开师子旧峰头。八州旗色天边出，三馆芸香海上留。南国共歌公所憩，独嗟无计奉英游。”熙宁二年，程大卿师孟于峰之西涧建亭。建炎三年，嗣濮王仲湜书。】 
　　　　涵虚沼　【僧惟岳诗：“碧虚涵沼沼涵虚，虚沼圆同绝欠余。夜月丽虚知是影，更谁临沼照蟾蜍”。】 
　　　　松【（底本误将“松”字拆开，成“木”、“公”二字，冠于以下两行注文之首，又与前条双行注相接，遂不可读。库本为“有松极高大”，崇抄作“松至极高大”，皆与前条注文相接。当以“松”另立一条为是。）至极高大。国初已有之。上有钱昱留题：“景致逼神仙，心幽道亦玄。僧闲来出世，松老不知年。放马眠岩草，移杯酌涧泉。浮名如脱得，终住此云边”。】 
　　　　天台井　　灵芝坞　　夜光台　　蛰龙渊 
　　　　神僧室　　鉴净轩　　清音亭 
　　　　山辉堂　【张劝诗：“萧萧松竹荫华扉，更有虚堂隐翠微。云露峰峦横秀色，月低岩壑弄清辉。分开远碧鸣泉落，点破寒光白鸟飞。还似山阴秋霁后，照人怀抱欲忘归。”（此诗各本之字略有出入，底本、库本作“更亮虚堂……”，“月低岩下……”，今据崇抄改。）】 
　　　　碧岩亭　【许门下诗：“旧室曾留古岸迹，新亭同赏碧岩前。日生师子峰头木，烟伴榴花洞口泉。黄叶入秋山出地，白云临晓海垂天。飘然踪迹今何定？别去江湖又一年。”王汝舟和：“亭开幽谷草堂边。朝暮清音落槛前。人去日升蓬岛路，客来空爱玉溪泉。仙翁世界藏深洞，佛子楼台出半天。谁为琢磨岩下石，（底本作“谁为琢石岩下石”，崇抄作“琢开”，据库本改。）拟将遗事记当年。”】 
　　　　放生池　【增置。】 
　　　　旧产钱九贯八十二文。 
　　方山寺【（底本、库本皆作“万山寺”，据崇抄改。）】　清廉里。陈天嘉元年置。【《旧记》有：“塔林寺，在方山下，太建年置。”“曾记”作“真善院，地名方山”。恐即此寺。】山在州南重江之外，九鼻东向。正北远望，突兀端方，直下数千尺，故名。【诗人云：“到山不识山面目，但见九鼻盘溪曲。归来兀坐小窗下，倚天百里剖寒玉。”】州治南有三山按，【（底本作“州治南有三山按”，疑“按”为“案”之误，库本、崇抄皆作“州治南有三按”。）】是山峭拔秀碧，又出二峰顶上，真一郡壮观。上有阿育王塔，因而建寺。有古坛、石床、石棋局　【太守王逵诗：“众状皆穷险，兹形独擅方。坦夷中砥砺，端正外青苍。上帝围棋局，炎君避暑床。回嗟太行路，更近利名场。”】石床左右有柑桔木，岁所生，味特甘，人或得之，可食不可窃。天宝六年，敕号甘果山。有唐贾岛《章敬国师碑铭》。 
　　　　旧产钱二贯四百三十文。 
　　华林寺　鼓山里。三年置。 
　　　　旧产钱二百二十一文。 
　　超功院　仁丰里。太建元年置。 
　　　　旧产钱三百三十六文。 
　　飞泉院　合浦里。唐武德元年置。 
　　　　旧产钱三百十一文。 
　　东山圣泉院　瑞圣里。景龙元年，僧怀一始卜居于爱同寺之西，苦乏水。忽一日，二禽斗噪于地，心异之，杖锡往视，因卓其所，有泉如缕，俄而涌溢，人乃砻石环其口，【（底本、崇抄作“涌凌丈”，据库本改。）】分为两道：注东者，濯所用之；【（底本、库本皆作“濯所用之”，崇抄作“濯缨用之”。）】南流者，为池。【蔡公襄有《圣泉诗》，下注云：涸十余年，今者复涌。俗传涌则民安。】寺旧名法华，先天二年立。今额唐刘轲记。有： 
　　唐李邕《怀道塔碑》，皇甫政《怀一塔碑》。【道、一二师碑云：“天降舍利，松不栖禽，梁不巢燕，池不生蛭，庭不生凡草，为六奇。”（《碑记》所摘仅五奇，合前之“地涌甘泉”，当是六奇。）】 
　　　　多宝塔　【永泰中代宗书额。盖智常藏所。】 
　　　　御书堂　【藏本朝太宗所赐。】 
　　　　放生池　【增置。】 
　　　　旧产钱五贯三百八文。 
　　国德院　光俗里。景龙三年置。 
　　　　旧产钱六百二十四文。 
　　东山文殊般若院　瑞圣里。四年置，会昌废，大中复，咸通赐今额。【因匠人塑文殊之异，故名。】有金沙。【与普贤为邻，出银沙。】 
　　　　旧产钱二贯七百七十七文。 
　　甘泉院　开化里。开元元年置。 
　　旧产钱二贯二百八十四文。 
　　五仙观音院　方岳里。天宝二年置。【见《旧记》。《寺记》作乾宁。】政和十年，为神霄宫。建炎，复旧。　五仙岩【在院南。】 
　　　　旧产钱二贯九百九十六文。 
　　菩提寺　瑞圣里。永泰元年置。 
　　　　旧产钱一贯六百九十七文。 
　　鼓山涌泉院　鼓山里。建中四年，龙现于山之灵源洞。从事裴胄曰：“神物所蟠，宜寺以镇之。”后有僧灵峤诛茅为台，诵《华严经》，龙不为害，因号曰华严台，亦以名其寺。梁开平二年，闽王审知复命僧神晏居焉，号国师，馆徒千百，【（底本、库本作“千百”，崇抄作“千五百” 。）】倾国赀给之。乾化五年，改为鼓山白云峰涌泉院。皇朝宣和间，有僧体淳访经台遗址，创阁曰妙峰、楼曰频申、斋曰东际、庵曰一多；又有痴坐、崇石、无寄轩、网珠、镜台、芥瓶、憨睡室；门曰无尽；总名曰华严。《御书》一百二十五卷。同乾元。 
　　　　灵源洞　【岩窦嵚怪。每雷雨作，其中簸荡若鼓声。朱梁徐寅有《十二咏》、有《记》。蔡公襄尝游洞中，题名石壁，有诗：“郡楼瞻东方，岚光莹人目。乘舟逐早潮，十里登南麓。云深翳前路，树暗迷幽谷。朝鸡乱木鱼，晏日明金屋。灵泉注石窦，清吹出篁竹。飞毫划峭壁，势力忽惊触。扪萝跻上峰，太空延眺瞩。孤青浮海山，长白挂天瀑。况逢肥遁人，性尚自幽独。西景复向城，淹留未云足。”】 
　　　　喝水岩　【国师昔诵经于此，恶水声喧轰，叱之，西涧乃涸，迸流于东涧。】 
　　　　鼓石　【石状如鼓。或曰：鸣则为兵应。】 
　　　　大顶峰、小顶峰　【先是不通人迹。咸平中，丁谓与诸公翊始披榛以登。（底本作“道是”，据库本、崇抄改；底本、库本作“丁谓与诸公翊”，崇抄无“翊”字。）】 
　　　　浴凤池　【大顶北。有樵者常见五色雀群浴于此。（底本作“大顶北应不有樵者”，库本作“大顶北山下有樵者”，据崇抄改。）】 
　　　　石门　【池之南有石砑立若门。】 
　　　　应真台　　祖师岩　　涌泉窦　　甘露松 
　　白猿峡　　香炉峰 
　　　　　　【皆在石门之右。】 
　　　　唐校书黄璞幽居　【璞远祖大和中于鼓山得道，遗迹犹存。翁承赞赠璞诗云：“烟萝况逼神仙窟，丹灶还应许独寻。”】 
　　　　元公亭　【因元公绛名。公有诗：“谁书吾姓揭亭颜，栋宇飞腾气象完。谷口秋风吹鬓发，海东朝日上栏干。地高顿觉群山小，天近须知六合宽。三到岩扉殊不厌，（底本作“殊不压”，据库本、崇抄改。）异时长向画图看。”】 
　　　　望州亭 
　　　　《鼓山铭》　】“鼓屴崱，顶峰特。穷岛夷，頫封域。屏闽东，拱辰北。岁辛亥，帝司赤。竦、绅、烈，从陗陟。搴若华，（底本、库本、崇抄皆作“塞若华”，“塞”，据原刻石当是“搴”之讹，正之。）揖瑶极。呵飞霆，蹴鳌脊。披霄垠，殚目力。（底本及各本皆作“单目力”，“单”，据原刻石当是“殚”之讹。按：“单”与“殚”通义，据改。）高者仰，深必惕。谨其至，惟古则。熙宁四年，丁竦、陈烈、沈绅同游。”（各本皆作“熙宁四年……同游”。按：原刻石下款署为“熙宁四年，大顶峰，丁竦公善，陈烈季甫，沈公仪铭”。与此小异。）丁知福州，沈为提刑。其铭刻在峰顶之磐石。初，架亭于其上，后为风所坏。今字犹存。】 
　　　　蹴鳌桥 
　　　　旧产钱一十五贯七百三十文。【“曾记”：三十二贯五百九十八文。《县申》：一十四贯二百二文。】 
　　白鹿寺　积善里。《旧记》：“白鹿山入十五里，号榕溪。永嘉僧道洪自温陵来。父老相与邀移今居。诛茅之日，白鹿适至。遂以名其寺。盖元和四年也。”咸通中，懿宗赐今额。后闽忠懿王赐朱记一。寺前有白鹿亭。 
　　旧产钱八贯八百七十一文。 
　　灵合院　积善里。开成二年置。 
　　旧产钱二贯二百五十三文。【“曾记”：二贯四百五十二文。《县申》同曾。】 
　　兴福文殊院　高详里。大中元年，僧洪集始卜此地创为堂。闽王审知立额。 
　　旧产钱一贯五百一十四文。 
　　胜善释迦院　海畔里。五年置。 
　　　　旧产钱一贯一百七十文。 
　　福圣院　钦仁里。十二年置。 
　　　　旧产钱五百七文。 
　　瑞迹寺　开化里。咸通元年置。 
　　　　白佛　【大中六年，有邵环者游山间，顿闻异香，又白光粲然。环乃即其光而往，见银色化佛，须臾入枯木，光亦不散，因现足迹于磐石。后人于石对凿一迹，未几亦磨灭，而旧迹独莹然，因刻像，有祷必应。】 
　　　　旧产钱三贯六十七文。县申：二贯六十一文。 
　　灵泉院　瑞圣里。二年置。 
　　　　旧产钱三百一十一文。 
　　灵洞院　至德里。四年置。 
　　　　旧产钱一贯四百一十九文。 
　　清凉院　光俗里。五年置。 
</div>
    <div class="pagination">
<a href="淳熙三山志_page81.html">上一页</a><span>...</span><a href="淳熙三山志_page77.html">77</a><a href="淳熙三山志_page78.html">78</a><a href="淳熙三山志_page79.html">79</a><a href="淳熙三山志_page80.html">80</a><a href="淳熙三山志_page81.html">81</a><span class="current-page">82</span><a href="淳熙三山志_page83.html">83</a><a href="淳熙三山志_page84.html">84</a><a href="淳熙三山志_page85.html">85</a><a href="淳熙三山志_page86.html">86</a><a href="淳熙三山志_page87.html">87</a><span>...</span><a href="淳熙三山志_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
