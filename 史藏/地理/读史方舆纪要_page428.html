<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 428 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 428 页/共 479 页</h1>
    <div class="content">　　汉交趾郡地。隋、唐以来，为溪峒地号阪丽庄。宋置利州，属邕州横山寨。元仍置利州。明初因之《土夷考》：洪武初，土官岑姓者归附，授世袭知州，流官吏目佐之。正统间，利州知州岑颜为泗城酋岑豹所攻，夺其地二十五里。颜诉于上，屡敕镇官开谕豹，终不悛，攻杀颜及子得，夺去州印，遂以流官州判管州事。嘉靖二年，泗城土酋岑接为田州岑猛所攻杀，督府始遣官按问，州印核颜，宗枝无可据者。印贮宾州库中，而以地方兵民归并泗城州。旧有编户二里，秋米一百石，贡马，直隶布政司。今省。

　　○白丽山州治北。又州西二里有巴牙山。

　　○阪丽水州北二里。又蒙泓水，在州东百三十里。阪作水，在州南八十里。三水皆小溪，乱石嵯岈，难通舟楫。

　　◇奉议州东至田州界十里，南至镇安府界百二十里，西至田州界十五里，北至田州界一里。自州治至布政司二千四百二十里，至江南江宁府七千五百十里，至京师一万九百五十五里。

　　汉交趾郡地。隋、唐以来，为溪洞地。宋置奉议州《志》云：初属静江军节度使，后属广西经略安抚司。元因之《一统志》：元属广西两江道宣慰司。明洪武五年，省入来安府。七年，复置。二十八年，改为奉议卫，寻罢卫，复置州《土夷考》：洪武初，奉议州为土酋所窃据。七年，向武土官黄志威招抚有功，兼辖州事，世袭。弘治中，殄世。今以判官掌州事。编户二里，秋米二百八十六石，贡马，直隶布政司。今仍旧。

　　○奉议旧城州东十五里。宋置州治此。元大德中，始筑此城。明洪武初，迁州治于柴林村，即今治。旧城遗址尚存。

　　○唏沙山州南十里。州东南十六里又有石门山。

　　○左江在州城北。自田州流入境，又东入南宁府归德州界。今州城北门外有州门渡，州东二里有通济桥，即左江经流处也。《一统志》作右江，而谓交趾所出之丽江为左江，误。详见大川左江。

　　○莲花关《图经》云：在州北，与田州接境处也。

　　◇

　　向武州东至田州上林县界五十里，南至太平府镇远州界七十里，西至镇安府界百二十里，北至田州界百二十里。自州治至布政司二千四百里，至江南江宁府七千五百里，至京师一万九百四十五里。

　　汉交趾郡地。隋、唐以来，为溪洞地。宋置向武州，隶横山寨《宋志》不载。元隶田州路。明初，亦曰向武州。洪武二十八年，改置向武军民千户所。三十二年，复曰向武州《土夷考》：洪武二年，土官黄志威归附，世袭知州。七年，以志威兼辖奉议州及富劳县，皆世袭。弘治中，奉议改流官，而向武、富劳羁縻如故。编户七里，秋米八百六十八石，贡马，改隶布政司，领县一。今省。

　　○向武旧城州西北五里。元筑。延中，迁州治于岜棒村，即今治也。旧城故址尚存。○武林废县，在州东北十里，元置。明永乐初，省入富劳县。又向武千户所，在今州城内，洪武中置。正统中，徙浔州府贵县。

　　○马鞍山州东三里。又州南有武城山。

　　○枯榕江在州城南。其上流即驮命江也。自镇安府流入州境，又东至田州上林县界合于左江。又泓氵江，在州东南。自太平府境流入州界，有多罕泉江流合焉，复流合枯榕江，注于左江。

　　富劳县州北三十里。元置，隶向武州。明初，为蛮獠所据，县废。二十五年，复置富劳县，仍隶向武州，以知州黄志威兼辖，仍命世袭。编户二里，秋米二百一十四石。

　　○坡州山县北三里。山势如虎，一名虎山。又塘滨山，在县西五里，山势萦纡耸秀，下有塘滨泉。

　　◇都康州东至太平府龙英州界二十里，南至龙英州界五里，西至镇安府界十里，北至向武州界五里。自州治至布政司二千四百五十里，至江南江宁府七千五百五十里，至京师一万九百九十五里。

　　汉交趾郡地。隋、唐皆为蛮地。宋置都康州，隶横山寨《宋志》不载。元属田州路。明初，州废。建文元年，复置都康州《土夷考》：洪武初，蛮獠作乱，酋长冯原保出奔，诏抚还。其子进福以安集民夷，后置州以授。进福子斌世袭知州，设流官吏目佐之。编户二里，秋米二百三十石，贡马，直隶布政司。今省。

　　州崇山峻岭，环列左右，控御诸蛮，亦称险固。

　　○唏显山在州治北。州治东又有岜望山。

　　○岜炉江州西四里。下流入龙英州界，合于通利江。○札空陂，在州西，其地有炉泉水，涌流不竭，筑为陂。又州治南有黎塘。俱为灌溉之利。

　　◇江州东至南宁府忠州界百二十里，南至思明府界百里，西至龙州界九十里，北至太平府界十五里。自州治至布政司二千一百十里，至江南江宁府七千里，至京师一万四百四十五里。

　　汉交趾郡地。隋、唐时，皆为蛮地地名江阳。宋置江州，隶古万寨。元属思明路。明初，属思明府《土夷考》：洪武元年，土官黄威庆归附，世袭知州，以流官吏目佐之。编户二里，秋米二百二十石，贡马。洪武二十五年，改隶布政司，领县一。今仍曰江州。

　　州山川环带，土田旷远，于诸部中称为饶沃。

　　○波汉山在州治后。山势起伏如波澜，因名。

　　○绿眉水在州治南。下流入丽江。又有归安水，自上思州流经州境，下流亦入丽江。

　　罗白县州东北百里。本蛮地。宋置罗白县，属迁隆寨。元属江州。明洪武初，土官梁敬宾归附，授世袭知县，仍属江州。编户一里，秋米一十五石。县今省。

　　○罗高山在县治东。

　　○陇冬水在县南。下流入于丽江。

　　◇

　　思陵州东至南宁府忠州界四百二十里，南至交趾界三百九十里，西至思明府界七十里，北至思明府界一百二十里。自州治至布政司二千一百二十里，至江南江宁府六千四百八十里，至京师九千九百二十七里。

　　汉交趾郡地，后为溪峒杂夷所据。唐置羁縻思陵州，属安南都护府。宋属永平寨。元属思明路。明洪武初，省入思明府。二十一年，复置州授土酋韦氏世袭。编户二里，秋米二十五石，贡马，直隶布政司。今省。

　　州逼近交趾，山川回绕，亦为要地。

　　○峙壁山州东六里。又东四里有纪牟山。又东陵山，在州东四十里。州南二十里又有角硬山。

　　○氵念削水在州治南。流入思明府，入于明江。○角硬水，亦在州南，源出角硬山，北流二十里合于氵念削水。

　　○辨强隘在州西南。道出安南，为戍守处。

　　◇龙州东至太平府百八十里，南至思明府界一百四十里，西至太平府上下冻州四十里，北至太平府安平州二百余里。自州治至布政司二千三百里，至江南江宁府七千一百五十里，至京师一万五百六十里。

　　汉交趾郡地，后为溪洞地。唐置龙州，属安南都护府。宋改隶邕州太平寨。元大德中，升州为万户府。明初，复为龙州《土夷考》：洪武初，土官赵帖坚归附，世袭知州，以流官吏目佐之。编户五里，秋米四百五十五石，贡马，隶太平府。洪武九年，直隶布政司。今省。

　　州控制交趾，藩屏中原。《土司论》曰：永乐中，问罪安南，由龙州度凭祥，用扼交人之吭，最后，安南纳款，叩关请命。则二州固中国之藩篱，亦入交之门户哉。

　　○龙州旧城州东北百里。元初筑。大德间，迁于龙江，即今治也。其故址尚存。

　　○叫抱山州城南。城西又有马倾山。○秀岭，在州西二十里。其山高耸，为州境诸山之冠。

　　○龙江在州城南，即丽江也。源出交趾，经州境入太平府界。今州东四十里有驮河渡，即龙江津济处。

　　○罗回洞在州西。元泰定中，安南广源贼闭覆寇龙州罗回洞。又嘉靖中，讨交趾，分道出兵，以罗回峒为左哨，是也。○龙游驿，在城西。《舆程记》：自龙州驿正南渡广源州江，入白藤大小两江，为龙州入交趾之道。《志》云：州有龙游、镫勒、叫垒、龙步四土官驿。

　　◇凭祥州东至龙州界六十里，东南至思明府百里，西至交趾界七十里，北至龙州界五十里。自州治至布政司二千零四十里，至江南江宁府六千四百七十里，至京师九千六百三十里。

　　唐羁縻蛮地。宋为凭祥峒，属永平寨。元属思明路。明初因之。洪武十八年，置凭祥镇。永乐二年，升为县，属思明府。成化十八年，又升为州《土夷考》：洪武初，凭祥峒长李内附。十八年，授凭祥镇巡司。永乐初，改为县，子应清世袭。成化中，以县当交趾要冲，升为州，授李广宁世袭，流官吏目佐之。编户二里，秋米一百六十五石，贡马，直隶布政司。今省。

　　州控驭安南，为出入冲要。《志》云，州境有一关三隘，称西南门户，是也。

　　○坡干山在州治北。有六尖峰。

　　○丽江在州西北。亦曰左江。自交趾广源州流入界，又东北入龙州界，谓之龙江。

　　○镇南关州南三十里，即界首关也。嘉靖十六年，兵部尚书毛伯温督师讨交趾，莫登庸受降于关内。《舆程记》：自两广、云南三省，轺车往来必由龙州龙游驿，陆路四十里至凭祥，出界首关而南，皆土山，缘坡岭行二百四十里至卜邻站，山沟皆深峻，又百里过濮上站始平，又二百十里渡富良江抵安南城，此入交趾之正道也。

</div>
    <div class="pagination">
<a href="读史方舆纪要_page427.html">上一页</a><span>...</span><a href="读史方舆纪要_page423.html">423</a><a href="读史方舆纪要_page424.html">424</a><a href="读史方舆纪要_page425.html">425</a><a href="读史方舆纪要_page426.html">426</a><a href="读史方舆纪要_page427.html">427</a><span class="current-page">428</span><a href="读史方舆纪要_page429.html">429</a><a href="读史方舆纪要_page430.html">430</a><a href="读史方舆纪要_page431.html">431</a><a href="读史方舆纪要_page432.html">432</a><a href="读史方舆纪要_page433.html">433</a><span>...</span><a href="读史方舆纪要_page429.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
