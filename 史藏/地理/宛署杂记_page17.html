<!DOCTYPE html>
<html>
<head>
    <meta charset="UTF-8">
    <title>宛署杂记 - 第 17 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宛署杂记 - 第 17 页/共 25 页</h1>
    <div class="content">　　慈恩寺纳凉：五月亦何爽，东林不傍村。微风寒石榻。浓木荫溪荪。余是驱车客，兹为避世轩。无生如可学，捐佩未须论。野外烦嚣绝，城中车马纷。偶来闲问社，不是故离群。净院依风色，游心惮日曛。徘徊松柏里，香霭共氤氲。

　　△王鏊（会元）

　　游京城西山三首：赏心多与宦情违，三载来游一日归。树下杯行殊草草，水边人去更依依。郊原却略青骢度，天水苍茫白鸟飞。回首青山应笑我，漫将尘土涴苔衣。三年渴思玉山泉，濯足盘陀一爽然。寒漱石根鸣决决，光摇云影净涓涓。诸贤好作山阴会，老子仍工水底眠。汲得一瓢城里去，霈为甘雨洒炎烟。出郊风物两闲闲，眼底江南顿觉还。金阙五云浮王气，玉亭千古识龙颜。地除扬子应无水，天尽中原合有山。何事宋家三百载，只披圆志望巑岏。

　　香山寺诗：百二河山势自西，芙蓉朵朵与天齐。九重日上黄金阙，十里人行白玉堤。陋洗辽金元殆尽，气凌韩赵魏皆低。要当尽览全燕胜，绝顶同君一一跻。

　　游功德寺诗：河畔南辕忽改西，人家两两傍山低。云归远岫昏初敛，春入平原绿未齐。钟动招提迎老衲，纸飞荒冢哭孤嫠。凭谁乞与龙亭水，化作东郊雨一犁。

　　游华严寺诗：扪罗陟瓛路登登，人在山房唤不应。犬吠林间知有客，鸟啼洞口若无僧。危阑一览总堪了，绝顶重来殊未曾。古洞深温谁氏子，俨然趺坐对南能。

　　吊元耶律丞相墓诗：西山几度只空还，好事怀贤厚我颜。蒙古有公方用夏，居庸从此不为关。犹闻宰地三髯委，自笑登高两足顽。今日幽燕归圣代，可怜埋骨尚荒山。

　　△李东阳（大学士 长沙人）

　　《敕封崇安侯谭公神道碑铭》：我太宗文皇帝有心膂爪牙之臣曰谭公，讳渊，其先滁州人也。始袭世职，为燕府右护卫副千户。己卯七月，靖难之举，实将步兵以从，执北平都指挥谢贵、布政使张螬昺等，遂攻九门，以功进指挥同知。出怀来，败都指挥宋忠军，归克雄县、郑州。至真定，败长兴侯耿炳文军。九月迁指挥使，十月克大宁城，十一月至郑村坝，败曹国公李景隆军，至白沟河，败都指挥平安军。庚辰五月，又败景隆于济南，九月进北平都指挥使司同知，十月取沧州，过东昌。辛巳三月二十二日战于夹河，死焉。永乐壬午，文皇即位，赠奉天靖难推诚宣力武臣，特进荣禄大夫，柱国，追封崇安侯，谥壮节。遣官谕祭，命有司营葬域。爵其子忠为新宁伯，得世世代。文皇之攻真定也，度潘忠、杨松在鄚州未知城破，必引众来援。谕诸将曰：吾必生致潘、杨。乃命公引兵千余先度月样桥，伏水中，伺忠等过，闻炮声即起据桥。公言水伏不可久，文皇令人取束菱蒙首，以通鼻息，又令勇士数人伏道侧为应。忠等败趋桥不得，我军夹击，遂擒二人。夹河之战，盛庸列阵以待，文皇以骑兵万、步卒五千，薄其阵，庸兵拥盾自蔽，步卒不得入。文皇帝以木■〈矛赞〉横贯铁丁，首各施钩，连贯其盾，动相钩掣，万矢齐发，骑兵捣其中坚，庸众乱，皆前奔。公在中军望尘起，遽出兵迎战，手杀数十人，部卒皆奋，被重创犹战不息，无一生还者。文皇震悼曰：渊见敌走，逆击太早，故及于难。初公从军，恒谓其母太夫人曰：渊在家为太夫人子，在外则身系国，不得复为子矣。公力挽两石弓，将战之夕，有虎犯御幄，挟一矢殪之。故文皇壮其勇力，思之特深。死之日，家人仿佛闻骑从甲马入中堂。其常所乘骊，号掷绝刍豆，累日而毙。呜呼！古者创业之臣，若纪信之于高帝，关羽之于昭烈，皆不及见帝业之成，志士忠臣，未尝不感悼于千载之下。东阳尝伏读诰券之辞，有曰：危则同其忧，安不同其乐。于是知文皇绿功报义之意至矣。及茅分土胙，传其家以芘其子孙，衍迤绵亘，久而不替，亦一代之盛哉！公年四十有二，卒后十三年乙未九月丙午葬都城北普庵原先茔之次。曾祖讳庆，祖讳富，考讳胜，俱赠崇安侯。曾祖妣邵氏，祖妣吴氏，俱赠夫人、妣王氏，封太夫人。配萧氏，封夫人。祖以上，葬滁之黄道山，今所谓先茔者，公考妣也。子忠及孙新宁伯璟，别葬石经山。女适金吾卫指挥使曹恭，女孙适平江侯陈豫。曾孙祐。今袭封伯爵，加太保，兼太子太傅，总十二营，兼神机营兵马，掌前军都督府事，以清慎称世。其家太保公以其祖娶于东平武烈王之女，为今太子太傅成国朱公之姑，而予实娶朱氏，为世姻家，请为崇安公铭刻于神道之石，乃为叙，乃铭。铭曰：谭以国氏，在春秋世。越汉唐后，厥有苗裔。我明载兴，公值其际。凤附龙攀，风飞雷厉。有臣三千，公在一二。庙谋幄机，公实预之。野战城攻，公实助之。匪材暨贤，曷克著之。王臣匪躬，危则授命。万夫莫回，我志先定。若鹏之罗，若虎之阱。臣身则亡，兵势斯竞。宁死无憾，不我生幸。皇则念之，曰此予翼。彼委其质，我尽其力。功崇德报，邦有明式。曰此弗举，畴为劝激？大国奕奕，侯封是锡。公子公姓，世荫维伯。金书铁勒，其光有赫。邦万斯年，誓永无斁。弘治五年，岁在壬子，夏四月吉日立。公武艺绝伦，驰骑突阵，多所斩获，夹河之役，方搏战，马蹶而死，非战之罪也。初拔沧州，其众悉降，给牒遣归，时迫暮，未给者三千余人，期翼旦乃遣，是夜公尽杀之。上亟诏责公，公对曰：此皆壮士，既尽力获之，而复遣之，是纵虎遗患也，故臣愚计不若去之便。上曰：如尔所言，凡与我为敌者必尽杀之乃已乎？且不顺者既杀之矣，彼顺者又杀之，则彼宁尽力以斗，谁复甘心见顺也？呜呼！我文皇帝之大度远略如此！以公之材勇，使久被驾驭，则其所建立岂止是哉？予既铭公神道，载稽简册，得此，因谨识其后。比新宁公以当时同死国难者三人，而公祀典未称，请之朝，今上特许有司建祠墓前，以是为额，今岁春秋致祭，亦铭所未备，故并书之。弘治癸亥四月朔日太子太保大学士李东阳谨识。弘治五年立。

　　望湖亭诗：水光山色初经雨，迢递春风在一亭，一自六龙飞辔后，飞凫不复到前汀。

　　△李梦阳（学士）

　　景帝陵诗：北极朝廷终不改，崩年亦在永安宫。云车一去无消息，木木回岩楼阁风。

　　帝京篇十首：古时灞水即芦沟，今代车书似水流。日间五色龙文气，天上春开五凤楼。渔阳北塞古风沙，二月春风万柳斜。蓟门转作长安苑，燕桃开出五陵花。慷慨燕云十六州，天门北极帝星头。胡尘一洗桑乾净，万载朝宗四海流。山作青龙左右盘，扶桑西影拂桑乾。日月光华朝万国，天留北海作长安。天皇拔剑按金鞭，饮马追胡翰海干。归来并立擎天柱，不数刘家承露盘。胡后妆楼换上阳，春风珠箔舞垂杨。半夜开城归万马，至今迷失几鸳鸯。今朝望海海云生，五色云中白玉城。金陵巧接盘龙势，南北如何汉二京。塞上星飞化羽林，鼓音咸作管箫音。将军把剑闻鸡舞，玉女朱楼学凤吟。高鼻胡奴入汉关，皂旗千队射雕还。君看万古昏星月，洗出中华叠翠山。自从黄帝破蚩尤，涿鹿云黄黑帝愁，盘石果然为碣石，幽州常作帝玉州。

　　雪后朝天宫诗：马上城中见雪山，白云苍雾满燕关。蓬莱只尺无人到，松柏黄昏有鹤还。当日翠华游物外，百年金殿钅巢人间。浮尘扰扰江湖远，怅望岩栖不可攀。

　　冬日灵济宫十六韵：贝阙昆仑外，浮生此路疑。蓬莱移旧国，尘世出瑶池。蕞尔双仙迹，飞腾后晋时。论功竟恍惚，谶兆且逶迤。怂涌精灵托，呼嘘霹雳随。先皇亲议号，继圣必修辞。爵陟王侯上，尊同帝者师。龙襦分内锦，官女准昭仪。雨露宫城切，星辰天仗移。琳琅摇锈栱，松柏荫丹墀。瓶内金花踊，龛前紫凤垂。晴还日月秘，暝则鬼神悲。玉鼎推龙虎，瑶编述姹儿。汉惟栾大显，秦竟羡门欺。五帝非无术，千龄今见谁。累朝盟誓册，玉柜少人知。

　　白塔寺诗：遥访青莲宇，相将白塔原。春风亦不动，争奈碧莎繁。

　　天宁寺观塔碑诗：旧瞻天宁塔，今览天宁寺。兹塔多鬼怪，光芒夜夜至。不知何时殿，结构今颓弃。剔藓读其碑，识是隋文季。蝌蚪半剥落，蚊龙犹赑屭。我来值时暮，揽逝发潜喟。修陆控赵代，长山卫燕冀。苍然野眺合，一洒杨朱泪。

　　香山寺绝句一：二月已破三月来，山下碧桃春自开。半醒半醉游三日，并马今朝未拟回。

　　香山寺诗：万山突而止，两崖南北抱。凿翠直殿榭，级石上穹昊。高卑各称妙，曲尽结构巧。有泉如线缕，盘转出松杪。嗜奇忘登顿，缘危肆探讨。险绝逼牛斗，萧飒若风岛。夜宿来青轩，天色碧可扫。湖沙静莽莽，海月白皓皓。想当邦邑初，此地只蒿草。绮丽讫谁凿，岩壑烂相袅。但看全盛时，民国为兹槁。

　　平坡寺诗：西山万佛宇，烂若舒锦锈。平坡凭风迥，突出众山右。宫阁因岩拗，面势巧相就。百里见琉璃，■〈山截〉嵲戴云构。朋游探绝迹，杪秋厉群岫。得此目力展，恍疑出氛囿。仰看北斗逼，俯恐东海溜。雄压香山丽，阔掩望湖秀。落木响岩牖，寒岚染衣袖。延缅古今并，伫立悲慨凑。盛叶虑反始，危基有倾仆。千载谁复临，逆想蓬蒿茂。

　　春日游翠华诗：晓行不厌湖上山，别有天地非人间。安得移家此中老，白云常在水潺潺。

　　望湖亭诗：与客携壶上翠微，千家山郭静朝晖。平沙渺渺来人远，黄鸟时兼白鸟飞。来登望湖亭，始尽厉览妙。布席倚喦嵌，波望领佳要。山花落天镜，钩兼巨鱼跃。岩潭递隐见，圆浪浴奔峭。屼嵂百万阁，日落展光耀。羁缚阻延放，临渊羡孤钓。霜寒葭菼白。沙晚鸹鸧叫。吾非阮生伦，于此亦□□。

　　功德寺诗：宣宗昔行幸，游戏玉泉旁。立宇表峥嵲，开池芰荷香。波楼递蹙沓，风松奏笙簧。百灵具来朝，落日锦帆张。万乘雷霆动，千岩灭流光。绮绣错展转，翠旗沓低昂。法眷撞钟鼓，宫女拭御妆。笙镛沸两序，星斗宿岩廊。至尊奉太后，国事付三杨。六军各晏眠，百官守旧章，巡非瑶水远，迹岂玉台荒。呜呼百年来，回首一慨伤。凤腾赤霄暮，龙归竟茫茫。山风撼网户，紫殿生夜霜。退朝值休沐，我行暂翱翔。娟娟登岸林，惨惨度石梁。废道哀湍澙，松柏间成行。启钥肃览历，过位增悲凉。积久洒扫缺，乳鸽鸣膳堂。旧时琉璃井，倒树如人长。神已佐上帝，教犹托空王。铃磬飒鸣戛，晨昏礼相将。盘游非圣理，操纵在先皇。至今朝廷上，不改旧纪纲。忆昔霓旌下南苑，江亭晚色静年芳。重门深锁无人到，僧在翠微开竹房。

　　△何景明（学士 信阳州人）

　　入京篇：轩车若水流，宫阙似云浮。畿甸一千里，山河十二州。城中甲第共崔巍，别起云甍接露台。旭日才临万户动，飞尘遥见九关开。九关鸡鸣竞车马，百僚已集金门下。入卫皆为龙虎军，来朝尽是貂蝉者。天子乘春览物华，霓旌羽扇五云车。六龙不驻千官仗，匹骑常过七贵家。七贵家连凤城里，转日薰天势无比。池榭春来锦绣围，楼台日暮歌钟起。复有蒙恩过董仇，执柄持枚得自由。不使府中除将相，直教门下谒王侯。王侯贵人慕豪富，意气相看益骄妒。未惜朱门騕袅驹，岂论金谷珊瑚树。托身日月有光辉，举翼风云多会遇。可怜汉室盛衣冠，杨雄蓬巷独饥寒。终岁校书空闭阁，十年执戟不迁官。公孙射策取卿相，李广冯唐徒自叹。

　　燕京十六夜曲四首：御河桥畔千尺台，燕京女儿踏歌来。台上歌钟日夕起，桥头酒垆深夜开。万岁山头锁玉楼，十王馆中人不游。中宵金鼓云间动，翠辇龙衣过五侯。九衢车马似山河，万金买灯不道多。已留华月照歌舞，更放香风吹绮罗。月高罢游关九关，暗尘吹污香雾鬟。离家少年亦大恶，拾看金钿不肯还。

　　长安大道行：长安大道如弦直，车马相逢不相识。金鞭玉毂共争先，日日红尘大道边。七贵门前罗将相，五侯座上列神仙。五侯七贵同杯酒，万骑千夫尽奔走。一言得意贱可贵，百计奉身无所有。杯酒经过日共游，比权并势暗相谋。才见黄金结兄弟，忽看白刃起仇雠。薰天灼地期长久，覆雨翻云亦随手。富贵谁言福作门，骄奢终与祸为邻。瑶台歌舞新更主，金谷池亭别与人。豪宾贵客如风霰，鞭马当时倏雷电。得饱空闻鞴上鹰，附炎不见梁间燕。寻常只道泰山安，顷刻宁知沧海变。秋来春去互推迁，物理相寻是等闲。岂知盛满衰仍至，岂识忧从乐极还。独怪梁生何感慨，拂袖长歌辞汉关。

　　西海子诗：寺下烟波春不开，苑中风浪隐楼台。源泉细绕西山出，云气深从北极来。万里乘槎观日月，十年登阁望蓬莱。黄尘碧水须臾事，莫使鱼龙夜夜哀。

　　早入宣武门诗：蔼蔼名都会，鸩鸿共接翱。金貂万户客，铁骑五陵豪。大道红尘满，千门白日高。寂寥杨子宅，随分守蓬蒿。

　　斋宿大兴隆寺诗：叠雪霾云磴，阴霞绚石房。沉冥通别理，宴息对焚香。暖色含初筿，迟烟散远杨。斋心临暮景，属意向春阳。

　　过显灵宫：不到玄宫久，桃源更此行。行知瑶水近，坐望赤霄平。洞草秋先长，坛云昼自生。双双玉箫发，风引度仙城。

　　咏天宁寺塔诗：七级芙蓉起，千年舍利藏。地形标海岳，人代阅隋唐。镜现三天象，珠含四日光。白毫空万里，处处有迷方。

　　慈恩寺诗：海子桥西寺，高楼御苑花。中流自日月，平地有烟霞。客至开金殿，宸游想翠华。十年复到此，朋辈各天涯。

　　平波寺诗：晚眺平坡上，苍茫万壑前。一僧行树杪，诸客到寒天。险骇将崩石，清怜乍坼泉。翠华公主塔，缥缈碧山巅。

　　真空寺送人不及二首：寻僧憩石寺，候客掩松门。碧水城隅路，青山塞口村。回舟非尽兴，驻马独伤魂。目送寒天鸟，孤飞日易昏。古寺城中断，荒原寺半开。碧山从此去，芳草为谁来。野送空临水，燕歌独上台。林风暮吹急，归兴飒余哀。

　　九日同张膳部刘符台游法藏寺：东林地僻无人到，九日天清有伴寻。在野兴深增感慨，望乡心远慰登临。丛篁雨飒春墙碧，老桧霜留古殿阴。共酌昏钟驱马出，独聆风鹤送余音。

　　游功德寺诗：昔闻功德寺，今出帝城西。晚日丹梯近，秋天翠巘齐。荷衰犹映水，树古曲盘堤。十里经行地，清沙送马蹄。

　　大功德寺诗：宝地烟霞上，珠林霄汉间。宣皇留殿宇，今日共追攀。御榻临丹壑，行宫锁碧山。帝城看不远，时见五云还。

　　雨望西山诗：碧山鸣雨过嵯峨，湖水风增万丈波。千尺浮图清暑殿，高窗白石细盘萝。

　　望湖亭诗：独上湖亭望，霜空万里明。槛疑天上立，槎是斗边行。云雾迷山殿，芙蓉暗水城。先朝四百寺，秋日遍题名。

　　玉泉诗：行游金口寺，坐爱玉泉名。云去随龙女，风来动石鲸。入京朝太液，穿苑象昆明。却望天河水，迢迢万古情。

　　黑龙潭诗：白雨遥从白日来，黑云低映黑龙台。空思玉鲤临渊叹，未掣金鳌跨海回。

　　△王廷相

　　帝京篇：帝京南面俯中原，王气千秋涌蓟门。渤海东波连肃慎，太行西脊引昆仑。九皇天运坤维奠，万国星罗北极尊。尧舜升平见今日，按图形胜不须论。

　　西山行：西山三百七十寺，正德年中内臣作。华缘海会走都人，碧构珠林照城郭。忆昔武王倦机务，金马门前有权竖。卖官何止金为堂，通贿能令鬼上树。六边将帅多奴贱，未挂兵符先见面。文官细琐不值钱，镇守监枪动千万。熏天气焰侔天子，嘘之者生啐即死。眼前变故如掌翻，有贿方能保无事。南海明珠不足尚，西域珊瑚斗寻丈。九州珍宝集京都，遂使私门敌内帑。人间富贵尔所有，不虑生前虑生后。高坟大井拟王侯，假藉佛宫垂不朽。凿山九仞平如席，殿阁翚飞照云日。已请至尊亲赐额，更为诸僧求护敕。东林画壁千步廊，西林莲台七宝妆。南庵日月低浮图，北寺虹霓垂石梁。金银何筭委沟壑，夜夜中天生宝光。释迦释迦尔亨会，慈悲反受豪华累。士木横起西山妖，忍见苍生日憔悴。

　　△薛蕙（考功郎 亳州人）

　　元夕篇：皇都佳丽地，春日艳阳年。共爱元宵好，争歌明月篇。元宵明月满蓬莱，春色先从上苑来。千门宛转银屏隔，万户参差金锁开。千门万户连双阙，彩女新妆踏明月。映牖窥窗态转多，含娇凝睇情无歇。正逢春日爱芳菲，复值春宵缝舞衣。灯光斜照珊瑚枕，香气空薰云母扉。此时天子盛遨游，离宫别馆足风流。才开凤岛张灯架，更起鳌山结彩楼。彩楼岩嵽鳌山侧，複道交衢对南北。万烛翻疑白日光，千灯却乱春星色。春星暗霭迷烟雾，仙衔分明见天路。空里翩翩翠盖飞，云中冉冉鸾舆度。翠盖鸾舆千万骑，伐鼓枞金动天地。御仗层层锦绣围，广场队队鱼龙戏。就中别有王侯客，三三五五长安陌。夜夜经过许史家，朝朝游戏金张宅。金张许史斗骄奢，金灯玉带剪春纱。鸳鸯比翼玫瑰树，翡翠双栖菡萏花。龙膏凤炬列千行，蕙火兰烟百合香。月华照耀琉璃障，雾影氤氲玳瑁梁。可怜豪侈谁能似，可怜行乐心无已。曲罢频移歌舞筵，醉后重游灯火市。月市星衢游未遍，东城南陌时相见。妖童绣勒五花马，倡女银车九华扇。妖童倡女繁华子，双去双来帝城里。粉色偏从月下明，衣香故向风前起。调笑行歌欢未阑，浮影流光夜遽残。朝来试过狭邪路，堕靥飘花那忍看。

　　△黄省会

　　张仪部觞予朝天宫西山道院一首：绿殿枕丹丘，珠台启宴游。雨飞仙观午，云入野城秋。青岛临杯语，长江抱席流。国华偕上彦，西日任淹留。

　　皇戚邵子招饮西山二首：皇宇戒金方，崇云眺路长。名花看客艳，芳草度车香。缥酒王孙送，青琴游子将。诸天开晃朗，留与奏春觞。藻景凤城隈，迢遥引翠台。朱轮随径歇，芳宴逐林开。天酒椒宫下，文鱼禁■〈舟华〉来。戚侯乘意气，一霁野人怀。

</div>
    <div class="pagination">
<a href="宛署杂记_page16.html">上一页</a><span>...</span><a href="宛署杂记_page12.html">12</a><a href="宛署杂记_page13.html">13</a><a href="宛署杂记_page14.html">14</a><a href="宛署杂记_page15.html">15</a><a href="宛署杂记_page16.html">16</a><span class="current-page">17</span><a href="宛署杂记_page18.html">18</a><a href="宛署杂记_page19.html">19</a><a href="宛署杂记_page20.html">20</a><a href="宛署杂记_page21.html">21</a><a href="宛署杂记_page22.html">22</a><span>...</span><a href="宛署杂记_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
