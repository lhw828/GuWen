<!DOCTYPE html>
<html>
<head>
    <meta charset="UTF-8">
    <title>山东通志 - 第 175 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 175 页/共 194 页</h1>
    <div class="content">　　萋萋芳草帝尧陵一度春风一度青圣徳信同天广大文章还发地精霛降神此日宁无薤占气多年尚有蓂记取谷林遗迹在赤龙常绕墓前铭
　　邹县谒孟子庙　　　　　　　【明】呉　寛
　　邹国丛祠古道邉满林松栢帯苍烟逺同阙里千年祀近接宣尼百世传独引唐虞谈性善力排杨墨絶狂言功成不让堙洪水万古人思命世贤
　　留题灵岩　　　　　　　　　【明】许　彬
　　古刹幽深有路通四围山拥绣芙蓉昙花尚逐防经虎灵雨甞随听法龙东涧水流西涧月上方僧定下方钟五花新殿凌霄汉画栱雕甍几百重
　　灵山胜迹【宁阳　　　　　　　明】许　彬
　　巑岏形胜小昆仑北斗天高手可扪一道金绳开汲路千年石虎防山门漫空法雨昙花落阖殿香风贝叶翻疑有真人曾挂锡毘卢福地总堪论
　　沂山【时诏颁香币　　　　　　明祷雨兹山】乔　宇
　　岱岳西来海向东屹然方镇一何雄山川自与封疆限云雨能収造化功翠巘天空高落雁玉泉垂阔下成虹明廷忧旱来香币六事都归一念中
　　咏趵突泉　　　　　　　　　【明】王守仁
　　泺源特起根虚无下有鳌窟连蓬壶絶喜坤灵能尔幻却愁地脉还时枯惊湍怒涌喷石窦流沬下泻翻云湖月色照衣归独晚溪邉瘦影伴人孤
　　谒庸生庙　　　　　　　　　【明】毛　纪
　　败屋頽垣帯薜萝防碑嵗月记宣和而今祭祀乡人少伊昔谈经弟子多雨砌行蜗留篆字风林啼鸟想弦歌我来仰止仪型在敬采苹花酌涧波
　　东阿王墓二首　　　　　　　【明】黄　哲
　　寂寂荒丘汶水滨一间祠屋四无邻豪华絶代空流水文藻千秋尚有神暮雨孤村聊驻马春风芳草几愁人櫂歌镇日喧前渡谁泊兰舟荐绿苹
　　风流独擅建安才放浪深知帝子哀词赋何人追胜轨江山此地自高台银宫寂寞空岩闭玉盌荒凉牧防开徙倚寒林天欲暮一声清角碧山隈
　　谒黄石公庙　　　　　　　　【明】黄　哲
　　榆径深深一草堂松阶寂寂半斜阳青山逺近分齐鲁黄石英灵阅汉唐碑防螭龙荆棘暗坛空鸾鹤桧槐苍乡人要説传书意故国风云入茫
　　登岱　　　　　　　　　　　【明】陈鳯梧
　　刚风吹上最高层寒气棱棱骨亦清云起半空方作雨天临絶顶忽开晴松涛坐聴千岩响奎壁行看五夜明自信兹逰真不偶飘飘双袖羽翰轻
　　瀑布泉　　　　　　　　　　【明】陈鳯梧
　　百丈崖高鎻翠烟半空垂下玉龙涎天晴六月常飞雨风静三更自奏弦苍水佩悬云片片珠帘洞织月娟娟晚山倒着肩舆下回首斜阳景更妍
　　范公泉　　　　　　　　　　【明】陈鳯梧
　　洋溪溪畔一清天表先忧后乐情惠政已占医国手遗泉犹着活人名薫风亭馆来山色绿树城闉送鸟声旋汲甘寒荐新茗满腔凉思濯尘缨
　　千佛山　　　　　　　　　　【明】陆　釴
　　岱隂烟雾鎻龙宫香阁岧嶤翠巘重狂客偶携青玉杖高僧长住白云峯瑶灯万象悬虚照松磬千岩起暮舂莲社风流吾所羡宦途禅榻未从容
　　范文正公祠　　　　　　　　【明】陆　釴
　　寺门烟雾藤萝障丞相祠堂松桧开地涌灵泉千涧落僧传香火百年来调羮业着留青史洗墨池空长碧苔夜静孤峯明月上钟声偏到读书台
　　登华楼山　　　　　　　　　【明】邹　善
　　千岩万壑境萧疎几日幽寻得自如叠石遥连沧海色华楼高接太清居仙人洞启阳生候玉女盆迎日照初试问同游蓬岛侣可能此地即吾庐
　　登大泽山　　　　　　　　　【明】邹善
　　闲度楼谿瞑色寒相将仙侣蹑层峦摩云顶上饶餐玉邀月台邉剰弄丸羣石参差驯虎卧万松偃蹇老龙蟠乾坤此地堪留赏歴尽羣峯兴未阑
　　防隂山　　　　　　　　　　【明】李炯然
　　仙人飞去向蓬山洞府无人敞不关丹灶尚余松焰黒石牀惟有藓痕斑月明绿树猿空啸日暝青山鹤自还何日得捐冠冕系此身来伴白云闲
　　董子读书台　　　　　　　　【明】王　赐
　　驱车斜日御河滨下马陵邉草树春功在六经宗孔孟力陈三防贯天人广川世逺丘园旧北斗城高庙貌新却笑荀扬成底事空将文誉动儒绅
　　登泰山三首　　　　　　　　【明】邉　贡
　　岱宗山秀百灵屯壁立烟霄万古存幽府化机盘地轴上清真气接天门霞标日观青松丽春透龙池碧水温薄暮振衣峯顶石蓬莱东眺海云昏
　　北上天门石未斜罡风吹我度谽谺仙人洞古留丹鼎玉女祠高防碧霞深涧千年犹冻雪隂崖四月始桃花秦封汉禅俱寥落细读穹碑感嵗华
　　玉皇祠畔一凭栏絶顶风高夏亦寒北去尘沙通瀚海西来天地是长安青云逈隔三千里白日平临十八盘似有飞仙度幽壑鳯笙声袅佩珊珊
　　游千佛寺　　　　　　　　　【明】邉　贡
　　夕阳衰草路登登雨过秋山爽气层松殿可因叅佛理藓墙聊为觅诗凭且酩酊陪仙侣莫把轮回叩老僧北望古城苍翠里万家楼馆炊烟凝
　　游龙洞山二首　　　　　　　【明】邉　贡
　　岛路萦回洞壑深出尘风景惬招寻山围下界青天逈日照中岩翠栢森浮世何须论去住病身原不厌登临钓矶无恙纶竿整怅望仙潭玉鲤沉
　　洞门黄叶鎻秋深野客来逰怅古今恍惚漫传龙迹在虚明真似佛光临苍空日月流元化目尽云雷起大隂昏黒下山萝迳逺殿中龛磬袅余音
　　卢山　　　　　　　　　　　【明】贾　璋
　　卢山胜槩冠东黄几次登临兴未忘雨过云岩芝草绿风生石洞药苗香高峯塔耸仙踪古深井龙潜水气凉我欲凌云飞羽翮穷颠一笑海天长
　　田横岛　　　　　　　　　　【明】胡以温
　　如阵愁云结不开悲风连日度楼来坐临沧海瞩孤岛怅望斜阳酒一杯慷慨当年多壮士萧条千古叹殊材英雄失势寻常事刘汉于今安在哉
　　登安平谯楼呈韩银台　　　　【明】殷云霄
　　漕渠横亘三千里南北今看第一楼呉楚征帆天外落海山佳气望中収心扶红日悬霄汉袖拂朱阑扪斗牛漫俯中流舟楫穏银台功业合民讴
　　新嘉驿题壁　　　　　　　　【明】罗洪先
　　小亭深院落清秋賸草寒花对晚愁鳬舄不疑逢故侣药栏端得遂重逰恨无石磴移云武却有溪桥月流迢递故园松菊冷雪霜道路几时休
　　登峄山　　　　　　　　　　【明】罗洪先
　　花宫物色层层见寳地钟声逺逺闻满目碧云浑傍石隔林黄鸟半呼羣始皇徒愧孤峯碣秦相空遗小篆文兴尽不妨归去晚马头明月白纷纷
　　罋口岭　　　　　　　　　　【明】陈　沂
　　万岭千山一道分向空盘蹬歴青云丹枫黄菊争秋色白石苍崖共夕曛长剑倚峯当面立净琴流水傍车闻秦关蜀栈无逾此絶险真穿虎豹羣
　　劳山　　　　　　　　　　　【明】陈　沂
　　蓬莱之山横挿天大劳小劳青可怜清秋播荡入沧海落日缥缈生晴烟眼前此景出人世便可羽化凌飞仙挹取南溟酌北斗枕石大醉云峯巅
　　南天门　　　　　　　　　　【明】陈　沂
　　望入天门十二重夐然飞雾半虚空千寻不假钩梯上一窍惟容箭括通风气荡摩鹏翮外日光揺漾海波中欲求阊阖无人问但拟彤云是帝宫
　　寄题防溪草堂　　　　　　　【明】文徴明
　　会溪溪水正汤汤栁色隂隂覆草堂一曲风烟足鱼鸟百年高洁寄沧浪晴矶自得供垂钓春水还堪着去航见説主人方许国只应幽兴未能忘
　　饮太白楼　　　　　　　　　【明】徐　渭
　　城上高楼接大河城南池沼绕朱荷千年供奉飞杯地一夜徐州上水歌露冷秋蛾争彩烛川长风荻乱金波客中行乐无逾此前夕中秋何处过
　　过鲁桥　　　　　　　　　　【明】呉　懋
　　忽见邮籖报水程客中无限故乡情云连翠巘尼山近雨过平湖汶水清季札南来聊问俗仲连东去欲逃名难乘吾党归与兴转羡迟迟是此行
　　南旺夜行　　　　　　　　　【明】薛应旂
　　长安六月东归客黒马沟前夜放船杨栁月侵湘竹簟芰荷风动水晶帘未酬禹穴藏书计却忆匡山种杏田可奈尘途犹寄迹沧浪空赋濯缨篇
　　汶上公署　　　　　　　　　【明】王　讴
　　两鬓如蓬行路难高秋风露宿台端云藏画角青山暮月转空城碧树寒为客数年非乐土旧逰何日是长安独留三尺齐门瑟犹自狂歌醉里弹
　　济宁道中　　　　　　　　　【明】金大年
　　西北风尘拥防丘旅魂中夜郁乡愁汉庭未上孙阁济水频经太白楼候鸟翩翩迷逺浦轻帆飒飒帯春流十年来徃青袍在赢得霜华满鬓秋
　　宿龙洞与魏使君同赋四首　　【明】李攀龙
　　回壑深林绕梵宫春来吟眺使君同空潭忽散三峯雨暗穴常吹半夜风人拟二龙精自合诗看五马步逾工诸天坐失悬镫色明月先投入掌中
　　使君春兴满绨袍防笔青山对浊醪望去天囘双阙逈坐来云尽一峯高蛟龙出入常风雨鸿鹄拚飞自羽毛愧我淹留逢楚客攀援桂树咏离骚
　　削成东壁五云屏下有龙宫夜不扃斗柄故临双瓮转月明常对一珠亭春囘竹叶杯光白天逼莲花剑气青坐久空山仙籁寂新诗独为故人聼
　　秀色中峯独不羣藤萝二月已纷纷诸天近海金银气双峡长春锦绣文塔影半空悬落照溪流一曲洒浮云纵令洞口龙吟发郢调还须让使君
　　与转运诸公登华不注山絶顶　【明】李攀龙
　　中天紫气抱香炉复道金舆落帝都二水遥分青嶂合一峯深注白云孤岱宗风雨通来徃海色楼台入有无不是登高能赋客谁堪洒酒向平芜
　　神通寺　　　　　　　　　　【明】李攀龙
　　相传精舎朗公开千载金牛去不回初地花开藏洞壑诸天树杪出楼台月高清梵西峯落霜尽疎钟下界来岂谓投簮能避俗将因卧病白云隈
　　青萝馆　　　　　　　　　　【明】李攀龙
　　十亩青萝别馆开使君登眺意悠哉风揺北渚清沙合烟杂南山岱色来台敞高秋深染翰庭虚斜日净　杯西邻荣叟甞还徃带索应同薜荔裁
　　过呉子玉函山草堂　　　　　【明】李攀龙
　　玉函山色草堂偏恰有幽人拥膝眠树杪径回千涧合窻中天尽四峯连绿隂欲满桑蚕月白首重论竹马年就此一樽无不可因君已办阮家钱
　　游龙洞寺　　　　　　　　　【明】李攀龙
　　壁削芙蓉万仞丹禅林隠隠画图看人间胜地僧多占洞里诸天客到难云傍龙来晴作雨风从涧底暑生寒年来賸有烟霞癖石畔长松好挂冠
　　魏使君过宿鲍山山楼分赋　　【明】李攀龙
　　层楼风雨一登临把酒重论十载心楚客岂须题白壁鲍山犹自见黄金褰帷上国风云满伏枕中原日月深忽忆明光曾共被那知萍梗到于今
　　白雪楼　　　　　　　　　　【明】李攀龙
　　伏枕空林积雨开旋因起色一登台大清河抱孤城转长白山邀返照回无那嵇生成懒慢可知陶令赋归来何人定解浮云意片影飘揺落酒杯
　　泰山四首　　　　　　　　　【明】王世贞
　　缥缈琳宫接上岧嶤飞磴界苍烟峯回洞壑纷俱拱石坼松萝枭自悬过雨双龙争玉峡擘云孤鹫拄青天平生故有峥嵘意识尔应从太始前
　　奔崖瀑落拥晴雷防石驱龙辇道开匹练天萦呉观出金泥日射汉封囘西盘瓠子河如带东挂扶桑海一杯莫向封坛论王气只应尘世有仙才
　　尚忆秦松帝跸留至今风雨未全収天门倒泻银河水日观翻悬碧海流路转千盘迷积气谁从九防辨齐州人间处处襄城辙矫首苍茫逈自愁
　　壁立芙蓉万古看削成松桧隠高盘中峯翠压徂徕色絶顶青収碣石寒梁甫吟成还自和茂陵书就欲谁干依防白马呉阊在欲向秋风问羽翰
　　云门山二首　　　　　　　　【明】王世贞
　　芙蓉削立郡城西蹑蹬攀岩径欲迷忽有青天通箭括初疑璧月挂瑶梯云根半压千峯小海气全吞万堞低搔首狂歌吾不厌莫惊风雨妬新题
　　十二齐封自郁然荡胸秋色鎻层巅危崖日月时双堕急雨蛟龙乍一穿鸟道白从杯底落薜衣青入镜中悬夸君更有天门在防杖春褰万壑烟
</div>
    <div class="pagination">
<a href="山东通志_page174.html">上一页</a><span>...</span><a href="山东通志_page170.html">170</a><a href="山东通志_page171.html">171</a><a href="山东通志_page172.html">172</a><a href="山东通志_page173.html">173</a><a href="山东通志_page174.html">174</a><span class="current-page">175</span><a href="山东通志_page176.html">176</a><a href="山东通志_page177.html">177</a><a href="山东通志_page178.html">178</a><a href="山东通志_page179.html">179</a><a href="山东通志_page180.html">180</a><span>...</span><a href="山东通志_page176.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
