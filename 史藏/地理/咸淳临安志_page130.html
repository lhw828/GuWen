<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 130 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 130 页/共 177 页</h1>
    <div class="content">孝宗 (纪年)淳熙八年【辛丑】  (牓首)江伯虎 (名氏)祝灏 　 
　 (纪年)十一年【甲辰】  (牓首)林（山票） (名氏)胡光　邹次阳 　 
　 (纪年)十四年【丁未】  (牓首)黄褒然 (名氏)汤虢【上舍】 　郑纲【上舍】 李克忠　陈谦【绝伦】 史国辅【绝伦】 张彦辅【用开封贯】 黄纯仁　周夔【绝伦】  　
光宗 (纪年)绍熙元年【庚戌】  (牓首)厉仲祥 (名氏)陈昌龄【上舍】 　吴衡【上舍】 梁梦青 
　 (纪年)五年【甲寅】  (牓首)林管 (名氏)周方叔【上舍】 　郁蓁  邓居简　郁茂 　
宁宗 (纪年)庆元二年【丙辰】  (牓首)周虎 (名氏)武权　徐斌  孙叔蚕　陈虎臣  陈元龙　叶蓁  汪应龙　邵卿材  马子昂 　 
　 (纪年)五年【己未】 (牓首)陈良彪 (名氏)胡应时　洪文举  何友端　杨溥  吴尧弼　丁松  严昌宗　杨光宗 　 
　 (纪年)嘉泰二年【壬戌】  (牓首)叶（汀去丁改崇） (名氏)俞英发　沈载  李师点【绝伦】
 　(纪年)三年【癸亥】(名氏) 何大明【幸学释褐贯渌】  (考证)何大明以　幸学释褐淳佑志入进士科目中又入武举科目中今考之乃武学非太学旧志误也 
　 (纪年)开禧元年【乙丑】  (牓首)郑公侃 (名氏)钱善庆【上舍】 　孙颐【绝伦】 耿与道【绝伦】 　徐光弼【绝伦】  　 
　 (纪年)嘉定元年【戊辰】  (牓首)周师锐 (名氏)周师锐【即牓首】 　周浃  马天麟【绝伦】 　锺武  邵穆【绝伦】 　褚南仲  王彦深【上舍　贯庆阳】
 　(纪年)四年【辛未】  (牓首)林汝浃 (名氏)杜霆　卫丙【绝伦】 王偊　　林一鸣 (考证)王瑀林一鸣淳佑志入进士科目中又入武举进士中今合两科题名考之乃武举非文举旧志误也 
　 (纪年)七年【甲戌】  (牓首)刘必万 (名氏)刘必万【即赐首】 　钱赵万【绝伦】 戴矩　　宋逢丑【绝伦】 朱伟　　邢万全【上舍】 盛桂【绝伦】 　邬升之 　 
　 (纪年)十年【丁丑】  (牓首)朱嗣宗 (名氏)楼应兰　郭子振【绝伦】 王文虎【上舍】 　杨瑾【经伦】 郎汝弼　张祖武【绝伦】  　 
　 (纪年)十五年【庚辰】  (牓首)陈正大 (名氏)陈宗臣【绝伦】 　刘熊飞【绝伦】 张人杰　徐学古【绝伦】  　 
　 (纪年)十六年【癸未】  (牓首)杜幼节 (名氏)吴汉孙【绝伦】 　谢若水  锺虎　邢万里  林嵩　徐浩【上舍】  　
理宗 (纪年)宝庆元年【乙酉】  (名氏) 秦应辰【上舍登极释褐】 金良【上舍登极释褐】  　 
　 (纪年)二年【丙戌】  (牓首)杨必高 (名氏)杨必高【即牓首】 　徐方  戴友龙　冯天锡【上舍贯开封】 徐纬文【上舍】 　锺斗文  锺南强　周伯虎  陈来仪　吴武子  褚虎臣　沈淮  陈申 
　 (纪年)绍定二年【己丑】  (牓首)焦焕炎 (名氏)锺应午【上舍　第二人】  杨烈【上舍】 莫与京　何□  徐安民　莫与伦  褚大防【上舍】 　李逢龙  戴应龙 　 
　 (纪年)五年【壬辰】  (牓首)林梦新 (名氏)戴必胜【第二人】 　戴梦龙  朱天启　杨万里  刘汉卿 
　 (纪年)端平二年【乙未】  (牓首)朱熠 (名氏)朱熠【上舍即牓首】 　周必闻  李友龙　何自明【上舍】  朱与权【贯温　上舍】  　 
　 (纪年)嘉熙二年【戊戌】  (牓首)刘必成 (名氏)张梦桂　张翼  孙祖尧【绝伦】 　周应发 　 
　 (纪年)淳佑元年【辛丑】  (牓首)赵国华 (名氏)施梦熊【上舍】 　嵇铸【上舍】 阮不疑
　 (纪年)四年【甲辰】 (牓首)项桂发 (名氏)方南强 　 
　 (纪年)七年【丁未】  (牓首)章梦飞 (名氏)杜采【两科上舍】 　戴必取【上舍】 戴必可【上舍】 　谢宗卿  杜禾　　沈朝望  李实夫 　 
　 (纪年)十年【庚戌】  (牓首)陈亿子 (名氏)王时发【绝伦】 　王梦元  吴霆　　莫炎 　 
　 (纪年)宝佑元年【癸丑】  (牓首)程鸣凤 (名氏)锺彝　杨休  周中孚　潘俊德  杨万全　焦雷震
　 (纪年)四年【丙辰】  (牓首)张宗德 (名氏)薛曾【上舍　魁】 　林熙  林梦高　薛亨雷【上舍】 杨梦云【上舍】 　何朝宗 　 
　 (纪年)开庆元年【己未】  (牓首)朱应举 叶宗泽【上舍　贯温】  　 
　 (纪年)景定三年【壬戌】  (牓首)俞葵 (名氏)李元勋【绝伦】 　王次春【绝伦】 李发　　吴士尹【上舍】 戴元龙【绝伦】 　方南仲 　
今上 (纪年)咸淳元年【乙丑】  (牓首)王国 (名氏)高应炎　朱宗礼  杨则之　赵栋孙  戴松龙　王应午  陈应酉　杜士贤  俞梦永　郑士庆  章炜　　陈文翁  凌震炎　谢炎发 　 
　 (纪年)四年【戊辰】  (牓首)俞仲鳌 (名氏)龚天定【上舍】 　翁仲虎【上舍】 盛子进　蒋文明【上舍】 陶良器　陶景夔  潘章善【贯瑞安】  　 
　 (纪年)七年【辛未】
咸淳临安志卷之六十二
　志〔四十七〕
  　人物三
　　　列传〔一〕
　　　　汉
　　　　　严光
(缺文)
其馆光卧不起帝即其卧所抚光腹曰咄咄子陵不可相助为理耶光卧而不应良久乃张目熟视曰昔唐尧着德巢父洗耳士故有志何相迫乎帝曰子陵我竟不能下汝耶升舆叹息而去引入论旧故相对累日帝从容问曰朕何如昔时对曰陛下差增于往因共偃卧足加帝腹明日太史奏客星犯帝座帝笑曰朕故人严子陵共卧耳拜谏议大夫不屈乃耕于富春山建武十七年再召不至年八十终于家诏赐钱百万谷千斛【以后汉书本传三国志虞翻传注修按本传注富春山今杭州富阳县然传称后人指其钓处为严陵濑者今已入桐庐据沈约宋书吴分富春为桐庐则桐庐乃富春旧境也又太平寰宇记云赤亭里严子陵钓于此有台基存又　皇朝郡县志云赤松山在县东七里亦曰赤亭山严子陵钓于此如此则七里濑虽入桐庐赤亭山自属富春今富春正自有子陵钓处】
　　　　　诸葛琮
余杭人有贤德后汉为河闲太守居断山葬山旁【本祥符旧志余杭县有庙】
　　　　　孙锺
富春人性至孝种瓜为业今阳平山所谓瓜田者是也尝有三少年诣锺献瓜谓曰予司命也以君孝感于天故来耳遂指山曰此堪为墓锺志之及卒葬焉【或云有二仙人示其葬地】 坟上常有紫云曼延数里人谓孙氏其兴矣锺即坚之先也【以太平寰宇记　皇朝郡县志修　旧志谓锺卒子坚葬锺于穴按三国志孙坚传不称父名寰宇记谓坚所居其祖种瓜郡县志谓坚其元孙则旧志称锺子者非】
　　　　　孙坚
字文台容貌不凡阔达好奇节少为县吏与父共载至钱塘追斩海贼显闻府召为假尉会稽妖贼许昌起句章坚以郡司马募精勇与州郡合破之时熹平元年也黄巾贼起汉遣皇甫嵩朱隽讨之隽表坚为佐军司马大破之拜别部司马边章韩遂作乱董卓拒讨无功中平三年张温西讨表坚参军事坚语温以卓三罪宜陈军法如穰苴斩庄贾魏绛戮扬干温不忍发章遂降军回议者闻坚劝温斩卓无不叹息拜议郎长沙贼区星万余人攻围城邑乃以坚为长沙太守旬月克破星等封乌程侯灵帝崩卓擅朝政诸郡兴义兵讨卓坚亦举兵袁术表坚行破虏将军领豫州剌史进军合战阳人大破卓军枭其都督华雄等卓惮坚猛壮遣李傕等求和亲坚曰卓逆天无道荡覆王室今不夷汝三族则吾死不瞑目进军大谷卓徙都入关焚烧雒邑坚乃入雒修诸陵平塞卓所发掘初平二年【本张璠汉记及吴历】 术使坚击刘表表遣黄祖逆战坚破之追祖为祖军士所射卒年三十七子策权翊康　陈寿评曰坚勇挚刚毅导温戮卓山陵杜塞有忠壮之烈【以三国志本传及通鉴修】
　　　　　孙策
字伯符初坚留家寿春策十余岁已交结知名周瑜自舒来造劝徙舒江淮闲人咸向之坚卒策年十七乃渡江居江都策舅吴景为丹杨太守策载母徙曲阿召募得数百人兴平元年策到寿春见袁术术以坚余兵还策太傅马日磾安集关东以礼辟策表拜怀义校尉术大将皆倾心焉术常叹曰使术有子如孙郎死复何恨策说术乞助景等平定江东许之将兵千余人行收兵比至历阳众五六千渡江转所向皆破莫敢当其锋军令整肃百姓怀之策为人美姿颜好笑语阔达听受善用人士民见者莫不尽心乐为致死威震江东策引兵渡浙据会稽更置长吏策自领会稽太守袁术僭号策以书绝之曹操表策为讨逆将军封吴侯建安五年操与袁绍相拒官渡策欲袭许迎汉帝密治兵未发为故吴郡太守许贡客所击伤召张昭等谓曰中国方乱以吴越之众三江之固足以观成败善相吾弟呼权佩以印绶谓曰举江东之众决机两陈之闲与天下争衡卿不如我举贤任能各尽其心以保江东我不如卿卒年二十六权继袭后建国为吴传亮休皓凡四世云陈寿评曰策英气杰济猛锐冠世览奇取异志陵中夏【以三国志本传及通鉴修】
　　　　　孙瑜
字仲异父静字幼台坚季弟也静恋坟墓宗族不乐出仕终于家五子暠瑜（日交）奂谦瑜始以恭义校尉领兵时宾客诸将多江西人瑜虚心绥抚得其欢心建安九年领丹杨太守为众所附至万余人加绥远将军迁奋威将军领郡如故自溧阳徙屯牛渚瑜以永安人饶助为襄安长无锡人颜连为居巢长使二府将吏子弟数百人就受业遂立学官临飨讲肄是时诸将皆以军务为事而瑜好乐坟典虽在军旅诵声不绝建安二十年卒【以三国志本传修】
　　　　　孙（日交）
字叔明始拜护军校尉领众二千余人是时曹公数出濡须（日交）每赴拒号为精锐迁都护征虏将军代程普督夏口黄盖及兄瑜卒又并其军赐沙羡云杜南新巿竟陵为奉邑自置长吏轻财能施善于交结与诸葛瑾至厚委庐江刘靖以得失江夏李允以众事广陵吴硕河南张梁以军旅而倾心亲待莫不自尽（日交）尝遣兵候获魏边将吏妻女以进（日交）（日交）更其衣服送还之下令曰今所诛者曹氏其百姓何罪自今以往不得击其老弱由是江淮闲多归附者建安二十四年卒【以三国志本传修】
　　　　　孙贲
字伯阳父羌字圣壹坚同产兄也贲早失二亲弟辅婴孩贲自赡育友爱甚笃为郡督邮守长坚于长沙举义兵贲去吏从征伐坚薨贲帅余众扶柩后袁术徙寿春贲又依之术遣贲攻破周昂于阴陵表贲领豫州刺史转丹杨都尉行征虏将军讨平山越为扬州刺史刘繇所迫逐因将士众还住历阳顷之术复使贲与吴景共击樊能张英等策东渡助贲景破英能等进击繇繇走豫章策遣贲景报术值术僭号除贲九江太守贲不就还江南贲与策征庐江太守刘勋江夏太守黄祖军回闻繇病死过定豫章上贲领太守后封都亭侯建安十三年使者刘隐奉诏拜贲为征虏将军领郡如故在官十一年卒【以三国志本传修】
　　　　　吴景
本吴人徙钱唐早失父母与姊同居姊与孙坚为婚景常随坚征伐有功拜骑都尉袁术上景领丹杨太守讨故太守周昕遂据其郡孙策与孙河吕范依景合众其讨泾县山贼祖郎郎败走会景为刘繇所迫复北依术术以为督军中郎将与孙贲共讨樊能于糜于横江又击笮融薛礼于秣陵时策被创牛渚降贼复反景攻讨尽禽之从讨刘繇奔豫章策遣景贲到寿春报术术方与刘备争徐州以景为广陵太守术后僭号策以书喻术术不纳便绝江津不与通使人告景景即委郡东归策复以景为丹杨太守汉遣议郎王誧衔命南行表景为扬武将军领郡如故建安八年景卒官子奋祺奋授兵为将封新亭侯祺封都亭侯【以三国志孙破虏吴夫人传修】
　　　　　徐琨
富春人孙坚之甥少仕州郡汉末扰乱去吏随坚征伐有功拜偏将军坚薨随孙策讨樊能于糜等于横江击张英于当利口破英击走笮融刘繇事定策表琨领丹杨太守会吴景委广陵来东复为丹杨守琨以督军中郎将领兵从破庐江太守李术封广德侯迁平虏将军后从讨黄祖中流矢卒子矫嗣侯讨平山越拜偏将军卒弟祚袭封亦以战功至芜湖督平魏将军【以三国志吴主权徐夫人传修】
　　　　　张俨
后汉末余杭人好学有贤德不乐荣利尝开圃种瓠以所贸钱造桥俗谓之葫芦桥【以余杭土风记及淳熙余杭图经修】
　　　　吴
　　　　　孙奂
字季明兄（日交）既卒代统其众领江夏太守在事一年遵（日交）旧迹礼刘靖李允吴硕张梁及江夏闾举等并纳其善奂讷于造次而敏于当官军民称之黄武五年权攻石阳奂以地主使所部将军鲜于丹帅五千人先断淮道自帅吴硕张梁五千人为军前锋降高城得三将大军引回诏使在前住驾过其军见奂军阵整齐权叹曰吾初忧其迟钝今治军诸将少能及者吾无忧矣拜扬威将军封沙羡侯奂亦爱乐儒生复命部曲子弟就业后仕进朝廷者数十人【以三国志本传修】
　　　　　孙韶
字公礼年十七收伯父河余众缮治京城起楼橹修器备以御敌权试攻惊之兵皆乘城传檄备警讙声动地颇射外人权使晓喻乃止明日见韶甚器之即拜承烈校尉统河部曲后为广陵太守权称尊号为镇北将军韶为边将数十年善养士卒得其死力常以警疆场远斥候为务先知动静而为之备故鲜有负败青徐汝沛颇来归附淮南滨江屯候皆撤兵远徙徐泗江淮之地不居者各数百里自权西征都武昌韶不进见者十余年权返建业乃得朝觐权问青徐诸屯要害远近人马众寡魏将帅姓名尽具识之所问咸对身长八尺仪貌都雅权欢悦曰吾久不见公礼不图进益乃尔加领幽州牧假节赤乌四年卒【以三国志本传修】
　　　　　孙邻
字公达贲之子也九岁代领豫章封都乡侯雅性精敏幼有令誉在郡垂二十年讨平叛贼政绩修理召至武昌为绕帐督潘浚掌荆州事尝与重安长陈留舒燮相失燮有罪欲致之法论者多为言浚犹不释邻谓浚曰舒伯膺兄弟争死海内义之【伯膺亲友为人所杀仲膺为报怨事觉兄弟争死皆得免】 仲膺又有奉国旧意今君杀其子弟若天下一统中州士人必问仲膺继嗣荅者云潘承明杀燮于事何如浚意即解燮用得济邻迁夏口沔中督威远将军所居任职赤乌十二年卒【以三国志孙贲传修】
　　　　　孙（上下一中曰）
字叔武河之子也仪容端正器怀聪彻博学强记能论议应对权常称为宗室颜渊年二十五拜安东中郎将与陆逊共拒刘备（上下一中曰）投刀奋命与逊戮力备遂败以功拜建武将军封丹徒侯【以三国志本传修】
　　　　　郭成
字符礼夙着义节汉末群雄竞逐遂乘扁舟泛五湖游沧江探幽逐胜书剑自娱至吴黄武三年拜武义校尉五年迁黄门侍郎黄龙元年封永兴富春二县侯食邑五千户卒葬富春樟岩其后枝叶蕃茂英髦俊选不可胜纪【以唐咸通六年所建富春郭侯庙碑修】
　　　　　凌统
字公绩余杭人父操有胆气孙策初兴每从征伐常冠军履锋守永平长平治山越奸猾敛手迁破贼校尉及权统军从讨江夏入夏口先登破其前锋轻舟独进中流矢死统年十五左右多称述者权亦以操死国事拜统别部司马行破贼都尉使摄父兵权征江夏统为前锋与所厚健儿数十人共乘一舟常去大兵数十里行入右江斩黄祖将张硕尽获船人还以白权引军兼道水陆并集时吕蒙败其水军而统先搏其城于是大获权以统为承烈都尉与周瑜等拒破曹公于乌林遂攻曹仁迁为校尉虽在军旅亲贤接士轻财重义有国士之风从征合肥为右部督时权撒军前部已发魏将张辽等奄至津北权使追还前兵兵去远势不相及统率亲近三百人陷围扶扦权出敌已毁桥桥之属者两版权策马驱驰统复还战左右尽死身亦被创所杀数十人度权已免乃还桥败路绝统被甲潜行权既御船见之惊喜统痛亲近无反者悲不自胜权引袂拭之谓曰公绩亡者已矣苟使卿在何患无人拜偏将军倍给本兵时有荐同郡盛暹于权者以为梗概大节有过于统权曰且令如统足矣后召暹夜至时统已卧闻之摄衣出门执其手以入其爱善不害如此统以山中人尚多壮悍可以维恩诱也权令东占且讨之命敕属城凡统所求皆先给后闻统素爱士士亦慕焉得精兵万余人过本县步入寺门见长吏恭敬尽礼亲旧故人恩意益隆病卒时年四十九权闻之哀不能自止减膳流涕使张承为作铭诔二子烈封年各数岁权内养于宫爱待与诸子同宾客进见呼示之曰此吾虎子也及八九岁令葛光教之读书十日一令乘马追录统功封亭侯【以三国志本传修】
　　　　　全琮
字子璜钱唐人父柔汉灵帝时举孝廉补尚书郎右丞董卓之乱弃官归川辟别驾从事诏书就拜会稽东部都尉孙策到吴柔举兵先附策表柔为丹杨都尉孙权为车骑将军以柔为长史徙桂阳太守柔尝使琮赍米数千斛到吴巿易琮皆散用空船而返柔大怒琮顿首曰所巿非急而士大夫有倒垂之患故振赡不及启报柔更奇之时中州士人避乱而南依琮者以百数琮倾家给济与其有无遂显名远近后权以为奋威校尉授兵数千人使讨山越因开募召得精兵万余人出屯牛渚稍迁偏将军建安二十四年关羽围樊襄阳琮上疏陈羽可讨权时已议袭之恐事泄寝不荅及禽羽谓琮曰今日之捷亦君之功也于是封阳华亭侯黄武元年魏舟军大出洞口权使吕范督诸将拒之敌数以轻船钞击琮常带甲仗兵伺候敌数千人出江中琮击破之枭其将军尹卢迁琮绥南将军进封钱唐侯四年假节领九江太守七年丹杨吴会山民为寇攻没属县权分三郡险地为东安郡琮领太守【琮时治富春】 明赏罚招诱降附数年中得万余人权召琮返牛渚罢东安郡黄龙元年迁卫将军左护军徐州牧尚公主嘉禾二年督骑五万征六安六安民皆散走诸将欲捕之琮曰分兵捕民得失相半纵有所获犹不足以弱敌如或邂逅亏损非小琮不敢徼功以负国也赤乌九年迁右大司马左军师为人恭顺善于承颜纳规未尝切迕初权将围珠崖及夷州琮曰殊方异域隔绝障海水土气毒兵入民出必生疾病转相污染往者惧不反所获何可多致猥亏江岸之兵以冀万一之利权不听军行经岁疾疫死者十八九权深悔之琮既亲重宗族子弟并蒙宠贵赐累千金然犹谦虚接士貌无骄色十一年卒【以三国志本传修】
　　　　　褚泰
仕吴封钱唐临平侯褚氏遂为钱唐郡姓历六朝至唐代有显人皆其后裔云【以元和姓纂太平寰宇记淳佑志修】
　　　　　诸葛起
字岑仕吴为步兵校尉宗族蕃盛世居山旁因号岑山【以余杭土风记淳佑志修】
　　　　　丁谞
钱唐人出于孤家顾邵拔而友之为立声誉扬其善以并陆全之列仕至典军中郎世以邵为知人【以三国志顾邵步骘传修】
咸淳临安志卷之六十三
　志〔四十八〕
　　人物四
　　　列传〔二〕
　　　　晋
　　　　　孙拯
字显世富春人能属文仕吴为黄门郎孙皓世侍臣多得罪惟拯与顾荣以智全吴平后为涿令有称绩陆机既为孟玖等所诬收拯考掠两踝骨见终不变辞门生费慈宰意二人诣狱明拯拯譬遣之曰吾义不可诬枉知故卿何宜复尔二人曰仆亦安可负君拯遂死狱中而慈意亦死【以晋书陆机传修　乾道志淳佑志并以拯系吴然拯后既仩晋以死明陆机之诬其名始着则当系之晋】
　　　　　孙惠
字德施富阳人吴豫章太守贲曾孙也惠好学有才识州辟不就永宁初赴齐王景义讨赵王伦以功封晋兴县侯辟大司马户曹掾转东曹属齐王骄矜僭侈惠讽以五难四不可不纳惠辞疾去成都王颖引惠为大将军参军领奋威将军白沙督是时颖将征长沙王乂以陆机为前锋都督惠与机乡里忧其致祸劝机逊都督于王粹及机兄弟被戮惠甚伤恨之永兴元年乘舆幸邺东海王越举兵下邳惠乃诡称南岳逸士秦秘之以书干越勉以勤王康世之略辞义甚美越省书牓求其人以为记室参军专掌文疏预参谋议除散骑郎太子中庶子复请补司空从事中郎越诛周穆等夜召参军王廙造表廙战惧（坏去土改王）数纸不成时惠不在越叹曰孙中郎在表久就矣越迁太傅以惠为军谘祭酒数谘访得失每造书檄越或驿马催之应命立成皆有文采除秘书监不拜转彭城内史广陵相迁广武将军安丰内史以迎大驾之功封临湘县公卒惠文翰凡数十首【以三国志孙贲传注及晋书本传修】
　　　　　孙晷
字文度富春人吴伏波将军秀之曾孙也晷为儿童未尝被呵怒顾荣见而称之谓其外祖薛兼曰此儿神用清审志气正立非常童也及长恭孝清约学识有理义每独处幽闇之中容止赡望未尝倾邪虽侯家丰厚而晷尝布衣疏食躬亲垄亩诵咏不废欣然独得父母愍其如此欲加优饶而夙兴夜寐无蹔懈也父母起居尝馔虽诸兄亲馈而晷不离左右富春道动经江川父难于风波每行乘篮舆晷躬自扶侍所诣之处则于门外木下藩屏之闲隐息初不令主人知之兄尝笃疾经年晷躬自扶侍药石甘苦必经心目跋涉山水祈求恳至而闻人之善欣若有得闻人之恶惨若有失见人饥寒并周赡之乡里赠遗一无所受亲故有穷老者数人常往来告索人多厌慢之而晷见之欣敬逾甚寒则与同衾食则与同器或解衣推被以恤之时年饥谷贵有生刈其稻者晷见而避之须去而出既而自刈送与之乡邻感愧莫复侵犯司空何充为扬州檄晷为主簿司徒蔡谟辟为掾属并不就尚书张国明州土之望表荐公交车特召会卒时年三十八朝野嗟痛之【以晋书本传修】
　　　　　范平
字子安钱唐人其先铚侯馥避王莽之乱适吴因家焉平研览坟素遍该百氏姚信贺邵之徒皆从受业吴时举茂才累迁临海太守政有异能孙皓初谢病还家吴平太康中频召不起年六十九卒有诏追加谥号曰文正先生贺循勒碑纪其德行三子奭咸泉并以儒学至大官泉子蔚关内侯家世好学有书七千余卷远近来读者常百余人蔚为办衣食蔚子文才亦幼知名【以晋书本传修】
　　　　　褚陶
字季雅钱唐人弱不好弄少而聪慧清闲淡默以坟典自娱年十三作鸥鸟水硙二赋见者奇之陶尝谓所亲曰圣贤备在黄卷中舍此何求州郡辟不就吴平召补尚书郎张华见之谓陆机曰君兄弟龙跃云津顾彦先凤鸣朝阳谓东南之宝已尽不意复生褚生机曰公但未睹不鸣不跃者耳华曰故知延门之德不孤川岳之宝不匮矣迁九真太守转中尉年五十五卒【以晋书本传修】
　　　　　暨逊
字茂言余杭人仕晋为广昌长封关内侯以孝行着闻咸康五年旌表门闾有碑在余杭县西【以淳佑志修】
　　　　宋
</div>
    <div class="pagination">
<a href="咸淳临安志_page129.html">上一页</a><span>...</span><a href="咸淳临安志_page125.html">125</a><a href="咸淳临安志_page126.html">126</a><a href="咸淳临安志_page127.html">127</a><a href="咸淳临安志_page128.html">128</a><a href="咸淳临安志_page129.html">129</a><span class="current-page">130</span><a href="咸淳临安志_page131.html">131</a><a href="咸淳临安志_page132.html">132</a><a href="咸淳临安志_page133.html">133</a><a href="咸淳临安志_page134.html">134</a><a href="咸淳临安志_page135.html">135</a><span>...</span><a href="咸淳临安志_page131.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
