<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 123 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 123 页/共 479 页</h1>
    <div class="content">
　　栅江州西南百五十里，与无为州分中流为界。即濡须水入江之口也。曹操进军濡须，攻破孙权江西营，即此地矣。梁末，齐将萧轨出栅口，向梁山，陈霸先将黄丛击却之。陈天嘉初，王琳伐陈，军于栅口，时东关春水稍长，琳引齐人合肥、巢湖之军，相次而下，战于芜湖，为陈将侯所败。大建十一年，时江北之地尽没于周，因遣将军徐道奴镇栅口。宋南渡后，于此置栅口寨。明初，赵德胜破陈友谅于栅江口，是也。宋白曰：栅江口，即古之濡须口，西北距庐州三百八十四里。今一名新妇口，对岸即繁昌县。

　　当利浦州东南十二里。一名沙口堰，亦大江之别浦也。后汉兴平初，刘繇遣其将张英屯当利口，以拒吴景，明年，孙策击走之。晋咸和二年，苏峻以历阳叛，孔坦请急断阜陵，守江西当利诸口，是也。《寰宇记》：当利本名扬浦。晋王平吴，扬帆顺流而下，王浑招之，不止，报云风利不得泊也。因改名当利。按后汉已有当利之名，则非晋改矣。阜陵，见滁州全椒县。○乌江浦，在故乌江县东四里，即亭长舣船待项羽处。《水经注》：江水又北得黄律口，即乌江渡也。又锁石港，在旧乌江县东北五十里，入大江。

　　洞浦在州西南临江。亦曰洞口。曹丕黄初三年伐吴，分命曹休等出洞口。晋元兴初，桓玄使其党冯该攻历阳，玄军断洞浦，焚豫州舟舰，州刺史谯王尚之帅步卒九千陈于浦上，军溃而还。洞浦盖亦江浦之别名矣，今堙。

　　麻湖州西三十里。周围七十里，旧称巨浸。一作氵麻湖，又为沥湖。《淮南子》所云“历阳之都，一夕为湖”者。宋白云：历阳县南有历水，县因以名。即此湖矣。宋建炎三年，金人破和州，军士多溃围四出，保麻湖水寨。明初，高祖尝困于此。永乐初，湖水涸，议堰为田，凡得三万一千二百余亩。景秦二年，田始成，然地平衍，水难泄，时有潦溢之患。○澧湖，在州西十五里，昔时受麻湖水，至当利驿港入江。永乐初，议置田一万七千五百余亩，利病与麻湖同。

　　后河州北七十里。出庐州府接境之黄山，经含山县流入境，与滁州分界，至六合县入埠口入江，即滁河矣。明嘉靖五年，议改从州北分水岭，繇者乐山前入江，官私皆以为不便，事遂寝。○横江河，在州南里许，亦曰横江渠。宋开宝八年，伐南唐，从西京转运使李符请，发州民凿渠，以通粮道，自今城南环江门外，而南经当利驿入江，即是河也，岁久淤塞。明正统初疏浚，五年复凿小河，傍出通江，以便舟楫。又开胜河，在城西，繇含山县流经此，合于横江河。

　　石跋河在州东北三十里石跋镇。繇大江支流，汇州东二十五里之浮沙河口，复出大江，江面约四十里。宋开禧中，周虎尝筑石跋城于浮沙口北，今废。又芝麻河，在州东北四十里，又东北十里曰穴子河，皆通大江。○姥下河，在州西南三十里姥下镇，源自麻湖，东南流入大江。《宋会要》：乾道二年，从和州守臣言，凿姥下河，东接大江，防捍敌人，简制盗贼。又太阳河，在州南二十里，源亦出沥湖，流入大江。

　　牛屯河州南四十里，与江东牛渚矶相对，江面约五十里。《志》云：孙策攻刘繇牛渚营。晋谯王尚之破庾楷于牛渚，皆此地也。其源出巢湖，从铜城闸入大江。今有牛屯河巡司，置于州南六十五里，南至裕溪巡司二十里，东北至浮沙河巡司七十里，又八十里接江浦县之江淮巡司。

　　裕溪河州南九十里，源出巢湖，自无为州流入境，南注于江。明初，元将蛮子海牙帅舟师截采石，窥太平，不能陷，退屯于此，既而太祖命康茂才戍守裕溪，是也。今有裕溪镇，置巡司于此，上至无为州奥龙河巡司九十里。《通释》：裕溪在无为、历阳之间，亦南北之冲要，其江面约三十里。

　　白石水在州南。《水经注》：水出白石山，西南流，注于栅水。晋咸康五年，石虎遣将寇荆扬北鄙，朱保败晋兵于白石。海西公末，桓温谋废立，自广陵将还姑孰，屯于白石。隆安三年，殷仲堪以荆州叛，前锋桓玄大破官军于白石，进至横江。白石盖在栅江、横江间也，今含山县有白石山。

　　韦游沟在废乌江县东南二里。引江水至郭下十五里，溉田五百顷。唐开元中，邑丞韦丑所开。贞元十六年，令游重彦复治之，民享其利，以姓名沟，亦曰韦游沟渡，接江浦县界。

　　杨林渡在州东二十五里。《纪胜》云：郡人春，游自城南横江门出，至杨林江口，凡三十五里，皆种柳，号为万柳堤，即杨林渡也。亦曰杨柳河。宋绍兴三十一年，虞允文败金人于采石，知必复至，乃部分诸将分海舟缒上流，别遣舟师截金人于杨林河口，敌至夹击，大败之，嘉定十一年，金人犯淮南，自濠州趣和州之石碛，一时真扬诸州皆被寇，游骑至采石、杨林渡，建康大震。《通释》：和州东二十里有西采石，其下为杨林渡石碛。或曰：在州西北三十里。○车家渡，在废乌江县东南。《宋志》：乌江县界车家渡，可径冲建康之马家渡。其相近又有安阳渡，与上元县对岸。《志》云：渡在故乌江县东南十八里，又新河渡，在州南二十里。《志》云：今为江湍所割，去城才十里许。

　　千秋涧州西北二十五里。《宋志》：淳熙十二年，和州守臣请于千秋涧置斗门，以防麻湖、澧湖之水，泄入大江，岁旱可藉为溉田之利，从之，亦曰千秋坝。明初，耿再成袭和阳，不克，元兵追至千秋坝，即此。○香淋泉，在州北三十五里，其水温，相传梁昭明尝浴此，因名太子汤，亦曰平疴泉。宋治平中，名其地曰平疴镇。

　　铜城堰州西南六十里，周回百里，溉田三千顷，皆膏腴，赋入当本州什之三。《志》云：铜城闸河，在含山县南铜城乡之六都，受天河、黄洛河支流，东至闸口，分流为牛屯河，其南一支为三义河，每江湖水泛，牛屯河隘，不易泄，辄冲溢田亩。吴赤乌中，筑堰设闸，以捍水患，遇旱则积，遇涝则启，遂成膏腴，其后以时修筑。明初太祖率巢湖舟师出湖口，至铜城闸，已脱敌险，而元兵犹塞马肠河口，以阻诸兵，太祖设策败之，乃尽督诸兵出浔阳桥，入大江。洪武初，知州李相复修堰闸，以拒江水之暴溢，民获其利。浔阳桥，在州西四十五里。马肠河，见无为州。

　　○石湖关在州西北，宋绍兴中，兀术犯境，张俊以兵五千守石湖关，兀术遁去。又石湖寨，亦置于此，今废。○斗焰关，在州西北四十里，其地有斗焰山，亦曰陡阳山，巍然峻绝，一径中开。明初取和阳，遣张天等将奇兵出陡阳关，进薄小西门，遂克之，即此。又白塔关，在州西四十里，又西五里有含山关。

　　夹山关州北五十五里有夹山铺，两山壁立，耸峭夹道，山口崎岖，与滁州接界，为南北咽喉，明正德中，巨寇刘六等犯境，州同知薛渭野垒石置寨于此，以控守要害。今寨废，而石垣尚存，亦名渭野关。○岁丰镇，在州西四十里，又州北七十里有青阳镇。

　　杨荷桥旧《志》云：在州东南二十里。晋咸宁六年，王浑等分道伐吴，出历阳，吴主使张悌迎战。悌渡江，围浑部将张乔于杨荷，乔以众降，进与晋将周浚战于版桥。乔自后击悌，悌败死。版桥，在杨荷北也。或曰今州北四十里有杨桥，即古之杨荷，恐误。

　　祁门驿州西四十里。旧《志》云：洪武十五年，设祁门马驿于此。弘治五年，迁入含山县西门内，万历中裁。又当利马驿，旧在州南二十里，洪武十五年设，初名新河口驿。十六年，改曰当利，徙置于城南横江门外。

　　含山县州西六十里。西南至无为州百二十里，西至无为州巢县六十里，北至滁州全椒县百里。汉历阳县地。东晋侨置龙亢县，属历阳郡。宋、齐及梁因之。后周大象初省。唐武德六年，改置含山县。八年废。长安四年，复置武寿县。神龙初，仍改曰含山，属和州。宋因之。旧无城，正德七年新筑，周三里，编户十七里。

　　○龙亢城县南四十里。本汉沛郡属县。东晋侨置于此。南北朝因之。后废。《志》云：县西三十里有晋王城。晋太元中，苻坚侵晋，以姚苌为先锋，晋筑城于此御之。今清溪东有土城数十丈，其外十余里有姚苌村，即故晋王城矣。或曰县西四十里界首铺有小山，形势稍峻，城当置于此。

　　○大岘山县东北十三里。一名赤焰山。又小岘山在县北二十里，一名昭关，稍西曰城山，两山屹峙，为庐濠往来冲要。俱见前名山岘山。

　　含山县西二十里。山势雄峻，众山列峙，势若吞含，唐因以名县。○褒禅山，在县北十五里，旧名华山。又北三里曰华阳山，亦名兰陵山。俱有泉洞之胜。又牛头山，在县北三十里。山产煤，明正德中，居民采以为业。

　　梅山县东南五里。山多梅树，俗传曹操行军，指梅林以止军士渴处也。唐天宝中，改曰栖隐山。其相近者曰龙角山，有两峰尖耸，因名。○桑山，在县西南二十里，麻湖之源出于此。山多野桑，因名。或曰：秦始皇设仓于此，亦名仓山，又讹为苍山。山势峻拔，延袤十余里，中有龙池。南宋时有双山寨，居民保聚于此，又苍山之讹也。

　　石门山县南二十里。两山夹峙，石壁峭立如门，有谷道十里，商旅皆往来其中。○龙洞山，在县西南五十里。洞深邃，泉流不竭，下流为鲁桥涧，通铜城闸，入于江。又太湖山，在县南七十里，旧有湖，岁久湮废。山奇峰十余，削立秀挺，状如列戟。又南十里，曰白石山，岩洞颇胜。《洞天记》：山周回七十里，为第二十一洞天，唐天宝六载，更名祷应山，山盖与无为州接界，白石水出焉。《水经注》：白石山水西经李鹊城，西南注栅水，李鹊城亦在县境云。

　　濡须山县西南七十五里，与巢县七宝山对峙。濡须水出其间，即东关口也。详见前重险东关。○仙踪山，在县北五十里仙踪镇，即黄山也，与合肥巢县接界，一名金庭山。详见庐州府黄山。

　　○濡须水县西南七十里。自巢湖东流，经亚父山，出东关口，为海子口河，又东南经黄洛河、运漕河，过新裕口，至栅江口，注于大江，一名天河。《志》云：县南八十里有新裕港。港口昔有孝妇居此，因名新妇港，后讹为新裕。流合濡须，同为栅江，故栅口亦兼新妇口之称。亚父山，见巢县居巢城注。

　　三叉河县南八十里。其水西通巢湖，东通大江，北通铜城闸，因名。《志》云：天河经流合海子口，黄洛河、运漕河，迤逦经此。又铜城闸别流南出，汇为一河，东合裕溪河，入于大江，黄洛河亦自巢县流入境，又运漕河，《志》云：在县南八十里，梁敬帝初，齐人谋侵建康，运粮于此。今县南九十里有运漕镇，以河名也。

　　县河县南一里。一名观音桥河。县西北诸山涧之水，会流至城西二里，合清江断涧，其流始大，可以通舟。又东至和州新河口入大江，议者欲凿此河，上通巢湖，以溉田通商。或又以河通，则县且为江湖之冲，遂不果。○清溪河，在县西三十里清溪镇，受县西南诸山涧水，西流经巢县亚父山，入天河，繇裕溪入大江。

　　马跑泉县北十五里，即昭关泉。繇县西清江断涧入县河。俗传伍子胥过昭关，马跑泉出，此其遗迹云。宋绍兴末，张浚于昭关筑城，置水柜以遏金人，即此泉也。

　　○东关县西南七十里濡须坞之北，与无为州巢县接界。其地峻险，周围皆石，三国时，为戍守重地。详重险东关。

　　昭关县北十里小岘山西。崎岖险仄，拒守于此，可以当庐濠之冲。《志》云：县西四十里有斗阳关，山势巍然峻绝，中开一径，其北属含山，南属巢县。

　　尉子桥县北四十八里。宋绍兴三十一年，金亮南侵，统制姚兴拒战于此，死之。又县西有倒旗山，亦以姚兴战败名也。○界首驿，在县西四十里，明洪武十五年设，弘治五年裁，与巢县分界处也。

　　练固在县北。晋元兴三年，桓玄兄子歆引氐帅杨秋寇历阳，豫州刺史魏讠永之等击斩秋于练固。胡氏曰：练固在历阳西北。○斗米径，在县西南八十里。隋末，杜伏威将李子建戍栅口，欲穿渠入历湖通运，率部下人赍斗米就役，米尽径成，因名。《纪胜》云：时子建欲于东关下开沟通黄港陂，运粮入历湖，以济军食也。

　　附见：

　　沈阳右卫在州治东。洪武十九年，始置和州卫。二十四年，卫军调宁夏。三十五年改置今卫，领千户所五。

　　◇广德州东至浙江湖州府一百六十里，南至湖州府安吉州百二十里，西至宁国府二百二十里，北至江宁府溧阳县百五十里。自州治至江宁府五百里，至京师三千里。

　　《禹贡》扬州之域。春秋时吴地，后属越。战国时属楚。秦属鄣郡。汉为丹阳郡地。后汉因之。晋属宣城郡。宋齐仍旧。梁末，置大梁郡治石封县。陈改为陈留郡。隋郡废，以其地属湖州。大业初，改属宣城郡。唐武德四年，置桃州。七年，州废，仍属宣州。南唐属升州。宋太平兴国中，复属宣州，寻置广德军。元曰广德路。明初，改为广德府。洪武四年，降为州。十三年，以州治广阳县省入编户百二十七里，直隶京师，领县一。今仍曰广德州。

　　州山谷盘纡，襟带吴越。春秋时，楚人尝与吴争逐于此，所谓桐之地也。自后东南有事，州尝为控扼之所。朱梁乾化三年，淮南遣军屯广德，将攻衣锦军，吴越钱傅攻拔之。宋建炎三年，兀术自建康道溧水趣广德，繇四安陷独松关，遂入临安。德初，伯颜入建康，遣阿剌罕分道出广德，会师临安，卒以亡宋。明初下金陵，遂命将下广德，取长兴，盖不特内固吾圉，又可乘敌之衅。使以为迂僻而置之，谬矣！

　　○广阳废县今州治。春秋时，地名桐。《左传》：哀十五年，楚子西子期伐吴及桐，是也。汉为故鄣县地，属丹阳郡。后汉中平二年，析置广德县，仍属丹阳郡。晋属宣城郡，咸和中，桓彝为宣城内史，苏峻作乱，自宣城退屯广德，寻又进屯泾县。刘宋因之。齐时尝为郡治。梁末，改置大梁郡，广德县属焉。陈属陈留郡。隋省广德入石封，寻改石封为绥安县。唐于绥安置桃州，又增置桐城、怀德二县。州寻废，又并二县入绥安。至德二载，改绥安曰广德，以广德故城名也。朱梁乾化三年，吴越攻拔广德，既而淮南，复有其地，南唐为广德制置司。宋为广德军治。元为广德路治。明初，改县曰广阳。洪武十三年县省。《城邑考》：州旧无城，宋淳六年，郡守赵希仁仅建六门，设子城于内。明初，命元帅邵荣等筑城浚池，后复倾坏。弘治、正德以来，屡经修复。今城周八里有奇，门六。

　　石封废县在州治东。梁置县，为大梁郡治。隋改曰绥安。唐复改绥安曰广德，盖州城即故石封县治，而后汉所置广德县，在今州西界。唐时故城犹存，今湮。○故鄣城，在州东北九十里，入湖州府长兴县界，又东北至长兴县八十里。秦曰鄣县。汉曰故鄣。隋县废。今详见长兴县。

　　○横山州西五里。高出群山，四望皆横，岳武穆尝驻兵于此。明初亦尝驻跸焉，山西南隅有祠，祠汉神张勃。唐天宝中，封此山为祠山。巅有圣井，四时不竭，亦曰龙王潭。又西山与横山相接，有泉绕其麓。

　　竹山州南五十里。叠嶂层峦，回环拱揖，松竹泉石，蔚然巨观。其并峙者曰方山，山势盘纡，山口有两峰对峙，若二桂然。○笄山，在州南二十里。一名鸡笼山，俗曰鸡罩山。中峰最高，左右两峰并列，蔚然深秀。相近者又有鹰嘴山，山高峻，绝顶有石卓立如鹰嘴，下有深窟，容百余人。

　　乾溪山州东南三十里。峰峦叠出，卓立天外。一溪绕其下，白石齿齿。稍西为石云梯山，高百余丈，有阶级可升。又石鼓山，在州东南五十里，昔时巅有巨石如鼓。其相近者曰石妇山，众山环绕，其中一峰独高，巅有石卓立，如妇人然。○马鞍山，在州南五十里。山周七十里，巅有大石，其状如马鞍。

　　岩头山州西北四十里。两山屹立如关，中夹一溪，州境南山之水，皆会于此，而入建平县界。每遇巨潦，藉此以障湍流奔突之势。○五花岩山，在州北七十里，横列五峰，高三百余丈。其相近者曰长乐洞，广数丈，深不可测。

　　灵山州南七十里，泉石为州之冠。其山水合流而北出，汇为丁公潭，迤逦数里，合于桐川。又有尖山，亦在州南七十里，众峰环绕，一峰如笔，清泉白石，最为佳胜。又南八十里曰桐山，亦曰桐源山，一名白石山，桐水发源于此。○桃花山，在州东南六十里。昔时山多桃树，唐因此置桃州。又大首山，在州西南八十里。其山最峻，上有井，龟鱼时出没其中。

　　金牛岭州东北七十里。四面皆重山，中一峰，长亘十五里。《志》云：荆山洞亦在州东北七十里，一名冯家洞。洞口如夏屋四五间，容千人，深不可测，相传与太湖相通。亦曰大洞。

　　○桐水州西北二十五里。亦曰桐川。桐之名因此。源出州南白石山，西北流，经建平县界，又西入宣城县界，为白沙川，亦曰绥溪，汇于丹阳湖，入大江。或谓之白石水。杜氏曰：白石之水冲突，则三湖皆为泛溢。是也。

　　鲤洪溪州东南二十里。源出石鼓山，分二流，复汇于此，而合于桐川，灌田二万余亩。又横梗溪在城南，汇诸山涧之水，灌田三千七百亩，其下流亦入于桐川。○大源溪，在州西百里，自宁国府界大陶山流经州境，入南奇湖。又繇丹阳湖、芜湖，达于江。

　　东亭湖在州东南三十里，广五百余亩。一名浴兵池。州境又有塔湖，周三里。○古塘，在州之十三都，周十里。又有鸦鹊、夏家、胖竹等塘，皆周十里，并为灌溉之利。

　　○苦岭关州东六十里，路通浙江安吉州。

　　四安镇州东五十里，陆走湖州，此为通道，宋建炎中，兀术自广德经此，陷独松关。又杭村镇在州北七十里，有巡司。又州西八十里有陈阳巡司，州南八十里又有广安巡司。
</div>
    <div class="pagination">
<a href="读史方舆纪要_page122.html">上一页</a><span>...</span><a href="读史方舆纪要_page118.html">118</a><a href="读史方舆纪要_page119.html">119</a><a href="读史方舆纪要_page120.html">120</a><a href="读史方舆纪要_page121.html">121</a><a href="读史方舆纪要_page122.html">122</a><span class="current-page">123</span><a href="读史方舆纪要_page124.html">124</a><a href="读史方舆纪要_page125.html">125</a><a href="读史方舆纪要_page126.html">126</a><a href="读史方舆纪要_page127.html">127</a><a href="读史方舆纪要_page128.html">128</a><span>...</span><a href="读史方舆纪要_page124.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
