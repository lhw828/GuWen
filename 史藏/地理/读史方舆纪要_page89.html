<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 89 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 89 页/共 479 页</h1>
    <div class="content">　　龙首仓在石头城，亦谓之石头津仓。江左置。时又有台城内仓、南塘仓、常平仓、东西太仓、东宫仓，在外有豫章、钓矶、钱唐等仓。《金陵记》：吴置仓城，在苑城中，亦曰苑仓，即东晋以后之太仓也。

　　牛屯在府东南。吴孙皓宝鼎初，永安山贼施但等劫吴主庶弟谦作乱，北至建业未至三十里，时丁固等留镇建业，逆战于牛屯，即时败散。胡氏曰：牛屯去建业城二十一里，永安，今湖州府武康县。又有马牧，旧《志》：在府南二十五里。徐嗣徽等导齐兵至秣陵故治，陈霸先遣周文育屯方山，徐度顿马牧，杜棱顿大航南以御之。盖皆旧时闲牧马牛之地。《志》云：今有牧马桥，在府西南三十七里，临牧马浦，其水流入秦淮。晋永和中，置马牧于此。自宋至陈皆因之，桥因以名。又府西南六十八里有牧牛亭，亦六朝故址云。

　　华里在府西南。孙皓建衡二年，大举兵出华里，从牛渚西上，已而不果。○会同馆，在府东南七十里。《舆程记》：自牛首山东行四十里至此，又东北四十里为高桥门，又东四十里为高庙，即句容县往来大道也。

　　爱敬寺在蒋山西。梁武帝所造。太清二年，邵陵王纶赴援台城，营于蒋山，因山巅寒雪，乃引军下爱敬寺，既而战于玄武湖侧，军败，走入天宝寺。景追之，纵火烧寺，纶奔朱方。天宝寺盖在玄武湖北。又定林寺，旧在蒋山顶应潮井后，齐东昏侯尝射猎至此。○法轮寺，在府城北覆舟山下。齐崔慧景围宫城，顿法轮寺，对客高谈处也。

　　耆寺在府东北。耆，一作。今鸡鸣山西有山寺在其处。隋贺若弼自京口趋建康，陈后主命萧摩诃屯乐游苑，樊毅屯耆寺，鲁广达屯白土冈，孔范屯宝田寺。宝田寺盖在白土冈南。○湘宫寺，在府东青溪之北。宋明帝初为湘东王，及即位，以旧第建此寺，极土木之胜。齐永元初，始安王遥光举兵东府城，诏萧坦之讨之，坦之屯湘宫寺，是也。

　　禅灵寺在府西南。梁承圣初，王僧辨至张公洲，乘潮入淮，进至禅灵寺前。又招提寺在石头城北，王僧辨与侯景战处也。○长乐寺，在台城南。梁绍泰二年，齐兵至倪塘，游骑至台城门外，陈霸先总禁兵出顿长乐寺，是也。今皆堙废。

　　同泰寺在故台城后苑中。梁大通中建，自是四舍身寺中。大同十一年，同泰寺浮图灾，乃更起十二层浮图，将成，值侯景乱而止，及景围台城，其党范桃棒据同泰寺。《志》云：同泰寺基杨吴顺义中起千福院。宋为法宝寺，后为精锐中军寨。明为旗手卫营地。○光宅寺，在府东南。梁天监初，以三桥旧宅为光宅寺。三桥，旧《志》在秣陵县同夏里。十七年，帝幸光宅寺，有盗伏于骠骑航，上将行，心动，乃于朱雀航过，是也。

　　灵谷寺在外城内，钟山之阳。《金陵记》：蒋山寺旧在山南，本名道林寺。梁曰开善寺。宋曰太平兴国寺，后为蒋山寺。明因孝陵奠焉，乃移于东麓，赐名灵谷寺。又有漆园、桐园、棕园，俱在钟山之阳。洪武初，以造海运及防倭战船，所用油、漆、棕缆，为费甚重，乃立三园，植棕、漆、桐树各千万株以备用，而省民供焉。

　　庄严寺在府城南。梁太清三年，百济入贡，见城阙荒圮，异于向来，哭于端门外，侯景怒，录送庄严寺。陈永定二年，舍身大庄严寺，是也。又半山寺，在旧城东七里，东距钟山亦七里，其地名白荡，积水为患。宋元丰中，王安石居此，乃凿渠决水通城河，寻舍宅为寺，赐额曰保宁禅寺，寺后即东冶亭也。

　　句容县府东九十里。东至镇江府丹阳县九十里，东北至镇江府一百里。汉初置县，属鄣郡，以县有句曲山而名。武帝封长沙定王子党为句容侯。元封中，属丹阳郡。后汉至六朝皆因之。隋平陈，属扬州。大业初，属江都郡。唐武德四年，于县置茅州。七年，州废，县属蒋州，寻又属润州。至德二载，属江宁郡。乾元初，属升州，寻还属润州。大顺初，仍属升州。宋天禧四年，改名常宁，寻复旧。今城周二里有奇，编户二百五十二里。

　　○茅山在县东南四十五里，山高三十里，周百五十里。初名句曲山，又名巳山，皆以形似名。《吴越春秋》：禹巡天下，登茅山以朝诸侯，更名为会稽，亦曰苗山。《茅山记》：秦始皇三十七年，游会稽，还登句曲。今茅山北垂有良常、秦望诸山，以始皇名也。汉有三茅君，得道于此，因谓之三茅峰，梁陶弘景亦隐居此山。《道书》以为第八洞天第一福地，有三峰并秀，其支山别阜，随地立名者，约三十余山，连峰叠嶂，南达吴兴、天目诸山，大抵皆茅山也。又有峰岩洞壑、冈垄泉涧之属，其得名者以百计。《唐六典》：江南道名山之一，曰茅山，亦见镇江府金坛县。

　　绛岩山县西南三十里。本名赤山，亦曰赭山。汉以丹阳名郡，盖本此。唐天宝中，改今名，山极险峻，其下临湖。五季之乱，居民多避难其上。建炎中，乡民复依之，以免祸。

　　华山在县北六十里。山高九里，泉壑殊胜，秦淮水源于此，亦曰花山。《元史》：至正七年，集庆路花山贼三十六人作乱，官军万数不能进讨，反为所败。即此山也。

　　竹里山县北六十里。涂甚倾险，号为翻车岘。《元和志》：山有长涧，高下深阻。晋隆安初，王恭举兵京口，会稽王道子遣兵戍竹里。二年，恭复叛，使刘牢之为前锋，牢之至竹里，斩恭别将颜延以降。元兴三年，刘裕讨桓玄，自京口军于竹里。宋元徽四年，建平王景素举兵京口，诏遣任农夫等将兵讨之。景素欲断竹里，以拒台军，不果。齐永元二年，崔慧景自京口向建康，东昏侯命张佛护等据竹里，为数城以拒之。慧景拔竹里，进至查硎，是也。查硎盖与竹里相近，六朝时，京口至建康，皆取道于此。《金陵志》：县北仓头市东有竹里桥，南边山，北滨江，父老云：昔时路出山间，西接东阳，绕摄山之北，繇江乘、罗落、以至建康，即宋武讨桓玄之道也。胡氏曰：建康府竹┠镇，即竹里地，在行宫东北三十许里。今自上元东二十里佘婆冈以至东阳，乃后世所开，非古路矣。《上元志》：佘婆冈有蛇盘铺，音讹也。

　　戍山在县北六十里，北临大江。相传齐沈庆之尝戍守于此。又花碌山，在县北五十里，旧产矾。○甲山，在县西南五十里，其山峰峦竞秀，甲于左右诸山。又望湖冈，在县南四十里。《志》云：自山而南，又四十里而达溧水县。

　　○大江县北七十里，与扬州仪真县分界。又东有斜沟，大江津要处也。《江防志》：斜沟东北抵仪真高资港四十里，西北抵仪真旧江口三十五里，又与龙潭镇并为滨江要地。

　　绛岩湖县西南三十里。一名赤山湖。源出绛岩山，县南境诸山溪之水，悉流入焉，下通秦淮，县及上元之田，赖以灌溉。《志》云：吴赤乌中，筑赤山塘，引水为湖，历代皆修筑，后废。唐麟德二年，县令杨延嘉因故堤复置，寻又废。大历十二年，县令王昕又修复之，周百二十里，立二斗门，以节旱潦，溉田万顷。又有百罡堰，在县西南三十五里，与斗门同置，湖水繇此入秦淮，南唐屡经修筑。宋时湖禁尤严，湖心有盘石，旧为湖水疏闭之节。庆历中，叶清臣知建康府，又立石柱刻水则于其上。《志》云：百罡堰亦曰柏冈埭，宋元凶劭决破柏冈方山埭，以绝东军，即此。

　　下蜀港县北六十里。西南至府九十里，东北至镇江府六十里。俗呼为官港。唐上元初，刘展以广陵叛，李亘屯京口以拒之。展军白沙，设疑兵于瓜州，若趋北固者，潜自上流济，袭下蜀，亘众遂溃。明年，田神功讨展于京口，亦遣别将自白沙济西趋下蜀，击展败之。宋绍兴十一年，金亮南侵，虞允文驻京口，命张深守滁河口，扼大江之冲，以苗定驻下蜀为援。下蜀盖近江津，宋置下蜀镇巡司，元废。白沙，今见扬州府仪真县。

　　官塘河在县东五十里，东北流入镇江府丹徒县界，又县东四十里，有新河，源出东北六十里之驹骊山，南流入溧阳县之长荡湖，注于太湖。○亭水，旧在城东。《志》云：源出县北三十里之亭山，绕县城东，又南与赤山湖合流，经百罡堰，下流入于秦淮。

　　破冈渎县东南二十五里，六朝时运道也。吴赤乌八年，凿句容中道至云阳西城，以通吴会舡舰，上下凡一十四埭，其地亦曰破岭，亦曰破墩，亦曰破冈埭。宋元凶劭之乱，会稽太守随王诞等遣兵向建康，劭决破冈埭，以绝东军。明帝初，孔觊等以会稽兵应晋安王子勋，前军至晋陵，诏巴陵王休若御之，屯于延陵，诸将惧东军之逼，劝休若退保破冈，休若不从。又萧衍东下，东昏侯使申胄屯破墩，为建康声援，胄降于衍，衍使弟恢镇破墩，是也。今亦见镇江府丹阳县。延陵，亦见丹阳。

　　○大业垒在县北。晋苏峻之乱，会稽、吴兴、义兴、吴郡，皆起兵讨峻，峻分兵击之，东兵多为所败，陶侃等乃令郗鉴屯京口，筑大业、曲阿、亭三垒，以分峻兵势，峻遣兵急攻大业，参军曹纳曰：大业，京口之捍蔽也，一旦不守，贼兵径至，不可当也。陶侃在查浦，将救大业，长史殷羡曰：吾兵不习步战，救大业而不捷，则大事去矣，不如急攻石头，则大业自解，从之。贼果引去。胡氏曰：大业，里名，在丹阳县北。《一统志》三垒俱在丹阳县东四十七里，误也。○仁威垒，在县城白羊门内。《志》云：萧梁承圣初，有仁威将军周弘让城句容以居，命曰仁威垒。又俗传达奚将军尝屯兵于此，亦曰甲城。

　　白土镇在县东四十里，为句容、丹阳之中路。元置税务，今白埠公馆置于此。又高庙镇在县西南四十五里，又西四十五里，即高桥门也。

　　常宁镇县东南四十里。宋天禧初，置常宁寨于此。旧有巡司及税务局，今废。又土桥镇，在县西二十里，接上元县界。○东阳镇，在县西北六十里，宋置东阳寨巡司于此。又东四十里，即下蜀镇，宋叶适创瓜步堡，屏蔽东阳、下蜀，盖置堡于瓜步山。《志》云：东阳镇西南去上元县六十里。云亭驿，在县治西。

　　龙潭镇在县北八十里，地有龙潭，因名。镇逼临大江，明初置巡司，兼设龙潭水马驿。建文四年，燕王济江，次龙潭，是也。正统二年，复建岁积仓于此，为滨江要害。○悬纛桥，在县西十五里，相传周瑜驻军处。又西五里，曰周郎桥。又沈公桥，在县南二十五里，相传以沈庆之名。

　　溧阳县府东南二百四十里。东至常州府宜兴县九十里，南至广德州百五十里，北至镇江府金坛县百二十里。秦县，属鄣郡，以在溧水之阳而名。汉属丹阳郡。吴晋以后因之。隋属蒋州，寻改属润州，后并入溧水县。大业初，属丹阳郡。唐初，复析置溧阳县，属宣州，后改属升州。宋因之。元至元中，升为溧阳路，寻降为县。元贞初，又升为州。明初，复为县。今城周四里，编户二百二十六里。

　　○旧县城县西北四十五里。《志》云：秦置县于溧水北，汉置于固城，在今高淳县界。隋并入溧水县。唐武德三年，复置溧阳县，盖治此。天复二年，始移今治。宋置旧县巡司于此。今犹谓之旧县村。

　　永世城县南十五里。三国吴分溧阳县置永平县。晋太康中，更名永世。永嘉以后，改属义兴郡，寻复属丹阳郡。刘宋泰始初，晋安王子勋举兵寻阳，会稽、义兴诸郡皆应之，兵至永世，宫省危惧，即此城也。隋平陈，废。开皇十二年，复置，属宣州。唐废。

　　平陵城县西北三十五里。晋大兴中，分永世、溧阳置平陵县，属义兴郡，城南五里有平陵山，因名。晋咸和四年，平苏峻之乱，其党张健等西趋故鄣，郗鉴遣参军李闳追斩之于平陵山，是也。宋元嘉九年，县废。

　　○茭山县西六里。东面石壁削成，上有龙潭，又西四里曰岩山。《志》云：晋李闳追斩苏峻党张健等，盖在此山下。○锡华山，在县南四十五里，峰峦秀出，一名小华山。

　　铁山县东南五十里。尝产铁，今有坑冶遗址。又东南八里，有铜官山，昔产铜，今石中犹莹然如麴状。又县西南七十里有铁冶山，相传前代铸钱处，一名铁岘山。

　　伍牙山在县西南六十里。相传伍子胥伐楚，还建牙旗于山上，因名。亦名护牙山。元阿剌罕攻破银东坝，至护牙山，败宋兵，即此。○石门山，在县西南二十里，有两山相拒如门。又石屋山，在县南六十里，相传吴王使欧冶子铸剑处。

　　瓦屋山在县西北八十里，山形连亘，两崖隆起，其状如屋，其相接者，又有鸦髻山，有两峰并耸，俗名丫头山，北去句容县皆七十余里。○分界山，在县西北八十里，山巅与溧水县分界。旧《志》：县有曹山，亦曰曹姥山，溧水出焉。在县西北八十五里。

　　山县东北二十五里洮湖之上。宋德初，蒙古陷建康，转运判官赵淮起兵溧阳、宜兴间，屯据山，阻长荡湖为固，寻败没。《寰宇记》：常、润二州分界于此山之巅，一作[C048]，读若偶。宋置巡司于此，一名姥峰。

　　○溧水县西北四十里，即永阳江也。一名濑水。相传子胥乞食投金处，今其地有投金濑，亦曰金渊。《汉志》注：溧水出南湖。《祥符图经》：溧水承丹阳湖，东入长荡湖。丹阳湖即南湖也。溧水经溧水、溧阳，又东接宜兴县之荆溪。《元和志》：溧水在溧阳县南六里，盖指旧县治而言也。张铉曰：诸家谓溧水西北出曹姥山，经溧水州界，又经溧阳州而东，合于永阳江，非也。溧水即永阳江之上源，大江南岸之水，多会于此。江上有渚，曰濑渚，又谓之陵水。范雎说秦昭王：子胥出昭关，至陵水。是也。自濑渚东流为濑溪，乡民误曰烂溪，入长荡湖，又分流东行，为吴王漕。盖五代时杨行密漕运所经也。自东坝筑，而丹阳湖之水，不复入于溧水、永阳江之源流，亦滋晦矣。《水利考》：永阳江，亦曰颖阳江，古名中江，又谓之九阳江。

　　长荡湖县北二十里。一名洮湖。中有大浮山，西南去县四十五里，陶隐居所云“石孤耸以独绝，岸垂天而若浮”者也。又有小浮山，去县二十五里，亦在湖中。今详见大川长荡湖。

　　黄山湖在县西三十七里黄山下，湖周五十里。又三塔湖，在县西七十里，周四十里，一名梁成湖，俗名三塔堰。稍西南曰升平湖，五堰之水，东流注于湖。又有溪水，自建平县之梅渚来会焉，下流俱合于永阳江。○千里湖，《志》云：在县东南十五里，俗呼千里氵。

　　白云溪在县东十里。一名白云径。县境之水多汇流于北，清澈可鉴，东流会于宜兴县之荆溪。又高友溪，在县南二十里，源出广德诸山，聚而为溪，经黄墟荡，合于白云溪。又举善溪，在县南三十里，亦出广德诸山，会众流合于高友溪。

　　百丈沟在县南三里。一名百步沟。源出县南五里之燕山，东北入白云溪，旧有坝三十四，潴水溉田，岁久淤塞。弘治初，县令杨荣因故址开浚，中存九坝，民赖其利。又缲车泾，在县南十里，西接黄墟荡，东北属于白云溪，岁久淤塞。成化中，知县熊达疏浚，为灌溉之利。○径渎，旧《志》云：在县北三十里，自金坛县境流经县界，入长荡湖。晋宋间有此渎。隋大业中，县令达奚明又加疏浚，今堙。又葛涪氵，在县西十五里，昔周四十五里。又西五里曰新昌氵，互相通注，引水溉田。今淤。

　　○广通镇县西百十里，西北至高淳县六十里，为分界处。俗谓之东坝。《志》云：春秋时，吴王阖闾伐楚，用伍员计，开河以运粮，东通太湖，西入长江，因名胥溪河，其后渐堙。唐景福二年，孙儒围杨行密于宣州，行密将台作鲁阳五堰，拖轻舸馈粮，故得不困，鲁阳盖五坝旁地名也。坝西北有吴漕水，亦以行密而名。宋时五堰渐废，改为东西二坝，坝卑，薄水易泄，故高淳无水患，而苏、常、湖三州，当太湖委流，被害尤甚。宜兴进士单锷因议复筑五堰，阻上流诸水，使不入荆溪，下太湖，苏轼韪之。元时，河流渐塞。明初，定鼎金陵，以苏浙粮道自东坝入，可避江险。洪武二十五年，复胥溪河，建石闸启闭，始命曰广通镇，又凿溧水县胭脂冈，引丹阳诸湖之水，会秦淮河以入江。自是苏浙之漕，皆自东坝，直达金陵。永乐初，苏、松水灾特甚，是时运道亦废，于是修筑东坝，高厚至数十丈，严禁决泻，以苏下流水患。今商贾往来，多集于此。余详高淳县。

　　陶庄在县北八十里鸦髻山东，有公馆，为溧阳。句容之通道。《宋志》：县北三十五里，有山前巡司。○周城埠，在县西南四十五里。宋末，土人尝结寨筑城于此，以御侵暴，周回濠迹尚存，亦曰周城。又上兴埠，在县西北六十里，旧有巡司戍守。

　　溧水县府东八十五里。东北至句容县八十里，西南至宁国府二百里。本溧阳县地。隋开皇十八年，改置溧水县，属蒋州。大业中，属丹阳郡。唐武德三年，杜伏威遣辅公衤石攻李子通，渡江克丹阳，军于溧水，子通平，县属扬州。九年，改属宣州。乾元初，又属升州，寻复故。大顺二年，贼将孙儒渡江，自润州而南，至溧水，杨行密自宣州遣其将李神福袭败其前军，是也。宋仍属升州。元元贞初，升为溧水州。明初复为县。今城周五里，编户二百五十五里。

　　○中山县东十里。孤耸不与群山接。一名浊山。《舆地志》：浊山有浊水，流演不息，相传山出兔毫，为笔工妙。○东庐山，在县东二十里，有水三源，一为秦淮河，一入马沉港，一为吴漕河，入丹阳湖。

　　杜城山县东南十二里。相传隋大业末，杜伏威屯军于此，下有杜城。又官塘山，在县东二十五里，一名官山。山麓有大塘，筑堰以资灌溉，其旁为官塘镇。

　　芝山在县东南七十里。上有李子洞，泉出沸涌，相去三百步。又有燕洞，产石燕，中容数千人。杨吴将田κ作乱，邑人尝避兵于此。○铜山，在县西南四十五里，山产铜，昔尝冶铸于此。

　　○秦淮水在城西。自东庐山西流，经县治南，又西北至方山埭，与华山所出之秦淮河合，而入上元县境。

　　胭脂河县西十里。其地有胭脂冈，因名。明洪武中，议通苏浙粮运，命崇山侯李新凿开胭脂冈，引石臼湖水，会于秦淮，以为运河。永乐初废。

　　石臼湖县西南四十里，接高淳县及太平府当涂县界。湖西南与丹阳湖相连，一望氵亭泓，中有军山、塔子、马头、雀垒等四山。又丹阳湖，亦在县西南七十里，一名路西湖。昔时大江以南、太湖以西之水，多汇于此，流入太湖。今引流西北，经太平府芜湖县，入于大江。○沙湖，在县南六十里，周五十余亩，为堰以资灌溉。

　　马沉港县东南三十七里。出县东五十里分界山，流入石臼湖。又蒲塘港，在县南二十里。源出溧阳县境之方山，下流亦入于石臼湖。一名浦里塘。三国吴永安三年，丹阳都尉严密，议建丹阳湖田作浦里塘，久之不成，即此。

　　高淳县府南百四十里。西至太平府芜湖县百里。本溧水县之高淳镇。弘治四年，分置县。嘉靖五年，始筑土城。周三里，编户一十二里。

　　○固城《志》云：在县南十五里。春秋时，吴所筑，为濑渚邑。周景王五年，楚使子围败吴军于此，城陷于楚。汉置溧阳县，盖治于固城。后城邑迁徙，此城遂废，宋为固城镇。今因之。

</div>
    <div class="pagination">
<a href="读史方舆纪要_page88.html">上一页</a><span>...</span><a href="读史方舆纪要_page84.html">84</a><a href="读史方舆纪要_page85.html">85</a><a href="读史方舆纪要_page86.html">86</a><a href="读史方舆纪要_page87.html">87</a><a href="读史方舆纪要_page88.html">88</a><span class="current-page">89</span><a href="读史方舆纪要_page90.html">90</a><a href="读史方舆纪要_page91.html">91</a><a href="读史方舆纪要_page92.html">92</a><a href="读史方舆纪要_page93.html">93</a><a href="读史方舆纪要_page94.html">94</a><span>...</span><a href="读史方舆纪要_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
