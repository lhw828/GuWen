<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 47 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 47 页/共 177 页</h1>
    <div class="content">　　　　后土氏之神
庙在学之东南隅　端平二年爵通侯　赐庙额　淳佑六年再加封　赞书有曰相传　中兴名将其英灵未泯而肸蠁甚着盖其故居也理或然欤自是遂明指神为岳忠武王　景定二年从监学之请超封王爵即其旧谥易武为文　敕曰学以明人伦忠于君者百行之本武必有文备没为神者千岁之英缅怀　中兴名将之居阴相首善京师之地申以显号扬其烈光太学土地忠显庙神正显昭德文忠英济侯气塞天地之闲身为社稷之卫有功不伐卓然礼乐谋帅之风之死靡他凛若春秋复雠之义此维与宅以赫厥灵溯其生之自来（打去丁改监）尔士之忱吁冠带不左衽者繄谁之力干羽在东序则遐想其人风化所关肸蠁如在仅疏侯爵未正王封况鄂国已极于隆名宜庙食增崇于命祀英烈言言可畏而仰以迄于今辟雍汤汤永观厥成有相之道尚福兹土式劝为臣仍改庙额曰忠显神之父母妻子下逮将佐皆有命秩华以徽号
　　　武学
在前洋街太学之东
理宗皇帝御书扁　绍兴十六年　宣谕宰执令有司讨论　祖　宗典故仍　诏临安府修建武学创武成王殿祀太公曰昭烈武成王以留侯张良配诸名将从祀用国子司业陈诚之请依太学例试补然教养之法未备也二十六年又令礼兵部措置条具始立养士额置博士谕各一【博以文臣或武举高选谕以武举人】 淳熙　嘉泰　幸太学谒
先圣毕就谒武成王行肃揖之礼
　　　　立武堂
理宗皇帝御书国子祭酒袁燮记登科题名【于皇我　国家网罗隽彦不局一途凡儒学之士既教之养之而士之有武勇者亦封殖是务武学之设自　仁皇始　列圣因之教育不废　高宗驻跸钱唐念旧典之不可缺也乃　绍兴十有六年申敕攸司复还伟观于时南北既通和矣偃兵息民无复余事而犹垂意于此足以仰见　圣哲之心居安虑危先事为备岂颛以和好为足恃哉夫士不素养无以应猝而所谓士者非徒武勇之谓古人有言所贵于勇敢者贵其敢行礼义也用之于战胜则无敌用之于礼义则顺治成周盛时军将皆命卿分职率属临敌制胜同是人也武勇者乎君子者乎仲由言可使有勇必又曰且知方也越王句践有君子六千人建武中兴祭遵为将虽在军旅不忘俎豆吕蒙就学之后鲁肃伟其议论郭汾阳功盖一世实繇武举发身近世狄武襄最善用兵乃于左氏春秋得之是故为将而不知古今一夫之勇耳自学之复余七十年严于骑射之试所以选拔奇才也而必讲之以师友训之以德义览观群书古人是式抑又所以培殖其本根焉或由舍选升或以科举进炳乎相辉可谓盛矣裒其名氏勒诸金石植于学宫而传之久远非徒设也其闲卓然奋发以功业自表见者足以起人之敬慕厥或湮没而无称与草木俱腐者人亦必贱恶之孔子曰君子疾没世而名不称焉非贪名也名之不扬由夫实之不至是则可忧也鲁穆叔曰太上有立德其次有立功其次有立言虽久不废此之谓不朽夫惟不朽是图与夫规规目前者大有闲矣见贤而思齐见不贤而内自省圣门所以垂教也览者详之　嘉定十年八月朔日】 
博士严昌宗记前廊题名【文武一道其来尚矣铅椠剑楯之分起于近代我　国家之建右学其将追复古制而同出于一道之意欤右学建自　绍兴之丙寅士之被教养者几七十年矣六斋之俊升之前廊由前廊而解褐掇巍科登膴仕者袂相属也顾惟题名未立而岁月浸远仕涂后先渐不可考于是前廊刘必万叶荪邢万全相与谋而立石焉属愚为之序愚闻之曰丰水有芑武王岂不仕诒厥孙谋以燕翼子数世之仁也洪惟　绍兴之宏规　淳熙　绍熙之继述　皇上之丕承并用之术尢急先务则七十年来之所教养者至是益光明而盛大矣数世之仁此其验欤是宜三君之有请而题名之不可不立也愚旧为掌仪诸生今又备员博士请固不获辞也亦喜为之书　嘉定壬申八月望】
　　　　斋舍六
受成
龙首
贵谋
森绿
辅文
桂云
中吉
丛桂
经远
龙津
阅礼
化龙
咸淳临安志卷之十二
  行在所录〔十二〕
　　贡院
　　　礼部贡院
在观桥西　中兴初　诏诸郡贡士类试于各路转运所在州　绍兴五年六月十五日始集于大宗伯其贡院建置岁月未有所考十年始定取士年分　诏略曰永惟三岁兴贤之制肇自　治平爰暨　累朝遵用彝典顷缘多事洊历试期致取士之年属当　宗祀宜后革正用复故常可　绍兴十年诸州依条发解将省殿试展一年向后科场自十二年省试为准【按系年录　绍兴九年十二月御史中丞廖刚言　国朝三岁一举士率用今年大礼明年科场又明年省试诚经远之计今明年当试进士复与大礼相妨及是遂用其请令是年贡士就十二年省殿试至十四年诸州发解如故三年一下　诏自是遂为定制○此诏虽不独系　行在所以其为　驻跸后三年取士之始故载于此】 
厅之两厢列进士题名【所载皆目今石刻存者】 
堂上列　御札　御制石刻
　　　　省试　赐知贡举　御札【知贡举各有恭跋不具录】 
朕既群天下之秀彦试于春官期得器识伟原议论正平之士副异时公卿大夫选属婴哀疚不能　亲策于廷惟赖卿辈协意悉心精加衡鉴网罗实才毋使浮夸轻躁者冒吾名器　朕则汝嘉
右　庆元二年付叶翥已下【省试降　御札自此始是年未　临轩故加戒饬后遂以为常】 
朕永惟治要作新人才今罗天下士试之礼闱又将拔其尢异　亲策于庭待遇顾弗至欤而习尚未淑论议多渝安固陋者莫追于古风事浮靡者宁资于时用岂　朕求才之意卿辈典司文衡其既乃心公乃听审于（打去丁改）采俾得为文尔雅持论从厚之士极一时选厥功茂矣
右　庆元五年付黄由已下
朕惟古乡举里选之法弊而后世始设科目延致英彦靡之以好爵共兴治功　朕践祚以来再取士矣今虽嬛然在疚复遴选侍从台省之臣典司文枋士有抱负彪为词采必刊去浮华体要为尚基异时之实用传不云乎言心声也傥或外是抑曷取焉卿辈其求所以得人而称　朕意者则惟汝嘉
右　嘉泰二年付木待问已下
更化之始属当多士来试春官去取之闲趋向所系卿等宜审加考阅择其文体醇正议论精确者寘于前列其或因问献言实有可用虽涉讦直勿以为讳庸副招延俊乂共起治功之意　朕将亲策于　廷而官使之
右　嘉定元年付楼钥已下
国家三岁取士试于南宫盖公卿大夫由此其选事至重也　朕属在哀疚未遑亲策爰咨近列往司衡鉴卿等宜协心尽虑精加考择夫文辞浮靡者必非伟厚之器议论诡激者必无正平之用去取之际其务审此至若场屋私弊售伪乱真成法具存所当中饬毋使侥幸者滥进而忠朴者见遗庶几今日设科求贤之意获收异时分职为民之实
右　宝庆二年付程珌已下
朕侧席英俊共成治功　大廷策士始于今岁既合郡国之贡试之礼闱将拔其尢以进俾奉　对而官使之选择去取之端可不谨欤夫取士之道器识为先明试以言自古不废况　祖　宗以科目得人类多忠实重厚之士皆因其文以占之卿等典司文衡其精乃鉴裁毋尚浮靡毋弃朴直毋拘己见毋徇时习务柬实材以副　朕意
右　绍定二年付王塈已下
朕即政以来试士南宫者三矣中闲　亲策于庭见谓得士今四方之彦三学之隽云烝雾集咸欲各售所学以希官使则夫精鉴裁示趋向俾知科举取人不但为爵禄之阶而实为　国家之计先器识后词藻务忠实斥浮伪岂非取士之权衡得人之径术乎卿等固所深知更希加勉以副　眷倚
右　绍定五年付陈贵谊已下
国家得士之盛昉于贡举法未始易也而乏才于今意论选之地职考察者寖失其指欤朕方躬亲政理寤寐英俊妙柬儒硕董司文衡将以新美天下之士其崇雅黜浮参观器识理致必溯其渊源毋惑于傅会词章必主于浑厚毋喜其缀缉绝私臆合众见庶几实才罔致遗轶使丰水有芑复还　先朝之旧则惟尔嘉其殚厥心以副　朕意
右　端平二年付真德秀已下
朕虚心吁俊共图治功五　诏攸司加意贡举方时多故中外乏材遴柬鸿硕典司文柄其公选精择先器识而后词采经术惟纯正是尚词章惟典丽是崇议论贵于可行筹策期于有用无取缀缉无徇阿谀庶得忠实英特之材副　朕侧席之意
右　嘉熙二年付游侣已下
朕以眇躬纂绍　鸿业属时多故深惧无以拯危难致安强故悉取内外修攘之事畴咨多士冀陈忠益俾补阙遗其有识治忧时敢言无隐者乃　朕所欲急闻卿等宜加精选寘之前列使真材得以自见士气可伸以副朕亲策之意
右　嘉熙二年付　殿试详定官赵与欢等
朕惟　我朝取唐诸科并归进士名卿硕辅皆繇此途其选重矣肆　朕纂承六开贡举训饬期望每单厥心比年人情习玩法制寖弛或徇势利以妨寒畯或纵欺幸以遗真才将何以致棫朴官人之盛爰简儒彦俾典文衡几尔攸司宜鉴旧弊一取一舍惟公惟明经学欲其深醇词章欲其典则言惟合理策必济时毋以穿凿缀缉为能毋以浮薄险怪为尚参稽互考优劣自分庶使贤隽毕登以副　朕新美治功之意
右　淳佑元年付杜范已下
进士设科　我朝得人为盛济艰难致隆平皆此途出比年中外多事每有乏才之叹岂有司衡鉴浸不如昔欤　朕妙简儒英俾司文柄冀得髦俊以亮天功学术必究其渊源毋以涉猎为能词章必主于典实毋以浮靡为尚毋滋蹈袭毋取雷同昔人典章多能以程文占器识卿等其精意考拔以副　朕侧席之意
右　淳佑四年付金渊已下
朕惟　祖　宗盛时名公卿相望厥亦惟科目是进肆　朕临御七选士于南宫矣法壹是而得人歉焉岂世果乏材抑有司奉吾诏不勤也矧今政瑟既更贤路加辟爰命尔公于文衡其精鉴裁示趋向因文艺以观器识崇雅正而黜浮诞俾　国家得士之用必如谷粟之足以养人则　予一人汝嘉
右　淳佑七年付吴潜已下
朕惟治古敷纳以言用熙庶绩汉唐设科取士类多得人而　本朝为盛议论根乎六经职业粹于群下醲化懿纲赖有与立比年士习风靡文气日醨岂世道所趋而然将选举有未至也卿等老于文学秉司衡鉴以赋而得仲淹以论而拔苏轼顾不伟欤贡举成法最为严重宜加申儆以取实才
右　淳佑十年付董槐已下
朕临御以来十　诏宾兴公卿大夫繇此涂出比年经术不穷指趣而惟牵合对偶词章不本渊源而务雕琢刻削论策则非出胸臆而多乃帖括斯文关世道消长顾念未有以作新之者卿等方提文衡各宜以对越为心以选择真才为务去取之际崇雅黜浮使士习由此否变焉昔　仁宗嘉佑初命欧阳修知贡举时进士文体大坏修乃悉取词义近古者而险怪相高者尽黜之文章自是变而复古卿等其勉之
右　宝佑元年付陆德舆已下
朕取士于南宫十　诏攸司而又有一于今矣然时艰未济岂果乏材往往辩论多而建明少浮伪胜而真实希尚何望其庶绩之凝也爰柬儒臣董司校艺尔其公而权衡明而鉴裁词章造理者必有道之士议论可行者必适用之才辨雌霓之伪去师众之凿革昆体之异使英豪忠实之彦得以自见而无竞维人则　予以怿
右　宝佑四年付陈显伯已下
朕惟四方无竞维人得真儒则天下无敌本朝以文取士我武维扬能使西贼胆寒者实自科举出也今宾兴之　诏凡几而命之以官者又不知其几矣然往往临事乏使岂（打去丁改）罗之未至欤抑鉴裁之未精欤抑亦去取之不公欤爰柬儒魁董司文柄议论端确者必忠于体国智略雄伟者必善于筹边识明气直者必负尊主庇民之学尔其决择于是使经术词章卓乎汉唐之上而得贤立太平之基庶几　开宝　庆历之盛观
右　开庆元年付张镇已下
朕试天下士于春官凡十有三　诏矣名公卿项背相望胥此涂出　朕又表章儒先崇尚理学以熏陶之涵养培植之久莫非夙夜强学以待问怀忠信以待举力行以待取者比既谨简名流执斯文之柄亦号极一时之选如世之所病剿句断章以命题牵合破碎以害理与夫言理不切乎事论事不根于理皆必无之然不患有司之不明但患有司之不公明自公出公之至则明所从生苟至于公则真才实学当如烛照数计毫发莫能遁言刈其楚庸玉于成斯为不负　朕作人之意审尔则命陆贽而可得韩愈命欧阳修而可致巩轼则　予一人汝嘉
右　景定三年付杨栋已下
国家试士于南宫名公巨卿胥此途出矧自先皇帝表章儒先崇尚正学涵养熏陶之日久矣济济多士皆　先朝培植以遗　我后人者也顾　予在疚未皇进之　大廷而　亲策之爰柬儒彦俾司文衡载循申饬之旧章敢忘勉厉之至意惟平乃心惟竭乃力取士必公则可革场屋之私弊摭才以实则毋徇词艺之空文理趣必深长毋使浮靡获售正气必昌达毋使忠谠见遗登崇俊良新美初政于以续　先朝敷遗之仁则　予汝嘉
右　咸淳元年付马廷鸾已下
国家右贤兴治若古敷猷其取士存乎法所以取之存乎人焉比年以来法弊滋章举场尢甚今朕将亲策之始详延四方之隽永惟我朝莫盛　仁祖春官辨等并臻廉茂若时申饬深戒诡谲浮夸雕镌靡曼之习用复温纯雅正务明　先圣之道洋洋　圣谟亦惟当时群有司罔不钦承懋乃搜择以成得人之盛肆 朕谨柬儒彦职我选事庶几乎　仁祖之风烈夫士有所抱负多为虚伪者掩之往往挟其外假能误衡文者是必题目勿拘于字句去取兼求于论策索诸理以观其学求诸气以觇其识毋浮靡毋穿凿毋雷同尚黜乃私心厉而精鉴烝我髦士进之　大廷真才实能式副甄擢盖天之所以遗　朕无穷之用者在此咸体　朕意匪曰具文
右　咸淳四年付雷宜中已下
我朝取士之途惟进士一科得宾兴遗意事莫重焉出为世用者台莱杞李之材相望也近年士风盛而古意衰习竞浮华辞昧体要真才不足以胜謏闻雷同反得以蔽颖出朕甚非之尝于秋赋澄其源且令覆引汰其谬能者信矣此复豫戒春闱以论策定去取经赋第高下此则苏轼所谓以文章言论策为有用意也兹柬儒彦参典文衡其既乃心其详乃视毋苟且毋偏执所置先后惟其当不必以不自已出为嫌为　国得人益（帛系）丰芑之泽则　予一人以怿
右　咸淳七年付方逢辰已下
　　　　　闻喜宴　赐进士诗
振鹭飞翔集凤庭　诏开　闻喜宴群英已看射艺资能事更觉人材在作成冀野乍空千里隽桂林争占一枝荣他年共庆功名遂莫负夔龙致　主声
右　淳熙二年　赐詹骙已下【中兴赐进士诗始此】 
临轩策士岂徒然嗣守丕基务得贤尔吐忠言摅素蕴吾縻好爵副详延爱　君忧国毋终怠厚泽深仁赖广宣　锡宴琼林修故事朕心期待见诗篇
右　绍熙元年　赐余复已下
三岁宾兴举旧章群儒济济竞观光广求治道惟兼听乐告嘉言已对扬力学见闻虽博洽处身操履贵端方益坚忠节承休德共赞熙朝庶事康
右　绍熙四年　赐陈亮已下
嗣履丕图治孰先　集英清晓盛胪传谋询阙政心犹渴喜听忠规席欲前得路骕骦俱迅逸摩空鸾鹄共联翩从今恪佩官箴去志节毋令愧昔贤
右　庆元五年　赐曾从龙已下
侧席求贤本至诚群才济济盛簪缨　昕庭初奏三千牍云路俄开九万程励尔忠规先气节助　予仁政必廉平一縻好爵须图报莫负而今选择精
右　开禧元年　赐毛自知已下
祖　宗鸿业付冲人履薄临深媿眇身不以崇高矜　主势要将功用责儒臣忧民常轸焦劳念　策士欣闻剀切陈好为　明时摅素蕴始终一节效忠纯
右　嘉定四年　赐赵建大已下
图回庶政敢遑安乐与豪英讲治原　亲策匪徒循故事虚怀亟欲听忠言已来多士朋龟助聊示嘉宾燕鹿恩好爵尔縻　吾不靳所期直节始终存
右　嘉定七年　赐袁甫已下
凉德常思阙失闻　宵衣二纪屡　临轩圣经广大期精究治道恢张许共论振鹭充庭欣盛事嘉鱼式燕示　明恩　朝家端欲收儒效不但虚怀乐谠言
右　嘉定十年　赐吴潜已下
宵旰图回久厉精　临轩七　诏策群英圣贤言论期商搉内外规模赖讲明汕汕嘉鱼均乐事呦呦鸣鹿倚新声高官厚禄　吾无靳共辅邦家致太平
右　嘉定十三年　赐刘渭已下
百王宾贡属贤能事与天通讵敢轻　亲锡第名来谠直载颁　嘉宴示　恩荣风云已借飞腾便梁栋犹须长养成人物盛多关世道尚坚学力究生平
右　嘉定十六年　赐蒋重珍已下
冲眇　临轩策士初力行古道顾何如欲知明德修身法不越中庸大学书荅问八条嘉阐绎输忠一念见勤渠兹辰　宴衎昭　恩意请事徽言共佐余
右　绍定二年　赐黄朴已下
策士　明廷急谠言眇　予凉菲再　临轩灼知治法繇经史嘉与群英究本原名第一时传盛事　需筵肆秩示　隆恩公卿任使从兹选要看他年气节存
右　绍定五年　赐徐元杰已下
三御　昕朝策俊民况今　亲政倍留神每嗟污俗熏濡旧要仗诸贤洒濯新勿把词华媒利禄须将位育入经纶今辰　燕衎毋多赠二字忠清可立身
右　端平二年　赐吴叔告已下
汉文创意策群贤正在　临朝十五年自愧眇冲勤慨慕故嘉忠谠乐详延词章已足观英气事业当无负　奏篇　明主良臣千载事缅思景行共齐肩
</div>
    <div class="pagination">
<a href="咸淳临安志_page46.html">上一页</a><span>...</span><a href="咸淳临安志_page42.html">42</a><a href="咸淳临安志_page43.html">43</a><a href="咸淳临安志_page44.html">44</a><a href="咸淳临安志_page45.html">45</a><a href="咸淳临安志_page46.html">46</a><span class="current-page">47</span><a href="咸淳临安志_page48.html">48</a><a href="咸淳临安志_page49.html">49</a><a href="咸淳临安志_page50.html">50</a><a href="咸淳临安志_page51.html">51</a><a href="咸淳临安志_page52.html">52</a><span>...</span><a href="咸淳临安志_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
