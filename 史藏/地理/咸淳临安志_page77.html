<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 77 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 77 页/共 177 页</h1>
    <div class="content">在县西三里相传谢安石高卧之地按晋书云安石栖迟东山常住临安山中坐石室临浚谷悠然叹曰此亦伯夷何远山有塔院【塔影倒垂】 
题咏【东坡游东西岩诗谢公含雅量世运属艰难况复情所锺感概萃中年正赖丝与竹陶写有余欢常恐儿童觉坐令高趣阑独携缥缈人来上东西山放怀事物外徙倚弄云泉一旦功业成管蔡复流言慷慨亘野王哀歌和清弹挽须起流涕始知使君贤意长日月促卧病已辛酸恸哭西州门往驾那复还空余行乐处古木昏苍烟○平斋洪公题东山金堂石室旧昌羊被发依然下大荒风送婵娟花落蕊云移缥缈湿疏篁亘伊筝外深情酒幼度碁边定力香万事古今开阖眼楼头吹面水风凉　又三月晦太皞明朝禅祝融杖藜能送几东风两崖萝蔓因依绿一树桐华自在红聒聒窃脂农即事喈喈抟黍女趋功细思举世谁闲得一笑浮图倒景中　又和老人即事（划去戈改戋）草根须尽传花叶未多明波撑窣堵老石卧盘陀煨美甘分芋蒸肥欠裹荷醒然下山去明月满林阿菜把野园送花枝邻巷赊捣蟾和绛雪骑斗弄青霞古帖临禽李新诗续稻瓜晚凉随杖履携酒访鱼槎　又东山即事西风卷宿祲天高近重阳阁虚自沆瀣塔静能琅珰幽花多素英秾香夺春芳老木未黄落繁阴生夏凉棋隽决楚汉杯壮迷彭殇醉帽信孟嘉归鞭忘葛强万事贵适意谁能扣苍苍　又东山塔影诗相轮高插碧霄寒好是如如不动山弄影翻光颠倒转微权只在隙窗闲○俞侍郎烈诗文会得吾党净居清昼长平生爱山僻暇日聊徜徉风流谢康乐肥遯计亦良锺鼎成淹留江湖晚相望山色青未改山名久愈彰松风度晚曲岩花弄晨妆尚疑缥缈人髻鬟下鸣珰凄凉怀古恨野水涵方塘功名不作难出处何可忘人自草木腐看渠日争光香消酒力微绿阴听圆吭悠然发遐想莞尔还成章归途有清泚濯缨咏沧浪】
　　　　　西山
在县西五里按晋许迈传云永和二年自余杭垂溜山入临安西山登岩茹芝有终老之志
题咏【平斋洪公东西山诗西山许迈无人问只说东山有谢安富贵光明贫贱晦世情从古两般看　折屐碁边情易矫捋须筝畔泪难禁何如拍手招元放玉室金堂深更深】
　　　　　玲珑山
在县西十二里两山屹起盘屈凡九折上通绝顶名曰九折岩南行百许步有亭下瞰百里山名曰三休亭
题咏【东坡诗何年僵立两苍龙瘦脊盘亘尚倚空翠浪舞翻红（禾罢）（禾亚）白云穿破碧玲珑三休亭上工延月九折岩前巧贮风脚力尽时山更好莫将有限趁无穷○平斋洪公诗出郭暄欲暑涉林清自秋步随目力高身与山气浮飞来辛夷花拾得莲叶舟一声提壶卢四顾丛薄幽诘屈九曲屏突兀十二楼泉流涧级峻云起峰阴稠左摩紫髯兕右拂苍鳞虬牵衣憩更好拥策登三休上呼笙箫侣下瞰锦绣州豁落不平事消融无涯忧太极浩初判此山郁相缪几人记曾来老苔蚀雕锸玲珑听我歌歌彻玲珑愁有酒且湑我羲娥雪人头】
　　　　　九仙山
在县四十二里葛洪许迈炼丹之地坡诗自注云九仙谓左元放许迈王谢之流也
题咏【东坡宿九仙山诗风流王谢古仙真一去空山五百春玉室金堂余汉士桃花流水失秦人困眠一榻香凝帐梦遶千岩冷逼身夜半老僧呼客起云峰阙处涌冰轮　游九仙山闻里中儿歌陌上花父老云吴越王妃每岁春必归临安王以书遗妃曰陌上花开可缓缓归矣吴人用其语为歌含思宛转听之凄然而其词鄙野为易之云陌上花开胡蝶飞江山犹是昔人非遗民几度年年老游女长歌缓缓归　陌上山花无数开路人争看翠軿来若为留得堂堂去且更从教缓缓回生前富贵草头露身后风流陌上花已作迟迟君去鲁犹歌缓缓妾回家】
　　　　　九州岛山
在县西十二里旧有九祖儒堂及庙九所俗谓钱九州岛庙罗隐作碑云钱逵字通甫梁大同中为庐陵王国侍郎羽林监及陈祖立迁东海太守娶琅琊王氏生九子皆为郡故号九州岛山
题咏【平斋洪公九州岛山僧房诗路突亭依石林凹渚见沙嵚危几岣嵝深蔚似琅琊客（卷力）惊寒思僧闲忘岁华两窗风露影一树枇杷花】


咸淳临安志卷之二十六
　志〔十一〕
　　山川五
　　　山〔五〕
　　　　于潜县
　　　　　天目山
按大藏洞渊集第三十四洞天天目山有两目左目高三千丈右目高二千五百丈洞周回一百里名太微元盖洞天又太平寰宇记山高三千九百丈广五百五十里水因山曲折东西有巨源若目然故曰天目东出临安为大溪益东流而为苕水西趋于潜为紫溪合桐庐水以汇于浙江又水经于潜县北天目山山极高峻东面瀑布下注成沼名蛟龙池池水入西溪合于浙江近世道士唐子霞谓图经天目山一名浮玉山上有两池谓之左右目一峰在东号东天目在临安县界今西尖峰在县北四十五里连亘四州【杭宣湖徽】 周回二千里上有养生之药蓍草元华皆名著仙经郭璞诗云天目山垂两乳长龙飞凤舞到钱塘诚一方之巨镇也山有铭勒石在龙池东铭曰列岳霞上标峰雾里翠滴烟峦名不可纪
　　　　　　翔凤林
在天目之东北峰高峻类天柱庐阜上有平地一千五百丈中两湖乃天目也湖有鱼不可捕昔人见龙散子其中水分流下注东通苏湖南迤杭睦西派宣城北泝安吉上有古木参天郁然又有龙须草覆地径险林丛人迹罕到
　　　　　　龙穴
在至道宫殿西架画梁之侧其大逾寸穴外回环之状径二寸许若有物盘旋而成欲雨则云气出焉
　　　　　　雷神宅
在西尖半山闲东坡记唐道人言俯视雷雨每大雷电但闻云中作婴儿声殊不闻雷震也【有诗见后】
　　　　　　云封庵
在山之西北即许真君旧隐外极平敞俯视群山高下奔轶若万马然常有云锁窗扉故号云封庵
　　　　　　仙坛
在云封庵之北相去十余丈即许真君礼斗之所故基犹存
　　　　　　仙乐
西峰绝顶人迹罕至隐者尝于风清月白之夜闻云外笙箫声又云每阴霾欲舒或久晴将雨至夜先闻空中丝竹具举越旦或在峰尖或响岩谷乡民樵者听以为候
　　　　　　许迈宫
在西尖下乃修真之邃宇也余址尚存居民至今呼为道士迈
　　　　　　徐仙姑石庵
在山之北与深坑相邻形若道家轮藏中有石柱至地四面环空及垂石如榻可设卧具古记云仙姑即徐仙之妹于此成道冲云而升
　　　　　　张公舍
在山南峭壁闲阔五丈门高二百余丈即汉天师隐室旁有张公小舍相去半里一名天师外室登者扪萝而入可坐数人
　　　　　　石城
在西尖西南岸章村之邻境高数丈南北五十余丈其外可履内深窈不可入若城之大小堑玉桃古记云昔人捕猎阻雨于石城之外见林闲有白桃一颗摘入手如冰忽又变红其热如汤遂采木叶包之藏于布囊下山扪之犹在及至家已失惟木叶存
　　　　　　石门
有二在半峰岭东西向各一高二十余丈小者百尺自张公舍眺之四扉对峙一山之绝致也古记云西崦落晖未张于锦绘东乌炎彩先布于（毛瞿）（毛俞）世传唐元宗有诗云双扉起岩石尘客过应稀千古掩不得从教云夜归
　　　　　　石屋
有二与张公舍不远常有阴云怪风生于白昼俗谓徐五二仙修炼之所
　　　　　　石仓
有二在西尖之西坎众山鳞迭之闲若仓廪然
　　　　　　石鼓
在西岭外坞南下磴道盘折状如鼓形周可丈余击之有声
　　　　　　石柱
有二在西尖北坞一长一丈一长二丈坚削平直宛如斲成卧草莽闲击之其声清越
　　　　　　石板
近山西北皆有之长短小大不可数计皆平净如砥古记云秦皇驱鬼兵解之有全解在地者有解未尽者有倒解者今锯痕线道犹存其解至一半者用石砧架定信非人力所能及好事者欲挈而下辄有风雨蛇虺之变以故人莫敢动
　　　　　　新郎新妇石
新郎石在西峰半山之中道面东昂立势高五丈天然人形与东峰新妇石相望　嘉佑中新妇石为雷震碎今新郎石独存
　　　　　　望江石
在云封庵之右陇轩然特立小望江石在半山之西隅高约百丈下锐上丰须编梯级乃可登遥望浙江哪一线许海门日上红光曜日
　　　　　　钟楼石
在半山冈高数丈望之凝烟聚黛四敞如楼绝类罗浮山之境
　　　　　　围棋石
在西尖之北圆广数尺平坦润滑不生苔藓古老云昔有仙人对奕于此
　　　　　　芝草岩
在西尖之西昔有采药者见其上有芝草一本五色皆具接长竿采之色遂没后数日仍在左右复出二本皆翠色遂不敢采至今隐显不常时有遇者因以名其岩
　　　　　　响水岩
在巾子山重峰之内中有一港登者闻下有水声泠泠不绝

　　　　　　石巷
与张公舍相去二百余步四围耸拔石罅一径深三十余丈藤木交阴森然可畏
　　　　　　石庵
在西尖之顶至为高绝上覆巨石一片非人力能举游者立石遐览则心神悦畅县经云秦皇指阴兵迭就又小石庵在西尖之东北侧石累成止可一人隐几而坐或云徐仙夜诵洞经咽味元真之处
　　　　　　断垄
在西尖之西南古记云秦皇所凿后人因以名之至今宛有刀斧痕
　　　　　　洪氏可庵山石
在天目西麓为紫薇岩俗呼为紫草岩宝福寺在右可庵在左右皆玲珑奇状不一【详见后记文】
　　　　　　洪忠文公山房
在宝福寺【详见后记文】 
记文洪氏可庵【俞侍郎烈记曰临安天目山之西麓有逸民洪载字彦积自号耐翁以力农起衣食廑廑给爱泉石若嗜欲相攸紫薇岩之左得佳山峭壁棱层圭角冒土欲出荔藓碧润班班呈露翁放杖太息曰是必有异呼奴具畚臿厉斤斧翦薙榛翳辇除土砾则峰峦效奇直如立笋平若截肪岑锐巘迭争见姿态既有端绪则锐意欲成之凑岁俭饥鸠旁近村民用一钱移担上以漫治凹下灌栵蔽翳既芟除之泉脉欲流复酾导之则平衍清深嵌岩宛曲各有奇状于是名其石之翼然欲升者曰飞云峭然凝（立宁）者曰玉笋窈然清深命曰药洞呀然深启名曰经龛山有峭立石壁而有形屃赑蹲负其下者曰金鳌泉眼流珠溅沫不为旱潦增损命曰灵泉辟微径上飞云顶筑亭其巅名曰盘云取乐天牛氏石记盘坳秀出如灵邱鲜云之意岩石之下小筑数椽扁曰可庵翁燕游藏息之地也庵之东数步曰长春坞西瞰清池曰含晖径直前依山植桃数十百株方春和时霞锦灿烂名曰小桃源稍西则为归藏之茔始翁得此地神怡意适谓是已足吾心计当生死此中坐而对石则眼恍然明困而支石则意洒然醒客或扣门管领登山击鲜醉醲必极其酣适然后已闻客誉石之辞则喜津津见颜面每疑其嗜好之异其中必有自得而人不能言者昔白乐天谓石无声无文无臭无味而奇章公待之如宾友亲之如贤哲重之如宝玉意其趋向之偏亦如人之嗜好咸酸非澹适和平之正王涯别墅有流泉佳木而重墙复壁顾不能庇书画卒赤其宗嗜尢物而锢之其近祸乃如此独翁清不近名锢不近祸今亡矣竟葬其下其道机转物能与此石俱存亡者欤诣吾庐请记不已者翁之孙咨夔以儒学登第且试学官中其科今分教饶学与余交好遂为之纪其颠末如此】 　洪忠文公山房【魏文靖公记曰　宝庆元年吾友洪舜俞自考功郎言事罢归于潜读书天目山下宝福僧寺寺靓深舜俞合新故书得万有三千卷藏之闻复合下如李氏庐山故事而移书于靖属余记之余少诵苏文忠公山房记谓秦汉以来作者益众书益多学者益以苟简又谓近岁巿人转相摹刻书日传万纸而士皆束书不观游谈无根呜呼斯言也所以开警后学不为不切至矣而士之病今未之有瘳也无亦圣远言湮愈传而愈失时异事改愈变而愈下学士大夫读之而不知其味行之而不见其端则亦舍之云尔且古之学者始乎礼乐射御书数盖比物知类求仁入德皆本诸此今礼慝乐淫射御数有其名无其义六书之法惟小篆仅存而莫知好之为士者十名九舛不暇问也五三六经之所传如仁义中诚性命天道鬼神变化此致知格物之要也今往往善柔为仁果敢为义依违以为中钝鲁以为诚气质以为性六物以为命元虚以为天道也冥漠以为鬼神也有无以为变化也甚则以察为知以荡为情以贪为欲以反经为权以捷给为才以谲诈为术圣贤之言炳如日星而师异指殊其流弊乃尔若夫先王之制又在所当讲而风气既降名称亦（言为）有一事而数说一物而数名学者亦莫之质也井牧居民之良法也而邱乘卒伍之不合则参以管仲穰苴之法封建经国之大务也而百里五百里之不合则托诸历代之异制宾兴之法自遂以降自王畿以外无文则约诸乡遂之数郊王禘祫大事也或以郊丘为二或以禘祫为一庙学明堂先务也或以为异所而殊制或以为一庙而八名七世之庙常典也而殷六庙周二祧或亲尽而毁或宗无常数莫知折衷三年之丧达礼也而有谓君大夫士庐服异等又有谓君卒哭而除皆莫敢以为非大抵始去籍于周末大壤于秦觖望于汉而尽覆于五胡之乱二千年闲凭私臆决罔闻于行帝号官仪承秦舛矣郊祧庙室踵汉误矣衣冠乐律杂胡制矣学校养不宾之士科举取投牒之人资格用自陈之吏剌平人以为军而听其坐食髡农夫以规利而纵其自奉授田无限而豪夺武断以相尚也出泉输租而重科覆折以相蒙也呜呼生斯世也为斯民也而读圣贤之书以求帝王之法使其心晓然见之且无所于用也况众言淆乱始以春秋战国之坏制衷以秦汉晋魏之杂仪终以郑王诸儒之臆说学者之耳目肺肠为其所摇惑而不得以自信于是根本不立而异端得以乘之利禄得以移之文词得以溺之则有口道六经而心是佛老笃信而实践者矣则有心是圣学而辑为文词随世以就功名者矣六经之书孔孟未及行也今二千年矣而犹莫之行也余长而有闻晚益多惧舜俞以藏书属记愿以所惧者相与切磋究之呜呼其亦以余言为过矣乎】 
题咏天目山【平斋洪公招隐三首云气敛兮天目之颠涛江线横兮海门溅溅扶桑子半兮阳乌翩可俯而掬兮咽以天井无声之泉子其隐乎吾与子兮拾荃　云气冒兮天目之趾迭湫歕薄兮洞石齿齿列缺正昼兮睡蛟起可仰而扰兮浴以天河倒流之水子其隐乎吾与子兮采芷 云气吐兮天目之腹乳潭沉沉兮鸭潭煜煜徐五朝往而暮来兮双碧鹿可挽而舞兮侑以天风步虚之曲子其隐乎吾与子兮莳菊】 雷神宅【东坡赠唐道人诗已外浮名更外身区区雷雨若为神山头只作婴儿语无限人闲失箸人】 新妇石【白乐天有新妇石诗堂堂不语望夫君四畔无家石作邻蝉鬓一梳千岁髻蛾眉长扫万年春雪为轻粉凭风拂霞作胭脂使日匀莫道面前无宝鉴月来山下照夫人】 望江石【徐凝有诗登岩背山阿立石秋风里隐见浙江涛一尺东沟水】 山房【洪公用子有韵门巷萧然雀可罗藏山万卷自研磨懒寻玉女登西岳甘伴金僊坐补陀书带草长尘虑少砵昙花放道缘多酒肴问字如相过引道松闲不用呵　又荅景扬朝家久设礼为罗小寄禅窗共讲磨红锦障泥飞騕褭黄金宝校琢盘陀冰齑荐饭乡风古雪汁烹茶雅道多领取单传心法去会将佛祖一时呵　再用韵烟霏深处万山罗闲里工夫岁月磨上采纬书干凿度下搜杂志薛廷陀手披不厌熏沈水心悟何妨涉贝多若问尊经阁中事南丰作记也须呵】
　　　　　岝（上山下咢）山
在县西二里旧志云岝（上山下咢）者山之高峻貌也峭耸清绝下浸碧溪旁环翠巘遥望天目为醒心豁目杰特之观东面有石壁高五十丈腰有路可通车马见于林樾掩映闲南北有路登山如径叶丞相衡为令日有名作小飞来之句山颠有旷轩在崇寿院县治内外山川之秀廛里之富尽在目击闲旧名昌黎馆邑人以令韩瓘为政明允名轩以寓去思又有双溪迭嶂山南中路旧有怀谢亭久废世传谢安曾游晋史言安往来临安当亦尝至此山之北有石塔三旁有古松偃覆如盖塔北有跨虚亭亭下崖壁数丈有仙人坛殆类凿成正在石壁险绝处山下出泉乳色而味清有亭覆之名清白泉前瞰浮溪石桥雄跨其上名赵公桥
题咏【平斋洪癸送人游山诗骤暖揠芳意薄游烘软尘乱山云气晓啼鸟杏花春人物少催老物华新换陈一声（金呈）尔瑟沂水绿鳞鳞】
　　　　　浪山
在县西南三十五里上有三池相接在高崖绝壁闲其水奔流如瀑神龙所宅因祠焉今赐名灵惠庙每县之西南隅云滃然而兴稚耋必哗曰浪山雨来矣山后有柯相公潭旧志云柯相公自歙泛舟而下溺于此每阴翳或闻丝竹声起潭中浪与山连故名浪山亦名波山有柯相公祠
　　　　　西菩山
在县西十三里尝现菩萨像因以名山九锁交陈双峰对峙明智寺在焉寺前半里许有亭曰转山取东坡路转山腰之句
　　　　　东山
在县圃东二百余步有白云庵绝顶有山翁亭
记文白云庵【县令王日益记曰去县治余百步有山横亘于左上旧有庵曰白云屋数闲西向以僧主之僧亡而守者弗虔一夕而烬惟钟楼独存余来为县之明年鸠财更刱且南其户仰顾山翁俯瞰东圃岝山咢桃源拱揖敷映而井邑廛里之绸缪尽在其下余朝而登望炊烟前后之出没则曰吾民庶几有一饱之适欤退而食为之廾夕而登睹灯火远近之明灭则曰吾民庶几有室家之乐欤退而寝为之安民情舒戚吏治臧否皆不逃于目击之顷则是役也岂徒为游观具哉若夫月上山椒寒光逼人风在木杪琴笙自韵与夫云独留而悠曳雨半霁而空蒙则又当属诸登高能赋之流而余则谢未暇】
　　　　　观山
在县西北二里有东岳行祠许游炼丹井
　　　　　甲子山
在县西北三里上有烽候亭
　　　　　青山
在县西二里县学正对此峰
　　　　　眉山
在县北三十里有开化院
　　　　　响山
在县北一十六里
</div>
    <div class="pagination">
<a href="咸淳临安志_page76.html">上一页</a><span>...</span><a href="咸淳临安志_page72.html">72</a><a href="咸淳临安志_page73.html">73</a><a href="咸淳临安志_page74.html">74</a><a href="咸淳临安志_page75.html">75</a><a href="咸淳临安志_page76.html">76</a><span class="current-page">77</span><a href="咸淳临安志_page78.html">78</a><a href="咸淳临安志_page79.html">79</a><a href="咸淳临安志_page80.html">80</a><a href="咸淳临安志_page81.html">81</a><a href="咸淳临安志_page82.html">82</a><span>...</span><a href="咸淳临安志_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
