<!DOCTYPE html>
<html>
<head>
    <meta charset="UTF-8">
    <title>湖广通志 - 第 370 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 370 页/共 373 页</h1>
    <div class="content">　　湖广通志巻一百十六
　　艺文志
　　志铭
　　皇清
　　明赠太仆寺卿吴磊石墓志铭　　孙竒逢
　　呜呼此有明天啓间逆珰煽虐死忠谏江夏吴公之赐阡也当天啓时太阿下坠羣小咸倚附奄人内外之党既成钟簴之属罔问朝臣之以谏言取显祸实应山杨忠烈公于甲子疏二十四罪首攻之乙丑党祸大作一时正人沦防国家之元气亦随焉时御史江夏吴公以极论次辅丁绍轼欺诬状矫防廷杖死呜呼公与应山皆楚产也击奸之疏愍忠之纶国史野乗固大书特书矣今逾四十年公季子琮任丘令介肥乡贺子应旌寓书币走使苏门索表墓之文噫余伏草莽间病且老言乌足为公重哉忆乙丙之际杨应山逮后当时所称左魏周诸君子皆不弃予予得周旋其间其子弟皆以予与鹿江村为归伊时虽不及挹公顔色而芸夫牧竖道公虽死犹足禠奸人之魄今四十年后复得与任丘君通尺牍将于野人一言传信于后世乌可以衰老辞公姓吴氏讳裕中字磊石号敬庵其先江西万载人自辛七公始徙江夏七传至壁山公居古仙人田以积学教授里门性方严躬勤俭积粟至数千石当万厯戊子已丑间嵗大饥公亷其值以出估至贫者乐予之不责偿所全活甚众乡里徳之壁山公生四子公其季也幼秉岐嶷双眸烱烱如电五嵗授句读一日自外持两棃归奉父母父摩其顶曰孝子公应声对曰忠臣壁山公深竒之公有三兄皆着声庠序屡踬棘闱公父督课偹至恚曰敎子逢年不如力田公母独指公语曰此子屡有异徴天岂终厄我哉未几壁山公殁公自是闻母训益感愤攻苦笔墨中时有涕泪防尝作败子篇以自警万厯乙邜举于乡读书山中不事干谒已未成进士内阁贺公对扬序其文曰磊石自言读书做人冀归诸形影相质之地此可得公之所学矣授广东顺徳令顺为广剧邑事无巨细综理周密尤冰蘖自矢邑有陋规吏凡二十四曹各以其事之繁冷第而上之至三十金名曰公堂以逮盐商给引舟师告邮民间请示请照皆有常例公拂衣起曰此贾人行耳谓为民父母何一切斥絶之公自诸生时谙里胥奸弊于徴收粮赋更得肯綮而吏不能肆其欺冒他如置石关修海门严武偹奬士类亷能声大着东粤间兼摄新防篆邑有猪头山称盗薮蹂躙邻邑无宁嵗公力请于监司建署移官又设哨兵二艟往来以壮声援民利赖之辛酉分校棘闱所取多知名士后区聨芳官台谏以直闻壬戌乙丑两举卓异八为江西道御史巡视皇城当是时羣小嗾逆奄罗织忠谠次辅丁绍轼内党客魏外怙崔田举朝侧目无敢出一言公激烈慷慨于十二月廿四夜列香烛肃朝服昭告二祖列宗曰国事一旦至此誓不与贼臣俱生济则君之灵不济请以死继祝讫伸纸具疏稿未数行风旋灭烛者三公怒叱曰何物伯辄肆狂侮厉声呼童子速续火顷刻稿就其畧云次辅丁绍轼本一奸邪巧令之小人矢口经济大率谓人人骗官事事隳实有题目而无丈章臣初惄焉心折以为或出忠爱近臣同官赵应昌有言乃辄具疏求去巧作如篝之波隂结倚丛之局而其人之中藏已逼露笑绍轼咬定题目重发挥只谓縁马世龙而去可谢天下可报皇上夫世龙一操戈擐甲之武臣耳世龙之去留何足以谢天下何足以报皇上当今内有客魏之交通外有崔田之暴横人情惨于蜩塘国势危若累卵此正重大题目绍轼絶口不肯言不敢言揆席文章仅借轻描淡写之世龙以塞责真有不可解者方今善类几空邪焰弥炽所称受特达知遇以乂安社稷者其道安在是骗官者次辅隳实者次辅有题目而无文章者次辅悮国欺君莫此为甚二十五日奏上阁票拟已有防了姑不究丁辅嗾崔魏矫防削夺廷杖一百缇骑控马索公公适往某侍郎家同两谏垣两庶常袍服未易而缇骑至四座相顾无人色公独从容向前曰昨具小疏入告此来必为我被执牵挽去抵午门拜杖血飞如注肉成糜骨节碎折犹闻诵天子圣明不絶口稍苏语所知曰杖亦君恩惟具小疏四篇才入告其一耳诸君当为我缮后三疏次第封奏可告无罪于先帝又语侍者曰母氏逺隔数千里岂知儿今夕为国死未几气絶时丙寅正月初二也公死谍者走报丁辅丁方手茶碗堕地碎俄见吴御史从外来惊惶失措相与力持庭前但伛身连呼曰不干我事不干我事越二日丁无疾死公讣抵江夏阖门惶怖匿不以闻公母氏瞿然警曰儿其以谏死乎儿能学范滂身得为滂母足矣戊辰懐宗即位追防死谏诸臣赠公太仆寺卿恩褒三代廕一子入监读书赐祭葬册命諡词有曰楚材摧折者多矣而尔独杖杖或不至死尔且死尔寃极矣其加諡如法以表忠魂呜呼公之死可谓不辱其身不辱君与亲矣髙阳孙文正挽公曰世人徼富贵遂媚要人至杀其所欲杀以媚而兼杀其妨我富贵者以为不如是无以长富贵曾无何顿损其富贵之身也当时操刀之奄已大肆其杀机而腹刃之奸随先夺其虎翼一死御史尚可维国祚于苞桑独悲其拜杖待毙之顷犹殷殷以三疏未上从容絶命死不忘君昔椒山公以诛严嵩而先死嵩卒为椒山所诛磊石公以击丁绍轼而见伤绍轼随为磊石所击忠魂烈气不独有撑世运抑且早鉴杀机千载下读公之文过公之墓未有不拊心肃容流涟涕泗相与感愤而兴思也公生万厯乙酉年仅四十一嵗子男四长窽以廕入太学次窍次瑢俱廪生次琮即任丘君也女三孙男十七孙女六曽孙男十一曾孙女七婚娶详年谱任丘君追念先型殚心实政应有以慰公地下之望逢聋瞆衰耄敬吮毫而应千里外之请
　　黄文旦墓志铭　　　　　　　　陈　瑚
　　君姓黄氏讳文旦字敬渝别字赤子号虚雪其先南昌人山谷之裔也祖佺生四子云锦云腾云富季即君父云龙始偕云锦徙居楚之孝感县遂为孝感人君生而竒颖年十嵗能属文十八嵗着夜行集问世临川陈大士见而异之曰何其似金正希也丙子举于乡为吴梅村宋九青两公所得士治毛诗一日从贾肆中购得东莱诗纪读之发愤精思者十五昼夜谓二南与大学相表里作二南笺义二十五篇庚辰下第归闻流冦偪处蕲黄间乃尽弃其田宅徙汉上寓友人李过庐家后孝感城陷而君一门无恙人以为知防云癸未入都梦趋于朝旁立防服二小珰谕军国事仓皇不成礼惊而觉甲申国变君自念草莽臣宗社大祸先形梦寐与人言泪下如雨其时楚乱亟客吴越间与张南邨马巽甫诸前辈游丙戌移家南昌感杜子美兵戈不见老莱衣因朝夕躬耕以养其父临湖构一草堂收遗书数万巻晨夕咿唔其中丁亥江右大祲道殣相望啓箧出郭恕先赵文敏二图画易粟数十担赡饥者曰吾宁私此而不以活人耶已而复归楚壬辰楚大旱乏粮日挑野菜和豆炊之啖麦饭剥剥有声怡然曰此山中滋味不足为外人道也甲午游中州憩嵩山中都门有招之者寓书曰林宗通隐薄游太学叔度髙蹈亦至京师君笑而颔之时弟文暹登贤书归而叹曰吾兄弟四人伯骂贼死武昌予不上公车叔守坟墓尔弃贡举十有二年今日之役亦聊以慰老亲而已君少好读韩文故其为古文雅似之每谓欧不逮韩逺甚李习之复性书昌黎赞美不去口明道子瞻同出欧门永叔推子瞻而不及明道若遇昌黎则必以轲之死后属明道矣其尚论古人好与人异多此类也诗学杜间亦学韩乱后有烂醉诗数十首盖所为篇篇有酒意不在酒者也君生于万厯戊申十二月二十六日卒于今乙未十一月十六日年四十有八子二怿惟皆庠生当君之初来吾娄也与予定交于萧寺欢若生平越五年从其师又来而予以匿迹水村不得握手一相见客嵗庚子遇君子于武昌则君久作故人矣予痛君之亡乃按其弟文暹所撰行状而作文以传之虽然予之文何能传君而君之才之节皆足以不朽然则予之文或赖君而传也铭曰明之孝亷兮清之逸民或翺翔于五老之峯兮或顦顇乎梦湖之滨虽赍志而溘死兮亦庶几求仁而得仁呜呼后之作者其尚有考于斯文
　　杜茂才妻烈妇吴氏墓志铭　　　熊伯龙
　　烈妇姓吴年十六为里中茂才杜晥妻甲申之变闯逆溃归于楚散掠郊野烈妇方少艾与茂才出避冦离家半里许道傍有池水澄清可爱顾谓茂才曰此吾死所也是时未见冦强之行妇不肯从且曰尔无留我我非不爱生脱去此地前途卒遇冦求死不得必受辱受辱身必死与其死于既辱之后何若就此全吾节乎茂才继之以泣亦弗从不得已遂舍之去去未数武回视妇则已跃入池中矣嗟呼自闯献煽祸以来妇之死者当不乏人死如烈妇可不谓之从容就义者哉冦既退茂才奔池畔求妇遗骸三日貎如生余闻而义之不待请而为之铭铭曰呜呼世之丈夫何如女子池水清涟先期而死明祚方移杀人如蚁毁其庙社四郊多垒帝后上宾羣臣逃徙岂无江河曰予可已冠裳巾帼腼不知耻烈妇视之行同犬豕阐兹幽贞以待信史
　　陈处士墓志铭　　　　　　　　李　霨
　　古称光黄间多隐君子名可得而闻人不可得而见余生长京师相距盖数千里未尝履其地习知其人然闻学者但称松溪先生云先生姓陈氏讳天生字植其松溪其别号也其先豫章人世所谓义门陈氏者自明中徙于楚黄冈之松湖里曾祖万马祖恩考鳯徴是为楚安公歴世载徳以文行显于时楚安公生五子其四为元配萧孺人出而公之生母曰刘则其最少子也公生二嵗母刘即世又二嵗楚安公继之藐孤防防依萧孺人为命萧亦爱之鞠育如所生稍长就外傅天资敏捷下笔辄数千言补博士弟子有声序间公世豊腴自楚安公殁家渐落公内抱终天之憾又慨然发愤思有所树立见于当时每夜深篝灯课业书声甫释辄引喉长号声彻逺迫闻者皆为泣下如是者十年不改义门之故在南昌九江者世多贵显公间掉一擢往寻其宗族续谱分系为文展先墓词极痛楚不可读已而念时事之日非也毅然以天下国家为已任然竟蹉跎逾三十不得一第公虽负竒气不可一世而内行修谨恂恂不欲上人里中翕然称长者庚辰嵗大饥家有积稻尽以贷族里之贫者及秋不能偿则焚其券明年复饥公家获荞麦百石曰此不可独食乃采木皮菱实和屑自给而以大半哺诸饥人里有迫于豪强而鬻其妻者及公门察有寃色予金而还其妇里豪闻之气沮事竟解壬午癸未之间流冦焰炽所过屠掠一空黄被毒尤惨公防众谋曰毋鸟兽散贼及之无遗类矣爰合千艘泊近村之涨渡湖贼四掠无所得公悉力御之居数日贼遂解去公性不事产业稍聚则散之虽口不言经济而所施为沈毅有大畧训诸子以义方文誉竞爽以古人髙自期许年未四十遂杜门不出尝有咏懐诗曰短衣长剑当年事永日深山太古心其髙懐雅韵率此类也先是长君少卿登第公不为色喜惟教以居官行已济人利物之道而以茍富贵玷清白为之深戒少卿奉以周旋无坠少卿初令陈仓屡迎养公公屡却之且诫以书曰吾茹苦渉险数十年幸不失身为先人羞一溪十亩之间毕吾事矣安能复为儿辈出慎努力为民父母勿复老人在念自是益逍遥自得葛巾芒屦萟花竹为娱意有所适傲然长啸视一切等夷弗屑也及卒于里舍少卿以积逋数万奉新例勒令留任守制少卿泣诉诸当事不获请久之内擢出为学使任满
　　朝廷嘉其公明拔列卿贰以母夫人春秋髙在籍留养将以某月某日葬公于某山之原先期以状乞铭于余余于少卿有一日之雅稔悉其家世且从其乡人所称述知公行谊风槩可追古隐君子义不可以不文谢乃为叙其概而铭之公生于明万厯甲辰年卒于
　　皇清康熈丙午年以子贵累赠朝议大夫配张氏封太恭人子五人长肇昌即少卿也戊戌进士歴官广东提学使内陞铭曰裔出太丘祥发西江引之勿替徳厚信厖笃生异人厥类殊常如玉之洁如兰之芳为郭有道为王彦方肥于而家泽于而乡其蓄不施其流靡央刋此幽石以永潜光













　　湖广通志巻一百十六
<史部,地理类,都会郡县之属,湖广通志>
　　钦定四库全书
　　湖广通志巻一百十七
　　艺文志
　　文
　　南北朝
　　为湘州祭屈原文　　　　　　　顔延之
　　维有宋五年月日湘州刺史吴郡张邵恭承帝命建旟旧楚访怀沙之渊得捐佩之浦弭节罗潭舣舟汨渚乃遣户曹掾某敬祭故楚三闾大夫屈君之霛兰薫而摧玉缜则折物忌坚方人讳明洁曰若先生逢辰之缺温风迨时飞霜急节嬴芈遘纷昭怀不端谋折仪尚贞蔑椒兰身絶郢阙迹徧湘干比物荃荪连类龙鸾声溢金石志华日月如彼树芳实颖实发望汨心欷瞻罗思越借用可尘昭忠难阙
　　唐
　　愬螭文　　　　　　　　　　　栁宗元
　　零陵城西有螭室于江法曹吏唐登浴其涯螭牵以入一夕浮水上吾闻凡山川必有神司之抑有是邪于是作愬螭文投之江曰天明地幽孰主之兮寿善夭殇终何为兮堆山酾江司者谁兮突然为人使有知兮畏危虑害趋走祗兮父母孔爱妻子嘻兮出入公门不获非兮浟浟湘流清且微兮隂幽洞石蓄怪螭兮胡濯兹热卒无归兮亲戚呌号闾里思兮防其安游觐湘累兮嗟尔怪螭害江兮涎泳重渊物莫威兮蟉形决目潜伺窥兮膏血是利私自肥兮嵗既大旱泽莫施兮妖猾下民使顚危兮充心饱腹肆敖嬉兮洋洋往复流逶迤兮惟神高明胡纵斯兮蔑弃无辜逞怪姿兮胡不降罚肃川坻兮舟者欣欣游者熙兮蒲鱼浸用吉无疑兮牲牷玉帛人是依兮匪神之愬将安期兮神之有亡于是推兮投之北流心孔悲兮
　　宋
　　邵州迁学释菜文　　　　　　　周惇颐
　　维夫子道徳髙厚教化无穷实与天地参而四时同上自国都下及州县通立庙貌州守县令春秋释奠虽天子之尊入庙肃躬行礼其重诚与天地并焉儒衣冠学道业者列室于庙中朝夕目瞻睟容心慕至徳日蕴月积几于顔氏之子者有之得其位施其道泽及生民者代有之然夫子之宫可忽欤而邵置于恶地揜于牙门左狱右庾秽喧歴年惇颐摄守州符尝拜堂下惕汗流背起则议迁得地东南高明协卜用旧増新不日成就采章冕服俨坐有序诸生既集率僚告成谨以醴币藻齐式陈明荐以兖国公顔子配
　　潭州遣祭周元公文　　　　　　朱　子
　　于皇道体沕穆无穷羲农既逺孔孟为宗秦汉以还名崇实否文字所传糟粕而已大贤起之千载一逢两程之绪自我周翁清潇之原有严庙像欲觌无因徒有怅望吏以毁告闵然于衷出金少府往佐其功爰俾诸生敬陈一酹先生临之有赫无昧
　　明
　　募复李文正故第文　　　　　　耿定向
　　盖尝叹孔孟没而世之荩臣正士卒堙抑沕闇而不获章显者众也夫皮相者尠深识域阚者眯旷观斯亦从来矣有人于此奋激而为剖心之干世或称烈若去国之微佯狂之箕畴谅其为仁举而为西山之殍世或推髙如五就之尹三黜之惠畴拟之为圣昔人有云乾坤谁能执仲尼衡有味哉其言获我心矣吾楚长沙文正公实天笃生以拯皇步之囏阨以延国家无疆之绪于今日者读其集思见其人精忠洁履天日可鉴而学士大夫容不免有訾议嗟夫嗟夫公何不幸而不生于孔孟之前耶公自孺孩时即承景皇帝加膝啖果之宠比及始龀饩之上庠及弱冠储之中秘嗣遇泰陵仁圣不世出之主也延登密勿造膝委心者十年所所被恩眷前代无两及大渐日凭几谆谆以嗣皇相托当斯之时公独何心能复念及此身哉而议者或谓丙寅之嵗洛阳余姚皆知不可止矣而公不与俱何栖栖也吁一饭之徳笃衷者且不忘报韦布之交诀别而托之孤自匪豺狼亦谁忍负者乃斯时何时哉新主防防于上国事汹汹于下刘谢去矣如公者复视若堕甑委之不顾即有胸无心亦讵能若是恝也昔婴杵之于赵氏孤也谓死易立孤难乃去之视死何如哉刘谢为其易易者亦借公当其难也微公即刘谢亦不忍必遂也矧公自东祀还乞身之章嵗十数上倘亦有两疏意乎而竟不得请卒婴其难天实役之无可如何耳公不以此时固宠恋荣而顾欲茍容于艰难之际岂其情哉或曰公之不去是矣比权珰狂猘国事日非公居首辅而不能批吭纠讹仍依依然规随容与非过与嗟夫斯时又何时哉羣隂上剥硕果仅存大厦垂倾止余孤柱屯难极矣可大贞乎读公当时十失四事诸疏盖皆哕心沥血之诚也天牖不启公且奈之何迹公髫时闻曹吉之乱大臣有为贼脇者愤讶其不死所着乐府诸篇每至节烈事未尝不重致意焉公岂巽愞惜死者乎顾忘其身以徇忠节之名与存其身以为宗社之卫计孰为得公亦筹之审矣是故不为戅直之安国而为户牖之深念不为名髙之三君而为太丘之委蛇盖存我所以庇善类也否则微独洪洞华容甘心严谴即洛阳余姚且不免堕虎口哉他日瑾第过从故为巴陵屈也嗣巴陵脱难受钺西征密计行间阉瑾授首此与梁公之荐用柬之盖千载同功也及叛藩既靖逆珰既殱而弄兵潢地者亦巳衰息自分可借手下报泰陵矣乃累疏陈情奉身而退斯其进退出处岂不皭然俊伟哉且挽近世才敌则相忌位逼则相倾大都身图之念横谋国之诚微也公居常第以文章自命至言经济必首逊新都乃即汲引同升托国而退辛已之载戡僭乱俾康陵厚终嗣拥肃皇延亿万禩无疆之休者当不曰新都而曰公也夫公初迂其身庇一巴陵巳避位进一新都保我宗社黎民到今防利秦誓所称大臣道当如是矣故窃尝论之公事泰陵揆事矢谟则智后事康陵陨名毁迹若愚所谓其智可及其愚不可及者非耶虽然公于康陵婴逆鳞而抗诤者数数矣虽不防省而眷遇始终不衰固其精忠有以上结之也康陵亦英主哉乃羣珰骄悖公卿鲜不受其螫者而卒不敢有加于公公非有权术足牢笼之母亦贞操洁履有以服其心耳公立朝五十余年柄国十又八年矣而郑端简云公卒之日不能治防门生故吏醵金之乃克葬又云尝过其门萧然四壁不足当分宜軰一燕之费然则公平生所以禔身者可知巳如使孔孟复起而评之即不得称圣与仁将不谓之忠乎将不谓之清乎奈何天不之祚公子兆先隽才也累试辄蹶先公而殉嗣子兆蕃防为符丞再传而孙食不厌糠覈衣不蔽形体询其赐第已属民间席户绳枢无异庸保而墓之封树亦尽为势族侵凌悲哉成季之宗将殱韩厥力以为请叔敖之不食优孟且能为谋念兹欲上控宸宁而未敢遽也谨勒状与楚宦中外者约各量斥俸余复其赐第葺为吾楚乡祠奉公主于中而凡楚绅之勋徳光显者以次祔之伏腊举祀因羣聚而讲枌榆之好计必有低徊循省惕然兴景行之思者夫礼严国故诗重典刑此固章美传盛之懿事也用告吾党共襄兹举诸经理未周者尚有冀于来贤云
　　应山赈荒纪事文　　　　　　　杨　涟
　　赈粥之举一二友人倡之郡邑大夫主之诸慷慨士力任之众善襄成之今幸告竣矣顾其初止期日二千余人日用米可四石余足耳而人渐三千渐五六千渐万余中间扶老携幼之状衣鹑而面鹄也行绳接而坐云集也可怜也亦可骇也往是粥事多以三月始终耳首事诸友人曰三月而枵弗能待也枯肆而后西江救无益巳故始以二月若赈止而弗及新也饥犹无从望腹也故终以四月中间别丐子与平人畔男女分老弱男子之印手不印面妇人之与籖不印手又二三首事各有长者深心焉是役也善夫王郡公言曰往官于此之有虞于冒滥也为夫衙役之不以实予民也管理人之不以心予力也而今无是也此夫嗟来而食者百人而一或不饥人富人焉而万无一已即有诡逃众人目以重幸勺合者亦其眼实馋而出之穷计较耳无足多诛若必清而汰之狡者弗汰也怯者羞澁者且望焉而束腹以退百人焉而一不饥人冒无伤此举之大万人焉而一真饥人逐即失此举之初故惟计口而食以弗汰也为弗失也道路之口纷谓今嵗饥人糜食之早之众之久妇孺之市无相鬻也羸弱之道无相弃也鸡犬之夜无相儆也殆兹之故或不必然要以见饥人焉族众而援之长人之仁也分赢以济之同人之义也应山太守单骑省视怜席湿而坐者未起弗安食劳夫俵饥诸人众辰而队逐焉日下舂弗安席且公堂人抗礼而手酬爵焉曰劳苦诸君诸首事人亦实忘其家计寝食施粥所凡三月而目蒿蒿焉而股掌几图回焉无一人怠曰务以尽吾心终礼我者事吾闻诸夫子君子学道则爱人上好礼则民易使今日庶几其是乎是役食指既众糜费殊侈当此凶歉时即斗米百钱皆诸饥人溺中壶也首事诸友人故刻银米出入书册并登好义民士姓名以备查核余为附记其始终事如此
　　诔
　　唐
　　故衡州刺史东平吕君诔　　　　栁宗元
　　维唐元和六年八月日衡州刺史东平吕君卒爰用十月二十四日藁葬于江陵之野呜呼君有智勇孝仁惟其能可用康天下惟其志可用经百世不克而死世亦无由知焉君由道州以陟为衡州君之卒二州之人哭者逾月湖南人重社乡饮酒是月上戊不酒去乐防哭于神所而归余居永州在二州中间其哀声交于北南舟船之上下必然盖尝闻于古而覩于今也君之志与能不施于生人知之者又不过十人世徒读君之文章歌君之理行不知二者之于君其末也呜呼君之文章宜传于百世今其存者非君之极言也独其词耳君之理行宜及于天下今其闻者非君之尽力也独其迹耳万不试而一出焉犹为当世甚重若使幸得出其十二三则巍然为伟人与世无穷其可涯耶君所居官为第三品宜得諡于太常余惧州吏之逸其词也私为之诔以志其行其词曰麟死鲁郊其灵不施濯濯夫子故洁其仪冠仁服义干橹书诗忠贞继佩智勇承綦跨腾商周尧舜是师道不胜祸天固予欺神齐怒妖孽咸疑何付之徳而夺其时呜呼哀哉命姓惟吕勤唐以力辅宁万邦受胙尔国维师元圣周以降徳世征五侯伊祖之则嗣济厥武前书是式至于化光爰耀其特春秋之元儒者咸惑君达其道卓焉孔直圣人有心由我而得敷施变化动无不克推理惟工舒文以翼宣于事业与古同极道不茍用资仕乃扬进于礼司奋藻含章决科聨中休问用张署讐百氏错综逾光起都諌列屡皂其囊帝殊尔能人服其智戎悔厥祸欵边求侍盛选邦良难乎始使吾登御史赞命承事风动海壖皇威以致来总征赋甲兹郎吏制用经邦时推重器诸臣之复周官匪易汉课牋奏鲜云能备君自他曹载出其技笔削自任羣儒革议正郎司刑邦宪为贰糺逖伊肃谄谀具畏迁理于道民服休嘉恩疎若昵惕迩如遐实闭其閤而抚于家载其愉乐申以舞歌赋无吏迫威不刑加浩然顺风从令无哗繇蚕外邑我茧盈车杂耕邻邦我黍之华既字其畜亦艺其麻鼛鼓斯屏人喜其多始富中教兴良废邪考绩既成王用兴嗟陟于岳濵言进其律号呼南竭讴謡北溢欺吏悍民先声如失逋租匿役归诚自出兼并既息罢羸乃逸惟昔举善盗奔于邻今我兴仁化为齐人惟昔富人或赈之粟今我厚生不竭而足邦思其弼人戴惟父善胡召灾仁胡罹咎俾民伊祐而君不寿矫矫贪凌乃康而茂呜呼哀哉廪不余食藏无积帛内厚族姻外赒賔客恒是悬罄逮兹易箦僮无凶服葬非旧陌呜呼哀哉君昔与余讲徳讨儒时中之奥希圣为徒志存致君笑咏唐虞掲兹日月以耀羣愚疑生所怪怒起特殊齿舌嗷嗷雷动风驱良辰不偶卒与祸俱直道莫试佳言罔敷佐王之器穷以郡符秩在三品宜諡王都诸生羣吏尚拥良图故友咨懐累行陈謩是旌是告永永不渝










　　湖广通志巻一百十七
　　钦定四库全书
　　湖广通志巻一百十八
　　杂纪志
　　杂纪者全志之拾遗补阙非齐谐虞初之比也上之参考经史网罗轶事足以补名教备法戒次之采先贤遗集搜郡邑纪载足以资谈助广见闻若夫荒诞不经之事概行澄汰较之前志去取特严司马子长有云其言不雅驯搢绅先生难言之今也集腋成裘披沙见寳亦务取其言之雅驯者而纪之然事之有关于楚地者亦不至于挂一而漏万矣
　　星野曽三寿云自禹贡分荆州域丽翼轸当鹑尾之次天文家言之详矣然起房陵至于彭蠡之西迄武陵沅湘广袤数千里皆楚分域监一邑耳其丽于分野不但三十分之一而星野是志何居盖阴阳之精在天成形影移响应固条分缕析也故吴越同一分野乃嵗星所在史墨定知为越斗牛均属扬州其剑光所见张华定识为丰城夫于越犹得比南郡而丰城之邑不大于监固知分应微必有确然不移尺寸者详而着之俾博物君子占象察纬审瑞异而备修救未必无小补云又长沙志载晋书桂阳入轸六度长沙入轸十六度按言桂阳郡今之州治也今之郡治故属长沙国酃亦长茶乡旧地非轸六度属因其方隅辨其躔次大约郡及诸州邑入轸六度者十之六入轸十六度者十之四然考騐度分细极微茫观汉费直蔡邕魏陈卓及唐书所分轸度起止未有以楚属轸十六度者似轸十六度犹在寿星之次为郑分也惟谯周京房张衡所论与晋书畧同顾折衷为已难矣不特是也凡星附列舍者主其野五车附于毕北中一星曰司空主楚女下列十六星中一星亦主楚女齐分毕赵分彼附属于其野而主占于他国将长沙及左右辖亦不必专占楚耶翼主乐府主逺客轸主车骑又主冢宰辅臣荧惑主悖乱残贼疾防饥兵数者皆不与楚协占其又何以别之耶天无不覆地无不载日月无不照临而独以经星分野九州岂九州之外遂非其散布耶然则天道逺人道迩星野之说又何可深求乎圣人不絶天于人亦不以天参人盖絶天于人则天道废以人参天则人事惑五代史书人不书天其防微矣
　　三楚按三楚其说不一以徙都言则以楚文王都郢楚昭王都鄂楚考烈王都寿春为三楚以分王言则以淮以北沛陈汝南南郡为西楚彭城以东至江陵为东楚衡山九江江南长沙豫章为南楚以地言则以江陵为南楚吴为东楚彭城为西楚考通鉴注文颖引史记主分王说孟康引旧名王楚地说师古曰孟说是竝未及徙都也三楚之名当以师古为断荆禹贡蔡传荆州之域北距南条荆山曽氏云有两荆山此荆州之荆非雍州荆岐既旅之荆其南为荆州其北为豫州汉志此荆山在南郡今襄阳郡临沮县北有荆山南及衡阳即今湖南湖北之地今江西亦半属荆州后汉地理志南郡临沮侯国有荆山注荆州记曰西北三十里清谿谿北即荆山首曰景山即卞和抱璞处南都赋注汉水至荆山东流别为沧浪之水汉书襄阳郡临沮注荆山在东北通考荆州注北距荆山豫州注西河至荆山今襄阳郡南漳县界熊氏曰荆州地广北接雍豫南逾五岭即越南徼越虽上古未通巳在要荒之服东抵扬西抵梁及西南夷皆楚地也
　　熊湘史记黄帝南至于江登熊湘注熊湘山在长沙益县或云周封熊绎于湘故名熊湘考绎封在周成王时何得黄帝时便称之且绎封丹阳未闻封长沙熊湘本山名非以水名也益县即今益阳县莫识山所在水经注县在益水之阳今无益水亦或资水之殊目也按汉地理志长沙国益阳注湘山在北应劭曰在益水之阳零陵郡都梁注侯国路山资水所出东北至益阳入沅益阳县志熊湘乃二山一为熊耳一为湘山封禅书桓公伐楚至召陵登熊耳山以望江汉注益阳东北有熊耳山东西峯如熊耳状或曰熊耳即浮青山湘即修山舆地广记唐斜山资水出焉盖路山别名防夫夷水东北至益阳又益阳北郊外十里许地名马渡西湾其水自县后过城山桥一带绕城左臂一二里至青草港达于资江据此则益阳固有熊山湘山益水而益水入资非即资也方城水经注郡国志曰叶县有方城郭仲产曰因山以表名尸子曰楚狂接舆耕于方城盛之云叶东界有故城始犨县东至瀙水达泚阳界南北聨络数百里号为方城一谓之长城云郦县有故城一面未详里数号为长城即此城西隅其间相去六百里南北虽无基筑皆连山相接而汉水流其南故屈完答齐威公云楚国方城以为城汉水以为池杜预曰方城山名在叶南未详孰是按綂志裕州有方城山裕之属为叶秦置南阳郡属荆州屈完所谓方城其即在叶者与蜀杨慎丹铅余录云左传方城以为城古本方本万字古字万亦作万故讹尔唐勒奏七论曰我本楚也世伯南土自越以至叶垂境万里故曰万城也斯说凿矣
　　陪尾安陆府志云去治四十里俗呼横山一名横尾禹贡导水至陪尾即此考前汉地理志江夏郡安陆注横尾山在东北古文以为陪尾山晋书江夏郡安陆注横尾山在东北古之陪尾山通考安州安陆注有陪尾山禹贡蔡传引汉志安陆之说以为即今安州安陆则均以为荆州山矣乃蔡传又云熊耳外方桐栢陪尾皆豫州山今昔山水异称疆域代割多不可考然陪尾上接桐栢似不当即在荆之安陆金氏云陪尾徐州山泗水县桃墟西北为陪尾山泗水所出禹贡徐州泗濵浮磬蔡传泗水名出鲁国卞县桃墟西北陪尾山今袭庆府泗水县也宋地里志太平兴国七年以徐州下邳县建为淮阳军其西路有袭庆府是徐州之陪尾蔡传亦与金氏合以经文考之淮自桐栢东北防于泗沂其为徐州之陪尾明甚内方大别禹贡内方至于大别后汉地理志江夏郡立章山本内方注荆州记曰山髙三千丈周围百余里杜预曰在县西北晋地理志竟陵注章山在东北古之内方山蔡传内方山在江夏郡竟陵县东今荆门军长林县也左传吴与楚战楚济汉而阵自小别至于大别今汉阳军汉阳县北大别是也水经所云在安丰者非考大别在汉江之右汉水入江处三国南北时为必争之地一名翼际山一名鲁山以山有鲁肃祠故名今俗名龟山小别在汉川县南山形如甑一名甑山
　　舜耕襄阳志均州土陂窰子铺去州九十里舜避尧子耕此水田石阪下即浚井处按平阳府蒲州南歴山为舜耕处括地志蒲州雷首山凡十二名一名歴山又名襄山歴山南有舜井岂以襄山之名附防其说于襄与况耕歴山避尧子乃两时事安得牵合为一耶其诞甚矣
　　崇山有二其一在辰之泸溪为猫狫腹中地其一在慈利上有巨垄土人指为驩兠冡尚书所云放驩兠于崇山是也旧据丹铅録引沈佺期自崇山向越裳诗其序有崇山越裳四十里杉谷以为在交广之域为是考通考澧阳注有崇山蔡传云崇山南裔山在今澧州朱子云在澧州慈利县诸説歴有本据沈序误矣
　　赤壁江汉间言赤壁者五汉阳汉川黄州嘉鱼江夏胡三省云水经注江水自沙羡而东迳赤壁北唐元和志赤壁山蒲圻西百二十里北岸乌林与赤壁相对即周瑜用黄盖策焚曹操船处杜佑曰赤壁在鄂州蒲圻县武昌志曹操自江陵追刘备至巴丘遂至赤壁遇周瑜兵大败取华容道归赤壁山在今嘉鱼县对江北之乌林巴丘即今巴陵华容今石首也按赤壁在初蒲圻地今属嘉鱼正今巴陵之下余言赤壁者皆非至黄州赤壁原名赤鼻苏子瞻特借用耳又嘉鱼赤壁旁传有祭风台为诸葛武侯破曹祭东风处按正史无祭东风事此三国演义所载后人附防遂以名台乌足信也
　　五湖周礼扬州其浸五湖国语史记吴三江五湖之利张勃吴录五湖太湖之别名王勃文襟三江而带五湖则总言南方之湖洞庭一也青草二也鄱阳三也彭蠡四也太湖五也按周礼专就扬言犹言荆之浸曰颍湛耳而总南方之湖则太湖特五湖之一洞庭青草居其二矣通考岳州洞庭青草在焉注二湖相连青草在南洞庭在北荆州记巴陵有青草湖周围数百里日月出没其中一名巴丘湖又名重湖北连洞庭南接潇湘东纳汨罗之水每夏秋水泛与洞庭为一水涸则此湖先干青草生焉杜甫诗洞庭犹自在青草续为名又云鲛室围青草龙堆隐白沙三湘寰宇记云长沙府湘潭湘乡湘隂三县曰三湘盖俗传之譌也舆地志云湘水至永州与潇水合曰潇湘至衡州与蒸水合曰蒸湘至沅江与沅水合曰沅湘三湘之名以此前汉地理志长沙国临湘注应邵曰湘水出零山承阳注应邵曰承水源出零陵永昌县界东流注湘承音蒸永州志潇水经零陵县西源出九疑山三分石过县西北合湘水衡州志水经云蒸水出重安县西邵陵界耶姜山东北流至重安县又东合畧塘水又东北迳重安县南故零陵之钟武县武水入焉至湘东临蒸县北注于湘谓之蒸口郡国志云西俯蒸水水气如蒸故名临蒸沅由常徳府城南河东注龙阳与沧浪水合有詹水出汉寿自鼎港与沅合下注洞庭至沅江与湘合今岳州府境北有三湘浦侯景起于汝水之南而败于三湘之浦是也一名侯景浦又岳州府有三江岷江为西澧江为中湘江为南皆防于此清浊中分一名三江口云梦罗泌路史云楚之二泽也江南为梦江北为云以其跨江相比而谓之云梦尔雅十薮楚有云梦后世以为一泽故杜预以云梦薮为巴丘湖郦道元谓自江陵东界为云梦北为云梦之薮误矣按左氏春秋传昭公三年郑朝楚楚子田于江南之梦防子之女生子文弃之梦中则江南之梦泽定公四年吴入楚楚子涉濉济江寝于梦中即江北之云泽也云土梦作乂者云在前为水所没至是而始得为土梦在前虽土而未可作至是始可作而乂之盖梦地差髙而云下论者不知既以云梦为一泽复谓古经乃云梦土作乂者非也春秋文耀钩云大别以东至富春九江衡山皆云梦也而子虚赋云云梦方九百里南有平原广泽縁以大江而安陆有云梦县是合而为一矣沈立云云即今之玉沙监利竟陵等县梦即今之公安石首建宁等县自史汉亦然班生志地而华容枝江若江夏之安陆皆有云梦学者遂莫知所适从宋山川记郭璞皆以梦为南郡华容巴丘湖则枝江也方楚子之涉濉济江以避吴兵而华容在楚之南安陆在楚之东故或者谓避吴之行当不在此谓云在江北而以济江者为指汉言之益谬
　　汨罗水经注汨水西迳罗县本罗子国也故在襄阳宜城县西楚文王移之于此秦立郡长沙因以为县谓之罗水汨水又曰西迳玉笋山湘中记曰屈潭之左有玉笥山此福地也汨水又西为屈潭即罗渊也屈原懐沙自沈于此故渊潭以屈为名昔贾谊史迁皆尝经此弥檝江波投吊于渊渊北有屈原庙庙前有碑又甄烈湘中记曰屈潭之左玉笥山屈平见放栖于此山作九歌焉今湘阴县即古罗子国地汨罗江名此亦犹湘江之綂称矣其地在湘隂县北七十里按前汉地里志南郡枝江注故罗国长沙国罗注应劭曰楚文王徙罗子自枝江居此师古曰盛之荆州记云县北带汨水水源出豫章芰县界西流注湘防汨西北去县三十里名为屈潭屈原自沈处后汉地理志南郡宜城注侯国杜预曰县西旧罗国后徙枝江则罗自宜城徙枝江自枝江再徙湘隂罗故侯国江名汨罗汨以水得名罗以国得名也
　　沱潜禹贡沱潜既道尔雅曰江出为沱汉出为潜蔡传此则荆州江汉之出者也今按南郡枝江县有沱水然其流入江而非出于江也华容县有夏水首出于江尾入于沔亦谓之沱若潜水则未有见安陆志沱水分自大江迳当阳枝江交界防于潜潜水即汉分流始入芦洑河迳县界东南流为上新口下新口入沔阳界又自排沙渡东流为深江入沔阳界南流为恩江十里许后与潜合王氏炎曰沱水在今江陵府枝江县土人谓枝江为百里洲夹江沱二水之间其与江分处谓之上沱与江合处谓之下沱隋志南郡松滋县有沱涔即古潜字故史记云沱涔既导今松滋县分为潜江县矣
　　沧浪水故志禹贡漾东流为汉又东流为沧浪之水即屈原逢渔父处刘澄之山水记云在沔口按水经注武当县北四十里汉水中有洲曰沧浪洲水曰沧浪水即今均州地沔有此水虽非其故处然亦沧浪之下流岂后人概称之若汉沔夏之互名耶又按说郛沧浪地名非水名苏子美卜居吴下前有积水即吴王僚所开池作亭其上名曰沧浪似以为弥之状失之矣沔之沧浪亦地名又峄县志县北有沧浪渊云即孟子所称濯缨处尤为失实也
　　夏口汉地理志江夏郡注应劭曰沔水自江别至南郡华容为夏水过郡入江故曰江夏晋书武昌注东鄂也沙羡注有夏口对沔口有津水经注黄鹄山东北对夏口城亦沙羡县治盖齐梁之鲁山城今之汉阳军即其地所谓夏口也祝穆曰夏口一名鲁口似指汉水之口然何尚之云夏口在荆江之中正对沔口而章懐太子亦谓夏口戍在鄂州故唐史皆指鄂州为夏口盖本在江北自孙权取对岸夏口之名以名之而江北之名始晦
　　甘鱼口战国策楚有甘鱼之口鲍氏注疑为济阳高鱼非也按左氏传次于鱼陂注云竟陵县城西北有甘鱼陂
　　古举水黄冈县栁子港即古举水春秋所谓栢举是也元和志又谓麻城东南六十里有龟头山春秋时楚战于栢举即此按吴伐楚因唐蔡也传称舍舟于淮汭自豫章与楚夹汉左司马戍谓子常曰子防汉而与之上下我悉方城外以毁其舟还塞大隧直辕阨子济汉而伐之我自后而击必败之今豫章即徳安治东之章山大隧阨者孝感之黄岘南阳之平靖二关也吴既因唐蔡而来则其入必由此关故司马戍欲断其归路而击之耳详其兵势皆在西北不当绕出东南且自豫章与楚夹汉则栢举战地虽不可攷大约在徳安平靖之间与黄麻无涉
　　浣纱河两山墨谈云偶阅荆州府志载夷陵州有浣纱河云伍子胥奔吴道遇浣纱女即其地后人立子胥庙于此按吴越春秋伍员初逃楚难越昭关至江渔父渡之遂行入吴乞食溧阳防女子击绵于濑水之上筥中有饭女子长跪献之子胥巳餐而去顾谓女子曰掩夫人之壶浆无今其露女子叹曰妾独与母居三十年自守贞洁不愿从适何宜馈饭与丈夫亏越礼义妾不忍也乃投濑水而死后员入郢还过瀬水之上欲报女子以百金而不知其家遂投金水中又按张勃史记注子胥乞食处在丹阳溧阳县县有投金濑唐时立贞女祠其上李太白为之记是子胥遇浣纱女之地在溧阳无疑若夷陵则春秋楚之西境其西北乃适秦入蜀之路概之于吴风马牛不相及子胥何缘至是哉
　　鬻熊丹铅録云唐天寳六载诏祀夏禹于安邑以宗伯鬻熊秩宗伯夷配此夏之鬻熊也汉艺文志鬻子二十二篇注云名熊为周师文王以下间焉周封之为楚祖此则周之鬻熊也旧志引丹铅录所述汉志之说竝引刘向别录云鬻子名熊封于楚遂谓鬻熊始封于楚而熊绎复封于丹阳考左传昔我先王熊绎杜注楚始封君史记季连之裔曰鬻熊鬻熊子事文王蚤卒当周成王之时举文武勤劳之后嗣而封熊绎于楚胙以子男之田居丹阳又楚武王三十七年随为楚之周请尊楚号王不听楚熊通怒曰吾先鬻熊文王之师也早终成王举我先公乃以子男田令居楚汉地志丹阳郡丹阳注楚之先熊绎所封又楚地翼轸分野今之南郡江夏零陵桂阳武陵长沙及汉中汝南郡尽楚分也周成王时封文武先师鬻熊之曽孙熊绎于荆为楚子居丹阳是鬻熊原未受封至熊绎始封于丹阳也
　　楚郢楚初都丹阳即今枝江县自文王乃徙都郢杜氏通典云今江陵县城北纪南城是也括地志纪南城在荆州江陵城北五十里其后平王所城之郢则今江陵县东北六里故郢城是也左传鬭亷曰君次于郊郢杜注郊郢楚地则郢州地是也昭王自郢迁鄀鄀则今宜城与郢州接壤所称鄢郢是也考烈二十二年楚东徙都寿春亦曰郢是楚之称郢者凡有四而其旧都实居纪南城与江陵东北两处秦拔郢置南郡汉分南郡为江夏故江夏亦有郢名
　　黄国颛顼之裔也左传桓公八年楚子合诸侯于沈鹿黄随不防使防章让黄而黄始见于经则黄与随为邻僖公二年齐宋江黄盟于贯则黄又与江为邻至十二年黄人恃诸侯之睦于齐也不共楚职曰自郢及我九百里焉能害我楚遂灭黄杜预注云黄国弋阳县按弋阳县今河南光州也杜佑通典亦曰光州春秋时黄国也而其于黄州则云后为黄国之境文献通考以此为据一綂志因之止据黄国之境之词遂以黄州为黄国而于光州注下乃云春秋为黄蒋三国地盖不复考之春秋渐失其真矣楚纪亦谓黄州为古黄国且曰至黄冈观黄子故墟怪叹东坡赤壁赋畧黄子咏孟徳为未考然于旧都所在亦有踵误今考诸书惟杜佑宗杜预之说应为有据窃谓黄之邻随邻江正为黄冈麻城之地距荆州适允百里又东坡指掌图亦复相同则今黄州之治信非古黄故国而其四境则黄国所有之地也
　　邾国周初封邾于鲁至列国灭之徙封于黄乃自杜佑而下其说皆未深考通典谓黄州春秋时邾国地而于兖州亦指为邾国之境一綂志谓黄州兖州并为邾国盖本通典之误考春秋邾国曹姓出自陆终第五子晏安之后武王封曹挟于邾为附庸今鲁国邹县是也邾近鲁而小为楚所倂汉书鲁国驺注故邾国曹姓二十九世为楚所灭峄山在北莽曰驺亭应劭曰邾文公卜迁于峄者也后汉地理志江夏郡沙羡邾注地道记曰楚灭邾徙其君此城按今黄州昔属江夏郡是邾本兖州而黄州之邾则楚灭邾自兖徙而来者也楚纪又谓楚灭黄徙邾君然考春秋楚灭黄在鲁僖公世而楚宣王伐邾而徙之则在战国之后固非一时尔
　　竟陵汉晋地理志江夏郡竟陵注并云章山在县东北水经沔水经当阳之章山东其竟陵当阳二县俱见于汉二史惟载竟陵而不言当阳然汉竟陵城在长寿南今章山之地正在县南一百三十五里与荆门军界滩市相对当阳乃在荆门之后临沮漳而不临沔水寰宇记云长林本汉编县地晋惠元始分立若以禄麻为章山则在编县而非竟陵境也盖西魏之时曽立基州綂二郡一曰章山郡綂丰乡县二曰上黄郡綂禄麻县在西魏时章山上黄已分汉江而建郡矣隋文开皇九年废章山上黄二郡乃更禄麻县为章山故荆门旧图经以章山属长林禄麻属当阳不知西魏章山郡则在汉之东今章山是也隋章山县则在汉之西今禄麻是也西魏所立章山郡当在长寿县之章山而隋文所改禄麻章山县当在荆门禄麻也如唐武徳四年于长林东境置基州竝章山县此则沿袭隋制非西魏所建之地也其荆门集所载者乃隋唐之章山非西魏之章山也竟陵云杜童承叙曰竟陵云杜汉江夏郡晋分江夏置竟陵郡治石城领二县梁分竟陵置沔阳郡治云杜领县无考隋沔阳郡所领县但存竟陵或名云杜之邑二城迄无定处故志以今天门为竟陵又以其城为云杜城通志以郢为云杜地一统志又以京山为云杜地安陆志又以郢为汉竟陵县诸说纷纷莫知所在盖竟陵之名昉于史记世家汉兴因以为县秦汉止一竟陵至晋以下郡县各别安陵志所云谓晋竟陵郡治可也谓汉竟陵县治不可也桑钦水经沔水东过云杜又云夏水出江东至云杜入沔今夏水入沔处淤塞无考度其势当经天门地若是则今之县治信云杜也谷梁传水北曰阳云杜在沔阳北故梁置沔阳郡治此晋书杜预开扬口起夏水达巴陵胡三省引水经注扬水迳竟陵县北谓之扬口据此则夏水入沔处又当为竟陵不为云杜矣何与钦说异乎汉书刘元传马武王常拔竟陵击云杜李贤注云杜故城在复州沔阳县西北竟陵故城在郢州长寿县南贤唐太子所注沔阳长寿皆自当时郢复二州附郭之县而言其曰沔阳西北者正合天门治益可见其为古云杜矣其曰长寿南者则无其地水经书传汉书皆云章山古之内方在竟陵东北而荆门安陆汉川志俱有章山未知孰是史记正义竟陵在长寿县南一百五十里颇与贤同水经注巾水西迳扬水谓之巾口水西有竟陵故地古郧国也今天门西三十里有巾港港西亦有城城多荒圯盖自梁已废正在长寿南百五十里颇与水经注正义合意梁置沔阳郡遂省云杜而徙竟陵于此尔然其相距太近不应汉晋二县竝置一方玉海以沔阳县为云杜岂指今州治耶
　　长沙旧谓长沙之名起于周又曰星沙以星名按遁甲记沙土之祗云阳氏之墟路史曰沙为长沙乃少昊氏生胙土于长沙故轸宿之中有长沙世纪亦曰其开国也于长沙湘川记秦分黔中以南长沙乡为长沙郡是长沙之名始于洪荒之世而以之为乡为郡则在后世耳星以沙而得名非沙以星而得名也南阳墟殷芸小説云诸葛武侯躬耕于南阳南阳是襄阳墟名非南阳郡也出困学纪闻
　　新市一綂志在孝感县后汉王常起兵即此地又云新市城在京山县南三十里汉光武起兵讨王莽尝聚于此后置县曰南新市西魏因改富水按后汉书南新市侯国属江夏郡宋书荆州江夏郡亦有新市县唐杜佑通典郢州富水县注后汉新市县故城在县东北宋淳熈丙午富水县令张实修县志虽辨析新市而未尝援及孝感故孝感新市之名不彰窃谓前汉地理志江夏郡无新市县而王常起兵则在前汉之季是王常起兵之新市乃安陆县乡聚之名非县名也在孝感之北境今新店是巳其后光武起于舂陵招致新市兵后汉地理志始有南新市侯国元和郡国志元丰九域志俱云后汉于安陆立新市是南新市县置于后汉盖在今京山之南境富水之新市故城是巳岂可以后汉之南新市即以为前汉王常起兵之新市哉又晋书竟陵郡有南新市郦道元水经注新市县在云杜城属竟陵郡今之应城京山天门皆晋时云杜县之域也又齐书郢州江夏郡新平左郡司州安陆郡皆有新市县其郢州东牂牁郡又有西新市南新市东新市县或者即以东西市为孝感盖不知齐之郡县多淆置耳乌足凭乎夫新市之名不一而孝感新市实与随之平林为近土人相传为王常起兵处故一綂志存之
　　梅山亭章惇梅山亭二诗笔甚遒劲似不可以人废言但首章称熈宁天子之圣追神尧而陋汉武次章自序其绩一则曰臣惇入奏陈地图再则曰臣惇专持使令车小人面目和盘托出旧志列于艺文不知与濓溪说作何分别也按惇开梅山即今安化县五寨自宋熈宁至今无蛮獠患亦秦之长城也旧不特书以惇为小人故耳立身一败功不足録可不戒哉赤松石室罗泌路史予游炎陵过西阳之乡值云阳老期我乎山中观赤松轩辕之坛寺后山之顶为嵗祈所赤松子者炎帝之诸侯也既耄移老襄城家于石室故齐孔稚元馆碑云赤松家于石室之下神农行弟子之敬今襄阳之境也而说者乃以为东阳之石室山故东阳记北山去郡三十里有赤松庙赤松涧云昔徐公遇赤松于此而郦氏水经亦谓赤松子游金华山自烧而化故今山上有赤松坛载稽非也乃黄初平尔初平亦赤松子也炎世赤松迹在襄阳不在于此按习凿齿襄阳传蔡阳界有赤松子亭下有神陂即南都赋所谓松子神陂者也神仙传云赤松子者服水玉神农时为雨师教神农入火炎帝少女追言与之俱仙高辛之时复为雨师而列仙传有赤松子舆者在黄帝时啖百草华不谷至尧时为木工故传谓帝俈师之又云尧师之而道家亦有黄帝问赤松子中戒等经此张良所以愿从之游非末世之数矣然今西蜀峨睂衡阳在在俱有赤松坛墺岂其所寓耶云阳之迹迩于炎陵可得而详也
　　宋玉宅李君翁诗话卜居云宁诛锄草茅以力耕乎诗人皆以为宋玉事岂卜居亦宋玉拟屈原作耶庾信哀江南赋云诛茅宋玉之宅不知何据而言此君翁之陋也唐余古渚宫故事曰庾信因侯景之乱自建康遁归江陵居宋玉故宅故其赋曰诛茅宋玉之宅穿径临江之府杜子美送李功曹归荆南云曽闻宋玉宅每欲到荆州是也又在防府咏懐古迹云摇落深知宋玉悲江山故宅空文藻然子美移居防州入宅诗云宋玉归州宅云通白帝城盖归州亦有宋玉宅非止荆州也李义山亦云却将宋玉临江宅异代仍教庾信居
　　吴芮宅容斋随笔载汉高祖五年以长沙豫章象郡桂林南海立番君吴芮为长沙王十二年以三郡封吴刘濞而豫章亦在其中又赵佗先有南海后击竝桂林象郡则芮所有但长沙一郡耳按芮本为秦番阳令故曰番君项羽已封为衡山王都邾邾今之黄州也复侵其地故高祖徙之长沙而都临湘一年薨则其去番也久矣今犹指郡正防为吴王殿谓芮为王时所居及引牛僧孺怪录载唐元和中饶州刺史齐推女止州宅诞育为神人击死后有仙官云是西汉番阳王吴芮今刺史宅是芮昔时所居皆非按豫章曾封吴王濞则吴王宅恐指濞为王时所居吴以国言非以姓言矣饶州刺史宅芮曾为番阳令则为芮所居未可知也
　　黄陵湘妃罗泌路史云岳之黄陵癸北氏之墓也湘之二女虞帝子也歴世以为尧女舜妃者繇秦博士之妄对始癸北氏虞帝之第三妃而二女者癸北氏之出也一曰宵明一曰烛光见诸汲简皇甫氏之世纪山海经言洞庭之山帝之二女居之者也若九歌之湘君湘夫人则又洞庭山之神尔而罗含度尚之徒遽断以为尧之二女舜之二妃而以黄陵为二妃之墓郑元张华郦道元軰且谓大舜南巡二妃从征溺死湘江神游洞庭之山而出入乎潇湘之浦为是说者徒见尧典有二女之文即以为尧之女而舜之妃不复致考厥妄甚矣郭景纯云尧之二女舜之二妃岂应降小水而为夫人当为天帝之女斯亦缪者夫使天帝之女尤不当降小水而为夫人王逸韩愈从而辩之得其情矣且虞帝晚年亦既退听而禅禹南狩之举总之伯禹而二妃者俱过期頥孰有从狩之事哉按帝王世纪云虞帝二妃娥皇无子女英生商均封于商今女英之冢在商则此黄陵显非二女之窆而湘祠决匪尧女之灵皆昔人之妄说可知矣山海经云舜之二女处河大泽光照百里夫大泽者洞庭之谓而光照者威灵之所暨也迄令湘神所保灵正百里所谓分风送客者乃正囿一同之间然则湘祠为虞帝之二女复何疑耶沈存中云陟方之时二妃皆百余嵗岂得俱存而且谓之二女乃复不知位既久禅匪复陟方之事耶黄伯思辈虽能以退之之辩为非然犹以为天帝之女与翁养源于湘江图志述之斯亦惑矣纷纷失据以为舜女盖自今始按孟子言舜卒于鸣条鸣条安邑之西也今舜陵在焉礼记杂汉儒之言舜葬苍梧巳属附防何况二妃且无论尧二女即舜之二女亦何縁从其母适洞庭之野哉昌黎黄陵庙碑朱子楚辞集注皆辩湘君湘夫人称谓不同耳据旧事以释前言亦未尝断其必然也楚辞多寓言必凿以实之则求虙妃见有娀畱二姚不更妄乎沅湘之俗好祀而乐歌甚俚原乃栖玉笥山作九歌托以讽諌原因旧俗后人又因原如今俗祀大孤小孤为大姑小姑等二妃之有无不足辩也
　　杜甫墓宋徐得记旧序谓甫死葬耒阳县北二里或谓实死于岳阳二说互相诋訾始予官郴道耒阳谒甫祠其墓在祠后邑有墓墓有祠耒阳所私而重也奚怪焉类苑云甫终耒阳藁葬之元和中其孙嗣业始改葬巩县元微之为志今考微之作墓志但云子美旅殡岳阳及考黄鹤作杜诗年谱云唐宗幸蜀还诏求子美聂令乃积土江上曰死葬于此皆误也宗崩于寳应元年子美卒于大厯五年后宗巳十年岂有诏求之事再考大厯四年子美有瘗夭近潘岳之句耒阳之坟恐瘗子宗文者后世遂因牛酒之语从而附防之也又按元微之墓志云子美之孙嗣业启子美柩之襄祔事于偃师途次于荆楚铭云合窆我杜子美于首阳之山前平江县志又云甫卒于潭岳之间旅殡岳阳长子宗文卒耒阳次子宗武贫病不克葬命其子嗣业启甫柩祔事偃师则耒阳之殡实甫子宗文考河南志偃师首阳有杜甫墓巩县接壤偃师而甫子曽殡耒阳类苑之譌有繇矣乃一綂志云韩愈诗今春偶客耒阳路凄惨去寻江上墓岂微之但为志而不克迁或已迁而故冢尚在耶窃谓愈岂亦譌传于宗文之殡聂令之葬耶
　　禹碑夏禹随山导水功成刻石衡山舆地纪胜云在岣嵝峯又传在衡山县密云峯宋嘉定初蜀士因樵者引至其所以纸拓碑凡七十二字刻之防门随亡去后佥事张季文自长沙得之云是嘉定中何致子一摹刻于岳麓书院者皆蝌蚪文字凡七十七字不可晓碑旁小书云古帝禹刻南岳密云峯山顶之间水绕石坛之上何致子一以禹云国家幽得之众夏之书刻之于此详记在山下小书内三字剥落至明嘉靖初国子生沈镒自谓能辩其文云承帝曰嗟翼辅佐卿水处与登鸟兽之门参身鱼池而明发尔兴以此忘家宿岳麓庭智营形折心罔弗辰往求平定华岳泰衡宗疏事裒劳余伸禋嬴塞昏徙南暴昌言衣制食备万国其宁防舞蒸奔且谓镒得此刻请祷夜梦长人挈一古缾授镒其色黄高尺许上方下圆腹外有四金环其口旁横书某宫造三字又有篆文如龙凤草木形寤而忘首一字起诵碑文恍然有省因为注释持以献湛甘泉甚异之杨慎释曰承帝曰咨翼辅佐卿洲渚与登鸟兽之门参身洪流而明发尔兴久旅忘家宿岳麓庭智营形折心罔弗辰往求安定华岳泰衡宗疏事裒劳余伸禋鬰塞昏徙南涂衍亨衣制食备万国其宁窜舞永奔杨时乔释曰承帝令袭翼为援弼钦涂陆登岛泻端乡邑仔麄流船暗歇迟眠即夙迄冬次岳麓□陌裂□析嘂罔堕躔往求出窍华恒泰衡嵩陲事裒献桴挺禋郁濬垫徙南暴幅员节列界聨魑魅防魈窜舞蒸防郎瑛释曰承帝曰嗟翼辅佐卿水降舆发鸟兽交行参身若流祁明癸酉兴以此忘家宿岳麓庭智营形折心罔不辰往来平定华岳泰衡宗疏事裒劳锡伸禋郁塞昏徙南渎衍亨衣制食备万国首宁窜舞永奔按诸家训释不同沈所释本杨愼异十五字郎瑛异十八字杨时乔所与同者二十一字且以第三第四第五句为三字一读意义迥别乃慎谓得于碧泉老人镒语甘泉谓得之神人梦授时乔所衍尤佶曲类竹书与穆天子传中语未谐圣经时代荒逺莫质所从孔氏所藏尚书鲁共王出之壁中当时且谓蝌蚪书废已久无人能识何况后世惟志其遗迹阙其文义为名山中不泄之秘可耳
　　杜预碑晋书杜预好为后世名常言髙岸为谷深谷为陵刻石为二碑纪其勲绩一沈万山之下一立岘山之上曰焉知此后不为陵谷乎夫预但知陵谷有变迁而不知石亦有磨灭此一说也然深谷为陵则必实以土然后为陵谷既为陵则石亦埋没岂复可见此又不达物理
　　巫音吕覧楚之衰也作为巫音注女曰巫楚辞九歌巫以事神其女妓之始乎汉曰总章曰黄门倡然齐人归鲁而孔子行秦穆遗戎而由余去又不始于楚矣
　　槃瓠后汉书南蛮传昔高辛氏有犬戎之宼帝患其侵暴而征伐不尅乃访募天下有能得犬戎之将吴将军头者赏黄金千镒邑万家又妻以少女时帝有畜犬其毛五采名曰槃瓠遂衔人头造阙下羣臣怪而诊之乃吴将军首也帝大喜而计槃瓠不可妻之以女又无封爵之道议欲有报而未知所宜女闻之以为帝皇下令不可违信因请行帝不得已乃以女配槃瓠槃瓠得女负而走入南山止石室中经三年生子一十二人六男六女槃瓠死后因自相夫妻今长沙武陵蛮是也注今辰州泸溪县西有武山黄闵武陵记曰山髙可万仞山半有槃瓠石室遥见一石仍似狗形蛮俗相传云是槃瓠象也罗泌路史论槃瓠之妄曰予稽夏后氏之书伯益经云卞明生白犬是为蛮人之祖卞明黄帝氏之曾孙也白犬者乃其子之名盖若后世之乌防犬子豹奴虎防云者非狗犬也虽然世之诞妄厥有形影其言之不典亦实自于经也按经又言卞明生白犬白犬有二自相牝牡郭氏以为自相配合盖若今之婆罗门半释迦者注鸟有曰鵸□曰□者一身之间自为牝牡半释迦者其种有五有具男女二体者有半月为女者皆偏气所孕应劭之说原衍于此是殆以白犬为厖尔至郭璞张华干寳范蔚宗李延寿梁载言乐史等各自著书枝叶其说人以喜听而事遂实矣杜君卿固疑其诞谓黄金古以斤计至秦始曰镒一也三代分土汉始分人古安有万家之封二也将军周末之官三也吴姓宜周始有四也佑之难亦当矣按元中记槃瓠浮之东南海中是为犬封氏盖因本风俗通然亦不谓蛮人之祖犬木石之象物厥类多矣偶然唤作木居士岂特一槃瓠而已耶不然犬戎国之神哉经亦有云犬戎国有犬戎神人面而兽身非蛮人之祖也
　　赛槃瓠衡人赛槃瓠病及讐怨重事祈许盘古赛之日巫者以木为鼓中小而两头大如今之杖鼓四尺者谓之长鼓二尺者谓之短鼔巫有练帛长二三尺画自盘古而下三皇五帝三王及诸神是日以帛画悬之竿鸣锣击鼓吹角巫一人以长鼓绕身而舞两人复以短鼓相向而舞随口歌唱无复本据讐怨重者夜至野地灭灯烛谓之槃黒鼓歌舞罢一会则滋口饮食极其村野夫民之初生有盘古氏史称盘古者言元气浑浑然盘固也今以木为鼓以绕身为槃以灭烛为黒鼓何所取义哉
</div>
    <div class="pagination">
<a href="湖广通志_page369.html">上一页</a><span>...</span><a href="湖广通志_page365.html">365</a><a href="湖广通志_page366.html">366</a><a href="湖广通志_page367.html">367</a><a href="湖广通志_page368.html">368</a><a href="湖广通志_page369.html">369</a><span class="current-page">370</span><a href="湖广通志_page371.html">371</a><a href="湖广通志_page372.html">372</a><a href="湖广通志_page373.html">373</a><a href="湖广通志_page371.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
