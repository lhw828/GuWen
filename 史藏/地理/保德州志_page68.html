<!DOCTYPE html>
<html>
<head>
    <meta charset="UTF-8">
    <title>保德州志 - 第 68 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保德州志 - 第 68 页/共 86 页</h1>
    <div class="content">　　
　　德 住 满洲正白旗人。由护军参领任。
　　
　　萨哈岱 满洲 镶红旗人。由前锋参领任。以上都司。
　　
　　秦 德 大同人。行伍。
　　
　　张 琳 大同人。行伍。
　　
　　刘大成 大同人。行伍。
　　
　　王公辅 大同人。行伍。
　　
　　齐国梁 汉军正蓝旗人。行伍。
　　
　　马朝云 汉军正蓝旗人。行伍。
　　
　　班达尔什 蒙古正黄旗人。行伍。
　　
　　王发成 大同人。行伍。
　　
　　宗成功 大同人。行伍。
　　
　　喻 坤 阳曲县人。行伍。以上千总。
　　
　　刘大成 大同人。行伍。升本营千总。
　　
　　雷 ? 大同人。行伍。
　　
　　路有官 大同人。行伍。
　　
　　姚乡臣 河曲人。行伍。
　　
　　黄大兴 大同人。行伍。以上把总。
　　
　　本城营房四十二间。乾隆十四年，奉文本州共设塘汛八处。窑峁汛 年延讯 天桥讯 界牌汛四处，系雍正二年建。东关汛 看河汛 桥?汛 赤红泥汛四处俱乾隆二年建。
　　
　　●卷十　　艺文第十（上）
　　
　　殷梦高曰：艺形而下，文以载道。文而艺，似乎雕虫小技，不足尚也。艺而文，经天纬地之用讵不藉是哉！故曰言之无文，行之不远。保德边隅岩邑，生于斯、吏于斯、往来于斯者，多不暇谈文。况乎屡经兵燹，断简残编，又多付诸荒烟蔓草之中。是虽雅意搜罗，广收博采，犹恐文献不足，无以增光邑乘。而顾欲覆瓶视之，糟粕弃之，可乎？故苟其言以足志，文，以足言。有关郡中典故生民利弊者，道之所见端，即大雅之所不弃也。保残守缺，只字片言，且当宝若拱璧，又何必衙官屈宋仆隶邹枚，若平子之两京十年，太冲之三都一纪，始足著之篇帙，登之纪载欤。作艺文志
　　
　　奏疏十之一 公移十之二 传十之三
　　
　　赞十之四 说十之五
　　
　　○奏疏
　　
　　起运粮储乞恩分理民情疏（正德九年）
　　
　　张 绶（见岁贡）
　　
　　臣原籍山西太原府保德州人。臣伏睹弘治十八年诏书内一款：天下军民利病、时政缺失，有可兴可革者，许诸人宜言无隐。钦此钦遵。窃见本州与河曲县地方，极临边境，山岭陡峻，沟壑坡渠，十无二地，堪种田苗。递年以亢旱歉收，本州与河曲县，岁办额设夏秋税粮，不下四千余石，谷草五千余束，本布政司起派，宣府沿边仓场上纳。臣本处设有保德守御千户所，官军岁支岁用，倘遇声息，动调客兵，一应钱粮却坐拨平阳府所属州县上纳。窃臣本州道路崎岖，车辆难行，止是驴驼、担挑，运送不前，或典男鬻女，方得完获，艰苦万状。兼以宣德年间，奉例续添御冬守河人马五百。接连河曲县界，俱有黄河渡口，东接大同、雁门等关，西通陕西榆林、延绥等处，最为紧急冲要，人民愈加疲备。如蒙圣恩怜悯，乞敕户部转行山西布政司，将臣本州与河曲县额设税粮、草束，递年存留本处仓场上纳，以备官军岁支岁用。上不负国税，下不苦人民，庶免贻患，诚为万便。臣不胜感戴圣恩之至。奉旨依议行。
　　
　　奉使危疆直述见闻疏（崇祯九年）
　　
　　王 邵（见进士）
　　
　　臣奉命谕祭代藩，于去岁二月十八日陛辞就道。时兵燹之后，驿舍多墟。臣与二三仆夫，每向残村投止，磷火乞炊。宣府城旷人涣，糈薄马稀，桑乾土木，处处可虞。至臣乡大同府，则斗米五钱，宗呼兵哗，鬻女易子者，趾错不忍视。人心汹汹，真有旦夕不保之惧。蒙皇上发饷源源，军心欢动。但有银无米，有马无糗。往者，大同歉则太原输，今太原八年汤火，河曲、保德盖巨寇王嘉胤首难地，民徙亡十七，兼之七八两年蹂躏最惨，兵括靡遗，道无行人，城如荒野。即臣乡保德，弹丸一州，编户五里，与陕西府谷县止隔一河，受寇害良久。今以见在二千余丁，追征逃故八千之徭租，民安得不尽。以是类推，睿照如镜，乃恩诏特蠲，屡旨令灾民务沾实惠，此真固本除凶之上策。抚按诸臣，亦频檄催核，而郡邑奸胥，故稽不报，追徵如昔。壅德意，殴良民，莫此为甚。臣窃虞臣乡雁门河保之地，岌岌乎瓯脱矣。臣役竣，便道一视丘垄，遂值敌锋逼城，日夕与父老子弟，荷戈城头，倡义共守。寻以河冰既合，秦寇鸱张，正官久缺，残民无主。臣复请兵防剿，劝民输饷，百计得保块土。盖数月来，无日不登陴，无刻不拮据。矢食二者，胆薪恒矢，迄可小休，冀如期病趋供职，而臣因是遇病，奄奄床蓐，未有起色。诚恐少逾限期，为罪滋大，谨据实吁请，并陈目击情形，伏乞圣明垂鉴，严敕当事诸臣，确遵恩诏，实图蠲恤，以救灾黎，以奠危疆。臣与臣乡孓遗，共戴尧仁再造矣。臣不胜引领待命之至，奉旨奏内核蠲钱粮，故稽不报，仍复追徵，显系官胥通同情弊，该抚按严查，据实具奏。
　　
　　劾当疏
　　
　　陈奇瑜（见进士）
　　
　　为举朝公论，不可不明。乾纲独断，不可不决。仰祈圣明，俯赐转圜，以息议论，以安社稷事：臣尝读《春秋》曰，人臣无将，将则必诛。凡犯无将之戒者，虽疏逖之臣，犹在不赦。况肘腋腹心之地，天下之治乱否泰，全系于此；君臣之精神命脉，毕萃于此。使罪状历历可考之人，盘据君侧，则丰癎见斗，日中见沫。究至以童牛之牿，养 豕之牙，遂溃败决裂，而国祚随之。此从古圣君哲相，动色相戒，必欲殄灭者也。左副都御史杨琏，直纠大珰魏忠贤一疏，慷慨论列，癏千言，一时诸臣相继，而登白简者，每日二三上。皇上一概置之不问，且以严旨切责之。意谓可以缄口结舌，塞后来一番议论矣。不知祖宗二百五十余年，忠孝节义之训，家喻户晓，沁入人心。忠肝义胆之脉，岂至今日而澌灭遂尽。肯忍以上无圣母，下无翼戴之圣躬，轻付于弓蛇石虎之人。臣恐皇上摧之愈急，臣子争之愈坚。欲省议论，而不去其为所议论之人，譬如扬汤止沸，不如抽薪之为愈也。愿陛下之熟思之也。凡人之奸，未至摘伏，虽有桀傲不自下之意，或外惮于清议，内束于富贵，犹欲惮藏蠖伏，聊为瓦全之计。一经摘发，既破之甑，无复顾忌，如马之窃辔而不可驭，如水之决堤，奔溃四出而不可救，此人情必至之势也。陛下以为忠贤今日复何所希觊哉？万弩攒身，体无完肤。急则穷，穷则变，非假朋党，以空善类，则借题目，以陷忠良，而正人危。非多方罗织，以短癐见之气，则百计锻炼，以锻言官之羽，而言路危。非进闻声称股之颂，以蔽耳目，则必恃张牙露齿之威，以窃宠灵，而皇上与臣下并危。无论往古，即正德年间，内监刘瑾专权误国，朝政不清，纪纲大坏。今年流贼起，明年宸濠反，羽翼已成，几倾大宝，可不寒心乎！正所谓窃辔之马，决堤之水也。愿陛下之熟思之也。皇上，元首也，以阁臣为腹心，以部臣为股肱，以科道为耳目，师师济济之鸳班，即是臂指相使之气脉。乃圣旨动云：“使腾孤立于上”。彼行尸走肉之人，何足以备顾问，口密腹剑之毒，适有以蔽主聪。不知圣意渊微，果何所见，而相依之以为命也。即谓颐指气使，不可无人，彼宫掖近习之内，前后左右，簇簇如林，岂无公忠直亮之辈，堪备驱使者乎？岂无小心翼翼之人，足代忠贤者乎？皇上或以小忠小信，不忍遽割。不知从来小人，皆造一段似忠似信之规模，以欺人主；而后逞其如鬼如蜮之机锋，以祸天下。内廷比肩共事之人，必有以窥其隐者，惟是胆落于威陵，而不敢明告耳。皇上试于万几宵旰之暇，霁其天威，一呼而问之，则左右必有以实对者。臣又愿陛下之熟思之也。且陛下亦记扬琏当日移宫之事乎？彼时国势鼎沸，人情汹汹，阁部、台省诸臣，齐诣宫门，奸党进忠辈阻不容入，此乾坤何等时也。杨琏厉声斥曰：“君在宫而不容臣见，意欲何为？此头可断，此门不可不入。迨入而得面天颜，跪呼万岁，君臣之分已定，是琏不负先帝，并不负陛下也。此其一片热肠，可以对天地，泣鬼神，而独不可以动陛下乎！即明旨亦曰：“擢起今官，用琏之身，而不用琏之言。”非所以待直臣也。非所以保社稷也。臣窃为陛下未解也。语曰：“瘿瘤蓄毒，终必溃裂”。又曰：“用贤如转石，去奸如拔山”。又曰：“当断不断，反受其乱”。故臣敢以《断》之一字为皇上进焉。夫朝廷之所以治天下者，不过亲贤远、奸两事耳。迩来外廷诸臣猜嫌蜂起，意见夹杂，元黄之势一成，水火之形已判，致使正直忠良之彦，动念莼鲈，兴情松菊，如宪臣左光斗者，与杨琏共称忠直臣也。杜门日久，风宪之堂，黯然无色。臣恐忠者去，则不忠者蒙面而来矣。直者去，则不直者乘间而入矣。是岂进贤退不肖之朝所宜有哉？臣蒙钦遣册封藩府，候册辇毂之下，尽可不言，以图目前温饱，以全后日性命。然事关巨奸大恶，不敢坐视缄默，故自效其倾葵如此。仰祈皇上采满朝之公论，整独断之乾纲，将忠贤速赐处分。即不然，亦放归田里，令其泥首待罪。至于忠直之臣，颁一严旨，限以视事之期，勿得因贝锦之人言，而忘圣明之君父。庶舆情平而朝野快，即止辇受谏之风曷以逾。臣不胜悚息待命之至。
　　
　　复请恤疏
　　
　　姜宗吕（见进士）
　　
　　为臣父战死最惨，邀恩独异，谨比例泣陈，仰祈敕部察明，一体荫恤，仍给应得祭典，以弘圣恩，以彰公道，以抒幽愤事。臣父于去年五月阵亡，臣于九月具疏请恤，业经奉旨下部察覆，缘臣奔赴河南扶归父衬，自豫徂晋，艰苦万状。兼值寇变途梗，资斧莫将，延至今年八月内，始匐匍至京。及察部疏，已于六月间覆，奉圣旨：“姜名武准赠特进荣禄大夫右都督，荫一子外卫总旗世袭。钦此”。臣拜诵纶音，不胜哀感，顶踵虽捐，难答高厚。但总旗之去，小旗无几，而外卫之去，禁卫迥别。夫臣家起家小旗，今仅加总旗，且于应得谕祭，尚未覆明。亦何以慰惨死之幽魂，励偷生之积习也？察得臣父同僚，保督标下团练右前营副将甄奇杰，亦因河南征寇阵亡，其子洪猷限请部覆，奉有甄奇杰褒三等，仍荫一子锦衣卫百户世袭之旨。臣见之，哀愤几绝。切思尽瘁捐躯，人臣之大义。昭劝示赏，朝廷之大恩。臣何敢私心觊觎。惟念臣父朱仙镇阵亡，其死难惨烈，更有倍于奇杰者，身经百战，劳瘁难堪，奋不顾身，首先士卒，戳力沙场，卒至矢尽力竭，与亲侄姜业隆等，同齑粉于刀箭之下，况臣父与奇杰，俱系督标之官，皆副总兵职衔。而臣父且带都督府俸。同以奉旨南征，遇寇战殁，奇杰得蒙锦衣之荫，荣袭金吾。臣父则止荫外卫总旗，荷戈遐方。是生节倍之，死事倍之，而独于死后之褒恤，反处其后。此臣所为痛哭号天，泪尽而欲以死继也。伏思皇仁浩荡，普天均被，谅不忍以同事死难遂分差等。见今僚既荷旷典，臣父独悲向隅。同难异恩，能不抱痛于九原也？臣察副总兵王来聘，孙应元，拒贼殒身，俱叨祭赠，荫袭锦衣。今奇杰已照二臣例荫恤矣。夫荫恤之典，旧事旧例，尚皆比例，陈请乃同属同死，尤非越分。引援不孝，如臣倘甘缄默，不克与死父争荣，生无颜于人世，死负痛于重泉，亦何以见臣父于地下哉。状伏乞敕部察明，准照来聘、应元、奇杰三臣，战寇死事之近例，一体颂恩。仍准照依会典，给与应得谕祭，不惟臣父瞑目，臣死亦瞑目。却行间将士闻之，知皇上日月照临，不以寒微见遗，将益致力疆圉，不惜死命，俘曹馘闯，端在是矣。不然，使臣生为罪人，死为怨鬼，恐亦圣明之所亟怜也。
　　
　　特参仓米亏空捐纳欺蒙等事疏
　　
　　姜肃（见进士）
　　
　　臣樗栎庸材，三年外吏，两载间曹荷。蒙我皇上不遗葑菲，拔置谏垣，感激圣恩，图报无地。臣办事衙门，但见陕抚巴锡清查捐纳米石一疏，内称长安知县谢嵩龄，经收米三十四万九千石零。册内开现贮该县一十七万三千六百石零，寄贮永丰仓等处一十七成六千石零。永寿县知县万廷诏，经收米一十万五千石零。册内开现贮该县七万八千六百石零，寄贮永丰仓二万七千一百石零。及查两县仓内并无现贮之米，俱称有银，陆续买。及查验其银，长安县止有六万三千两，永寿县止有三万九千两。在省者尚且如此，则寄贮各州县俱不足据等语，奉旨该部知道。又称华阴知县董盛祚，据实查造，旬日可完。乃一任行催，置若网闻，明系亏空无补，故意搞延等语，奉旨董盛祚着议处具奏，是三县之亏空，已在皇上睿照中。部覆长安、，永寿二县，行令该抚会同总督，将所有一十万六千九百余两之银，值米若干，并将各仓收贮米石有无，实存之处查明保题，到日再议。华阴一县，行令该抚会同总督，将捐册以文到作速遣官送部。是三县之亏空，部议亦已深悉之矣，但其中亏空之由，有因知县侵蚀而缺项者；有因包揽捐纳之人欺骗而缺项者；有因捐纳之人实在无银通同欺隐，俟出仕后始行补项者。种种弊端，不一而足。所以相沿至今，不即发觉者，总由三县之未及解任，是以任其巧肆延挨，而不能直穷其弊也。我皇上至圣至仁，轸念秦省兵民疾苦，暂开捐纳，原为积贮备赈计，乃停止事例五年有余。而此三县者，日复一日，年复一年，展转支吾，全不偿补入之。公帑者有限，饱诸私橐者无穷。皇上屡从宽典，而此辈毫无畏心。将来掩饰无术，势必横征私派，以为抵还之计。而百姓受其荼毒，更有不可言者。请祈敕下该部，将三县知县谢嵩龄等解任厅核。其凡在三县捐纳人员，暂行停选，俟清查明白，果系亏空在官，与本人无涉者，该督抚保题到部，始行选用。至捐监、捐级等项，亦俟保题到日，方准换照注册。则朝廷慎重之名器，不致为宵小所假冒，仍祈敕下该督抚，勒限严查，直穷到底。亏空在知县者，注明某县欠米若干。亏空在捐纳之人，及包揽捐纳之人者，注明某人欠米若干。细开清册，据实奏闻。不得仅以“亏空”二字，草率题覆。庶奸迹尽露，而无所容其抗玩支延之术矣。缘系条陈捐纳亏空事理，字多逾格，伏祈敕下该部，议覆施行。奉旨该部，确议具奏。
　　
　　○公移
　　
　　取鱼禁约
　　
　　（山西巡按）陈
　　
　　保、曲一带，河鱼颇称肥美。往往文武将吏，率多诛求于濒河之民，冬则浇冰于鱼，夏则盛鱼于筒。转相遗馈，职为厉阶。甚有以一鱼之微，而费一牛之价。抑间有因鱼之故，而使民荡产倾家者。兴言及此，则此鱼诚地方之祟哉！然以口腹之故，累其民，仁人必有所不忍矣。为此，会同抚镇各衙门，严行禁约。先将打捕鱼户尽情裁革，省令宁家。不许沿边将领，以及司道等官，故违复取，务要永远遵守，以苏民困。
　　
　　教条十则
　　
　　（巡按）刘
　　
　　凡地方人民，称之曰：公祖，曰父母。则吾等抚字地方，人民宜如子若孙也。人家子孙财物，祖、父肯浪费不，吾民盼盼焉。终岁勤动，所得几何，办纳粮差，常苦不给。而吾等日受其服役供奉，何能补助毫未，惟有自损之一法。损一分，则民受一分之赐矣。衙内食用淡薄，惜福即可造福。官中、铺设寻常，爱民即所以爱上。有司其体验此意。（右崇俭约）官以知民，盖谓洞烛下情，而使之得所也。村辟小民不获，匍匍陈诉者亦夥矣。士夫局于体面，鲜克尽言，相告而左，有利于阻隔。窃弄威福，以故怨咨载道，而耳不闻。差谬多端，而意自得。有由然耳。欲无卤莽灭裂，须先平易近民。在途停舆，受言在堂，和颜听说，孤寡茕独之控告，尤宜从容细询，不以厌倦，辄加叱辱。则民隐得时闻过举，可速救草野其幸见天日矣。昔程明道答问治民者曰，使民各得尽其情旨哉。斯言所当三思。（右通民情）狼贪籍牙爪，为攫取昏愦，听狐鼠之纵横者，见斯下矣。即强加督责，而无端本澄源之图，彼反借以行之市井闾阎，害亦不浅。吾尝谓一心清，则衙门自清。盖衙门人役，专以窥视逢迎为生意，投以甘言，售其小信，一或不察，遂为穿鼻。惟庄以莅之，有言及利窦者，辄加究革。于凡诖误之失，间或姑恕。欺玩之情，断不相贷。则当辜自服其心。惩一又足儆百，不动声色，而门内凛凛秋霜矣。昔程明道曰，正已以格物。欲肃衙门，休能外此。（右肃衙门）人情各有所嗜，不无好尚。而官司易来交攻，力宜消融。钱货声色，固当远之若浼。如加功能事业是分内事，一有好心，全副精神已自搅乱，必不能一一当机，反生病痛，何如守恬澹之训自足，顺理成章。老氏曰：“我无为而民自化；我无欲而民自当；我好静则民自正。”盖已观其深已。欲得性情之正，必也民之所恶恶之，民之所好好之。（右端好尚）环而立者，皆思诳我以幸，一当琐屑纷纭时，多拂意忿怒，不觉其易动，任性以逞，其谁能堪，故须戒之又戒，方能减得几分，问罪常恐人不胜，打时常恐人难禁。猎马早收缰，凉风解炎毒，对症之药，仍顺自服也。戒之戒之。（右戒忿怒）丑地必有几个好人，几件好风俗。善地亦必有几个不好人，几件不好风俗。《记曰》：有善不赏，有恶不惩，虽尧舜，无以治天下。故教化者，非癑姑息之谓也。惟于善者奖之，又从而表异之，善善长以鼓其趋向之。机不善之著者戒之，又从而榜示之。其小小过犯，诲迪而勉励之。恶恶短，以开其自新之路。咸知为善最乐之妙，而相戒不犯矣。移风易俗，其机如此。（右务教化）四民中，耕为治生之本，读为兴教之源，，两者最重。然张挂劝耕之示，模仿省耕之举，此直文具耳。行之不善，且有滋扰者。惟驱盗、息讼、省徭、酌征，勿夺其时与力，使得一意于陇亩，而无犬吠之惊，真能重耕者也。青衿时，至于公庭，小惠要结乎英俊，此直市交耳。流而不返，且有相夷者，惟秉公校考德录行使之，敬且爱，油然乐育于菁莪，而兴其上达之想，真能重读者也。若敦俭守礼，与夫侈泰僭逾者，亦宜分别劝戒，以挽末流。妇女勤织者，可奖赏一二，示倡衣食。生民之天司牧，焉得不时时留心（右重耕读）朝迁惟恐下民不平，故设官以理之，官府又复不平，其心将谁与控？致覆令盆含冤，非惟上负国家，抑亦下殃子孙。故问理之时，惟兢兢对天日，质鬼神，务使两造允服无辞，而必不为势力高下其手。彼有人心，自不生事，自不喜枉，人间遇不体良心者，化之。不从则执法绳之耳，岂可反丧心以循之乎？无论势豪即上司批驳，亦不过据一时意见，互相质正，以求真是。承问官惟据确情实证，明白回覆。断不可妄意迎合，故为出入。总之，三尺常无挠，万民称不冤。庶免遗恨云。（右平听断）谚云：“一字入公门，举家不得宁。”则发落早一日，民免一日之害，迟一日，民添一日之害。断可知矣。曾见有一等庸夫，全无决制，迟速惟凭吏书之手。又有一等乖巧人，见事势重大难处，遂含糊躲闪日子，或两边嘱托俱到，一味束之高阁，致小民家业荒于奔走，钱财费尽。衙门而事体了无结局，痛苦莫申，是谁之责？故宜随到随审，随问随结。小事概从轻处，孰不心服。大一据实申详，上司必作主张。何为挨年积月，罄闾阎膏脂，以纵成衙役乎？案卷沉埋，而欲词清讼减，民得安生者，未之有也。宜急图之。（右早发落）四民疾苦无涯，一官耳目几何，彼目击犹不动念，过耳而即忘者，未肯体恤故耳。宋太祖自谓，《每日于天下运量几遭》。则有司官于郡县，亦宜一日运量几番。务设身以处，体其必至之情，恤其不得已之故。如穷民饥寒颠连，则思我冻饿时能忍耐否？大户差徭赔累，则思我家里能堪受否？负冤而未昭雪，则思我有不白之情，能甘心而无怨尤否？平旦清夜之际，正体贴天理人情之时，一或浪过白昼，许多差讹痛养，未切身搔爬几着，必须推已度物，然后不欲勿加。人心恳到，善机辐凑，昔人谓，有美意者，必有良法谅矣哉。（右勤体恤）论官以才以守，又有所谓品者，何哉，则才守之真者是已。世间多少官，妆点如画，众口称它，上司喜它，而小民极其怨恨。又见有工于模棱，善为迁就，随风婉转，以逃上谪下讥，求跳一步，而实则民不见德。前之是孽障，后之是宠赘，均非夫也。即如上司欲有兴革，应以实心相为，或好好申文一张，而前件毫未挂怀。又或不量事情，与地方相宜者，何如一味强民，务以悦上。此等肺肠，几于汩没，见其情状，宁不鄙恨。必也自发，本必自立根基，宽以育善，而不纵奸要誉。严以惩恶，而不胁息张威。察之共睹共闻，运于独知独觉。事事从中生恻隐，处处为民着精神。毁誉不摇，利害莫夺。斯称伟丈夫，斯称奇男子，斯能保我子孙黎民。而为宇内所利见哉。吾尝谓做官非比演戏，令人好看一场便散。犹如耕插者，苗而欲秀，秀而欲实。裁培者，年年长养收藏，生意不断。此则须有真种子，真根本。亦须自用真工夫，非告语所能尽也。勉之，勉之。（右养真品）
　　
　　以上十款，万三十七年颁行。甲寅，知州胡楠书于堂上。
　　
　　训廉谨刑约言
　　
　　（巡按）李
　　
　　今朝廷辖束，有司贪酷有禁，载在总约，字字斧，宜人知涤虑而毖后矣。乃今各州县掌印官，志趋清荣，心地慈祥者，固自有人。乃有癒剥民膏，草菅民命，政以贿成，贪以酷济者，往往可屈指数也。岂知民一丝一缕，皆民之命也。为民牧者，奈何通暮夜之金，重科罚之条，既滥准词状以明攘之，又批发衙官以阴攫之。百般巧取，一味渔猎。令茕茕小民，家室破碎。无论污蔑名节，玷辱官常，清夜扪思，于心忍乎；无论机关败露，身名俱丧，捆载而归，宁常享乎？恐鬼神忌盈，亦阴瞰其室矣！兴言及此，热肠冰冷，欲念全消矣。凡按属有司，宜猛、然恩，憬然悟矣。又刑者，不得已而加之民者也。用以明国法。杀一人正所以惧千万人，杀之实所以生之也。犹且体天地好生之德，广皇上钦恤之仁，不忍尽法以掩恩。况用以逞威渔猎，则献骨追髓，总是私意。上干天地之和，下造子孙之孽，端由于此矣。独不思死者不可复生，绝者不可复续。人谁不爱其性命，又谁不爱其肢体发肤。吾为民父母，奈何淫刑以逞乎。今后各有司非人命盗情捱刑不吐者，不得一概滥用夹拶致伤民命，违者定以酷论。其佐贰首领，尤不许轻用夹拶，重大事情应夹拶者，呈堂官亲问。如有私置擅用，掌印官之不能铃制佐领可概见矣，定以罢软论。以上言贪、言酷，总是常谭。本院切思天理良心，总不外此。愿有司其深思之。
　　
　　请设贡生班银议
</div>
    <div class="pagination">
<a href="保德州志_page67.html">上一页</a><span>...</span><a href="保德州志_page63.html">63</a><a href="保德州志_page64.html">64</a><a href="保德州志_page65.html">65</a><a href="保德州志_page66.html">66</a><a href="保德州志_page67.html">67</a><span class="current-page">68</span><a href="保德州志_page69.html">69</a><a href="保德州志_page70.html">70</a><a href="保德州志_page71.html">71</a><a href="保德州志_page72.html">72</a><a href="保德州志_page73.html">73</a><span>...</span><a href="保德州志_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
