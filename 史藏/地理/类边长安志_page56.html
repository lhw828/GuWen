<!DOCTYPE html>
<html>
<head>
    <meta charset="UTF-8">
    <title>类边长安志 - 第 56 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类边长安志 - 第 56 页/共 58 页</h1>
    <div class="content">不著书撰人名首尾不完高阳令名著震之孙也
　　　汉繁阳令杨公碑
汉隶不著书撰人名首尾不完但云叔父太尉乃太尉乘之犹子也自郎中除繁阳令以灵帝熹平三年卒新说曰已上杨家回碑畲家见有打本
　　　魏大飨记残碑
大飨记三古文为额其第三字不能识以其辞中有记字故名之此碑二百余字损者四之一所存之文绝不可晓独有黄初三年字其书法与魏受禅碑相道文帝大飨六军立碑于谯此书飨作向或是假借受禅钟繇所书此碑黄初年月之下有一字左从　而阙右疑其繇字或云碑在长安瑶台寺新说曰余家有蜡本字如新无字处不刻盖好事者模刻耳
　　　石经
唐贞观四年立国子监在务本坊领国子大学四门书律筭六学巢寇八城宫殿官府皆为灰烬独国子监石经存焉天佑甲子许公韩建始迁石经于府城北市今府学有元佑庚午学官黎持所撰移石经记其略曰石经开成中镌刻唐史载之文宗时太学勤石经而郑覃周墀等校定九经上石及覃以宰臣祭酒进石壁九经一百六十卷即今之石经也旧在务本坊天佑中韩建筑新城石经弃于城南至朱梁时刘鄩守长安有幕吏尹王羽者白辇入鄩方备歧军之侵谓此非急务玉羽绐以助赋鄩然之迁于唐尚书省其处洼下随立辄仆悉辇置文庙之北墉分为东西次北而陈列明皇孝经台立之中央颜楮欧虞稌柳之碑分布而立焉正大辛卯迁徙悉以摧仆至庚戌省幕王公琛奉而起立至元十四年碑尽摧倒天骧与孟文昌充西府教官请灞桥唐邑刘斌而复立焉
　　　石经音释
五经文字序例音释十碑在府学东序石经之碑阴
　　　孝经台唐明皇八分书
太子亨篆额李齐古上表并李林甫四十四人题名御书荅诏云孝者德之本教之所由生故亲自训注垂范将来览所进本深嘉用心天宝四年九月在文庙
　　　孔子庙堂碑唐
太子中舍人著作郎虞世南撰并书相王旦篆额太宗武德九年十二月诏封孔德伦为褒圣侯以奉孔子后遂立庙堂碑今缺裂不完在文庙
　　　颜氏家庙碑
唐薛王友颜惟贞家庙碑吏部尚书颜真卿撰并书集贤院学士李阳氷篆额真卿自叙家世铭其父薛王友惟贞庙碑以建元元年七月立今在文庙
　　　大达法师玄秘塔铭
唐江西观察使裴休撰集贤殿学士柳公权书并篆额碑以会昌元年十二月立在文庙
　　　大智禅师碑
唐中书侍郎严挺之撰集贤院待制史惟则八分书并篆额开元二十四年立今在文庙 【九月】
　　　唐三藏圣教序
唐太宗御制沙门怀仁集王右军书时玄奘自西域取贝叶以还诏译于弘福寺既毕太宗为之序高宗为皇太子又为序记并译心经一卷以咸亨三年十二月立书苑云唐文皇制圣教序弘福寺怀仁集王右军行书勒石累年方就逸少剧迹咸萃其中今观碑中字与右军遗帖所有者纤微克肖近世翰林侍书辇多学此碑目其书为院体由吴通微昆弟已有斯目今士夫玩此者学弗至自俗耳碑中字未甞俗非深于书不足以语此今在文庙
　　　遗教经
不著书人名氏及刻石年月世以为王羲之书伪也盖唐书经手所书尔然其字可爱故录之然自逸少在时小儿乱真况百年后真伪难别其笔画犹可为法式在洪福寺
　　　金刚经碑
唐翰林侍书右补阙柳公权为僧录准公书前进士郑虔题额会昌四年立今在安西府东兴唐寺
　　　金刚经碑唐武敏之正书碑
以麟德二年立在文庙
　　　道因法师碑
唐中台司藩大夫李俨撰兰台郎欧阳通书询之子也书亚于父时号大小欧阳道因姓侯氏濮阳人太宗时诏译经于京师碑以龙朔三年十月立今在文庙
　　　西京千福寺多宝塔感应碑
唐南阳岑勋撰判尚书武部员外郎颜真卿书都官郎中东海徐浩题额天宝初沙门楚金建感应宝塔于千福寺明皇夜梦之助其事亲为书额碑以天宝十一年立今在文庙
　　　唐三藏和尚不空碑
御史大夫严郢撰彭王传徐浩书不空西域人居长安兴善寺自玄宗以来谓之国师代宗加开府仪同三司肃国公号大广智三藏追赠司空号大辩正广智三藏碑建　二年建今在文庙
　　　唐千福寺楚金禅师碑
紫阁山草堂寺沙门飞锡撰中书舍人翰林学士吴通微书碑以贞元二十一年立今在文庙
　　　唐李氏迁先茔记
从子阳氷篆嗣子季卿撰大历五年立今在文庙
　　　唐李氏三坟记
李季卿撰李阳氷篆字季卿改葬其兄弟普安郡户曹参军耀卿字华金城尉叔卿字万朝邑尉春卿字荣凡三坟碑以大历二年立今在文庙
　　　唐赠大保郭敬之庙碑
刑部尚书颜真卿撰并书代宗御题额敬之乃子仪之父也官至寿州剌史追赠太保碑以广德二年立在北榭楼南碑仆至元三年左山商参政复立在北榭
　　　御史台精舍碑
唐中书令崔湜为殿中侍御史时撰梁升卿八分书精舍者武后时众御史共立于台之狱中湜为之记至开元十一年迫刻于石今在省衙
　　　御史台精舍碑
题名唐御史台题名大夫中丞侍御史监察御史里行主簿等姓名前后重出者凡百余人开元十九年刻后有侍御史殿中侍御史并内供奉监察御史并里行题名书皆一体注其下曰所载姓名皆建碑后续附者也在碑阴
　　　唐太保昭武公李抱玉碑
中书侍郎平章政事杨绾奉勑撰刑部尚书颜真卿奉勑书公本姓安名重璋肃宗赐姓李名抱玉陇右副元帅同平章事凉图公追赠太保谥曰昭武碑以大历十二年立碑阴祭文韩云卿撰子自正书碑以大历十三年立今在长安县杜永村坟前
　　　唐左神策纪圣德碑
翰林学士承旨崔铉撰散骑常侍集贤殿学士柳公权书集贤直院徐方平篆武宗幸左神策军劳阅军士仇士良请为碑以纪圣德碑以会昌三年立碑见在左军
　　　唐右神策军碑
卢说撰韩遂安书董怀篆额咸通年中立后遭巢寇焚毁碑剥落火烧碑尚在右军
　　　唐三藏圣教序
大宗御制序高宗御制记中书令禇遂良书永徽四年十月刻在慈恩寺塔东西龛中
　　　唐九成宫醴泉铭
秘书监魏征撰率更令欧阳询书太宗贞观六年避暑于九成宫即隋之仁寿宫也宫中本乏水源太宗因以杖剌地有泉涌出饮之可以愈疾其味如醴因名曰醴泉诏征为碑铭今在麟游山九成宫瑶台寺亦有碑
　　　唐从幸九成宫
题名大尉长孙无忌等题名欧阳询所书醴泉铭之阴时既立泉铭勑中书门下及见从文武三品已上并学士各自书其官名于碑铭凡四十六人并无忌等七人题名附
　　　唐昭陵刻石文
太宗御制欧阳询八分书贞观十年刻太宗为文德皇后立其文载于实录今石刻已磨灭故世颇罕传其略可见者有云无金玉之宝玩用之物水马偶人有形而已欲使盗贼息又云俯视汉家诸陵犹如蚁垤皆被穿窬今营此陵制度卑狭用功省少望与天地相毕永无后患其言非不丁宁切至也然竟不免温韬之祸
　　　唐昭陵六马赞欧阳询八分书
初太宗以文德皇后之葬自为文刻石于昭陵又琢石像平生征伐所乘六马为赞刻之至宋绍圣元年武功游师雄见其旧石碑剥损殆尽复画昭陵图并六骏马像语嘱醴泉令传寤刻二碑于县北太宗庙见存
　　　唐西平郡王李晟神道碑
司马平章事裴度撰库部郎中翰林侍书柳公权书晟字良器陇西人位至太尉中书令西平郡王文宗初诸子请为神道碑度等奉勑书撰以大和三年立在高陵县渭桥镇
　　　唐赠太尉叚秀实神道碑
德宗御制皇太子诵书秀实字成公官至司农卿封张掖郡王死于朱泚之难赠太尉谥曰忠烈碑以元贞元年四月立在临潼县斜口镇之西南姚村墓前见存
　　　唐赠左散骑常侍杨（王易）先庙碑
中书令李林甫撰铭中书舍人内供奉梁陟撰序集贤院大制齐曾八分书（王易）字瑶光弘农华阴人官至左散骑常侍赠户部尚书谥曰贞碑以开元二十六年立在庙坡杨（王易）先庙碑阴记弘农樊福为（王易）建碑之记并记（王易）诸子官阀
　　　唐西平郡王李晟先庙碑
工部侍郎张彧撰国子司业韩秀弼八分书库部员外郎李缺篆额晟官至太尉中书令勑立家庙于京师碑以贞元八年立见在鴈塔西二里
　　　唐赠太传歧国公杜佑家庙碑
李吉甫撰张弘靖书袁滋篆额碑以元和十一年立按城南记杜歧公家庙在启夏门咸通八年建石室俗曰杜相公书堂石室乃奉安神主之室也都运张公掞题诗曰烟芜启夏门杜氏庙犹存四室有遗构九原无馁魂国书褒旧相乡社见诸孙赫赫牧之笔雄文垂后昆韩建筑城移在安上街西立庙
　　　唐令狐楚先庙碑
礼部郎中集贤院学士刘禹锡撰并书大和初楚为宣武军节度使立家庙于京师通济里碑以大和五年立在鴈塔南一里
　　　唐柳州剌史柳宗元碑
韩愈撰沈传师正书碑以元和十五年立在凤栖原墓前碑碎
　　　唐赠司空杜如晦碑
虞世基撰八分书在城南司马村墓前碑摧损不可读
　　　唐赠吏部尚书萧灌碑
尚书左丞相张说撰梁升卿八分书明皇御题额金字犹显碑以开元十八年立在焦村墓前中统年村人卖与道者惜哉
　　　唐诚节冯昭泰碑
棣王撰中书舍人梁升卿八分书玄宗亲题额加谥诚节此其寑庙碑也开元二十一年立 【在慈恩寺】 
　　　唐请立冯公碑
表昭泰子绍正请立庙碑表并墨诏同列散骑常侍陆坚题墨诏荅冯绍正表梁升卿八分书开元二年立在慈恩寺
　　　唐赠太保郭敬之碑
侍中苖晋卿撰中书侍郎平章事萧华书敬之华州人仕至寿州剌史以子仪追赠太保碑以肃宗元年建寅月立在凤栖原高望堆坟前见存
　　　唐贞顺皇后武氏碑
玄宗御制御书八分字太子亨题额后姓武氏终于惠妃谥贞顺天宝十三年立在庞留村南长胜坊冢墓前
　　　唐咸宜公主碑
鄜州节度使武元亨撰苏州常熟县令袁中孚书集贤院学士李阳氷篆额公主玄宗第十八女降秘书监崔嵩碑以兴元元年立在庞留村墓侧见存
　　　唐旌儒庙碑
秦焚书坈在临潼县西南二十里骊山半原横坈村秦始皇以骊山温处令人种苽冬月结实招天下儒者议之各说不同乃命就说之到者拜为莭前后七百人方难决因发机以土填之唐天宝中改为旌儒乡立旌儒庙贾至撰文立碑庙前 【碑土人埋之】 
　　　唐尚书省郎官厅石记
左司员外郎陈九言撰序吴郡张旭书旭以草书知名此序独楷字精劲严重出于自然如动容周旋中礼非强为者书一艺耳至于极者乃能如此其楷字盖罕见于世则此序尤可贵也新说曰兵后石记填在青莲池中
　　　唐张旭草书千文
干元二年二月八日旭书自学优登仕至卒章凡六百九十五字存者六百七十三复重者五亡者二十二元豊三年吕大防守雍得之石苍舒俾模诸石而置于府廨又得赵大观别本自薄夙兴温清而下四十六字乃并刻之 【复古碑录】 ○始观张旭所书千字人至毋图隶散等怪逸过甚好事者以长史喜狂书故效其迹反复徐观至鴈门云亭愚蒙胆仰等字与后题月日则雄隐轩举槎枿丝缕千变万状虽左驰右骛而不离绳矩之内犹从风鸢翔戾于空随风上下而纶常在手击剑者交光飞刃歘怱若神而器不离身驻目视之在龙鸾飞腾然后知其真长史书而不虚得名矣世人观之者不知其所以好者在此但视其怪奇从而効之失其旨矣昔之圣人纵心而不踰矩妄行而蹈乎大方亦犹是也 【东观余谕】 
　　　祭伯父豪州剌史文
唐颜真卿撰并行书干元元年九月今在贾治中宅
　　　唐荐福寺德律师碑
上郡荐福寺临坛大戒德律师碑韩云卿撰韩择木八分书史惟则篆额大历六年立今在景风街仁王院
　　　唐花萼楼火余碑
</div>
    <div class="pagination">
<a href="类边长安志_page55.html">上一页</a><span>...</span><a href="类边长安志_page51.html">51</a><a href="类边长安志_page52.html">52</a><a href="类边长安志_page53.html">53</a><a href="类边长安志_page54.html">54</a><a href="类边长安志_page55.html">55</a><span class="current-page">56</span><a href="类边长安志_page57.html">57</a><a href="类边长安志_page58.html">58</a><a href="类边长安志_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
