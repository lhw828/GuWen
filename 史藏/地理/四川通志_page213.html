<!DOCTYPE html>
<html>
 <head>
  <meta charset="utf-8"/>
  <title>
   四川通志 - 第 213 页/共 218 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   四川通志 - 第 213 页/共 218 页
  </h1>
  <div class="content">
   【宾王入蜀亦以使事至畴昔篇中曾及之其曰地角天涯渺难测者成都有此二石也游宦纪闻云今之逺官及服贾者皆曰天涯海角葢俗谭也顷在成都尝闻有天涯海角石暇时访古及阅志图乃知天涯石在中兴寺耆老传云人坐其上则脚肿不能行至今人不敢践履又有天涯石在城东对昭觉寺高六七尺有庙今入市人汤家园地角石旧有庙在罗城内西北角高三尺余王均之乱为守城者所坏今不复存矣】
　　【独异记载子昻初入京不为人知有卖胡琴者价百万豪贵传视无辨者子昻突出谓左右曰辇千緍市之众惊问答曰予善此乐皆曰可得闻乎曰明日可集宣阳里如期皆徃酒肴毕具置胡琴于前食毕捧琴语曰蜀人陈子昻有文百轴驰走京毂碌碌尘土不为人知此乐贱工之役岂宜畱心举而碎之以其文轴遍赠会者一日之内声华洋溢】
　　【蘓颋将赴益州题小园壁岁穷惟益老春至却辞家可惜东园树无人也作花宋璟郑惟忠俱有诗送之亦絶句也小许公有长乐花赋即蜀之旌节花】
　　【王维送李梓州诗万壑树叅天千山响杜鹃山中一夜雨树杪百重泉杨用修诗林振秀作山中一丈雨潼川志作山中一半雨千山响杜鹃作春声响杜鹃方舆胜览作郷音响杜鹃不知何所适从汉女输橦布李周翰曰汉女蜀之美女也汉书曰秦置黔中郡汉兴令大人输布一疋小口二丈是谓布即今橦花布也】
　　【孟浩然途中晴诗已失武陵雨犹逢蜀坂泥天开斜景遍山出晓云低余湿犹霑草残流尚入谿今宵有明月乡思逺凄凄此曲尽蜀中之境非亲到者不知除夜有怀迢递三巴路羁危万里身或收作孟浩然非此崔涂作也涂葢避乱入蜀云】
　　【天寳末明皇尝乗月登勤政楼命梨园弟子歌数阕有唱李峤诗云富贵荣华能几时山川满目泪沾衣不见祗今汾水上惟有年年秋雁飞时上春秋已高问是谁诗或对曰李峤因凄然泣下不终曲而起曰李峤真才子也明年幸蜀登白衞岭览眺乆之又歌是词复言李峤真才子不胜感叹时高力士在侧亦挥涕乆之】
　　【明皇幸蜀刘长卿亦尝侍从故有送史判官奏事之灵武兼寄巴西亲故诗时肃宗权制灵武也阆中左绵皆得称巴西长卿之亲故有入蜀而未至成都者耳诗云犹有西归心遥悬夕阳外李白本末传记所载不同唐史称白兴圣皇帝九世孙隋末以罪徙西域神龙初遁还客巴西既长隐岷山蘓颋为益州长史见白异之更客任城与孔巢父韩凖裴政张叔明陶沔居徂徕山口沈饮号竹溪六逸天宝初南入会稽与呉筠善筠被召故白亦至长安徃见贺知章知章见其文叹曰子谪仙人也】
　　【东蜀杨天惠彰明逸事云元符二年春正月天惠补令于此窃从学士大夫求问逸事闻唐李白本邑人微时募县小吏入令卧内尝驱车径堂下令妻怒将加诘责太白亟以诗谢云素面倚帘钩娇声出外头若非是织女何得问牵牛令惊异不问稍亲招引侍硏席一日赋山火诗思轧不属太白从旁缀其下句令诗云野火烧山去人归火不归太白继云熖随红日出烟逐暮云飞令慙止顷之从令观涨有女子溺死江上令复吟诗二八谁家女漂来依岸芦鸟窥眉上翠鱼弄口傍珠太白继云緑鬓随波散红顔逐浪无因何逢伍相应是怨秋胡令滋不悦太白忽弃去隐居戴天大匡山徃来旁郡依潼江赵徴君防亦节士任侠有气善为纵横学著书号长短经太白从学岁余去防成都赋春感诗云茫茫南与北道直事难谐榆荚钱生树杨花玉糁街尘萦防子面蝶弄美人却忆青山上云门掩竹斋益州刺史蘓颋见而竒之时太白齿方少英气溢发诸为诗文甚多微类宫中行乐词体今邑所藏百篇大抵皆格律也虽颇体弱然短羽防褷已有雏凤态淳化中县令杨遂为之引谓为少作是也遂江南人自名能诗累谪为令云始太白与杜甫相遇梁宋间结交欢甚乆乃去客居鲁徂徕山甫从严武成都太白益流落不能归故甫诗又云匡山读书处头白好归来然学者多疑太白为山东人又以匡山为匡庐皆非也今大匡山犹有读书台而青亷乡故居遗地尚在废为寺名陇西院有唐梓州刺史碑失其名及绵州刺史高祝记太白子曰伯禽女曰平阳皆去蜀后生有妹月圆前嫁邑子畱不去以故葬邑下墓今在陇西院旁二百步外或传院乃其所舍云李白开元中谒宰相封一版上题曰海上钓鼇客李白相问曰先生临沧海钓巨鼇以何物为钓线曰以风浪逸其情乾坤纵其志以虹霓为丝明月为钓又曰何物为饵曰以天下无义气丈夫为饵丞相竦然】
　　【李白与人谭论皆成句读如春葩丽藻粲于齿牙时号李白粲花之论】
　　【唐人言李白不能屈身以腰间有傲骨】
　　【范传正作李太白墓志云白常欲一鸣惊人一飞冲天彼渐陆迁乔皆不能也及其谪退乃叹曰千钧之弩一发不中则当摧撞折牙而求息机安能効碌碌者蘓而复上哉用是脱屣轩冕释羁缰鎻因肆性情大放于宇宙间意欲耗壮心而遣余年此数语足以尽白之为人矣刘全白有李翰林墓碣记云太白广汉人性倜傥知纵横术善赋诗才调逸迈徃徃兴会属词恐古之善诗者亦不逮裴敬有李白墓碑曰白为诗格高防逺若在天上物外任华送李白之曹南序曰彼碌碌者徒见三河之游倦百镒之金尽乃议子于得失亏成之间曾不知才全者无亏成志全者无得失进与退于道德乎何有以上诸文附见李白集古本有之今不传矣全白指太白为广汉人葢唐世彰明县属广汉郡故独举郡为称耳】
　　【李太白初自蜀至京师舍于逆旅贺监知章闻其名首访之既竒其姿复请所为文出蜀道难以示读未竟称叹者数四号为谪仙解金龟换酒与倾尽醉期不问日由是称誉光赫贺又见其乌栖曲叹赏苦吟曰此诗可以泣神矣故杜子美赠诗及焉曲曰姑蘓台上乌栖时吴王宫里醉西施吴歌楚舞欢未毕西山欲衔半边日银箭金壶漏水多起看秋月坠江波东方渐高奈乐何或言是乌夜啼二篇未知孰是故两録之乌夜啼曰黄云城边乌欲栖归飞哑哑枝上啼机中织锦秦川女碧纱如烟隔语停梭怅然忆逺人独宿空房涙如雨白才逸气高与陈拾遗齐名先后合德其论诗曰梁陈以来艳薄斯极沈休文又尚以声律将复古道非我而谁与故陈李二集律诗殊少尝言兴寄深微五言不如四言七言又其靡也况使束于声调俳优哉故戏杜曰饭颗山头逢杜甫头戴笠子日卓午借问别来太瘦生总为从前作诗苦葢讥其拘束也明皇闻之召入翰林以其才藻絶人器识高茂便以上位处之故未命以官尝因宫人行乐谓高力士曰对此良辰美景岂可独以声伎为娱倘时得逸才词人咏出之可以夸耀于后遂命召白时寜王邀白饮酒已醉既至拜舞頽然上知其薄声律谓非所长命为宫中行乐五言律诗十首白顿首曰寜王赐臣酒今已醉倘陛下赐臣无畏始可尽臣薄技上曰可即遣二内臣掖扶命研墨濡笔以授之又令二人张朱丝栏于其前白取笔抒思晷不停缀十篇立就更无加点笔迹遒利凤跂龙挐律度对属无不精絶常出入宫中恩礼殊厚竟以踈纵乞归上亦以非廊庙器优诏罢遣之后以不羁流落江外又以永王招礼累谪于夜郎及放还卒于宣城杜甫所赠二十韵备叙其事】
　　【太白渡金门诗仍连故乡水万里送行舟送人之罗浮诗尔去之罗浮余还憇峩眉又淮南卧病怀寄蜀中赵征君防诗云国门遥天外乡路逺山隔朝忆相如台夜梦子云宅皆寓怀乡之意赵防梓州人字云郷精于数学与白齐名蘓颋荐西蜀人才防云赵防术数李白文章】
　　【李白名播海内明皇于便殿召见神气高朗轩轩然若霞举上不觉忘万乘之尊因命纳屦白遂展足与高力士曰去靴力士失势遽为脱之及出指白谓高力士曰此人固穷相白前后三拟词选不如意悉焚之唯畱恨别赋及禄山反制胡无人言太白八月敌可摧及禄山死太白蚀月众言李白唯戏杜考功饭颗山头之句成式偶见李白词亭上宴别杜考功诗曰我觉秋兴逸谁言秋兴悲山将落日去水共晴空宜烟归碧海夕鴈度青天时相失各万里茫然空尔思】
　　【闾丘师诗云凤藏丹穴暮龙去白水浑葢称均之文也均亦曾至云南有刺史王仁求碑文爨王墓碑文皆均笔也出升庵诗话按成都文类均铜梁人武后朝为太常博士与杜审言同年均善书即所云世传闾丘笔峻极逾昆仑者雪岭多其碑碣甫时尚存曽在成都与甫为通家来徃杜石笋行雨多徃徃得瑟瑟按华阳记开明氏造七宝楼以珍珠结成帘汉武帝时蜀郡火烧数千家楼亦以烬今人徃徃于砂土上获珍珠又赵清献蜀都故事石笋在衙西门外二株双蹲云珍珠楼基也昔有人于此立寺为大秦寺其门楼十间皆以珍珠翠碧贯之为帘后摧毁坠地至今基脚在每有大雨其前后人多拾得珍珠瑟瑟金翠异物余谓石笋非为楼设而楼之建适当石笋附近耳葢大秦国多璆琳琅玕明珠金碧水道通益州永昌郡则寺疑此国人所建也杜诗注尝引酉阳杂爼谓蜀少城饰以金璧珠翠桓温怒其太侈伐之事为证】
　　【四月十九日成都谓之浣花遨头宴于杜子美草堂沧浪亭倾城皆出锦绣夹道自开岁宴防至是而止故最盛于他时予客蜀数年屡赴此集未尝不晴蜀人云虽戴白之老未尝见浣花日也杜子美愁坐诗曰高斋常见野愁坐更临门十月山寒重孤城水气昏葭萌氐种逈左担犬戎屯终日忧奔走归期未敢论葭萌左担皆地名葭萌人知之左担人罕知也注者或改作武担又改作立担皆可笑按太平御览引李犹蜀记云蜀山自绵谷葭萌道经险窄北来担负者不容易肩谓之左担道又李公印益州记云隂平县有左担道其路至险自北来者担在左肩不得度右肩常璩南中志云自僰道至朱提有水步道水道有黒水及羊宫水至险难行步道度三津亦艰阻故行者谣曰楢溪赤水盘蛇九曲盘羊乌龙气与天通庲降贾子左担七里又有牛叩头马搏颊坂其险如此据三书是左担有三绵谷一也隂平二也朱提三也义则一而已朱提今之乌撒云贵徃来之西路也子美题忠州龙兴寺所居院壁诗云忠州三峡内井邑照云根今其驿名曰云根驿有笔名云根笔蜀江三峡中水波圆折者名曰盘盘音漩杜诗盘涡鹭浴底心性张蠙黄牛峡诗盘涡逆入嵌崆地断壁高分缭绕天】
　　【杜甫出瞿唐峡诗五云高太甲六月旷抟扶注不解五云之义尝观王勃益州夫子庙碑云帝车南指遁七曜于中阶华葢西临藏五云于太甲酉阳杂爼谓燕公读碑自帝车至太甲四句悉不解访之一公一公言北斗建午七曜在南方有是之祥则无位圣人当出华葢以下卒不可悉愚谓老杜读书破万卷自有所据或入蜀见此碑而用其语也晋天文志华葢在旁六星曰六甲分隂阳而配节太甲恐是六甲一星之名然未有考证以一行之防于星厯张燕公段柯古之殚见洽闻而犹未知焉姑阙疑以俟博识】
　　【杜少陵防何将军山林诗雨抛金鎻甲苔卧緑沈鎗竹坡周少隐诗话云甲抛于雨为金所鎻鎗卧于苔为緑所沈有将军不好武之意此瞽者之言也薛氏补遗云緑沈精鐡也引隋书又帝赐张渊緑沈之甲赵德麟侯鲭録緑沈为竹引陆龟蒙诗一架三百竿緑沈森杳防虽少有据然亦非也予考之緑沈乃画工设色之名邺中记云石虎造象牙桃枝扇或緑沈色或木兰色或紫绀色或郁金色王羲之笔经云有人以緑沈漆管见遗南史梁武帝西园食緑沈是緑沈即西皮色也梁简文诗呉戈夏服箭冀马緑沈弓虞世南诗緑沈明月弦刘劭赵都赋弩有黄间緑沈若如薛与赵之説鐡与竹岂可为弓弦耶杨巨源诗吟诗白羽扇校猎緑沈鎗与杜少陵之句同皆谓以緑沈色为漆饰鎗柄耳】
　　【杜子美元都坛歌云子规夜啼山竹裂王母昼下云旗翻説者多不晓王母或以为瑶池之金母也中官陈彦和言顷在宣和间掌禽苑四方所贡珍禽不可殚举蜀中贡二种鸟状如燕色绀翠尾甚多而长飞则尾开枭枭如两旗名曰王母则子美所言乃此禽也葢遐方异种人罕识者子规夜啼山竹裂言其声清越如竹裂也此墨庄漫録所解余阅峩山记云汉窦谊放浪不羁月夜闻子规啼曰竹裂吾可归峩眉是夕竹裂天明遁去武帝三征之不起老杜引此竹裂与旗翻字对始不偏重蘓东坡泊舟夔峡闻有人吟江流石不转遗恨失吞呉之句曰予杜子美也世人多悮解予诗谓先主伐呉不利以此为恨非也葢武侯之志在于中原欲结东呉为外援伐之转失策耳武侯曰若法孝直在可免此行】
　　【杜甫子宗武以诗示阮兵曹兵曹答以石斧一具随使并诗还之宗武曰斧父斤也兵曹使我呈父加斤削也俄而阮闻之曰误矣欲子砍断其手此手若存天下诗名又在杜家矣】
　　【繁知一蜀之巫山人赠白乐天诗云忠州刺史今才子行过巫山必有诗为报高唐神女道速排云雨清辞乐天见之邀繁生同舟且曰巫山有王无竞沈佺期皇甫冉李端四诗竟不肯作古人之服善无我如此沈与皇甫李端诗人多知之王无竞一首罕传今録于此神女下高唐巫山正夕阳徘徊行作雨婉恋逐襄王电影江前落雷声峡外长朝云无处所台殿郁苍苍乐天取此在佺期三子之上信哉】
　　【后唐张丕立尝曰朝廷不用忧巴蜀称霸何曽是蜀人人以为名言亦皆谓蜀人忠义固臣子之常分知不知庸何恤哉蜀人为蜀都辩将以发左思抑蜀黜吴借魏谀晋焉耳士之生蜀者其自今宜知所爱重母使后人辩今犹今辩昔焉】
　　【唐子西文采风流人谓小东坡刘彜叔曰唐子西善学东坡量力从事虽少自成一家其诗工于属对縁此遂无古意后邨刘氏曰子西诸文皆高不独诗也其出稍晚使及坡门当不在秦晁之下竹溪林氏曰唐子西学东坡者也得气骨而未尽其变态之妙间有直致处然无一防尘俗亦佳作蘓轼飞白御书记抱乌号之弓不若藏此笔寳曲阜之履不若传此书考追蠡以论音声不若推防画而究观所用之意存昌歜以追嗜好不若因褒贬而想其所与之人或藏于名山或流于四方凡若此者皆当耸然而作如望旄头之尘属车之音相与勉为忠厚而耻为浮薄或由此也夫高太尉骈崇文曾孙也镇蜀日以蛮夷侵暴乃筑罗城四十里朝廷虽加恩赏亦疑其固防一日奏乐闻乐声知有改移兆乃题风筝寄意曰夜静声响碧空宫商信任徃来风依稀似曲才堪听又被风吹别调中旬日果移镇渚宫】
　　【闻説边城苦如今到始知好将筵上曲唱与陇头儿此薛涛在高骈宴上闻边报乐府也文讽谕而不露得诗人之妙使青莲见之亦当印可元白纷纷停笔不亦宜乎】
　　【元稹闻西蜀薛涛有辞辩及为监察使蜀以御史推鞫难得见焉严司空潜知其意每遣薛徃洎登翰林以诗寄曰锦江滑腻峩眉秀幻出文君与薛涛言语巧偷鹦鹉舌文章分得凤凰毛纷纷词客多停笔个个公侯欲夣刀别后相思隔烟水菖蒲花发五云高白居易有诗与薛涛云峩眉山势接云霓欲逐刘郎此路迷若似剡中容易到春风犹隔武陵溪】
　　【五溪论事云蜀尚书侯继图本儒士一日秋风四起偶倚防于大慈寺楼有大桐叶飘然而坠上有诗云拭翠敛双蛾为郁心中事搦管下庭除书成相思字此字不书石此字不书纸书向秋叶上愿逐秋风起天下有心人尽解相思死天下负心人不识相思意有心与负心不知落何地侯贮小帖凡五六年方卜任氏为婚尝讽此诗任氏曰此是妾书叶诗怎得在公处曰向在大慈寺阁上倚阑得之即知今日聘卿非偶然也侯以今书较之与叶上无异】
　　【元稹为御史鞫狱梓潼乐天昆仲送至城西而别后旬日昆仲与李侍郎建闲防曲江及慈恩饮酣作诗曰花时同酌破春愁醉折花枝作酒筹忽忆故人天际去计程今日到梁州后旬日得元书果以是日至褒仍寄诗曰夣君兄弟曲江头也到慈恩寺里游驿吏唤人排马去忽惊身在古梁州千里防交合若符契白有感夣记备叙其事】
　　【段文昌太尉镇益州有还别业寻龙华山寺广宣上人诗云十里惟闻松栢风江山忽转见龙宫正与休师方话旧风烟几度入楼中郭震亦有题华山诗曰昔年曾到此山回百鸟声中酒一杯最好寺边开眼处段文昌有读书台】
　　【太尉李德裕出镇渚宫尝谓宾侣曰余偶欲赋巫山神女一诗下句云自从一夣高唐后可是无人胜楚王昼夣宵征巫山似欲降者何如段记室成式曰屈平流放湘沅椒兰乆而不芳卒葬江鱼之腹为旷代之悲宋玉则招屈之防明君之失恐祸及身遂假高唐之夣以感襄王非眞夣也我公作神女之诗思神女之会惟虑成夣亦恐非眞李公退慙其文不编集于卷】
　　【该闻録云段文昌镇成都子成式好猎丞相患之成式以所获雉分送幕僚各致书援引故事甚悉幕僚多不晓其意以呈丞相方知其子博学】
　　【成式酉阳杂爼云故相李公赏扬州秀才蒯希逸诗蟾蜍醉里破蝴蝶夣中残每坐吟之予请客各吟近日佳句因记蜀中客厐季予每云寒云生意满秋草长难高之句】
　　【楚水巴山烟雨多巴人能唱本郷歌今朝北客思归去回入纥那披緑萝此刘禹锡竹枝词也纥那当时曲名刘诗翻南调为北调二字皆叶平声此随方转言也】
　　【杨栁枝词有三条陌上拂金羁万里桥边映酒旗此日令人肠欲断不堪将入笛中吹此阆中滕迈之作而刘采春歌之也】
　　【藕花衫子桞花帬多着沈香慢火薰惆怅装成君不见空教緑绮伴文君此李余临邛怨也玉沦江上雨丝丝公子游春醉不知剪渡归来风正急水溅鞍帕嫩鹅儿此余寒食诗也余成都人元微之称蜀士李余刘猛工为新乐府余诗仅传二首出絶句演义按汶江谓之玉沦江】
　　【唐学士元庭坚左迁遂州叅军读书郊外忽见有人身而鸟首来造者曰吾众鸟之主也闻君好音律故来见君因畱数朝教以音律清浊庭坚后遂着韵英今遂寜凤台铺有遗迹】
　　【金堂三学山盘陀石上刻诗一首云防地山峦秀排空殿阁斜云共数州雨树献九天花夜月摩峯顶秋钟彻海涯长松拂星汉一一是仙槎下注作者姓名年代要非唐人不能办也本刻九天二字提头想必随驾入蜀者】
　　【徐畊成都人生二女皆国色教之为诗有藻思王建入蜀开之纳于后房生衍及衍嗣位尊为太后太妃同衍祷青城山游丈人观元都观金华宫丹景山至德寺各有倡和诗刻石次至汉州三学山夜看灯太后诗曰周游灵境散幽情千里江山暂得行所恨风光看未足却驱金翠入龟城太妃诗曰翠驿江亭近蜀京夣防犹是在青城比来出看江山景却被江山见出行】
　　【僧贯休入蜀上王建诗曰一瓶一鉢垂垂老万水千山得得来建大悦赐号禅月因名为得得和尚伪蜀武成二年王建游龙华禅院召贯休赐坐及茶药防段仍令口诵近诗时诸王贵戚皆在贯休欲调之因诵公子行曰锦衣鲜华手擎鹘闲行气貌多轻忽稼穑艰难总不知五帝三王是何物建称善贵幸皆恶之贯休本兰溪人善诗与齐已齐名有西岳集十卷】
　　【王蜀枢密使潘岏字凝夣溺于美妾解愁夙恙成疾解愁姓赵氏其母夣吐海棠花蘂而生有国色善为新声又工小词建尝至岏第见之谓曰朕宫无如此人意欲取之岏曰此臣下贱人不敢以荐于君其实靳之弟峭谓曰緑珠之祸可不戒耶岏曰人生贵于适志岂能爱死而自不足于心耶人皆服其有守】
　　【王蜀相周庠初在邛南幕中畱司府事时临邛县送失火人黄崇嘏才下狱便贡诗一章曰偶离幽隐住临邛行止坚贞比涧松何事政清如水镜绊他野鹤向深笼周遂召见称乡贡进士年二十许只对详敏即令释放后数日献歌周极竒之召于学院与诸生日相伴善碁琴妙书画翌日荐摄府司尹叅军颇有三语之称胥吏畏服案牍丽明周旣重其英聪又美其风采在任将逾一载遂欲以女妻之崇嘏又袖封状谢仍贡幕府若容为坦腹愿天速变作男儿诗一篇周览诗惊骇不已遂召见诘问乃黄使君之女幼失覆防惟与老妳同居元未从人周益仰贞洁郡内咸叹异旋乞罢归临邛之旧隐竟莫知存亡焉】
　　【唐张元寳贞元间诗人诗多不传唯有寒食诗一首寒食清明倍惘然海棠风落小花钿如今独有孤防在半落嘉陵半锦川】
　　【五代眉山杨义方举进士仕蜀长于诗自以才过罗隐尝有春诗云海边红日半离水天外暖风轻到花】
　　【干德五年重阳王衍宴羣臣于宣华殿夜分未罢衍自唱韩琮栁枝词曰梁苑隋隄事已空万条犹舞旧春风何须思想千年事惟见杨花入汉宫内侍朱光溥咏胡僧诗曰呉王恃霸弃雄才贪向姑蘓醉緑醅不觉钱塘江月上一宵西送越兵来衍闻之不乐于是罢宴】
　　【后梁秦陇间谣引黒牛天差不自由但看戊寅岁飏在蜀江头朝野佥载曰竹防生深山取之甚艰秦陇之地此物争出或穿墉坏城或自门闼而入犬食不尽则并入人家房内泰民之口腹饫焉故童谣云云庚午岁刘知佼叛梁入秦天水入蜀王建杀之粉其骨飏入蜀江正戊寅岁也王建据蜀之后有一僧常持大帚每过即汛扫人以扫地和尚目之扫毕辄写云水行仙怕秦川其后王衍秦川之祸人方悟水行仙衍字也】
　　【孟蜀广政元年上已昶防大慈寺宴从官于玉溪院赋诗十二年防浣花溪御龙舟观水嬉珠翠绮罗名花异卉环列十里人望之如神仙之境昶曰曲江金殿鎻千门殆未及此兵部尚书王廷珪赋诗十字水中分岛屿数重花外见楼台昶称善乆之】
　　【孟蜀后主崇尚六经恐石经本传流不广乃易为木板宋世称刻本书始于蜀也昶尝曰我不效王衍作轻薄小词乃敇史馆集古今韵会五百卷惜不传今所传昭武黄公邵者乃辑略耳正德戊寅予访余方池编修于武侯祠见壁间有诗云剑江春水緑沄沄五丈原头日又曛旧业未能归后主大星先已落前军南阳祠宇空秋草西蜀关山隔暮云正统不慙传万古莫将成败论三分后有题云此诗始终皆武侯事子美或未过之惜不知其名氏】
　　【乩仙诗每每有佳者葢文人之沈魂滞魄所附也周飬春尝亲见朣胧律云露下天高夜未中鼎壷寒魄见膧胧月魂防化三生梦神步遨游万里风蘸水溪山凝黛緑醉霜枫叶染丹红此时正好吟秋兴还上蓬莱第一峯杨宜庵见赋一律云鹤驾逺辞春洞口防云常防画楼头书案时亲周孔面琴书日写水山愁栁隄带露闲莺语明月依林照鹤眸几囬欲傍浮鸥去又遇黄梁对笛防其情状皆可想见宜庵又云太和吴臯河名懋李中溪之壻也作顺庆三府卒于官有年矣一日附箕题云辛苦一官竟殒身吾乡犹有未招魂月明空傍寒鸦宿风冷徒依野树唫百姓未能沾厚泽微躯何以报朝廷托君为向僚寅説好把幽人念一声时胡庐山督学感此遂入名宦祀】
　　【少海任太史尝葛巾访僧于山寺行者固求名姓公书絶句于壁云两字虚名动五湖等闲不许俗人呼山僧若问眞消息天子台前讲御书其师归读之知其为任内翰也走谢之会试岁有羣友北上舟次赤壁者月夜慕东坡故事狂歌醵饮声逹于黄州守御者次蚤走卒持牌行拘乃即牌隂草一律覆云舟泊芦花浅水溪友人约我泛清巵高歌赤壁两篇赋正是黄州半夜时城上将军隂有约江边士子总无知君侯若问眞消息曾有芳名到凤池卒持覆州守遂躬谢而厚礼之又内江刘怡溪佥宪为书生时家极贫授徒于一邨叟家叟一日以襁褓孙戏云大为公门徒公忿然曰我岂终于此乎题云饮马清河日已长神机忽动月楼觞卷懐道义山河重出手经纶社稷康陈蔡得天须孔法会稽生伯敢呉忘英雄转眼风光别莫负乡人笑老狂遂拂袖而去】
　　【蜀龙州土酋薛兆干曽书一挥使扇云我有龙泉藏宝匣令人肝胆尽皆寒一朝提入中郎帐百万羣雄孰敢当葢述吕纯阳诗余初不知见而惊叹以示窗友高子藩山藩山时亦总角惊曰此人反状形矣必有大僇后果然其亦亿中乎连然郡得册页一本皆书画名笔葢正德间物也上有豫章李士实及范香溪题蠏诗士实题云潮落滩高天色寒悄无人语到江干鏦纵兵甲鸣相应万里横行信不难观此则士实佐濠为逆之本态露矣香溪题云横行蠧稻雄称鬭虎贪惏无厌化作田鼠吾将斫尔螯折尔股以除农殃分酣我醑此语似逆知其无君而诛之也愚按潮落天寒言其时之戚也悄无人语言谋之静治也兵甲横行言强不可御也然取象于蠏何由万里乎卒之支解族灭信如香溪斫螯折股之説矣可慨哉】
　　【少海任太史公馆阁仙才也善长对联其题清泉寺云水国中孤峯倒影似青螺浮镜雄劒挿空此江山天南第一烟霞外万事忘机但短篴吹云素琴弹月这渔樵海内无双题浮桥云江关雄栈联屯画舫千寻直穿云雾通三峡天堑长虹鎻断沧波万顷不放春光下五湖又神京西下八千里见乌鹊横江夹岸烟花迎使节阆苑南来第一桥象螭龙饮渭中天云雾拥仙槎题书舍云杜陵草堂大如斗海内知名又何须画栋飞云珠帘卷雨王粲江楼不索钱书中有屋但愿尔门庭奏赋虎观横经别墅云大江东去浪淘尽千古英雄问楼外青山山外暮云何处是秦宫汉阙小院春深莺唤起一帘风月向花边红雨边烟树此中有舜日尧天又大江东下一片石鏖尽英雄説甚玉堂金马明月夜来数声笛吹散星斗公然阆苑神仙】
　　【叙珙僧印满大千江安人初不知书因读观音经有悟遂能文有僧指八角磨盘七重行树于室者渠演之曰大道原空八角磨盘何处转本来非有七重行树不须栽题水际观音阁云昙影一江兜率院天凝水月身香五分婆罗门女散旃檀题忏筵云旋忏旋为若是不为何用忏非空非色但凡有色岂成空佛殿云皇朝大一统三教敷崇天子夀万年亿兆称颂僧舍云补衲迎红日开窗堆白云又佛阁云白日住虚空千古慧光弥宇宙金身来浄土三乗秘典遍河沙又题文昌祠云半壁拱天心开北极图书洞府六星明斗上应人间豪杰昌期开口皆佳句也因忆巴中尝有道人号雪蓑者不知何许人诗文竒妙无尘俗语士夫争竒之尝揭一联于室曰雪里披蓑寒动一天星斗云间补衲暖囬大地山河尘市有此等见解哉】
　　【尝闻成都长老言曩温少保修南宅于金津役里坊笞詈不辍实冢器公督之一日有老者运土畚至稍迟又将笞老者诡而言曰某取土最逺力竭矣恳宥之冢器公曰取自何所曰取自万阁老之室公愀然遂遣里坊之役又某巡抚者索米醋于锦官驿时应役者金堂杜刑部之裔以醋献怒其不佳也重棰之其人受杖讫敛衣泣诟曰此祖公之遗我也巡抚公因诘之其人曰吾祖杜铭为尚书不知威刑刻薄作何状使我等受报如此巡抚蹙然遂不复有所索二事大畧相似可为恃势陵人者戒】
　　【今古人不相及岂但百年即十数载后人心之愈趋愈下有若江河者因忆成都范浣溪翁与弟鹿溪渔舟俱友赵某赵乡荐未仕而卒范公昆弟即倡率友人辈轮月授廪于其妻子其妻杜得以完节厥子亦补府庠生此嘉靖年事也又半江祝公仕至户部主政宦资颇富而厥嗣最愚公寝疾悉以箧笥属之凤野何公何公防宦又寄之鹿溪渔舟时半江公殁十数年矣祝子愚日甚然有慧男至嘉靖丁卯岁何公悉以所寄委之今试以此求之士夫间或不多得尝举此以筹之逹事叟叟胡卢曰甚矣子之迂也利在则万里靡遥利尽则籓篱弱水蝇逐蜂趋尽为利耳何范诸公安知有不目之为矫之为騃者乎】
　　【诗谶之説先辈非之确矣然亦有验之事后如卜如见者曩余庚午北上过淇县见蒋又溪戊辰下第诗一絶语颇自画为之戏缀其傍曰莫道琼枝不可攀东皇青眼正相看来年二月春风里装防征鞍作绣鞍及辛未正朔又溪扺都下喜谓余曰曩日诗人为更佳语矣余亦冁然是年会试甫毕又溪以母病遄归中途得捷报非装防征鞍作绣鞍乎癸酉马鳯麓北上过岐阳寄诗于郿且极羡词林之盛余属和之末云词林胜槩何庸羡凤阁应须属大工甲戌鳯麓登第考馆不与而主政工部以修乾清宫著绩又刘晴川作谕太平署东乡县迁安寕学正客有送之诗者云锦江春色来何暮滟滪波涛兴蚤收立焉郊原重郭投钱山谷好遗刘晴川三任遇余始得荐扬春之暮也以太平去官非滟滪波涛乎时蜀文宗郭梦菊旧夔守也四句皆曲中又竒哉】
　　【宋江古心知吉州兼提举就任改除江西漕使舟经临江慧力寺前风涛大作舟人恐请烧香许愿古心索纸笔书一诗云万里为官彻底清舟中行止甚分明如今若有亏心事一任碧波深处沈诗才投江浪即恬静径逹洪都】
　　【周太愚仁夀县人自安肃令陞云南剑州牧甫报至即被论挈家归渡黄河舟人以风涛止之太愚唫一絶云试将心事白河神五年常禄半千金若教此外苞苴入拟向洪涛一棹沈遂逆风而渡得无恙殆亦有江古心之风乎丁丑春余自灵台携得仆三一箧驰马赴滇以两昼夜出栈阁客有爱余者以鬼虎盗危之余答以韵语云千里云关两夜驱劳君为我虑瞿瞿青萍腰匣愁隅虎九曜胷藏逐野狐防检行囊无别物仅收宦劄并衣襦緑林客遇应相笑此亦三秦令尹乎虽不敢希踪先哲要亦心头无愧也】
　　【保宁别驾师公名道立者由甲第任盐城县尹以水灾不待奏报而径蠲民赋民德之然以此仅得授若官亦殆矣常格宁有是哉曾署内江事时都蛮乱抚台檄之军中以病辞然喜谈长生久视之术习诵石杏林诗语大州翁尝赠以诗云官轻东海三年水病懒西川六月师作吏风尘思度世参同搆识篇诗】
　　【曾白邨为余言有高士某者隐居善唫尝中秋无酒对月唫云隔篱呼酒来烹芋又恐隣家索酒钱不如与妻商确定闭门推出月还天真旷达者哉】
　　【詹香山绵竹县人为余言某寺有古柏一株县令将伐之造署蜀人莫敢逆者寺有老僧题一絶于树云定知此去栋梁材无复清隂覆緑苔只恐深山明月夜悮他千里鹤归来县令见之恻然而止又某节妇者哭夫瞽目老而殂有子登第痛母之无闻也以诗丏传于一老先生云其姜我母若为俦我母何曾读柏舟一防丹心随父死百年残喘为孤留啼干血泪云生眼歴尽艰难雪满头愿借一言征万古青山不负老荒丘此诗字字酸辛可泣鬼神苦心之语哉香山云动人语不在多赘如朱僊镇岳武穆祠对联云中原百战回戈地万里孤忠饮恨祠又汤隂岳庙云杀身已植君臣义生气常来父母邦人读之未有不感动者】
　　【升庵太史题圣灯寺云苍烟丛里圣灯红火齐营军照逺空元是枫林霜叶下露华光月明中又题峩眉山佛鸟云佛现佛现鸟语易随人意变山川发晶荧草木呈葱蒨坐使游人心目乱佛现佛现观二诗以放光事为诞妄矣及观李中溪游鸡足山记云正当六月诣岩殿致祷俄顷见兜罗锦云缅平一面宛如玉地有大圆光倚立玉地之上外晕七重每重五色环中虚明如镜凝观者各见自身现于镜中毛髪可数举手动足影亦如之众人同止唯见己身不见傍人僧云摄身光也有顷光没风起壑中云气散尽林峦败色鲜姸夺目复出一光如大虹霓光缺此光圆如水晶映物僧谓此佛光也同行又见平云上有二银船樯柁皆具如人掉之云刘小鹤公亦云守陇右时一日午衙陡听街民盛传佛现起视之锦云罩一新寺天花闪烁而坠异哉】
　　【绵竹詹香山为西乡令时上吏某者索贿于属官最苦公清介独无所奉乃首被其窘折殊甚公怡然久之拂袖去作愁虎吟以刺之云一入汉南如虎穴西乡虎穴更还深黄昏黑夜尝惊犬白日青天不怕人使我小心防出入任他大胆自纵横不知世有周公否猛兽能驱见太平此诗当不减巷伯哉】
　　【杜工部和裴迪登州东亭送客逢早梅相忆见寄诗云东阁官梅动诗兴还如何逊在扬州按逊传无扬州事而逊集亦无扬州梅花诗但有早梅诗云兔园标节序惊时最是梅衔霜当路发映雪凝寒开枝横却月观花绕凌风台应知早飘落故逐上春来杜公以裴迪逢早梅而作诗故用何逊比之又以却月凌风皆扬州台观名耳所谓东阁官梅者乃新津之地非扬州有东阁也宋世有妄人假东坡名作杜诗注一卷刻之一时争尚杜诗而坡公名重天下人争传之而不知其伪也其注此诗云逊作扬州法曹廨舍有梅一株逊吟咏其下后居洛思之因请再任及抵扬州梅花盛开相对彷佛终日按何逊未尝为扬州法曹是时南北分裂逊为梁臣何得后居洛阳洛阳乃魏地也既居魏何得又请再任请于梁乎请于魏乎其説之脱空无稽如此】
　　【伪苏中如谓不分桃花红胜锦为李夫人之语十年厌见旌旗红为四皓语皆架空妄説如盲人风漠之言然犹借古人名也又谓碧山学士为梁章褒又昏黒应须到上头爲隋常琮语倂人名亦杜撰之又妄撰景差五言律一联尤可笑苏李始有五言古诗而楚襄王时乃有五言律乎其人信白丁也而读者不之悟其奈之何】
　　【杜诗关山同一防防字絶妙东坡亦极爱之作洞仙歌云一防明月窥人用其语也赤壁赋云山高月小用其意也今书坊夲改防作照语意索然且关山同一照小儿亦能之何必杜公也幸草堂诗余注可证】
　　【蜀中杜处士好书画所宝以百数有戴嵩牛一轴尤所爱锦囊玉轴常以自随一日曝书画有牧童见之抚掌笑曰此画鬭牛也牛鬭力在角尾搐入两股间今乃掉尾而鬭谬矣处士笑而然之古语云耕当问奴织当问婢不可改也】
　　【亡友安公石嘉州人妙于集句以鲈鱼正美不归去对瘦马独吟眞可哀又请君酌我一斗酒与尔同消万古愁又梁间燕子闻长叹　　楼上花枝笑独眠　　水国莲花府　翃云帆枫树林又集杜句吊叶叔晦读者爲之泣下其诗云临江把臂难再得便与先生成永诀文章曹植波浪濶死爲星辰亦不灭老去新诗谁与男儿性命絶可怜出门转盼已陈迹山中妻子哭向天中夜起坐万感集人生有情泪沾臆凤凰麒麟安在哉石田茅屋荒苍苔君不见赤墙日色晚悲风爲我从天来】
　　【合璧事载杜工部诗云三月雪连夜未应伤物华只縁春欲尽畱着伴棃花此诗旧集不载又寒食少天气春风多栁花又小桃知客意寒尽始开花则今之全集遗逸多矣】
　　【坡公亟称文与可之诗而士罕传丹渊集余家有之其五言律有韦蘓州孟襄阳之风信坡公不虚赏也今録其数首于此咏闲乐云昼睡欲过午好风吹竹床溪云生薄暮山送微凉粉裛衣裳润兰薰枕席香归来闲且乐多谢墨君堂过友人谿居云篱巷隔菰蒲闲扉掩自娱水虫行揷岸林鸟过提壶白浪摇秋艇青烟葢晩厨主人夸野饭爲我煑秋鲈晚次江上云宛转下江岸霜风绕人衣翩翩渚鸿压闪闪林鸦归前壑已重霭远峯犹落晖孤舟欲何向擘浪去如飞玉峯园避暑值雨云南园避中伏意适晚忘归墙外谷云起檐前山飞兴饶思秉烛坐乆欲添衣爲爱东岩下泉声通翠微极寒云灯火宜冬杪图书称夜长帘钩挂新月窻纸漏飞霜酒醴慙孤宦氊裘逐异乡谁知旧山下梅艶满东墙江上主人云客路逢江国人家占画图青林随逺岸白水满平湖鱼小犹论尺鸥轻欲问铢何时遂休去来此伴潜夫咏棃花云素质静相依清香暖更飞笑从风外歇啼向中归江令歌琼树甄妃夣玉衣画堂明月地常此借芳菲咏杏花云仙杏一番新妖娆洗露晨待妆嫌粉重欲防要酥匀月淡斜分影池清倒写真君须怜旧物曾伴曲江春此八诗置之开元诸公集中殆不可别今曰宋无诗岂其然乎】
　　【蘓东坡诗八首大率皆田中语其第四首云种稻清明前乐事我能数晴空暗春泽计水闻好语分秧及初夏渐喜风叶举月明看露上一一珠垂缕秋来霜穗重顚倒相撑柱但闻畦垅间蚱蜢如风雨新春便入甄玉粒照筐筥云此诗叙田家自清明至成熟曲尽其趣注未尽发其妙今补之于左渐喜风叶举秧初立苖后得风则长吕氏春秋所谓禾心中央疏爲冷风是也月明看露上农夫云秧苗得露皆先润其根由根上节至叶稍埀一防月明窥见其上洪舜兪平斋集有魏城晚凉倚窗观稼二絶云晚风不动稲苖平叶叶头邉沆瀣明井养不穷功用在谁将易象细推评又飞明一防上苖端难作寻常露雨看碧眼道人参觧得黄河夜半泝昆湍以此补坡诗注眞妙也此事竒坡诗咏之竒平斋二诗注之又竒特表出之】
　　【瑞香花卽楚辞所谓露甲也一名锦薰笼又名锦被堆韩魏公诗云不管莺声向晓催锦衾春晓尚成堆香红若解知人意睡取东君莫放回张图之改瑞香爲睡香诗云曾向庐山睡里闻风香占断世间春采花莫扑枝头蝶惊觉阳台夣里人陈子昂诗宣和殿里春风早红锦薰笼二月时流落人间眞诧事九秋风露却相宜盖咏九日瑞香也余亦有诗云小屏残夣暖香中花气撩人怯晓风绣被堆春蝴蝶散开帘忽见锦薫笼又唐人诗云谁将玉胆蔷薇水新濯琼肌锦绣襌□体物旣工用韵又竒可谓絶唱矣】
　　【东坡云老杜自秦川越成都所歴辄作一诗数千里山川在人目中古今诗人殆无其比明皇遣呉道子画蜀山川归对大同殿索其画无有曰在臣腹中请疋素写之半日都毕后明皇幸蜀经其地无不与画脗合因知道子之神竒也】
　　【丁未年彭州倅郑昭请张野人道隐图眞龙于城西天山府君之祠爲民致雨于是道隐与二道秉烛以画使人捶鼓喷笛顿足起舞其夕三更果风大沛奈何一时之戏亦济农事蒋贻恭畱诗曰世人空解竞丹青惟子通元得墨灵应有鬼神看下笔岂无风助成形威疑喷浪归沧海势欲挐云上杳冥静闭緑窻深夜后晓来帘幕似闻腥道隐不事谈论不与人交往不冠带不拜跪人谓之探头相国李昊爲著名道隐平生读荘老之书性好图龙兴思忽至卽画百尺之状任意挥写飘飘然云隂气似蜿蜒之势掷笔抚掌以此爲适撰进龙证笔诀三卷传于家】
　　【建隆初有人泊舟巴峡夜闻人咏曰秋径堆黄叶悬崖露草根猿声一呌断客泪数重痕通宵凡吟百过又有梁伯升者肄业废宅中夣一女子緑帬红袖呼梁君听妾幽恨之句诗曰卜得上峡日秋来风浪多江陵一夜雨肠断木兰歌】
　　【张乖厓公布衣时素善陈尝因夜话谓抟曰我欲分先生华山一半住得无抟曰余人则不可先辈则可及旦取别抟以宣亳十枝白云台墨一剂蜀笺一角爲赠公谓抟曰防得先生意取某入閙处去曰珍重抟送公回谓弟子曰斯人无情于物逹则爲公卿不逹爲王者师公常感之后尹蜀乘传过华隂寄抟诗曰性愚不肯林泉住强要清流拟致君今日星驰劔南去回头惭愧华山云又传公席上赠官妓小英歌曰天教抟百媚相暎明如花住近桃花坊正面门庭掩映如仙家美人宜称言不得龙脑薰衣香入骨维杨软縠如云英亳郡轻纱似蝉翼我疑天上婺女星之精偷入筵中名小英又疑王母侍儿初失意谪向人间爲歌妓不然何得肤如红玉初碾成眼似秋波双脸横舞熊因风欲飞去歌声遏云长且清有时歌罢下香砌几人魂魄遥相惊人看小英心已足我见小英心未足爲我高歌送一桮我今赠汝新翻曲按公鐡石心人在蜀娶婢三年后归其父犹然完璧此诗亦靖节闲情广平梅花之意也然歳华纪丽称浣花人游江起于公盖亦不厌游戏云方舆胜览载公在蜀有録曹叅军老病废事公责之曰何故不归明日叅军求去且以诗畱别其畧云秋光多似宦情薄山色不如归兴浓公惊叹曰吾过矣同僚能诗而吾不知乃畱而慰荐之蜀人魏野从莱公防陜府僧舍各有畱题后复同游见莱公诗已用碧纱笼防而野诗独否尘昏满壁时有从行官妓颇慧防即以袂就拂之野徐曰若得常将红袖拂也应胜似碧纱笼莱公大笑文彦愽庆厯间知益州多燕集有飞语至京师御史何郯圣从谒告归里上遣伺察之张俞少愚潞公客也迎见圣从于汉州有官妓杨姓者善舞圣从喜之少愚因取项帕题诗曰蜀国佳人号细腰东台御史惜妖娆从今唤作阳台栁舞尽香风万万条后数日圣从至成都颇严重一日潞公大作乐以宴之迎此妓杂府妓中歌少愚之诗以酌圣从每为之醉及还朝潞公之谤乃息此与陶谷使江南事颇同】
　　【范景仁镇喜为诗年六十三致仕一朝思乡里遂轻行入蜀故人李才元大临知梓州景仁枉道过之归至成都日与乡人乐饮散财于亲旧之贫者遂游峩眉青城山下巫峡出荆门凡期岁乃还京师在道作诗凡二百五篇其一联云不学乡人夸驷马未饶吾祖泛扁舟此二事他人所不能用也仁夀龙昌期初谒王荆公安石投刺称诗人左右曰何物书生敢于丞相前称诗人耶公揖之入值军人运沙遂命赋此应声云茫茫黄出塞漠漠白铺汀鸟去风平篆潮囬日射星公大称赏之老泉携东坡颍濵谒文定公时方习制科业将应诏文定公忽出题令人持与坡颍云请学士拟试文定密于壁间窥之两公得题各就坐致思颍于一题有疑指以示坡坡不言但举笔倒敲几上云管子注颍濵疑而未决又指其次东坡一笔勾去即拟撰出以纳文定阅其文益喜勾去一题乃无出处文定欲试之也次日文定见老泉云二子皆天才长者明敏尤可爱然少者谨重成就或过之所以二公受知文定而颍濵感之尤深】
　　【蘓明允至和间来京师旣为欧阳文忠公所知其名翕然韩忠宪诸公皆待以上客尝遇重阳忠宪置酒私第惟文忠与一二执政而明允乃以布衣叅其间都人以为异礼席间赋诗明允有佳节屡从愁里过壮心时傍醉中来之句其意气尤不少衰明允诗不多见然精深有味语不徒发正类其文如读易诗云谁为善相因嫌痩后有知音可废弹婉而不迫哀而不伤所作自不必多也东坡送戴防赴成都玊局观诗云拾遗被酒行歌处野桥官栁西郊路闻道华阳版籍中至今尚有城南杜费着氏族谱称少陵之后者系宗武所传予阅眉州志杜莘老青神人甫十三世孙东坡后亦提举玉局观未赴】
　　【东坡云赵伯成家有丽人仆忝乡人不肯开樽徒吟春雪美句因次其韵一笑诗云朱帘绣户未曾开谁见梅花落镜台试问高吟三十韵何如低唱两三桮莫嫌衰鬓聊相映须得纎腰与共囬知道文君隔青鎻梁园赋客肯言才仍自注其末聊答来句义取妇人而已罪过罪过】
　　【蘓小妹老蘓先生之女幼而好学慷慨能文适其母兄程濬之子之才先生有诗曰汝母之兄汝伯舅求以厥子来结姻乡人嫁娶重母族虽我不肯将安云人言蘓子无妹却有此诗】
　　【文同与可蜀人与蘓子瞻厚为人静深超然不撄世故善画墨竹作诗骚亦过人熈寕初时论旣不一士大夫好恶纷然同在馆阁未尝有所向背时子瞻数上书论天下事退而与宾客言亦多以时事为讥诮同极以为不然每苦口力戒之子瞻不能聴也出为杭州通判同送行诗云北客若来休问事西湖虽好莫吟诗及黄州之谪正坐杭州诗语人以为知言】
　　【大邑鹤鸣观所谓张天师鹤鸣化也其东北絶顶又有上清宫壁间有文与可题一絶曰天隂隂别作寒夕阳林下动归鞍忽闻人报后山雪更上上清宫上看】
　　【汉嘉城西北山麓有一石洞泉出其间时闻洞中泉滴声良乆一滴清如金石黄鲁直题诗云古人题作东丁水自古东丁直到今我为改名方响洞要知山水有清音】
　　【绍圣二年四月甲申山谷以史事谪黔南道间作竹枝词二篇题歌罗驿曰撑厓柱谷蝮蛇愁入箐攀天猿掉头鬼门关外莫言逺五十三驿是皇州浮云一百八盘萦落日四十九渡明鬼门关外莫言逺四海一家皆弟兄自书其后曰古乐府有巴东三峡巫峡长猿鸣三声泪沾裳但以抑怨之音和为数叠惜其声今不传余自荆州峡入黔中备尝山川险阻因作三叠传与巴娘令以竹枝歌之前一叠可和云门关外莫言逺五十三驿是皇州后一叠可和云门关外莫言逺四海一家皆弟兄或用四句入阳关小秦王亦可歌也是夜宿于驿梦李白相见于山间曰予徃谪夜郎于此闻杜鹃作竹枝词三叠世传之不予细忆集中无有三诵而使之传焉其词曰一声望帝花片飞万里明妃雪打围马上行人那解聴琵琶应道不如归竹竿坡面蛇倒退摩围山腰猢狲愁杜鹃无血可续泪何日金鸡赦九州】
　　【涪翁过泸南泸帅畱府会有官妓盼盼帅尝宠之涪翁赠浣沙溪词曰脚上鞾儿四寸罗唇边朱麝一樱多见人无语但廽波料得有心怜宋玉只因无奈楚襄何今生有分向伊麽盼盼拜谢涪翁泸帅令唱词侑觞唱惜春容涪翁大喜醉饮而别】
　　【陆放翁之蜀宿一驿中见题壁云玉阶蟋蟀閙清夜金井梧桐辞故枝一枕凄凉眠不得呼灯起作感秋诗放翁询之驿卒女也遂纳为妾方余半岁夫人逐之妾赋卜算子云只知眉上愁不识愁来路窗外有芭蕉阵阵黄昏雨晓起理残妆整顿教愁去不合画春山依旧畱愁住】
　　【放翁在蜀日有所盼尝赋诗云碧玉当年未破学成歌舞入侯家如今顦顇蓬窗底飞上青天桐落花出蜀后每懐旧防多见之赋咏有云金鞭朱弹忆春防万里桥东罨画楼梦倩晚风吹不断书慿春雁寄无由镜中顔髪今如此席上賔朋好在不筐有呉牋三百个拟将细事写春愁又云裘马清狂锦水濵最繁华地作闲人金壶投箭消长日翠袖传杯领好春幽鸟语随歌处拍落花铺作舞时茵悠然自适君知否身与浮名孰是亲又以此诗櫽括作风入松云十年裘马锦江濵酒隐红尘黄金选胜莺花海倚疎狂驱使青春吹笛鱼龙尽出题诗风月俱新自怜华髪满纱巾犹是官身凤楼曾记当年语问浮名何似身亲欲写吴牋説与这囬眞个闲人】
　　【韩驹诗题云僊泉虞童子郎使者闻诸朝三年不加攷故作二絶以赠之归七岁澜翻数万言饥鹰引子望腾鶱时人不识甘罗辈寂寞题诗归故园又不作西京童子郎时人何事识黄香还家再诵五千卷十八重来谒太常按此即汉时童子郎明初尝有此选蜀中相传成间新都杨文忠亦在选列】
　　【唐子西尝见桃李盛开而梅尚存数枝因作诗时张无尽天觉被召乃以诗投之云桃花能红李能白春来何处无顔色不应尚有一枝梅可是东君苦畱客向来开处当严冬桃李未在交防中只今已是丈夫行勿与少年争春风无尽大加称赏】
　　【李焘过成都净名院曰触目都似曾到问讯乃非也其自题龙鹄山房诗云已作清时鸟乱飞杜鹃更劝阿谁归似嫌住处犹城郭不解携家隐翠微极有风韵可想】
　　【谢慧卿巴谢氏女也颇能诗虽不尽合亦一方之秀有窃僊自乐诗云寻得桃源可悟僊丹书惟恐凤飞雨收峯顶云归洞风到池塘月满天清脱可喜有闺余集题咏甚富】
　　【成都女郎张窈窕上任事者诗云昨日买衣裳今日卖衣裳衣裳都卖尽羞见嫁时厢有卖愁应缓无时心转伤故园戎马隔何处是蚕桑】
　　【阆中夀圣院僧冲古者工于诗其挽光献太后云昔补一天成大业晚扶双日耀重离有诗三百余篇题曰锦屏集又僧惟聪能诗曾赋春隂云好花分日少闲草占春多亦佳句也冲古眉阳人蜀僧号峩眉道者戒律甚严不下山二十年一日有布衣青裘昻然一伟人来与语良乆期以明年是日复相见于此愿少见待明年是日方午道者沐浴端坐而逝至暮伟人果来问道者安在曰亡矣伟人叹息良乆书数语堂侧壁间絶高处语云落日斜西风冷幽人今夜来不来教人立尽梧桐影字画飞动如翔鸾舞凤非世间笔也或云吕洞宾作】
　　【蜀僧希昼防雁荡山云天长来月正木末渡猿稀答黄桂州云来书逢岁嗣去梦歴峯危送广漕云春生桂岭外人在海门西送僧归东云帆影先寒雁经声隐暮潮送承防林亭云雪澑垂危石棋灯射逺林赠僧云潄齿冰溪逺闻蝉云屋深送人云玉绳天阙近金柝海城秋赠勾学士云晓天金马路晚岁石霜心寄人云山日秋光短江虹晚影低送新津尉云劒月啼猿苦江沙濯锦寒北宫书亭云花露盈虫穴梁尘堕燕泥赠关上人云寄禅关树老乞食塞城荒送僧归云风泉旧聴僧窗改云火曽行鸟径残春山云芳树侵云老孤泉落石危送人归南海云落日横秋岛寒涛兀夜船汉州崇圣寺寒食日忽有朱衣一人紫衣一人貌甚伟驱殿仆马极盛寺僧谓州官至奔出迎接皆非也与僧揖甚恭惟少言语命笔各题一絶句于壁朱衣诗曰禁烟佳节同防此正值荼□夹岸香缅想十年前徃事强吟风景乱愁肠紫衣诗曰策马暂寻原上路落花芳草尚依然家亡国破一场梦惆怅又逢寒食天题罢上马疾去出松径失其所在但有异香经月不散其诗于今见在李太白诗风吹栁满店春温庭筠咏桞诗香随静婉歌尘起影伴娇娆舞袖垂传竒诗莫唱踏春阳令人离肠结郎行乆不归栁自飘香雪其实桞花亦有微香诗人之言非诬也】
　　【瓦屋山徐澜绝句瓦屋山高云际来飞峦叠嶂九霄摧兴来独立金刚石雪海孤松翠作堆杨静绵竹县治诗通衢砌石藓生鳞三两人家屋宇新严子有祠存古里魏公无第与比邻传讹但説千年树问话那逢百岁人囬首向来佳丽地暮云斜日紫岩春】
　　【眉州孟拾遗祠二绝句一章何罪死何名千载惟君与屈平从此蜀江烟雨夜杜鹃应作两般声澈翠葢西防骆谷尘尚从奄佞分亡身拾遗竟入玻璃水犹胜污泥白马津】
　　【罗洪载城居忆山四首一日到城郭满目是飞埃忆我紫山好拂衣归去来城中岂不佳华屋鳞参差不奈人语喧梦我山与溪溪山素所有新结读书庐白云时徃来碧树相蔽亏农夫抱膝啸村妇饷耕归鸣鸟在茂树吠大迎柴扉】
　　【绵令张文奎前溪庵绝句一线流泉注石矼篱门穿树不须窗山僧那识王乔令怪见飞凫落一双玉壶携上翠微岑我卧苔茵君自吟别有一般清赏处溪山云月几知音】
　　【孟蜀武德军节度判官欧阳炯撰花间集序云镂玉雕琼拟化工而廽巧裁花剪叶夺春艳以争鲜是以唱云谣则金母词清挹霞醴则穆王心醉名高白雪声声而自合鸾歌响遏青云字字而偏谐凤律杨栁大隄之句乐府相传芙蓉曲渚之篇豪家自制莫不争高门下三千玳瑁之簪竞富罇前数十瑚之树则有绮筵公子绣幌佳人递叶叶之花牋文抽丽锦举纎纎之玉指拍按香檀不无清绝之辞用助娇娆之态自南朝之宫体扇北里之倡风何止言之不文所谓秀而不实有唐已降率土之濵家家之香径春风寕寻越艳处处之红楼夜月自鎻嫦娥在明皇朝则有李太白应制清平乐词四首近代温飞卿复有金筌集迩来作者无愧前人今衞尉少卿字基以拾翠洲边自得羽毛之异织绡泉底独殊机杼之功广会众賔时延佳论因集近来诗客曲子词五百首分为十卷以炯粗预知音辱请命题仍为序引昔郢人有歌阳春者号为絶唱乃命之为花间集庶以阳春之甲将使西园英哲用资羽葢之欢南国婵娟休唱莲舟之引时大蜀广政三年夏四月日序司马相如有封襌诗四篇其一曰自我天覆云之油油甘露时厥壤可游滋液渗漉何生不育嘉谷六穗我穑曷蓄非惟之又润泽之非惟徧之我泛布防之万物熈熙懐而慕思名山显位望君之来君乎君乎侯不迈哉其二曰般般之兽乐我君囿白质黑章其仪可嘉穆穆君子之态葢闻其声今亲其来厥涂靡从天瑞之□兹亦于舜虞氏以兴其三曰濯濯之麟防彼灵畤孟冬十月君徂郊祀驰我君舆帝用享祉三代之前葢未尝有其四曰宛宛黄龙兴徳而升采色耀焕炳煇煌正阳显见觉悟黎蒸于传载之云受命所乗厥之有章不必谆谆依类托寓喩以封峦秦宓逺游诗曰逺游何所见所见邈难纪岩穴非我隣林麓无知己虎则豹之兄鹰则鹞之弟困兽走环冈飞鸟惊巢起猛气何咆厉隂风起千里逺游长太息太息逺游子】
　　【王褒赠周处士诗我行无岁月征马屡盘桓崤曲三危阻关重九折难犹持汉使节尚服楚臣冠巢禽疑上幕惊羽畏虚弹飞蓬去不已客思渐无端壮志与时歇生年随事阑百龄悲促命数客念余欢云生陇坻黑桑疎蓟北寒鸟道无蹊径清溪有波澜思君化羽翮要我铸金丹】
　　【梁萧防和武陵王遥望道馆诗神境畱精阙仙居紫翠房今有寻真地迤逦丽通庄九柱含虬重三台饰夜光金辉碧海桃玉笈紫书方拂筵青鸟集吹箫白凤翔履存堪是燕石在讵非羊烟霞四照蕊风月五名香于兹喜临眺愿得假霓裳】
　　【宋慕容百才大劒山排律李势非嵎虎公孙是井蛙圣朝无外户夷壤尽为家叠嶂寕须铲停鼖乆废挝原鳞生骆谷钧驷入彭衙关失千年壮方来万里遐商渊盈澒洞使节偏谽谺岑蔚谁惊鸟丰茭自乐防烽屯开雪樵爨老烟霞帝德朝宗地僊游上汉槎赏竒酬酒兴摛藻谢诗葩阶走枫林叶窗摧柏竹花山亭无刻漏隐几待鸣鸦】
  </div>
  <div class="pagination">
   <a href="四川通志_page212.html">
    上一页
   </a>
   <span>
    ...
   </span>
   <a href="四川通志_page208.html">
    208
   </a>
   <a href="四川通志_page209.html">
    209
   </a>
   <a href="四川通志_page210.html">
    210
   </a>
   <a href="四川通志_page211.html">
    211
   </a>
   <a href="四川通志_page212.html">
    212
   </a>
   <span class="current-page">
    213
   </span>
   <a href="四川通志_page214.html">
    214
   </a>
   <a href="四川通志_page215.html">
    215
   </a>
   <a href="四川通志_page216.html">
    216
   </a>
   <a href="四川通志_page217.html">
    217
   </a>
   <a href="四川通志_page218.html">
    218
   </a>
   <a href="四川通志_page214.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
