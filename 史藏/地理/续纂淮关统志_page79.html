<!DOCTYPE html>
<html>
<head>
    <meta charset="UTF-8">
    <title>续纂淮关统志 - 第 79 页/共 88 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续纂淮关统志 - 第 79 页/共 88 页</h1>
    <div class="content">　　杨氏张是妻。夫殁，年三十岁，守节五十四年。乾隆十三年旌表，建坊河北。 

　　陈氏陈大任女，丁泰妻。夫殁，年二十八岁，守节二十八年。乾隆十三年请旌，建坊板闸。 

　　金氏毛天声妻。夫殁，年二十四岁，抚子尚炯成立，复亡，以侄伦为嗣，苦节五十三年终。 

　　侯氏（仪凤）［移风］闸民刘龙妻。夫殁，年二十八岁，家贫守节，六十一岁病终。 

　　齐氏许字费朝元，未嫁而元卒。氏闻，縗服赴丧次，不肯复归。纺绩奉孀姑，抚育嗣子，守贞十八年，乾隆五年病终。婢名才女，随侍守贞不嫁，现今六十七岁。 

　　王氏王邦贤女。雍正四年，许字席大朋，未婚而大朋病殁。氏闻讣哀号，矢志守贞，誓不他适。现今年七十二岁。 

　　黄氏叶大本妻。刲股救姑，夫病，复刲股疗之，昼夜辛勤，衣带不解者三年。夫殁，年二十八岁。家贫抚孤，备尝艰苦，守节四十五年终。 

　　丁氏周叔士妻。夫故，年二十九岁。家贫，勉力抚孤，历尽艰辛，卒俾成立。苦节三十余年。苏抚吴给匾旌表。 

　　李氏周逵妻。夫殁，年二十六岁。抚孤成立，守节三十余年。榷使给匾旌表。 

　　何氏丁慎妻。夫殁，年十九年。哀痛不欲生，族人怜而保护之，伯氏守一嗣以次子芳，家贫，苦志守节三十九年终。 

　　邸氏邹玫妻。夫殁，年二十九岁。柏舟矢志，事孀姑以孝闻。遗孤彭，年方四岁，辛勤诲育，延师课读入郡庠。守节三十余年，寿六十四岁终。 

　　金氏张长年妻。适张方逾岁，夫殁，遗腹子亦夭亡，氏哀痛欲绝，姑命以叔子光绪嗣之，守节四十余年。 

　　刘氏丁鲁南妻。夫殁，年十九岁，苦节二十五年，病终。 

　　张氏陈廷谦妻。夫殁，年二十九岁，苦节五十余年病终。 

　　康氏宿迁人，幼许字同邑蔡曰哲。乾隆十九年九月，氏年二十一岁，曰哲病亡，母、兄匿不与闻，盖欲缓以解之也。未几，侍婢语泄，不能隐，而氏转若淡然处之，母、兄方以为慰。乃氏于十二月十四日得信，即于十五日夜作书贻其幼弟，叮咛告诫，唯以母为念。即勉弟处，亦无非欲其孝顺，与母争光。前后几及四百字，词虽丛杂，情甚恳到，读之者莫不泪涔涔下。而更以“我死也”三字作起结，心坚志决，投缳自尽。哀哉！其贞烈之操，业于乾隆二十一年题准建坊旌表矣。缘氏兄康泰及侄康霭俱充宿关算书，常赴淮轮办公事，是以知之甚详。因特附载之。 

　　按：妇人从一之义，著于人心久矣。然或年少子幼，遽失所天。又复家贫亲老，以茕茕一身，仔肩仰视俯畜之事，虽茹荼含蘖，备极人世所难堪，而卒能完名立节于艰难困苦之中，岂不伟哉！他若许字未嫁，甘心守节，以处子而克敦妇道，尤足多也。甚且变生意外，强暴侵凌，而义激于中，视死如饴，其烈更可嘉尚。故就所知而连类并列之。其非邻近者，概不及也。 

　　续纂人物 

　　国朝 

　　汤调鼎清河人。顺治初进士，著《辨物志》。王士祯《香祖笔记》称其议论多发人神智。 

　　张养重号虞山，山阳人，国初逸民。晚自广南归，戴一椰子冠，又号冠椰道人。工诗，与王阮亭相倡和。《渔洋诗话》载其“南楼楚雨三更远，春水吴江一夜增”之句。 

　　汪枚字卜三，号梅峰，隐居钵池山，故又号钵山，山阳名诸生。赅洽渊雅，著有《古文选注》、《秦淮游草》若干卷。后弟杰搜其诗文，补刻全集，名《钵山存稿》行世。有文载《艺文》。 

　　朱申笃行嗜学，著有《扶雅堂文集》。以子惠方贵，赠五品。余详前志。 

　　朱于宣官封邱令。封邑建祠，岁时祭祀。有《岱秀山房集》、《吟湘集》、《楚游草》。余详前志。 

　　吴玉搢字山夫，山阳人。岁贡生，官凤阳训导。博学，精于考核。著有《别雅》、《金石存》、《山阳志遗》、《正字通正》诸书。 

　　任栋字圣谟，号稼民，山阳人。官奉贤训导。学醇品正，究心史学。著有《见山堂集》、《度岭日记》。 

　　边维祺字颐公，晚号苇间居士，山阳诸生。工诗善画，泼墨尤得元人三昧。按：维祺画幅，又名寿民。 

　　吴进字揖堂，号瓞村，山阳诸生。工诗，有《一咏轩诗集》。以子准贵，赠如子官。 

　　王永熙号小史，清河拔贡生。历官知县，有循声。工诗。 

　　薛怀号竹居，桃源诸生。移居山阳，举嘉庆丙辰科孝廉方正。恬淡古朴，乡党推焉。善书画，得其舅边苇间真传。 

　　杨鈵字品川，本镇人。材具素优长。板闸镇向有山子湖，在关署后，钵池山南。上承清江浦，下至窑沟，广袤数十里，与邱家湖一水相通，以新路为界，乃淮安福地、板闸胜景也。讵乾隆甲午岁，黄河老坝口漫工，两湖淤成平陆，地势高仰，而板闸一坊转致卑洼，形如釜底。每值夏秋，阴雨连绵。东园一带房屋，咸在泥涝中，居民苦不胜言。前监督伊，挑挖引渠，宣泄积水，由刘家窑归入盐河。但所挑形势，未合机宜，不能顺轨而下。兼之新淤沙土，旋疏旋垫，厥事罔功。监督征莅任后，物色能事者，适鈵自南河游幕归，即延请佑办新淤。鈵相度形势，自百子堂起，至刘家窑止，挑挖泄水河一道，计长一千零九十丈，导引清江下注之水安流而东，使无积涝之患；又自魁星楼外观音庵起，挑挖支河一道，导引东园一带积水，汇入泄水正河，归盐河入海。两河俱挑口宽五丈，底宽二丈，深一丈。并将刘家窑前所造石洞，改建石闸一座，以资启闭。又恐两崖河土易于坍塌，复将两河通身坡崖，泼水夯硪，一律坚实。于今十数年，河水深通，毫无壅滞。不但民人免于泥涝，抑且为搬运柴米之通津，来往行人之捷径。其装载各小船，穷民赖以资生者，更不可胜记。此皆鈵熟谙河务，办理得法所致。民人勒碑称颂，至今不衰。 

　　朱善正字健中，号瀚堂，本镇岁贡生。绩学能文，为读书端静之士。 

　　列女条附 

　　康氏未嫁，［夫］蔡曰哲亡，遗弟书四百字，中有“恨我不能写字，一心苦，写不出来”语。前志未载此语，今补之。，读之酸鼻。已请旌，诔诗成册。余详前志。 

　　范氏宿迁人。许字同里唐大试，未嫁。大试亡，闻信自缢死。 

　　张氏宿迁人。许字同邑监生李继昌，年二十二岁，未嫁。继昌亡，闻信自缢死。 

　　周氏浙江绍兴府余姚县施士彪妻，年二十七岁，夫死，无子，守节四十余年，年六十九岁终。承重侄孙施广葬之于淮安窑沟之西来庵侧。 

　　蒋氏淮阴田期圣妻。归田十二年而田亡。夫死之明日，自缢而殉，留绝命词一首，其词曰：“一纪夫亡实可伤，无儿膝下叹茫茫。不如死向黄泉去，风露同餐案举长”。 

　　李氏淮北西里人。许字葛廷弼，未娶。弼死，女二十 四岁过门守节。不二年，廷弼父又死，氏以毁卒。贞而且孝，可谓贤矣！ 

　　许氏山阳县人，朱善达继室。结褵四月，朱亡，无子，年二十五岁守节。事舅姑以孝谨，抚嗣子以有成。迄今三十年。 

　　程氏清河县人，太学生程振庠女。年十八岁，归太学生范依和，十年而寡。子锽、钧并幼，家贫，以纺绩佐读，二子次第掇芹。又恤爱周亲，典质不吝。守节三十九年，六十七岁终。 

　　胡氏山阳人，庠生胡璠女。适痒生范锽，年二十一岁而寡。事孀姑，抚孤女，迄今三十年。 

　　杨氏山阳人。郡庠生杨绳僖女，刘景坚妻。二十六岁守节抚孤，年八十四岁。前漕督瑚宝旌以“瑶池冰雪”匾额。 

　　杨氏山阳人。生员鲍启澍母。二十五岁守节教子，现年七十二岁。 

　　李氏本镇人朱善上妻，年二十四岁守节。维时上无舅姑，门无伯叔，抚七龄遗孤织絍糊口。乃［及］孤甫成立，复先亡，昊天不吊，何乃如是悲哉！ 

　　马氏山阳人。郡庠生马源清次女，王裕刚妻。年二十九岁守节抚孤女，现年六十五岁。 

　　王氏山阳人。王裕刚女，刘鸾翥妻。年十九岁守节，奉姑孝。姑亡，偶遇非礼，义不忍辱，归依母氏。亲族称为苦节之贞，现年四十四岁。 

　　刘氏清河人。生员仪胞姐。字本邑监生沈奎官，未婚沈亡，氏过门守节，抚遗孤，备尝辛苦，后积劳以瘵终。 

　　萧氏清河人。廪膳生万镛母，故儒童家骏妻也。年十七归家骏。未二年而家骏亡，镛甫六月，翁犹在堂，以妇代子，以母兼父，集蓼茹荼，仰事俯育，二十九年于兹矣。镛知读书成名，他日报母，当不唯循例请旌已也。 

　　周氏本镇人。许厚诚继室。归二年夫亡，抚嗣子成立，守节今三十年。 

　　周氏本镇人。陈光裕母。十六岁夫故，光裕尚在腹，守节于今四十年。嘉庆五年旌表。 

</div>
    <div class="pagination">
<a href="续纂淮关统志_page78.html">上一页</a><span>...</span><a href="续纂淮关统志_page74.html">74</a><a href="续纂淮关统志_page75.html">75</a><a href="续纂淮关统志_page76.html">76</a><a href="续纂淮关统志_page77.html">77</a><a href="续纂淮关统志_page78.html">78</a><span class="current-page">79</span><a href="续纂淮关统志_page80.html">80</a><a href="续纂淮关统志_page81.html">81</a><a href="续纂淮关统志_page82.html">82</a><a href="续纂淮关统志_page83.html">83</a><a href="续纂淮关统志_page84.html">84</a><span>...</span><a href="续纂淮关统志_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
