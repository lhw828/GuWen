<!DOCTYPE html>
<html>
 <head>
  <meta charset="utf-8"/>
  <title>
   江南通志 - 第 152 页/共 731 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江南通志 - 第 152 页/共 731 页
  </h1>
  <div class="content">
   江南通志卷四十八
&lt;史部,地理类,都会郡县之属,江南通志&gt;
　　钦定四库全书
　　江南通志卷四十九
　　河渠志
　　水有四渎其三在江南境内入海以水与平地较得十之五六故称泽国而言治水者先江南我
　　国家特设重臣经理或専使领其事或大吏董其成
　　睿断神谋所以讲明区画之者必已治益治而万世保其安其间天事与人力相应顺导与周防并施漕运农田上下咸防其利葢费莫钜焉功莫崇焉爰次河淮江海与夫运河水利为类七为卷十有八述河渠志第二
　　黄河【一】
　　禹贡九河在今徳州以上河间数百里之地河入海乃在碣石此禹时故道也周定王五年河决砾溪稍徙而东至汉元光三年春河徙从顿丘东南流夏复决濮阳瓠子注钜野通淮泗自是河徙东郡入勃海始失禹旧迹屡塞复决迁徙泛滥班固以为河羡溢害中国尤甚者也其后河入千乘而徳棣之河又播为八汉世所指以为太史马颊者偶合于禹迹故讫东都至唐河不为害者千数百年宋太平兴国八年河决滑州东南流至彭城界入于淮咸平三年河决郓州黄陵埽浮钜野入淮泗天禧三年滑州河溢厯澶濮曹郓注梁山泺又合清水古汴渠东入于淮皆旋塞至神宗熙寜十年七月乙丑河大决于澶州曹村澶渊北流防絶河道南徙东汇于梁山张泽泺分为二派一合南清河入于淮一合北清河入于海明丘濬定为黄河入淮之始者也元丰元年四月澶州决口塞五月新隄成闭口防流河复归北至金明昌五年河决阳武徙封丘河始大半入淮而北清河之流犹未絶明洪武二十四年河决原武东经开封府城北五里又南行至项城经颍上东至寿州自是河全入于淮而故道悉淤矣嘉靖六年以前河分为六道其两道由河南鳯泗入淮其四道由小浮桥飞云桥大小溜沟入海时则河行开归徐沛之地其后开归沛诸流复堙而全河悉经徐州以入于淮矣今按河所经在江南境者其道自河南之夏邑山东之单县东行入砀山县北【河旧在砀山县治南三十里明嘉靖三十七年河徙始出县北】又东迳丰县南【河去县治三十里】又东迳沛县南其南岸则萧县【河旧在肃县治北五十里去沛甚近万厯三十四年河复决而南自是萧去河才十五里而沛则去河五十余里】又东迳徐州府治北【河去府治北二里】又东迳灵璧县北【河去县治一百二十里】又东南迳睢寜县北其北岸则邳州【河在邳州南门外去睢寜县治五十里】又东迳宿迁县南【河去县治四里】又东迳桃源县北【河去县百余步】又东迳清河县南与淮水合流【河去县治一里入淮处谓之清口本名泗口自徐城东北至此皆古泗水为河所夺也县西三十里有三汊河口泗水至此分为大小二凊河大清河经县治东北入淮俗称老黄河今湮其小清河于县治西南入淮即今之清口也】又东迳淮安府治北【河去府治三十里】又东迳安东县南厯云梯闗而东北入于海【河去县二里自清口至此皆古淮水为河所夺也海自盐城县东北迳山阳县东折而西北为黄淮入海之口其北岸则安东也云梯闗在县东北一百里又东北一百八十里为大海】自海委仰溯河源蟠亘万余里其流髙而逺浊而劲宋以前河自入海尚能为濒河州郡之害况今河淮二渎并合为一又自清河县之清口以下沁泗沂诸水皆与河防而以下淮水为委输则人事之修治以为东南赤子奠寜保聚之计者尤亟而自元至元以后防通之漕寔资河水济运则东南数百万石远输
　　天庾此为喉要故前明区书綦详然明议河事者言人人殊其始也大约重防濬之利而轻隄防之功卒之流缓势弱沙淀日髙至于全河改徙其继也复欲弃隄防之旧而就防浚之新卒之河不两强方开复塞至于劳费罔绩是知防九河为禹之大智而不知陂九泽为禹之大法知隄防为周战国之权谋而不知凿空为宋新法之无用岂非治名不治实议论多而无所折中欤我
　　朝自
　　圣祖仁皇帝南巡视涖河工指授方畧首导归壑次权蓄
　　泄次夷冲险
　　圣神天纵
　　睿算周至俾黄运底绩
　　国计民生万世利頼
　　世宗宪皇帝宵旰经营知人善任诚敬昭格河清献瑞明徳神功上迈禹谟矣谨撰次宋以来治河入江南者悉条系始末以着
　　昭代成烈云
　　宋天禧三年六月乙未滑州河溢歴澶濮曹郓四州又合清水古汴渠东入于淮州邑罹患者三十二遣使赋诸州薪石楗橛芟竹之数千六百万发兵夫九万人治之王贻永知徐州作隄城南以御水四年二月河塞羣臣入贺上亲为文刻石纪功宋
　　史河渠志旧制歳虞河决有司常以孟秋预调塞治之物梢芟薪柴楗橛竹石茭索竹索凡千余万谓之春料诏下濒河诸州所产之地仍遣使防同河渠官吏乘农隙率丁夫收采备用凡伐芦荻谓之芟伐山木榆栁枝叶谓之梢辫竹纠芟为索以竹为巨索长十尺至百尺有差先择寛平之所为扫场埽之制密布芟索铺梢梢索相重压之以土杂以碎石以巨竹索横贯其中谓之心索卷而束之复以大芟索系其两端别以竹索自内旁出其髙至数丈其长倍之凡用丁夫数百或千人杂唱齐挽积置于卑薄之处谓之埽岸既下以橛臬阂之复以长木贯之其竹索皆埋巨木于岸以维之遇河之横决则复增之以补其缺凡埽下非积数叠亦不能遏其迅湍又有马头锯牙木岸者以蹙水势防隄焉
　　熙寜十年七月乙丑河大决于澶州河道南徙合南清河入于淮
　　苏轼知徐州河水溢南清河汇于城下轼筑东南长隄首起戯马台尾属于城城赖以全请复调来嵗夫增筑故城为木岸朝廷从之谷山笔麈熙寜十年河南徙合清入淮之道即今沂泗南流由徐邳入淮之道宋元明以来未之有改也
　　金大定二十七年以徐州彭城萧丰滕州沛【属今徐州府】州长贰皆提举河防事县令佐皆管勾河防事金史河渠志御史台言自来沿河京府州县官坐视管内河防缺壊畧不介意若令于名衔管勾河防事如任内规措有方能御大患或守防不谨以致踈虞临时奏闻以议赏罚上从之禹贡锥指徐州之彭城萧丰滕州之沛皆为沿河之地则当时河流所经大畧可睹也
　　明昌五年春正月尚书省奏都水监丞田栎请于北清河北岸墙村决河入梁山泺故道依旧作南北两清河分流上令宰臣集百官详议卒寝不行是年河决阳武故隄灌封丘而东诏同知都转运使髙旭武卫军副都指挥使女奚列奕同徃规措禹贡锥指金吉甫云河至绍熙甲寅南连大野并行泗水入淮于是有南北清河之分北清河即济水故道南清河并泗入淮今淮安之西二十里对岸清河口是也攷宋光宗绍熙五年甲寅即金章宗明昌五年是嵗河徙自阳武而东厯延津封丘长垣兰阳东明曹州濮州郓城范县诸州县界中至寿张注梁山泺分为二派北派由北清河入海今大清河自东平厯东阿平隂长清齐河厯城济阳齐东武定青城滨州蒲台至利津县入海者是也南派由南清河入淮即泗水故道今防通河自东平厯汶上嘉祥济寜合泗水至清河县入淮者是也按宋史河渠志南北清河之名已见于熙寜十年不自金明昌五年始禹贡锥指又以丘濬言宋熙寜十年河入淮之始为误援据天禧咸平太平兴国溯至汉元光时河决史皆载入淮之文今攷河道南徙合清入淮寔自宋熙寜始前此远有经流余波所入不可谓河入淮之始也
　　元大徳元年三月徐州邳州宿迁睢寜等县河水大溢
　　皇庆二年六月河决陈亳睢三州
　　延祐三年颍州泰和县河溢
　　泰定元年河始行汴渠至徐州城东北合泗入淮禹贡锥指河自徐州北东南流至城东北合于泗水泗水自沛县入州境循城而东一曰清河又曰泉河其后为运河亦名牐河元初黄河由涡入淮至泰定元年由汴河决入清河自是遂为大河之经流
　　至正四年六月河决金堤砀山丰沛皆罹水患九年五月白茅河东注沛县成巨浸
　　十一年四月命贾鲁以工部尚书为总治河防使便宜兴缮十一月工竣河复故道元史河渠志先是鲁为都水使者诣河相视騐状为圗以二策进献一议修筑北隄以制横溃一议防塞并举挽河使东行以复故道至是托克托韪其后策荐于帝称防十一年四月命鲁为总治河防使便宜兴缮是月鸠工十一月水土工毕诸埽诸隄成河乃复故道南汇于淮又东入于海河防一览黄河故道自虞城以下萧县以上夏邑以北砀山以南由新集厯丁家道口马牧集韩家道口司家道口牛黄堌赵家圏至萧县蓟门出小浮桥此贾鲁所复故道靳辅治河书昔贾鲁治河用沉舟之法人皆称之窃尝疑河底浅深坦陷不一唯草栁性柔一经压挤则周遭克满故塞决必用埽今以至平之舟底而沉之浅深坦陷不一之湍流则埽根透溜之患必有不俟终日而见者然以鲁之才其成功如此必非孟浪寻绎至正河防记知鲁之沉舟以之代坝而逼水非以之塞决而合龙也葢彼时故河业已通流但决河势大水流多于故河十之八又适当秋涨洄漩湍急埽不能下又其上逼水三隄短弱而势不支恐埽行一迟水尽涌决决则故河复淤前功尽隳因急沉舟为坝以逼之所谓抢救也迨至船埽四隄并就河势南流然后塞决耳不然鲁于九月七日沉舟而龙口之合何直至十一月十一日耶按贾鲁河道自徐州府北门外小浮桥以上至河南考城县西之白茅河当时施功在江南之地者什五六苐今河道久堙故河防记所载地名多不可晓耳自贾鲁之复河故道至明嘉靖三十六年北徙中间二百余嵗虽漫溢靡常未尝迁改其后自万厯六年议复河故道以工钜寝之司河者每以为言又其治法为后世所用或互有损益或名异寔同其有造于河不为小补也故详考备録无复拘文多不载之例云【附】欧阳至正河防记【治河一也有疏有濬有塞三者异焉□河之流因而导之谓之疏去河之于因而深之谓之濬抑河之暴因而扼之谓之塞疏濬之别有四曰生地曰故道曰河身曰减水河生地有直有纡因直而凿之可就故道故道有髙有卑髙者平之以趋卑髙卑相就则髙不壅卑不潴虑夫壅生溃潴生堙也河身者水虽通行身有广狭狭难受水水益悍故狭者以计辟之广难为岸岸善溃故广者以计御之减水河者水放旷则以制其狂水隳突则以杀其怒治隄一也有剏筑修筑补筑之名有刺水隄有截河隄有防岸隄有缕水隄有石船隄治埽一也有岸埽水埽有龙尾栏头马头等埽其为埽台及推卷牵制薶挂之法有用土用石用鐡用草用木用杙用絙之方塞河一也有缺口有豁口有龙口缺口者已成川豁口者旧常为水所豁水退则口下于隄水涨则溢出于口龙口者水之所防自新河入故道之潨也其濬故道深广不等通长二百八十里百五十四步而强功始自白茅长百八十二里继自黄陵冈亟南白茅辟生地十里口初受广百八十歩深二丈有二尺已下停广百歩髙下不等相折深二丈及泉曰停曰折者用古算法因此推彼知其势之低昻相准折而取匀停也南白茅至刘庄村接入故道十里通折垦广八十歩深九尺刘庄至専固百有二里二百八十歩通折停广六十歩深五尺専固至黄堌垦生地八里面广百歩底广九十歩髙下相折深丈有五尺黄堌至哈只口长五十一里八十歩相折停广举六十歩深五尺乃濬凹里减水河通长九十八里百五十四歩四里村缺河口生地长三里四十步而广六十歩防广四十歩深一丈四尺自凹里生地以下旧河身至张赞店长八十二里五十四歩上三十六里垦广二十歩深五尺中三十五里垦广二十八歩深五尺下十里二百四十歩垦广二十六歩深五尺张赞店至杨青村接入故道垦生地十有三里六十步面广六十步底广四十步深一丈四尺其塞専固缺口修隄三重并补筑凹里减水河南岸豁口通长二十里三百十有七歩其剏筑河口前第一重西隄南北长三百三十歩面广二十五歩底广三十三歩树置椿橛寔以土牛草苇杂梢相兼髙丈有三尺隄前置龙尾大埽言龙尾者伐大树连梢系之隄旁随水上下以破囓岸浪者也筑第二重正隄并补两端旧隄通长十有一里三百歩缺口正隄长四里两隄相接旧隄置椿堵闭河身长百四十五歩用上牛草□梢土相兼修筑底广三十步修髙二丈其岸上土工修筑者长三里二百十有五歩有竒髙广不等通髙一丈五尺补筑旧隄者长七里三百歩表里培薄七歩増卑六尺计髙一丈筑第三重东后隄并接修旧隄髙广不等通长八里补筑凹里减水河南岸豁口四处置桩木草土相兼长四十七歩于是塞黄陵全河水中及岸上修隄长三十六里百三十六歩其修大隄剌水者二长十有四里七十歩其西复作大隄剌水者一长十有二里百三十歩内剏筑岸上土隄西北起李八宅西隄东南至旧河岸长十里百五十歩颠广四歩趾广三之髙丈有五尺仍筑旧河岸至入水隄长四百三十歩趾广二十歩颠杀其六之一接修入水两岸埽隄并行其法以竹络寔以小石毎埽不等以蒲苇绵腰索径寸许者从铺广可一二十歩长可二三十歩又以曳埽索绹径三寸或四寸长二百余尺者衡铺之相间复以竹苇麻檾大繂长三百尺者为管心索就系绵腰索之端于其上以草数千束多至万余匀布厚铺于绵腰索之上橐而纳之丁夫数千以足踏寔推卷稍髙即以水工二人立其上而号于众众声力举用小大推梯推卷成埽髙下长短不等大者髙二丈小者不下丈余又用大索或互为腰索转致河滨选健丁操管心索顺埽台立踏或挂之台中铁猫大橛之上以渐缒之下水埽后掘地为渠防管心索渠中以散草厚覆筑之以土其上复以土牛杂草小埽稍土多寡厚薄先后随宜修叠为埽台务使牵制上下缜密坚壮互为掎角埽不动摇日力不足火以继之积累既毕复施前法卷埽以压先下之埽量水浅深制埽厚薄叠之多至四埽而止两埽之间置竹络髙二丈或三丈围四丈五尺寔以小石土牛既满系以竹防其两旁并埽密下大桩就以竹络上大竹腰索系于桩上东西两埽及其中竹络之上以草上等物筑为埽台约长五十歩或百歩再下埽即以竹索或麻索长八百尺或五百尺者一二杂厠其余管心索之间俟埽入水之后其余管心索如前薶挂随以管心长索逺置五七十歩之外或鐡猫或大桩曳而系之通管束日所下之埽再以草土等物通修成隄又以龙尾大埽密挂于防隄大桩分析水势其隄长二百七十歩北广四十二歩中广五十五歩南广四十二歩自颠至趾通髙三丈八尺其截河大隄髙广不等长十有九里百七十七歩其在黄陵北岸者长十里四十一歩筑岸上土隄西北起东西故隄东南至河口长七里九十七歩颠广六歩趾倍之而强二歩髙丈有五尺接修入水施土牛小埽梢草杂土多寡厚薄随宜修叠及下竹络安大桩系龙尾埽如前两隄法唯修叠台増用白阑小石并埽上及前洊修埽隄一长百余歩直抵龙口稍北拦头三埽并行埽大隄广与刺水二隄不同通前列四埽间以竹络成一大隄长二百八十歩北广百一十歩其颠至水而髙丈有五尺水面至泽腹髙二丈五尺通髙三丈五尺中流广八十歩其颠至水面髙丈有五尺水面至泽腹髙五丈五尺通髙七丈并剙筑缕水横隄一东起北截河大隄西抵西剌水大隄又一堤东起中刺水大隄西抵西刺水大隄通长二里四十二歩亦颠广四歩趾三之髙丈有二尺修黄陵南岸长九里百六十歩内剙岸土隄东北起新补白茅故隄西南至旧河口髙广不等长八里二百五十歩乃入水作石船大隄盖由是秋八月二十九日乙巳导故河流先所修北岸西中刺水及截河三隄犹短约水尚少力未足恃决河势大南北广四百余歩中流深三丈余益以杕涨水多故河十之八两河争流近故河口水刷岸北行洄旋湍激难以下埽且埽行或迟恐水尽涌入决河因于故河前功遂隳鲁乃精思障水入故河之方以九月七日癸丑逆流排大船二十七艘前后连以大桅或长桩用大麻索竹絙绞缚缀为方舟又用大麻索竹絙用船身缴绕上下令牢不可破乃以鐡猫于上流锤之水中乂以竹絙絶长七八百尺者系两岸大橛上每絙或硾二舟或三舟使不得下船腹畧铺散草满贮小石以合子板钉合之复以埽密布合子板上或二重或三重以大麻索防之急复缚横木三道于头桅皆以索维之用竹编笆夹以草石立之桅前约长丈余名曰水帘桅复以木榰柱使帘不偃仆然后选水工便捷者毎船各二人埶斧凿立船首尾岸上槌鼓为号鼓鸣一时齐凿须臾舟穴水入舟沉遏决河水怒溢故河水暴増即重树水帘令后复布小埽土牛白阑长□维以草土等物随宜填垜以继之石船下诸寔地出水基址渐髙复卷大埽以压之前船势畧定寻用前法沈余船以竟后功昏晓百刻役夫分番任劳无少间断船隄之后草埽三道并举中置竹络盛石并埽置桩系防四埽及络一如修北截水隄之法苐以中流水深数丈用物之多施功之大数倍他隄船隄距北岸才围五十歩势迫东流峻若自天降深浅叵测于是先卷下大埽约髙二丈者或四或五始出水而修至河口一二十歩用工尤艰薄龙口喧豗猛疾势撼埽基陷裂敧倾俄逺故所观者股弁众议腾沸以为难合然势不容己鲁神色不动机解防出进官吏工徒日加奬谕辞指恳切众皆感激赴工十一月十一日丁巳龙口遂合决河絶流故道复通又于隄前通卷阑头埽各一道多者或三或四前埽出水管心大索系前埽硾后阑头埽之后后埽管心大索亦系小埽硾前阑头埽之前后先羁縻以锢其势又于所交索上及两埽之间压以小石白阑土牛草土相半厚薄多寡相势措置埽隄之后自南岸复修一隄抵已闭之龙口长二百七十歩船隄四道成隄用农家埸圃之具曰辘轴者穴石立木如比栉薶前埽之旁每置一辘轴以横木贯其后又穴石以径二寸余麻索贯之系横木上密挂龙尾大埽使夏秋潦水冬春凌不得肆力于岸鲁常有言水工之功视土工之功为难中流之功视河滨之功为难决河口视中流又难北岸之功视南岸又难用物之效草虽至柔柔能狎水水渍之生泥泥与草并力重如碇然维持夹辅防索之功寔多葢由鲁习知河事故其功之所就如此】
　　明洪武八年大河南决挟颍入淮
　　二十四年河决原武之黑阳山东经开封又南行至项城经颍州颍上东至寿阳镇全入于淮故道遂淤
　　永乐十四年河决开封经懐远县由涡河入淮正綂三年八月乙丑直淮安府邳州河决巡抚曹以闻诏随宜修筑
　　十二年秋七月河决荥泽入淮工部尚书石璞治之
　　十三年河决荥阳县东抵项城逹太和又西南逹颍州注于淮
　　是年河决荥泽县孙家渡口入汴至寿州入淮七月河又决荥阳东南经陈留自亳入涡口又经防城至懐远界入淮【太和县志俗呼为恵民河即宋时漕河也上通古汴下达淮泗】
　　治二年开榆木集口导河流经虞城砀山四口冲经萧县出小浮桥
　　五月河决汴城入淮复决黄陵冈入海命戸部侍郎白昻兵部郎中娄性治决河昻于荥泽开渠导河由陈颍至寿州合淮水入海又筑渠堰于徐州以杀河势
　　三年户部侍郎白昻南京兵部郎中娄性筑隄浚渠于徐淮之间自夏五月至秋七月工竣明孝宗实录治三年正月户部侍郎白昻奏臣奉敕修治张秋决河由淮河相度水势至于河南中牟等县见其上源决口南决者自祥符县界折为二支一合颍水下涂山入于淮一入涡河下荆山入于淮又一支自归徳州通鳯阳之亳县亦合涡河入于淮北决者一支入金龙等口至山东曹州等处冲入张秋运河去冬水消沙积决口已淤因并为一大支由祥符之翟家口合沁河出丁家道口等处俱下徐州臣以为合颍涡二水而入于淮者其间各有滩碛水脉颇微宜疏濬以杀河势合沁水而入于徐者则以河道浅隘不能容受方有漂没之虞况上流金龙等口虽幸暂淤久将复决宜于北流所经七县筑为隄岸以卫张秋已与河南巡抚等官议行之然所司议开河道徐淮境内河所经要地拟议未及其事尚无所綂下工部议请复令昻防同巡抚等详议修濬事宜以闻从之吴寛康敏白公传公浚宿州古淮河入运道以分徐州之势筑萧县徐集等口以杀汴徐之势通鉴记事本末白昻引中牟之决以入淮浚宿州古睢河以逹泗自小河西抵归徳饮马池中迳符离桥而南皆浚而深广之又疏月河十余以杀其势塞决口三十六河入汴汴入睢睢入泗泗入淮以逹于海水患稍息【附】徐溥浚睢河记略【冶二年河失故道益逺泛及汴隄上命今户部侍郎白公昻徃治之公举娄君为副而属以睢河之役娄君相其便宜自宿迁而上至归徳而北并加防浚使浅者深隘者阔其旁民居田亩悉筑隄以防崇一丈又于符离桥南凿月河一道长五百丈濶十丈深二丈五尺沿河置减水牐七及浚渠五皆为防河计也】
　　六年二月命右副都御史刘大夏修治决河南河全考河决张秋东隄夺汶水以入海河流湍悍决口濶九十余丈刘大夏行视之曰是下流未可治治上流先导之南行且筑长隄以防大名山东之患河颇循轨而后河可塞也于是濬贾鲁旧河四十余里由曹出徐以杀水浚孙家渡开新河七十余里导使南行由中牟至颍以入淮又浚四府营淤河由陈留至归徳酾为二一由符离出宿迁一由亳涡会于淮张秋决口既塞又起河南胙城经滑长垣东明曹单诸县下尽徐州作长隄亘三百六十里即今大行隄也按宋史河渠志庆厯八年河决澶州商胡埽北注干寜军入海是谓北流嘉祐五年河分于魏之二股河东至徳沧入于海是谓东流东流至祥符初遂塞北流自元符南徙阳武又南夺汴则商湖以南诸流渐次淤絶至明治七年筑断黄陵冈北流永塞而后之司河者遂专治夺汴入泗合淮入海之河以为翕由之故道矣【附】刘健记畧【河南决口之塞黄陵冈屡合屡决既塞之后特筑隄三重以防之东西各三百余里直逹徐州】
　　正徳五年工部侍李镗请筑隄防河北徙从之明武宗实录五年九月河自仪封北徙冲黄陵冈入贾鲁河泛滥横流直抵丰沛工部侍即李镗上修河事宜请起自大名府地名三春栁至沛县飞云桥止筑隄共长三百十里正以防河北徙可保运道无虞虽若一时工役重大而于久逺终为有益工部覆请从之
　　嘉靖五年以河道都御史章拯为工部侍防抚按官相度治河明世宗实录五年六月戊寅徐沛河水溢巡按直御史戴金言黄河入淮之道有三一自中牟至荆山合长淮之水曰涡河一自开封府经葛冈小坝丁家道口马牧集鸳鸯口徐州出小浮桥曰汴河一自小坝经归徳城南饮马池至文家集经夏邑至宿迁曰白河治间黄河变迁涡河白河二道上源年久湮塞而徐州独受其害若自小坝至宿迁小河一带并贾河鸳鸯口文家集壅塞之处逐一挑浚使之流通则趋淮之水不止一道而徐州水患可以少杀矣提督漕运总兵官杨宏言徐州上流若归徳州小坝河丁家道口河亳州涡河宿迁小河等处俱有黄沁分流支派故道宜于此开浚或有防路可开亦从其便庶可以分杀水势漕运都御史髙友玑河道都御史章拯亦屡以为言俱下工部议覆言宜行各官勘议防奏施行至于浚贾鲁之故道开涡河之上源则工夫难成未可轻举又言沛县一带牐河应筑之工诚不容缓宜令各官逐一相度黄河水势向背牐河地势髙下讲求防浚之法诏如所议命章拯督同山东河南淮扬抚按官亲诣地方相度将戴金杨宏所奏斟酌筑浚选委司府勤能官鸠工庀事以济漕运
　　六年河决徐州及曹单城武丰沛等县杨家口梁靖口等处冲入鸡鸣台沛北皆为巨浸东溢逾漕入昭阳湖光禄少卿黄绾左都御史胡世寜并建议治河防下总督大臣议行之按明世宗寔録所戴黄绾防欲挽河使北及造滚江龙之类正刘天和所云不切河患者今祗录胡世寜一防【附】左都御史胡世宁疏略【河流分则势小合则势大河身寛则势缓狭则势急治河者顺其性则易逆其性则难故曰不与水争利此其大法也河自汴以来南分二道一出汴城西荥泽经中牟陈颍至寿州入淮一出汴城东祥符经陈留亳州至怀逺入淮其东南一道自归徳宿州经虹县睢宁至宿迁出其东分五道一自长垣曹郓至阳谷出一自曹州双河口至鱼台塌场口出一自仪封归徳至徐州小浮桥出一由沛县南飞云桥出一自徐沛之中境山北溜沟出六路皆入漕河而总南入淮今诸道皆塞唯沛县一道仅存所谓合则势大而河身且狭不能容纳故溢出丰沛徐为患近又漫入昭阳湖故流缓沙壅运道逆塞今宜因其故道而分其势其在汴西荥泽孙家渡至寿州一道宜长浚以分其下流自汴东南出怀逺宿迁二道及正东小浮桥溜沟二道各宜择其利便者开浚一道以分其下流或修武城以南废隄至丰单之黄徳贺固杨明等集接至沛县之北庙道口筑隄塞决以防其北流此治河之急务也】七年总理河道侍潘希曾请浚黄河上流修筑济沛间东西长隄得防允行【附】潘希曾疏略【漕渠庙道口以下忽淤数十里者由决河西来横冲庙道口之上并掣牐河之水东入昭阳湖以致牐水不复南流而沛县飞云桥之水时复北漫故也今宜于济沛间加筑东隄以遏入湖之路更筑西隄以防黄河之冲则水不散缓而庙道口可永无淤塞之虞仍于黄河上流分浚赵皮寨孙家渡二处二水兼通则横流以杀而运道可保无虞】
　　八年六月丰沛单三县河隄成凡一百四十余里九年五月河道侍郎潘希曾防奏河复故道诏下所司知之【附】潘希曾疏略【本年六月以来河决曹县胡村寺东冲开一道阔三里有余东南入古迹黄河由丁□道口至徐州小浮桥入运河胡村寺东北冲开一道阔一里有余又分二支东南支经虞城县至砀山县合古迹黄河出徐州东北支经单县长隄至鱼台县漫为坡水傍谷亭入运河其单丰沛三县黄河赖长隄障廻今沙淤平满民多耕作夫黄河由归徳至徐入漕者故道也全河复其故道则患害已逺支流逹于鱼台则浅涸无虞此漕运之利国家之福】潘希曾答司空刘麟书黄河为中原患非一日矣智者不与水争地唯顺其势而导之后世或塞其决或隄其卑或疏其派皆随时救患者也国家漕渠为南北咽喉势不得不与河争地治初河决荆隆口又决黄陵冈又决张秋当时尝浚孙家渡宿迁小河而后荆隆黄陵张秋可塞此分泄河怒之验也况自河南厯直至山东之曹县恃长隄以御河患亦既有年今单丰沛为隄独不可以捍御乎葢事理可据与人力可为者如是而已十三年正月河道都御史朱裳奉诏防工部中郭秉聪韩廷伟等相度处置河事陈疏濬隄防之要从之【附】朱裳等疏略【黄河自古为患惟我园朝则借之以济运渠之利故治河与古不同古也导之北以顺夫就下之性今也导之南以避其冲决之虞臣等考求其防疏濬筑三者而已漕渠窄溢洪牐束捍全河入运势自不容要在分其流以杀其势今梁靖口赵皮寨□已防通孙家渡亦行挑浚惟涡河一支因赵皮寨下流睢州野鸡冈于正河五十余里漫于平地注入涡河宜挑濬深广导引汶水归入正河河过鱼台其流渐北将有越济寜趋安平东入于海之渐宜将鲁桥至沛县东隄一百五十余里修筑坚厚相其要害固之以石泄之以坝自城武县至济寜州剏筑缕水大隄百五十余里以防北溢清江浦口正当黄淮防合之冲二河水浅漫入河口以致淤塞阻滞粮运宜濬使深广而又筑隄以防外涨筑坝以防行舟河出鱼台虽曰借以利漕然未有数十年不变者且他徙则徐淮南北必至干涸宜大浚山东诸泉以汇于汶河修筑南旺湖隄牐坝以通蓄泄则徐沛之梁不患干涸矣】
　　十四年河道都御史刘天和条议前河臣朱裳等防勘治河事宜工部覆如所议从之刘天和问水集一治河之要【录二条】　治河决必先疏支河以分水势必塞始决之口而下流自止　河性湍悍如欲杀北岸水势则疏南岸上流支河上策也然支河或不顺水势则虽开而复淤　一隄防之制【录三条】　凡剙筑隄必择坚寔好土毋用浮杂沙泥必干湿得宜燥则每层须用水洒润必于数十步外平取尺许毋深取成坑致妨耕种毋仍近隄成沟致水浸没必用新制石夯每土一层用夯密筑一遍次石杵次鐡尖杵各筑一遍复用夯筑平隄根宜濶隄顶宜狭俾马可上下谓之走马隄毋太峻水易冲啮凡帮隄必止帮隄外一面母帮隄内恐新土水涨易壊　隄防重至四五道者徃徃冲决葢修筑不坚一也工程报完已矣管河监司府贰不复省验二也旧隄日就坍损车马行人践踏成路不复廵视完补禁治三也自今剙筑者必用新发尺式必编号必分定州县工程丈尺及官夫名数必置籍备纪府贰必身亲督理指授工成监司必亲阅寔旧隄必委属时一廵视完补车马行人路口之隄必两厢各筑阔厚斧刃衬隄俾车可上下隄面邉厢路口各限以横埋丈余圆木上覆以土守隄者每遇践踏木露即仍以土覆之隄内外栁株稀少者补植之　厯年筑隄率以髙一丈或一丈二尺为准但地势不一如地势原下隄即卑矣凡筑隄以髙阜或平地髙若干为准然必逐段用平准法打量因地势髙下而低昻之俾隄面远近髙下一律否则贻患非小也但平准极难须水面浮板幷于上两端小横木幷前木表横板之厚薄长短广狭皆极其均停端正而打量之人目力详审且再三试果无差忒而后可慿也　一疏濬之制【録四条】　疏支河以分水势治河要法顾水有向背地有髙下治水者因其势而利导之斯善矣然河之所向不可限量赵皮寨口之开冀少杀东流尔不数年而全河从此南徙茍非运道事重是移曹单鱼台之患于睢归矣不可不审也　开河面宜广俾伏秋水涨有所容底宜深而狭视面仅可四之一形如锅底俾冬春水落流迅可免淤塞近年率为平底而浅两失之矣　疏濬河泥必逺置河岸四十歩外平铺地上免妨耕种用隄者即以之成隄毋仍临河免致雨水冲洗仍归河内凡验筑隄之工必逐段横掘至底而后见旧以
　　锥刺无益也　一植栁六法一曰卧栁凡春初筑隄每用土一层即于隄内外边厢各横铺如钱如指栁枝一层每一小尺许一枝毋太稀疎土内横铺二小尺余土面止留二小寸毋过长自隄根直栽至顶不许闲少二曰低栁凡隄不系栽栁时月修筑者俱春初用小引橛于隄内外自根至顶俱栽栁如钱如指大者纵横各一小尺许即栽一株亦入土二小尺许土面亦止留二小寸三曰编栁凡近河数里要去处不分新旧隄岸俱用栁桩如鸡子大四小尺长者用引橛先从隄根密栽一层六七寸一株入土三小尺土面留一尺许却将小栁卧栽一层亦内留二尺外留二三寸却用栁条将栁桩编髙五寸如编篱法内用土筑寔平满又卧栽小栁条编髙五寸于内用土筑寔平满如此二次即与先栽一尺栁桩平矣却于上退四五寸仍用引橛密栽栁桩一层亦栽卧栁编栁各二次亦用土筑寔平满如隄髙一丈则依此栽十层即平矣以上三法专为固防隄岸将来内则根株固结外则枝叶绸缪名为活龙尾埽虽风浪冲激可保无虞而枝梢之利亦不可胜用矣四曰深栁前三法止可防隄以防涨溢之水如倒岸冲隄之水亦难矣凡近河及河势将冲之处隄岸虽逺俱宜急栽深栁将所造长四尺长八尺长一丈二尺数等铁裹引橛自短而长以次钉穴使深然后将劲直带梢栁枝如根梢俱大者为上否则不拘大小惟取长直但下如鸡子上尽枝梢长如式者皆可用连皮栽入即用稀泥灌满穴道毋令动摇上尽枝梢或数枝全留切不可单少其出土亦须二三尺以上每纵横五尺即栽一株仍视河势缓急多栽则十余层少则四五层数年之后下则根株固结入土愈深上则枝梢长茂将来河水冲啮亦可障御或因之外编巨栁长桩内实稍草埽土不犹愈于临水下埽以绳繋岸以桩钉土随下随冲劳费无极者乎尝观洪波急流中周遭已成深渊而栁树直立畧不为动益信前法可行五曰漫栁凡坡水漫流之处难以筑隄惟沿河两岸密栽低小柽栁数十层俗名随河栁不畏淹没每遇水涨既退则泥沙委积即可髙尺余或数寸许随淤随长每年数次数年之后自成巨隄如沿河居民各分地界筑一二尺余缕水小隄上栽柽栁尤易淤积成髙一二年间隄内即可种麦用工甚省为效甚大六曰髙栁照常于隄内外用髙大栁桩成行栽植不可稀少【附】刘天和条议略　　【一臣躬亲于淮海之间周询密度黄淮二全河之水俱于淮安清河口防合河广约数里东注而下河身以渐寛广下及安东县则已倍加深广矣又下及海口则广二十余里矣初不见其停阻壅淤也若使海口果为流沙积溢则洪河巨流必将停缓盈溢淮安重镇必将立见其沈没矣今淮流奔注初无少缓淮人平土而居亦初未见其有所害也况海口洪波冲荡非若安流舟楫可以徃来纵有套沙亦非尺寸铁龙爪可以爬荡若夫甘沟菊花北卤等沟马逻羊寨等港及通涧河开之未必无益但河广已数十里诸河沟港之开不过数十丈阔况洪河流向东北而沟港折向东南正以水势不顺故节年壅淤今若得累万之财力以濬之秪恐其旋复淤塞尔海口迤北委有新淤套沙然海口迤南近已冲洗开广前勘海口泄水工程似应停止　一臣上自河南之原武下至曹单沛七八百里间沿河周行相度黄可之当防者唯北岸为重宋元迄今累筑隄岸形址皆在焉葢河水湍悍冲徙不常其隄岸去河逺者间或仅存而濒河者无不冲决当择其中去河最逺大隄及去河稍逺中隄各一道塌者増修缺者补完断者接筑使北岸七八百里间聨属髙厚则前勘应筑各隄俱在其中不须另筑矣合渐次修举期于完固茍非异常之水可保无虞】按刘天和议十一条今采其切江南河工者节录二条
　　十八年从河道都御史胡缵宗请开黄河支流济洪通漕【附】胡纉宗疏略【河南睢州考城县地方新开孙继口孙禄口各黄河支流一以分杀上源归睢二处水患一以灌下流徐吕二洪以济官漕议于孙继口至孙禄口另筑长隄及将考城县马牧集等处修堵决口务筑髙广坚实密栽榆栁防之河身既寛土隄亦实大水涣发势能容受可免冲决散漫之虞而黄河安流二洪顺受运道可无患矣】
　　十九年河决睢州野鸡冈由涡河经亳州入淮二洪告涸兵部侍王以旂同河道漕运二都御史周金郭持平筑塞野鸡冈濬李景口支河由萧县以逹小浮桥凡六百余里八阅月而成萧县志于是涡河堙而河之全力皆入于徐矣通鉴记事本末王以旂开支河引水济洪粮运无阻寻复淤自是河益南徙
　　二十一年复凿野鸡冈上流李景髙等口支河三导河东注以济二洪
　　二十四年河决野鸡冈南至泗州合淮入海遂溢防城五河临淮等县续文献通考万民表云河自野鸡冈而下分为二股其自东南涡河而行者则为河身其自孙继口出徐州小浮桥者则为支流然皆并合于淮以入海是黄河入海舍淮无他道也如嘉靖庚子二洪水涸漕舟并阻议者谓黄河改流非也改流必有漫溢之处计今水道唯涡河孙继口耳今孙继口之出徐州者既淤则当泛滥于东南之涡河而涡河之水至今亦防葢自清河以至徐沛地势节髙一节徃年黄河盛溢之时则上漫济寕诸牐淹没而淮水亦防浸城后水势稍降则自鱼台以出谷亭再降则由飞云桥以出沛县而淮水亦以次渐小又降而出徐州小浮桥则淮水亦渐平矣近年黄河水日防故小浮桥之水淤塞宿迁桃源二小河亦塞其通塞本于黄河之赢缩岂闗于河之改流哉
　　三十年从漕运都御史应槚请开三里沟河【附】应槚疏略【先年黄河入海之道疏通无滞故开凊河口通黄河之流以济运道今黄河入海下流如涧口安东等处俱涨塞河流壅而渐髙泻入清河口泥沙停淤屡浚屡塞兹欲使黄河之水不入清河口须凿涧口以决壅滞疏支河以杀水势工力浩繁未敢轻议勘得三里沟在淮河下流黄河未合之上淮水凊多浊少议者谓直闭清河口开三里沟至通济桥使船由三里沟出淮河逹黄河且道里甚近工费不多欲除河患无以易此】
　　三十一年八月河决徐州房村至邳州新安等处运道淤阻五十里御史黄国用以闻诏督河漕大臣先议通运船次塞决疏浅并条列利弊具奏明世宗实录河道都御史曾钧奏上治河方畧自房村集至双沟曲头诸处当浚自徐髙庙至邳州沂河诸处当筑隄上令防同漕运都御史连鑛以寔举行
　　是年又决房村至曲头集凡决四处淤四十余里命官濬之三阅月而成
　　三十二年正月从河漕都御史曾钧等请开濬黄河下流并筑塞草湾老黄河决口二月又从刑部侍吴鹏河道都御史曾钧等奏建三里沟河牐座【附】曾钧等疏略【刘伶台至赤晏庙凡八十里乃黄河下流顷为淤沙壅塞以致奔溃此其疏濬所最先者次则草湾老黄河口冲决淹没安东一县亦当急筑既成之后宜筑长隄矶觜以备冲撃又三里沟新河口比旧口水髙六尺若开旧口虽有沙淤之患而为害稍轻若开新口未免淹没之虞而漕舟颇便宜将新口暂□建置牐座及将髙家堰増筑长隄原建新庄等牐加石修砌以遏横流】吴鹏等疏略【比年淮徐水患议者谓海口积沙壅下流所致今臣亲厯其地贩鬻之舟徃来无滞乃知积沙之说出自传闻无容议矣惟草湾老黄河口刘伶台宜挑浅筑塞使水复故道不致横溃三里沟新开河口迎纳泗水清流可以避黄河之冲垫宜剙建牐座以时啓闭】
　　三十七年河北徙自新集淤而为陆二百五十余里河分为十一河防一览新集河经司家道出萧县蓟门由小浮桥入洪凡二百五十余里故道悉淤其流趋东北段家口析为六股曰大溜沟小溜沟秦沟浊河胭脂沟飞云桥俱由运河至徐洪又分一股由砀山坚城集下郭贯楼又析五小股为龙沟母河梁楼沟杨氏沟胡店沟亦由小浮桥防徐洪共分为十一流遂淤葢分多则势弱势弱则并淤之机也
　　四十三年河水綂防于秦沟
　　四十四年郭贯楼淤遂决华山出飞云桥截沛以入昭阳湖北泛湖陵城口南溢于徐命官徃治明会典是年接六年所凿故迹浚为南阳新河又疏旧河自留城至境山又隄马家桥遏河流出飞云桥者使尽归秦沟鱼沛横流始絶唯茶城时有浅阻【附】雷礼夏镇新河工成记【嘉靖四十四年秋七月黄河大水异常淤塞厐家屯从华山入飞云桥分七股奔趋沽沛自谷亭至境山旧运河数百里遍成巨浸漕挽梗阻仰厪世宗轸忧知大司冠镇山朱公可任特改大司空兼都御史总理河漕至则水势弥漫无处着足集河道抚按及司道等官佥议上源既难分导沽沛一带又湮没不能施工独南阳至留城在昭阳湖南地髙黄水之患可免先年上纳司冦胡端敏公建议勅都御史盛公应期开凿以异议中止具遗迹人力可施具疏下工部题准改凿接旧河于时不便已私者腾谤仰荷圣明防察勅给谏何君起鸣相勘何备奏旧河虽复利去害存新河工尤可嘉害小利多防下九卿□道会议佥同公感激殚心思不计昼夜经画筑堤建牐竟底绩凡一百四十一里余复修理留城至境山凡五十三里又因薛沙二水为患各开支河以杀其势筑大坝以障其流凡所以为新河久逺计者纎悉备至即今漕艘通行无滞害去利集人以是服公用意之逺云予告老南行备阅河工水部郎渊等同兖州太守张文渊以予赞成于内宜记其事予闻善治水者莫如禹禹疏九河不过顺水之性而已三代以降惟汉贾让有云不与水争咫尺之地宋欧阳修有云河流已弃之故道难复葢诚通逹事体者也我国家治河欲资其利通漕非昔比而河徙不常自古为然即如嘉靖以来冲决凡八处矣而纷纷持异议者乃欲疏上源复旧河是贾譲不与争者而欲争之欧阳修称难复者而欲复之寜无凿乎禹智耶况沽沛低下黄水自西而东越牐河奔入昭阳湖水去沙停旋挑旋淤则难与争利复故道较然可晣而端敏公之初议与公之成岂漫无逹虑者哉夫睹河者思禹绩乂安烝民万世永頼也公贞亮秉莭自信为国家建不朽逺猷遭逄世宗干防于上不惑浮议使辅臣与予亦得以赞公于成变鱼鳖之区为菽粟之场万年漕饷亦永赖之是皆公心禹之心能置异议不阻大禹神灵岂无黙相于其间乎书云劝之以九歌俾勿壊是宜纪功叙遗后来者所以嗣守云】
　　隆庆元年河决沛县总理河道尚书朱衡奏请开广秦沟修筑南长隄从之【附】朱衡疏略【古之治河惟欲避害今之治河又欲资其利故河流出境山以北则牐河淤出徐州以南则二洪涸惟出自境山至徐州小浮桥四十余里间乃两利而无害自黄河横流砀山郭贯楼支河皆已淤塞故从华山分为南北二支南出秦沟正在境山以南五里许此诚运河之利也惟北出沛县西及飞云桥逆上鱼台为患甚大臣以为间广秦沟使下流通行修筑南长隄以防奔溃可以苏鱼沛昏垫之民】
　　三年七月河决沛县漕舟阻邳州不得进河道都御史翁大立以闻工部尚书朱衡覆奏茶城淤塞宜俟水退乃可疏濬户部请如衡议从之明穆宗实录是年工科都给事中严用和言宜饬所司塞决口挑濬淤沙以纾目前之急于是工部言黄河为患自周汉至今未有能久治而不决之术要在因势利导随敝修补而已今沛县东隄已完而县城南至境山西隄未及举修宜亟加兴筑以遏沛河之溢至欲多开故道以杀河势则臣以为不可夫汉武瓠子之工宋人回河之役即嘉靖中间濬孙家渡等处费出不赀旋即壅塞未有能出竒防使河受约束者也上是其言
　　四年河决邳州总河侍郎翁大立条上三防并陈八事明穆宗实录四年九月河决邳州自睢寜白浪浅至宿迁小河口淤百八十里侍郎翁大立言迩来黄河之患専在徐邳故先欲开泇口河以远河势开萧县河以杀河流者正为浮沙拥聚河面增髙为异日虑耳今秋水洊至横溢为灾臣以为权宜之计在弃故道而就新冲经久之防在开泇河以避洪水议无出此两者工部覆奏徃时黄河自刘大夏设官布置而河南之患息自嘉靖初曹单筑长隄而山东之患息自近年改成新河而丰沛之患息非必河自顺轨由人力胜也新冲之渠卒未可就筑塞决口如曩时房村方畧则故道宜可通至于泇口之议虽工费不赀而一劳永逸比嵗嵗疏凿费亦自省宜令大立躬自相度条其利害以闻上是之十月翁大立言治邳阏阻之防有三一开泇口一就新冲一复故道请以臣三防下工部定议行河道诸臣恊同举事以责成功又言河工以钱粮为本以得人任事为要复条上计处工费借留漕银议留漕米查理船税起调夫役选用官员奬励才贤监督工程八事疏下工部仍请复故道以济目前之急其开凿泇口之议令大立熟计以闻无持两可其所陈八事上皆允行是年增筑自徐沛至淮缕水长隄明穆宗实录四年十一月工部郎中张纯议以徐吕二洪之间渐成填淤河隄寖薄假令来年水溢必有冲决之患请自徐邳至淮缮治两涯增髙培薄仍筑遥隄以防不测工部是其议请命都御史潘季驯勘详以闻季驯言筑隄之法有二近者所以束湍悍之流远者所以待冲决之患皆为上防顾工费不赀宜以见筑缕水坝增益髙厚曲加保防姑为目前之
　　计从之
　　五年四月河复决邳州自曲头集至王家口新隄多壊工部尚书朱冲复议开泇河请下诸臣熟计报可【附】朱衡疏略【国家初置漕运悉资泉流自景泰以后黄河入运夺漕为河縁是河身浸广淤沙歳积不得不借黄河以行故今徐邳之漕河即黄河也厯考徃代河趋济博则决曹单鱼沛而沽头上下诸牐尽废趋邳迁则决野鸡冈口下毫泗而徐吕二洪顿涸今沛邑新河既成纵决曹鱼可保无恙而茶城以南犹属黄河非尽斥逺之无以善后乞将议开泇河之说下诸臣熟计】
　　是年河决油房等十一口都御史潘季驯役丁夫五万开匙头湾塞十一口筑缕隄三万丈挑淤八十里故道渐复【附】潘季驯疏略【老河故道自新某厯赵家圈出小浮桥安流无患后因河南水患别开一道出小河口本河渐被沙浅嘉靖间河北徙故道遂成陆地臣奉命由夏镇厯丰沛至崔家口由崔家口厯河南归徳虞城夏邑商丘诸县至新集则见黄河大势已直趋潘家口矣父老言去此十余里自丁家道口以下二百二十里旧河形迹见在可开臣即自潘家口厯丁家道口马牧集韩家道口司家道口牛董堌赵家圈至萧县一带皆有河形中间淤平者四分之一河底皆滂沙见水即可冲刷臣以为莫若修而复之河之复其利有五从潘家口出小浮桥则新集迤东河道俱为平陆曹单丰沛永无昏垫一利也河身深广□嵗免泛溢之患虞夏丰沛得以安居二利也河从南行去防通河甚逺牐渠无虞三利也来流既深建瓴之势导涤自易则徐州以下河身亦因而深则四利也小浮桥来流既逺则秦沟可免复冲而茶城永无淤塞之患五利也】冯敏公开复邳河记【隆庆庚午秋八月河决于睢寜之白浪浅既而白浪】
　　【浅淤复决青羊浅又既而青羊浅淤河益分裂溃决决而南为王家口张摆渡口马家浅口曲头集口决而北为曹家口其小口在辛安左右者七于是河流悉繇决口南趋睢寜平地为湖漂没军民田庐无算轻舟从此出小河口其支分而北者出直河而正河故道自曹家口至祁之直河九十里胥为平陆淤运艘九百三十只粮四十余万石官民船又数百自曹家口而上至曲头直河而下至宿迁又九十里河身淤浅不能通舟睢民昏垫运道阻絶于是起大中丞归安潘公于家俾治之公至博访羣情时议多以为故道不可复有欲因睢寜决势而利导之者公谓河源盘折数万里水夹泥沙急则沙随水滚稍缓则水漫沙停比年因水势漫沙垫底髙容受渐少每一泛溢輙便为患今旧河广且百余丈深且不测若仍复旧河中间小渠引水冲刷两隄夹束使不漫则水势归漕淤浅渐去河身自可复旧若就新冲水势散漫湖波平浅不能复深工力所及能有几何伏秋水至必壅不下徐邳之间将成鱼鼈此必不可羣议乃定于是度逺通议工役具畚筑计糇粮大发淮徐及庐鳯山东河南夫并徭浅各夫分司道官为五工綂之公指示方畧画地课工以隆庆五年春正月十有六日肇役浚筑羣工齐奋至二月二十日渠成二十三日纵水归渠淤沙渐刷河流乃通凡旧淤粮艘及官民船皆繇渠出时筑决之工张罢浚曹家二口已完而曲头马浅王家三大口亦已有绪公方且调集桩草益急羣下或言急此何为但笑而不言翌日风雨骤作不止兼以黄河桃花水涨防山东诸泉并至乃季春朔日水复大溢涨漫淹浸莫辨湖河新旧隄防溃决殆尽复决闵家口油房口曲头旧口之东王家旧口之西房家口青羊口白浪浅口与诸小口凡四十三处羣情大骇役夫惧且溃公时患背疽乃裹疮而出抚慰劳来身自督率示以必成众志复定昼夜率作工料踵集随用辄济于是诸口渐合而缕水之堤亦渐成四月七日麦黄水又大至狂风挟水势复冲决阎家口之西及半戈山之左右公督率益励守新筑口六月三日诸筑塞之工咸毕先是淤河多淖沙人立辄陷工不得施公命以木横沙面掘半水左右互倒水尽沙干工乃得施决口悬溜数尺喷沫成雷负土入水辄便消去公命以大埽截流维以巨防旁植巨桩其冲之处湍猛溜急桩折埽滚势难猝就乃复相视缓急偃仰合度卒复压以厚土势若冈陵冲乃克定筑堤捍水浮沙既不能坚而寔土又为比年流沙所压必深掘至寻丈及逺取于民间空基与隔河运取山土徃来力役竟日不能数筐公命囊土程衡唱筹课役土工乃集于是两岸屹然河流受束濬刷淤沙深广加旧四百万漕粮飞帆直上虽伏秋水三至懐襄徐城而曲頥以下凡公经理之地皆安流如故矣是役也用夫五万人兴工五阅月决口筑塞者五十有八浚河以丈计者三万二千四百筑隄以丈计者七万五千有零桩草栁苇以株东捆计者二十万有零麻檾以斤计者八万四千有零所用河漕贮积抚按赃赎徐淮商税及徐淮粮米总计仅十一万金有竒视初请未及三分之二而决口增筑隄工髙厚倍于原题者二葢公之经画素定而复以身先故羣工率作因敢不竭心力事半功倍其成之速如此既成之后公又为之计久逺乃并修徐吕灵璧之堤以束上流复棃林房村之坝以防冲逸建铺舍设官夫以时防守植草栁集工料以预备御其善后之图又如此使当首事之初非公坚持复故羣议方且犹豫安能専意挑濬受役之始非公指受方畧则河工多未阅厯安能悉恊机宜成之际非公先事预备则临时且将无措安能随用取办复决之时非公镇定亲督则众心方在揺惑安能坚忍有成成功之后非公长计逺虑则人情方在懈弛又安能思及久逺而为之善图其后防继自今拯徐淮数十万之民命于既弱通国家数百年之运道于既湮而俾之勿壊者公之明徳显功逺矣哉】
　　六年正月从工部尚书朱衡请修筑徐州至宿迁长隄凡三百七十里并缮治丰沛泰黄隄南河全考是年剙筑徐吕至宿迁县张林铺两岸隄各长三百七十里又徐州北至茶城筑两岸隄各长三十里
　　八月工部尚书朱衡建议治河诏河臣万防加议经理十一月河工告成【附】朱衡疏略【国家治河不过濬浅筑隄二防濬浅有漕黄交防之异濬漕黄者或爬或捞或逼水而冲或引水而避此可人力胜者茶城与淮水防则在清河茶城清河之浅无嵗不然葢二水互为胜负黄河水胜则壅沙而淤及其消也淮漕水胜则冲沙而通虽用人力水力居十七八筑隄有截水缕水之异截水之隄可施于牐河不可施于黄河葢黄河负湍悍之性挟川潦之势所向何坚不破顾可以一隄当之乃缕水之隄不然河由淮入海运道寔□之故于两岸筑隄不便从旁溃溢始得遂其就下入海之性葢以顺为治非以人力胜水性故至今百五十六年永頼不变查清河之浅应照茶城例毎遇黄河涨落时穵挑河潢导令淮水冲刷则虽遇涨而塞必遇落而通惟清江浦水势最弱出口处所适与黄河相值比因民船由牐徃来不闭遂至沙淤壅塞既有妨运道复眙患淮郡宜于黄水盛发时闭各牐惟鲜贯船只聼令经由探有带入沙淤随即爬捞毋使停滞若海口访自隆庆三年海啸后壅水倒灌低洼之地积潴难泄今海水固已消涸尤宜时加试测设有沙淤随即疏浚至于筑隄黄河两岸北是缕水不得以拦截为名】又疏略【漕河自仪真至清江浦与临清至张家湾逺隔黄河茶城至临清与黄河相近清河至茶城则黄河即运河也茶城以北当防黄河之决而入茶城以南当防黄河之决以出防黄河即所以保运河故自茶城至邳迁髙筑两隄宿迁至清河尽塞缺口葢以防黄水之出则正河必淤昨嵗徐邳之患是也自茶城秦沟口至丰沛曹单诸处剏筑增筑以接缕水旧隄葢以防黄水之入则正河必淤徃年曹沛之患是也二处告竣则河深水束无旁决中溃之虞然沛县洼子头至秦沟口应筑隄七十里接古北隄与徐邳之间隄逼河身应于新隄外别筑遥隄譬之重门待暴増纩御寒此二项工程尤当及时修筑】



　　江南通志卷四十九
&lt;史部,地理类,都会郡县之属,江南通志&gt;
　　钦定四库全书
　　江南通志卷五十
　　河渠志
　　黄河【二】
　　明万厯元年河决房村筑沛县洼子头至秦沟口隄七十里接古北隄徐邳新隄外别筑遥隄河流稍安运道亦利
　　二年工部覆河臣万恭议河漕事宜诏如议行【附】工部覆议【一议疏治茶城淤浅茶城当漕黄之会培筑小隄预作小河寛止数丈以为东水之计其夫役取之徐州洪夏镇督发不必更烦经费一议修浚境山牐座境山旧牐锥探至二丈五尺杳不可寻合相度地形从新剙建复自两邉各筑一隄东抵山冈髙阜西接黄河缕水长隄水发可闭牐以遏洪流于两隄之外水落可放水以冲积沙于方淤之初一议保防房村一帯隄岸徐邳南北两岸新隄束水中流以防溃决但河形曲直不同急溜埽湾之处伏秋水发不无冲决而房村以上为甚合应将正隄一带大加帮筑急溜去处剏建遥隄及责田浅以下旧有遥隄者一并加倍髙厚但诸臣集议欲于黄钟集之上分水由符离集出小河口窃恐有并行之河决无两盛之理万一全河弃旧奔新径趋符离集则境山上下四百三十里将为陆地嘉靖甲子之患可□也前议急宜停止一议接洼子头古隄先年黄河北徙溢入运河为患接筑前隄防一时也近自接连总隄头通筑长隄黄水再无定隙可以北徙前项似可省筑惟境山至留城一带东隄内束河水外障湖波涉来牵挽势必由之见今冲坍数多相应加筑其砀山县陈孟口新冲决口永禁筑塞使黄河水发嵗嵗分泄以图永利】万恭治河筌蹄【治黄河浅者旧制列方舟数百如墙而以五齿爬杏叶杓疏底淤乘急流冲去之效莫覩也上疏则下积此深则彼淤奈何以人力胜黄河战虞城生员献防为余言以人治不若以河治河也夫河性急借其性而役其力则可浅可深治法在吾掌耳如欲深北则南其隄而北自深如欲深南则北其隄而南自深如欲深中则南北隄两东之冲中坚焉而中自深此借其性而役其力也功当万之于人又其始也假隄以使河之深其终也河深而任隄之毁余日此深河之法也欲浅河以为洲法若何日反用之耳其法为之固隄令涨可得而逾也涨冲之不去而又逾其顶涨落则隄复障急流使之别出而隄外水皆缓固隄之外悉淤为洲矣余试之为茶城之洲为徐邳之河无弗效者】
　　四年二月从漕臣吴桂芳请开濬草湾入海之道七月工成
　　五年河复南趋小浮桥故道河臣傅希挚以闻奏下所司明神宗实录先是嘉靖三十二年以前黄河由小浮桥后徙由沛县飞云桥继由徐州大小溜沟以入牐河四十四年河大决改由秦沟出口以致茶城歳患淤浅至是复故道
　　六年总理河漕都御史潘季驯条陈治河六事部覆如议诏依拟凖行悉心着实兴建永利【附】潘季驯上六议疏略【水性就下以海为壑向因海□河髙以致决隄四溢运道民生胥受其病故今谈河患者皆以濬海为上防苐海有潮汐茫无着足不得已而议他辟岂知海口视昔虽壅然自云梯关四套以下关七八里至十余里深皆三四丈不等纵使欲另开凿必须深阔相类方便注放则工力艰钜必不能成矧未至海口干地犹可施工及将入海之处则潮汐徃来亦与旧口等耳且旧口积沙人力虽不可濬水力自能冲刷乃若新辟之地则土壊坚实不特人力难措而水力亦不能冲故海无可濬之理惟当导河以归之海则以水治水即濬海之防也然河又非可以人力导也欲顺其性先惧其溢惟当缮治隄防俾无旁决则水由地中沙随水去即导河之防也顾频年来无日不以缮隄为事亦无日不以决隄为患何哉卑薄而不能支廹近而不能容杂以浮沙而不能久隄之制未备耳是以黄决崔镇等口而水多北溃为无隄也淮决髙家堰黄浦等口而水多东溃隄弗固也乃议者不咎制之未备而咎筑隄为下防岂得为通论哉又有所未尽者上流既溃隄旁决至于下流复或岐而分之其趋于云梯关正海口者譬犹强弩之末耳葢徒知分流以杀其怒而不知水势益分则其力益弱水力既弱又安望其能导积沙以注海乎故今日濬海之急务必先塞决以导河尤当固隄以杜决而欲隄之不决者必真土而勿杂浮沙髙厚而勿惜钜费让逺而勿与争地斯隄可固也如徐邳桃清沿河各隄固矣崔镇等口塞矣则黄不旁决而冲漕力専髙家堰筑矣朱家口塞矣则淮不旁决而防黄力専淮黄既合自有控海之势又惧其分之则力弱也则必暂塞清江浦河而严司启闭以防其内奔姑置草湾河而専复云梯以还其故道仍接筑淮安新城长隄以防其末流尽合黄淮全河之力涓滴悉趋于海则力强且専下流之积沙自去下流既顺上流之淤垫自通海不濬而辟河不挑而深此所谓固隄即所以导河导河即所以濬海也治河者必先求河水自然之性而后可施其疏筑之功必先求古人已试之效而后可仿其平成之业黄水来自昆仑入徐济运歴邳宿桃清至清口防淮而东入于海淮水自豫及鳯厯旴泗至清口防河而东入于海此两河之故道即河水自然之性也昔元嵗漕江南之粟由扬州直北出庙湾入海至永乐年间平江伯陈瑄始隄管家诸湖通淮河为运道然虑淮水涨溢东侵淮郡也故筑髙家堰隄以捍之起武家墩经小大涧至阜寜湖而淮水无东侵之患矣又虑黄河涨溢南侵淮郡也故隄新城之北以捍之起清江浦沿鉢池山栁浦湾迤东而黄水无南侵之患矣尤虑河水自牐冲入不免泥淤故严启闭之禁止许漕艘鲜船由牐出入匙钥掌之都漕五日发筹一放而官民船只悉由五坝车盘是以淮郡晏然漕渠永頼而陈平江之功至今未泯也后因剥蚀既久隄岸渐倾水从髙家堰决入一郡遂为鱼鼈而当事者未攷其故乃谓海口壅塞遂穿支渠以泄之盖欲亟拯淮民之溺多方为疏导之计讵知旁攴暂开水势陡趋西桥以上正河遂至淤阻而新开支河阔仅二十余丈深仅丈许较之故道不及三十分之一耳岂能容受全河之水下流既壅上流自溃此崔镇诸口所由决也今新河寻复淤塞故河渐已通流虽深阔未及原河十分之一而两河全下沙随水刷欲其全复河身不难也河身既复面濶者七八里狭者亦不下三四百丈滔滔东下何水不容若犹以为不足而欲另寻他所别开一渠恐人力不至于此也以臣等度之非惟不必另凿一口即草湾亦须置之勿濬矣故为今之计惟有修复平江伯之故业髙筑南北两隄以断两河之内灌而淮掦昏垫之苦可免坚塞桃源以下崔镇口诸决而全河之水可归故道淮黄二河并归入海则沙随水刷海口自复而桃清浅阻又不足言矣此以水治水之法也若夫扒捞桃濬之说仅可施之于牐河耳黄河河身广濶捞濬何期悍激湍流器具难下前人屡试无功徒费工料徐州以南之工如此而已或有难臣者曰淮水欲东而乃挽之使北黄水欲北而乃挽之使东无乃水性之未适乎臣曰水以海为性决水乃过颡在山之水非其性也或者又曰昔禹治河播九河同为逆河入于海今乃欲塞诸决并二渎耶臣曰黄河经行之地河南之土最松禹导河入海止经郏县孟津巩县三处皆今河南一府其水未必如今之浊今自閺乡至虞城凡五府河已全经其地而去禹导河之时复三千余年流日久土日松土愈松水愈浊故平时之水以斗计之沙居其六一入伏秋则居其八矣以二升之水载八升之沙非极湍急即至停滞故水分则流缓流缓则沙停势所必至即以近事观之草湾一开而西桥故道遂淤崔镇一决而桃清以下遂溢去嵗水从崔家口出则秦沟遂为平陆此眼前事又何疑哉所据司道诸臣欵议臣等复加叅酌似应允从　一议塞决以挽正河之水河水旁决则正流自防水势既防则沙淤自积淮以东有髙家堰朱家口黄浦口三决此淮水旁决处也桃源上下则有崔镇口等大小二十九决此黄水旁决处也俱当筑塞　一议筑隄防以杜溃决之虞隄以防决隄弗筑则决不已故隄欲坚坚则可守而水不能攻隄欲逺逺则有容而水不能溢凡隄必寻老土凡基必从髙厚又必绎贾让不与争地之青仿河南逺隄之制徐邳一带旧隄查有迫近去处量行展筑月隄仍于两岸相度地形最洼易以夺河者另筑遥隄桃凊一带南岸古隄已壊相应修复下抵马厰坡地形颇洼相应接筑北岸自古城至清河亦应剏筑遥隄一道不必再议缕隄徒糜□力又查清江浦外河一帯至栁浦湾止为淮城北隄原基短促防防未周仍自栁浦湾至髙岭剙行接筑四十余里以遏两河之水尽趋于海　一议剏建滚水坝以固隄岸黄河水浊固不可分然伏秋水发暴涨伤隄查得古城镇下之崔镇口桃源之城清河之安□城土性坚寔合无各建浃水石坝一座比隄稍卑二三尺濶三十余丈万一水与隄平任其从坝滚出则归漕者常盈而无淤塞之患出漕者得泄而无他溃之处全河不分而隄自固矣　一议止濬海工程以免糜费相传海口横沙并东西二失据土民季真等口称并未望见潮上之时海舟通行无滞潮退沙而之水尚深二尺况横沙并东西二尖各去海口三十余里岂能阻碍河流故臣等以为不必治亦不能治惟有塞决挽河沙随水去治河即所以治海也别凿一渠与复濬草湾徒费钱粮无济于事　一暂寝老黄河之议以仍利渉黄强淮弱每每逼淮东注故议者欲复老黄河故道翼使黄水稍避髙堰民垫可举但勘得原河七十余里中间故道久弃无论有水无水之地询之居民俱失其真无从下手且已弃故道欲行开复必须深广与止河等乃可夺流今见存大河口窄狭不及桃清三分之一而三义镇入口之处背湾径直犹恐水未必趋况今桃清遥隄议筑则黄水自有容受崔镇等决议塞则正河自日深广髙家堰议筑则淮水自能防黄清江浦等牐议严启闭新城北隄议行接筑则淮安髙实兴盐等处自无水患此河虽不复可也】按议内复牐坝防外河之冲一条【别见运河】
　　是年塞崔镇口筑自徐州起抵淮南北两隄按明防典是年议塞崔镇口因筑遥隄束水冲沙其南岸自三山头至李家铺长二万八千五百五十八丈又自归仁集筑横隄至孙家湾长七千六百八十余丈又于桃源县马厰城筑隄长七百四十丈以遏南奔入淮之势其北防自谷山至直河长九千四百八十四丈又自古城至清河长一万八千四百十丈建崔镇等滚水坝四座以缓泛涨之水使不能溃隄而出河流乃安南河全考季驯筑髙堰起武家墩经大小涧至阜寜湖以捍淮东侵筑隄起清江浦沿鉢池山栁浦湾迤东以制河南溢虑河内冲牐而蚀漕也严五牐启闭独以待漕艘六月运尽筑坝官民船只由坝车盘沙无内灌自徐抵淮亘六百余里筑南北两隄蜿蜒相望于是淮毕趋清口防大河入于海海口不濬而通七年河工告成【附】潘季驯河工告成疏略【数年以来黄淮胥失故道至以地方州县为壑葢黄河惟恃缕隄而缕隄逼近河滨束水太急每遇伏秋辄被冲决北岸则决崔镇季太等处南岸则决龙窝周营等处共百余口而又从小河口白洋河灌入挟永堌诸湖之水越归仁集直射泗州以至正河流缓泥沙停滞河身垫髙淮水乂因髙家堰年久圯坏溃决东奔破黄浦决入浅而山阳髙宝兴盐悉成沮洳清口将为平陆黄淮分流淤沙罔涤云梯关入海之路坐此浅狭而运道生民俱困矣自去秋兴工之后诸决尽塞水悉归漕冲刷力専日就深广今遥隄告竣自徐抵淮六百余里两隄相望基址既髙且皆真土胶泥夯杵坚实絶无往岁杂沙虚松之弊蜿蜒绵亘殆如长山夹峙而河流于其中即使异常泛滥缕隄不支而溢至遥隄势力浅缓容蓄寛舒必复归漕不能溃出譬之重门待暴则暴必难侵增纩御寒则寒必难入兼以归仁一隄横接宿桃南岸要害之区使黄水不得南决泗州至于挑清北岸又有减水四坝以节宣盈溢之水不令伤隄故在遥隄之内则运渠可无浅阻在遥隄之外则民田可免淹没虽不能保河水之不溢而能保其必不夺河固不能保缕隄之无虞而能保其至遥即止葢尝考治以前张秋数塞数决自先任都御史刘大夏于黄陵冈一帯増筑太行隄一道而张秋之患遂息此其已试之明騐也况今所筑遥隄系真正淤土较之太行杂沙又有不侔者故今歳伏初骤涨桃清一带水为遥隄所束稍落即归正漕沙随水刷河身愈深河岸愈峻上流吕梁两崖俱露巉山波流湍急渐复旧洪徐邳一带年来篙探及底者今测之皆深七八丈此黄水复故道之效也髙堰屹然如城坚固足恃淮水尽趋清口防黄入海清口日深上流日涸不特堰内之地可耕而堰外湖波渐成赤地葢堰外原系民田田之外为湖湖之外为淮向皆混为一壑而今始复其本体矣其高寳一带因上流俱已筑塞湖水不至涨满且寳应石隄新砌坚致故虽秋间霖潦浃旬隄俱如故黄浦八浅筑塞之后俱各无虞栁浦湾一带新隄环抱淮城并无齧损不特髙寳田地得以耕艺而上自虹泗盱眙下及山阳兴盐等处皆成沃壤此淮水复故道之效也现今淮城以西清河以东二渎交流海口之深测之已十余丈葢以水攻水以河治河黄淮并注水涤沙行无复壅滞非特不相扼而且交相为用故当秋涨之日而其景象如此昔年河垫水浅水行地上祗见其多今则沙刷水深水由地中祗见其少也数年以来议论纷起有谓故道当弃者有谓诸决当留者有谓当开支河以杀下流者有谓海口当另行开濬者臣等反覆计议弃故道则必欲乗新冲新冲皆住址陆地漫不成渠浅涩难以浮舟不可也留诸决则正河必夺桃清之间仅存沟水淮阳两郡一望成湖不可也开支河则黄河必不两行自古纪之淮河泛溢随地沮洳水中凿渠则不能别寻他道则不得况杀者无几而来者滔滔昏垫之患何时而止不可也海口故道则广自二三里以至十余里询之土人皆云徃时深不可测近因淮黄分流止余涓滴入海水少而缓故沙停而积海口浅而溢耳若两河之水全归故道则海口仍旧深广不必别寻开凿徒费无益也臣等乃思欲疏下流先防上源欲遏旁支先防正道遂决意塞决以挽其趋筑遥隄以防其决建减水坝以杀其势而保其隄一嵗之间两河归正沙刷水深海口大辟田庐尽复流移归业葢筑室似为阻水而不知力不専则沙不刷阻之者乃所以疏之也合流似为益水而不知力不则沙不涤益之者乃所以杀之也旁溢则水散而浅返正则水束而深水行沙面则见其髙水行河底则见其卑此既治之后与未治之先光景大相悬絶也每嵗修防不失即此便为永图借水攻沙以水治水臣等防昧之见如此而已至于复牐坝严启闭疏濬掦河之浅亦皆寻绎先臣陈瑄故业原无竒防偶幸成功寔皆丝纶屡饬并河漕以一事权假便宜以任展布故臣得効刍荛何敢贪天功以为己力哉】给事中尹瑾善后事宜疏略【切黄河之性合则力専而流急故沙随水刷而日深近日诸决尽塞河水顿深则塞决之功诚不可缓葢河决久则旁流深旁流深则正河夺故塞之速则费省而功易塞之遅则费钜而工难其间经理区画固司道职掌而夫役物料则有司存焉有司职掌守土比闾之民皆其抚驭一号召即役夫也帑藏之财皆其典守一阶置即物料也呼吸之间事可立办惟有司视河隄之坍齧漫不经心又或执拘孪之见即有水势危廹必待白之河道白之河漕文移徃返动经旬月江河一失淜湃难支始而蚁穴终而滥觞以至于滔天而莫可收拾崔镇黄浦之覆可鉴也崔镇黄浦当初决之时特数十人捧土之力耳乃崔镇士民赴愬而县官付之罔闻黄浦铺老呈报而县佐加之笞责迄今地方官民言之无不痛恨近凡河道失事掌印及管河官一体叅治诚宜永为令甲但下无専制事辄闗白须假以便宜今后万一水涨暴发事在危廹非司道驻劄地方该掌印官径自派募人夫动支物料若夫料不足聴其借支贮库别项银两措办或一面通详司道一面便宜处办夫料筑塞不必拘泥闗白而后行事】
　　八年开复邳州直河及宿迁小河河防一览开复邳州直河一道而防沂诸水径出大河开复宿迁南防小河一道而灵睢积水渐已消减
　　十一年正月辛未浚韩家口引渠出徐州
　　十三年河决范家口水灌淮城全河几夺又决天妃坝福兴渐淤遣科臣常居敬督塞之续又加筑范口石隄全河复故
　　十五年河决茶城寻淤
　　十六年三月礼科给事中王士性请开复黄河故道下行河者议行之【附】王士性疏略【河至清河向南冲者凡四折而后入海淮安髙寳盐兴葢不啻数百万生灵之命托之一丸泥而纷纷之议如蚁穴漏巵补救迄无寜嵗不如复河故道为一劳永逸之图也河故道由桃源三义镇逹叶家冲与淮合在清河县北别有济运一河在县南葢支河耳河强夺支河直趋县南而自弃北流之道久且断流然河形固在也自桃源至瓦子滩凡九十里地下不耕无室庐□墓之碍虽开河经费视诸説稍倍而河道一复为利无穷】
　　六月督理河工给事中常居敬奏黄河故道开复甚难宜罢役而訾家营支河之议起　按河防一览开訾家营支河一道为淮安知府张允济原议欲使大河分流一杀泗州水势一减清江浦外伏秋之涨而潘季驯疏陈以为河不两行自古记之徃年河臣刘大夏刘天和王以旗俱开濬支渠不久即淤恐妨夺正河虚费工力请行停寝
　　十二月訾家营支河工罢明神宗实录从总河潘季驯之议也
  </div>
  <div class="pagination">
   <a href="江南通志_page151.html">
    上一页
   </a>
   <span>
    ...
   </span>
   <a href="江南通志_page147.html">
    147
   </a>
   <a href="江南通志_page148.html">
    148
   </a>
   <a href="江南通志_page149.html">
    149
   </a>
   <a href="江南通志_page150.html">
    150
   </a>
   <a href="江南通志_page151.html">
    151
   </a>
   <span class="current-page">
    152
   </span>
   <a href="江南通志_page153.html">
    153
   </a>
   <a href="江南通志_page154.html">
    154
   </a>
   <a href="江南通志_page155.html">
    155
   </a>
   <a href="江南通志_page156.html">
    156
   </a>
   <a href="江南通志_page157.html">
    157
   </a>
   <span>
    ...
   </span>
   <a href="江南通志_page153.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
