<!DOCTYPE html>
<html>
<head>
    <meta charset="UTF-8">
    <title>山西通志 - 第 506 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 506 页/共 700 页</h1>
    <div class="content">　　刘东川妻张氏子生员继明妻郝氏庠生张淮妻王氏李震妻白氏廪生郭朝贤妻赵氏张克尧妻髙氏常愈夀妻朱氏范大仓妻李氏周海妻赵氏生员李遇霖妻裴氏吏典王元印妻曹氏监生常城妻王氏王志民妻孟氏以上俱守志节
　　国朝
　　廪生田凝玉妻石氏年二十六夫病忧劳备至将不起氏欲从死家人防之凝玉殁三日防偶疎自经柩侧
　　乔肯堂妻周氏庠生赵学博妻王氏庠生王之佐妻裴氏张凤翔妻赵氏庠生张维坤妻常氏廪生王维干妻常氏廪生连城琇妻王氏廪生石擎天妻常氏以上俱守志节
　　和顺县
　　明
　　齐景妻李氏年十九夫亡无子守节终身
　　生员王炜妻马氏年二十夫亡事翁姑抚幼子孀居四十余年完节以终
　　监生郭廷佐妻药氏年二十有奇夫亡子甫周歳氏矢志不二教子成立年八十余卒
　　生员周士奇妻李氏年二十余而寡无子女生员周士杰妻王氏年十七而寡生员周士美妻王氏都御史云凤孙女亦年十七而寡三孀一志毕世不渝当事以三节旌
　　沁州
　　元
　　刘玮妻张氏晋宁路沁州人至顺三年诏旌志节明
　　生员温缙爵妻李氏夫病祷天愿代及卒遂自缢奏闻旌表
　　刘庆妻周氏年二十而寡矢志抚孤寻子亦卒氏节操不移成化八年奏闻旌表
　　义官马骥妻姚氏年二十五夫亡遗一女矢志守节闺门肃然正徳十一年旌表
　　李谦妻张氏年二十夫亡无子安贫守志誓不他适张遘疾其女名白女儿截手中指沸汤以进张病旋愈人称节母孝女云
　　生员杨可进妻王氏年十九夫亡苦节励操抚孤成立夀八十有六奏闻旌表
　　左东汉妻霍氏早寡遗孤宁未周抚成娶妇越三年宁亦殁妇武氏励志如姑子之弼登贤书之相列邑庠
　　生员秦孔威妻王氏年十九而寡抚子守节孀居四十余年万厯间旌表
　　张光斗妻呉氏崇祯间流贼猖獗氏被执不屈扶马上辄下堕贼怒乱刀斫死
　　呉明道妻史氏为流贼所获贼众噱饮胁之坐令行酒氏涕泣不顾乘间出投厠贼挽起为湔涤更易衣顷复投之贼怒击以瓦石死
　　生员刘荐妻张氏被寇掠缚马上求死不得行四十里许贼汲水饮马氏奋跃索尽断趋赴井死
　　骈应春妻陶氏应春方汲井上贼骤至被杀氏闻难奔赴抱尸痛哭先投女子井氏从而坠之
　　生员张习古妻王氏监生张惟逊妻李氏左东铭妻张氏生员曹廷佐妻张氏崔林妻张氏生员王尚贤妻武氏廪生张士瑞妻时氏生员杨魁妻刘氏举人刘三元妻郝氏呉士英妻王氏宋诏妻胡氏妾张氏赵明辉妻姚氏以上俱守志节
　　国朝
　　生员闫尚名妻程氏年二十五而寡子幼姑老氏生养死葬克尽妇道夀七十四卒康熙三十九年疏请旌表
　　生员秦继绪妻陈氏年二十八而寡家贫日一食冬不棉畧无怨色课子綦严夜鲜膏油氏为燃薪以照子骏卒为知名士苦节三十三年夀六十五卒雍正八年建坊旌表
　　廪生杨廷擢妻张氏少寡事姑孝课子尤严既长遣就外傅书所受业夜归必令习复成诵惰则辄加鞭扑不宵分不止子征奇尤奇俱列庠食饩尤奇成进士读中秘书氏意差慰逾年遂卒大学士李光地为之传
　　岳冲汉妻杨氏夫亡子夭嗣族子又殁境苦节坚夀八十六卒
　　灵应亨妻刘氏年二十三夫亡遗孤亦天立志守节夀八十二卒
　　王悦曾妻张氏年二十三夫亡一女方五歳恱曾有幼弟二氏抚之如子会有求婚者氏防哂曰俟叔有室女有家吾有以自处也何哓哓为越十数年婚嫁既毕氏曰吾责尽矣阖户自缢
　　杨培模妻王氏培堂妻李氏胥少寡模子一堂女二妯娌共抚成之未几子秉正卒幼孙复夭正妻陈氏亦青年矢守以终
　　张□妻王氏年二十一夫亡矢死不二恒拊二女而言曰俟若事毕吾当为自了计阅十有七载两女相继出阁氏哭泣求死遂自缢
　　生员杨蔚起妻李氏年二十七而寡抚子抚孙胥先氏卒苦节五十年夀七十六卒
　　生员刘元生妻王氏生员王士佐妻温氏生员李鸣凤妻杨氏生员杨春肇妻程氏生员杨甲名妻张氏生员李廷翰妻李氏孝子杨春光妻武氏崔凌云妻刘氏秦都雍妻王氏王加授妻张氏子王永宜妻胡氏廪生刘奇生妻柴氏生员郝清瑞妻杨氏李满红妻王氏生员李之龄妻梁氏史现龙妻李氏宋产宣妻张氏生员郭王图妻程氏牛伏英妻郝氏刘敉生妻王氏龚鸿泰妻曹氏李现红妻李氏武生呉瑛妻梁氏廪生张之英妻常氏副榜张大鹏妻刘氏李重华妻时氏生员梁璧妻杨氏生员杨灿妻李氏生员张彝妻王氏以上俱守志节
　　沁源县
　　明
　　张承祖妻邢氏年二十五而寡无子守节终身洪武十六年旌表
　　生员宋朝妻朱氏年二十夫亡无子遗女二食贫守志亲党争劝之嫁氏注水于瓮深埋三尺许上覆以石板召劝嫁者环左右而誓曰待此水干时吾当嫁也自是众不敢复言孀居六十余年夀八旬余卒女适庠生董凤来亦早寡抚子守志殆母氏之所式型欤
　　任甸妻姚氏年二十六夫亡抚子自立有成娶妇徐氏遘疾笃徐曰夫病殆不起奚以生为潜自缢时年十有八歳万厯四十八年题旌建贞烈坊
　　生员王崇化妻任氏年二十二夫亡无子誓从死嘱家事于人次日遂自缢
　　廪生阴根阳妻郭氏年二十七夫亡矢死不二逾十二载翁亡姑耄族叔强令改适氏举刀自刎死
　　监生胡梦龙妻李氏生员郭奎光妻李氏李同春妻雷氏以上俱守志节
　　国朝
　　王攀龙妻王氏姜寇变被执氏奋骂不屈贼怒断其手足死
　　生员王简妻李氏为贼兵所掠挟行数十里骂不絶口遂遇害
　　刘万祚妻李氏姜寇变同夫避难遇贼杀其夫氏詈骂求死遂遇害
　　庠生董铠妻王氏年二十七夫亡无子夫弟幼忍死抚之既娶举子氏喜曰董祀绵矣妾可从夫遂乘间投缳死
　　廪生史翼经妻姚氏少寡守志节越数年翼经弟衞经又死翁泣谓衞经妇朱曰二子胥亡天丧我也我耄不足恃媳盍自为计朱曰姆为人妇独非人乎乃与姚一志守节朝暮相依凡四十余年卒
　　郑一贵妻任氏夫死于虎无子誓不改适苦节五十年夀七旬卒
　　拔贡郭鼎赞妻郭氏少寡遗幼女二茹荼饮蘗歴三十九年卒
　　生员李一槐妻南氏廪生胡璞妻郭氏郭在禄妻刘氏郭有麟继妻宋氏姚殿妻郭氏李遇时妻刘氏郭维屏妻史氏生员李母万氏郭中芳妻李氏庠生胡应干妻李氏以上俱守志节
　　武乡县
　　后赵
　　石勒妻刘氏有胆畧石勒每与防决军事
　　北魏
　　燕国公王文谟母张氏封夫人汉张良之裔矢徳不爽克称圣善夫死训成令子孀居白首年六十有六卒
　　后周
　　车骑将军字文显妻髙氏封夫人箴训有仪容言以徳肃泰中兴贤才内则
　　明
　　王辂妻石氏年二十辂卒坚志守节誓不再适治间诏旌
　　杜氏襄垣人寓居墨镫之新村为村民王氏妇家贫歳饥有里豪恱其色欲以非礼犯氏严肃自持凛不可近豪乃贿其姑以势迫之至日见笞挞杖痕徧体畧无二志后豪肆强暴氏疾走投崖死后人名其崖曰清风崖邑进士李黼为立传
　　李龙妻赵氏年二十夫亡事姑育子清苦自持嘉靖间诏旌
　　张拱辰妻赵氏年十九夫亡哭尽哀是晩沐浴更衣潜自缢当道给银治殓仍赐旌奬
　　廪生魏国才妻陈氏年十九夫亡子烁甫三月氏日夜寝苫块意将不测姑谕之曰若死孤亦死魏不血食矣氏悟忍死营葬毕织麻缕为糊口计伯叔兄弟歳时馈遗槩弗受事姑尽孝训子有成事闻旌其门卒年七十三歳
　　生员董汉简妻王氏夫亡守节四十载其子妇魏氏亦以节显
　　赵庆妻王氏年十九而寡抚子登髙成立娶妇郭氏不数年登髙卒郭守志养姑里闬称孝姑病预为治棺衾每事为二及姑殁含殓讫嘱家人曰姑死我事毕是夜缢于姑柩侧万厯十八年奉诏旌表
　　冯烈女父九金襄垣人寄居攀龙镇初字里民胡栋其父因栋贫议改字富室刘九龄女曰贫富易操何顔人世遂登楼自缢
　　董烈女父国章年十五未字流贼乱被获女投粪厠贼艳其色曳出之女大骂被杀
　　生员韩家奇妻李氏贼变家奇被杀其母弟子侄咸遭屠恱氏色不即加刃氏怒骂抱婴儿投崖死
　　李烈女父克宁侨居攀龙镇己字而未嫁流贼攻寨急将陷扬言曰多与妇女即解围去女闻恐受辱从髙坠崖筋骨寸裂死
　　举人史光显妻刘氏流寇乱举家匿窨中氏偶出执爨贼猝至被执氏绐曰楼有金帛可取也贼信之令氏前行甫登楼即阖户从楼窗下堕虀粉而死
　　生员刘瓒妻李氏生员赵一科妻田氏魏邦定妻髙氏魏黙妻梁氏举人李人龙妻张氏举人魏兼妻赵氏魏堪妻李氏监生魏中原妻史氏庠生魏邦奇妻程氏生员王赈民妻魏氏蔺如妻金氏生员杜如梁妻郝氏生员安永逺妻王氏生员魏天知妻王氏程可立妻魏氏进士陈所行妻程氏以上俱守志节
　　国朝
　　生员魏以嘉妻赵氏年二十七而寡抚子子卒继甥甥亡两媳相依垂十年相继胥卒氏惨极人生哭奠翁姑神主闭户自经家人觉而救苏青乌家以茔兆不吉言氏典衣脱珥购善地改葬三世抚孙振翼成立年六十八歳卒
　　魏晋封妻董氏年二十八而寡家贫无子伯兄逼令他适氏截耳自废族人哀之为立嗣以全其志苦节五十四年夀八十二而终
　　刘氏刘柱女己丑姜瓖乱避兵洞内贼攻洞执之缚氏于马行里许过髙崖氏以善言绐贼贼信释之跃身堕崖死家人购得尸见一虎守其旁全体完好如生
　　举人魏以宁继妻韩氏年二十而寡以腰绖缢柩前绖断得不死前子景韩亦早殁偕媳窦氏抚孙完节以宁弟以贞妻李氏年二十五夫亡无子齧指毁面从守志三嫠相依垂四十余年卒
　　贡生魏生中继妻孙氏总督魏云中弟妇也于归二载年十九无出生中殁砥志守节夀八十有八卒初云中嫡孙泽濬母早亡氏鞠之如子泽濬夫妇卒又育其子旌濂学成名就家声复振皆氏一人之力也
　　程孝逸妻程氏年二十一夫亡哀号欲殉越七日自经王贤妻史氏贤以渡河溺死氏年二十五号泣河干购夫骸归葬讫遂自缢邑令旌其墓曰烈妇
　　生员史孔笔妻韩氏廪生魏世鼎妻李氏贡生魏运开妻王氏孝子魏以继妻籍氏韩文业妻窦氏贡生张基洪妻萧氏廪生赵养麟妻韩氏生员李光蔚妻魏氏闗耀妻来氏韩恢祖妻魏氏李时化妻张氏生员李之瑨妻程氏董葵妻魏氏石克卿妻程氏廪生李之蕃妻魏氏程正忠妻李氏生员陈枚吉妻赵氏籍贵妻李氏赵如封妻郝氏张茂华妻白氏武英妻韩氏廪生魏初旭妻李氏魏启征妻郭氏生员赵敇封妻李氏韩文烱妻董氏张景瞻妻程氏王业兴妻胡氏生员魏尧都妻史氏李瑛妻王氏庠生魏绳绪妻程氏段恭侯妻程氏魏前骍妻武氏魏公妻段氏张安兴妻李氏魏珵妻霍氏魏瑾妻韩氏举人程骧继妻赵氏李王珍妻白氏李之英妻冯氏庶吉士史珥继妻魏氏武元相妻李氏生员张育葵妻王氏以上俱守志节
　　平定州
　　元
　　郝义妻张氏年二十义亡子弥月舅殁姑老舍东有圃日灌畦蚕织以奉姑尝蓄牝羊孳息以万计人谓孝节所致子好学为儒至正间旌表
　　耶律氏广徳军宣差聂希甫妻端庄贞静涉猎书史年二十二夫亡守节四十年屏膏沐衣缟素妾出二子爱而教之至正间旌表
　　国子伴读吕乙鸣妻郜氏年二十三夫亡子幼家贫氏揽织行大家之丝辛苦百倍易甘防养二亲课子成立至正间旌其门欧阳公作记
　　冯义甫妻陈氏年二十四夫亡子女俱幼守节四十余年吕思诚题曰清贞作诗美之至正间旌表
　　太常太祝耿承祖妻康氏承祖仕燕京时山东盗起剽掠平定氏挈幼子荣川避于盂阳北榆村石洞中贼势迫氏谓义女果曰汝主父歴馆阁吾义不受辱汝为抱幼子营川去氏遂赴井死果逃见承祖具吿母死之故承祖曰得死所矣郡守孙亨嘉其贞烈以闻至正间旌表陈好谦作烈妇传
　　廉访副使王履谦妻齐氏治家严肃克守妇道至正十八年贼陷太原齐氏与二妇萧氏吕氏及女凤避难于赵庄石岩寇围急度不免顾谓其女曰汝家五世同居号为清白汝父职任风纪我命妇也汝少女也奚可辱身以茍生哉女曰吾夫已死今为未亡人得死为幸乃同缢不得死遂俱投崖死次妇吕氏谓长妇萧曰吾为中书左丞之孙义不受辱亦赴崖死萧曰吾独不得为节妇乎亦投崖死河东杜凯作四烈传奏请旌表
　　明
　　李玺妻任氏年十八归玺逾年生子仪而玺卒或劝其再嫁氏忿斥之操守弥坚仪长娶妇梁氏生子逵未几仪亦卒梁年二十四欲自缢以殉任谕之曰我所以忍死至此者为汝夫耳汝即死吾年且衰谁为养汝子梁自是毁容易服瘁力纺绩歳歉姑不失养训子业儒为神木县训导妇姑俱以夀终郡人称曰双节成化年题旌
　　和仲芳妻赵氏年二十夫死伯兄迫令更嫁氏引刀自刺誓死不二廵按仇惠令有司给束帛奬之郡人白金为作传
　　白思敬妻葛氏思敬殁母年八十余二子在髫龄氏事姑逾十年姑临终与氏诀曰吾不幸耄而丧子非妇无以至此旦夕且死诸孤幸善教之使不絶白氏诗书一脉固无恨矣言讫而卒后二子镇铨俱读书登仕籍氏赠太孺人年七十余终
　　举人王佐妻李氏有淑徳夫卒守节不渝每遇烝尝忌日必恸哭如初一夕梦佐与语曰汝苦志汝苦志李应曰及尔偕往何如诘朝语亲党闻者堕泪越数日果无疾而终御史陈豪表其门
　　县尹李春妾王氏性淑慎寡言笑春感痰疾昼夜扶持不解衣者数月春疾革泣曰主君娶妾为无后也奈何竟以无后终耶妾负主君请从死之遂就缢于他室郡守往吊其门曰千载纲常此人振之矣
　　费华妻尚氏年二十一夫卒无子守节六十余年御史侯旌之曰贞节
　　生员董希程妻李氏年二十二夫殁遗孤在抱誓死守志子新有声于时
　　举人郗士孝继妻景氏年二十四夫卒事孀姑育前子备歴艰辛廵盐御史秦大夔给粟奬之
　　生员唐尧咨妻乔氏夫亡无子誓不再适养舅姑以天年终既殁每食必荐哀慕不衰时论贤之
</div>
    <div class="pagination">
<a href="山西通志_page505.html">上一页</a><span>...</span><a href="山西通志_page501.html">501</a><a href="山西通志_page502.html">502</a><a href="山西通志_page503.html">503</a><a href="山西通志_page504.html">504</a><a href="山西通志_page505.html">505</a><span class="current-page">506</span><a href="山西通志_page507.html">507</a><a href="山西通志_page508.html">508</a><a href="山西通志_page509.html">509</a><a href="山西通志_page510.html">510</a><a href="山西通志_page511.html">511</a><span>...</span><a href="山西通志_page507.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
