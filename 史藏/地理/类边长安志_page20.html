<!DOCTYPE html>
<html>
<head>
    <meta charset="UTF-8">
    <title>类边长安志 - 第 20 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>类边长安志 - 第 20 页/共 58 页</h1>
    <div class="content">谭宾录 雍录　幽明录 异闻录 
鉴诫录 叙闻录 卢氏杂说 
东方朔说 娄敬说 田肯说 
张良说 苏秦说 骆氏新说 
后魏地形志 上杜赋 含元殿赋 
杜工部诗 刘禹锡诗 白居易诗 
杜牧之诗 历代诸公诗 颜师古注 
臣瓒注 应劭注 苏林注 
孟康注 郑玄注 晋灼注 
张栺注 皇览注 张晏注 
李奇注 杜预注 李廵注 
水经注 李善文选注 地里丛编 
杜阳编 十六国春秋 竹书纪年 
李肇国史补 郦元水经注 三辅故事 
酉阳杂俎 礼阁新仪 三辅会要 
谯周法训 五经要义 许慎说文 
虞喜志林 邺都故事 朝野佥载 
唐画断 汉旧仪 百官表 
白虎通 风俗通 山海经 
援神契 通典 摭遗 
淮南子 六臣文选 园苑疏 
类编长安志证题
　类编长安志卷之一
京兆路儒学教授骆天骧纂编
开成路儒学教授薛延年校正
　　杂着
　　　总叙
长安 【古乡聚名】 厥壤肥饶四面俭固被山带河外有洪河之险西有汉中巴蜀北有代马之利所谓天府陆海之地也乃尚书禹贡雍州之域尧封后稷于（左牙右厂来） 【者邰今武功县】 舜置十二牧雍其一也又公刘居豳今邠州大王徙郊 【今凤翔府】 及文王作豊 【今鄠县豊邑乡】 武王治镐 【颜师古曰昆明池北镐池是】 雍州为王畿平王东迁以岐豊之地赐秦襄公至孝公始都咸阳始皇并天下置内史以领关中项籍杀子婴分其地为三封章邯为雍王都废丘 【今兴平县】 司马欣为塞王都栎阳 【今栎阳县】 董翳为翟王都高奴 【今延州鄜城县】 谓之三秦汉高祖元年更雍州为渭南郡五年高祖在洛阳从娄敬说始都之九年罢渭南郡复为内史景帝分置左右内史此为右内史武帝太初元年改内史为京兆尹以渭城以西属右扶风长安以东属京兆尹长陵以北属左冯翊以辅京师谓之三辅又置三辅中辅理华阴左辅理高陵右辅理郿兼三都尉亦曰六辅王莽纂汉分长安城旁六卿置帅各一人分三辅为六尉郡更始元年三辅各复其旧光武都洛阳以关中地复置雍州寻复置司隶校尉统三辅如旧献帝以董卓遂徙都
魏文帝改京兆尹为太守冯翊扶风各除左右仍以三辅属司隶晋省司隶为长安置雍州统七郡 【京兆冯翊扶风安定始平北地新平】 州治京兆郡惠帝永安元年张方刼帝幸长安光照元年六月还洛阳愍帝之后刘聪刘曜石勒 【符健】 坚姚苌相继窃取之复置雍州徤置司隶校尉坚分司隶为雍州分京兆为咸阳郡 【苌改长安曰常安】 苌孙泓为刘裕所灭东晋复置雍州及京兆郡寻为赫连勃勃所破遣子璝镇长安号曰南台后魏大武始光元年破赫连昌以其地置秦雍南秦三州雍治京兆秦治天水南秦治伏羗雍州领京兆冯翊扶风咸阳北地等五郡三十一县京兆郡领县八 【长安杜城鄠山北新豊覇城阴盘蓝田】 孝武永熙三年自洛迁都长安号西魏复置京兆尹后周与隋因之开皇三年自汉长安故城东南移二十一里迁都龙首川改京兆尹为雍州大业三年改州为京兆郡统县二十二唐武德元年复为雍州以古雍州之地分为关右陇石二道后改为关内道三年分武功好畤盩厔扶风四县置稷州分温秀石门二县置泉州贞观元年废稷州以武功好畤盩厔来属十七年废宜州以华原同官二县来属天授元年改雍州为京兆郡其年复为雍州二年分始平武功奉天盩厔好畤等县复置稷州分云阳泾阳醴泉三原富平美原等县置宜州大足元年废鸿宜鼎稷四州以始平等一十七县来属开元元年改雍州为京兆府天宝元年以京城为西京京兆府领县二十三二年置十五道采访为京畿道至德二载曰中京元年建五月停京名寻曰上都天佑元年昭宗东迁于洛降为估国军黄巢寇长安焚毁宫室逮尽许公韩建弃旧城去郭城因子城筑今京兆府梁开平元年改府曰大安二年改军曰永平后唐同光元年复为西京府曰京兆晋天福元年改军曰晋昌汉干佑元年改军曰永兴其府名皆仍旧宋亦曰京兆永兴军金初分陜西为五路京兆为陜西东路初管五州十二县贞佑管八州十二县
圣朝初仍旧至元十四年降三州为县又并四县改京兆为安西府管五州十一县自周秦历汉晋西魏后周隋唐为帝都以为奥区神皐之地信乎
　　　分野
礼保章氏以星辨九州岛之地所封之域皆有星分在天官书东井与鬼为雍州之分兼得赵魏之交汉书地里志曰自东井十六度至柳八度为鹑首于辰在未秦之分也广雅曰北斗枢为雍州尚书禹贡黑水西河惟雍州 【西据黑水东距西河】 弱水既西泾属渭汭漆沮既从酆水攸同 【言三水同】 荆歧既旅 【旅谓可祭也】 终南惇物至于鸟鼠 【谓终南惇物二山西物出至于鸟鼠山也】 原隰厎绩至于猪野 【言原隰皆可致功今武威郡始减县即猪野】 三危既宅三苗丕叙 【三危山名言可居也三苗即有苗氏为乱徙长沙间皆大得其次序】 厥土黄壤厥田惟上上浮于积石至于龙门会于渭汭周礼职方正西日雍州其山镇曰岳山薮曰弦蒲川曰泾汭浸曰渭洛其利玉石兼得禹贡梁州之地周自武王克商都酆镐则雍州为王畿及秦孝公作为咸阳筑冀阙徙都之故谓之秦川亦曰关中按三辅黄图曰始皇表河以为秦东门表汧以为秦西门故贾谊过秦云践华以为城又班孟坚西都赋曰左据函谷二崤之阻表以太华终南之山右界褒斜陇首之险带以洪河泾渭之川张平子西京赋曰广衍沃野厥田上上寔为地之奥区神皐
　　　土产
周礼职方氏雍州其利玉石其人三男二女畜宜牛马榖宜黍稷汉书地理志曰雍州有鄠杜竹林南山檀柘号称陆海为九州岛膏腴 【师古曰言其地高陆而饶物产如海之无所不出故云陆海腹之下肥曰腴故取论云】 班孟坚西都赋曰陆海珍藏蓝田美玉竹林果园芳草甘木郊野之富号为近蜀 【盩厔产芎藭白芷乌头泽泻三棱华原芍药赤石脂甆器华原石】 
　　　土贡
禹贡雍州厥贡球琳琅玕唐十道图贡隔纱鞾毡粲草席酸枣仁地骨皮藕粉葛粉樱桃紫秆粟大小麦面晋天福中并停今止贡酸枣仁地骨皮克正旦庭实其外岁贡兴平酥咸阳梨不列方物货殖传曰关中由汧雍以东至河华膏壤沃野千里自虞夏之贡以为上田
　　　风俗
汉志曰秦有四塞之固昔后稷封（左牙右厂来）公刘处豳大王徙郊文王作酆武王治镐其民有先王遗风好稼穑务本业故豳诗言农桑衣食之本甚备始皇之初郑国穿渠引泾水溉田沃野千里民以富饶汉兴立都长安徙齐诸田楚昭屈景及诸功臣于长陵后世世徙吏二千石高訾富人及豪桀并兼之家于诸陵盖亦以强干弱支非独为奉山园也是故五方杂错风俗不纯其世家则好礼文富人则商贾为利闾里豪杰则游侠通奸濒南山近夏阳多阻险轻薄易为盗贼常为天下剧又郡国辐　　奏浮食者多民去本就末列侯贵人车服僣上众庶放效羞不相及嫁娶尤崇侈美送死过度故汉时京辅称为难理又隋书地理志曰京兆王都所在俗具五方人物混淆华戎杂错去农从商争朝夕之利游手为事竞锥刀之末贵者崇侈靡贱者薄仁义豪强者纵横贫窭者窘蹙桴皷屡惊盗赋不禁此乃古今之所同风也春秋说题辞曰秦金精坚故秦俗亦坚诗舍神雾曰秦地处仲秋之位男儒弱女高暸 【暸明也落消反】 白色身音中商其言舌举而仰声清而扬
　　　雍州
尚书禹贡曰黑水西河惟雍州厥贡惟球琳琅玕浮于积石至于龙门西河○尔雅曰河西曰雝州注自西河至黑水疏李廵曰河西其气蔽壅厥性急凶故曰雍雍壅也兼得梁州之地西北之位阳所不及阴壅也 【晋太康地记曰以其四山之地故以雍名焉亦谓西北之位阳所不及阴气壅闭也】 ○春秋元命苞曰东井鬼星散为雍州分为秦国东距殽阪西有汉中南含高山北阻居庸雍壅也得东井动深之萌其气险也○春秋文耀钩田华岐以北龙门积石南至三危之野雍州也属魁星○释名曰雝州在四山之内雝翳也应劭注汉书曰四面积高曰雍 【郊祀志自古以雍州积高神明之袄故立畤郊上帝】 ○吕氏春秋曰西方为壅州○晋挚虞雍州诗曰于皇先王经启九有有州惟雍居京之右土载奥区山苞神薮嘉生惟繁庶类伊阜悠悠州域有华有戎外接皮服内舍歧豊周余既没夷德未终莫不慕义易俗移风○汉杨雄雍州箴曰黑水西河横截昆仑邪指阊阖昼为雍垠上侵积石下碍龙门盖安不忘危盛不讳襄牧臣司雍敢告缀衣
　　　京都
春秋公羊传曰京师者天子之居也京者大也师者众也天子之居必以众大之辞言之○释名云都者国君所居人所都会也邑犹俋聚会之称也○尚书大传曰十邑为都○周礼曰四县为都又曰距国五百里为都○春秋左氏传曰邑有先君宗庙之主曰都○白虎通曰京都者何谓也千里之邑号也明什倍诸侯法日月之俓千里或曰夏邑殷为商邑周为京都○谯周法训曰王者居中国何也顺天之和而同四方之统也○帝王世纪曰古公亶父是为大王以修德为百姓所附止于岐山之阳邑于周地始改国曰周筑城郭立宗庙设官司即诗所谓乃召司空乃召司徒俾立室家其绳则直作庙翼翼筑之登登削屡冯冯者也周道之端盖自此始
史记娄敬说高祖曰秦地被山带河四塞以为固卒然有急百万之众可具也因秦之故资甚美膏腴之地此所谓天府者也陛下入关而都之山东虽乱秦之故地可全而有也夫与人鬪不搤其肮 【张晏曰脱喉咙也】 拊其背未能全其胜也今陛下入关而都接秦之故地此亦搤天下之肮而拊其背也高帝问群臣群臣皆山东人争言周王数百年秦二世即亡不如都周上疑未能决及留侯言之上即日车驾西都关中赐敬姓刘氏拜即中号奉春君
汉书张良说高祖曰雒阳虽固其中小不过数百里地薄四面受敌此非用武之国夫关中左殽函右陇蜀沃野千里南有巴蜀之饶北有胡苑之利阻三面而固守独一面东制诸侯安定河渭漕挽天下西给京师诸侯有变顺流而下足以委输此所谓金城千里天府之国刘敬说是也于是上即日驾西都关中
后汉杜笃论都赋夫大汉之盛代藉雍土之饶得御外理内之术孰能致功若斯创业于高祖嗣传于孝惠德隆于太宗财衍于孝景威盛于圣武政行于宣元侈极于成哀祚缺于孝平传代十一历载三百德襄而复盈道微而复彰皆莫能迁于雍州而背于咸阳宫室寝庙山陵相望高显弘丽可思可荣羲农已来无兹着明天雍州本帝皇所以育业覇王所以衍功战士角难之场也
　　　京兆尹
春秋传曰周公相王室以尹天下 【尹正也】 
通典曰周官有内史秦因之掌治京师汉景帝二年分置左右内史武帝太初元年更名京兆尹 【张晏曰地绝高曰京左传曰莫之与京十亿曰兆尹者正也大众所聚故曰京兆】 秩二千石银印青绶进贤两梁冠绛朝服佩水苍玉与左冯翊右扶风是为三辅理长安城中后汉都洛阳置河南尹以三辅陵庙所在不改其号但减其秩与太守同
汉书曰赵广汉字子都涿郡人为京兆尹以和颜接士其尉荐待遇吏殷勤甚备事推功善归之于下曰某掾卿所为非二千石所及行之发于至诚吏见者皆书写心腹无所隐匿咸愿为用僵仆无所避
又曰广汉为人强力天性精于吏职见吏民或夜不寝至旦尤善为钩距以得事情 【苏林曰钩得其情使不得去晋灼曰钩致也距闭也使对者无疑若不问而自知众莫觉所由以闲其术为距也师古曰晋说是也】 钩距者设如欲知马价则先问狗次问羊又问牛然后乃马参伍其价以类相准则知马之贵贱不失实矣郡中盗贼闾里轻侠其根株窟穴所在及吏受取请求铢两之姧皆知之长安少年数人会穷里空舍谋共刼人坐语未讫广汉使吏捕治具服广汉为京兆尹廉明威制豪强小民得职百姓追思歌之至今又曰张敞字子高守京兆尹自赵广汉诛后比更府尹皆不称职京师寝废长安市偷盗尤多百贾苦之敞既视事求问长安父老偷盗酋长数人居皆温厚出从童骑闾里以为长者敞皆召见责问因贯其罪把其宿负 【师古曰贯缓也把执持也音布马反】 令致诸偷以自赎偷长曰今一旦召诣府恐诸偷惊骇愿一切受署 【师古曰自言愿权补吏职也】 敞皆以为吏遣归休置酒小偷皆来贺饮醉偷长阴以赭污其衣裾 【师古曰赭赤土也】 吏坐门问赭污者辄取之一日捕得数百人由是抱皷希鸣市无偷盗
又曰敞为京兆朝廷每有大议引古今处便宜公卿皆服敞无威仪时罢朝会过走马章台街 【孟康曰在长安中臣赞曰在章台下待】 使御吏駈自以便面 【师古曰便面所以障面盖扇之美也】 拊马又为妇画眉长安中传张京兆眉怃 【应劭曰怃大也孟康曰怃音诩北方人谓媚好为诩畜】 有司以奏上问之对曰臣闻闺房之内夫妇之私有过于画眉者上爱其能弗备责也然终不得大位为京兆尹九年与杨恽厚坐恽大逆诛
又曰王骏为京兆尹成帝欲大用之故试以政事先是京兆有赵广汉张敞王尊王章至骏皆有能名京师称曰前有赵张后有三王
后汉书曰延笃字叔固及边凤皆为京兆尹并有能名语曰前有张赵后有边延张赵即赵广汉及张敞也
魏志曰郑浑字文公为京兆尹浑以百姓新集为制移居之法使兼复者与单轻者相伍温信与孤老为比动稼穑明禁令以发奸者由是民安于农而盗贼息
李爕别传曰爕字德公京兆人拜京兆尹吏民爱敬乃作歌曰我府君道教举恩　如春威如虎爱如母训如父
后周陆遥为京兆尹都界有承生数子经句而死其家又有豮遂乳养之诸豚赖之以活时论以逞仁政所致
唐源干曜为京兆尹政存宽简
黎干为京兆尹严肃为治人颇便之
李勉大历二年拜京兆尹政尚简肃时宦官鱼朝恩为观军容使仍知国子监事前尹黎干求媚于朝恩每候其将至监则盛设酒馔为数百人之饩倾府之吏以办之及勉莅职旬月朝恩入监府吏莫至先置者请于勉勉曰军容使判国子监勉候于太学军容固宜具主礼勉官忝京尹军容傥惠顾至府岂不敢饬蔬馔乎朝恩深御之自是不复至太学矣
吴凑贞元十四年为京兆尹是夏旱榖贲人多流亡京兆尹韩皐以政事不理黜之上召凑自右金吾卫大将军面拜尹即日令视事经宿方下制逾月凑论奏掌闲厩瀇骑飞龙内园芙蓉园及禁军诸司等使杂供手力资课大多量宜减省从之凑孜孜为治以勤俭为务人乐其政庶务咸举奏罢宫市等人颇便之甞于官街树槐及凑卒民指树而怀之
许孟容元和四年为京兆尹有左神策军吏李昱假长安富人钱八千贯三岁不偿孟容遣吏收捕械系克日命还之且曰不及期当死自兴元以后禁军中有功军士益横府县不能制孟容刚正不惧以法治之一军尽惊冤诉于上立命中使宣旨令送本军孟容系之不遣中使再至乃执奏云臣诚知不奉诏当诛然臣职司辇毂合为陛下弹抑豪强钱未尽输昱不可得上嘉其意乃许之自此权右敛迹
孔戢为京兆尹时旱祷于曲江是夕大雨
韩愈长庆三年四月为京兆尹兼御史大夫勑特放台参以后不得为例
崔珙开成二年为京兆尹时京畿旱奏浐水入内者十分请减九分以赐贫民溉田从之
薛元赏会昌中为京兆尹武宗谓宰相曰元赏威风甚严唯属军者即令守取勑文李德裕奏京尹若非陛下假借与之作主则无由为得帝曰灼然柳仲郢历京兆河南尹以宽理周郊人或谓与西府之政有异为疑仲郢曰辇毂之下弹压为先他郡皆宜以惠养为本
韦澳大中十年为京兆尹故事京兆尹在私第但奇日入府偶日入　　虎院至是赐度支钱二万贯令造廨宅始命尹不得离府澳公正方严吏不敢欺委长安尉李信主其事营创府舍极一时壮丽复进羡缗澳连书信两上下考
　　　府县官
唐肃宗元年建寅月勑京兆府县官多被诸使奏请避难就易殊非奉公自今后诸使诸司诸州改官充判官支使随身駈使等准旧勑不得放去
广德二年三月勑中书门下及两省五品以上尚书省四品已上诸司正员三品已上诸王驸马中周已上亲及女壻不得任京兆府判司畿令赤县丞簿尉
长庆二年闰十月中书门下奏伏以所立堤防止缘权要今一槩防闲事诚太过今后请应宰臣左右仆射御史大夫中丞给事舍人左右丞诸司尚书侍郎度支盐铁使在城者并诸王驸马周已上亲并女壻外甥请准前后勑不得任京兆府判司次赤畿令簿尉其余官不在此限从之大中元年九月中书门下奏京兆府判司及两县簿尉带诸司职事伏以列官分职各有司存苟或侵踰则乖彝宪近府判司及两县簿尉多系诸司职掌遂使额外假摄一人兼判数曹易为因循难以责办臣等商量自今以后诸司职掌改除集贤史馆弘文馆外并不得带府判司及两县簿尉仍每馆不得过一员其见在诸司克职者诸勒归司从之
　　　四至
东至南京一千二百七十里　　　东至西京八百五十里
东至华州一百八十里　　　东南至商州二百六十五里
南取库谷路至金州六百八十里　　　西南至洋州六百四十里
正西微北至凤翔府三百一十里　　　西北至邠州三百里
北至坊州三百五十里　　　正东微北至同州二百五十里
北至耀州一百八十里
　　管治郡县
　　　汉 【改内史为京兆尹】 
京兆尹领十二县　　　户一十九万五千七百二十
长安　新丰　船司空　蓝田　华阴　郑湖　下邽　南陵　奉明　霸陵　杜陵
左冯翊领二十四县　　户二十三万五千一百一十
高陵　栎阳　翟道　池阳　夏阳　衙　粟邑　谷口　莲勺 【音辇酌】 　鄜　频阳　临晋　重泉　合阳　祋祤　武城　沈阳　襄德　征　云陵　万年　长陵　阳陵　云阳
右扶风领二十一县　　户二十一万六千三百七十七
渭城　槐里　鄠　盩厔　　牙　厂来　　郁夷　美阳　郿　雍　漆　栒邑　隃麋　陈仓　杜阳　汧　好畤　虢　安陵　茂陵　平陵　武功
　　　后汉
京兆尹治十城　　　　户五万三千三百九十
长安　霸陵　杜陵　郑　新丰　蓝田　长陵　商　上洛　阳陵
左冯翊治一十三城　　户三万七千九十
高陵　池阳　云阳　祋祤　频阳　万年　莲勺　重泉　临晋　合阳　夏阳　衙　粟邑
右扶风治十五城　　　户一万七千三百五十二
槐里　安陵　平陵　茂陵　鄠　郿　武功　陈仓　汧　渝麋　雍　栒邑　美阳　漆　杜阳
　　　晋
京兆郡统九县　　　　户九万九千五百
长安　杜陵　霸城　蓝田　高陵　万年　新丰　阴般　郑
冯翊郡统八县　　　　户八万七千七百
临晋　下邽　重泉　频阳　粟邑　莲勺　合阳　夏阳
扶风郡统六县　　　　户二万三千
池阳　郿　雍　　汧　　陈仓　美阳
安定郡统七县　　　　五千三百户
</div>
    <div class="pagination">
<a href="类边长安志_page19.html">上一页</a><span>...</span><a href="类边长安志_page15.html">15</a><a href="类边长安志_page16.html">16</a><a href="类边长安志_page17.html">17</a><a href="类边长安志_page18.html">18</a><a href="类边长安志_page19.html">19</a><span class="current-page">20</span><a href="类边长安志_page21.html">21</a><a href="类边长安志_page22.html">22</a><a href="类边长安志_page23.html">23</a><a href="类边长安志_page24.html">24</a><a href="类边长安志_page25.html">25</a><span>...</span><a href="类边长安志_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
