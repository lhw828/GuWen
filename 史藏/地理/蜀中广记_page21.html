<!DOCTYPE html>
<html>
<head>
    <meta charset="UTF-8">
    <title>蜀中广记 - 第 21 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>蜀中广记 - 第 21 页/共 91 页</h1>
    <div class="content">　　广都蒋城吴大年古郫李椿秦亭权师雄大梁赵恂阆中冯时周谷米居约以绍兴十八年九月十有四日访古菖蒲涧观唐人武功子石刻置酒碧岩溪效柳子序饮损其筹为一题名投之涧或洄或止或沉皆赏惟直前无冱滞则免坐客率三四十饮咲歌谐嬉日晡乃罢毕成记
　　绍兴庚辰上已游菖蒲涧饮于碧岩效晋人祓禊故事颕昌王芹宕渠韩庆孙开封乔嘉成都周瑞行男夏卿凡五人
　　李异李国用杨义仲勾成允唐栋淳熙甲辰正月晦来逰时春日融明熏风和畅为兰亭之饮以归
　　嘉定壬申仲春三城郭仲深摄事集山清明后一日逰菖蒲涧扳寻古嵒眉山扈才叔小益刘温叔潼上杨珍父同来
　　有山曰十二峰方舆胜览云十二峰在难江县四十里马盘湾巉岩耸秀最为竒观有客题诗曰挿立翠屏峰十二为君唤作小巫山
　　有水曰明水寰宇记云明水在难江县北五十余里水出砚屏林木山川之形隐于石间
　　有古城曰平梁志云平梁城遗址在县西三百里上有古寺龙池淳佑间都统制张实遵大使余龙学指授规画率诸军剏平梁山城云取扫平梁州之义坐据要地壁立万仞天人助顺汉中在掌握矣刻于石
　　有桥曰五马志云李虎仙者往来难江通江二县县人修五马桥工匠数十虎仙于皮袋中出小釡可容三升以米面食物纳其中炊之以饲人人皆饱
　　有寺曰栢院志云县南六十里栢院寺唐髙宗末年建相传为章怀太子修行之所有碑文剥蚀
　　有宫曰紫微志云唐贾真人居难江县之紫微宫白昼登仙留诗壁间云此后不知谁有分壁间留得上天梯
　　有观曰铜人志云县南隔江铜人观唐开元集州刺史李成裕奏设肖像皆铜初名紫极宫有残碑数行开元二年兵部尚书牛仙客文宋集州守杨方平重立石又有碑刻载黄蓬石事畧云黄蓬石乃大蓬之仙者性颛蒙唯充薪水偶汲于寺见金瓶贮水乃饮水而置瓶是夕劳困卧藩篱间醒忽颕悟能诗蓬之名士无能出其右者顷乃隐于大蓬人不之见
　　按玉堂闲话云兴元之南有大竹路通于巴州其路则深溪峭岩扪萝摸石一上三日而达于山顶行人止宿则以縆蔓系腰萦树而寝不然则堕于深涧若沈黄泉也复登措大岭葢有稍平处徐步而进若儒之布武也其絶顶谓之孤云两角彼中谚云孤云两角去天一握淮阴侯庙在焉昔汉祖不用韩信信遁归西楚萧相国追之及于兹山故立庙貎王仁裕尝佐褒梁帅王思同南伐巴人往返登陟留题于淮阴祠曰一握寒天古木深路人犹说汉淮阴孤云不掩兴亡策两角曾悬去住心不是冕旒轻布素岂劳丞相逺追寻当时若放还西楚尺寸中华未可侵若其崎岖险峻之状未可殚言也

　　蜀中广记卷二十五

　　●钦定四库全书

　　蜀中广记卷二十六

　　（明）曹学佺 撰

　　○名胜记第二十六

　　川北道

　　保宁府三

　　剑州

　　汉阳山州之主山也武功康海德涵剑州重阳亭记所云俯枕闻溪前对汉阳是矣碑目云剑州石柱文晋太元十八年刻东园闻泉赋唐贞元中蘓洪之刻开元寺重修中和极乐院铭大顺三年刘崇望记宣诏亭碑蜀天成四年四月一日记宋髙宗籍田手诏碑皆治内之琳琅也
　　碑目重阳亭大中八年太守蒋公侑始建李商隐序而铭之石刻在郡东山之阳志云东南一里东山又名鹤鸣山上有磨崕颜书元结中兴颂蒋侑重阳亭在焉李义山记略侯讲天子意三年大理乃大铲险道绲石见土其平可容考工车四轨建为南北亭以便劳饯又亭东山号曰重阳以醉风日南北经贯若出平地无有噫嘻侯姓蒋氏名侑铭曰仁之为道隆磊英杰天简其劳羡以事物惟君之□撮取不穷有如武库蒋之有世以仁为归伯氏之宜仲氏之思厥弟承之绳而不■〈糹九〉以令为侯天子之德汝侯为理剑有盈昃君南臣北父坐子伏饮牛沤菅田讼以直市正狱清谒归告休朝雨滂滂湿其帩头民乐以康愿有显庸侯作南亭北亭是双至于东山乃三其功摧险为夷大石是矼亦既三年民走乞留伯氏南梁重弓二矛古有鲁卫惟我之曹惟仁之归有世在下其摅其超尾马鬛马惟蒋之融由唐龎嘏惟是亭铭得其麤且大中八年九月一日太学博士河内李商隐撰
　　宋阆州通判吴师孟记略东山一峰特竦千仭众小山迤逦卑附如奔走如侍从茂林苍崕烟霭蒙密有一亭焉冠于山椒碧瓦鳞差朱栏霞明长溪清浔流影不去乃唐刺史蒋侑所建重阳亭李商隐序而铭之者也权知州军郭子皋题其碑后曰李义山记重阳亭曰作亭东山以醉风日而不记名亭之因予读张平子西京赋有云集重阳之清澄释云上为阳下为阴清澄亦为阴则斯亭也上据髙巘下瞰澄溪蒋公名亭之意其得之于此耶释碑以告来者元丰六年题又康德涵记以为亭畔有石刻古重阳亭四字宋张珖笔
　　按东山即卧龙山寰宇记卧龙山在县东二里盘围州市髙百丈其上为九龙山髙三百丈唐天寳六年敇改龙祠山山上曾置九龙祠也
　　州北为故垒山益州记云山有姜维拒锺会故垒其山峭壁俯临絶涧
　　又二十里即剑门关栈阁相望颜师古曰栈即阁也按史记蔡泽谓范雎曰今君相秦计不下席坐制诸侯栈道千里通于蜀汉华阳国志云诸葛亮相蜀凿石架空始为飞阁以通行道如此则栈阁为二矣蜀汉以前曰石牛道史记秦欲伐蜀而不知道乃作五石牛以金置尾下言能粪金以遗蜀蜀王负力而贪使五丁开道引之秦因使张仪司马错寻路灭蜀
　　唐李逺五丁力士开蜀门赋云在昔褒斜未通荒僰异域物产难究封疆罕测秦王将欲广其南敓其北张仪因度其势量其力假牛之计斯设馈女之功是克蜀王乃命力士辟髙山贪功饕餮忘情险难扪峰峦于日侧扶虺蜮于云间将以砥嶃崪等跻攀俄而白日荡摇玄天忽霍鬼哭神怨风号雾廓怒髪森植雄心震跃洒珠汗以雹散瞪星眸而电落将欲断烟霭排嵓崿谓巨灵之所拓蹂重林回絶壑疑夏后之所凿吁可畏哉江标峻栈之形呀然地裂阙斗髙峰之色騞若天开已而后患方启前心莫遂道路无阻关梁鲜备五丁死而蛮党移一径通而秦人至也
　　舆地广记曰石牛道者山有小石门穿山通道六丈余汉永平中司隶杨厥又凿而广之诸葛孔明以大剑至此有隘束之称乃立剑门县复于阁道置尉以守之常璩云阁道三十里至险有阁尉桑下兵民也晋书李特入蜀至剑阁顾盻险阻曰刘禅有此地而面縳于人岂非庸才耶
　　隋置阁之地皆有关官而于剑阁独未置关至唐始置剑门关后又置大剑戍小剑戍五代董璋遣兵扼剑门关又为七砦按图经云关官许令直受颁降诏赦亦许直行申发文字圣节月旦亦有表疏异时训饬关吏至亲洒宸翰所以重设险也
　　周地图云大剑山亦曰梁山山海经髙梁之山其上多垩其下多砥砺其木多桃枝钩端有草焉状如葵而赤华实白跗可以走马王隐晋书张载随父收入蜀作剑阁铭益州刺史张敏见其文乃表天子刻石于剑阁焉又有小剑山在西北三十里故此为大剑崔鸿十六国春秋苻坚使杨安伐蜀其将徐成破二剑是也东连莎鼻西接绵州凡二百三十一里故左太冲云缘以剑阁矣
　　碑目云剑阁有魏太尉邓公神庙记唐剑州刺史邢册题又邓卫圣侯碑唐刺史郭淮立石又有唐李复撰剑阁碑唐鲁叔明剑门记贞元二年张允书唐剑门制置记广明元年立俱在弃繻亭南百步
　　寰宇记云隋始州铭在剑门县二十里许有古州基自县至彼攀木缘壁至此稍平一丰碑字名磨灭开皇三年李德林文土人谓之剑门县葢隋时以此为始州也
　　唐书元和元年令狐楚贺收剑门表云臣得上都进奏院官髙振报严砺下告捷官严公贶奏正月二十三日收复剑门破贼五千斩伪授剑州刺史武德昭讫
　　碑目云唐韦表微剑阁铭在报国寺灵泉侧昔唐僖宗巡幸至此有微恙饮其泉顿愈因名为报国灵泉今有石刻存焉
　　又云唐清义何氏古碑在剑门县登髙台光宅中建所载有名幕者生四子孝弟义逊家八十口不异居仪鳯二年敇赐清义门
　　又云剑门有修关石刻天成五年立又有五代敇牒甚多皆天成长兴广政间刻
　　方舆胜览云有玉女台在大剑絶顶峭壁千仞下瞰古道行人如蚁有小石刻云玉女炼丹之所
　　又有仙女观图经云在北崕顶唐先天二年置去观一里渡仙女桥有炼丹台岩畔有仙女影近代以来改为禅院
　　有志公殿刘竢记云剑阁之下有寿圣寺在石壁之西偏由益昌道中望之隐隐如行僧顶伽帽毎秋时出或见光景陆游剑南诗藁云剑门东石壁间影有若僧负杖者杖端彷佛有刀尺拂子状有梁山寺产茶亦为蜀中竒品东坡南行録诗有飞檐如剑寺之句其注云出剑门东望有一寺山巅楼阁隐隐可见有一二碑皆磨灭政唐碑也
　　有龙嵓洞穴幽邃雨雪亝小说云王建为盗朝廷捕之急逃于剑门巨石穴中即此洞口宋人隶书龙岩二字
　　有思贤楼在水门上画张孟阳李太白杜子美柳子厚像
　　有文熖堂本记云按剑门题诗以太白子美为重而世未有并祠之者会从李参预壁所得所赐阜陵御书蜀道难又从李左史得赵忠定汝愚大书剑门诗因建祠刻二诗于侧榜其堂曰文熖取韩退之诗语也
　　按晋张载剑阁铭云岩岩梁山积石峩峩逺属荆衡近缀岷嶓南通卭僰北达褒斜狭过彭碣髙踰嵩华惟蜀之门作固作镇是曰剑阁壁立千仭穷地之险极路之峻世浊则逆道清斯顺闭由往汉开自有晋秦得百二并吞诸侯齐得十二田生献筹矧兹狭隘土之外区一人荷戟万夫趦趄形胜之地匪亲勿居昔在武侯中流而喜山河之固见屈吴起兴实在德险亦难恃洞庭孟门二国不祀自古迄今天命不易凭阻作昬鲜不败绩公孙既没刘氏衔璧覆车之轨无或重迹勒铭山阿敢告梁益
　　柳宗元剑阁铭曰井络坤垠时以饶足喋血誓士玄机在握分命貔貅陈为犄角右逾崛山左直剑门攻出九地上披重云攀天蹈空夷视阻艰破裂层垒殄殱羣顽内获固圉外临平原天兵徐驱卒乗啴啴大憝囚戮戎夏咸欢帝图厥功惟梁是先开国进位南服于藩邦之清夷人以完安铭功鉴乱永代是观
　　欧阳詹剑门栈道铭云天覆地焘本亦备设大象难全或漏或□损多益寡圣贤代工被虽有□与无□同惟北曰秦惟南则蜀地□其间绅维不续斗起断岸屹为两区秦人路絶蜀火烟孤天实不通贤斯有造鑚坚剡劲无蹊以道若川匪舟若陆非车縁危转虚步骤交如构虽在功存亦由德项怫刘怒从完以踣隋落我荣自颠而植地非革势材不易林踣植之致惠怨之心勿谓斯道不常勿谓斯道可久礼不以礼可有而无恭不以恭可无而有创之之意如彼固之之理若兹彼知不易兹而易知勒铭道左其同我思
　　李文饶集剑门铭注云剑门当中有一岑峻岭横峙望若萧屏此一峰最奇而说者未尝及也故铭云羣山西来波积云屯地险所会斯为蜀门层岑峻壁森若戈戟万壑奔东双飞髙阙翠岭中横黯然黛色树若雄屏以卫王国
　　梁张悰蜀道难诗云梁山镇地险积石阻云端深谷下寥廓层岩上郁盘飞梁驾絶岭栈道接危峦揽辔独长息方知斯路难唐玄宗巡狩言归驻跸剑门诗云剑阁横空峻鸾舆出狩回翠屏千仭合丹嶂五丁开灌木萦旗转仙云拂马来乗时方在德嗟尔勒铭才王勃普安建阴题壁云江汉深无极梁岷不可攀山川云雾里游子几时还卢照邻大剑送别刘右史云金碧禺山逺关梁蜀道难相逢属晩歳相送动征鞍地咽绵川泠云凝剑阁寒倘逢忠孝所为道忆长安李颀送张諲入蜀云出门便为客惘然悲徒御四海维一身茫茫欲何去经山复歴水百恨将千虑剑阁望梁州是君断肠处孤云伤客心落日感君深梦里蒹葭渚天邉橘柚林蜀江流不测蜀路险难寻木有相思号猿多愁苦音莫向禺山隐禺山地非近故乡可归来眼见芳菲尽岑参入剑门寄杜杨二郎中云不知造化初此山谁开坼双崕倚天立万仭从地劈云飞不到顶鸟去难过壁速驾畏岩倾单行愁路窄平明地仍黑亭午日暂赤凛凛三伏寒巉巉五丁迹与时忽开闭作固或顺逆磅礴跨岷峨巍蟠限蛮貊星当觜参分地处西南僻陡觉烟景殊杳将华夏隔刘氏昔颠覆公孙曾败绩始知德不修恃此险何益相公总师旅逺近罢金革杜母来何迟蜀人应更惜暂回丹青虑少用开济策二友华省郎俱为幕中客良筹佐戎律精理皆硕画髙文出诗骚奥学穷讨赜圣朝无外户寰宇被德泽四海今一家徒然剑门石杜甫剑门诗云惟天有设险剑门天下壮连山抱西南石角皆北向两崖崇墉倚刻画城郭状一夫怒临关百万未可傍珠玉走中原岷峨气凄怆三皇五帝前鸡犬各相放后王尚柔逺职贡道已丧至今英雄人髙视见霸王并吞与割据极力不相让吾将罪真宰意欲铲迭嶂恐此复偶然临风黙惆怅王维送崔五太守云长安厩吏来到门朱文露网动行轩黄花县西九折坂玉树宫南五丈原褒斜谷中不容幰唯有白云当露冕子午山里杜鹃啼嘉陵水头行客饭剑门忽断蜀川开万井双流满眼来露中逺树刀州出天际澄江巴字回使君年纪三十余少年白晳専城居欲持画省郎官笔回与临卭父老书李白蜀道难云噫吁戏危乎髙哉蜀道之难难于上青天蚕丛及鱼鳬开国何茫然尔来四万八千歳不与秦塞通人烟西当太白有鸟道可以横絶峨眉巅地崩山摧壮士死然后天梯石栈相钩连上有六龙回日之髙标下有冲波逆折之回川黄鹤之飞尚不得过猿猱欲度愁攀縁青泥何盘盘百步九折萦岩峦扪参歴井仰胁息以手抚膺坐长叹问君西逰何时还畏途巉巗不可攀但见悲鸟号古木雄飞雌从绕林间又闻子规啼夜月愁空山蜀道之难难于上青天使人听此凋朱颜连峰去天不盈尺枯松倒挂倚絶壁飞湍瀑流争喧豗奔崖转石万壑雷其险也如此嗟尔逺道之人胡为乎来哉剑阁峥嵘而崔嵬一夫当关万夫莫开所守或匪亲化为狼与豺朝避猛虎夕避长蛇磨牙吮血杀人如麻锦城虽云乐不如早还家蜀道之难难于上青天侧身西望长咨嗟孙逖送靳十五侍御使蜀云天使出霜台行人择吏才传车春色送离兴夕阳催驿遶巴江转关迎剑道开西南一何幸前后二龙来张乔送蜀客云剑阁縁空去西南第几州丹霄行客语明月杜鹃愁露带山花落云随野水流相如曾醉地莫滞少年逰李端送郑宥入蜀迎觐云宁亲西陟险君去异王阳在世谁非客还家即是乡剑门千转尽巴字一支长请语愁猿道无烦促泪行李德裕题剑门云奇峰百仭悬清眺出岚烟逈若戈回日髙疑剑倚天参差霞壁耸合沓翠屏连想是三刀梦森然在目前戎昱入剑门云剑门兵革后万事尽堪悲鸟鼠无巢宂儿童话别离山川同昔日荆棘是今时征战何年定家家有画旗许棠送张员外西川从事云为郎不入朝自是赴嘉招豸角初离首金章已在腰剑横阴緑野栈响近丹霄迎驿应相续悬愁去路遥顾非熊送李廊侍御赴剑南云鸟道见狼烟元戎正急贤图书借朋友吟咏入戈鋋山色城池近江声鼓角连不应夸战胜知在檄蛮篇李商隐题剑门寄上西蜀司徒杜公云峭壁横空限一隅划开元气建洪枢梯航百货通邦计键闭诸蛮屏帝都西蹙犬戎威北狄南吞荆郢制东吴千年管钥谁镕范只自先天造化炉杨凝送客入蜀云剑阁迢迢梦想间行人归路绕梁山明朝骑马摇鞭去秋雨槐花子午闗于邵送穆司法赴剑亭序云决曹椽穆侯理行归于剑十月寒矣艰哉是行休于嘉陵之阳日与樵牧为伍而吾子言涉江水至于室庐告軷之期不逺千里然则取诸羽翮击彼风水时之来也鸣可惊人而爱亲之道敬养为切安得择仕而以三语为屈哉东江剑门又足助兴地气初闭河风稍严青冥为空黄落向尽感物论别者庶存乎歌诗其二云人谓穆子通于理者也褎然作掾荣问所致故陇之下清风可挹人能尽驩邵真知勉矣顷以令弟仕于剑太夫人就养适乎逺虽迫王事心驰倚阁朝辞府庭夕次郊郭不俟髙驾拂衣而南羣公锡类讵敢留心各以壶酒垂杨好阴金秋始交火云犹赫指日献寿在原增光送君遂行千万无尽也
　　剑门东南有七盘岭以山曲折而七盘也方舆云武连县在七盘山上按武连县旧为武功县故郭璞谶云县路翠武功贵县路青武功荣其后青城何琰宰是邑遂刻石于县门志云逍遥楼废址在武连旧县唐颜真卿书扁三大字碑刻在焉元改武连县学为魏公书院以唐魏征所生之地也学正王惠为之记
　　有灵泉剑南诗藁云过武连县安国院有二泉传云唐僖宗幸蜀至此饮之而甘赐名灵泉其诗云滴沥珠玑翠壁间异时曾得奉龙颜即此
　　有都竹水寰宇记都竹水从武连县流入普安县南流至掌天山下入阆州益州记云掌天山在临津县山多柘堪为良弓虽檿丝燕角不能胜也志云柘溪水出柘谷山多生柘木
　　有下辩城寰宇记废下辩城即临小潼水李膺益州记云宋元嘉二十九年以武都流人于下辩县安置大明二年改为武连县寰宇记小潼津发源京兆山分水岭谓之京兆水也
　　本志云武连县九龙山有洞石壁如屋内有九井
　　又云羣仙洞在武连县洞中无他物惟石窟数间如堂宇有水自西向东不知所来山下长老云曾有数人耘苗见洞中声乐嘹亮密觇于洞口见列坐如天人状奏乐者无数欲进前观之即不见自后人数见焉因名为羣仙洞按武连下辩二县皆因秦人侨置者
　　剑之西南有黄安县晋置宋改为普成县县在跨鹤山一名驾空山山腹有紫霄观崕上有僧怀素草书多缺落不可辨跋云右怀素草字绛台潘氏载入法帖误缀张长史书末今潘氏墨本不可多得因刋于驾空山崖石与伯英草圣并列共传永久隆兴元年癸未季冬浓洄野叟识
　　志云城南百二十里有汉王潭在黄安县之东境上有汉王庙
　　又云普成县南一里紫霄观旧名普成晋宋间有李隐君名普成者炼形其间与其弟普露普济白日升去是普成县以仙名也县傍有石麒麟每天旱土人讽经取水洗之即雨
　　又南八十里有义津即古临津县地碑目唐卢照邻悟本寺记在故临津县悟本寺内

　　梓潼县

　　水经曰梓潼水出其县北界西南入于涪注云故广汉郡也公孙述改为梓潼郡昭烈嘉霍峻守葭萌之功又分广汉以北别为梓潼郡以峻为守焉王勃梓潼南江泛舟序云咸亨二年六月癸巳梓潼县令韦君以清湛幽凝镇流靖俗境内无事舣舟于江潭纵观于邱壑渺然有山林陂泽之思遂长怀悠想周览极睇思其人则吕望藉茅于磻溪之阴屈平制芰于涔阳之浦觉瀛洲方丈森然在目于是间以投壶雠以妙论亦有嘉肴旨酒鸣弦朗笛以补寻幽之致焉预于斯者若干人
　　唐书天寳之乱左拾遗房管独驰蜀路至普安郡谒见玄宗与语大恱之即日拜吏部尚书门下平章事复次梓潼寰宇记云明皇过梓潼望见山上有一窟近臣奏云汉司马相如读书之窟遂勑名为长卿山
　　志云山上有长卿寺下有汉侍御史李业石阙旧经云前汉侍御史李业葬此遭赤眉乱二阙以临关俱破坏志又云县东北有二石阙其一题曰汉沛国相范伯友墓其一题曰汉赵相国雍辅君之墓
　　宋周必大曰予得光武时梓潼扈君墓砖先叙所歴之官末云千秋之阙模脱隶书而非镌也
　　搜神记云有神姓张名亚道术显著庙在梓潼玄宗幸蜀着灵追封左丞相唐书广明二年僖宗幸蜀神又见于利州桔栢津封为济顺王亲幸其庙解剑以赠神也郡国志云济顺王本张亚子战死而庙存昔亚子西至长安见姚苌谓曰却后九年君当入蜀若至梓潼七曲山幸当见寻至建元十二年苌随杨安南伐将至七曲迷道逰骑贾君蒙忽见一鹿驰去逐至庙门鹿自死追骑共剥之有顷苌至悟曰此是张君为我设主客之礼烹食而去按此即世所奉祀梓潼帝君也唐判度支萧遇和王铎作张亚子庙诗云青骨祀吴谁让德紫华居越亦知名未闻一剑传唐主长拥千山作蜀城斩马威棱应扫荡截蛟锋刃俟升平鄼侯为国新箫鼔堂上神筹更布兵文同丹渊集出守陵州有祭梓潼神文
　　梓潼又有百神庙在县南四里咸通十一年卢耽除西川节度时蛮冦围成都大将军呉行鲁统师过此见断碑皆古卿相之名黙致祷焉既而王师大捷干符三年行鲁除东川节度遂于路侧置百神之庙景福大顺间庙遭兵火王氏僣号梦神人求祠宇称是梓潼百神因重与置
　　又有五妇山在县北十二里髙四百二十丈按蜀记云梓潼县有五妇山秦王遗蜀王美女五人蜀王遣五丁迎女至梓潼五丁蹋地大呼惊五女并化为石蜀王筑台而望之不来因名为五妇候台汉书地里志云梓潼五妇山碑志存有五妇神庙李膺又云梓潼有鸣湍折碑祠西临潼水湍迅激流俗呼张湍祠亦呼为石碑祠
　　又有隐剑泉在五丁力士庙西一十步古老云五丁开剑路迎秦女拔虵山摧五丁与秦女俱毙于此余剑隐在路傍忽生一泉又云此剑每庚申日现
　　又有蛟龙神祠在县东十九里兠鍪山上俗呼为兠鍪神古老相传此神昔用生人祭之不则瘴疾水潦为害张道陵戒之遂絶
　　又有葛山志云梓潼县西南二十里葛山又名卧龙相传武侯伐魏驻兵于此见虎豹蛇虫势恶自卧草中兽皆俯伏有古碑在此山之景福院

　　蜀中广记卷二十六

　　●钦定四库全书

　　蜀中广记卷二十七

　　（明）曹学佺 撰

　　○名胜记

　　第二十七

　　川北道

　　顺庆府一【南充县附郭】

　　嘉陵江既遶当郡流则将汇巴宕之水而下垫江矣华阳国志云刘璋分垫江以上为巴西郡者此也寰宇记云嘉陵江在州东二百步自相如县界流入南充按十道记云果州左濵西汉水丛薄蔚然有相如琴台观此则嘉陵江之为西汉水益明矣韦应物听嘉陵江水寄深上人诗水性自云静石中本无声如何两相激电转空山惊按长庆集云韦贯之坐考筞收直言者出为果州刺史今嘉陵驿设于此
　　耆旧録云自汉纪信以下三十六人并见学录蒲士龙所编耆旧而赵嗣业赵昌藻游问为之赞此外隐逸王公宇以下十四人并绘像于郡之乡贤堂又复搜访王绾以下二十余士悉系于左
　　郡志云谯周墓在治后有碑今折
　　碑目云唐王维送杨长史赴果州诗刻在郡治其中聨云官桥祭酒客山木女郎祠唐诗三体注云汉法祭酒上客之称女郎祠以谢自然上升于果山按常璩云张鲁以鬼道立教后乃为祭酒巴汉夷民多便之则祭酒称上客是矣谢自然升仙乃贞元间事在右丞后不应引此官桥者志云郡西三十五里有西桥旧名官桥也按女郎亦张鲁女感孕而生龙者祠在汉中
</div>
    <div class="pagination">
<a href="蜀中广记_page20.html">上一页</a><span>...</span><a href="蜀中广记_page16.html">16</a><a href="蜀中广记_page17.html">17</a><a href="蜀中广记_page18.html">18</a><a href="蜀中广记_page19.html">19</a><a href="蜀中广记_page20.html">20</a><span class="current-page">21</span><a href="蜀中广记_page22.html">22</a><a href="蜀中广记_page23.html">23</a><a href="蜀中广记_page24.html">24</a><a href="蜀中广记_page25.html">25</a><a href="蜀中广记_page26.html">26</a><span>...</span><a href="蜀中广记_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
