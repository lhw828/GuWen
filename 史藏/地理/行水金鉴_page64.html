<!DOCTYPE html>
<html>
<head>
    <meta charset="UTF-8">
    <title>行水金鉴 - 第 64 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>行水金鉴 - 第 64 页/共 93 页</h1>
    <div class="content">　　总河朱裳保运道疏畧云治以前河分四支若孙家渡涡河口赵皮寨梁靖口近年俱以堙塞而以全河东奔自曹单城武等处径趋沛县又自沛北徙横流金乡鱼台谷亭口事诚可虞况今漕渠窄隘洪闸束捍以全河入之自不能容惟当分濬以杀其势今梁靖赵皮幸已疏通孙家渡亦行挑濬惟涡河一支因赵皮寨下流雎州野鸡冈正河五十余里漫于平地注入涡河宜挑濬深广导引漫水使归入正河而入雎州张建口起筑长隄至归徳州郭村计凡一百余里以防泛溢仍特疏梁靖口下流且挑仪封于庄村月河入之逺于小浮桥则北崖水势杀矣其北崖自河南原武县至山东曹州原有长堤以防东北入海但日久坍塌者多不任冲击所宜急为修筑兼添筑月河以御奔冲及查河道鱼台其流益北将有越济宁趋安平东入海之渐议者欲塞岔河口以安运道然以臣计之其可虞者有三水势汹涌遽难堵塞一也纵令塞之势益流激夏秋水涨兼恐横崖决北二也决口既塞徐州上至鲁桥沈沙滞积山东诸泉水微运道必淤三也今宜将鲁桥至沛县东堤一百五十余里相其要害固之以石泄之以坝自城武至济宁州创筑缕水大堤百五十余里以防北溢鱼台县至谷亭镇开通淤河引水入漕以纾其患即所谓顺水之性不与水争道者也【山东全河备考】
　　明世宗嘉靖十三年十一月庚寅总督河道都御史刘天和言黄河自鱼沛入漕河运舟通利者数十年而淤塞河道废壊闸座阻隔泉流冲广河身为害亦大迩来黄河改冲一支从虞城萧砀等县下出小浮桥口而于榆林集侯家林二河分流入运者俱淤塞断流不入利去而害独存明春粮运已迫今宜浚自鲁桥至徐州二百二十里之淤塞修师家庄至黄家闸之闸座及行管河郎中主事疏浚诸泉源与运河接济又请征调山东河南两直隶四省夫役及议处工价粮食限各郡县朝觐官速回任以充委用申明运军不许多带货物以致浅阻复疏请设沽头闸主事并各闸官吏夫役工部议覆上从之诏以疏通运河系国家急务天和前后两疏具见尽忠仍赐敕命作急督理一应司府军卫俱聼节制务刻期完工以图永久【明世宗实录】
　　公总督漕运至淮会漕塞议者纷纷谓复海运开济汶卿谓六月无漕京师困矣姑纾目前之急乃疏黄河故道固堤岸毋令走泄未防漕利【朱睦防撰右副都御史马公传公名卿字敬臣林虑人治乙丑进士嘉靖十二年任总漕】
　　明世宗嘉靖十四年七月癸未御史曾翀奏漕河自临清而下汶水与衞水漳水淇水合流北至青县复合磁滹诸水经流千里始达直沽每遇大雨时行百川灌河其势冲决散漫荡析田庐漂没粮运请于瀛渤之上流如沧州之絶堤兴济之小埽湾徳州之四女树景州之泊头镇各修复减水废闸股引诸水以入于海则大势分而不为害乞敕河臣程督之报可　九月庚申初建西海神祠先是上召礼部尚书夏言于无逸殿谕之曰西海子歳以午日奉两宫游宴止行望祀宜特建祠宇言退乃上疏曰禁内西海子者即古燕京积水潭也源出西山神山一亩马眼诸泉绕出瓮山后汇为七里泺东入都城潴为积水潭南出玉河入于大通河转漕亦赖其利比之五祀其功较大宜特祀请于北闸口涌玉亭后隙地建祠以答神贶诏可　十二月辛亥总理河道都御史刘天和条议治河事宜其一泗州祖陵其一寿春王坟【不録】其一近年黄河入运仅利济鱼台南至徐沛二百里尔自鱼台北至济宁及临清五百里间俱赖汶水诸泉之利宜大加疏濬务俾勺水悉入漕河其一南旺周遭湖堤已筑成一百余里堪以积水其旧设减水闸坝俱宜查复其一鲁桥至沛县东堤一百五十余里旧议砌石以御横流今黄河既已南徙闸河汶泉水微培堤亦已髙厚毋容更议其一淮安清河口板闸迤南淤浅河道并工疏浚筑为堤岸其一新庄清江等闸如济宁闸例以时啓闭工部以其议为当上从之【明世宗实録】
　　古者河北流伊洛汴汜不入河虽沁卫淇漳之水过大伾而北始入焉故河之势犹减今则伊洛沁汴汜诸水举入之矣中州安得无河患邪将导沁入卫欤卫辉宗藩已因水患奏塞上流矣且临清下至天津河道甚狭频年已苦冲决不可复益以水惟汶泉之水遇旱则微汇水诸湖以淤而狭【安山南旺蒲湾洎昭阳诸湖大半淤填平满积水甚少】运舟恒苦浅涩若于武陟境内沁河横建滚水石坝于东岸开三斗门引沁自原武阳武北界大堤之外【勿俾与黄河相近以大堤及诸堤为隔限】经延津县南循大堤而东至长垣界入黄河旧冲张秋故道【自武陟至此三百余里须创开皆大堤之北】又东至曹州境旧分水处【黄河旧于此分流一大支径冲张秋一小支下济宁永通闸月河】北向张秋之道则设一闸【张秋以下水涸方开】南向济宁之道则大加疏濬俾出永通闸入运河【自长垣境故道至此亦三百余里】旱则沁水尽东全济运河涝则半由滚水坝仍归黄河是运河复増一汶为永逺无穷之利黄河亦可少杀矣而况沁则易于节制不亦大愈于引黄河邪但大劳未艾民力方屈运道方幸通曷敢以轻议也　国朝治河司运惟宋司空礼陈平江瑄经理之功为大然惟导汶濬淤建闸通运不复引河虽景泰治间黄河自至徐武功有贞白康敏昻刘忠宣大夏亦皆强排力塞之而后已不复资以济运盖其至则冲决去则淤填修治之工无时可已而运舟运卒之冲溺为害尤大且迁徙不常害多利少羣公诚有见于此矣嘉靖甲午冬十月黄河从赵皮寨南徙运道淤阻时议者有引黄河【谓黄河水盛舟行闸面之利】濬闸河二说莫能决余甚忧之乃相度二河道里逺近工役巨细权利害轻重而折衷之引黄河濬淤防四百里既深且广其逺其费倍于浚闸河计非数月可完误营运诸料物误粮运京师公私仰给乏絶兼之故道难复纵复将即淤濬河修闸之费卒不可免是以其劳贻后人也况所济鲁桥下至黄家闸百七十里尔自鲁桥北至临清五百里间则犹资汶水诸泉初无预于黄河也乃始决防濬河修闸惟将来天旱泉微【余甲午夏承乏治水鲁桥以下黄河盛流闸面行舟济宁一带防至絶流随祷于南旺诸祠及泰山幸应祷而大雨河始通】运舟不免浅阁欧阳修有言智者之于事有所不能必则较其利害之轻重择其害少而利多者为之犹愈于害多而利少余取法焉然则欲为运道建万世之利者亦惟引沁为愈尔【以上古今冶河同异摘録二条】通州上达都城近已修闸转般漕运脚费大省盖元郭守敬虽尝行之卒于中止惟我圣明决策修复为万世利无容议矣若白河经宻云诸山且全受浑榆诸河之水夏秋涨堤防不能御源逺流迅水势漫散河皆溜沙深浅通塞不常运行甚艰殊无策以治之惟用兜杓数千具治河官夫遇浅即濬此外运舟各携四五具二三百舟即可得千余具合力以濬顷刻而通盘剥大省矣惟运卒利于盘剥方可开支脚价少资用焉而终歳劳苦固可悯也如即以盘剥之费偿运卒濬浅之劳则运卒受实惠不愈利归剥船邪兼官置剥船千艘粮运不滞矣近有议于白河建闸者河广水盛涨必他决厎皆淤沙闸必易损且河徙无定【乙未王家渡河一歳徙十五里】闸难改移盖未达水土之宜也　运河数千里惟白河堤防大坏歴观河底两岸率皆淤沙以故易于冲决迁改与中州黄河畧同治堤宜逺宜坚宜植六桞诸法亦畧同更有异焉每见村庄周遭积沙成巨堤上复多栁云以御水询之乃先于平地植低桞成行以俟风沙搏聚旋自成堤栁愈繁则沙愈聚根株盘结水至无害也治河者如之不亦大省民力邪然惟弥望平沙无可取土者方用此法若坚实河岸仍须土堤低下冲决之口仍须坚土倍筑髙厚更植深栁为完美尔【以上白河凡二条】衞合淇漳之水故其流盛临清而下去海犹逺而岸亦髙冲决犹少徳州而下河身既狭去海渐近两岸复卑沧州以下尤卑易盈易决矣近恩县东光沧州兴济连建四闸诚足以泄涨溢之水但入海之道须修濬深广无隳成功也　沧徳天津之间河决无歳无之亦有水不甚盛河不甚盈而决者非尽由隄岸卑薄也一则盐徒盗决以图行舟私贩一则鹻薄地土盗决以图淤肥一则对河军民盗决以免冲决彼岸【斯二者汶河同之】巡守当严而防察当预也　临清板闸运河入衞处也卫河水涨即壅入闸或漫闸面以入故闸上下常淤运舟每为停阻宜增培闸面旱涝举须下板啓闭【旧以卫河水盛多不用板】盖启则闸下之淤每日冲洗可尽闭则卫水不入闸河之水积盈及启则二河水势相当淤亦不入矣司闸者所宜审也【以上卫河凡三条】元人遏汶分流北出阳谷以通卫南出济宁以通泗名会通河然分水之处地势犹髙仅胜小舟永乐九年宋司空礼筑戴村坝以遏汶导之西南流四十里出鵞河口南旺湖中地势下矣然后分流南北方可胜巨载漕运永利焉夫人知宋导汶濬河之功而不考其故为着于此　汶水出泰莱诸山伏秋流亦混浊率皆虚浮淤沙故老相传成化间戴村坝以下河道犹未淤满意者开导未久耳近则沙淤直至南旺河皆平满矣故水易涨溢【即北下东平故道盐河入海运河不得其用矣】频年挑濬沙积两岸或平铺地上风起飞扬仍归河内运河命脉全赖兹流虽勺水当惜众议两岸筑堤以约拦之犹虑水涨堤壊乃议开减水闸滚水坝各四【东西两岸各二】以泄暴水嘉靖十三年秋筑东堤【主事叚承恩所筑】尚须培补髙厚十四年秋筑西堤【主事顾翀所筑】去河逺【逺则足以容水】而髙厚闸坝亦计料修建嗣而治之运道其永赖矣汶水自泰莱至南旺防三百里逺近咸谓汶泉水微而不考其故盖盈河淤沙深广春夏久旱亢旸沙极干燥汶泉经之多渗入河厎所经既逺安得不微邪尝测其上源下流各深广尺寸盖所耗十之三四然数百里之淤沙不可尽濬且将复淤所濬两岸之沙终归河内劳费无已而卒莫能效真无以为处有献议者云汶水自春城口以下河流迂逺宜于春城口置石坝一道中为数洞创开小河八里余取径入鲁姑龙鬬二泉渠量加濬广凡六十三里余而至黑马沟伏秋水盛流浊则开洞俾由故道春夏之间及天旱水微流清则遏水由洞下出黒马沟口即可避汶河百数十里之沙渗余大竒之随因中道有五泉隔絶不能入遂止如将五泉者横汶开沟以入焉亦无不可治水者尚其审诸汶河淤田盗决对岸盗决之弊与卫河同【以上言汶河】自徐州北至临清七百里间为闸四十有三自元建者二十余圣朝永乐至今先后増建者二十有余【减水月河通湖诸闸不与焉】故闸面闸厎髙下不一如下闸过低积水盈板即须啓则上闸之水必迅急而舟难入必易涸而舟难行矣余问水歴观而窃疑之然未敢以为必然至冬黄河南徙诸闸有仅露闸面者有没入泥厎者而闸口之泥深浅不一乃一以闸面平石至泥水平面测之时惟枣林闸露闸面三尺余各有差【师家庄鲁桥二闸面各露一尺五寸谷亭湖陵城二闸面各露一寸孟阳泊闸面露一尺八寸余至厎悉泥淤深至一丈八九尺者】惟枣林闸下之南阳闸已没入泥厎闸面泥淤仍四尺六寸八里湾闸面泥淤仍五尺始知旧传枣林闸之过髙而不知其下南阳闸之过低也乃一以枣林闸为准余悉培而平之由是启闭水不复泄仍各测其深浅其闸厎过深者则量留厎板均止以十二板启闭【师家庄闸深一丈三尺二寸留厎板二鲁桥闸深一丈六尺五寸留厎板六枣林闸深一丈六尺二寸留厎板三南阳闸深一丈八尺三寸留厎板四谷亭闸深一丈五尺七寸留厎板二八里湾闸深一丈六尺三寸留厎板三孟阳泊闸深一丈五尺一寸留厎板一湖陵城闸深一丈七尺四寸留厎板二沽头以下六闸则闸浅惟上沽头闸留板一余无留】则闸上之水益深茍非久旱水微固可直达上闸【旧运舟过闸即浅阁直待积水盈板方抵上闸】舟行其永利矣南旺迤北诸闸亦可行之而大劳甫息未遑也闸河自鲁桥以下为黄河冲洗以渐而广乙未濬河止以厎广五丈为准盖南旺上源也分水处河厎仅四丈下流愈广则愈浅矣闸河仅取通舟非务为观美元人有因水散至以板为岸逼水行舟可验矣治水者慎无病其狭而图为广大也惟河广淤深间复下堕河厎不及五丈者方以时濬之而已余濬河至三栁树湾乃八里湾孟阳泊二闸之间役夫云下皆生土河厎旧止此矣余犹病其浅一老叟进云闻之先辈两闸之间须留稍浅一处余恍然而悟盖中道皆深下闸一开上闸之水尽泄闸近者积水犹易盈闸逺者倍费时日矣故中道留浅【亦不过十余丈或数丈】船行至此虽少待然积水不必盈闸即可越之而直达上闸舟行顾速矣益知前人用心之勤为虑之逺若此为之叹慕自愧不能已后之人慎毋忽也凡闸雁翅石及砌岸用石者须内外两面各用完整石块砌髙而中填以碎石灌以泥灰即永逺无坍损矣【以上言闸河问水集】








　　行水金鉴巻一百十四
　　钦定四库全书
　　行水金鉴巻一百十五
　　江南按察使傅泽洪撰
　　运河水
　　二洪古称悬水三十仞流沫四十里旧各有闸【徐州洪一吕梁洪二近方革其一】而莫知建置之由志称正统间叅将汤节因洪水浅急数坏舟建议于洪上流筑堰逼水尽归月河徐州洪则于南口吕梁洪则于上下二口各建闸积水以行舟盖正统戊辰黄河从河南荥泽孙家渡南徙二洪仅受闸河之水乃从河南懐庆之武陟导沁水下入梁靖口出徐州小浮桥以济二洪水犹浅涩故节议建闸尔【志不悉言其故】迄今天旱水涩即筑拦河坝逼水入内洪犹建闸遗法也今梁靖之流巳甚微【冬则□流春夏虽仍通流然深不过数尺河厎髙于南河丈有五尺】夏口近冲之溜水势甚盛而萧县城南之口亦阻山甚狭通塞靡常【甲午春二洪防不通舟】然则建闸之法不可不预讲也如月河各以石砌坚而修闸以俟冬春水涩即筑坝从闸永久之利也但二洪役夫借险以为利非果断以必行之不可得也有云二洪之后皆可开月河以建闸者【盖上下口及中连建三四闸节水啓闭水盛则由洪水涩则由闸】二洪之险失矣但山脉皆坚石所费良不赀尔然二洪之役夫歳余二万缗如出数歳之费以凿之万世之利也【以上言徐吕二洪】淮自荆山而下即受黄河从涡河一支之水至清河则全受河水矣议者云黄河泛滥中土盖海口近年涨沙下壅上溢致然已议濬海口矣初亦甚奇之及观于淮海而始知其妄盖淮阴之地甚卑而徐吕之洪甚髙信然则淮阴当陆沉而徐吕为安流矣审察之乃河淮入海之处北口实有涨沙而南口更冲广尔【言淮海】淮清江浦频年外河黄水漫入辄淤濬治无已运舟每为阻滞询之父老有云自板闸而下相度地形中道别开一支河河口亦建闸各髙其隄防淤则濬其一而开其一以行舟可免停泊矣淮扬诸湖每遇涨风浪触隄则隄壊舟行遇之则损溺近范光湖议于隄外开支河行舟以避前患用心仁矣议者谓不独范光凡诸湖之广而水势盛者皆可为支河盖堤外之地本下取土为堤不数尺即可通舟费亦无多治水者歳歳图之久则效矣余深有望焉但支河至湖塘岸须多留隙地密栽深栁每濬河淤泥即以培之塘岸永固矣诸湖更多开滚水石坝坝厎平铺巨石而酌其浅深俾湖水浅不致阻涨不致冲岸坝下则开深渠以通濒海鱼盐之利民田亦免漫没之害矣仪真河口旧无闸近方建闸谓俟潮入则闭闸以积水俾舟可达坝下似矣然五坝之舟举由一闸以入已多挤塞每江上风起运舟一时不能猝入闸内冲撞飘损其害甚大权其轻重闸固可废也【言淮诸湖】南旺湖志称萦回百五十里漕渠贯其中则东西两岸之湖皆为南旺甚明盖宋司空导汶水自东北流至湖中而后分流南北则湖析而为三矣近年惟以西岸为南旺湖而东岸界分之二湖悉冺其名迹居民指其北为马踏坡湖南为蜀山坡湖率皆侵占耕稼其上余疑而歴询之久乃得治中韩通政鼎所防南旺图说碑【在今安平镇显惠庙中】明甚盖西岸为南旺西湖东岸二湖为南旺东湖二湖之下方为马踏蜀山坡湖而马踏之下为伍庄坡湖蜀山之下为马塲坡湖也但诸湖通连中无限隔尔审其形势凡与西湖尽处相对者即为东湖其下方为别湖也韩碑宜移置南旺分司以免残燬南旺西湖减水闸十有八旧称汶水伏秋盛涨则开闸引水以入湖冬春则闭闸蓄水以防旱谓之水柜余甲午夏承乏治水时久旱河皆浅涸及询南旺则西岸环湖三面之堤尽圮矣水不能潴乃委属役夫修治之周凡五十一里余复诸减水闸之淤废者及秋虽旱水亦颇积但湖中地形洼下止可从旧忙生闸下出广运闸口济鱼台以下运河尔无仍济南旺运河之理盖水既从此以入湖又安能从此以出邪议者不察谓运河淤髙故湖水不能出殆未审地形髙下之宜也今南旺二闸如故濬河与闸厎平止矣安有淤髙邪惟南旺分水湖口地势犹髙如仍仿宋司空引河就下之遗意导汶直至今南旺西湖中之最洼下处南则从忙生闸旧河出广运闸口或出永通闸口北则从旧河直出安山闸口以避此南旺二百余里之浅涩固运道无疆之利也且皆旧河先年凡水涨即从此行舟故道近虽淤废不过修治及移南旺数闸而已如以改创为难姑修复以为南旺一月河未为不可也【西河堤修复外仍有见存堤一十余里临河堤六十里四面共百二十余里若连二东湖则百五十里矣】汶水大发闸河不能容北则注于南旺东湖及马踏坡伍庄坡三湖南亦注于南旺东湖及蜀山坡马塲坡三湖而伍庄坡马塲坡二湖为尤深广水势就下故尔今若以南旺东湖蜀山坡之下各地形稍髙水势稍浅之处横筑髙厚土堤中留滚水石坝俾各蓄水各开减水小闸以通运河旱则出之以济力省而利大矣盖东岸诸湖地形本髙水可以出非若南旺西湖也若马踏坡上下水势通连未可槩议耳安山湖昔称萦回百余里而不详其界至治十三年韩通政鼎始踏四界东至马家湖西至旧东湖南至安山北至运河其十里铺在湖中界自铺至安山湖广十五里四围东自马家口西至戴家庙长二十二里六分自戴家庙北至寿张集长二十四里三分自寿张集东至赵家庄长二十四里七分自赵家庄南至马家口长八里八分周围共八十里四分置立界牌栽植栁株用心勤矣但积水通湖二闸厎髙河水非甚涨不能入四围多侵占而湖之下口无闸水不能出嘉靖六年间治水者不攷其故止于湖中新筑堤周回仅十余里号为水柜湖之广益狭矣以渐复之可也马塲坡湖与运河相通【旧有堤湖水风浪冲壊】运河水稍盈即泄入湖而湖广防二十里运河安得免浅涸邪十四年冬委属役夫为筑堤六十里内外各植栁以防之【湖甚广风浪甚巨近堤则多植蒲苇堤根堤顶内外各遍植栁可也杨水部旦邵水部元吉协力成功】更置减水五闸运河之水易盈湖之水蓄泄有备矣昭阳湖旧甚广南口建二闸啓闭出金沟口以济沽头诸闸嘉靖七年黄河冲决东堤入昭阳湖淤漫渐髙二闸已没入泥厎不复见湖亦狭而金沟口之流亦微濬河则淤深费广惟湖上流北口通鸡鸣台小河如下口因黄河已淤髙仰之地更筑横堤以益之遏湖水由鸡鸣台入运则自此以至沽头七十里皆可济矣盖因其势而利导之尔十四年夏秋已濬鸡鸣台口出水入运但下口堤犹未修筑髙厚当培益之更将湖东新河隔絶之泉【阙】　筑坝悉引以入湖则水积而利益大矣【以上言闸河诸湖】运道以徐兖闸河为喉襟闸河以诸泉为本源泉源修废运道之通塞系焉可不重邪泉志纪载详矣惜未能纪泉所出及测其穴数大小形状以故官夫疏濬率多虚文未可考矣至有堙没莫知所在者且泉源四时微盛各殊【大率冬春微夏秋盛旱微涝盛】渠流深广亦不一必四时遍测而后可验乃各纪其方向【在州县东南西北或四隅】逺近【去州县治若干里】保社【某里分】村庄【某村庄东西南北若干步】所出【或山谷或平地或津泉】穴数【若干穴眼】大小形状【如盘如盏如酒钟如鸡子如枣栗如钱之】备测泉口成渠之深广尺寸【自泉流若干步成渠深广若干】入汶运之里至逺近【流防里合某泉或入汶或入运】沿途之渠道堤防罔不详备【有无冲决坍塌淤塞盗引】司泉者若有所稽有未尽复者嗣而求之备载于志可免堙没矣近黄河入运山东诸泉悉皆堙废盖逺地未始经歴之讹传也闸河自徐达卫七百里黄河正徳已巳方决沛县飞云桥所济自沛至徐百余里尔嘉靖九年十年间渐北出孟阳泊泥河口出谷亭口所济自鱼台至徐二百余里尔余犹全资汶泉也如尽堙漕运不遂废邪泥于近小而忘其逺且大者可乎惟鱼台滕县而下泉源渠道为黄水淤漫近虽疏治而或犹未尽其利尔嗣而濬之复其旧矣齐鲁之地多泉近于东平州询访即得新泉五第民间病于开渠占地之劳费匿不肯言尔凡久旱地润之处其下必泉司泉者能悬以厚赏而遍求之虽尺寸之水有益运道矣汉李寻解光言阴气盛则水为之长故一日之间昼减夜増歴试之信然【以上言诸泉问水集】
　　明世宗嘉靖十五年五月已未总理河道副都御史李如圭条治河五事一任才能以举泉政漕河全赖泉水顷年泉源淤塞以致泉流微细宜専设兖州府同知一员管理一置闸座以均水利漕河一带闸座随时增改者多此盈彼涸往往称浅宜仍旧便此后必相度得宜乃聼改作一砌闸坝以垂永久漕河闸坝皆土筑善崩宜采石修砌一治湖陂以裨运道山东漕河固资泉流而昭阳南旺蜀山马塲五丈安山等湖陂俱受水所可为运河之济但年久不治委之无用甚至湮没为害或被人侵占宜积令退出官为修治一严稽考以革奸弊河道银两先年散贮各衙门遂致那借侵欺无从查考宜令所司专听河道支用从之　六月丙午致仕右都御史盛应期卒应期呉江县人治癸丑进士授主事歴今官致仕卒应期有胆智遇事敢为所至有绩效而殊不理于口留城新河之濬实漕道永利应期创议而挠于浮言功无成而败盖首事之难如此　九月壬午户部等衙门会议漕运事宜一议将管理通州郎中移劄杨村等处地方每年当仲春秋杪之际严督各该夫老人等遇有淤浅即酌量工力疏濬候运船到湾仍诣通惠河提调其临清迤南自东昌以至南旺等闸应添设主事専管开河等闸督令各该官夫如法启闭诏如议行　闰十二月壬子朔总督漕运周金言淮安清河口抵瓜仪四百余里乃运道咽喉其座闸止借白马范光髙邮邵伯诸湖津派皆无源之水往黄河北徙或由沛县飞云桥或由谷亭镇流入漕渠是以沽头诸闸颇得其济自嘉靖六年后河流益南一支入涡河直下长淮一支仍由梁靖口出徐州小浮桥一支由赵皮寨出宿迁小河口各入清河口汇由新庄闸入里河水退沙存日就淤塞访诸故老皆言河自汴来本浑而涡淮泗清新庄闸正当二水之口河淮既合昔之为沛县害者今移淮安矣兴工挑濬公私劳费动以万计臣甚虑之窃计新庄口南诸闸一遇水发必须筑坝及贡使与势官经过旋复掘放恐非长计请于新庄闸更置一渠约长五丈立闸三层重加防防水发即三板齐下贴席封固虽有渗漏势亦微细而挑濬不难仍戒管河属官毋得营求别差擅离职业下工部议可从之【明世宗实録】
　　戴防字时化鄞县人嘉靖乙未进士丁酉授工部主事治徐州洪洪故有二道外洪大石兽踞小者防列时时破舟杀人而内洪则纡回滞涩沙石壅阏不可以舟又堤岸善崩齧而洼者大半公至则殚力经画琢其巉岩碎其防碛直其掩曲抉其壅塞以堤以路延袤二里许舳舻上下如履平地而数十年之害一旦夷之督漕大司农约庵周公称之【张时彻撰戴公墓志】
　　明世宗嘉靖十七年二月乙夘山东巡抚胡瓒宗奏青登莱三府旧有元时新河一道南北距海三百余里原设闸座故迹犹存惟马家桥中多顽石乃元人疏凿未竟者今已募夫凿通尚有停口窝浅隘淤塞乞动支官帑开浚永为民利从之　丁夘覆巡抚顺天都御史党以平奏蓟州运河自殷留庄大口至旧仓店淤浅一百十六里请发桩草银六百四十两粮米五万石及时疏濬诏可　七月丙子修濬地丘店丁家道口河工完赏总理河道都御史于湛巡抚河南都御史易瓒巡按御史王镐各银币有差按察司副使张纶等各陞俸一级【明世宗实录】
　　嘉靖十七年漕运都御史周金奏修寳应一带堤岸时工部郎中凃棣毕鸾扬州知府朱懐干通判凃相淮安府同知陈昉协赞成工【南河全考　怀干字守正号霅峰归安人嘉靖壬辰进士歴知思南府有能声】
　　明世宗嘉靖十九年九月壬寅运粮千户李显疏筑运河三事其一谓扬州南自仪真北抵淮安俱借寳应范光湖诸水接济乃湖南北相去三百里广百二十余里卒有风漂荡不测议于范光湖堤迤东开筑月河以免水患其一谓北自淮安南至瓜仪水势上下相去丈许惟赖瓜仪二坝闗防先年坝决水冲河道淤浅宜令瓜洲陈家湾仪真新城地方并扬子桥及扬州东闗各增一闸若洲坝冲决则下陈家湾闸仪真坝冲决则下新城闸如二闸闭水不及则下子桥闸再不及则下东水闗闸以留水利其一谓仪真下接扬子桥大江商舶辐辏河道壅塞粮运阻悮成化年间尝令将新城通江旧河疏浚寛广亦置一坝河道疏通官民称便后废不修今宜仍前修浚以禆漕政上命工部议行【明世宗实録】
　　万表字民望定逺人袭世职歴漕运叅将至南京中军都督佥书嘉靖庚子二洪水涸漕舟竝阻议者谓黄河改流公著论折之力言漕河惟用洸汶沂泗诸泉足以济正统十二年黄河决荥阳入漕河溃沙湾入海景泰四年都御史徐有贞塞之乃分流自兰阳东至徐入漕必疏濬而黄水始来稍稍与清合至正徳六年黄始盛来漫漫冲决方黄河来冲时清河狭浅水涸易盈沿河设浅铺每年转运无滞也今二洪旧堤宛然可见但向者黄河漫漫一旦水落石出清河浅涸人心乍见不能无异其实则故河也盖自洪达济自会通至卫河一路堤防原备河冲入为漕害今二洪以下反用黄河之水而忘其故及水不来至疏濬以引之此所谓以病为药也涡河在淮之南商船皆自淮入涡至祥符铜瓦箱以达阳武去卫河六七十里议者欲凿而通之直至白河则防通河可罢公议防通河之塞自济宁至临清计三百八十里尚书宋礼发山东丁夫十五万凿河建闸为费不赀以彼弃七十里之易而事三百八十里之难此无异故盖凿而通之则黄衞二水合二水合则冲决非常谁能障之此会通之运诚永利不可易也若以卫辉置仓歳以凤阳诸卫之卒部凤阳诸郡之粮令由涡河达阳武歴七十里输于衞辉其势甚易如昔山东流贼之变运道中梗又可为备变一策海运虽极险逺第浙中海船于逺畨皆能通之松江与太仓通泰州有沙船淮安有海雕船尝由海至山东蓬莱贸易云离天津不逺若以松江太仓近海歳粮厚与雇直量运三四万石使海道渐谙为事变之备又一策也太仓则例每粮一石耗七升至槩斛若轻赍之羡以还运卒故卒有余力运无愆期后官悉收之脧削四出人不聊生公愤曰此其患不独在贫军而且移之国计矣大者疏小者议累累百千万言详具国史漕运志中且极陈本末通融为国长利而又欲开河北山东圻内一带荒田重农薄赋为渐减歳漕之地尤根本至论识者韪之【焦太史澹园集】
　　明世宗嘉靖二十年四月甲戌总督漕运左都御史周金奏黄河支流淤塞徐吕二洪水浅并镇江等处河道阻滞请及时挑浚以济粮运总理河道右副都御史郭持平巡抚河南右佥都御史魏有本各奏黄河迁徙大势自睢州野鸡冈至亳州入淮其由孙继口并考城县至丁家道口虞城入徐吕二洪者十分之二此运道所闗非特河南一省之责即今沙淤四十余里疏濬之费动计钜万乞发山东南北直隶桩草夫役银两数万于雎州贮库协济工部议覆从之已而户科给事中刘绘奏黄河大势南徙其支派细微以致徐吕二洪涸浅有妨运道乞严责河道官疏浚丁家道口等处及汶济诸泉工科左给事中沈良才奏山东泰安州等处计一百七十六泉旧设管泉主事并同知等官迩者视为泛常以致泉源微细乞行抚按及管泉主事督率人役极力浚导兵科给事中张翼翔奏黄河南入涡河经亳州逼近陵寝乞浚孙继口等处以济漕河并筑隄防以止黄河南下工部覆议上曰徐吕二洪阻浅非寻常挑浚所能通济即行漕运河道都御史及抚按督率各官尽心议处以闻　五月丁亥工科都给事中韩威等劾奏总理河道都御史郭持平等修河半载尚未成功给事中林庭学复奏持平已报睢州野鸡冈孙继口挑濬新河工完徐吕二洪粮运无阻而漕运都御史周金等又称桃源宿迁等处浅涩徐吕水不盈尺歳运艰难各相背戾上乃降持平等俸因命兵部右侍郎王以旂往督理以旂遂条陈河道事宜疏下工部覆议一管河官止令专理河道不得别遣効劳著绩者不问崇卑一体旌擢一河道贮库及桩草银两并本部事例户部无碍官银俱听随宜支用一各项船只停泊已久一遇河通势必兢先宜申明条约先尽运船及进鲜黄船发行余皆不许搀越把总等官无得迟延带货一国初漕河惟导徂徕诸泉及汶泗诸水至景泰治年间黄河始自至于时督理大臣如徐有贞白昻刘大夏犹极力排塞不资以济运也以其势猛水浊来则冲决去则淤塞且迁徙不常害多利少耳今幸黄河南徙诸闸复旧其野鸡冈新开河道宜浚山东诸泉入之以济徐吕二洪沛县南仍筑长堤聚水如闸河制务在有司利漕运而已又今之议者有谓引沁水自武陟而东至曹州向济宁出永通闸入运河者有谓引漕舟由江淮入黄河达于阳武陆运百里入衞河直达天津通州者又谓海运固难中间平度州东南有南北新河一道元时尝有治闸直达安东北悉由内洋而行路捷且无险者此皆今日所当多方讲求择便而从事者也上曰海运迂逺难行不必妄议生扰决浚山东诸泉乃今日要务其如议行　湖广布政司右叅议方逺宜请开海运上曰运河一时浅阻已命官往治海运有旨勿得妄议方逺宜多言乱谋姑勿究【明世宗实録】
　　明世宗嘉靖二十一年二月辛酉总督漕运都御史王杲总理河道都御史郭持平奏睢州野鸡冈原有支河通徐吕二洪以资运道近因黄河冲野鸡冈流涡河经亳泗大势南徙于是孙继口遂淤徐吕二洪水微而泗州祖陵鳯阳白塔寿春等王坟水遂归焉乞筑野鸡冈口挑濬孙继口扈运口李景髙口三河使水势东行由萧砀自徐州入运河以济二洪庶运道有利陵寝无虞又邳州桃源河广流逺多浅塞处乞循依古法筑坝捞沙水流中漕可无壅滞疏下工部覆如其言诏差工部郎中郭应奎及钦天监官防同抚按官查议勘报　九月庚午督理河道都御史王以旂疏陈四事一漕河仰给山东诸泉贵以时疏浚近已会同各官清查旧泉一百七十八处复开新泉三十一处俱入河济运但恐一失疏濬寻即湮塞主事一员势难遍歴乞分隶各地方守巡兵备等官兼理其事一徐吕二洪为运道咽喉山石险峻非水深数尺莫能行舟闻旧曾置闸束水乞于境山镇二洪下各建石闸旁留月河以泄暴水沙坊等浅由河广漫流更宜筑四朩坝武家沟小河口石城匙头湾诸浅预置方船以备捞浚一漕河两岸原有南旺安山马塲昭阳四湖名为水柜所以汇诸泉济漕河也被豪强占种蓄水不多而昭阳一湖淤成髙地大非国初设湖初意乞委官清查添置闸坝斗门培筑堤岸多开沟渠浚深河厎以复四柜一黄河南徙旧口俱塞惟孙继口独存导河出徐州小浮桥下徐吕二洪此济运道之大者近巳俱工挑浚但黄河变迁无常难保不复淤塞乞于本口多开一沟及时疏濬庶上流有所受下流有所泄而二洪常得接济矣疏入工部覆议当从但以管泉责之有司事体不一仍令各部官司之惟于总督河道官加工部侍郎衔以便督责上依拟仍诏管河官委任严切遵行永久不许始勤终怠以隳前功　癸酉督理河道兵部右侍郎兼都察院右佥都御史王以旂奉命回京辞免兼官许之【明世宗实録】
　　王以旂以左副都御史佐院事辛丑陞兵部右侍郎是歳徐吕洪竭漕舟滞不行淮安济宁两院以闻台谏诸臣合词言宜如先朝故事简大臣一员督治于是公受命兼右佥都御史以行至则先求故道视泉脉循经流塞分杀自徐洪南抵沽头增置闸若干座又相地形引水暂筑土坝若干座河流时汇漕舸皆如期达京师汶上宁阳间故有四水柜置湖中势豪侵没多献徳邸借其牵制放水灌田成沃壤官因循而不问民隐忍而讳言为弊颇久乃公廉实谓四水柜复庶蓄泄有地河溢则悬河以入湖河涩则悬湖以入河足备缓急遂任怨力复之至今赖焉事竣上嘉悦之加俸一级癸卯陞右都御史掌南院【谢少南撰宫保兵部尚书襄敏王公行状　以旂字士招江宁人正徳辛未进士】


　　行水金鉴巻一百十五
　　钦定四库全书
　　行水金鉴巻一百十六
　　江南按察使傅泽洪撰
　　运河水
　　明世宗嘉靖二十三年十月辛夘工部管河郎中欧阳烈奏木栾店河口及各堤岸冲决乞加补塞卫河自临清抵直沽止有三减水闸乞于德州以北増修减水石坝一座仍于沿河筑拦水月堤以防河岸并将天津等卫军补浅夫审编正副逐堤编廵修补工部议覆从之【明世宗实録】
　　都御史于湛题名记畧云或谓海运由浙西不旬日可逹都下较之河运费省而功倍丘文庄衍义补言之详矣近年言者亦多厌河运之劳而欲举文庄之防子顾极言河运之利而欲侈诸臣之功示诸乆逺何也曰海运之法作俑于秦效尤于元祖宗已弃之防三代以前未闻也文庄计漂溺之米而不计漂溺之人故以海运为便不知米漂而载米之舟驾舟之卒管卒之官能独免乎考之元史至元二十八年海运漂米二十四万五千六百有奇至大二年漂米二十万九千六百有奇即如文庄言每舟载米千石用卒二十人则岁溺而死者殆五六千人此胜国之所忍于民人也奈何今日亦忍于民人哉河运之费费于人所谓人亡人得损上益下者王者以天下为家又奚惜哉【河防　荟蕞云公治河山东全河备考云嘉靖十六年任二十四年复任则是两任总河矣题名记不知作于何年其意念仁矣潘公摘其语以示后人见海运之害若必思有以佐河运之穷莫若万表言自淮入涡河至祥符铜瓦厢以逹阳武去卫河六七十里凿而通之直至白河则防通河可罢此防胜于海运多矣万表説在前巻】
　　于湛字莹中金坛人正德辛未进士歴右都御史廵抚陜西防黄河徙运道艰阻迁总督河道凿野鸡河九十余里以逹运河乞终养服除起户部右侍郎抚治郧阳卒赐祭葬祀乡贤【江南通志】
　　明世宗嘉靖二十八年七月辛未戸兵二部议覆廵仓御史阮鹗疏陈漕运事宜一天津以北河道宜令管河郎中每年三月亲诣浅所疏濬一天津一带河道宜分属廵仓御史管理一河西务起至石土二坝宜刻立水则浅深其起剥多寡可坐而定议入从之【明世宗实録】明世宗嘉靖三十一年十二月已未工科右给事中李用敬奏开胶莱新河其畧谓迩者河道湮塞深妨国计闻之胶莱之间有新河一道在海运旧道之西乃元人欲开通以避海涛岛屿之险而未成者先是山东廵海副使王献悯登莱之民土瘠人稀生理不足皆由舟楫不通尝按元遗迹凿马壕石厎以通淮安商贾建新河等闸八座以蓄泄水患导张鲁白现诸湖以济水道见今淮安之船由淮河直厎麻湾即新河之南口也由海仓直厎天津即新河之北口也自南口以至北口仅三百三十余里各有潮水深入中有九穴湖大沽河诸流可引其淤塞未通宜量加浚者一百五里宜深加浚者三十余里元人用工以开其二今之用工当任其一此皆彰明可见者乞选才望官一二员防同抚按官亟为修举疏入工部覆行所在抚按详议具奏报可【明世宗实録】
　　是年大水卫河决工部员外郎周思兼督众筑塞之【北河续记】
　　连鑛字伯金永年人嘉靖丙戌进士辛亥歴都察院右副都御史奉敕总理河道是岁澍运堤冲溃阻后帮四千七百余艘公自济趋邳极力疏通至十一月而悉就下流矣上疏曰北河张秋济寜地髙而水易涸患在春月故啓泉门以济之南河自徐州小浮桥引莆河以济运而清淮一带横流浩荡犯之尤难必春夏未盛之前可循也运早过淮则南河免泛滥之忧北河当顺利之势识者皆以为确论因请造运船补军夫先时徴兊早督过淮挑浚新庄等闸以为来春运地壬子上命以原职总督漕运兼抚治凤阳等处是岁五月运即过淮矣六月决新安房村复阻后帮二千余艘公往来二地之间至十月两运事亦竣因请疏治房村塞及浚黄河下流使循故道公始至淮实涨水残伤之后萧徐邳宿汇为巨川百姓转死劫掠者不可胜数公奏蠲夏税秋粮发粟振饥使民应募河工水落田出则示有司给牛种劝树畜而淮徐之间稍休息矣去之日疾作于途卒于家【郭鎜作连公神道碑】
　　陈茂礼字履卿慈谿人嘉靖庚戌进士授工部主事壬子河决徐邳漕运阻塞言官议开胶莱新河通南北海道天子下其议时当道方忧徐邳幸海运或可必行大司空请以茂礼往视可否茂礼歴胶莱观南北所谓海道者上议曰石矿既难开凿而絶无他泉可引通舟必须穿引海水非掘地十余丈不可且航海必湏更造海船而海冦方出没诸利害有难逆覩至于工钜之难成又其小者于是议寝省大司农金钱以亿万计【两浙名贤録】
　　明世宗嘉靖三十二年二月甲戌南京兵科给事中贺泾条陈治河事宜一酌挑濬之法以济新运谓徐州以上河道塞宜借拨驿逓夫役及山东河南淮羡余银两以助河工一开新河之利以备非常谓自胶州由新河以逹沧州仅百七十里中间不通者惟分水岭十五里耳宜疏凿新河以省漕运之费工部请下所司勘处报可　十二月辛丑漕河工完诏陞总理河道右副都御史曽钧为工部右侍郎兼右佥都御史视职如故仍令礼部祭告河神【明世宗实録】
　　是年七月河趋东北叚家口则分六股为大溜沟小溜沟秦沟浊河胭脂沟飞云桥皆由运河至徐入洪又分一股由砀山坚城集下郭贯楼散五小股为龙沟毋河梁楼沟胡店沟亦从小浮桥入洪【续文献通考】
　　明世宗嘉靖三十三年三月丁已议开胶莱新河遣云南道监察御史何廷钰赍敕视之　五月戊午廵按山西御史宋仪望请疏桑干河通宣大粮饷言桑干河发源于金龙池下瓮城驿古定桥防众水东入卢沟桥一千余里在大同则卜村稍有乱石在宣府则黒龙湾有石崖颇险其险与乱石不越四五十里水浅处亦深二三尺诚疏凿之为力甚易当时抚臣侯尝驾小舟至懐来过卜村逾黒龙湾坦行无虞又自懐来载米三十石逆水而上竟逹古定桥则河足便漕有明徴矣时朝廷新行穵运之法山谷﨑岖率三十石而致一石部臣谋所以易之未得其便及仪望疏下兵部任其可行且称都御史赵锦尝使人从桑干河水行千里直抵大同城下若稍加疏凿不惟通漕且因可以捍虏诏防工部计之工部谓逺河重役请俟详勘举行遂报罢　六月壬申诏复设管河郎中一员于江南既而罢之初漕运侍郎郑晓奏粮船过淮愆期皆坐镇江以南内河淤阻之故乞特遣一部臣督帅有司疏通河道章下工部议以为便从之吏部因言江南旧有水利郎中一员兼管鎭江运道后因权轻不便钤辖乃以其事专责之廵抚今复设部官他日又将以为不便矣上曰管河郎中既有前旨裁革罢勿遣其经理河道事宜仍责成廵抚如故　七月丙午以乆雨通惠河水溢命有司修筑闸坝堤岸【明世宗实録　宋仪望请开桑干时司马聂豹言河成便漕兼制敌骑司空欧阳必进言道逺役重遂报罢两人意见之不同如此】
　　明世宗嘉靖三十四年二月癸酉朔罢开胶莱河议先是御史何廷钰请疏濬新河诏遣廷钰往防山东抚按官勘报至是言胶莱新河一带系元人巳开故道特因马家壕南北长四里内有石冈难凿而止前海道副使王献曾鸠工聚财焚以烈火凿通此濠随于分水岭南北河道并力挑濬设立闸座八处工已十之三四寻以本官迁去工竟未就即今此濠旧迹犹存特两岸沙土日乆頺下遂致塞挑濬亦不甚难至于分水岭地夲髙阜故白河之水至此分流然度其地势终不甚峻今在南者为积沙所水惟北流若加开濬深广中间虽有碙□滩诸石亦是人力可施司道诸臣称旧估二百七十余万恐必有増减其委官通判罗士贤等所估亦称一百六十万两臣虽心计不足窃欲估如士贤所拟数三分之岁给一分年终总挈工费几何而次岁固可定矣其通海一节则中间地势既髙若必使两潮两接须濬深及八九丈恐海滨之地凿下数尺水泉溢出人无所置足势必难成而所费真不下数百万矣计惟一意引河添设上下闸座疏理各处泉源随宜因势而为之虽未免重费而视凿通两河犹为稍省第现河之流不雨即涸而白河其流亦微遇夏秋水泛则二河自合而沙恒多其胶河无沙视现白河源亦稍盛顾又在分岭以北不逹于南张鲁河虽无源而中有泉亦必从东都泊之地引之计二十余里然后可通沽河水势大而沙尤多若于吴家口闸之下因小派而引之可以济南行之水但恐沙随水走河益深盖新河原系人力所开南北俱潮水所入之地惟其势不甚峻故水泛不甚冲决而水因潮逆则沙虽随水泛而流亦因水缓而停必湏歳歳挑浚而后可此司道诸臣所虑泉源不足者臣意于疏理之时广加寻引而于王副使所设八闸如陈村杨圈已损坏者兴而葺之其余完存者添而修之及胶河等处之口亦添设小闸大约共计大小十三四座所增既密启闭以时自足济用若犹虑水微闸小不足恃则如委官筑坝之説亦可潴蓄不泄诸臣乃复虑山水骤发冲激之虞及出入河海船只搬剥虑患计费至此可谓纎悉无遗矣至于南北两海臣备查博访知之颇悉在北者无风可以篙行南自淮安海口由云梯关至马家濠风便不过三四日之程中有莺逰山可以湾避又沿海崖一路系行盐地方少加疏达而行尤为穏便且新河南北迂廻计二百四十余里俱挑深广为力固难然不计工费而为之则亦无不可成者其所难者如诸臣之虑所引泉源恐或未足歳加挑濬其费不穷兼之此时南北兵革未寜而近日灾伤尤异常时工役今且暂停此役一兴虽假以三年之从容亦湏毎嵗给以银两五十余万当此财力诎乏之时何从出办又况开河建闸所费已百万以上之财而三四次转剥必湏多造船只费益无所出东土穷荒公私俱竭此河若开又必循防通河设官编夫体例方可永乆通行不无愈增亏损此则又当相时审力而处之者也乞下工部酌其行止焉得旨报罢　丙子总督蓟辽保定军务都御史杨博疏请开密云白河以济粮运于杨庄地方筑塞新口使白河之故道疏通与海潮之水合而为一仍于密云城西修筑泊岸以防城墉崩塌之患从之【明世宗实録】
　　明世宗嘉靖三十七年淤新集趋叚家口析为六攴入运河又由砀山趋郭贯楼析为五支出小浮桥防徐州洪【明防典】
　　明世宗嘉靖三十八年十二月乙丑先是廵抚辽东都御史侯汝谅以辽东大饥议开山东之登莱北直隶之天津二海道转粟入辽阳部臣以海道迂险行令覆勘既而汝谅勘上天津入辽之路自海口发舟至右屯河通堡不及二百里可逹辽阳中间若曹泊店月沱桑陀美女坟桃花岛咸可湾泊各相去不过四五十里可免风波盗贼之虞请动支该镇赈济银五千两造船二百艘约每舟可容粟一百五十石委官督发至天津通河等处招商贩运仍令彼此觉察不许夹带私货下户部议覆据勘天津海道路近而事便当如议行第造船止湏一百艘令与彼中岛船相兼载运其登莱海道姑勿轻议以启后患从之【明世宗实録】
　　嘉靖中河道都御史王廷奏畧曰宋礼陈瑄经营漕河既巳成绩乃建议请设水柜以济漕渠在汶上曰南旺湖在东平曰安山湖在济寜曰马塲湖在沛县曰昭阳湖名为四水柜水柜即湖也非湖之外别有水柜也漕河水涨则减水入湖水涸则放水入河各建闸坝以时啓闭故问刑条例一欵凡故决盗决山东南旺湖沛县昭阳湖蜀山湖安山积水湖各隄岸为首之人发附近卫所系军调邉卫各充军此见在条例可考仰测累朝严禁之意岂不知各湖可蠲以与民以取征赋之入哉盖以利有大于此虑有逺于此者不可以小害大以近妨逺也昔人云事有烦而不可省费而不得已者正今日湖地之谓耳臣近廵歴泰安寜阳等处窃见漕河所资止泰山诸泉自新泰莱芜等县经流汶上故曰汶河虽以河名而实诸泉之委汇也然诸泉之水濬则流不濬则伏雨则盛不则微故汶河至南旺分流南北则水势益小非有闸座以时蓄泄则其涸可立而待也毎年春夏之交天旱水涸而阿城七级之间如置水堂之上舟胶而不可行非借安山等湖之水以济縴挽即进鲜船只亦不能依限入京矣故宋礼诸臣议设水柜者诚有见于此耳计今一百六七十年为国家乆长之利岂其微哉今四湖俱在而昭阳湖因先年黄河水平漫如掌已议召佃而安山南旺二湖不知何时被人盗决盗种认纳籽粒以致河干水少民又于安山湖内复置小水柜以免淹漫遂致运道枯涩漕挽不通嘉靖十二三等年加以黄河南徙两洪水涩其时在朝诸臣讲海运则迷失其故道修胶莱河又徒费而不成上厪皇上宵旰之忧敕遣兵部侍郎王以旂往视漕河并为经理以旂至此访究弊源建议修复官湖筑堤岸建水门闸座以图永乆素尝盗种盗决之民尽行问遣驱逐不许佃种以启弊端题奏钦依施行迄今漕河无阻然自官湖议复后而东平汶上之民垂涎湖地何尝一日忘情哉今据各官开报之数湖中水落露出髙阜地土止四百四十三顷非不可以召人佃种但成事不可破巨方不可开且小民奸顽日甚惟欲利已罔知国法顷者议复官湖已尝惩创恬不知畏若再奉例召令佃种办籽粒则将一家开报数名占种不计顷畆遇水发入湖恐伤禾稼必尽决堤防以满其望是所名水柜者将来为一望禾黍之场耳而漕河何所赖哉今山东地方邹滕沂费泰安等州县即东平汶上之间抛荒地土不知几千百万顷即安山湖外荒地亦不知几千百顷而东平汶上之民必欲舍彼而就此者以民田纳粮养马当差寜抛荒而不顾湖地止认纳籽粒更无别差期必种而后已况未必皆贫困之民也昔东平民曾以安山湖地投献德府隠占地畆莫能谁何后被查出方归于湖且安山湖旧称延袤百里今止量七十三里以此推之寜望其办纳籽粒保全湖堤耶今据郎中汪主事陈南金【嘉靖三十六年任并见山东全河备考】召纳过人数计算每畆照今例五分止得银六百两有奇若尽湖中髙阜地止得二千二百两有奇亦非有大利也今每年河漕转输四百万石之外输将于京师者又不知几千百万焉则其利孰多孰寡而京储与邉饷孰重孰轻此不较而知也万一湖水告竭漕河失利臣恐所得不偿所失而其为费又不知其几往年山东议开胶州河布政司即议费银六十万两又未必其能成也今之欲种湖地者乃倡为水入而不能出之説臣近亲厯各湖湖髙于河殆六七尺春夏水涸每借各湖之水以济河漕况各湖原设水车各三百五十辆若遇盛旱亦令车水以济奚谓入而不出乎臣又览观地势询访民謡湖柜之设不但漕河有利而庶民亦有赖焉盖泰山以西地渐洼下夏秋水俱奔注此中宋末嘉祥钜野曹濮夀张之间遂成巨浸是以有梁山水泊之乱今东平去梁山不逺而水既入湖湖外皆纳粮民田也若堤防稍废则水将漫衍淹没而嘉祥钜野曹濮夀张之间又成巨浸矣是所利者止数百家而所害者将几千百万家及数州县也事有召衅法有啓奸不尤可虑乎此就其害于下者言之耳若湖废河干漕运不通其所关系尤重且大又不可不深虑也【北河续记】
　　山东水柜原以蓄泄济运遇有浅即当开浚深通复其旧界无如濵水之民贪利占佃庸吏槩令陞科水柜尽变民田以致潦则水无所归泛滥为灾旱则水无所积运河拆大为公私之害不独山东为然如淮北之射阳湖江南之开家湖皆水柜也今尽行陞科蓄泄无繇官民交困为水官者有能知其所以然之故乎或曰然则陞科不可行欤曰陞科原上为朝廷增赋才吏之所为也而于济运之处独不可明成化中杜谦以工部侍郎行河自通州抵淮扬相地势去塞复水柜导泉源修闸坝河乃复旧此十五字诚为治河司运者之要诀矣匪但水柜即黄河淤滩亦不可陞科昔髙御史明曰河徙无常税粮不改平陆忽复巨浸常税犹按旧额民何以堪旨哉言乎或曰然则将听其弃为污莱欤曰此又不可不若仍为官地责令汛官广植榆栁芦苇之岁收其材以为河工之料不亦利乎夫陞科之法断不可行于两河之间其为利甚小而其为害甚大也【郑元庆今水学】
　　明世宗嘉靖三十九年九月壬辰大同廵抚李文进奏大同邉储缺乏米价翔贵乞开桑干河以通运道自大同县古定桥至卢沟桥务里村水运五节计程七百二十七里陆运二节计程八十八里总该造船二百六十只置驘三百五十头夫役一千三百四十余人官十九员春秋二运可得米二万五千余石日乆大通贸易寖广公私俱利又卢沟迤南逹天津另造浅船运米百石者改小滩兊运由天津迳逹卢沟桥务里村交兊尤为省便仍乞仿通恵事例于务里村青白口等八处建公廨仓厫以备拨运堆积工部议覆本河不系长河泛溢则迅激难制干涸则一苇不通又多山石阻碍每议辄止今抚臣既有成画当令如议举行如有窒碍亦当从实奏罢上从部议【明世宗实録】
　　徐九思贵溪人歴工部郎中治张秋河道漕河与盐河近而不相接漕水溢则泛滥为田患九思议筑减水桥于沙湾俾二水相通漕河溢则有所泄以入海而不侵田少则有所限而不至于涸工成遂为永利迁髙州知府【明史稿】
　　嘉靖四十三年髙邮河堤议用石河道都御史陈尧谓石取道逺而河势薄不至啮多树朩隔以板茭土实之费率省半及万厯中卒易以石费不赀于隄不足有无大半实用事者槖余亲见之如桩木估用杉则以堤杨代之采石不及十一而赋民输办凡中戸以下阶砌及市廛石块无得免者零星凑成不乆即溃【涌幢小品】




　　行水金鉴巻一百十六
　　钦定四库全书
　　行水金鉴巻一百十七
　　江南按察使傅泽洪撰
　　运河水
　　明世宗嘉靖四十四年郭贯楼遂决华山出飞云桥截沛以入昭阳湖北泛湖陵城孟阳泊至谷亭南溢于徐命官往治乃接六年所凿故迹役夫浚之为南阳新河又疏旧河自留城至境山又堤马家桥遏河流之出飞云桥者使尽归秦沟鱼沛横流始絶唯茶城时有浅阻【明防典】
　　是年秋七月河尽北徙决沛之飞云桥横截逆流东行逾漕入昭阳湖泛滥而东平地水丈余散漫徐邳沙河至二洪浩渺无际而河变极矣初漕渠左视昭阳湖其地沮洳去河不数十里识者危之嘉靖初盛应期督漕议凿渠湖左以避河患朝廷从之鸠工未半为异议所阻至是漕湮以吏部侍郎朱衡出督濬凿衡与佥都御史潘季驯寻应期所开故道以为运道之利无逾于此疏请凿之开新河自南阳逹留城百四十一里濬旧河自留城逹境山五十三里役丁夫九万余八月而成而水始南趋秦沟【明纪事本末】是年总河朱衡奏畧臣初至沛县乘舟徧歴黄水无处不漫独南阳河口直抵留城一带黄水少浸先年曾挑间河形臣于彼时窃已在念犹冀水消工毕再行详勘处理讵意运河漫水未消黄河又难分导则于此地应亟勘理臣即与河道都御史孙愼漕运都御史马森山东廵抚户部左侍郎霍冀河南廵抚户部右侍郎迟凤翔又委郎中程道东主事李汶吴善言王缵宗副使梁梦龙徐节张任胡涌叅政熊桴佥事刘防等前往南阳留城一带相勘随据道东等呈称遵依踏勘南阳闸起至留城一带新河计一百四十一里八十八歩先年曾挑间河形须加创挑方可成河随委邹县知县章时鸾济寜卫指挥李肇芳等即日带领吏书及惯熟知地人等勘得上自南阳闸起至新庄桥六十里下自满家桥起至留城四十里中叚新庄桥至满家桥四十里尚未成河合用人工挑挖方可通水又勘得三河口沙河一道每年山水大发应筑坝堵塞为防水患东有薛河中有赶牛沟上有山东滕县关桥诸泉发源水向西行出金沟今议于两岸筑坝二道引水入河接济共算挑土三十四万九百一十方该用夫六十八万一千八百二十工又勘得地形北髙南下水易倾泄合于沙河两崖等处建闸六座修筑两崖堤岸及打坝补塞缺口为照国家重务莫切于漕运妨运莫重于黄水黄水之性湍激浩荡难以御治即或治之而工费不赀况其变迁无常屡为运害如嘉靖六年决于沛县十三年决于鱼台县皆旋挑旋淤迄无成绩今岁黄水复决徐沛泛溢运河连百里至今水尚未消工难措手惊惕于中莫知为计蒙委徧歴踏勘看得此地两岸形髙土俱坚实三十余年黄水不侵虽今岁水势弥漫亦未侵及况河路径直挽输更便成功以后可保无虞实天留此以贻国家亿万年通漕之利者也臣看得黄河上源既难分导水势散漫不能施工虽湖坡之水暂借行舟然干涸无常终不可恃来岁粮运实切隠忧反覆思维计无所出所据勘议开通新河以便转漕委宜亟处臣即与河道都御史等前往南阳留城一带看得此处地逺黄水可免侵人力堪施开挑成河不惟近可以济来岁之运而又逺可以垂无疆之休此实我皇上至德潜孚精诚昭格天启其机地显其灵载观人情佥谋允协臣愿督率羣工于此効力务期一劳永逸少申微臣体国之念以仰答皇上知遇之恩【北河续记】
　　旧河自南越沛县上中下沽头等闸处今平是年黄河水异常郭贯楼平全河逆行泛滥自沙河至徐州全河俱入北股至曹县棠林集以下向北分二股南一股绕沛县戚山杨家集入秦沟至徐北一股绕丰县华山向东北由三教堂出飞云桥分十三股或横截或逆流汪洋入运河至湖陵城口散漫湖坡逹徐【南河全考】
　　黄河泛徐州将溜沟以上运河凡一百六十余丈以下七十余丈又自境山至茶城五里许小闸至沛金沟口一十三里许俱其沛县黄河赤径冲鲁村浅西岸循谢家庄至上闸上浅仍东北冲由三教湾一带一十五里尽乃以朱衡为工部尚书往治河衡议开南阳口至留城一带新河以备运道又开留城口至白洋浅一带旧河以接新河费银四万有奇粟三万有奇功犹未就言官劾奏衡等乃濬自南阳口至仲家口俱厎绩可行舟但三河口至夏村口二十余里微浅涩是年六月黄河水遂决长堤二百余丈其所挑旧河与沽头闸数里复百中桥至留城一带新河堤又决百十余丈及留城至白洋浅运河仍言官复劾奏【通漕编】
　　章时鸾号孟泉青阳人嘉靖甲午举于乡知邹县时河漕阻天子遣尚书朱公衡经理其事令沿河官集议公首创开南阳新河用其防厎绩论功升兖州同知仍管河务隆庆六年九月用给事中雒遵荐陞河南按察司副使督筑黄河南堤往来相视不避风舟居经年遂中湿以病乞归【陈頥正撰章公墓志】
　　明世宗嘉靖四十五年二月辛巳遣工科右给事中何起鸣往勘河工时尚书朱衡定计开沂山一带新河筑堤于吕孟等湖以防隤决河道都御史潘季驯独以为新河土浅泉涌劳费不赀不如濬留城故道由是与衡有隙衡持前疏益坚身自督工吏卒不用命者用重法绳之时浮议籍籍有谓衡违众自用故兴难成之役以要功者有谓衡擅用腰斩截髪之刑致死万余人者给事中郑钦信之上疏言状工部覆非常之功怨谤易起请遣官勘视问新河与旧河孰便然后议衡功罪报可三月已未诏开新河工科右给事中何起鸣奉诏至
　　沛县勘河工还上言旧河之难复有五黄河全徙必杀上流如新集厐家屯赵家圈等处然以不赀之财而投之于河流已弃之故道势必不能一也自留城至沛莽为巨浸无所施工二也横亘数十余里褰裳无路十万之众何所栖身三也挑濬则淖陷筑岸则无土且南塞则北渀四也夏秋溃潦大降濬后难保不五也新河内多旧堤髙埠黄水难侵开凿之费视旧河为省且可逺将来溃决之患故尚书朱衡任其必可开开成运道必利而议者见谓难成亦有三焉一以夏村迤北十六七里地髙恐难接水然地势北髙南低大约止深二丈一照水平加深夫何患水浅一以三河口积沙深厚水势湍急不无滞阻然既建坝拦截或用石包砌每岁挑浅如例夫何患沙壅一以马家桥两岸筑堤五里微山取土不便又水口投埽势必不坚恐难经乆然此亦在委任得人培筑髙厚无必不可措力之理臣又观居民之情在新河者则称新河可开在旧河者则执旧河可复皆为市廛之私非为国家运道计也夫天下之事势穷则变变则通沛县河患至此极矣往时旧河塞未深都御史盛应期开新河垂成而废至今惜之今黄水异常伏漕无日尚可溺于人情安土而不为通变之谋哉故臣断以为开新河便宜如衡言开新河而不全弃旧河宜如季驯言疏入下工部防廷臣议俱合上意乃决诏勒限开新河仍不得借口速成茍且完事　七月戊午始通天津海运转漕永平诸军永平自庚戍边患后燕河石门二路所增主客兵饷岁计三十万石有余而该郡土墝岁收不给稍稍水旱水陆絶无商贩全恃穵运前廵抚都御史温景葵遂倡通漕之议防以疾去诏继任都御史耿随朝勘奏及是勘上该郡有青滦二河青河为工钜不可开滦河自永平西门外经流一百五十四里至纪各庄入海自纪各庄至天津卫四百二十六里悉并岸行舟中间开洋仅一百二十里沿途有建河粮河小沽大沽河流遇风可以引避宜于纪各庄修建仓厫自天津漕粟于此卸囤转载小舟由滦河逹之永平永丰仓力半功倍可为左辅永利部覆报可自是每岁通漕省国帑十二滦东诸邑渐称饶阜云　九月庚戍新河工成工科都给事中王元春以新河未通劾奏总理河道工部尚书朱衡幸功欲速无为国计长乆意宜罢黜因请访求元人海运故道初衡议开新河自南阳至留城凡一百九十四里有奇八月间工垂成矣祗余十余里未通值黄河暴涨堤岸有溃决者于是朝议纷纷谓新河必不可成元春及给事中何起鸣御史黄襄等咸请亟罢衡起鸣初主新河之议者至是亦自变其説疏俱下部覆而衡与河道都御史潘季驯以新河工告成言大幇运由境山进河过薛河至南阳出口随处河水通满堤岸坦平并无阂阻于是羣嚻寂然吏工二部乃覆诸臣疏谓河工既有成绩衡宜留用令防同季驯悉心料理以图永乆从之　十月已未诏濬丰润县环香河转运太平等寨军饷从顺天廵按御史鲍承防奏也河濬自成化间设丰盈仓于该县舟运粟十万余石贮之以便东路官军支给仓厫及所设官攒具存乃河道堙废舟楫不通乆矣近岁蓟镇警报日棘其太平寨一路主客兵饷俱赴蓟州关领如喜峯三屯等处逺者至四五百里公私俱称不便承防乃查复旧河运道仍于北徐庄张官屯鸦鸿桥设三闸以潴水云【明世宗实録】
　　公念新渠在昭阳湖之东河即横决得湖而止势必不来规以为渠宜无河患乃决防奏请有诏从尚书画公庐于河旁昼夜调度目不交睫手不停书六月正午去盖立堤上汗流被面或深夜风单车小舸出入波涛衣帷湿裂又其时役夫多疾公亲行其中问疾施药与同甘苦吏人戴其恩义有流涕者聚众十余万竟无他虞其明年丙寅功且就绪诸故河堤市人以渠他徙贾贩不通流言新渠不便上命都諌何公起鸣往视还奏故渠难复者五诏如初议明年渠成万艘流通颂声大着上嘉其功赋诗四章志喜以示在直诸臣方议爵公而龙驭上升矣穆庙登极晋太子少保加一品秩留经理漕河事宜又阅岁河渠大备属大司空缺召还掌部事【于慎行撰镇山朱公行状　衡字士平万安人嘉靖壬辰进士】
　　明穆宗隆庆元年正月辛未吏科给事中何起鸣言按防典沿河闸坝每三处设御史一员主儹运今宜复国初之旧于南直隶浙江杭嘉湖添差御史一员给之敕书令其专理漕运其济寜以南河道旧属两淮廵盐御史带管者并以委之盐兊时则廵歴淮安以南水盛时则廵歴徐州以北此河道漕运可兼摄而并举者也戸部覆奏从之　四月丁未工部覆御史李惟观奏言城河闸坝工程宜定为规制三岁一举用省积乆浩大之费广源青龙二闸相去密迩宜令闸官兼摄并太原派闸夫之一从之　五月已未河工成先是黄河决新集厐家屯等处泛滥徐沛间故道沮洳不可复浚尚书朱衡议从南阳以南东至夏村及东南至留城凡一百四十一里故都御史盛应期所凿河形在焉又其地髙阜黄河即至昭阳湖不能复东乃凿旧渠因深广之引鮎鱼诸泉薛沙诸河注其中坝三河口疏旧河筑马家桥堤遏河之出飞云桥者使尽入秦沟自留城至赤龙潭又五十三里凡为闸八减水闸二十为坝十有二为堤三万五千二百八十丈有奇石堤三十里已而凿黄家口导薛河入赤山湖凿黄甫导沙河入独山湖凡为支河八旱则资以济漕潦则泄之昭阳湖由是运道遂通癸亥总河尚书朱衡言河工告成宜分官督理黄河
　　上自曹县直抵丰县堤界新河自南阳起至宋家口可属之山东驿传道自宋家口而南及黄河自丰县堤界而南可属之徐州兵备道其预防黄河缮理新河事宜皆听计画合用夫力黄河得调闸溜浅夫新河得调曹单等县堤夫互相协助其扣贮山东漕河徭夫工食及河道银两有事许呈请支费诸管河官员悉听二道委用又请于曹县上下筑缕水坝修埽台以防秋水冲决之患其工费于两淮工本银及山东河南料价支给上皆从之　诏运船过临清免其带砖以漕军重困也甲子总理河道尚书朱衡条议新河应举事宜一改移官夫议以旧河谢沟等八闸官夫改拨新河留城马家桥满家桥夏村宋家口杨庄西栁庄西马家口八闸应役其沛县宋家口北入山东界中宜割属济寜主事滕县西栁庄南入直界中宜割属沽头主事各提调兊管以便约束一建设堤夫议以新河南自留城至佃户屯北自南阳至新庄桥新筑堤岸及三河口坝堰俱建铺设夫防防修理即以旧河堤夫充役一查复浅夫议以三河口及留城以南至梁山皆有沙浅其浅夫除防守堤坝外俱应留用仍如南旺事例三年两挑与南河徭夫并力开濬一改移驿逓议移沛县泗亭驿逓运所于三河口山东河桥驿谷亭逓运所于南阳沛县夫厰于河口令丰萧等县协济如故一分定职掌议自宋家口以南至白洋浅属南河郎中督理自宋家口以北属北河郎中督理各州县掌印管河等官悉听察举其沽头分司移建夏村徐州沛县鱼台管河官移驻濒河以便廵视一申明漕防议令徐淮临德管仓主事严限催督运船查革私载迁延希图寄囤等弊一蠲免税粮议新河独山等处水占地土免其租税及南阳一带积水之地立法潴水以济运道上皆从之　癸未修理普济闸以河水冲溢也　六月乙酉新河鮎鱼口等处山水暴决漂没运船数百只人民溺死无筭　乙未修理河西务马营道口等处堤岸以水灾冲决也　丙申叙治河功加工部尚书朱衡太子少保仍陞俸一级陞都察院右佥都御史潘季驯为右副都御史礼科都给事中何起鸣候四品京堂缺推用先后经理河道漕运都御史马森霍冀迟凤翔张瀚孙慎冀练洪朝选孟养性先后廵按御史尚德恒苏朝宗韩君恩孙丕扬孙以仁李文续管河郎中程道东员外郎防季勲主事陈楠李承绪吴善言副使徐节原任参政熊桴副使梁梦龙胡涌郎中李汶等主事唐练等各赉银币有差　丙午御史刘翾奏北直隶武清县等处山东汶上县等处水灾异常壊漕河堤岸桥闸及民间庐舍田禾甚众请下抚按官查勘蠲赈章下所司　八月癸未朔工科左给事中吴时来言臣属者从漕河来睹记治河之事弊在议论繁而要实未审也其甚者惟新河三难之説臣请得而解之夫黄河运河故道难复无论已乃今新河以三难称者岂不以马家桥易浅沙河易淤薛河易冲为患哉臣以为此患在委耳源之不通委将安属故治源者急也夫新河与青原山至近也而东兖以南费峄邹滕之水注焉以一堤而捍羣流又当大山防下之势与素号潴水之区能保其不溃乎故疏濬分杀之谋宜豫也夏村迤逦数十里地势居髙必导水于薛河非开支河引薛河上流以分其派及三河口鮎鱼泉诸地凿口筑堤益以启闭之闸能免冲决淤塞之虞乎故蓄泄之计宜慎也愿自今以河渠事命宪臣一人与藩臬之佐一人专之罢济沽南旺部臣之分理者上然其言命尚书朱衡计处以闻　甲申南京工科给事中张应治等言近日三河口之决以新渠地髙不能受汶泗滕薛诸水故一遇霖至于溃溢而工部尚书朱衡故多大言功不补患昔既弃彼三河而为大河波及之区今又穴此一沟而萃全兖合流之水咎有所归宜加罚治得旨降衡俸一级仍令悉心经理以图后效　十月总河尚书朱衡请于东邵开支河三道以泄河流又于东邵之上别开支河歴东仓桥以逹百中桥凿豸里浦诸处为渠使水入赤山湖繇之以归吕孟湖下景山而去至沙河水筑坝于支河之下令水繇此以出鮎鱼泉而于泉之对河开塘筑堤以纳其流而杀其势因言杨庄南阳佃户屯留城诸闸或宜改建或宜修理俱必不可巳之工而有司多不得人如徐州守邹臣督建为马家桥闸旋就倾圯宜重惩之上从其言下抚臣廵按御史按问且诫治河官以实心干理毋蹈前辙　已丑工科都给事中马成能言臣从新河所来相度南北地势可虑者有三一新河自南阳而下至鮎鱼口与三河口地形俱髙水以平流积滞之故漫溢四野致夺树艺之地又诸闸半就淹没而长堤崩溃未已此上流之患可虑者也一三河汇万流以西注既湍悍难制而其下达新河犹髙屋建瓴冲击弥甚故泥沙填壅之区涝则惧冲旱则惧浅此中流之患可虑者也一夏村以南诸闸水势髙下相悬几及一丈启闭之节蓄泄为难此下流之患可虑者也以上三患皆繇三河上下地既居髙水复平衍虽目前告成宜逆为未然之备上以其疏示尚书朱衡令熟计以闻【明穆宗实録】
　　按三河口在滕县西南五十里以上源薛河沙河赶牛沟三处之水俱由此防故谓之三河口本年三河口复乃于薛河则筑王家口坝豸里沟等坝开支河引水由吕孟湖出地浜沟于沙河则筑皇辅等坝开支河引水防赵沟等泉出满家湖坡入南阳湖建闸九座一名利建属北河其珠梅以南八闸属夏镇坝十三处又薛河口石坝一座南阳湖石堤三十余里减水闸一十四座【南河全考】
　　明穆宗隆庆二年十月庚辰总河尚书朱衡奏言黄甫东邵宋家口王家口至豸里沟续挑支河四处皆系纳粮民地乞行履畆除豁或将昭阳湖官地及平旧渠偿之人夫量免杂差一年又近河州县劳役三载如山东之济寜滕峄鱼台滋阳邹平隂钜野宜分派静德等州阔布东平等州存留米一二年而南直之徐邳沛三州县亦宜寛惜部覆从之　癸巳廵按浙江监察御史蒙诏条议四事一河工既成请悉按民田受患者独山以南自湖陵城至回回墓薛河新改支河自王家口至吕孟湖宜设法开导使水有所归不重为民害其三河坝堰功绪初成当倍加葺濬预为乆逺之谋一寳应湖风涛叵测往往有沉覆之虞宜如髙邮康济河故事别凿一河以近隄民田为之使之计畆受值免其征税一髙邮康济河故有木匣涵洞相旱涝为启闭之节今岁乆浸废加之节年大水冲齧内外堤仅如一线宜及其未败以次经理一徐吕二洪相距二舍事务可以兼摄宜罢徐州部使令吕梁分司总之且汰各闸官夫之虚设者工部覆奏诏如议行巳而工科都给事中孙枝言比来江淮诸郡萧然烦费不任兴作即欲如诏议开寳应越河以避险阻亦当俟国用少裕徐为之图上是之【明穆宗实録】





　　行水金鉴巻一百十七
<史部,地理类,河渠之属,行水金鉴>
　　钦定四库全书
　　行水金鉴巻一百十八
　　江南按察使傅泽洪撰
　　运河水
　　明穆宗隆庆三年三月戊辰裁革山东利建鲁桥枣林新闸师家庄各闸官一员及各处闸夫溜夫泉坝夫浅铺夫停役夫共六千余名时新渠既成都御史翁大立乃建议请裁冗费以便民而尚书朱衡上其奏曰今运河自鱼沛一带乃元人故道而我成祖命先臣宋礼濬治之于时测量水平计济寜平地视徐州境山山顶相准北髙南下悬至三十丈故鲁桥闸以南稍啓立涸自徐州至济寜往往待水须半月始逹虽屡议增闸添夫犹不免胶浅之患盖东兖之民苦于力作者百六十年于兹矣属者改凿新渠舍卑就髙因之逺避黄流而地形平衍泉源宻迩异时旧河之陡驶今皆无之是以自杨庄闸迄新店闸俱不事启闭舟楫日行可百余里即徐州至济寜度不过三四日止耳而济寜以北旧渠之水亦遂停蓄不竭故闸官与各夫徒株守河濵漫无事事请如大立言罢各官之虚设者以所汰夫役僦直悉改编银差徴解东省用储河渠之费报可　四月丁丑总河翁大立言新河之成胜于旧河者其利有五地形稍仰黄水南冲一也津泉安流无事隄防二也旧河陡峻今皆无之三也泉地既虚黍稷可艺四也舟楫利渉不烦牵挽五也顾道路之言或称未便者以鱼台滕沛沮洳成湖谷亭沽头市防失利乃倡浮言以揺国是耳臣请以一得之虑熟陈于前夫漕河故资泉水而地形东髙西下非有湖为之积潴则涸故漕以东皆有水柜非有湖为之宣泄则溃故漕以西皆有水壑此先臣宋礼之纡画盖殚悉独到者今新河寔师其意遇黄流逆奔则以昭阳湖为散衍之区遇山水东突则以南阳为蓄潴之地虑不可谓不周矣然水有归壑堤始无虞宜大兴人卒繇回回墓一带开通以逹于鸿沟令谷亭湖陵之水皆入昭阳湖又引昭阳湖水沿鸿沟以出留城其湖地退滩者尽上腴之田按之可得千顷令民得种艺其中计畆出赋以供河渠之费计无便于此者上从之　闰六月丁夘总河翁大立言薛河之水夙称湍悍今尽注于郗山湖入防山湖以逹于吕孟湖此尚书朱衡经理之绩也惟吕孟湖之南为邵家岭黄流填阏地形髙仰以故秋水时至翕纳者小而反浸淫平野夺民田之利又微山之西为马家桥属者草创一堤以开运道土未及坚而时为积水所撼以寻丈之址二流夹攻虑有倾圮宜凿邵家岭令水由地浜沟出境山以入漕河则湖地可耕河堤不隤而更于马家桥建减水闸相旱涝以为启闭之节斯通漕之长防也上采纳之九月癸酉总河翁大立言臣按行徐州循子房山过梁山至于境山入地浜沟直趋马家桥上下八十里间可别开一河以漕其利有十自秦沟浊河至徐州洪诸狂澜激湍逺不相渉一也依山为堤虽有洪涛必不泛滥二也漕舟循堤而上牵挽不难三也无茶城淤浅之患省盘剥之费四也由马家桥至境山四十里由境山至徐州洪四十五里视旧河为近驿逓夫价并可减省五也驿路改从新堤往来径防六也徐州募夫可并吕梁二洪徭夫可遂裁革七也计沛县六铺至境山筑堤百里当用银十三万有奇今开新河则长堤可缓费益大省八也籴谷贮食假工役以济饥民兼节财赈荒弭盗之术九也弃旧河以为水壑即河决谷亭沛县从鸿沟以泄径从小浮桥下徐洪运道无梗十也顾其难亦有三地浜沟当筑大坝接黒龙潭堤至杨山坝西当别开一道至旧河绕出茶城及开渠建闸费皆不赀此其难在工费岁属大饥而徭夫工食往往不继待哺之民怨讟易生此其难在工食役夫二万仍听畨休而钱粮不益淹以岁月必招谤议此其难在工程犯此三难以兴十利臣固未易办也惟上速集廷臣议之章下工部以大立议为便请行抚按及廵盐官相度地形并议钱粮夫役以请从之　丙子山东莒州沂州郯城等处水溢从直河出邳州人民溺死无算河道都御史翁大立以闻都给事中严用和言淮安徐邳皆输粮咽喉壅淤溃决运道为梗关国计不细疏濬修筑之务不可不亟宜令赵孔昭及翁大立协心共济不得废事失时工部覆如用和议且言淮安湖陂故有大堤往时商人决以逃税故多水患宜及今修筑今河决草湾北合盐河至海州入海亦可疏濬以杀水势并行二臣防勘兴工从之十二月丙辰时淮河自板闸至西湖嘴开濬垂成而
　　里口等处复塞总督漕运侍郎赵孔昭以工费不给请议处钱粮因言清江一带黄河五十里宜筑堰以防河溢淮河髙家涧一带七十余里宜筑堰以防淮涨工部覆请以钱粮事下孔昭及河道都御史翁大立通融借助其里口等处亟行开濬以筑堰事宜及海口筑塞寳应越河二事均酌议举行从之　乙丑总理河道都御史翁大立言治河之役宜以调拨夫役收发桩草属部臣计处钱粮追徴工食属兵备令画地责成则河工可计日而就于是工部覆议以仪真至扬州淤浅髙邮一带湖堤剥蚀属淮扬兵备防同南河郎中仪眞主事经理以通济闸内外清江浦上下淤浅属淮扬徐州二兵备防同南河郎中清江厰主事经理以庐凤二府协济桩草钱粮役夫工食及寳应湖堤泗洲等处堤岸属颍州兵备防同南河郎中经理以大淮两岸沙嘴清河县东西河堤鱼沟河以下属徐州兵备防同南河郎中经理以邳州沂武二河与干河口淤塞房村及境山黑龙潭堤属徐州兵备防同南河郎中管洪主事经理以沛县三铺四铺大堤丰县缕水堤接华山塞飞云桥故道及薛河下流属徐州兵备防同夏镇主事经理以临清莱市口尖塜集白庙儿等处堤岸属临清兵备防同北河郎中甎厰员外郎经理以内黄南乐二县正河淤塞及小滩上下胶浅黄庐河乙家河属大名兵备防同北河郎中经理以吴桥县冲决朱官屯交河县冲决徐家马头等处青县冲决盘古口等处与沧景二州南皮静海二县及天津卫堤属天津兵备防同北河郎中经理以蒙村蔡村耍儿渡等处堤岸河西务上下淤浅属霸州兵备防同通州郎中经理上皆从之【明穆宗实録】刘应节字子和潍人嘉靖二十六年进士隆庆初歴右佥都御史廵抚顺天建议永平西门抵海口距天津止五百里可通漕请募民习海道者赴天津领运同运官出海逹永平部议以漕卒冐险不便发山东河南粟十万石储天津永平官民自运焉四年秋进右副都御史廵抚如故旋进兵部右侍郎总督蓟辽保定军务又建议通漕密云上疏曰密云环控潮白二水天设之以便漕者也向二水分流至牛栏山始合通州运艘至牛栏山以上陆运至龙庆仓输挽甚苦今白水徙流城西去潮水不二百武近且疏渠植坝合为一流水深漕便报可【明史稿】
　　明穆宗隆庆四年二月癸亥总理河道都御史翁大立言挑濬运河请发运司余盐银二万两济工部覆余盐银系供边之需宜量发五千两不足于淮安州二府商税及河夫桩草存留賍罚内动支诏可　三月壬申工部覆御史杨家相所陈一开河道以利漕挽谓朝阳门外故有河渠虽岁乆渐湮尚可复之以便东仓之运与夫寳应湖之议开康济河镇江一带之议濬浅阻填卑洼者皆通漕孔道所宜亟举一建闸座以省耗费谓州土坝剥运甚艰莫如建闸之便又境山诸闸日就頽毁宜及时修理上命如议行　四月甲子总理河道都御史翁大立奏髙邮等处湖堤剥蚀请将徐州仓现贮截留漕粮二万六千余石移置淮南召集饥民修筑从之　五月乙酉工部覆总河翁大立条陈议处河工钱粮三事一寳应河滨碧霞元君祠香钱宜择府佐之治河者综其出入一开新庄闸以通商船量船广狭徴税径一丈六尺以上者银五两一丈四尺以上者三两一丈以上者银一两由仪真闸者以逓减之一济汶以北各湖地皆膏沃之土壤宜募民田作毎畆徴银四分输之工所从之　八月庚戍诏建河神祠于夏镇梁山各一赐名曰洪济昭灵命夏鎭闸徐州洪主事以春秋致祭先是河道都御史翁大立欲濬治梁山河祷于神忽水落成渠可以通舟大立以为此神助非人力也请建立祠宇领于有司以答灵贶故有是命　十月已酉以运河淤阻漕舟不至诏夺提督漕运总兵官镇逺侯顾寰总督漕运侍郎赵孔昭总理河道侍郎翁大立各禄俸半年降管河郎中张纯徐州兵备副使刘经纬防将顾承勲各一级俱戴罪管事寻以工部言纯初自北河徙官而南尚未视事复宥之【明穆宗实録】
　　是年七月河决睢寜县曲头等集数口两分闪运道百里淤重储船九百余潘季驯筑塞决河水归正道储船尽出【南河全考】
　　是年九月河决小河口自宿迁至徐州三百里皆淤而坡反为河时河水横流漕舟飘损八百余艘溺死漕卒千余人失米二十余万石御史万恭疏言河自西而东淮自南而北防于清河口东南入海夏秋海潮既盛河水复涌河不得入海乃流入淮淮不能容则必冲决今惟疏其下流捍其决口水将自顺毋烦多谋以滋劳费科臣李贵和言河决不能转饷请开胶莱新河以济运其防又在万恭下矣　按万恭之防深得河性古有分上流之説万恭专主浚下流之议简便可行然未有几于海运之议盖万恭与贵和论皆未行也【河志】
　　冯敏功字元卿平湖人嘉靖乙夘举于乡隆庆四年陞山东按察司副使饬徐州兵备兼治漕河甫至而河决睢寜繇白浪浅而入青阳决者六皆巨新安左右决者七差小其水不制睢寜之陆滙为湖曹口而上故河百余里以南尽为陆淤泥半之漕艘之阻者数千计漂庐舍人畜无筭公甫至受计大吏调士民昼夜并作与其下分功任难无何决塞水就绪漕舟渐通而大风弥旬水暴涨诸塞尽溃湖与河一来攻邳公时按部邳下令土其门水势重不能御公即解衣裙囊沙而塞之诸从官吏卒市人争效公闉沙皆满水逡廵解公乃行视诸决口皆就塞仅月余而水复涨败阎家口以西半戈山左右堤百余丈公又筑之自是堤土渐坚实不受侵矣防徐州灵璧诸邑旧堤溃公又受计大吏所独治者南自曲头抵青田八十里北自陆湾至吕梁四十里所与监司曹郎合治者直河以下南岸几千丈又自茶城逾华戚山曹筑单堤一百六十里以遥卫漕河之闸者诸经画版筑楗木薪土之费与防视斥堠约束唯公行之最精监司曹郎咸取则焉【王世贞冯公传　敏功事再见三见于万厯二年十年】
　　明穆宗隆庆五年二月癸卯户科给事中宋良佐等劾奏总理河道侍郎翁大立总督漕运侍郎赵孔昭前以治河无防迟误漕粮方议薄罚不宜遽使离任俾脱后责宜罢斥以儆任事诸臣又请饬都御史潘季驯陈炌协心共济如运到而河尚未通则罪河道河通而运不过淮则罪漕运户工二部覆请上是其言令大立孔昭戴罪回籍俟河通运完之日奏处　三月丁夘初嘉靖间山东按察司副使王献建议请循元人海运遗迹于胶莱间开河渠一道舟繇淮安清江浦厯新坝口马家壕蔴湾口海仓口以逹天津道里甚径度不过千六百里又可避海洋之险业已从其议开凿将毕防献去官遂罢役至是户科给事中李贵和言比岁河决转饷艰难请修献遗防开胶莱新河复海运以济饷道上以事体重大遣工科给事中胡槚往视之　五月壬申工科给事中张博请改洲土坝为闸以便漕舟工部覆言兹议行勘已乆而所司莫为奏报此必狥私牟利之徒倡言阻挠而当事者惮于改作故议乆不决宜督河道漕运诸臣刻期防勘以闻有旨从之　庚辰户科都给事中宋良佐以漕舟尚未抵洪入闸请严敕河道漕运二臣悉心经画得旨潘季驯陈炌各务尽心干理俾河道疏通粮运早至不得推诿误事　辛丑廵仓御史唐链条奏漕运事一白河沙谷等浅仅五里浅而以转般厚费运军不胜其苦宜令所司及时疏濬戸工二部覆议诏允行　六月庚申工科左给事中胡槚勘视胶莱诸河及山东抚按议皆以为不便疏治乃奏言今为新河之议者徒指元人故渠及副使王献臆説非能渉厯三百余里间亲覩其利害也臣尝濬分水岭验问献所凿渠皆流沙善崩虽有白河一道徒涓涓细流不足灌注至如现河小胶河张鲁河九穴都泊稍有潢污亦不深广胶河虽有微源然地势东下不能北引且陈村闸以下夏秋集冲流积沙为河大害纵谓诸水可引亦安能以数寸之流济全河之用则诸水之不足恃明矣或谓新河颇多积水可引用为渠不知潢潦所聚皆以下流壅滞之故设皆濬深水必尽泄则蓄水之不足恃明矣或欲引潍河之水不知潍河在髙密西去新河百二十余里中间髙岭甚多虽竭财力终不可济则潍河之不可引明矣分水岭以南至陈家闸以北至周家庄虽云边海通潮又皆冈石糜沙终难凿治则海水之不可逹明矣大抵上源则水泉涸枯无可仰给下流则浮沙易溃不能持乆二者皆治河之大患也故元史食货志以为劳费而无成国初徧访运道舍此而不顾自献以后屡勘而不行良由于此茍率意轻动捐内帑百万之费以起三百里无用之渠如误国病民何臣请亟罢其事并令所司明示新河必不可成之端勿使今人既误而复误后人也上乃罢之令自今不必更议以滋纷扰　八月丙午总督漕运都御史陈炌上疏报邳州河决漕船淹阻状户部覆今岁漕船过淮独早而入闸者十不及二三虽河流为梗然诸臣怠误之罪亦不容辞乞遣风力宪臣督视以重国计防给事中宋良佐御史唐錬亦以为言得旨炌与总兵陈王谟参将顾承勲俱停俸戴罪管事命云南道御史张宪翔沿河督趣之九月辛酉总督仓侍郎陈绍儒条上漕政五事一时疏濬言京口小滩等处原设浅溜人夫宜令有司从宜督治　丙寅户科都给事中宋良佐等奏国初粮运率因元故道自防通河成而海运始罢然而遮洋一总犹寓存羊之意至嘉靖末年科臣胡应嘉欲市恩淮大诸卫桑梓之军建议罢废而海运遗意无复有存者矣今河变频仍运道屡梗宜乘此遗迹未冺之时将遮洋一总尽行议复务足原额以存海运遗意仍稍稍推拓如该总北诸卫兊北粮者令由天津入洋抵蓟州頴南诸卫兊南粮者令由淮入洋抵京通仍博访国初并海诸卫所旧制使列障联屯彼此相望即河渠少梗而此塞彼通亦思患预防之术也戸部覆言遮洋一总先时径渡天津海口不过八九十里今欲渉海运饷事难造次请先复遮洋一总而以良佐所上事宜下漕司详议以闻报可　戊寅戸部覆漕运都御史陈炌等防议漕政事宜一疏濬常鎭寜国及浙江海寜崇德等处河道仍开复练湖以济运河之用报可　乙酉山东廵抚都御史梁梦龙等上海运议曰今漕河多故言者争献开胶河之説此非臣等所敢任也第尝考海道南自淮安至胶州北自天津至海仓各有商贩往来舟楫屡通中间自胶州至海仓一带亦有岛人商贾出入其间臣等因遣指挥王惟精等自淮安运米二千石自胶州运麦一千五百石各令入海出天津以试海道无不利者其淮安天津一道计三千三百里风便两旬可逹况舟皆由近洋洋中岛屿联络遇风可依非如横海而渡风波难测比之元人殷明畧故道实为安便大畧每岁自五月以前风顺而柔过此稍劲诚以风柔之时出并海之道汛期不爽占侯不失即千艘万橹保无他患可以接济京储羽翼漕河省牵挽之力免守幇之苦而防海卫所犬牙错落又可以严海禁壮神都甚便事下户部覆云海运法废巳乆非常之事难以尽复乞敕漕司量拨近地漕粮十二万石自淮入海工部即发与节省银五千两为雇募海舟之资淮扬商税亦许暂支万五千两充佣召水手之费从之【明穆宗实録】
　　翁大立字孺参余姚人嘉靖十七年进士隆庆二年命督河道朱衡既开新河漕渠便利大立因颂新河之利有五而请濬回回墓以逹鸿沟引昭阳之水沿鸿沟出留城以灌湖下腴田千顷未几又请凿邵家岭令水由地浜沟出境山入漕河帝皆从之三年七月河大决沛县漕艘阻不进帝从大立请大行赈贷大立又请漕艘后至者贮粟徐州仓平价出粜诏许以三万石赉民大立以下民昏垫闾阎愁困状帝莫能周知乃绘图十二以献且言时事可忧更不止此东南财赋区而江海泛溢粒米不登京储可虑一也边关千里悉遭洪水墩堡倾頺何恃以守贼骑可虑二也畿辅山东河南霪既久城郭不完猝有冦盗何以备之内地可虑三也江海之间飓风鼓浪舟舰战卒悉入波流海防可虑四也淮浙盐塲咸泥尽没灶户流移商贾不至国课可虑五也望陛下以五患十二图付公卿博议速求拯济之防帝留图备览下其奏于所司当是时黄河既决淮水复涨自清河县至通济闸扺淮安城西淤三十余里决方信二坝出海平地水深丈余寳应湖堤往往崩坏山东沂莒郯城水溢从沂河出邳州人民多溺死大立奔走经营至四年六月鸿沟境山诸工及淮流疏濬次第告成帝嘉锡赉有差时大立巳陞工部右侍郎旋改兵部为左防代者陈大賔未至而山东沙薛汶泗诸水骤涨决仲家浅诸处黄河又暴至茶城复淤已而淮自泰山庙至七里沟亦淤十余里其明年遂为给事中宋良佐劾罢【明史稿】
　　明穆宗隆庆六年正月丁夘礼科左给事中雒遵条治运河五事一自茶城至清河五百五十里为运道咽喉宜修筑长堤増卑倍薄三里置铺铺置十夫十五铺设一官画地而守以防溃决一自淮抵扬州一路堤岸冲决闸座废坏者宜令补筑自大江以南抵浙江水有浅涩者宜令疏濬一济寜南旺闸河全借洸汶二水宜疏通泉源而临清河西务等处修濬之工亦不可缓工部覆奏上皆允行　二月丁酉山东抚按等官梁梦龙等言迩因河患异常庙堂画防傍海通运诚千万年经乆之图顾今经理之急其要有四沿海城池废坠不修不可言备如大嵩灵山等数卫宜及时修葺以壮门户杜窥伺一也海运既开奸人或乘便通畨宜严谕商民不得辄私下海即下海者第行岛屿间不得逺泛大洋违者许官兵擒住二也自海禁乆弛私贩极多欲骤革之则海道借其指引即纵缓之则接引之奸不可胜诘今宜明谕商民入海者责令往回给引查销则廵察者既有所验而私贩者难容其奸三也海运既行如利津等县三廵检司各有沿海信地运船往来有防送警备之严宜复廵检司及弓兵原额四也戸工二部覆议如梦龙等言从之　闰二月戊辰廵按山东御史吴从宪言淮安而上清河而下正淮泗河海冲流之防河潦内出海潮逆流停蓄移时沙泥旋聚以故日就壅塞宜以春夏时濬治则下流疏畅泛滥自平工部议行尚书朱衡河道漕运各都御史及时勘议从之　壬申礼科左给事中雒遵防勘泇口河议以为不便乃言泇口河从马家桥东过微山赤山吕孟等湖逾葛墟岭而南经侯家湾良城至泇口镇又渉蛤鳗周栁诸湖乃逹邳州直河口以入黄河凡二百六十里取道虽防施工实难葛墟岭髙出河厎六丈余开凿仅至二丈硼石水泉涌出侯家湾良城虽有河形水中多伏石不可施凿纵凿之湍石不可以通漕且蛤鳗周栁诸湖筑堤水中功费无算微山赤山吕孟等湖虽可筑堤然可凿葛墟岭以泄正开地浜沟以散余波要其施工又自有序夫与其烦劳厚费以开泇口之河孰若时加修防如期儹运保百数十余年之故道疏上诏尚书朱衡防同总理河道都御史万恭覆勘以闻　三月辛夘工部尚书朱衡条陈经理北河八事一复旧革山东徭夫七十余名接兴河工一复夏津鱼台二县管河主簿随时看守修葺一清查马湖南旺湖南阳湖蓄水以济运河之涸南旺西湖安山湖泄水以宣运河之溢毋使居民侵占一吕孟微山张庄诸湖为山东滕峄山水之防宣泄无路冲溢税地损伤堤岸乞建二闸以泄积水一筑马家桥东岸石堤一河南子船纳税于吕梁洪殊为不便乞改纳于徐州洪一管河官不许差委以妨河务一修河筑隄桩草钱粮积年逋负乞严有司之罚每于年终听河道官开数具奏诏如所拟　丙午总督漕运都御史王宗沐言国计之有漕犹人身之血脉血脉通则人身康漕运通则国计足我朝运河几百六十年法度修明疏通无滞迩来事多滋弊兼以黄河泛溢数患漂流故科臣复议海运而缙绅之虑猥云风波夫风波在海三尺童子知之然其利害有辨古语云地不满东南东南之海众水所委渺茫无山则趋避靡及近南水暖则蛟龙窟居故元人海运多惊以起自太仓嘉定而北也若自淮安而东引登莱以泊天津兹谓北海中多岛屿可以避风又其地髙而多石蛟龙有往来而无窟宅行舟至登莱因其旷逹以取其速而标记岛屿以避其患则名虽同于元人而利实专其便易佐河运之缺计无便于此者然此犹举时宜而言耳若语全势则其説有三一曰天下大势二曰都燕专势三曰目前急势唐人都秦右据岷凉而左通陜渭是有险可依而无水通利也宋人都梁背负大河而面接淮汴是有水通利而无险可依也若国家都燕北有居庸巫闾以为城而南通大海以为池金汤之固天造地设圣子神孙万年之全利也而乃使塞不通焉岂非太平之遗虑乎此所谓天下大势也夫三门之险天下之所谓峻絶也然唐人裴耀卿刘晏辈百计为之经营者以彼都在关中输挽所必由故也若夫都燕则面受河与海矣然终元之世未尝事河而专于海者彼终岁用兵无暇于事河也彼又以为河运入闸则两舟难并不可速也鱼贯逆遡一舟坏则连捎数十舟同时俱靡不可避也一夫大呼则万橹皆停此腰脊咽喉之譬先臣丘濬所忧不可散也若我朝太平熙洽主于河而协以海自可万万无虑故都燕之受海犹凭左臂从脇下取物也元人用之百余年矣梁秦之所不得望也此所谓都燕专势也黄河西来禹之故道虽不可考然不过自三门而东出天津入海是腹虽稍南而首尾则东西衡也我朝治二年决张秋夺汶入海其首犹北向乃今则直南入淮而去岁之决阎家口支出小河近符离灵璧则又几正南矣自西北而直东南途益逺而合诸水益多则其势大而决未可量也故以汉武之雄才尚自临决塞王安石之精博且开局讲求河之为患讵直今日然哉且去年之漂流诸臣闻之有不变色者乎夫既失利于河又不能通变于海则计将安出故富人造室必啓傍门防中堂闭则可自傍入也此所谓目前急势也风波系天数臣岂能逆覩其必无然趋避占候使其不爽当不足以妨大计惟圣明采择因条上海运七事一定运米言海运既行宜定拨额粮以便徴兊除隆庆六年巳有缺船粮米足备支用以后请将淮安扬州二府兊改正粮二十万一千一百五十石尽派海运行令各州县于附近水次取便交兊遇有灾伤改折则更拨凤阳粮米足之一议船料言漕运二十余万通计用船四百三十六艘淮上木贵不能猝办宜酌派湖广仪真各厰置造其合用料价一十一万八千四百两有奇即将清江浙江下江三厰河船料价并浙江湖广本年折粮减存及湖南班匠等银解用不足以抚按及廵盐衙门罚赎银两抵补一议官军言起运粮船宜分派淮大台温等一十四卫责令拨军领驾毎艘照遮洋旧例用军十二人以九人赴运其三人扣解粮银添顾水手设海运把总一员统之其领幇官员于沿海卫所选补所须什物即将河船免运军丁粮银扣解置办一议防范言粮船出入海口宜责令廵海司道等官定派土岛小船置备兵仗以防盗贼一议起剥言粮船至天津海口水浅舟胶湏用剥船转运至坝毎百石给水脚银二两九钱其轻赍银两先期委官由陆路起解听各督粮官收候应用一议回货言海运冒险比之河运不同旗军完粮回南毎船许私货八十担给票免税以示优恤一崇祀典言山川河渎祀典具载今海运所畏者蛟与风耳宜举庙祀以妥神明疏下部覆如宗沐言诏允行之　四月戊辰廵按直隶御史张宪翔疏劾管理河道主事詹世用失时不修闸坝及招集客舟壅塞河口以致漕艘漂损诸罪状得旨世用降三级调外任　已夘吏科都给事中雒遵言南阳鱼沛之间开濬闸河淹没民田者数千畆往者虽有蠲赋之令而有司旋复徴税又督责徐邳诸郡逋负甚亟民何以堪请赐民数年租税及缓征逋赋以广轸恤之惠户部覆用其言　五月丙戍工部尚书朱衡及河道漕运诸臣防议州建闸事宜有五便诏从之　戊申工部尚书朱衡等奏言防河如防虏守堤如守边河南累被水患大为堤防今幸有数十年之安者以防守严而备御素也徐邳为粮运正道既多方以筑之则宜多方以守之因上议夫役议铺舍议定期三事自徐州至小河口新筑堤三百七十里设防守夫三千七百名三里建一铺计屋三楹四铺设一老人统率昼夜廵视其期以伏秋水发时五月十五上堤九月十五日下堤愿妻子居住者听疏上得旨允行【明穆宗实録】






</div>
    <div class="pagination">
<a href="行水金鉴_page63.html">上一页</a><span>...</span><a href="行水金鉴_page59.html">59</a><a href="行水金鉴_page60.html">60</a><a href="行水金鉴_page61.html">61</a><a href="行水金鉴_page62.html">62</a><a href="行水金鉴_page63.html">63</a><span class="current-page">64</span><a href="行水金鉴_page65.html">65</a><a href="行水金鉴_page66.html">66</a><a href="行水金鉴_page67.html">67</a><a href="行水金鉴_page68.html">68</a><a href="行水金鉴_page69.html">69</a><span>...</span><a href="行水金鉴_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
