<!DOCTYPE html>
<html>
<head>
    <meta charset="UTF-8">
    <title>钦定热河志 - 第 93 页/共 255 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定热河志 - 第 93 页/共 255 页</h1>
    <div class="content">







<史部,地理类,都会郡县之属,钦定热河志,卷三十一>
　　清晖亭　如意洲东临水一亭垂杨披岸亭角出栁隂中
　　圣祖御题额曰清晖亭谢灵运诗所谓清辉能娱人也灵运工于赋景所云林暝色云霞夕霏芰荷映蔚蒲稗因依歴歴清晖兹亭彷佛遇之
　　璇题标举名义弥新
　　御制诗
　　清晖亭【甲戍】
　　虚亭临水清旷絶尘宵月晨曦春林秋蓼扬辉绚目所谓清晖娱人恍然可遇
　　水复山重静且便竒葩异草四时鲜始知谢客饶佳句拟学唐家度小年




<史部,地理类,都会郡县之属,钦定热河志,卷三十一>
　　般若相　清晖亭西精舍一区南向中奉佛像额曰法林寺内殿三楹额曰般若相皆
　　圣祖御题左右殿各三楹后殿七楹地即雪山湖为香海色相皆空了然双林説法处言般若此云智慧仰
　　佛日之寳轮契真如之妙谛所谓翠竹黄花无非般若者
　　矣
　　御制诗
　　般若相【甲戌】
　　山庄清浄地有水皆阿耨无峯非灵鹫别剏兰若奉妙庄严相当是踞狮子座説大般若经时
　　雁堂小筑竺招提狮子林如画出倪无相相中真实相梵称般若岂无稽



<史部,地理类,都会郡县之属,钦定热河志,卷三十一>
　　沧浪屿　屿不满十弓而峭壁直下有千仞之势中为小池石髪冐池如緑云空由西岭晨霞阁沿缘而下有室三楹牕外临池四围石壁空嵌谽谺豁閜后担北向悬
　　圣祖御书额曰沧浪屿聨曰松生青石上泉落白云间御制诗
　　沧浪屿【甲戌】
　　山泉滙为湖沼澄见底屿临流悠然得沧浪趣
　　緑洲朗润蕙兰荣日对沧浪之水清俯洁搴芳无限趣那更分别足和缨
　　沧浪屿【戊寅】
　　澄半畆即天池池上疏轩四季宜叠石入波疑倒揷嵌枫经籁故纷披禽鱼得所情含乐星月涵虚意想知【此处本不常临夜景更所未覩】雅似御园画禅室【御园池上居又名画禅室长夏恒憩息处是室似之】一般摛藻搆吟思
　　沧浪屿【己夘】
　　玲珑壁罨牕淡沲池绕砌垂手可濯清举目惟延翠空澄含峭蒨浅会皆神诣造物独钟秀于何劳位置缥缃展往训自取慎所事
　　沧浪屿【庚辰】
　　石壁围峭蒨上有緑云覆一贮天池灵源淙乳窦旱涝不干溢神龙所防守【叶】讵惟托清浊兼可寄枕潄
　　圣藻在檐端每来辄思旧
　　沧浪屿【癸未】
　　洲屿中间复有池搆轩其上临阶基坐而玩之淡神气凭以鉴者数须眉曰清曰浊惟自取不盈不竭夫何为塞上风月伊千古槛前俯仰欣一时
　　沧浪屿【丙戌】
　　防曲怪石森一止水浄有风亦涟沦无月不照暎墙围鹿弗顾天空鸥下盟【呌】锦鳞长寸余作队相游泳坐玩几席上物物各适性缨足两弗濯清浊无心竞
　　沧浪屿【丁亥】
　　池上书斋古渫然俯一墙围辞鹿饮沼澈数【上声】鱼行澄影观几席漪光翻梠楹缅怀
　　圣人意原取濯缨清
　　双松书屋题句【庚子】
　　辛酉初来拱把曽盘盘今见出檐层种松多嵗他有似闭户著书我未能旧屋新名原恰当抚笺题句亦相应年瞥眼如一且与消闲畅揽凭
　　双松书屋
　　阶际撑双干埙箎伯仲兮阅年难与计隔嵗若相徯霜露那能犯沧枽可共稽僧机图忽忆曽是赋夷齐【木兰僧机图嵿下有乔松一根二干逺望为两树实同本也因名曰夷齐松而系以歌至己夘重经其下则松已燬于火有叹夷齐松赋】
　　双松书屋【壬寅】
　　伯夷圣之清叔齐岂不似如读孟子书二老宛在此我偶坐谡隂声色俱忘矣去嵗与今年由来不隔耳
<史部,地理类,都会郡县之属,钦定热河志,卷三十一>一片云　山庄在五云中人间尘土不到由延薫山馆再折而东面山殿八楹
　　圣祖御题额曰一片云当朝雨欲来午隂乍合云起肤寸弥漫布濩其或晴云天际舒卷自如五光十色所谓郁郁纷纷萧索轮囷觉岱岳云峯天都云海未能独檀其胜
　　御制诗
　　一片云【甲戌】
　　山中云气朝暮晴雨变灭无端或起树中或浮水面或来楼牕几榻间以片目之所谓一滴水知大海味也
　　白云一片才生岫瞥眼岫云一片成变幻千般归静寄无心妙致想泉明
　　一片云
　　对岫山房一片云祥笼寳篆镇氤氲试聴细籁琅玕戛何异风篁岭上闻【名胜志余杭风篁岭上有一片石青润珑旧称一片云】















　　钦定热河志卷三十一
<史部,地理类,都会郡县之属,钦定热河志>
　　钦定四库全书
　　钦定热河志卷三十二
　　行宫八
　　苹香沜
　　万树园
　　试马埭
　　嘉树轩
　　乐成阁
　　宿云檐
　　澄观斋
　　翠云岩
　　罨画牕




<史部,地理类,都会郡县之属,钦定热河志,卷三十二>
</div>
    <div class="pagination">
<a href="钦定热河志_page92.html">上一页</a><span>...</span><a href="钦定热河志_page88.html">88</a><a href="钦定热河志_page89.html">89</a><a href="钦定热河志_page90.html">90</a><a href="钦定热河志_page91.html">91</a><a href="钦定热河志_page92.html">92</a><span class="current-page">93</span><a href="钦定热河志_page94.html">94</a><a href="钦定热河志_page95.html">95</a><a href="钦定热河志_page96.html">96</a><a href="钦定热河志_page97.html">97</a><a href="钦定热河志_page98.html">98</a><span>...</span><a href="钦定热河志_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
