<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 66 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 66 页/共 479 页</h1>
    <div class="content">
　　○索卢水县西北三十里，亦曰潢卢河。自故城县境流经县西南，复折而东北出，至河间府阜城县，合于刘麟河。旧有广川长河之名。又故索卢县，亦以此名也。或曰索卢之溢涸，视卫河之盈缩云。详见故城县。

　　饮马河县东南三十里，索卢水绕流于此。或以为大河故渎也。宋元初，河自南宫县决入县界，合索卢河。金天会中，复溢入，为城邑患。大河南徙，此遂为索卢之支流云。

　　○滠头戍在县东北。晋咸和八年，石虎使姚弋仲帅其众数万，徙居清河之滠头。《水经注》：清河过广川县东，水侧有羌垒，姚氏故居也。《地志》：弋仲故垒，在广川城外，清河旧经此。今湮。或曰：索卢水分自清淇，亦有清河之名也。《郡志》：今县外城，即姚弋仲故垒。恐误。

　　武邑县州东北五十里。东南至河间府景州七十里，西北至深州六十里。汉县，属信都国。后汉因之。晋太康十年，置武邑国。石赵亦置武邑郡。后魏初，郡仍治此。后移治武强，县属焉。北齐县废。隋开皇六年，复置，属冀州。唐、宋因之。今城周四里有奇，编户二十三里。

　　○观津城县东南三十三里。战国时赵邑。乐毅去燕归赵，赵封之于此，号望诸君。汉置观津县，属信都国。后汉属安平国。晋因之。后魏曰灌津，属武邑郡。北齐省。隋开皇十六年，复置。大业初，废入县，以地相接也。《舆地志》观津城东南三里有青山，亦曰观津冢。汉文窦后父涓，观津人，遭秦乱，渔钓隐身，坠渊死。景帝立后，遣使者填其渊为大冢，高三十余丈，周千步，以葬其父，民呼为窦氏青山。是也。五代梁乾化二年，全忠侵镇冀，遣其将杨师厚围枣强，自将兵至下博，南登观津冢。赵将符习以数百骑逼之，全忠疑晋军至，亟趣枣强。即此。《金志》武邑县有观津镇。

　　昌亭废县在县东北。《汉志》信都有东昌侯国。本始四年，宣帝封青河刚王子成为东昌侯，邑于此。《水经注》：漳水自武邑又经东昌故城北，所谓昌亭也。以西有昌城故，自是为东昌矣。《十六国春秋》：晋建兴三年，石靳使长乐太守程遐屯昌亭。《隋志》：开皇十六年，分武强县置，属冀州。大业初，省入武邑县。唐武德四年，复置昌亭县。贞观初省。

　　○洚水在县西。自冀州东北流入境，又东北入武强县界，合于漳水。《志》云：县北三十里有夹河，自清漳河分流，入衡水县界，流经县北，又东入滹沱河。前朝建文二年，燕兵败盛庸于夹河，即此处也。盖洚水之别名矣。

　　漳水在县西北。亦自衡水县流入，又东北流，达武强县境。《唐志》武邑县有横漳石堤，显庆元年筑。《郡志》县东北有滹沱水，自深州入武强，经县界，入河间府交河县境。盖滹沱横决，挟漳河而南出者，非正流也。成化十四年，水溢，县城为圮。

　　韩家河在县西。东北流，有龙池河流合焉，注于漳河。今涸。又堤南河，在县西北。正德中，滹沱冲啮，流经此，又东冲孙木市。一名孙木市河。今堙。

　　晋州府东九十里。东至深州百五十里，西南至赵州百十里，北至保定府祁州百里。

　　春秋时晋地。战国属赵。汉属巨鹿郡王莽分信都置和成郡，治下曲阳。成或讹为戎。更始初，邳彤为和成太守，即此。后汉因之。晋属赵国。后魏亦属巨鹿郡。隋属赵郡。唐初属定州。大历三年，改属恒州。宋属祁州，金因之。蒙古铁木真十年，置晋州，属真定路。前朝仍曰晋州，以州治鼓城县省入编户十七里，领县三。今亦曰晋州。

　　州西倚真定，东迩河间，川途四通，利于驰骤。从来争燕、赵，必争真定、河间；争真定、河间，州其必经之道矣。九地之说，所谓交地争地者非欤？

　　○鼓城废县今州治。春秋时为鼓子国。鼓，白狄别种也。《左传》昭十五年，晋荀吴帅师伐鲜虞，围鼓，克之。汉置下曲阳县，属巨鹿郡，郡都尉治焉。颜师古曰：常山有上曲阳，故此为下。光武自蓟南驰，兼行至下曲阳。既而自信都进攻下曲阳，降之。灵帝光和末，皇甫嵩破斩黄巾贼张宝于下曲阳。是也。晋属赵国。后魏改为曲阳县，为巨鹿郡治。高齐县废。隋开皇十六年，复置昔阳县。十八年，改曰鼓城，属定州，寻属赵郡。唐武德五年，幽州总管李艺引兵击刘黑闼，黑闼遣其弟十善拒战于鼓城，即此。宋亦为鼓城县。元始为晋州治。明初省。《城邑考》：州城，元季故址，明景泰三年增修。弘治五年，大水，城坏。八年以后，相继修葺。今土城周三里有奇，有门三。

　　下曲阳城州西五里。刘句曰：北齐废曲阳县入城。隋分城，于下曲阳故城东五里置昔阳县，寻改曰鼓城。是也。后汉光和末，皇甫嵩破黄巾于下曲阳，获首十余万。筑为京观，在今故城西二里。又廉平废县，在州西南。隋开皇十六年，分昔阳置廉平县。大业初，省入鼓城。

　　临平城在州东南。汉县，属巨鹿郡。建武四年，驾幸临平，遣吴汉等击破五校余贼。是也。寻省。魏收《志》曲阳县有临平城。

　　○鼓城山州西五里。以鼓子所居而名。下有古城坡，隋因以名县。

　　○滹沱河在城南。自藁城县流入境，又东入束鹿县界。《志》云：城东十八里有冻河头，即光武被王郎兵追急，使王霸前行，诡云冰坚可渡处也。《汉纪》：光武自蓟南驰至饶阳，又至下曲阳，闻王郎兵在后，惶迫渡滹沱。即此矣。○鸦儿河，在州东北，流入祁州束鹿县境。《志》以为滹沱之支流也。斯氵交水，在州南，即太白渠下流也。自赵州流入界，下流入于漳水。

　　○昔阳亭在州东南。应劭曰：下曲阳有鼓聚，有昔阳亭。《左传》昭二十二年，鼓叛晋，晋荀吴略东阳，使师伪籴者负甲以息于昔阳之门外，遂袭鼓，克之。东阳，今冀州。昔阳，即鼓子所都。战国时，昔阳为齐地。《史记》：赵惠文王十六年，廉颇将攻齐，拔昔阳。是也。杜预曰：此鼓子所都之昔阳。又有昔阳城，为肥子所都。今见山西乐平县。

　　安平县州东北九十里。北至保定府博野县六十里，西北至祁州六十里。汉县，属涿郡，郡都尉治焉。又高帝封鄂千秋为侯邑。后汉属安平国，桓帝置博陵郡治此。晋为博陵国治。永和八年，燕慕容恪屯安平，积粮治攻具，击故赵将王午于鲁口。是也。后魏亦为博陵郡。高齐、后周因之。隋开皇初，郡废，县属定州。十六年，置深州治焉。大业初，州废，县还属博陵郡。唐武德四年，复置深州于此，寻移州治饶阳。贞观十七年，改属定州。先天二年，还属深州。宋因之。元初，置南平州于此，寻复为安平县，属晋州。今土城周六里有奇，编户十四里。

　　○丘城县西南十五里。汉县，属涿郡。后汉废为丘亭。或谓之博陵亭。晋诸葛恢封博陵亭侯，即此。

　　○滹沱河县南二十三里。自束鹿县流入境，又东达深州界。《志》云：县西有石河，自祁州境内流入县界。盖滋河之支流也。经县南而入于滹沱河。

　　院西口河县北二十五里。其西通博野县沙河、滋河、唐河三水，分流经此入饶阳县界，注于滹沱。今废。

　　饶阳县州东北百三十里。西北至保定府博野县七十里，东至河间府献县九十里，东南至武强县七十里。汉县，属涿郡。应劭曰：在饶河之阳，因名。后汉属安平国。晋属博陵国。后魏属博陵郡。隋属瀛州。唐武德四年，移深州治此。寻没于刘黑闼，置饶州治焉。六年，仍为深州治。贞观十七年，州废，县属瀛州。先天二年，还属深州。宋因之。元改属晋州。今城周四里有奇，编户十七里。

　　○饶阳故城县东北二十里。本赵邑。《史记》：赵悼襄王六年，封长安君以饶。即此。汉因置饶阳县。更始二年，光武自蓟南驰至饶阳，官属皆乏。是也。自晋至后魏，县皆治焉。北齐天保五年，始移今治。隋大业十二年，窦建德攻陷饶阳。唐武德四年，李神通等与刘黑闼战于饶阳城南，神通大败。六年，黑闼自馆陶走至饶阳，其所署饶州刺史诸葛德威执之以降。至德中，安禄山将史思明攻饶阳，逾年始陷，即今城也。《志》云：县西南三十五里有饶阳故城。一云县南五里有故城村，即饶阳故城也。皆误。

　　鲁口城《寰宇记》云：即今县城。晋永和六年，慕容隽击后赵至无终，赵将王午、邓恒弃蓟城，保鲁口。隽遣慕容恪等攻之，不克。午寻自称安国王，既而为其下所杀。吕护复保鲁口，称安国王。十年，恪攻拔之。太元九年，丁零翟辽据鲁口，后燕将慕容农击走之。十六年，后燕主垂如鲁口。二十一年，后燕将平规反于鲁口，垂自将击走之。隆安初，拓跋攻后燕，围中山，引而南，军于鲁口。义熙十一年，魏主嗣简国人就食山东，遣其臣周畿镇鲁口，以安集之。魏收《志》饶阳县有鲁口城，盖高齐迁饶阳于鲁口云。

　　芜蒌城县东北四十五里。汉更始二年，光武自蓟晨夜南驰，至饶阳芜蒌亭，饥甚，冯异进豆粥处也。隋开皇十六年，置芜蒌县，属深州。大业初，省入饶阳。唐武德四年，复置芜蒌县，仍属深州。贞观初，废。《志》云：县西南三十里有光武城，相传光武征王郎时筑。

　　○滹沱河在县北。《通典》：滹沱旧在县南。魏武因饶河故渎决，令北注新沟水，所以今在县北。宋白曰：决处即平虏渠也。旧于渠口置虏口镇，后讹为鲁口，因置鲁口城。又县北有铁灯竿河，滹沱之水自此决入保定府蠡县，与滋河、沙河、唐河诸水汇流，复东溢于河间府城北，皆谓之铁灯竿水云。

　　饶河县西南三十里。或曰本滹沱之支流，昔时引而北注，合于易水。魏武开平虏渠，饶河为滹沱所夺。今所存者，上流之余水耳。《志》云：饶河东注于滹沱，汉以此名县。又县南八里有故黄河，今涸。

　　○上方台县西十里。台高四丈，周回五里。又县西北十三里有花台，高五丈，相传慕容垂及拓跋皆屯营于此。

　　武强县州东百六十里。西南至深州六十里，东北至河间府献县亦六十里，南至武邑县四十里。汉武隧县地，后汉及晋因之。晋末，析置武强县，属武邑郡。后魏神瑞二年，废。太和十八年，复置，寻为武邑郡治。北齐废郡，县属长乐郡。隋属冀州。唐贞观初，改属深州。宋亦为武邑县。元初，置东武州。旋复故，仍属深州。又改属祁州。中统四年，复改属晋州。今城周四里，编户十四里。

　　○武遂城县东北三十里。汉置武隧县，属河间国。后汉曰武遂县，属安平国。晋因之。魏收曰：晋武邑郡治此。盖石赵或慕容燕移治也。后魏仍为武遂县，属武邑郡。北齐省入武强县。今为沙窑村。又武强废城，在县南五里。《括地志》：汉县治此。严不识以击黥布功，封武强侯。《东观汉纪》：光武拜大司空王梁为武强侯，皆邑于此。晋因置武强县。今名旧城村。

　　○清漳水县东二十里。自武邑县东北流经县境，又东入阜城县界。《志》云：县西北八里有于家河，县南十三里有雁河，县东北三十里有亭子河，其下流俱汇于漳水。

　　滹沱河在县南门外。旧自深州流经县南，东北至县东二十里小范店，合于清漳。《志》云：滹沱河自成化十八年决入境，冲啮县城，嘉靖九年复决。隆庆三年，泛涨尤甚。万历三十二年，滹沱南徙，与清漳通流。三十五年，复北出饶阳县境，新旧河流一时俱涸。此即滹沱之横决而东者，非正流也。

　　贾家沟在县东北，东流合于漳水。又阎家沟，在县东，《志》云：亦滹沱末流也。与县南八里之龙池河合，而东流注于清漳。又有古河、坌河，俱在县北，分自清漳者，今涸。○骆驼湾，在县西北五里。滹沱决溢时，此为钟水之处。稍东南曰吴家湾。嘉靖中，议浚渠于此，以泄积水，不果。又古堤，在县城外，四面皆有堤，盖昔时筑以障水。高阔皆数丈，遗址犹存。

　　交津口在县东。《水经注》：漳水径武强县北，又东北径武隧县故城南，白马河注之。河上承滹沱，东径乐乡县北，饶阳县南。又东南径武邑郡北，而东入横漳水，谓之交津口。盖昔时漳水经流之道也。《北史》：魏孝昌二年，元深击定州贼葛荣，荣北趣瀛州，深自交津引兵蹑之。又高齐河，清初，冀州刺史高归彦以城叛，败走至交津，获之。即此。乐乡，今见深州。

　　○平都亭县东二十五里。汉惠帝封故功臣刘到为侯邑。今名平都村。《志》云：前朝建文中，真定都指挥平保屯营于此，与燕兵战，败没，村因以名。似未可据。○小营，在县东北三十五里。《志》云：金末，蒙古掠河间，金人拒之，屯营于此。

　　赵州府南百二十里。东南至冀州百六十里，南至顺德府百五十里，东北至晋州百十里。

　　春秋时晋地。战国属赵。秦为邯郸、巨鹿二郡地。汉为常山及巨鹿郡地。后汉兼置冀州领郡国九，理高阝。晋为赵国，亦置冀州领郡国十三，理房子。后魏为赵郡。孝昌中，兼置殷州魏收《志》：孝昌二年，分定、相二州置，治广阿。北齐改郡曰南赵郡，州曰赵州。隋初废郡，而州如故。开皇十六年，分置栾州治平棘。大业三年，废赵州，改栾州曰赵州。寻曰赵郡。唐仍为赵州《新唐志》：武德初，赵州治柏乡。四年，还治平棘。五年，更名栾州。贞观初，复故。王氏曰：唐初于故州治大陆县置栾州。五年，并入赵州，而改赵州为栾州。寻复旧。大陆，即故广阿也。天宝初，亦曰赵郡。乾元初，复故。宋仍曰赵州亦为赵郡。崇宁四年，赐军号曰庆源。宣和初，曰庆源府。金复为赵州。天德三年，改曰沃州亦曰赵郡军。元复曰赵州，属真定路。明初，以州治平棘县省入编户十七里，领县六。今仍曰赵州。

　　州控据太行，襟带横漳。南出则道邢、，而收相、魏。东指则包深、冀，而问幽、沧。光武中兴帝业，肇于高邑。高欢兼有殷州，战胜广阿，引军趣邺，尔朱氏之晋阳不可复保。朱温谋兼镇、定，袭取深、冀。晋王存勖因之，出井陉，壁赵州，战胜柏乡，温遂胆丧，卒能全举河北，渡河灭梁，缔造自赵州始也。州为霸王之资，讵不信哉？

　　○平棘废县今州治。汉县，属常山郡。后汉属常山国。晋属赵国。永安初，幽州都督王浚起兵讨成都王颖，浚主簿祁弘败颖将石超于平棘。永和五年，石虎子遵篡立，其兄冲起兵幽州，讨之。遵使石闵等逆战于平棘，冲大败，为闵所获。后魏移赵郡治平棘。隋开皇十六年，始分赵州，以赵郡置栾州，仍治平棘。大业三年，又自广阿移赵州来治。自是遂为州治。明初，省县入州。杜佑曰：汉平棘故城，在今县南三里，亦谓之南平棘。《后汉书》：光武自蓟还中山，至于南平棘，群臣请上尊号，不许处也。今城本名棘蒲，春秋时晋地。《左传》哀元年，师及齐师，卫孔圉，鲜虞人伐晋，取棘蒲。《史记》赵敬侯六年，借兵于楚，伐魏，取棘蒲。又汉文帝三年，济北王兴居反，遣棘蒲侯柴武击之。应劭曰：棘蒲，即平棘也。颜师古云：《功臣表》有棘蒲侯陈武、平棘侯林挚，则棘蒲、平棘非一处矣。《十三州志》：平棘本晋之棘蒲，战国时改为平棘。亦误也。今州治内犹有棘蒲社。《城邑考》：州城，明朝成化四年，因旧城修筑。弘治七年，增修。周十三里有奇，门四。

　　宋子城州东北二十五里。战国时赵邑。燕王喜四年，自将随栗腹伐赵，至宋子。又秦始皇灭燕，高渐离匿作于宋子。汉置县，属巨鹿郡。高帝封功臣许瘛为侯邑。后汉省。后魏永安二年，复置宋子县，仍属巨鹿郡。高齐废。隋初复置。大业初，省入平棘县。○故栾城，《志》云在州西北十六里。春秋时，栾武子盖封于此。又有何屯营城，在州西北二十里，昔时戍守处也。

　　○平棘山有二，在州城北者，曰大平棘。在城南者，曰小平棘。皆去城百步许，山顶平而多棘，故以名山。汉又以山名县。○龙平山，在州东北宋子城之西。相传山本高耸，一日，风雨骤至，龙过而平其半，因名。又有三台冈，在州南二十里，三冈排列如台。

　　○氵交河州南五里。自栾城县流经此，下流达宁晋县，入于胡卢河。今州南有安济桥，跨氵交河上，俗呼大石桥。阔四十步，长五十余步。宋咸平五年，漕臣景望引氵交河，自镇州达赵州以通漕。是也。又清水河，在州城西，自元氏县流入境，即槐水之支流矣。《志》云：水出封龙山，北经栾城县，入州界。似误。清水又东南流，合于氵交河，有永通桥跨其上，在城西三里。

　　广润陂州东二里。旧引太白渠水注之。又东南二十里有毕泓陂，与广润陂相灌注。皆唐永徽五年平棘令弓志玄所开，以蓄泄水利太白渠。今栾城县冶河是也。○水闸渠，在州西南二里。《志》云：旧引清水河入城濠，壅而无泄，为东北田畴患，因凿此渠。西南出会于氵交河。今淤，近郊复多水害。

　　○十方垒州南一里。《志》云：后汉灵帝时，羌侵河内，诏魏郡、赵国恒山、中山，缮擅作坞垒六百余处，此其余址。或误作十万垒。○望台，在州治东南，一名望汉台。《志》云：东汉初，耿纯筑此以望光武，高七寻，延袤二百八十尺。台西有古井，即筑台时所凿。又高阝城马驿，在州治西。

　　柏乡县州南七十里，南至顺德府唐山县三十五里。汉县，属巨鹿郡。后汉废。隋开皇十六年，分高邑置柏乡县，属栾州。大业初，属赵郡。唐仍属赵州。宋因之。熙宁五年，省为镇。元初，复置。今城周五里有奇，编户十里。

　　○柏乡城县西南十七里。汉县治此。元帝封赵哀王子买为侯邑。后汉县废，而城存。晋太元九年，慕容垂与苻丕相持于邺，丕遣其将邵兴招集郡县。赵郡人赵栗，起兵柏乡以应兴，为慕容隆所败。即此城也。隋因复以名县。唐元和十一年，诏诸道兵讨王承宗，昭义帅郗士美大败恒冀兵于柏乡，为五垒环其城，既而败还。五代梁开平四年，晋王存勖遣军救成德帅王，军于赵州。梁将王景仁进军柏乡，与晋相持，寻败走。乾化三年，魏州帅杨师厚自柏乡趣赵州，进攻镇州，不克而还。即今县也。

　　高阝县北二十二里。春秋时晋邑。《左传》哀四年，齐国夏伐晋，取高阝。《战国策》：周显王十二年，赵、韩会于高阝。又赵武灵曰：中山侵掠吾地，引水围高阝。是也。《史记·赵世家》：武灵王三年，城高阝。又孝成王十三年，燕将栗腹将而攻高阝，廉颇破杀之。汉置高阝县，属常山郡。武帝封赵敬肃王子丹为侯邑。师古曰：高阝，读若郭。更始二年，世祖击斩王郎将李恽于高阝。三年，世祖自蓟南还。至高阝，群臣劝进，因即位于高阝南。更名曰高邑，为冀州刺史治。章帝建初五年，北巡至高邑。是也。晋属赵国。后魏属赵郡。北齐天保六年，移治于房子县东北，东南去旧城三十里，即今高邑县也。

　　南城县东北十里。春秋时晋之栾邑。《左传》哀四年，齐国夏伐晋，取栾。其后南徙，因曰南栾。汉置南县，属巨鹿郡。武帝元朔二年，封赵敬肃王子佗为侯邑。更始二年，光武与王郎将倪宏等战于南，纵突骑击之，宏等大败。晋省，后复置，仍属巨鹿郡。后魏太平真君六年，省入柏人。太和二十一年，复置，寻属南赵郡。高齐时，县废。章怀太子贤曰：故城在柏仁县东北。杜佑曰：柏乡东北有南城，汉县治此。《寰宇记》：今邢州巨鹿县，本南地也。，孟康曰：读若挛。今俗号为伦城，音转耳。

　　○野河县西北五里。一名槐水。源出赞皇县西黄沙岭下，东流历元氏、高邑县，始入县境。又东抵宁晋县，入胡卢河。五代梁开平四年，全忠谋并镇、定，遣军袭取深、冀。晋王存勖赴救，发晋阳，自赞皇东下，至赵州。全忠将王景仁军于柏乡，晋王进军逼之，距柏乡五里，营于野河之北。周德威曰：今去贼咫尺，所限者一水耳。若彼造浮桥以薄我，我众立尽矣。不若退军高邑，诱贼离营，彼出则归，彼归则出，以轻骑掠其馈饷，不过逾月，破之必矣。王从之，退军高邑。高邑去柏乡北三十余里。既而梁军出战，至高邑南。晋将李存璋以步骑陈于野河之上，梁军不胜而退，存璋乘之，梁军大败。今有槐水桥，在县北五里，即战时梁军夺桥，晋将李建及力战却梁军处也。
</div>
    <div class="pagination">
<a href="读史方舆纪要_page65.html">上一页</a><span>...</span><a href="读史方舆纪要_page61.html">61</a><a href="读史方舆纪要_page62.html">62</a><a href="读史方舆纪要_page63.html">63</a><a href="读史方舆纪要_page64.html">64</a><a href="读史方舆纪要_page65.html">65</a><span class="current-page">66</span><a href="读史方舆纪要_page67.html">67</a><a href="读史方舆纪要_page68.html">68</a><a href="读史方舆纪要_page69.html">69</a><a href="读史方舆纪要_page70.html">70</a><a href="读史方舆纪要_page71.html">71</a><span>...</span><a href="读史方舆纪要_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
