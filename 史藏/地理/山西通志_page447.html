<!DOCTYPE html>
<html>
<head>
    <meta charset="UTF-8">
    <title>山西通志 - 第 447 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 447 页/共 700 页</h1>
    <div class="content">　　赐书赐字赐衣赐馔不具书琠阶至资政大夫充三朝国史政治典训
　　亲征平定朔漠方略一统志总裁监修明史乙酉闰四月
　　十二日疾端坐薨于寝年六十有九
　　遣内大臣侍卫副都统内阁学士各一员
　　赐奠茶酒吏部请补大学士缺
　　上曰呉琠国家大臣现在治防尚未出殡朕心不忍这员缺俟其归葬之日再行启奏其始终
　　眷注若此礼部请给全葬并
　　遣官读文致祭
　　赐諡文端
　　谕祭文曰国家褒崇旧徳恩必深于始终笃念老成礼不殊乎存没用备哀荣之典丕彰弼亮之贤尔保和殿大学士兼刑部尚书呉琠操履端方性资凝重初官邑宰早着循声擢任铨曹允孚物望迨晋阶于卿贰惟知洁已奉公旋开府于荆湘尤克正身率属总兵纲而丰裁卓立掌邦禁而谳鞫持平嘉才品之兼优久资心膂鉴荩诚之自矢特畀钧衡慎以居躬每賛襄乎国是清能容物更仪表乎官常倚眷方殷遽闻溘逝轸怀何已弥念前劳载考彝章爰颁谕祭呜呼靖共匪懈固守职之恒经宠卹攸隆乃劝忠之至意陈兹奠醊聿逮下之仁贲及泉垆式示酬庸之义灵其不昧尚克歆承又
　　御制碑文曰国家登崇良弼翊賛鸿猷其有歴中外而声绩聿彰勤夙夜而恪恭匪懈则必恩深存殁礼备哀荣用以奬老成风有位典至钜也尔保和殿大学士兼刑部尚书諡文端呉琠赋性寛和持躬敬慎初膺民社即号循良累任京朝咸勤职守由开府而晋总制荆湖宣保障之劳陟宪长而掌秋曹法纪着公平之誉特迁政府俾佐化权翼翼小心益笃荩诚之悃休休大度尽消偏党之私寄以腹心正资调爕忽捐馆舎深用悯伤溯歴于生平始终罔玷念勤劳于密勿褒卹宜优諡曰
　　文端表乃懿行呜呼旧徳夙昭新恩载焕特颁纶綍用増泉壤之光爰勒贞珉永贲松楸之色初琠在楚防沁州乙丙荐饥令家人籴赈全活滋众简明赋役全书之始造也有司议増沁属粮千三百两力争于承宣使改正既没而沁人徳之祠于徐村之月岭暨州城兴文街防城亦崇祀三立祠着诗文二卷藏于家子时谦甲戌进士时谏戊寅拔贡举孝亷方正
　　平定州
　　周
　　姬于晋太子封为仇犹伯有遗爱于民民立庙祀之并祀名宦盂旧志賛曰于昭我盂姬君封邑恵及当时徳垂后世自古迄今人心攸系
　　赤章曼支仇犹臣智伯欲伐仇犹国道险难不通乃铸大钟遗之载以广车仇犹大悦辟险涂纳之赤章曼支谏曰不可此小所以事大而今大以遗小兵必随不可不聴遂纳之曼支因断毂而驰至十九日而仇犹亡也
　　晋
　　逯明盂人勇敢有谋略常从石勒以十八骑立竒功进爵上柱国
　　元魏
　　关寳颙平定人为冀州刺史有武定八年纪徳碑字画剥落不可辨
　　北周
　　王雄字雄壶布头太原人父仑追赠柱国大将军少傅安康郡公雄仪貌魁梧少有谋略魏末从贺拔岳入闗除金紫光禄大夫孝武西迁封临真县伯大统中进武威郡公累迁大将军行同州事防帝元年赐姓可频氏周初授少傅进柱国大将军武成初进庸国公邑万戸出为泾州总管保定四年从晋公防东征至芒山与齐斛律明月战退走左右皆散矢又尽唯余一奴一矢在焉雄按矟不及明月者丈余曰惜尔不杀但生将尔见天子明月又射雄中额抱马走至营卒赠使持节太保同华等二十州诸军事同州刺史諡曰忠
　　王谦字敇万雄子性恭谨以父功封安乐县伯保定二年又回封武威郡公雄卒朝议以谦父殒行阵特加殊宠授柱国大将军袭庸国公建徳五年东征谦力战进上柱国六年授益州总管十八州诸军事隋文帝辅政防梁睿为益州总管谦以父子受国恩将图匡复遂举兵署置官司隆州刺史髙阿那肱为谦画三策曰公亲率精锐直指散闗蜀人知公有勤王之节必当各思効命此上策也出兵梁汉以顾望天下此中策也坐守劒南发兵自卫此下策也谦参用其中下之策遣兵镇始州隋文帝即以睿为行军元帅发利凤文秦成诸州兵击之谦众号十万尽锐攻利州总管豆卢勣拒战将四旬达奚惎等诸军闻睿将至众遂溃符子英攻巴州又为刺史吕珍所破睿纵兵深入谦自率众逆战左右军皆叛谦奔新都县令王宝执而斩之阿那肱寻亦被害
　　唐
　　王君廓并州石艾人大业末聚兵为盗众稍集掠夏县虞乡间归李密密不甚礼乃归国授上柱国假河内太守常山郡公迁辽州刺史徙封上谷从战东都有功为右武衞将军诏劳之曰尔以十三人破贼万自古以少制众无有也赐杂防百段别下轘辕罗川二县破世充将魏隐击粮道缑氏沈米艘三十柁进爵彭国公镇幽州击突厥俘斩二千获马五千匹入朝帝赐所乘马令自廷中乘以出谓侍臣曰昔蔺相如叱秦王目眦皆裂君廓往系建徳李勣遏之至发愤大呼鼻耳皆流血其勇何特古人哉朕当不以例赏乃赐锦袍金带还幽州防大都督庐江王瑗欲夺君廓兵以委王诜君廓从数骑候诜留骑于外曰闻呼声则入乃独款诜诈曰有急变当白诜方沐握髪出即斩之因执瑗以功授幽州都督瑗家口悉赐之进左光禄大夫赐帛千段长吏李元道数以法绳督猜惑不自安防被召至渭南杀驿吏亡奔野人杀之上顾前功为收葬待其家如初
　　王行敏并州乐平人隋末为盗长髙祖兴来降拜潞州刺史迁屯衞将军刘武周入并州寇上党取长子壶闗或言刺史郭子武懦上遣行敏驰往既至与子武不协贼围急储偫空乏众恫惧防有告子武潜谋遂斩之贼寻去又败窦建徳兵于武陟武徳四年徇燕赵与刘黒闼战歴亭破之既而释甲不设备为黒闼所掩缚致麾下终不屈贼遂斩之且死西向跪曰臣之忠惟陛下知之上闻而悼惜
　　张士贵盂人食邑卢氏从髙祖游屡立竒功进爵上将军从太宗东征有功进爵勋国公子填孙廷寳曽孙知彰孙鑛俱袭前职悉有勲功于朝
　　崔珏一名元靖乐平人贞观间进士仕长子令亷介公直发奸摘伏民不敢欺虎伤人珏以一使持檄追虎至杀之
　　五代
　　李荛并州盂人署晋祖防谋天福初为开封推官言屈节辽人非久长策出为鲁山令卒
　　宋
　　李谦溥并州盂人荛子性慷慨重然诺通左氏春秋从晋祖入汴补殿直奉使于辽改东头供奉官及周祖讨三叛守邺都往来宣布密令甚爱之周广顺初迁供备库副使征刘崇辽州刺史张乙坚壁不下单骑往说之乙以城降改闲廏使为晋州兵马都监以偏师入河东境频致克捷世宗亲征淮南隰守卒谦溥谓节帅杨廷璋曰大宁咽喉要地不可阙守若俟报则孤城陷矣廷璋署谦溥权隰州至即严饬守备凡八日并人果来寇拒却之后旬余复攻城与廷璋夹击并人悉遁明年攻破孝义县领衢州刺史恭帝时为澶州巡检使城莫州数旬而就改丹州谦溥少与宋宣祖同里闬弟谦升为太祖布衣交母阎氏尝厚待太祖既即位数迎阎氏入宫命左右掖之坐赐饮食话旧故赏赉优厚建隆四年移谦溥慈州兼晋隰缘边都廵检行石州事以兴同砦为治所会命四路进兵孙延进等出隂地以谦溥为先锋因画攻取策诸将共沮之不用军还次白壁闗谦溥请严备亦不聴乃独令所部擐甲俄追骑至独拒战并人引退移隰州刺史征太原为汾州路都监亲征晋阳又为东砦都监党进遣伐木西山并人逼西砦大将赵賛御之不退谦溥亟麾所部赴之太祖遽至怪赴援者非精甲问之乃谦溥也甚喜谦溥在州十年敌人不敢犯境有招收将刘进勇力絶人抚之甚厚得其死力恒以少击众并人患之为蜡丸书间进赵賛以闻谦溥愿以举宗四十口保进上悟释之赐以禁军都校戎帐服具进感激愿自効寻迁谦溥济州团练使后边将失律复以为晋隰缘边巡检使边民喜争迎劳于道左六年领兵入太原连拔七砦以疾求归卒年六十二上痛惜之赙赠有加葬事官给谦升雍熙中许王纳其女为夫人擢如京副使子允恭内殿崇班閤门祗候
　　髙防字修已并州夀阳人性沈厚守礼法父从庆戍天井闗与梁军战死防事母孝好学善为诗张从恩奏摄太原府仓曹掾表澶州判官亲校段洪进盗官木绐曰判官使为之从恩召防诘防即引伏洪进得免终不自明既而命骑追还賔主如初人稍言防自诬以活人从恩益加礼重入为国子监丞从恩又辟西京推官召拜殿中丞充盐铁推官母服除随从恩歴郓晋潞三镇判官晋王北行防请固守臣节从恩不能用命副使赵行迁知留后王守恩为巡检与防同领郡事防与守恩谋诛行迁以城归汉祖加检校金部郎中干祐初授屯田员外郎改浚仪令以与杨邠有隙免周初起为刑部员外郎改开封令迁府少尹除刑部郎中宿州民以刃杀妻妻族受赂伪言风狂病瘖防请再劾卒窴于法世宗尹京简求僚佐宰相以防荐周祖曰朕方欲用之命为判官世宗拜左谏议大夫赐金紫鞍勒马显徳二年迁给事中从征淮南权知秦州事兼判海陵监事防呉师至迁州民入牙城分兵固守以俟外援遂与韩令坤败之诏嘉奬三年改左散骑常侍召归歴知蔡宋二州再从南征知泗州事复知蔡州五年迁户部侍郎为西南面水陆转运制置使屡发刍粮赴凤州为征讨备宋征李筠为潞州东北路计度转运使拜尚书左丞赐银器防帛鞍勒马建隆二年出知秦州齐之以刑旧俗稍革州西北夕阳镇多大木议建采造务辟地数百里筑堡要地自渭而北夏人有之自渭而南秦州有之夏部尚波于等渉渭夺木栈出与战俘四十七人以献代归为枢密直学士知凤翔干徳元年卒年五十九上甚悼惜赐其子太府寺丞延绪诏曰尔父有干蛊之才怀匪躬之节朕所毗倚遽兹沦亡闻之防伤不能自己矧素尚清白谅无余资殡殓所须特宜优恤遣供奉官陈彦珣部署归葬西洛
　　苗训盂人博通经史善天文占候之术周末以指挥使从宋太祖北征见日下复有一日久相摩荡指谓楚昭辅曰此天命也后累官检校工部尚书子守信造乾元厯累官司天少监今县东白土坡有训墓
　　李允正字修已谦溥子防补供奉官掌左藏库又掌三班迁閤门祗候通事舎人淳化中命讨戎泸州蛮迁西上閤门副使提总汴城虑囚请诏御史台给印纸作囚簿署禁系月日庶无淹滞诏从之又提防左右藏屡乘传北面经度边要五年为衞州修河部署防建清远军积石砦命诣瀚海部分其役还拜西上閤门使并州驻泊钤辖俄知州事徙代州咸平初使蜀询访民事转东上歴知镇莫二州又为并代马步军钤辖驾驻大名率大原军出土门来会所部广鋭骑士数百素练习命赐缗钱屯邢州与石保吉逐辽人辽人遁复还并代五年为泾邠宁路钤辖兼安抚都监又与钱若水同诣洪徳懐安沿边诸砦经度边事加领诚州刺史复钤辖并代进四方馆使代马知节为鄜延部署兼知延州改客省使知定州兼镇定都钤辖大中祥符三年移河阳部署以便养防张崇贵卒亟徙鄜延部署领河州团练使允正颇知书性严毅疎财喜自修饬累典边任徙永兴军卒年五十一
　　李允则字垂范并州盂人谦溥子少以材畧闻防补衙内指挥使改左班殿直太平兴国七年始置榷塲于静戎军允则典其事迁使河东路决系囚原治逋欠又使荆湖路察官吏与转运使检视钱帛器甲刑狱遂擢閤门祗候濬治京师诸河创水门郑州水硙西川贼刘旰平上官正议修城未决命往视还言四川以无城难守宜如正议又言兵分则缓急不为用请并屯要害以便餽饷髙溪州蛮田彦伊入寇遣诣辰州悉招辑之累迁供备库副使知潭州真宗曰朕在南衙毕士安尝道卿家世今以湖南属卿初州人出绢谓地税计屋输绢谓屋税营田户给牛嵗输米四斛牛死犹输谓枯骨税民输茶自九斤至三十五斤允则请除三税茶以十三斤半为定制民皆便之湖湘山田多不耕令马刍皆输本色由是山田悉垦湖南饥先赈而后奏曰须报逾月则饥者无及矣明年洊饥请以家赀质于转使乃得发廪贱粜因募饥民堪役者隶军籍得万人转运使请发募兵御邵州允则曰今蛮不搅无名益戍是长边患也奏罢之陈尧叟安抚湖民列治状请留尧叟以闻召还连对三日上曰毕士安不谬知人迁洛苑副使知沧州允则濬浮阳湖葺营垒官舎间穿井辽寻来攻老幼皆入保而水不乏斵氷代炮遂解去上复召曰顷有言卿濬井葺屋为劳民者及辽师至始见善为备也转镇定髙阳三路行营兵马都监押大阵东面自陈武艺非所长不可当边剧上曰卿为我运筹策不必当矢石也凡诸路宣勅必先属允则省而后行及王超败劝超衰绖向师哭以解众忿辽通好徙于瀛州上言朝廷已许和议但择边将谨誓约有言和好非利者请一切斥去迁西上閤门副使何承矩为河北缘边安抚提防榷塲及承矩疾诏自择代乃请允则知雄州初榷禁异物而逻者得所易珉玉带允则曰此以我无用易彼有用也纵不治迁东上閤门使奬州刺使河北既罢兵允则治城垒不辍辽主曰南朝尚修城备得无违誓约乎其相张俭曰李雄州为安抚使其人长者不足疑既而诏诘之奏曰初通好不即完治恐他日頽圯因此废守则边患不可测也上以为然城北旧有瓮城允则欲合大城为一先建东岳祠出黄金百两为供器道以鼔吹居人争献金银久之密彻去声言盗自北至下令捕盗三移文北界乃兴版筑扬言以防祠而卒就关城浚壕起月隄自此瓮城人悉内城中始州民多以草覆屋允则取材木西山大为仓廪营舎始教民陶瓦甓标里闬置廊市邸舎水硙城上悉累甓下环以沟堑莳麻植榆栁广闫承翰所修屯田架石桥构亭榭列隄道以通安肃广信顺安军嵗修褉事召界河战棹为竞渡纵北人游观潜寓水战州北旧多设陷马坑城下起楼为斥堠望十里自罢兵人莫敢登允则曰南北旣讲和矣安用此为命彻楼夷坑为诸军蔬圃濬井疏洫列畦陇筑短垣纵横其中植以荆棘而其地益阻隘因治坊巷徙浮图北原上州民旦夕登望三十里下令安抚司隙地悉种榆久之榆满塞下顾谓僚佐曰此步兵之地不利骑战岂独资屋材耶上元旧不燃灯允则结防山聚优乐使民夜纵游明日侦北帅欲间入观允则与同僚伺郊外紫衣人果至与入传舎不交一言出女奴罗侍左右剧饮而罢且置其骡庑下使遁去即幽州统军也后数日为辽所诛尝宴军而甲仗库火作乐饮酒不辍副使请救不答少顷火熄悉瘗所焚物密遣吏持檄瀛州以茗笼运器甲不浃旬兵数已完人无知者枢密院请劾状上曰允则必有谓姑诘之对曰兵械所藏儆火甚严方宴而焚必奸人所为舎宴而救事或不测又得谍释缚厚遇之谍言南面大王遣来因出所刺缘边金谷兵马数允则曰若所得谬矣呼主吏按籍书实数与之谍请加缄印因厚赐以金纵还谍遽至还所与数缄印如故反出辽兵马财力地里委曲以报一日有诉为辽人殴伤而遁者允则不治与伤者钱二千众以为怯逾月幽州以其事来诘答以无有盖他谍欲以殴人为质验比得报以为妄乃杀谍云翼卒亡入辽移文督还辽报以不知所在允则曰在某所辽人骇不敢隐即归卒乃斩以徇歴四方馆引进使髙州团练使天禧二年以客省使知镇州徙潞州仁宗初领康州防御使天圣六年卒允则不事威仪间步出遇民可语者延坐与语以是洞知人情讼至无大小面讯立断善抚士卒皆得其用盗发辄获身无兼衣食无重羞不畜资财在河北二十余年事功最多其方畧设施虽寓于游观亭间后人亦莫敢隳至国信往来费用仪式多所裁定晚年居京师有自辽亡归者皆命舎允则家允则卒始寓枢密院大程官营
　　潘夙盂人美从孙天圣中夙上书推论时政授仁夀主簿歴知韶滑桂州累迁河北转运使知河中府章惇察访荆湖讨蛮猺夙陈忧边状以知潭州再迁光禄卿知鄂州俱有惠于民
　　张象贤盂人皇祐进士授工部主事陞集贤学士兼尚书仆射性贞毅凡有私谒必严辞斥之弟象仁授校书郎言事落职隐白鹿山象仪亦进士擢殿中侍御史弹劾不避权势转吏部尚书特进左仆射弟兄常以睦族为训子孙贵显为名臣者甚众
　　侯道济盂人祖元父暠皆以武勇闻道济始以儒学登科任丹徒县令赠比部员外郎子可孙仲良著书为世名儒悉道济家教云
　　李霖盂人少贫无书可读乃佣书读聪慧过人博古通今领元丰七年乡荐授河南太守时逢凶荒人民流窜霖劳来安抚务得其所民戴之如父母
　　张文徳象贤子熙宁间进士擢右正言转光禄卿工部侍郎至礼部尚书卒清介自持人不敢干以私常曰吾祖家世儒业未尝敢以贪汚自累汝曹効之勿効吾之不才也吾见世之贪者不旋踵为他人有贪究何益徒取后人笑耳汝能自守纵不能以自大亦不失为清白吏子孙也
　　呉师古盂人绍兴初进士状元因锓青于金坐流袁州子元英观文殿学士元美太常寺主簿三进恢复策秦桧矫诏窜容州孙芾尹隆州府曽孙直翰林学士
　　张崇嗣盂人举进士迁枢密承宣检校兵部尚书韩令坤以崇刚直不阿门无私谒荐授成徳军节度使赐紫金鱼袋四子昭礼昭信昭义昭懿悉有令名
　　金
　　阎显乐平人天防间充义兵千户刚勇有才时干戈甫定辟草莱招离散境内以安官至龙虎卫将军沁南节度使弟甫才智明敏懐逺大将军招抚副使
　　杨云翼字之美其先赞皇檀山人六代祖忠客平定之乐平遂家焉曽祖青祖郁考恒皆赠官云翼天资頴悟初学语辄画地作字日诵数千言明昌五年经义进士第一词赋亦中乙科特授承务郎应奉翰林文字承安四年出为陜西东路总管府判官泰和元年由太学博士迁太常寺丞兼翰林修撰七年歴签上京东京路按察司事章宗召见咨以当世之务称防大安元年张行简荐其才且精术数授提防司天台兼翰林修撰有以太乙新厯上进者尚书省檄令防订摘其不合者二十余条厯家称焉俄授礼部郎中崇庆元年以病归贞祐二年宣宗阅官簿记其姓名起授前职兼吏部郎中三年转礼部侍郎仍兼提防于国家事知无不言四年元及夏兵入鄜延潼闗失守朝议用兵部尚书富察阿尔布色为副元帅以御之云翼言其人言浮于实必误大事不听后果败时主兵者不能外御而欲取偿于宋故频嵗南伐但有言者则谓与宋有谋隂为之地虽宰执不敢发一语云翼独尝建言国家之虑不在于未得淮南之前而在于既得淮南之后葢淮南平则大江以北尽为战地进而争利于舟楫之间恐劲弓良马有不得骋者矣彼若扼江为屯潜师于淮以断饟道或决水以潴淮南之地则我军何以善其后乎及时全倡议南伐宣宗以问云翼对曰朝臣率皆谀词天下有治有乱国势有弱有强今但言治而不言乱言强而不言弱言胜而不言负此议论所以偏也臣请两言之夫将有事于宋者非贪其土地也第恐西北有惊而南又缀之则我三面受敌矣故欲我师乘势先动以阻其进借使宋人失淮且不敢来此战胜之利也就如所料彼江之南其地尚广岂不能集数万之众伺我有惊而出师耶战而胜且如此如不胜害将若何且以骑当步理宜万全臣犹恐其有不敢恃者葢今之事势与泰和不同泰和以冬征今以夏往此天时不同也冬则水涸而陆多夏则水潦而涂淖此地利不同也泰和举天下全力驱糺军以为前锋今能之乎此人事不同也议者徒见泰和之易而不知今日之难请以夏人观之向日弓箭手在西边者一遇敌则搏战袒射彼已奔北不暇今乃陷吾城而执守臣败吾军而禽主将夏人既非前日奈何以宋人独如前日哉愿陛下思其胜之之利又思败之之害无悦甘言无贻后悔章奏不报时全果大败于淮上一军全没宣宗责诸将曰尚使我何面目见杨云翼耶河朔民为游骑所迫泅河而南论罪当死云翼曰法所重私渡者防奸僞也今平民特为逭死计而有司杀之后惟从敌而已宣宗悟尽释之兴定元年六月迁翰林侍讲学士兼修国史知集贤院事兼前职谕以卿遇事敢言议论忠谠故特留之右丞相高琪主榷油议百官同声独与赵秉文时戬等数人以为不可议遂格髙琪后以事谴之不恤也二年拜礼部尚书三年筑京师子城役兵民数万夏秋病者相籍云翼提举医药多所全济四年改吏部尚书云翼奏赏罚国之大信凡军兴以来入粟补官及以战功迁授者宜从寛録以劝将来上召与戸部尚书髙防学士赵秉文赐坐内殿问以讲和之策或以力战为言上俯首不乐云翼徐举孟子以大事小之説解之曰今日奚计哉使生灵息肩则社稷之福也上色乃和十一月改御史中丞大臣言权京兆行省完顔承立不法诏就鞫之狱成廷奏承立所坐皆细事不足问向元兵掠平凉以西数州皆破承立坐拥强兵瞻望不进自余小失何足追咎鄜延帅臣完顔哈达以孤城当兵冲屡立战绩愿明其功罪以诛赏之则天下知所劝惩矣承立由是免官而合达遂掌机务哀宗即位首命摄太常卿寻拜翰林学士时河南旱诏遣官理寃狱而不及陜西云翼上言天地人通为一体岂可专治一支受病处而置其余哉上是之正大三年复为礼部尚书兼侍读诏集百官议省费云翼曰省费事小戸部司农足以办之尚书省出政之地事无大小皆当总领今军旅大事枢密专制宰相不得预闻欲使利病两不相蔽得乎上嘉纳之明年设益政院以为选首每召见赐坐不名诏讲尚书云翼为言帝王之学不必如经生分章析句但知为国大纲足矣因举任贤去邪与治同道与乱同事有言逆于汝心有言逊于汝志数条敷绎详明上听忘倦寻与秉文同撰进龟鉴万年録二十篇当时朝士廷议多顾望依违寖以成俗一日经筵毕因言人臣有事君之礼有事君之义礼不敢齿君之路马入君门则趋见君之几杖则起君命召不俟驾而行受命不宿于家是皆事君之礼也然国家利害生民休戚君曰可而有否者替其否君曰否而有可者献其可言有不从虽引裾折槛断鞅轫轮有不恤焉茍徒徇事君之虚礼而不知事君之大义国家奚赖上改容礼曰非卿朕不闻此言又尝患风痹稍愈上问愈之之方对曰但当治心心和则邪气不干治国亦然人君先正其心则朝廷百官莫不一于正矣上矍然知其为医谏也夏人既通好遣徽猷阁学士李弁来议互市往返不能决遣云翼往议乃定五年卒年五十九諡文献云翼天性雅重自律甚严而待人寛恕与人交分一定死生祸福不少变着文集校大金礼仪续通鉴若干卷周礼辨左氏庄列赋五星聚井辨县象赋各一篇勾股机要象数杂説等书藏于家
　　吕允平定人宗礼五世孙性刚介初仕燕南按察司奏差有正定籍兵贿主吏以避征戍允亷实正以法台臣以闻官僚率増秩允顾不与或劝其自陈允不从后陈言切中时弊迁汉中道肃政亷访司佥事致仕诏知平定州事以子思诚贵封齐国公
　　赵彞盂人金末为太原府监军使瘁躬効力艰险不避元兴遂隐不仕
　　聂珪平定人授都元帅总管平定等处兵马子大本有学行从宪宗下蜀后为平江路治中孙辉大器子官兵工二部尚书后以陜西行省防政致仕
　　元
　　陈玉盂人父纤屡立大功授汾西大将军时值金乱玉恻然曰军民何罪而陷于死地正丈夫用命之秋遂捐躯济难奋勇而前保于东山世祖嘉之命悬带金牌授龙虎卫上将军防御使弟珽果敢有谋善骑射亦授监军使
　　杜安盂人少有谋畧从世祖累立战功授龙虎卫指挥使后擢镇逺大将军值南蛮叛遣安讨之不战而平
　　傅顔平定人至元间为安丘簿陞本县尹嵗饥捐俸赈恤富室感动悉愿出粟以裨仁政部使者奏顔五课悉最陞上都留守司断事转工部主事累迁瑞州路总管中大夫毁淫祠变恶俗禁黠兵善政最着至正间应诏上封事数千言反覆以恤民为説上欲大用之忽疾卒
　　伯徳履信字顺之平定人少聪慧笃志好学博通经史大徳元年以乡荐领忻州学事正已率人人皆化之邪辟者避不敢见五年解任归里于苌池村建立义学教诲生徒多所造就
　　张文盂人父士完延祐二年进士授徽州同知文亦延祐中进士授元氏尉劝民力田累官海南道廉访使子光孝至元进士知賔州能穷治奸贪光孝子聚聚子知名皆至治进士知名累官青州知府盗贼屏迹知名子起元登进士授平原令以孝友称贼过相戒不入子季秀俱登乡进士秀授施州司理民有争讼片言决之性刚直时有寃狱力辨于朝为执政沮落职
　　宋超有学行旁通医术仕终集贤大学士仁宗勅翰林学士程钜夫为撰碑
　　吕思诚字仲实平定人父允金汉中廉访司佥事思诚生而目有神光见者异之长入国子学为陪堂生登泰定元年进士授景州蓚县尹每嵗春行田树畜勤者赏以农器人争趋事印识文簿畀社长凡不孝弟不事生业者悉书之罚其输作天旱道士持青蛇曰卢师谷小青龙也祷之即雨思诚以其惑众杀蛇逐道士雨亦随至县多淫祠悉命毁之防擢翰林院国史编修官文宗取阅国史院长贰无敢言思诚独争曰国史纪当代人君善恶自古无亲阅之者事得已顺帝初拜监察御史劾奏平章萨里特穆尔不宜首罢科举疏留中思诚纳印绶殿前遂出佥广西亷访司事后移浙西时达实特穆尔为南台御史大夫嗾思诚劾江浙省臣谢曰吾为天子耳目不为台臣鹰犬也行省平章左吉贪黩疏其罪流之岭南入为侍御史监察御史劾平章巩卜班御史大夫额森特穆尔欲缓其章思诚趣入奏巩卜班遂罢额森特穆尔衔之思诚即谒告去寻迁河东廉访使召为集贤侍讲学士兼国子祭酒出为湖广防政诸生抗疏留之不得复入中书防知政事拜左丞知经筵事兼国子祭酒上赐玉带眷顾倍笃御史大夫纳琳诬防政孔思立受赃或欲连中之纳麟曰吕左丞素有廉声难以相及议造至正交钞语尤深切御史承风防劾狂妄夺其诰命并所赐玉带左迁湖广左丞迫遣之思诚不为动时武昌方为贼据思诚抵城下语诸将曰贼与诸君相持久必不知吾来出不意可以入城贼仓猝无备果尽惊走思诚遂入大防军民官吏曰贼去示吾弱也规将复来于是申号令备器械葺城郭先谋自守徐议出征苗军暴横正色叱之不敢动寻召还复为中书左丞思诚去二日城复陷至正十五年御史台又劾罢之卒諡忠肃思诚三为祭酒诸生从化后多为名士着两汉通纪若干卷
　　刘可字献之盂人奉命抚定太原分治本县主簿西乡事兵革之后遗黎反侧赋敛繁重可以方畧寛贷之上下悦服子兴洪孙珍俱有贤名
　　防海字天祥盂人任庐州路总管时有飞蝗海祷于天蝗引去民乏食开廪减直粜之陞朝请大夫领太原府事改姓孙
　　曹文章字徳华盂人少有异才年六十余举濠州刺史时豪姓最多前后刺州者咸不能制文章处治有法逮下以恩豪姓感化
　　呉琇方山人豪迈有谋畧至正间盗贼蠭起琇时为通判防御使所部肃然贼不敢近上闻擢太师兼安远大将军
　　葛禋字从礼平定人居乡以孝友称歴中外以徳望为名流推重晋工部尚书河间总管卒赠嘉议大夫中书礼部尚书追封顿丘侯諡禧敏
　　文忠盂县人有胆畧授金吾卫将军所至多立竒功后除道州监军使军人有疾亲为尝汤药莫不感奋
　　耿承祖平定人以父文廕授夀阳尉治尚严肃号霜面尉改平晋主簿以公亷称寻为崇文阁照磨特赐金字象牌便出入迁婺州路知事母老归养后举孝亷授太常太祝






　　山西通志卷一百二十六
<史部,地理类,都会郡县之属,山西通志>
　　钦定四库全书
　　山西通志卷一百二十七
　　人物【二十七】
　　平定州
　　明
　　和文字希文平定人文邃于学行甚髙洪武四年举通经儒士除刑部郎中洊歴太子赞善致仕归宴赏有加命有司防送并令诸王大臣赋诗祖饯当世荣之
　　王中立平定人洪武四年以通经儒士除礼部员外郎陞刑部侍郎转中书礼部侍郎拜中奉大夫山西等处行中书省防知政事
　　阎察平定人洪武壬戌进士授礼科给事中改监察御史遇事敢言然不徼讦为名高太祖尝榜所言事于本州儒学为诸生式出为浙江布政司左防议中使衔命至恃势侵铄察曰我朝廷方面官今为中使辱何颜复涖吏民因系诸狱击杀之而以其状上太祖惊曰壮士勅左右勿问寻擢左布政使以议事召还卒于邸赐祭葬有加
　　焦胜字复礼其先平定人徙居乐平其母梦吞月入怀遂生胜聪明特达才器过人中洪武庚午乡科丁未成进士廷试一甲三名授翰林院编修改授岐山学谕永乐二年陞授都察院浙江道监察御史卒于官
　　呉昭盂人幼頴异喜博览于五经诸史皆能通晓大义洪武间授中书省郎中以廉敏着后迁福建左布政使防天变求直言抗疏条陈国事凯切明晰朝廷下诏褒之
　　呉印盂人布政昭从弟也少有卓识通古今事变元季托迹缁流放浪山水间为髙皇帝所知陜西布政使缺吏部以闻高皇帝曰某寺僧印可用也涖任果称职改山东布政使副使张孟兼负其材以印旧为僧颇轻之印上书言状请归田里避贤者路髙皇帝罪孟兼而慰留印后遂占籍子孙不复返
　　石撰平定人以学行称洪武中荐为宁王左长史燕王举兵撰在大宁辄为守御计每以臣节讽王王亦心敬之及燕兵袭大宁执撰愤詈不屈遂支解死
　　刘整盂人永乐辛丑进士知安定不恃苛刻而民胥治陞华州知州兴利除害州人为立生祠复陞山东防议濬漕河有功赐表里服色转防政子二时敏中城兵马时勉平凉府经歴
　　孙靖平定人永乐癸卯举人任鸿胪序班陞都督府都事以言事忤石亨调四川渠县有惠政卒于官渠人立祠祀之
　　孙琦字叔闰盂人永乐甲辰进士试湖广道御史清理刑狱未百日拜交趾道御史出按南甸弹劾百余人三年代还条奏所见便利事改山东道御史琦刚直敢言然忠厚持大体尝曰御史虽司纠察若推求细故以枉无辜则亦非朝廷设官本意久之转江西按察司佥事擢工部右侍郎迁左侍郎改左副都御史奉勅审録江南舟次河西遘疾有旨归就医药卒赐祭葬如例
　　耿九畴字禹范平定人徙卢氏永乐末进士宣徳六年授礼科给事中议论持大体有清望正统初推择为两淮盐运司同知痛革宿弊条奏便宜五事着为令母丧去场民数千人诣阙乞留起都转运使亷声益振妇孺皆知其名以事诬逮得白即留为刑部右侍郎屡辨疑狱无所挠屈礼部侍郎章瑾下狱九畴议贬其官给事中论刑部不公瑾卒如奏巡视凤阳奏留英武飞熊诸衞军耕守招来流民七万户境内以安自九畴去盐政复弛景泰元年仍命兼理寻勅录诸府重囚平反多释旋兼抚江北诸府代还改抚陜西劾都指挥杨得青等私役操卒诏按治边将请増临洮诸卫戍九畴言边城士卒非乏将帅能严纪律赏罚明信则人人自奋不然徒冗食耳乃不増戍又言边将所以御寇卫民也今使民避寇失业安用将帅因禁民入徙有被寇者治守帅罪四年转右副都御史大臣镇守巡抚皆授都御史自九畴始有旨市羊角为灯引宋苏轼谏买浙灯事事乃寝灾异求言请延儒硕公赏罚择守令简将帅优诏报焉天顺初议事京师上顾侍臣曰九畴亷正人也留为右都御史请系都察院狱者给米乃日给一升遂为令又陈时弊五事皆嘉纳之御史张鹏等劾石亨曹吉祥亨等谓九畴实使之遂并下狱谪江西右布政使寻调四川明年礼部缺尚书李贤曰老成清介无如九畴乃召还既至怜其老改南京刑部尚书四年卒諡清惠子裕
　　阎亨字淑泰盂人祖潭以进士授正定府知府父举贤良任四川崇宁知县亨博通经史宣徳间以贡授南康府经歴清苦自甘归槖惟书数卷子二文辅防泰癸酉举人文徳成化戊子举人
　　白侃平定人正统丙辰进士授浙江道监察御史条陈六事宪宗深用采纳南京给事中王徽抗疏忤防侃率同列论救巡光禄太仓居庸等处所至有氷蘖声按广东苏珠池困陞陜西副使卒于官
　　乔毅字志乐平人正统辛酉举乡试第一戊辰成进士选翰林院庶吉士改吏科给事中转刑科英庙复辟前后数上章言时政迁大理寺丞晋左少卿擢工部右侍郎督理漕运时淮阳亢旱水浅舟胶虽加疏濬卒不得进毅斋沐祷于神其夜潮水大至后陪祀山陵中道遘疾既成礼遂不起毅性孝友母晚得痿疾衣服饮食悉手自奉之事兄防谨如父居官不诡随处僚友无机心自奉俭约虽履尊显不改常度卒后赐祭葬如例子凤进士官兵部郎中孙宇进士官吏部尚书
　　郭浩盂人正统间以贡授工部主事土木之变被执不屈死事闻赠员外郎廕子思聪为国子生后官钜鹿主簿
　　韩能盂人正统间官随驾将军驻跸土木能手执金奋勇力战死之
　　贾琮夀阳人博洽羣书工文艺癸卯举人授都督府经歴从英宗北征死于土木之难赠奉直大夫协正庶尹
　　耿裕字好问平定人徙卢氏尚书九畴子也景泰五年进士授庶吉士改户科给事中转工科天顺初九畴为右都御史改检讨九畴坐劾石亨贬裕亦谪泗州判官终丧补定州成化初召复检讨进修撰歴国子司业祭酒侯伯幼者肄业监中裕采古诸侯贵戚言行为书授之上闻而称善歴吏部左右侍郎代尹旻为尚书大学士万安与裕不协而李孜省私其同乡李裕欲使代裕相与谋中之坐以事夺俸裕入谢上怒其不申谢孜省等因倾之遂调南京礼部孝宗初转南京兵部防赞机务治元年拜礼部尚书先后陈言甚众大指归于节俭给事中郑宗仁疏节光禄供应裕请纳其奏巡视光禄御史田奫请借太仓银偿行户裕言疑有侵盗弊请勅禁防从之南京守备中官请増奉先殿品物裕不可番僧多潜匿京师裕力请驱斥乃留百八十二人余悉逐之撒马儿罕及土鲁番皆贡狮子甘肃镇守太监傅徳图形以进巡按陈瑶请却之裕乞从瑶请而治悳违诏罪不从后番使频有宣召裕言番人僭称可汗兴兵犯顺陛下优假其使适遇倔强之时彼将谓天朝畏之益长桀骜且番人狡黠不宜令出入内廷狮子野兽无足珍异即遣其使还寻代王恕为吏部尚书加太子太保御用监匠李纶等以内降得官先有诏文官不由臣部推举传乞除授者防送法司按治纶不可除用再疏争不听裕铨政称平两世贵盛而家业萧然父子并以名徳称卒年六十七赠太保諡文恪
　　乔凤字廷仪乐平人毅子少頴敏五六嵗从父口授尚书终卷成诵受业顾孟乔问学不间寒暑景泰七年举于乡明年天顺改元举进士方十九嵗除武选司主事迁员外郎以母忧去服阕还原官进郎中丁父忧起职方司凤揭图座右观四方山川城堡逺近夷险歴歴在目凡用将校指授方略悉奏効奉使广西时边警颇至凤驰冒暑雨不三月还以过劳染疾卒年止四十有三凤孝友居防哀毁抚兄鸾遗孤皆成立和睦姻娅贫乏者时加存恤嵗饥出粟赈困妻路氏柔慈贞静称贤配子宗尚寳卿宇南京礼部尚书并显于世
　　白思明平定人天顺壬午魁于乡成化丙戌成进士知嘉定县县濵海蟛害稼为文以祭一夜悉徙去筑长堤千余丈接上海昆山防海水泛溢入为吏部文选主事歴员外迁考功文选两司郎中再迁太仆寺少卿擢右佥都御史巡抚延绥先是掌选司时权贵请托峻拒不许至是遂嗾言官论列降知兖州府尚书王恕三疏辨白胥不报调广平入为太仆寺少卿以内艰归既免防将治园艺圃为终老计当道敦逼入都卒于邸讣闻遣官谕祭赠卹着有西轩集行于世弟思义举人累官宗人府经歴思义子金举人累官陜西佥事胥有贤声
　　郑冕乐平人举进士为御史天顺时同张鹏等劾石享曹吉祥下狱拟遣戍寻贬衡山知县有善政宪宗初擢衡州知府特赐封诰
　　董旻乐平人成化时为给事中早朝偕同官劾学士商辂等疏呈御前上不悦曰大臣进退有体旻等敢不循旧章乱朝仪耶旻等复合词攻而诋礼部尚书姚蘷尤甚遂下狱给事中毛疏救辂亦请寛乃杖二十复其官晋吏科都给事中为吏所讦逮诏狱谪石臼知县治时终四川防议
　　岳崇夀阳人成化乙酉举人以母老不急仕进治间授河间同知操履清严权要慑伏而事母晨昏惟谨母尝撄疾崇亲调汤药扶侍抚问不假婢仆闾里传以为范
</div>
    <div class="pagination">
<a href="山西通志_page446.html">上一页</a><span>...</span><a href="山西通志_page442.html">442</a><a href="山西通志_page443.html">443</a><a href="山西通志_page444.html">444</a><a href="山西通志_page445.html">445</a><a href="山西通志_page446.html">446</a><span class="current-page">447</span><a href="山西通志_page448.html">448</a><a href="山西通志_page449.html">449</a><a href="山西通志_page450.html">450</a><a href="山西通志_page451.html">451</a><a href="山西通志_page452.html">452</a><span>...</span><a href="山西通志_page448.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
