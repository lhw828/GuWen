<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 348 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 348 页/共 479 页</h1>
    <div class="content">
　　○桂源镇府北百五十里，接万安县界。有巡司。又磨刀寨巡司，在府东北百里，接兴国县界。俱明初置。又府西六十里有长洛巡司，亦明初置，嘉靖中革。○下窑隘，在府南。《志》云：府南又有文潭隘，俱路出信丰县。又兜坑隘，在府西，路出南康县。府西北又有庙前隘，路出龙泉县，山径险阻。又婆婆隘，亦在府北，路通万安府。东北又有黄土岭隘、屋岭隘，俱道出雩都县。《志》云：府东南有牛岭隘，境内又有背岭隘，俱设兵戍守处。

　　水西驿在府城西。元为水西站。明洪武初改为驿，五年，并置递运所于此。又攸镇驿，在府北百二十里，元曰攸镇站，明初亦改为驿。《舆程记》：自驿而北，至万安县之皂口驿百里。○黄金税课局，在府西。相近曰大壶税课局，府东又有社富税课局。俱明初置。

　　古亭在府西。五代梁贞明四年，淮南攻虔州，州将谭全播求救于楚，楚遣兵屯古亭以救之，为淮南将张宣所破，即此。○东桥，在府城东建春门外贡水上，旧名东津渡。宋绍兴中，郡守洪迈始创浮梁，后修废不一。又西桥，在府西西津门外章水上，旧名知政渡。宋熙宁间，郡守刘瑾始造浮梁，后亦屡经修废。明弘治中，建督抚，始立关征，以资军饷。东西两桥，皆掌之官，以时启闭，每年税课，凡三万余金。

　　雩都县府东百五十里。东至瑞金县二百里，西南至信丰县百三十里，东北至宁都县二百里。汉置县，属豫章郡，因雩水为名。后汉因之。三国吴南部都尉治此。晋初为南康郡治所。永和中，属南康郡。宋、齐以后因之。隋、唐属虔州。宋属赣州。今编户十五里。

　　○雩都故城在县东四里东溪上。《志》云：汉高帝六年，使灌婴防赵陀，立县于此，后皆因之。陈永定中，徙治县东南之大昌村。隋复旧治。唐贞观中大水，安抚大使任怀玉移治南康古郡城，即今治也。五代梁贞明四年，淮南攻虔州，闽兵屯雩都以救之，寻引退。旧有土城，宋绍兴十五年以砖石，明年为水所圮，开禧三年补筑。绍定中增修，元毁。至正十三年，因旧址修治，南临大江，三面为隍，功未及竟。明成化二十一年修筑，弘治二年增葺，十四年、十八年，皆尝营缮。正德四年，广东程乡贼越城劫掠。八年，增高旧城三之一。十四年、十五年，皆圮于霖雨，旋复修治。嘉靖以后，不时营葺，城周五里有奇。一云汉雩都故城，在今县西北五里。

　　○雩山县北三十五里。高耸干霄，盖古望祭之山也。雩水出其下，县因以名。又太平山，在县西北八十里，瀑布幽兰，人多游赏，今有太平公馆。相近者又有夜光山，本名峡山，唐天宝六载改今名。○高沙宝山，在县东北百二十里，两峰壁立，势如伯仲。宋时有樵者遇白兔，逐之入地，掘地天许，银矿溢出。《志》云：县东二百六十里有珠玉山，山高峻，尝产珠玉，本名官山，唐天宝六载改今名。

　　白云峰县西四十里。有三洞联络，各容百余人。上曰白云嶂，中曰太虚岩，下曰龙岩，溪流贯注其间。五代晋天福八年，南汉循州贼张遇贤作乱，逾岭趋虔州，攻陷诸县，作宫室营署于白云洞，四出剽掠，南唐兵击灭之。○固石洞，在县东北百里。宋绍兴三年，岳飞讨群盗于虔州，贼彭友悉众至雩都迎战，飞擒之，余党退保固石洞。洞高峻，环水，止一径可入。飞列骑山下，令皆持满。黎明，遣死士疾驰登山，贼众扰乱，弃山而下，骑兵就围之，贼窘，乞降。

　　雩都峡县西北五十里。峡长而险，前临大江，崖壁陡绝，约二十余里，为县之噤喉。《志》云：峡中有米沙洲，长二百余丈，其沙三角，与常砂异，色最白，人视其厚薄以占米价。又寒信峡，在县东北六十里，崖壁夹峙。每岁峡中先寒，因名。○通岩，在县南十里，山腰前后洞彻，中通人行。

　　○雩水在县城南。源出雩山，西南流，入贡水。《志》云：雩水上流，宁都江挟石城水自东北来，会昌江挟安远、瑞金水自东南来，皆绕雩城而西北出峡。又西则兴国江水自西北来，又前二十里则信丰江挟龙南水自西南来，皆与雩水合，径郡城东，会章水。《志》云：上流之滩，其名曰葛潋、八赖、井洲、鸬鹚、药口、大传、车头、小万、苦竹、长滩、率口、牛牯，凡十二滩，大都皆在县境也。

　　宁都水县北百七十里。自宁都县南流，合群川之水而入雩水。又曲阳水，在县东北百九十七里。其地有曲阳山，水源出焉，南流会境内诸小水，入宁都水。又渡水，出县东北百二十里之龙山，南流会曲阳水。○化龙水，出县西北五十里鸡公山，西南流，入于贡水。

　　○平头寨县东北百里，路通闽广，当五峒七径之冲。宋绍兴中，岳飞平固石洞贼，遂于是地建寨，亲率麾下筑之，寨成，立司招收义军捍御。明初设巡司。又青塘寨，在县北百八十里。宋绍兴中，岳飞收峒寇，功成，以其地界三邑之冲，置寨于此。明亦设巡司。又县东北有印山巡司，明初置，嘉靖中废。

　　下隘在县西北。又有龙潭、峡口、马岭、牛岭等，共五隘。《志》云：县东有佛岭厄，又东有葛坳隘，县东南则有左坑、丰田二隘，皆明洪武中置。弘治九年，又于县东置银坑厄。大约最切者为丰田、左坑、牛岭三处。闽广有事，窥伺必先经此。

　　信丰县府东南百七十五里。东至会昌县百五十里，南至龙南县二百七十里，西至广东南雄府二百四十里，西北至南安府百五十里。汉豫章郡南野县地。三国吴为南安县地。晋为南康县地，宋、齐以后因之。唐永淳初，又析置南安县，属虔州。天宝初，改今名。旧有土城，宋嘉定三年修筑，后圮。明洪武二十三年重筑，成化元年复增修之，二十三年为广贼所陷，旋复营葺。正德九年，复加营葺。嘉靖十六年，城为水己。十七年、二十三年，修筑崇固。隆庆以后，又尝增修。今城周三里有奇，编户六里有奇。

　　○山县西十五里。高耸插天，雄据一邑。山腰有石岩，顶有池，称奇胜。《志》云：县南二里有南山，峭拔屹立，北拱县治，县之案山也。○巫山，在县西北四十里，有岖岭，上多怪石，与南康县分界处，巫水出其下，流会绵水，入于桃江。又犹山，在县西百二十里，山分九十九面，多产异药。

　　香山县南七十里。盘亘三十里，有九十九峰，小溪十八派，分流山下。又大龙山，在县南百二十里，上有岩洞数十，俗称为仙窟。《志》云：县南四十里有三明山，三峰鼎峙，石塔五层，顶泉澄泓，盛夏不竭。又禾溪山，在县东八十里，怪石峭峻，下有溪流，荫田数千顷。其相峙者曰企岭山，顶尖如笋，群山莫并。○廪山，在县西北三十里，石圆如廪，高千五百余丈。山下有湖，与南康县接界。

　　铁石岩县西南二十里。巅有二门，中容百人。又有石井，昔人多避寇于此。又西南六十里有黄石洞，泉石深险，人迹不到。○塔石，在县西南二百里，前有石寨二，大可容数百人，小容百人，亦昔时避兵处。

　　○桃江在县东。源出龙南县冬桃山，北流曲折，凡五百三十里，经县界，又北入于贡水。县境群川皆汇于此。亦谓之信丰江。《志》云：桃江两岸岩险峻，有滩十六，曰乌漾、枯木、三摺、梓木、石濑、龙江、圆潭、上寒、下寒、上智、咽人、三港、下顺、剑门、车轮、断龙诸滩，而乌漾尤峻险，舟楫难通，近年始凿云。

　　绵水县东三十里。其地有绵山，水源出焉。北流至乌口，入于桃江。又巫水，在县东四十里，源出巫山，抵樟塘，会龙湖，入桃江。县南又有和溪，出安远县界和口龙湫，亦北流入桃江。○黄田江，在县西南，源出南雄府界，抵黄田务，可通舟楫，又东二百里而入桃江。又城北有北江，源出犹山，流百四十里而入桃江。《志》云：县西南百余里有安息水，出安远县界，流至龙湖口，入桃江。又有小河，亦在县南，有上龙、箬坑二水流合焉，入于桃江。

　　○新田镇在县东南。有巡司，明初置。《虔台说》云：县境东南接安远界，由安远转入长宁，其间黄乡等处，脱有不逞，路必出新田，故巡司之备御为切。而石背堡，又在新田东南，先时盗丘永全据此，其地阻险，民强悍，此又新田之唇齿也。○石口隘，在县东。又有鸦鹊隘，路通会昌、安远二县。县西又有九里、竹篙二隘，路通大庾县及广东之保昌县。又陂头、平冈、杨梅三隘，俱在县南，路通龙南县。

　　楠木峡隘在县北。路出赣县、南康，有一夫当关之险。又有岖岭厄，亦为道出南康之险径。○镇南堡，在县西南，路出广东始兴县，实为要地。又有南大方隘，在县西南，与保昌接壤。又有九渡水隘，亦接保昌，并两省分界，为保御要区。嘉靖间，邑民凿石开河，遂通舟楫，为行盐捷径，然奸宄逋逃，不可不防其渐也。

　　兴国县府东北百八十里。东至宁都县二百里，西北至吉安府泰和县百五十二里，东北至吉安府永丰县三百二十里。本赣县之潋江镇。宋太平兴国七年，割赣县、庐陵、泰和三县地置兴国县，以年号为名，属赣州。旧无城，元至正十二年始筑，后圮。明成化二十一年，修筑。弘治六年、十八年皆增葺。正德五年，为流贼所破，寻修复。七年、十三年，圮于霖雨。嘉靖十四年，又为江水所圮，皆次第葺治。自后屡经营缮。城周五里有奇，编户五十九里。

　　○平固城县北百六十里。三国吴析赣县地置平阳县，属庐陵南部都尉。晋太康初，更名平固县，属南康郡。桓玄篡位，封安帝为平固王，是也。宋亦为平固县，齐因之，隋省。《九域志》：赣县有平固镇，县故赣地也。

　　○灵山县东十五里。有五峰连络，曰狮象、香炉、钵盂、锡杖，下有玉珠泉。县西十五里又有玉山，高出众山之上。○莲花山，在县东百四十里。宋末文天祥驻兵山下，累石为城，基址犹存。相接者曰石山，亦天祥屯兵处。

　　覆笥山县北百七十里。东望金精，西望芙蓉，北接青原，南瞰章、贡，为邑境群山之宗。《真仙通鉴》：山顶有湖，周数里，多灵草药物。又方山，在县东北四十里，山分四面，上有仰湖，旱潦如一。旁有岩，俗以为仙灵窟宅。或云：山即方石岭，宋景炎二年，文天祥败绩处。似误。《志》云：县东十五里有方石，其形如印。亦非也。方石岭，见庐陵县。《疆域考》云：县北百二十里即庐陵县界。

　　○潋江在城东北。源出县东北二十里蜈蚣山，西流经县西北蓝陂会水，又西北会黄田水，凡二百六十里，通平固江口，入贡水。一名平川。又水，在县西，流经城东南，至东涧口二百余里与潋水合，又北六十里至平固江口，又八十里入贡水。《志》云：县东二十里有龙下川，源出县东北境之曹溪，西流三十里，合水，入贡江。

　　长信泷县东二十五里。永丰、宁都诸水入县界者，皆汇流于此。狂澜奔驶，声吼如雷，俗呼上曰哑滩，以舟过禁声也；下曰泥滩，以深不可测也。又衣锦泷，亦在县东，以乡名衣锦而名。崖石层起，如人跨马。谚云：龙下三泷，舟楫莫当。盖在龙下川中。相近有狮子滩，以形似名。

　　○衣锦寨在县东，有巡司。县北又有回龙寨巡司。俱明初置。又梅窖隘，在县东，亦曰梅窖关，路通宁都、雩都二县。正德中，闽粤流寇犯县，由此突入，最为要害。相近有龙子、刘坑、油洞、塞上、岫口洞诸隘。《虔台说》云：县东南有牛扼岭、竹竿洞、观音岭诸隘，皆峭险，而梅窖尤为保障重地。○方石岭隘，在县北，亦曰方山岭厄。相近有杨梅径隘，又东为壕头、花桥等隘。又槎园冈厄，在县西。相近有南村洞隘及温坡埠头隘。自西而南，又有垓头坪隘、墟下隘、峡田隘及龙沙庙前厄。县南又有荷树皮隘及企岭坳隘。旧俱为戍守处。

　　空坑在县境。宋景炎二年，文天祥复梅州，引兵出江西，复会昌县，败元军于雩都，围赣州，分兵复吉、赣诸县。元李恒遣兵援赣，而自将攻天祥于兴国，战于方石岭，天祥军败，至空坑，兵尽溃，妻子及幕僚客将皆被执，唯天祥逸去。○钟步镇，在县北。李恒攻天祥于兴国，天祥遣兵战钟步，不利，即此。

　　会昌县府东二百里。东南至福建武平县二百十里，西南至安远县百四十里，东北至瑞金县百六十里。本雩都县之九洲镇，宋太平兴国七年，析置会昌县，属虔州。绍定四年，升县为军。咸淳五年，复旧。元元贞初，升为会昌州。明洪武二年，复为县。《城邑考》：县故无城，宋绍兴间创筑。明洪武二十一年增修，正德七年缮葺。嘉靖三十七年，城圮于洪水，旋复营筑。城周不及三里，编户九里。

　　○明山县北隔河二里。邑主山也。寒泉飞瀑，巨石蹲峙，下有五坡石。又县北五里有三门洞，湘洪水所经也。○古方山，在县东十里，高出群山，壮观一邑。《志》云：县治西北有铁山，旧产铁，今否。纡徊清丽，颇称胜概。

　　四望山县南一百二十里。清秀如画，东通福建武平县界，南抵广东程乡县界。相近为雁门峡。《志》云：峡在羊角江上，两岸皆高山，中立三石，破江水为三道，亦号三门峡，舟行甚险。又有圣姑石，在县南百十里滨江，以形似名。○盘固山，在县东南百二十里，以石壁盘旋而名。中有罗汉岩，有池，俗讹为盘古山。其相近者为军门岭，两山对峙如垒，相传昔时屯军处。又有汉仙岩，一名汉溪岩，深广数十丈，奇胜不一。又君山，在县东南百八十五里，与盘固山相接，高秀重叠，有类台榭，一名女娲宫。《纪胜》云：雩都君山北距盘古山五十里。是也。

　　九仙岩县西北五十里，深广三里许。又县南百里有萧帝岩，一名佛图岩，可容百余人。相传齐武帝赜为赣令时，曾避难于此。○会昌峡，在县西北百里，两山夹江，水流成漩，即湘洪水所经也。又余侯峡，在县北百里江上。又有石门，在县北七十里，临江浒，两石屹立如门。

　　○湘洪水县北五里。上流合绵、湘两江，西北入雩都县界。其深莫测，怪石参差，舟行甚艰。○湘水，在县南，源出广东程乡县界，西北过龙石，会绵江。又会君山、盘固、峤墨、斗湾、洛口、上林诸水，为湘洪上源。中有十滩，舟行甚险。又羊角水，在县南百二十里，旧名郎溪，东达武平县，南达程乡县，为县境噤喉。《志》云：羊角水，又湘水上源也。

　　荣阳水在县东南。上流会东水及上辅水，共流一百九十里，抵广东海阳县界，会韩江入海。

　　○湘乡镇县南八十里。宋置，明因之。又承乡巡司，在县北八十里，宣德中置。县西旧有河口巡司，嘉靖中革。○羊角水隘，在县南。《志》云：县东之水自武平来者为湘江，自汀州来者为绵江，合流经县之东北，屈曲萦回，三面阻水，独以一面南扼闽广之冲。羊角水正南距广界，联石窟等巢，东面距闽壤，接悬绳等巢，贼欲过江西，必从此入。西则掠南赣，北则扰吉安，实为咽喉要地。嘉靖中，添设官兵以为防守，与长宁营相崎角，足为缓急之备。又有湖界隘、清溪隘，亦俱在县南。又县东南为羊石隘，西南为牛券山隘，东北为分水隘，并为戍守处。又晓村营，在县西，有军戍守。稍东南有长沙营，正德中置，嘉靖中废。

　　安远县府东南三百四十里。东南至长宁县百三十里，南至定南县百二十里，西北至信丰县百七十里，东南至广东程乡县三百里，西南至广东龙川县三百五十里。本雩都县地，萧齐尝析置安远县，属南康郡。永平八年，并入虔化县。梁大同十一年，复置安远县，仍属南康郡。隋废入雩都县。唐贞元四年，复置，属虔州。宋因之。元至元二十四年，省入会昌县。至大三年，复置。旧无城，明洪武初始筑土垣。成化二十一年增修，弘治四年始以砖。正德十三年雨圮，复经葺治。嘉靖四十年、四十四年、万历五年，俱经营葺。城周二里有奇，今编户四里。

　　○欣山县南十五里。高峻插天，盘亘数百里，高五百余丈，凡十有二面，岩池泉石，游者欣然，因名。其水南流，入广东龙川县界。《志》云：欣山相接者又有九龙嶂，上有龙潭。又铁山，在县西七十里，宋有铁场，元废。又顶山，在县东南二百里，双峰耸翠，甲于闽广之交。

　　打鼓岭县南十余里。岭势嵯峨，上有石鼓。又熊岭，在县东二十里，高逾二百丈。县南三十里又有南径岭，上有径路，长数十里。○莲花岩，在县西二十五里，泉石奇胜。又龙清岩，在县东百二十里，大小穴数十处，岩前清流萦带。

　　○安远水在县治西北。源出县东南二十里乌田，尾流经此，亦谓之濂江，会紫岭、欣山、上濂、里仁、小华江诸水，西至板石镇，始通舟楫，至会昌县界，合流入贡。○三百坑水，在县南四十里，有三百坑，水源出焉。东流一百五十里，至九洲河，始通舟楫。又二百五十里入广东龙川县界而为东江。

　　○板石镇县西北七十里，与信丰县新田巡司接界。明宣德十一年设司，当粤寇出没之境，捍御最切。又大墩巡司，在县东，明初置，嘉靖后废。《会典》：万历四年，移司置于长宁县之丹竹楼。○太平堡，在县东。又东有修田坊。又龙安堡，在县东南，堡北有濂江坊。皆县境巡戍处。

　　宁都县府东北三百六十里。东北至建昌府广昌县百二十里，东至石城县百里，东南至瑞金县百七十里，西北至吉安府永丰县二百八十里。汉赣县地。三国吴析置阳都县，属庐陵南部都尉。晋太康元年，改曰宁都，属南康郡。宋、齐以后因之。隋属虔州。开皇八年，改县曰虔化。唐仍旧。宋绍兴二十三年，复改县曰宁都。元元贞初，升为州。明洪武二年，复为县。今编户百二十五里。

　　○宁都旧城《通志》：宁都废城有三：一在县南五十里白鹿营，吴时阳都县治也；一在县北阳田营，晋太康中所徙治也；一在县东北三十里，地名徐观，刘宋升明中所徙县治也。今治盖隋大业中所徙。《城邑考》：县有二城：一曰子城，唐太和六年创筑。五代周显德五年，南唐增修。宋建炎中为寇所毁，绍兴初重筑，周仅一里有奇。庆元、绍定间，皆尝增修，寻圮。外城始筑于宋绍定六年，嘉熙元年，城始就。元延二年重修，至正六年增葺。明正统十年、成化二年、二十一年，皆经营治。弘治十四年、十五年增修。正德六年、十一年、十三年，皆修城浚濠，称为完固。嘉靖四十年以后，屡经缮治。城周四里有奇。

　　虔化旧城在县西五里。宋大明五年，以宁都县之虔化屯立虔化县。萧齐因之。隋开皇十八年，并入宁都，仍改宁都为虔化。

　　陂阳废县在县南。沈约曰：吴立揭阳、陂阳二县，属庐陵南部都尉，寻废陂阳。晋太康五年，徙揭阳县治故陂阳县，仍改曰陂阳，属南康郡。齐因之。梁、陈间废。今为陂阳乡。

　　○金精山县西北十五里。群山联络，延袤四十余里，中有黄竹、赤面、三岘、冠石诸寨，自昔避兵处也。《志》云：山有石室，两面悬崖百余丈，圆如鼓，一名石鼓山。《隋志》虔化县有石鼓山，是也。《名山记》：金精十二峰，峰头皆石，望之如阵云，道家列为第三十五福地。相传秦汉间，有张芒女，名丽英，字金华，得仙于此。长沙王吴芮伐闽越，道经山下，遣委禽焉。女曰：山有石室，中通洞天，能穿石，当尔见。芮遂大发兵攻凿，既通，女忽乘云上升，曰：我为金星之精也。山因以名。今自洞而登，可三四里，最险侧，山顶平衍，有竹树泉池之胜。兵乱时，守拒于此，寇不能窥。○官人山，在县西十里，石崖环列，一线仅通，登者必扪萝而上。其顶平旷，岩泉奇胜。山之麓有泉有湖，俗谓之小桃源。唐季黄巢之乱，官隶多避难于此，因名。山之东北有谷，亦与金精相望，地多修竹，又有飞来、狮子二峰及翠岩诸胜。《志》云：谷在县西北七里，下临江，有洲浮卧江中，状如游鱼，巨浸不没。一云，游鱼洲，亦曰双鱼洲，在县南一里。

　　凌云山县北二百里。高数百丈，迤逦而上，临川、庐陵诸峰列列皆见。左有石峰插峙，下有龙湫。又蒙山，在县北二十五里，山间云气蒙蒙，悬崖飞瀑，幽胜不一。上多岩穴，大小凡数十处。○莲花山，在县西二十五里，峰峦矗峙如莲，顶有三峰，中有仙女湖，下有龙湫。又东华山，在县西北二十里，隔涧为青阳洞，奇岩峭壁，修竹茂林，澄潭清澈，奇胜相埒。

　　武头山县东四十里。发脉闽中，盘据数十里。原名虎头山，唐讳虎，改今名。○梅岭，在县北六十里。又北六十里至广昌县，亦谓之修岭，古多梅树。汉武帝元鼎五年，闽越反，帝使诸校屯豫章梅岭，以待命。《索隐》曰：豫章县西三十里有梅岭，在洪山，当古驿道。或曰非也，时赣地皆属豫章耳。《括地志》：梅岭在虔化县东北百二十八里。

　　○梅川在县东北梅岭下。经麻源、丁坡、梅口，东南会白沙、白鹿水，东北会鳌溪、小溪，为东江。西北会龙溪、桃溪，为西江，流经雩都县，为宁都水。《志》云：梅川流至雩都，有十八滩，水石が峋，舟行绝险。又宁都水，即梅川异名也。《志》云：自梅川分流，由县东北折而西南，经县南一里，有散水、、曲阳、黄沙、长乐五水，参差流合焉，入雩都县境。今县南二十里有钩洲，湾环曲折，形如钓钩，地不数武，舟行必迟回半日始达，盖梅川之锁钥矣。

　　清音水在县北。源出县东北天株山，过径步、钓峰、绵口、陈池、城口、崔坊，会王观渡诸处而入西江。又新吉水，在县西北百十里，下流会李家山、大树岭二水而入东江。○虔化水，出县北二百四十里之山，接抚州府崇仁县界，流入县境，亦会于梅川。又有璜溪，在县南三十里，流出梅川，形如半壁，下流仍合焉。

　　○下河寨在县东南八十里。路通闽越，山泽廖廓，易为奸宄窜匿，有巡司戍守。○排云隘，在县西南三十里。又县西有青塘隘，县北有石涂岭厄。《志》云：石涂岭山谷险，岩洞幽深，奸民每薮匿于此，防维最切。其东又有大树岭隘。又修岭隘，在县东北。稍西为洛马径隘，县东有东龙隘及田埠隘，县东南则下河隘也。县南为长胜隘、白鹿隘。皆设兵戍守处。
</div>
    <div class="pagination">
<a href="读史方舆纪要_page347.html">上一页</a><span>...</span><a href="读史方舆纪要_page343.html">343</a><a href="读史方舆纪要_page344.html">344</a><a href="读史方舆纪要_page345.html">345</a><a href="读史方舆纪要_page346.html">346</a><a href="读史方舆纪要_page347.html">347</a><span class="current-page">348</span><a href="读史方舆纪要_page349.html">349</a><a href="读史方舆纪要_page350.html">350</a><a href="读史方舆纪要_page351.html">351</a><a href="读史方舆纪要_page352.html">352</a><a href="读史方舆纪要_page353.html">353</a><span>...</span><a href="读史方舆纪要_page349.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
