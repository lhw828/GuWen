<!DOCTYPE html>
<html>
<head>
    <meta charset="UTF-8">
    <title>杭州志 - 第 26 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>杭州志 - 第 26 页/共 91 页</h1>
    <div class="content">　　时闻采莲曲，不见采莲舟。
　　飞来峰
　　张  宁
　　舞袖翔峦势接天，巉岩曲壑欲飞悬。
　　诗穷翰墨题难就，画尽丹青意不传。
　　浪说此山曾见佛，却疑深处可通仙。
　　冷泉亭下西风起，搅乱枯藤石上眠。
　　蝶恋花　平湖秋月
　　莫   璠
　　璧月呈辉湖渌靓，一色琉璃，倒浸山河影。花外琼宫明愈莹，人间无此清凉境。    笑撷芙蓉乘舴艋，醉掬文漪，摇动金千顷。欲唤坡仙同赋咏，桂花露湿衣襟冷。
　　蝶恋花　三潭印月
　　莫  璠
　　秋净寒潭澄见底，五色蟾蜍，飞入清冷水。睡熟骊龙呼不起，颔珠光照冰壶里。    宴赏此时能有几?还忆同欢，今夜人千里。试问龙渊深几许?骑鲸欲共姮娥语。
　　蝶恋花　南屏晚钟 
　　莫  璠
　　翠巘深深深几许?佛阁华钟，鲸吼西风里。回首南庄行乐地，暝烟隔断青莲宇。    宴饮芳园人散去，金钥严城，次第催相闭。一望长桥烟火起，绛纱影里联归骑。
　　和靖祠前晚坐
　　吴鼎芳
　　山翠出林杪，祠前芳杜洲。
　　孤烟生后暝，双鸟去边秋。
　　灯影参差水，歌声远近舟。
　　梅花无复主，曾有暗香浮。
　　断桥残雪
　　杨  周
　　澄湖晓日下晴湍，梅际冰花半已阑。
　　独有断桥荒藓路，尚余残雪酿春寒。
　　孤山霁雪
　　高德旸
　　山头白石六花铺，水面青青一髻孤。
　　翠凤抟云朝贝阙，玉鳌擎日出冰壶。
　　梅花正好冲寒探，竹叶何妨踏冻沽。
　　千载林逋留胜迹，总因佳境在西湖。
　　登狮子山
　　王阳明
　　残暑还须一雨清，高峰极目快新晴。
　　海门潮落江声急，吴苑秋深树脚明。
　　烽火正防胡骑人，羽书愁见朔云横。
　　百年未有涓埃极，白发今朝有几茎。
　　分  水
　　汤显祖
　　分水悬帆就索居，沾巾信宿下桐庐。
　　青山晚棹桃溪远，红树秋灯草阁虚。
　　仙洞半空行巨蜡，生香何处满簪裙。
　　开舟正下神灵雨，烟雾靡靡总袭予。
　　天目山
　　徐  渭
　　天目高高八百寻，夜来一榻抱千岑。
　　长萝片月何妨挂?削石寒潭几度深。
　　芋子故烧残叶火，莲花卑视大江心。
　　明朝欲借横空锡，飞渡西山再一临。
　　严先生祠
　　徐  渭
　　碧水映何深，高踪那可寻。
　　不知天子贵，自是故人心。
　　山霭销春雪，江风洒暮林。
　　如闻流水引，谁识伯牙琴。
　　登西天目
　　释方岩
　　一里溪山一个亭，芒鞋踏断几层青。
　　泉源更在云深处，不到高头莫计程。
　　长  桥
　　陈  贽
　　前朝叠石架为梁，影落清波几夕阳。
　　世事如今虽已改，桥名依旧尚称长。
　　玉泉寺观鱼
　　王世贞
　　寺古碑残不记年，池清媚景且留连。
　　金鳞惯爱初斜日，玉乳长涵太古天。
　　投饵聚时霞作片，避人深处月初弦。
　　还将吾乐同鱼乐，三复庄生濠上篇。
　　自富春至桐庐道中
　　王世贞
　　扬帆溯流上，秋色竞纷纷。
　　翠荇波仍绣，丹枫壁自文。
　　路疑千岭近，山为一江分。
　　夕照高低出，滩声远近闻。
　　薜农过木客，椒酒奠桐君。
　　欲叩幽栖意，峰峰多白云。
　　三潭印月
　　聂大成
　　纤云扫迹浪花收，塔影亭亭引碧流。
　　半夜冰轮初出海，一湖金水欲熔秋。
　　白龙潭
　　田艺蘅
　　斜攀鸟道凌虚久，俯探龙渊历险多。
　　瀑布自天飞怪雨，石门如峡锁金波。
　　代父送人还新安
　　陆  娟
　　津亭杨柳碧毵毵，人立东风酒半酣。
　　万点落花舟一叶，载将春色过江南。
　　丁家山下水木佳处
　　程嘉穟
　　不是看山便画山，的应送老不知还。
　　商量水阔云多处，随意茅茨着几间。
　　西陵桥
　　袁宏道
　　西陵桥，水长在。
　　松叶细如针，不肯结罗带。
　　莺如衫，燕如钗；
　　油壁车，斫为柴。
</div>
    <div class="pagination">
<a href="杭州志_page25.html">上一页</a><span>...</span><a href="杭州志_page21.html">21</a><a href="杭州志_page22.html">22</a><a href="杭州志_page23.html">23</a><a href="杭州志_page24.html">24</a><a href="杭州志_page25.html">25</a><span class="current-page">26</span><a href="杭州志_page27.html">27</a><a href="杭州志_page28.html">28</a><a href="杭州志_page29.html">29</a><a href="杭州志_page30.html">30</a><a href="杭州志_page31.html">31</a><span>...</span><a href="杭州志_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
