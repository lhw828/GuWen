<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 219 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 219 页/共 698 页</h1>
    <div class="content">也圣代捐国家之厚费以利天下而秋毫不征其资视古之都水有不可同年语者矣但历代建都秦 
汉唐多都雍州隔关隘之险漕运极艰用水极少其后有都洛阳大梁不过浚洛入汴瀹汝蔡入淮而 
已我元东至于海西暨于河南尽于江北至大漠水涓滴已上皆为我国家用东南之粟岁漕数百万 
石由海而至者道通惠河以达东南贡赋凡百上供之物岁亿万计绝江淮河而至道会通河以达商 
货懋迁与夫民生日用之所须不可悉数二河泝沿南北物货或入或出徧天下者犹不在是数又自 
昆仑西南水入海者绕出南诏之后历交址阇婆真腊占城百粤之国东南过琉球日夲东至三韩远 
人之名珍异宝神马奇产航海而至或踰年之程皆由漕河以至阙下斯又古今载籍之所未有者也 
水政之重可不以重臣领之乎昔者舜举十六相共治海内禹治水土益治川泽今之水政禹益盖尝 
司之然则重臣之典水政唐虞以来之遗事也欤玄职在太史纪载为宜右丞相喀喇鼎珠其名乃祖 
乃父三世宿德逮事列圣笃于忠贞数从王师战金入邻多积功伐不妄俘戮不希宠荣有阴德余庆 
施于后人丞相踵之扬历台阁三十余年清慎如一熟知国家典故及居台揆雅量镇浮坐决大政不 
征辞色百度自贞有古大臣之风来求文以纪其迹者都水伊逊岱尔段达伞少监鄂勒哲特穆尔泰 
费音纳色彻图监丞索诺木巴勒策布哈实喇卜藏布穆尔济延经历沙克珊知事祁思道爰系以诗 
曰国治水官象天元冥都水有政治国大经于穆皇元龙兴朔方秉令天一并牧八荒乃据析津乃建 
神州囊括万派衡从其流东浚白浮遵彼西山即是天津流毕昴间西挹紫宫南出皇畿又东注海万 
派攸归东溟天池若为我潴给我漕挽径达宸居河济淮江陈若指掌我凿二渠利尽穹壤虽云尽利 
我则不征捐利利民治水水平维今右相自闸水政举措不烦户籍先正昔命闸户习锻习砺键木胶 
垩各程其艺制水有闸通道有梁息耗有则启闭有常夫何闸户俾役驿廏是求善书俾掣之肘相君 
既告闸户内复每岁鸠工群匠来族水政既举国计以滋都人日用源委莫知彼水在国血脉在身百 
体输精五官啬神相为股肱水利实兴荣卫不凝股肱宣能维相君量彭蠡大野汪洋渊渟安静整暇 
维相君力砥柱龙门捍彼冲溃国之樊垣有力斯定有量斯宽燮调雍容水溢旱干重华在位禹益作 
相庶工底绩百川是障世皇浚渠相曰完泽身先水官相彼原隰洵美相君海内称贤罔俾哲辅专美 
于前六府三事治先乎水九叙维作歌者太史太史作歌载以龟趺君臣都俞永作民郛圭斋集按喀 
喇鼎珠旧作康里定住喀喇义见前鼎珠旧作鼎住系对音译改伊逊蒙古语九数也岱尔牡鹿也旧 
作野素达尔段达伞旧作段定僧达伞满洲语政也泰费音满洲语太平也纳地也旧作太平奴色彻 
图蒙古语聪明也旧作薛彻笃索诺木唐古特语福也巴勒义见前旧作锁南满策唐古特语寿也布 
哈义见前旧作慈普化实喇卜蔵布唐古特语好智慧也旧作沙喇赞穆尔蒙古语踪迹也济延命也 
旧作马儿吉颜沙克珊满洲语狡猾人也旧作山山今俱译改臣等谨案欧阳原功碑文尚未审于河 
流之分合推其文义一似漳水曾入通惠河而会通河又似曾与通惠合流者今案水经漳水由平舒 
县南东入海胡渭禹贡锥指曰平舒在今大城县界漳水北至天津注于勃海即古徒骇河之故道也 
盖漳水独流入海不与他河合至本朝顺治二年滹沱始由束鹿南入冀州与漳合为前此所未有原 
功乃云贯通惠者误也又按明史河渠志通惠河由大通桥东下抵通州髙丽庄与白河合至直沽会 
卫河入海卫河即会通河也二河不过同至直沽入海耳若论其地则通惠河在直沽北会通河在直 
沽南中间并无合流经行之处亦不得谓之相通原功于水道未甚分晰故言之舛讹乃尔谨辨正之 
又案朱彛尊原书所引原文脱落末二句今据析津志増入原张璁杨一清同翟銮侍驾泛通惠河聨 
句落日秋风好放舟已过三闸顺安流璁恩沾赐宴流琼液老媿忘机问白鸥一清远饷由来归水国 
上游从此重神州銮观风不是躭盘乐莫讶今年两度游璁张文忠集原徐阶夏日游通惠河诗颇忆 
三江远乗流意若何水深秋气入树密雨声多熟果当尊落惊禽拂棹过栁阴催系缆欹枕听渔歌世
 经堂集补蒲道源祭通惠河神文维神主司灵源不溢不竭安其波涛利我舟楫何以报之牲酒肥洁 
神其鉴兹永永无斁闲居丛稿原元坝闸之名曰广源闸西城闸二上闸在和义门外西北一里下闸 
在和义水门西三步海子闸在都城内文眀闸二上闸在丽正门外水门东南下闸在文明门西南一 
里魏村闸二上闸在文眀门东南一里下闸西至上闸一里籍东闸二在都城东南王家庄郊亭闸二 
在都城东南二十五里银王庄通州闸二上闸在通州西门外下闸在通州南门外杨尹闸二在都城 
东南三十里朝宗闸二上闸在万亿库南百步下闸去上闸百步成宗元贞元年七月西城闸改名会 
川海子闸改名澄清文明闸仍用旧名魏村闸改名惠和籍东闸改名庆丰郊亭闸改名平津通州闸 
改名通流河门闸改名广利杨尹闸改名溥济武宗至大四年六月省臣言通州至大都运粮河闸始 
务速成故皆用木岁久木朽一旦俱败然后致力将见不胜其劳今欲为永固计宜用砖石以次修治 
从之后至泰定四年始修完焉元史河渠志原宋褧都水监改修庆丰石闸记闸于字为闭城门具或 
曰以板有所蔽近代水工用之以时蓄泄水行船世祖皇帝至元二十九年可昭文馆大学士知太史 
院领都水监事臣郭守敬图水为渠曰通惠河贯京城迤丽出南水门过通州抵髙丽庄之坝为里二 
百视地形创闸附崖壁及底皆用木凡二十四庆丰其一也后二十年当至大四年诸闸浸腐宰相请 
以石易为万世利且请度缓急后先作则工不迫工不迫则周且固仁庙勅准有司以次第举由是至 
顺元年始及庆丰之役都水少监王温臣率其属分督程作日役士卒及土木金石之工千有五百五 
十输木万章铁以钧计凡八百有奇石材三千一百瓴甓灰藁他物无筭筑基纵长百有二十尺三分 
长之二为衡广髙二丈间容二丈二尺经始于是年三月之望粤六月十有五日告成绳矩中度完好 
致密公私善之明年春监丞阿礼张宗颜状是役之为日久近闸之髙深长广几何糜费物如干创始 
改作之绪庀工之勤成功之利之美求识以文予复之曰世祖开物成务群策毕举仁庙克承先烈措 
注宏远功不百倍不改作也臣下奉行惟谨事理之著者也记是诚宜然予疑是闸之始命名为何人 
与创始之岁果丰与歉或示微意于后世欤惜莫可得而知也闸非侈靡游观之所国计民庸仰以给 
者犹必待岁丰而后作矧他役乎斯果作于丰年则是役不敢妄兴民不敢茍劳财不敢徒用章章矣 
因其役并原其名是为记燕石集増河闸之源即昌平西山诸水入城汇于海子乃由万宁桥循东而 
南出文眀门外又东过通州以入于白潞河上下几二百里凡置闸二十有四其在宛平县境内为广 
源会川朝宗闸各二其在大兴县境内海子东为澄清闸三出南水门外为文眀惠和庆丰闸各二及 
郊亭北平津闸三自此以下至通州境内为普济通济广利闸各二元至元二十九年始由都水少监 
郭守敬建定创开此河平章政事吉勒展董其役赐名通惠今舟运止由通州通流溥济至大兴县平 
津庆丰惠和凡五闸皆近时发军民修理以通漕运者其城内外旧有会川朝宗澄清文眀等闸今皆 
存而不用图经志书原永乐五年五月工部言北京文眀河至通州五闸每闸合设船二十艘从之六 
年四月设北京通州惠和庆丰平津澄清通流溥济六闸每闸置官一员十年五月浚北京通流等四 
闸河道共一万七百三十丈眀成祖实录原正统三年五月造大通桥闸成行在工部请拨丁夫监守 
且以隶附近庆丰闸官从之眀英宗实录原庆丰闸在都城东王家庄至大通桥八里至元二十九年 
建有上下二木闸名籍东至顺元年易以石改名庆丰嘉靖七年并二闸为一水部备考原庆丰闸主 
事一员管通州以上闸务设自成化间三年更代至嘉靖七年通州置郎中遂裁此员而其事并之郎 
中矣同上原平津上闸西至庆丰闸十五里平津下闸西距上闸七里俱至元二十九年建旧系木闸 
名郊亭延佑后易以石改名平津同上原宣德七年正月重建大兴县平津闸眀宣宗实录原正统四 
年十月修大兴县平津闸十三年三月修大兴县平津大中小三闸明英宗实录原初永乐间欲通漕 
舟直至京城自文明门至通州置六闸俱设官吏征取江西湖广河南民二千三百余人为闸夫其后 
漕舟竟不能至而闸夫逃亡过半宣德十年吏部侍郎赵新言闸夫逃避所司逮捕累及无辜事下工 
部覆奏止将在役者存留其老疾者放还逃亡者勿追文明惠和二闸既展入城中宜罢官吏从之明 
宣宗实录増庆丰闸在东便门外王家店至大通桥八里元至元二十九年建上下二木闸名籍东至 
顺初易以石改名庆丰明嘉靖七年并二闸为一又裁主事于通州置郎中兼领今有闸官又康熙中 
于上流増建一闸曰新建大清一统志増平津闸在大兴县东有上下二闸上闸西至庆丰闸十五里 
下闸距上闸七里俱元至元二十九年建初为木闸名郊亭延佑后易以石改名平津明宣德七年重
 建同上增大通桥闸在东便门外大通桥下又朝阳东直二门外桥下俱有闸其下又有回龙闸皆本 
朝康熙中建同上臣等谨案京城大通桥地势较通州髙四十尺全资闸坝蓄泄河水以济运庆丰平 
津诸闸创自有元明代因之弗改本朝康熙年间复増设新建回龙等闸规画益臻尽善矣原双清亭 
都水张经历幕府名燕石集原宋褧双清亭春日独坐作帝城何处不红尘小海危亭独可人笭箵舟 
航浮上闸笙歌池馆接西津恩波浴鹭连洲暖宫树啼莺隔岸春不用鞭笞了官事笑谈容得幕中宾 
同上増双清亭在大兴县东南通惠河上相传元都水张经历园也畿辅通志增宋褧春暮双清亭小 
酌怀张孟功诗吏退公庭雁鹜行持杯暂对水云乡山开罨画涵清影花落胭脂漾晩香酒帜隔津标 
栁陌渔船避浪向蒲塘怀人不得同相赏空赋停云第二章燕石集臣等谨按双清亭今废原坝河亦 
名阜通七坝深沟坝九处王村坝二处郑村坝一处西阳坝三处郭村坝三处千斯坝一处元史河渠 
志原罗璧除都水监改正奉大夫通州多水患凿二渠以分水势又浚阜通河而广之岁増漕六十余 
万石元史本传原至元五年八月勅京师濒河立十仓元史世祖纪原京师二十二仓万斯北仓万斯 
南仓千斯仓永平仓永济仓惟亿仓既盈仓大有仓屡丰仓积贮仓丰穰仓广济仓广衍仓大积仓既 
积仓盈衍仓相因仓顺济仓通济仓庆贮仓丰润仓丰实仓元史百官志増世祖至元二十五年十一 
月以军守都城外仓元史兵志臣等谨案自元迄明京庾之建置不一本朝储偫盈衍于京城旧制八 
仓外増设厫座锡以嘉名益广积贮详见官署门兹不具录原虞集京畿都漕运使善政记国初运外 
郡之粟以实京师数日以广大江以南浮海而至者岁以数百万石计公府之储偫官府之廪稍宿卫 
之共亿以及京城游食之民其用至伙而所系甚重者也舟车之输载士卒之任负数经转输而至于 
京师者则有京畿都漕运使司以总之所领仓凡三十二一仓之官或五人或四人三人概仅百员役 
</div>
    <div class="pagination">
<a href="钦定日下旧闻考_page218.html">上一页</a><span>...</span><a href="钦定日下旧闻考_page214.html">214</a><a href="钦定日下旧闻考_page215.html">215</a><a href="钦定日下旧闻考_page216.html">216</a><a href="钦定日下旧闻考_page217.html">217</a><a href="钦定日下旧闻考_page218.html">218</a><span class="current-page">219</span><a href="钦定日下旧闻考_page220.html">220</a><a href="钦定日下旧闻考_page221.html">221</a><a href="钦定日下旧闻考_page222.html">222</a><a href="钦定日下旧闻考_page223.html">223</a><a href="钦定日下旧闻考_page224.html">224</a><span>...</span><a href="钦定日下旧闻考_page220.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
