<!DOCTYPE html>
<html>
 <head>
  <meta charset="utf-8"/>
  <title>
   闽都记 - 第 15 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   闽都记 - 第 15 页/共 21 页
  </h1>
  <div class="content">
   岩泉寺　在二十一都。唐建有寂照轩。又，宏源洞在寺后。
　　明王恭诗：“远公潇洒住东林，竹里闲扉隐翠岑。低树坐来忘色相，灵花空里见禅心。白云半岭迷香界，孤磬中峰出梵音。此地从来堪习静，浮生几度得相寻。”郑定诗：“林间钟磬响沉沉，客里残春喜盍簪。曲径行随流水转，禅房坐掩落花深。题诗把酒同幽兴，孤鹤闲云惬远心。此度胜游应不负，风流何必在山阴。”高从礼诗：“岩头古寺入烟霞，况是春游逸兴赊。禅榻鸟来啼慧草，空台客至扫寒花。云间鸣磬青山暮，竹里残棋白日斜。支遁喜逢觞咏侣，不嫌醉墨污袈裟。”郑定诗：“野寺云深草树荒，行吟更觅远公房。竹边幽鸟啼春暖，花外流泉到处香。禅地即今堪習隐，尘踪于此觉迷方。三春况是逢三日，一咏应须醉一觞。”
　　钟门山　在二十都，隔大海中。相传，自广载巨钟，至此而没，潮落或有见之者，故名其山云。
　　御国山　负巨浸，若藩屏内地状。御国者，卫国也。岛夷入贡，必登望，以识海道。
　　棋山寺　在县北二十四都，唐咸通五年建。西峰山有石台，相传二仙对奕，至今荆棘不生。
　　宋董渊诗：“风际有云多世态，海中无底是人心。可堪更问棋山话，一局闲争古到今。”
　　明王恭《棋山》诗：“尘中何处避炎蒸，静爱空王淡爱僧。沙界树凉晴作雨，石渠泉响暗流冰。青山载酒随闲到，飞阁观潮倚醉登。水绕莲花通宝藏，路回兰若转金绳。仙人棋局埋幽草，大士禅扉闭古藤。荒殿鸟啼时近榻，香台猿卧夜窥灯。老来行止愁无地，病后欢携愧有朋。明发别离方外去，何时清兴又同乘。”又诗：“逸人共结萧朱绶，六月闽天火云厚。觞熟梅边告我行，欲行且尽炉头酒。棋山海上古招提，银瓮绳床兴复携。三峰直下几千丈，仙人奕处清猿啼。知君平生爱灵境，为君拂拭青萝影。野殿杯浮蕙草香，石渠水浸甘瓜冷。祗园树里贮行庖，暂解尘衣挂竹梢。诗成破却山灵胆，醉倒倾翻老鹤巢。迥岩积翠连飞阁，遥海苍苍暮云落。舞影争嫌白日斜，歌声未道离情恶。拟从方外寄余欢，云是山僧谒县官。野鹿回看避仙珮，沙禽何意讶儒冠。千金流水犹能注，陌上离驹不堪驻。愿君身到五云端，莫忘棋山送行处。”又：“载酒空林下，林幽暑气清。半天闻梵语，双壁隐钟声。野鸟知禅意，孤云薄世荣。何应谢尘事，从此学无生。”陈亮诗：“久耽丘壑游，未历棋山路。偶访招提居，夤缘入祗树。云林更左旋，始得禅栖处。落日寒蝉鸣，蔼然松山暮。真僧喜相接，况有平生故。秘箧散香芸，名巵酌甘露。常怀学空禅，暂喜捐尘虑。永愿依道林，惭非许玄度。”
　　


卷之二十七　郡东南福清胜迹
　　

　　大田驿东而为福清县。环县治，为儒学、袭庆坊、圣迹寺、陈大参生祠、城隍庙、玉峰道院、林烈妇宅、玄明王庙、都巡感应庙、鹫峰山、康王行祠、玉融山、薛廷宠墓、社稷坛、郑介夫祠、龙首桥、林同宅、小孤山、芳林道院、网山、林亦之宅、元符陂、福山寺、水南观、龙江桥、海口民城、龙山、龙山书院、福真观、海口场、税课局、镇东卫、烽火山、鹿角山、小练山、敖陶孙墓、大姨山、瑞岩寺、洞溪桥、刘砥墓、延庆寺、拱辰山、陈廉墓、林安宅、林正华墓、螺岭、天王寺、孚应庙、石龙岭、七仙岩、五周岩、傀儡岭、常思公岭、金翅山、天竺寺、仙举岩、石堘桥、宏路驿、陈仕贤墓、古屯、石竺山、无患溪、许良朋墓、灵石寺、应峰寺、黄蘗寺、安福寺、翁陂山、迳江、蹑云桥、渔溪桥、闻读山、沙塘民城、鼓楼、祭苗垱、牛田场、灵隐寺、拜井、化北里、大湖洋、嘉福寺、泽朗山、黄蘗郑渚、化南民城、福兴寺、苏溪、昭应庙、虞雄墓、云峰、重兴寺、新兴寺、蒜岭驿、昭灵庙、卢焦石、迎仙港、江阴里、白屿山、双屿、壁头山、万安所城、三十六脚湖、牛头山、海坛山、南日屿。
　　福清县　在鹫峰山之麓，去郡城百二十里。唐嗣圣十六年，析长乐郡八乡置万安县；天宝元年，改福唐。唐五代，伪闽改永昌。后唐长兴四年，始称福清。吴越有闽土，属两浙；宋太平兴国二年，改属太平军；八年，复改隶福州。元升为州。国初，复为县。古名万安、福唐、永昌。广一百二十里，袤一百四十五里。东抵海五十里，西抵兴化府六十里，西南抵莆田一百二十里，南抵海一百二十里，北抵长乐二十五里，西北抵闽县六十五里。宋设十乡，领三十六里；元改六隅，里如之。国朝初，编户三十六里，今为六隅、七乡，领四十四里，统图一百一十有三。初未有城，正德八年，令朱衮始为四门，东曰“文兴”，北曰“玉屏”，南曰“龙江”，西曰“双旌”。嘉靖三十三年，因倭患，更筑垣，周九百九十三丈，高一丈八尺，厚一尺四寸，女墙一千三百。警铺二十四，建门楼四、水关二。三十七年，筑二敌台，城增高四尺。环垣，上为堞、楼，表里间夹道。浚濠深、广各二丈。县治历唐、宋间，屡有兴废。国朝洪武初，因元州治。弘治十五年，辟而新之。嘉靖三十七年，为倭所焚；四十五年，知县叶梦熊重建。布政分司在县治东；按察分司、府馆并县治西；阴阳学、医学并南隅坊前；养济院在后洪山。
　　儒学　在县治东。宋元丰间，邑人游冠卿捐地；宋元间，屡有建置。至正九年，知州林泉生更正其制。国朝洪武初，因元之旧，重修明伦堂。嘉靖三十七年，毁于倭，知县督应元、叶梦熊相继新之。万历间，知县徐师张改泮池于二门外。名宦祠，在庙门东，祀唐令贾郁、尉林攒；宋令方偕、郎简、庄柔正、颜思鲁、方栻、刘朔而下；国朝知县江仁而下教谕周南、何公溥，凡三十七人。乡贤祠，在庙门西，祀宋郑侠而下凡二十一人。
　　袭庆坊　在谯楼东。宋政和间，为林高一门科第立。绍兴间，更名“丛桂”，后改“承宣”。高，积官屯田员外郎；子概，积官集贤校理。概子四人：希、颜、邵、旦，同登甲第。旦在台纠弹，悉协公论，终河东转运；子肤，亦有时名。惟希、颜二人，阿附壬，陨其家声。
　　圣迹寺　在县北隅。五代唐长兴元年建。有灵源洞、放生池。国朝弘治间重修。
　　陈大参祠　为陈贵谊立。宋绍定二年，诏罢福清税，贵谊力也。邑人德而祀之。
　　城隍庙　在县治东。宋康定元年，令郑孟宾建。相传，县城隍庙，万安里土神也。乾道末，刘朔为令。一夕，睡未熟，梦一老人，白髯道袍，语之曰：“省元来早所服药，姑止之，服恐增病。”朔素刚，不之信。至晚，果倦惫。又梦此翁云：“不信吾言，自贻伊戚。可药肆中市某散，服之即愈。”朔如其言，遂愈。不知其何神也。后朔以宫祠改官，又梦翁来别，曰：“吾乃邑之土地，疆域有限，不得远送，前途愿自爱。”
　　玉峰道院　在县治西塘边。元至正二十五年建。国朝永乐八年重修。
　　林烈妇宅　烈妇名懋细，适郑若舟。舟从父官邸，以秋试还闽，疾卒。林闻讣，恸绝。奔丧至家，积十七日死之。万历间诏旌其门。
　　玄明王庙　在县治西。神姓陈，名讳无考。伪闽封王爵。宋嘉祐中，知县王某迁祠为庐，灵怪屡现，寝者不宁。元祐三年，知县方叔完复为庙，其怪遂息。四年，复创行祠于县之东。
　　都巡感应庙　在县治西隅。神姓许名忠，建安人，唐末为威武军都巡检使，屯兵备寇。乾符五年，黄巢陷福州，神梦天使唐、葛、周三将军助己。明日，大交战，大破之。巢退，闽中获安。明年卒。人思其功，为立祠，请于朝，赐号“感应”。阛阓中尝火，人见其旗旌森列屋上，须臾，风定火息。灵异多类此。
　　鹫峰山　在北隅，县治主山也。五代汉乾祐三年，有异禽来集，五色炳焕，或以为灵鹫也。故名。
　　宋令张伯昌诗：“灵鹫峰寒碧玉堆，红尘隔断小轩开。忘言更觉诸缘尽，中有桃花点翠苔。”
　　东岳行祠　在覆釜山下。宋嘉定八年创，庙貌甲于诸处。国朝洪武间重修。
　　康王行祠　在东岳祠旁，宋咸平建。神姓康，名保裔，洛阳人也。为彭国军节度使，与契丹力战，死之。甚著灵异，宇内通祀之。
　　玉融山　县之对山也。第二峰有石，莹然如玉，故名。左有双旌山，两峰峭立，石旌幢然。又有五马山，五峰蜚腾。
　　薛廷宠墓　在玉融山。廷宠，嘉靖壬辰进士，吏科给事中。详郡志。
　　社稷坛　在南隅龙江门之右。
　　山川坛　在北隅玉屏山之北。
　　郑介夫祠　在青湖旁。祀宋郑侠，国朝正德十一年建。侠，字介夫，治平中进士。以忤王安石，又请罢吕惠卿夺官，卒赠朝奉郎。里人表其闾曰“郑公坊”。
　　明王应山《谒郑公祠》：“汗青久矣怀高谊，此日萧然吊古祠。户外松筠标劲操，里中苹藻荐遐思。下僚有疏频忧国，新法非宜最忤时。安得监门图草在，玉融无麦一凄其。”叶向高诗：“上相宣麻出禁城，纷纷新法尽逢迎。苍生几下监门泪，青史长留抗疏名。啼尽杜鹃应有恨，歌残红雁不胜情。只今多少流民在，犹向清朝望太平。”“乍传封事到银台，折槛朱云亦壮哉。十日真堪霖雨遍，九天惊见画图开。长馀正气千年在，犹有清风隔代来。一自名卿题咏后，春风苹藻共徘徊。”赵参鲁诗：“郑公慷慨屹长城，千载神来伏腊迎。荆国旧知空引类，监门抗志讵沽名。夕飞马报惊宸览，晓下天言洞物情。向使鲠臣能毕用，熙宁何事不清平。”“小臣肝胆烈霜台，誓死回天叱伟哉。计日甘霖言果验，应时霾雾力期开。清风绝世为神去，英爽凌空挟拂来。瑞阁千秋今祀处，读书孤影恍徘徊。”参鲁，鄞人，福建巡抚。郭造卿诗：“宋室百僚士，郑公千古人。一图匡社稷，两轴系经纶。袞阙谁堪补，疮痍岂尽陈。丹心悬北极，白首偃南闽。日月名俱耀，风霜貌独神。当年怜逐客，异代吊孤臣。座拱双旌屹，祠环五马峋。英魂伤寇盗，遗骨哭烽尘。滨海多新垒，残城少旧邻。高山多仰止，肝胆偣酸辛。”
　　龙首桥　在南门外。初为木梁，宋天圣五年，灵石僧洞然募建。长四十寻，广二丈五尺。名曰“通海”。元祐二年，灵石僧显光及乡人林日进复募缘，为梁三十，长二十二丈，更名“坦履”。绍兴二十年，知县黄童、邑人刘允恭又募缘，为梁八，长一十六丈，构亭其间。合前后三桥，为梁二十有五，长七十余丈，始更今名。元至治二年，僧洪深重修，知州吴涛为“记”。
　　小孤山　在文兴里，有高士坊。宋宝祐四年，建文隐坊，为林公遇也。公遇祖遹，龙图阁学士；父瑑，直宝章阁。公遇荫官不就，以孝义闻。
　　芳林道院　在小孤山下。宋咸淳间，里之林氏建于北梅亭南畔，匾曰“三教堂”，即寒斋高士宅也。内有和靖、寒斋二先生祠。
　　林同宅　在文兴里。同，字子真，公遇之子。其女弟适刘仝祖。耻为元臣，协谋复兴，即宅开局募兵，已取福州。元兵至，遇害。其女弟为有司所执，亦不屈而死。
　　网山　自海口西行三里许。民皆业渔，故名。邑宰范处义尝问亦之网山佳处，亦之云：“最好是此山，但无读书家耳。”
　　宋林亦之诗：“风涛生长处，土地属东隅。树树悬渔网，村村叫鹧鸪。酒旗孤屿见，书卷一山无。欲趁鸡豚社，深惭身业儒。”“屋舍高低住，比邻活计同。笭箵嫌月白，螃蟹要霜红。吠犬随村落，卖书成老翁。地碱耕种少，海熟抵年丰。”
　　林亦之宅　在网山。尝作亭，读书其上，匾曰“海渔”。学者称网山先生。
　　元符陂　在新丰里。初名天宝陂，唐天宝间置。宋元符中，令庄柔正修之，镕铜汁以固其基，溉田甚广。
　　福山寺　在新丰里。唐时建，郑侠读书处。
　　水南观　一名朝玄，在新丰里。
　　龙江桥　跨方民、仁寿二里。始，太平寺僧守思叠石为基。宋政和二年，里人林迁与僧妙觉募缘成之。为梁四十有二，广二丈，长一百八十余丈，名曰螺江。提刑刘峤更名永平。后邑人林栗改名为龙江。与海口江相连，深五尺，广五里，源出龙首山，通渤澥。海口江源出兴化界，流为百丈溪，至今应舖为无患溪，东流二十里，合石塍溪，至水陆寺；合东经县之河头瀦为琵琶洋，十八里入海，深、广叵测。
　　海口民城　在方民里。初，宋时海口为镇，聚民市，未有城也。国朝嘉靖三十四年，倭犯海口，镇民死者半。巡按御史吉澄请发帑金七千余赈恤之。镇民愿以所颁筑城，周八百十四丈。其后，倭夷屡犯，此镇有城可守，设官统驭之。
　　明陈荐夫《海口晚望》：“蒹葭霭霭树苍苍，平野闲看益渺茫。驿路绕山多落木，孤城临水易斜阳。潮迴近浦寒生雨，雁度遥天夜带霜。暂息征鞍溟海上，烟波千里断人肠。”
　　龙山　在海口城东北，又名瑞峰。有寺在山巅，石浮屠七级，可观海口出处。有井在塔旁，岁久堙没。永乐中建佛殿，乃得井，其冽异常。西麓有红莲楼、绿野堂，宋里人章氏所建也。其下有粔籹潭，南麓有林氏草堂，宋时建。林光朝命以“绿野”，今并废。新创天妃宫、三官堂，皆巨丽。
　　明王应山《登瑞峰》：“海国名山拥梵宫，塔林瑞色郁葱葱。振衣直上三千尺，笑指蓬瀛在日东。”“堂开绿野是谁家，瑞气腾腾映彩霞。更借红莲窥色相，山中何处觅奇葩。”“龙山雁塔总岿岿，佛日慈云相蔽亏。抠衣直欲窥蓬岛，皂帽临风幸不吹。”“凭高不放东山屐，对景能忘九日杯。遥忆楼头吹觱篥，黄花肯得主人开。”
　　龙山书院　在龙山西南，宋末建。中为殿，祀孔子；旁为三贤堂，祀宋儒林光朝、林亦之、陈藻。
　　福真观　在海口城。宋元祐七年建，政和赐额。中有丹井，为道士林知源修炼处。其水清冽，病者饮之辄愈。
　　海口场　在方民里。盐课隶郡者，惟福清海口、牛田二场。设盐课司。
　　税课局　在海口。旧有南门、迳江二局，今废。又有河泊所，在镇，榷渔利。
　　镇东卫　在海口镇之东，有指挥使司。国朝洪武二十年，江夏侯周德兴督造城垣，周八百八十馀丈。军器局在卫城北山上，兵马司六，今并废。福清仓在卫之南，教场在东门外里许，城隍庙在卫东北，旗纛庙在卫北，戚公祠在卫西，镇山庵在卫西南，朱文公庙在卫东南。其馀祠宇环列，不悉载。
　　傅汝舟《镇东城楼观海》：“飞楼尽意观沧海，目断山河气自雄。斜日龙回波影乱，清霄雁掠地形空。六鳌信有连芳饵，猛士难忘歌大风。独倚危栏不穷思，羡门鸡犬满云中。”王应山《镇山台观海》：“山寺凭虚镇海陬，层台夏日足消忧。身依法界龙为阙，目极沧溟蜃作楼。酒罄百壶人倚玉，笔凌万顷气横秋。灵槎肯与乘高兴，宁似慈航得自由。”“神州环海浩无穷，潮满清秋处处同。盈缩百川常应月，去来万斛总因风。银山雪屋弥天际，员峤方壶控日东。安得溟鹏能借翼，与君同访羽仙宫。”
　　烽火山　在镇东城外。海道有警，燔燧于此。山顶有嵌如屋状，幽邃掩瞬，凡三十六间，名曰“虎屋”。
　　宋林亦之诗：“兴来走上烽火山，著足不定秋风寒。四边黄茅滑如雨，低头一看毛发竖。几年要到紫菜乡，大练小练并东墙。如今一时在眼旁，白云浮水天茫茫。酒阑更欲吊虎屋，无端日脚相催促。一奴椎髻一跛足，逐我下山如野鹿。”
　　鹿角山　在新安里。有石如鹿角，故名。山中巨石有仙篆数字，人莫能识。旁有仙井，广仅尺五，其深叵测。
　　小练山　在永宾里。五代时，卢、林二姓卜居于此。宋时益盛，常构义塾，以教子姓，其后科第相踵。山当要冲，商船咸集，号小杨州。后与海坛民同徙连山居焉。
　　敖陶孙墓　在东臯山。陶孙，字器之，韩侂胄用事，赵汝愚贬死，陶孙哭以诗。韩捕之急，变姓名亡命，得免。后登庆元进士，终温陵佥判。
　　大姨山　在县东大海中。每风色定，日未出之先，东望一山，如空青微浮海面，小琉球也。俗言，望见则三日中必有怒风。水深碧色，东流不返。有浮莎错织水上。舟能转柁，必刳木为盂，乃能旋开浮莎以行。或海风暴作，渔舟漂泊，必至此而止。人为其国所获，则以藤串其足，令田间耕作。故此山夜忌举火，恐其国人望之而至也。
　　瑞岩寺　在新安里。宋宣和四年建。洪武二十三年重建。山中岩洞、泉池，可胜处不可指数。又通海井，绝顶石岩中，有窍大如箕，水满其中，春夏不涸。人言：脉通海，潮汐验盈虚，小以觇其大。
　　宋林诚仲《香山洞》诗：“瑞气拥岩峦，中有神仙宅。世代几销沉，溪山自今昔。”又《游瑞岩》诗：“岩半松门敞不关，芒鞋竹杖重跻攀。天涵鉴水澄清里，人入披云杳霭间。烧药炉寒烟草碧，镌诗石古雨苔斑。干戈满目何从适，日日青山共往还。”徐师仁诗：“携筇登绝，朝爽薄危栏。乘胜移杯爵，凭高忆羽翰。泉声穿石响，树色入秋寒。对酒频长望，心同渤澥宽。”林希逸诗：“春朝新雨霁，适意过东林。远翠长凝目，清流欲洗心。道存人已去，物在迹堪寻。数里还家近，何妨到夕阴。”刘克庄《天台洞》诗：“崭崭岩石畔，别有一天台。不见桃花水，刘晨莫妄来。”陈曾《鉴池》诗：“波极涵远碧，云净见天光。欲问源头水，令人忆紫阳。”陈宗鲁《一滴泉》诗：“龙沫凝露珠，清泠响涧淙。谁携余滴去，云里振风鬃。”
　　元林泉生《题瑞岩寺》诗：“危亭跨石出层虚，咫尺栏干玩月余。春入冈原分斥卤，烟生林樾认村墟。江流浩瀚潮来去，山色空濛云卷舒。安得一瓢供我醉，风吟月啸度居诸。”“绝磴盘纡路百回，祗林深处有楼台。千年松色山中满，万岛烟光海上开。野鸟呼风穿树入，洞云带雨出溪来。何时崖畔镌诗去，今日寒萝掩碧苔。”又《玉虚洞》诗：“空谷结层云，寒泉落空沼。中有太古灵，悠然隔深窅。”李搆《八卦亭》诗：“外阔分奇偶，中虚涵太极。默以见天心，画前本无易。”又《紫霄亭》诗：“晴岚烘曙光，朝霞乱秋色。何必问蓬莱，此即神仙宅。”郑烜诗：“玉融古名邦，山川总奇丽。瑞石郁高岩，卉木杂佳艺。琦秀固自如，于人有真契。久矣松溪君，牧民有宽惠。长挹江左风，宾朋集良缔。遥遥巾车临，渺渺孤舟逝。于焉结胜游，赓歌采新制。忆昔团药翁，于兹得仙蜕。玄秘不可知，台上芳荠。遗构上有名，披寻托来裔。依彼贤哲人，馀风若兰蕙。志士有旷怀，同心不同世。聚散固有时，永期千百岁。”陈英诗：“草径通幽僻，禅房隐寂寥。开窗山色入，欹枕树声饶。槛竹藏春雨，林花落晚飚。余生不谐世，应欲寄渔樵。”江晖《休休庐》诗：“风吹松花香，雾霁岚光湿。老僧不出门，闲卧看山色。”
　　明林鸿《游瑞岩》：“海国横秀色，兹山何郁盘。黄金亘楼观，积翠开峰峦。登高恍神游，注目穷遐观。地向云物古，天秋松桂寒。于时灏景清，东溟净波澜。尝闻有灵草，可以驻颓颜。因思营丹丘，回飚生羽翰。”陈亮《游瑞岩》：”古磴入虚洞，危亭俯层巅。昔闻魑魅居，幻作兜率天。生平爱奇观，双屐劳攀缘。安知穷海陬，有此佳山川。凉秋天宇晶，四野无浮烟。凭高送远目，海色清无边。开筵荐方樽，拂石看名镌。登临惬素赏，感慨伤华颠。一丘志未酬，百虑纷相牵。日夕返吾策，高怀徒怅然。”傅汝舟《瑞岩夜怀》：“灵岩不受炎天暑，折磴霄穿星汉连。亭上就云眠乱石，竹间乘月煮清泉。幽栖转见风尘甚，僻性犹烦猿鹤怜。人避此身行脱屣，肯抛龙剑负飞仙。”陈经邦诗：“海上有名岩，灵异夙所仰。偶然作薄游，遂尔惬遐赏。云林散清影，风泉递微响。怪石耸虎豹，净土绝魍魉。危亭与飞阁，仙圣负来往。投寺日已晦，我马暂解鞅。侵晨蹑丹梯，渐陟崖以上。海窍澄而深，一酌万虑爽。石门多险邃，洞室半幽敞。振衣千仞台，益觉心目广。江山相映带，百里豁如掌。遥天接汗漫，薄暮穷苍莽。蓬瀛如可求，濠濮焉足想。悠然物外情，能不愧尘网。”沈明臣诗：“高眺瑞岩冈，海风吹日黄。千峰分翡翠，万石卧牛羊。秦洞桃花闭，闽江春水长。登临在天末，白发感年芳。”戚继光《瑞岩望阙台》：“万里驱驰海色寒，孤臣于此望乘銮。繁霜尽是心头血，洒向千峰秋叶丹。”屠隆《宿瑞岩寺》诗：“偶向名山宿，岩空不掩扉。风鸣黄叶落，江冷白云飞。潮满鱼初上，芦深雁到稀。扬帆望浦口，乡思正依依。”叶向高诗：“自爱名山好，频来问远公。危峰幻窈窕，怪石削玲珑。蹑磴方疑坠，穿云路忽通。苔深蝌蚪字，塔隐蕊珠宫。波静江如镜，林开月似弓。飞觞临水洞，移榻就松风。棋响疏钟外，歌声别院中。长怜诗作癖，谁识色来空。多病尘缘薄，奇探胜地穷。平原情不浅，河朔意偏雄。转忆曾游者，今朝若个同。”郭造卿《重登瑞岩》诗：“不厌频登眺，江山胜概饶。晴岚浮远屿，落日渡横桥。丹鼎诠谁秘，玄关路不遥。临风乘逸兴，缥缈接松乔。”佘翔《同蔡伯华题瑞岩》：“海上孤峰削不成，春来延眺薜萝清。杯倾竹叶青山醉，石扫莲花彩笔横。飞盖低松云欲坠，行歌出谷鸟初鸣。孤臣莫洒中原泪，一谪长沙万古名。”施德政《游瑞岩》诗：“最爱名山洞壑多，招寻不为佞维摩。红飘法雨诸天近，白跨长虹夹岸过。喷雪飞泉成鼓吹，干云古木挂藤萝。翛然似隔人间世，徙倚层台只浩歌。”“丹楼绀殿并崔嵬，眼底烟霞四望开。江树半含春雨后，海潮遥带夕阳来。数声野鸟和清磬，百丈苍虬卧绿苔。为问灵源谁第一，玉融咫尺即蓬莱。”(德政，太仓人，福建都督。)黄用中《瑞岩寺》诗：“海滨候早寒，朔风劲如射。缭绕灵洞深，淅沥寒泉泻。地主虔行庖，林僧肃延迓。阳岩险莫跻，阴壑暝如夜。落景从归骖，疎烟起田舍。”徐《题瑞岩寺》：“云际诸峰列翠屏，振衣台上俯沧溟。龙鳞老树摩天碧，螺髻浮山隔海青。怪石何年镌佛相，幽岩从古集仙灵。到来便欲迷归路，流水桃花洞不扃。”陈价夫《题瑞岩寺》：“上方宫殿陟崔嵬，高阁凭虚倚石开。岁久藤花侵讲席，春深榕叶暗香台。半林倒影墟烟合，几点浮空海舶来。自是登临人不乏，姓名无限翳苍苔。”又《海窍》诗：“石崖有一窍，下将沧海通。贮水久不涸，寻源窅难穷。儿童戏提掷，瓦砾盈其中。大如半斛匏，外狭而中空。中涵不测渊，乃与溟渤同。尾闾洩不尽，息壤堙无功。夏革未可问，齐谐竟谁逢。吾闻三神山，乃在瀛海东。试从此窍入，远达蓬莱宫。愿作费长房，委身逐壶公。鹏鸠只自笑，蛮触徒相攻。神奇倘不没，请附漆园翁。”又《登振衣台望海》诗：“高台一望俯溟濛，略指方隅认海东。远树半分鳌背雨，危帆低接蜃楼风。云涛浩渺腾青气，烟岛微茫映碧空。最爱川原残照后，落霞孤鹜有无中。”又《登望阙台读戚大将军诗》：“沧海鲸波一旦平，将军曾此拜神京。高牙已落降王胆，片石犹存望阙名。旗鼓说坛应号召，龙蛇笔阵尚纵横。燕然旧勒皆陈迹，蔓草寒烟感慨生。”又《石弥勒佛》：“自脱阎浮不记年，何因更向此安禅。金刚妙相元非石，兜率高居尚有天。阁外尘埃悲浊世，门前沧海见迷川。也知后劫应难遍，早结三生礼定缘。”陈荐夫《夜投瑞岩寺》：“海色苍苍白露寒，征途初倦叩禅关。似闻僧语青冥上，乍见窗开黄叶间。清梵听来山月晓，荷衣湿尽岭云还。心知净境谁留滞，坐向松间一夕闲。”曹学佺《游瑞岩》：“海气凝奇状，山形建瑞标。虚中能不断，古色未曾消。云去时穿石，泉来每应潮。与君行复赏，人境正堪遥。”
　　洞溪桥　在修仁里。宋绍圣间，僧契慈建。绍兴中，里人林昭显募缘续建，凡十门，广八尺，长二十四丈。元季圮于水。
　　刘砥墓　在修仁里应乾寺之西。砥初葬长乐金鸡山，改葬今所。
　　延庆寺　在新安里。五代唐长兴间建，初名“灵曜”，宋天圣中赐今额。山泉甘冽，所产茶，亦异常品。
　　拱辰山　在方成里。与龙卧山皆负海。山有三峰，山峰状如牛角而北拱，故名。俗呼牛角山。下有石洞叵测，风从之出，舟人避之。一石如鼓，方广丈余，一指推之则动，两手尽力则不动。又有仙人迹、炼丹灶、石盆。其在龙卧山，有马石五、龙潭一。宋乾道九年，令刘敦祷雨有应，为立龙堂。淳熙二年，令范处义刻像祀之。其下有寺。
　　陈廉墓　在堑柄山。廉，字平叔，草书得张旭笔法。时称黄山翁。
　　林安宅　在方成里。安，事母至孝。母死，庐墓旁。有石裂，涌泉甚甘。闽王异之，以其庐为涌泉寺。
　　林正华墓　在古龙拱辰山。宋尚书郎丘与龄篆“林孝子石”。正华，安之六代孙也。母卒，水浆不入口者累日。已而，庐墓侧有甘露之瑞。世称涌泉大、小孝子。
　　螺岭　在县北六十里。势高峻如青螺，登其颠，北瞰方山若咫尺间，半隶闽县。
　　天王寺　在县北遵义里，梁大通二年建。初名“法建”，唐咸通三年更今名。有湖亭之胜。
　　浮应庙　在义泉岭下。神陈姓，能禁虎暴。宋淳祐中赐额，今废。
　　石龙岭　在遵义里。山之巅有义泉云。岭下有作枋桥。
　　七仙岩　在遵义里。相传七仙居此，其洞犹存。洞口甚狭，内通长乐县界。
　　五周岩　在方兴里。接闽县界。相传，兄弟五人岩栖于此，后俱得道升解。有棋盘、仙跡之类。
　　傀儡岭　在方兴里，以形似名。下有应石，在岭北驿路旁，过者有呼，其应如响。
　　常思公岭　在常思岭之南。有铺，十里达于磨石；又十里，为太平舖。
　　金翅山　在永福里。从大义白鹿山中越二十里，矗起数百丈，形如大鸟展翅，故名。
　　天竺寺　在方兴里，唐咸通间建。相传，仙汲泉碾茶处。又敛石寺，亦唐时建，国朝隆庆中重建。
　　仙举岩　在新宁里，与永福县接壤。峭拔千仞，无阶可升。其下有石，有穴，泉源不竭，可饮数十人。旁又一石鼓，叩之则鸣。与灵石九迭峰并峙。相传有仙人升举于此，遗迹犹存。
　　石堘桥　在太平桥之北。从桥以南十里至高车铺，又十里为宏路驿。舍桥而东，有径路，入福清稍近。
　　宏路驿　在善福里。有铺，十里达于金印，为周道。从驿而东，抵县二十里而近。
　　陈仕贤墓　在善福里。仕贤，嘉靖壬辰进士，积官都御史。
　　古屯　在善化里，邑人屯兵处。又，里中有军寨，在石竹山下。宋初，宿重兵御盗于此。其旁村犹曰虎屋。
　　石竺山　在永寿里。山形峭拔，有石巍然。山颠，汉何氏九仙所游之地，祷梦辄应。相传，有林元光者，修炼兹山，丹成，骑虎上升。今虎溪岩石上有井，虽旱不涸。宋乾道九年，有大石自移，声如雷。山有紫云洞、罗汉台、普陀岩、灵宝观、半山亭、紫磨、狮亭、象王诸峰之胜。
　　宋林亦之《石竺山》：“半载空拳把疏头，新成楼阁石山幽。未忘嘱付樗居士，送紫云师紫帽游。师知缘熟向温陵，骑虎如翁现化身。袖有先容应得力，阳岩佛地位中人。”林希逸《石室》诗：“苔入紫岩隙，籐枯半壁花。山灵不敢住，分付与僧家。”又《双鲤石》：“日炙岂曝腮，雷惊不烧尾。真人上升去，留得琴高鲤。”《洗耳泉》：“是非不须闻，好恶不须听。若要心源清，无如耳根净。”陈遂《升仙坛》诗：“仙乐寂无响，云旗悄不翻。晓云生石罅，夜雨长苔痕。”又《朝斗岩》：“片石平如砥，朝玄仰太空。星移琼简露，月落羽衣风。”又《无尽泉》：“高山有泉脉，井石半瓢如。汲之应不尽，不汲亦无余。”李丑父《朝斗石》诗：“身立魁杓近，月明星露寒。云中几声磬，谁信是人间。”
　　元林泉生《鹤影石》诗：“鹤来仙已去，谁料虎能飞。怒入青山骨，千年永不归。”
　　明林鸿《游石竺山紫云洞》：“群山际沧海，一峰凌紫云。昔人炼丹处，石室莓苔纹。飘飘龙虎车，即此上丹阙。惟馀白鹤影，宛在青松月。下有静者庐，其人颇淳厐。一木落天镜，万花明石窗。药物有时暇，还来扣岩关。心与鱼鸟亲，身随天地闲。伊余汨流俗，十载未应还。长歌赋招隐，梦绕天涯山。”王恭《游紫云洞》诗：“仙源迢递紫云间，逸兴逢秋偶独攀。辽海鹤归空夜月，瑶台人去但荒山。苔边积水流天镜，鸟外遥峰点紫鬟。石竹房中孤磬晚，此身那得野僧闲。”林敏《晓登石竺山卧龙潭》：“飞轩窅洞碧，溪口寒流深。溪南一峰峻，众壑波上阴。杉松乱天影，水月乃子心。时节开竺书，寂寂空中音。杂花逗秋思，鸣瀑絃素琴。愿乘白鹤影，永矣谐幽寻。”郑善夫《宿石竺山》：“寝疴坐情累，削迹离故家。妙兹中秋景，气候清且嘉。迢迢紫云洞，渺渺天一涯，寻壑听泉流，攀岑悟灵芽。千峰递生态，百草互吐葩。周览荡节物，况乃凌紫霞。神仙如仿彿，道我入幽遐。丹砂未易营，缁鬓早已华。神理寓隐赜，时变增感嗟。至人有逸念，存形非所多。”傅汝舟《宿石竺》：“扁舟百里寻仙去，细雨千林兴不迟。岩侧尽联钟磬下，路疑全仗鹿麋知。丹房日暮生光怪，碧海年深费梦思。便拟离群从此地，攀云採药任吾之。”顾大典《游石竺山》：“亦是栖真地，云房终日扄。竹侵幽涧绿，石绣古苔青。飞阁悬疑坠，孤筇振复停。入林依宿莽，抱叶见寒逛。伏磴窥潜鲤，层台仰摘星。紫云时拂洞，丹灶尚留亭。旅馆宵无寐，尘心梦未醒。还栖归隐处，一为叩仙灵。”王世懋《同刘司理登石竺山》：“云里孤筇陡自扶，千岩万壑锦模糊。滩声下界常朝暮，雨态中峰乍有无。洞冷不教清梦境，山幽真拟作仙都。天台幸结刘郎伴，敢问登高是大夫。”陈朝璇《登石竺探花峰》：“览胜欲穷三岛秀，蹑奇仍上探花峰。东瞻溟渤数千里，南望云山几万重。青鸟碧桃春寂寂，玉芝瑞草晚茸茸。我来一发苏门啸，声落寒潭起卧龙。”王湛《游石竺山》：“仙子遨游地，高秋试一寻。坛空青鸟下，洞古紫云深。月色清人梦，泉声浣客心。竹风鸣永夜，仿彿风笙音。”又《重游石竺紫云洞》：“叶落与啼猿，山空处处闻。攀萝入古洞，扫石宿秋云。涧影摇空翠，松阴下鹤群。丹房夜幽寂，倘得遇茅君。”陈椿《石竺岩》：“仙源何缥缈，壑宅几纵横。树挂晴霞影，崖通瀑水声。丹房思炼药，石洞忆吹笙。安得耽玄叟，同来顶上行。”陈价夫《宿紫云洞》：“古洞閟清晖，林香转翠微。犬迎松影吠，猿度石潭归。落日空丹灶，秋风上客衣。坐看猴岭鹤，长绕白云飞。”徐熥《游石竺山》：“一径费攀跻，群峰尽觉低。千层环碧嶂，百级挂丹梯。山峻天疑近，林深路转迷。空中飞鸟绝，树杪乱猿啼。跳浪多山鬼，盘旋半虎蹄。解衣穿草莽，挥手抉虹霓。鲤去仙留跡，丹成灶有泥。看碑寻篆箓，炼药乞刀圭。吟眺意俱适，徘徊日渐西。扶筇下山去，月色印前溪。”施德政《游石竺山》：“胜地联尘磕，当年策短筇。狙驯僧共狎，石怪树偏浓。仙去丹炉在，人过碧藓封。望中青一点，恍惚妙高峰。”徐《游石竺山》：“不到兹山已十年，重携双屐紫云边。青峰尽入啼猿树，丹壑曾飞跨鲤仙。竹杖策残萝径月，薜衣穿破石门烟。刘郎愧作寻真伴，忽见桃花隐旧缘。”马欻诗：“古洞凌虚鸟道危，风篁萧瑟薜萝垂。拟随白鹿探灵境，故向名山觅紫芝。坛静鹤窥行客迹，松枯云护挂猿枝。尘心洗尽疏钟杳，清梦长宵落月迟。”袁敬烈《晚至石竺》：“玉洞千年古，都消物外情。暝烟孤鹤返，微月夜钟清。石磴盘猿穴，松风杂鸟声。神仙如可问，同此学长生。”
　　许良朋墓　距石竺二里许。良朋，积官都督佥事，钦赐祭葬。
　　无患溪　有桥，在宏路驿东南。源出石竺山天宝石，入于交溪。相传，林真人以此水饮病者辄愈，故名。
　　灵石寺　在清源里。其山磅礴百里，峻拔千仞，层林积翠，飞泉漱玉。山颠有石，久晴，鸣则必雨；久雨，鸣则必晴。有三峰九迭，其势插天，层级可数。曰“留云”，云留或经旬不散；曰“报雨”，久旱欲雨，其峰震撼有声；亦一奇也。又有通天石、仙人崖、戏龙潭、碧仙洞诸胜。唐武宗时始建庵，宣宗时创精舍，名翠石院。懿宗赐“灵石俱眡”寺额。宋天圣初，复广寺宇，有十胜。亭榭尽废，独苍霞寺、朱文公书匾、蟠桃坞石刻尚存。
　　唐元结《赠灵石俱眡》诗：“万卷千编总不真，虚将文字役精神。俱眡只念三行咒，自得名超一世人。”
　　明叶向高诗：“灵源幽径隐珠林，曲曲溪光抱远岑。路转层崖天欲尽，云归深树昼常阴。芒鞋好趁中山约，樽酒能忘物外心。此去武陵应咫尺，桃花流水许相寻。”
　　应峰寺　在清源里，唐大中间建。
　　明叶向高诗：“芳溪沿尽出层阿，古寺经行感慨多。云冷法堂喧鸟雀，春归幽径长藤萝。空花零落无僧往，暮雨凄凉几客过。乘兴欲穷天际路，数声钟磬隔烟波。”
　　黄蘗寺　在西南清远里。沙门正幹从六祖得其传，唐贞元五年建院，名“般若堂”。今十二祖师堂，其地也。德宗赐“建福禅寺”额。国初重建，嘉靖间倭变经毁。其山多蘗木，有峰十二，瀑布澎湃泻岩石间，止而为潭，龙居之，祷雨辄应。寺之西，有嵩头崖，乳香出石罅间。
　　梁江淹《游黄蘗山》：“长望竟何极，闽云连越边。南川饶奇怪，赤县多灵仙。金峰各亏日，铜石共临天。阳岫照鸾采，阴溪喷龙泉。残杌千代木，廧崪万古烟。禽鸣丹壁上，猿啸青崖间。秦皇慕隐沦，汉武愿长年。皆负雄豪威，弃官为名山。况我葵藿志，松木横眼前。所若同远好，临风载悠然。”唐宣宗《黄蘗禅师观瀑布》联句：“千崖万壑不辞劳，远看方知出处高。”禅师“溪涧岂能留得往，终归大海作波涛。”宣宗宣宗微时，遁迹为僧，后登宝位。诵其诗，气象迥别。
  </div>
  <div class="pagination">
   <a href="闽都记_page14.html">
    上一页
   </a>
   <span>
    ...
   </span>
   <a href="闽都记_page10.html">
    10
   </a>
   <a href="闽都记_page11.html">
    11
   </a>
   <a href="闽都记_page12.html">
    12
   </a>
   <a href="闽都记_page13.html">
    13
   </a>
   <a href="闽都记_page14.html">
    14
   </a>
   <span class="current-page">
    15
   </span>
   <a href="闽都记_page16.html">
    16
   </a>
   <a href="闽都记_page17.html">
    17
   </a>
   <a href="闽都记_page18.html">
    18
   </a>
   <a href="闽都记_page19.html">
    19
   </a>
   <a href="闽都记_page20.html">
    20
   </a>
   <span>
    ...
   </span>
   <a href="闽都记_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
