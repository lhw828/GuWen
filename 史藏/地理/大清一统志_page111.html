<!DOCTYPE html>
<html>
<head>
    <meta charset="UTF-8">
    <title>大清一统志 - 第 111 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 111 页/共 202 页</h1>
    <div class="content">　　陵墓周姑子墓【在龙游县东东华山下宋庆元间为人所古物充牣】汉龙邱苌墓【在龙游县东龙邱山又有祠在县东三里】晋毛璩墓【在西安县南一里】唐祝奢墓【在江山县南景星山下】五代呉越陈备墓【在西安县西二里备夲钱氏旧臣闻国除恸哭不食而卒】宋赵抃墓【在西安县东四十里】徐揆墓【在江山县南景星乡南塘】赵鼎墓【在常山县东石门山有石门书院以祀鼎】范冲墓【在常山县北三十五里容车山下】魏矼墓【在常山县南宅山】刘章墓【在龙游县南四十里灵山下】余端礼墓【在龙游县南灵山石壁原又有祠在县北】汪应辰墓【在常山县西石潭头】明孝子何伦墓【在江山县北六都坟前山】吾绅墓【在开化县北钟山下】樊莹墓【在常山县北博望乡】
　　祠庙孔氏家庙【在府城中宋建炎初孔子四十八代孙衍圣公端友扈从南渡绍兴初诏赐田于衢州建庙城北之菱塘规制比曲阜元季燬于兵明永乐初迁于城南正徳十五年又迁于西安县学旧址即今所　本朝康熈二十一年重修】徐偃王庙【在龙游县西四十里灵山下唐刺史徐放重修韩愈有碑】杨盈川祠【在龙游县西北二十里盈川上祀唐县令杨炯】赵清献祠【旧在西安县北明嘉靖中徙城南祀宋赵抃】景行祠【在江山县学内旧名三贤堂祀宋周頴徐揆徐存淳熙二年县令卲浩益以毛渐毛防更令名朱子有记】徐正节祠【在江山县北门外祀宋徐应镳】七贤祠【在开化县学东祀唐魏謩宋赵抃江景房程俱邹补之赵汝标魏中】贞烈祠【在龙游县北三里祀烈女徐莲姑】
　　寺观祥符寺【在府治西北三国呉郑平舍宅建元黄溍有记】灵耀寺【在龙游县西晋时建相传为姑蔑子故宫】南禅显圣寺【在府城南三里梁天监中建　本朝康熈四十八年重建】报恩寺【在常山县北十五里唐贞观二年建初名保安寺明末燬　本朝康熈中重建更名报恩】开元寺【在府城东南十五里唐神龙中建　本朝康熈中重建】永平寺【在常山县北三十里唐大中十年建宋赵鼎魏矼范冲三贤尝寓此】明教寺【在府城北二十里宋太平兴元年建　本朝康熙中重建】乌石寺【在龙游县北四十五里宋绍兴中岳飞过此有题识】元妙观【在城南府治西唐天寳中建】集仙观【在西安县南烂柯山下】
　　名宦三国呉贺齐【山隂人汉献帝时太末丰补民反齐转守太末长诛恶飬善期月尽平】晋江逌【陈留圉人为太末令县界深山中有亡命数百家恃险为阻前后守宰莫能平逌到官召其魁帅厚加抚绥谕以祸福旬月间襁负而至朝廷嘉之子蔚吴兴太守】隋辛大徳【天水人为信安令诛翦羣盗甚得民和帝徙虞绰于具末绰亡走信安大徳舍之嵗余有告绰者与绰俱为使者所执防有诏死罪得以击贼自効信安吏民诣使者叩头曰辛君人命所悬辛君若去亦无信安矣使者留之以讨贼帝怒斩使者大徳获全】唐李祎【呉王恪孙开元时徙信安郡王为衢州刺史治严辨子岘后亦刺衢】赵涓【冀州人徳宗初为衢州刺史不为观察使韩滉所容奏免官帝见其名问宰相曰是岂永泰时御史乎对曰然诏拜尚书左丞既至劳之曰卿正直朕所自知乃以罪闻不信也】宋髙赋【中山人嘉祐中知衢州俗尚巫鬼民毛氏柴氏二十余家世蓄蛊毒值闰嵗害人尤多与人分争輙毒之赋悉擒治伏辜蛊患遂絶】赵师旦【宣城人知江山县断治出已吏不能得民一钱弃物于道人无敢取后知康州死侬智髙之难柩过江山江山之人哭祭于路络绎数百里不絶】钱顗【字安道无锡人熙寜初为殿中侍御史里行与刘术刘上疏言新法不便贬监衢州盐务怡然无谪官之色苏轼赠诗有乌府先生鐡作肝之句时因号为鐡肝御史】张奎【字仲野临濮人元祐初监衢州酒税有徐生者以殴人至死繋婺州狱再鞫輙称寃转运使命奎复治奎视囚籍印窍伪之乃狱吏窜昜卒释徐生抵吏罪众警伏同时荐奎者三十九人遂擢大理寺丞】宗泽【义乌人元符初知龙游县民未知学泽为建庠序设师儒讲论经术风俗一变自此擢科者相继】李光【上虞人崇寜中调开化令有政声】彭汝方【鄱阳人宣和初通判衢州使者疏其治状擢知州事方腊起睦之青溪与衢接境冦至无兵可御众望风奔溃汝方独与其僚叚约界守孤城三日而陥骂贼以死】胡唐老【晋陵人靖康三年知衢州苖败走以乱兵犯城唐老拒之防大雨雹城上矢石俱贼不支遂解去以功擢秘阁修撰】赵子防【秦康恵王后为衢州判官胡唐老竒其才任之属时多故子防佐唐老缮完城具苖刘兵至城下不能攻以功进秩】陈康伯【弋阳人绍兴初通判衢州摄郡事盗白马原康伯督州兵济王师进讨克之】翁防之【崇安人为常山尉时赵以谪死其子汾丧过衢郡守章杰希秦桧意檄防之领卒掩取平时与故旧来往简牍防之先遣人告汾焚之逮至一无所得杰怒治防之罪士论惜之】汪大猷【鄞人绍兴中以恩补官授江山县尉晓畅吏事】刘珙【建人隆兴初改知衢州治事精明吏人畏服】赵希言【恵王令懬元孙淳熙中调衢州司戸参军合郡民以计表其坊里标其户数为图献于守守得而才之时衢已复孔歩章戴二埸漕帅复檄访严州乌龙岭税埸希言力陈不当复帅怒曰衢已复二何乌龙岭不可复希言谓二当并罢去帅不能夺二竟亦废】袁甫【鄞人嘉定中知衢州立旬讲务以理义淑士心嵗拨助养士千緍西安龙游常山三邑积窘预借为代输三万五千緍蠲放四万七千緍郡有义荘买良田二百亩益之】赵逢龙【鄞人理宗时厯知衢州有司例设供张逢龙至悉命撤去日具蔬饭坐公署事至即面问决遣为政务寛恕抚谕恻怛一以天理民彛为言民不忍欺】冯惟説【理宗时为衢州推官浙东提防刑狱徐鹿卿檄惟説决婺狱惟説素亷平至则辨曲直出淹禁大家不快其为防乡人居言路廼属劾惟説州索印纸惟説笑曰是犹可以仕乎自题诗印纸而去】陈埙【鄞人端平初知衢州防卜日漈坑遵江山县而东埙获谋者即遣人致牛酒谕以大义劝其速改否则杀无赦于是自首者日以百数献器械者重酬之遂溃散】孙子秀【余姚人理宗时守衢州时冦作水□城郭子房立保伍选土豪首表常山县令陈谦亨寓士周还淳等捍御之劳乞加优赏人心由是竞劝未几盗复起江山玉山间甫七日而众擒四十八人以来终其任贼不复动又治桥梁修堰牐补城壁浚水原助葺民庐赈以钱米奏蠲秋苖万五千石有竒并除公私一切之负坍溪沙壅之田请于朝永逺蠲其税民用复苏南渡后孔子裔孙寓衢州诏权以衢学奉祀久无专飨之庙子秀废佛寺奏立家庙如阙里以政最迁太常丞】王应麟【庆元府人淳祐中调西安主簿民以少年易视之输赋后时应麟白郡守绳以法遂立办诸校欲为乱县令翁甫仓皇计不知所出应麟以礼折之众皆警服】元白景亮【南阳人为衢州路总管时徭役不均吏縁为奸景亮覈騐田亩役之轻重视田之多寡民不劳而事易集郡学之政乆弛诸贤塑像以及祭服乐器诸生廪给景亮皆为之备儒风大振性亷介妻尤俭约惟以脱粟对饭而已部使者上其事特召褒美】陈孚【临海人迁衢州州中多着善政】彻尔库辉【本苏黙人至顺初为达噜噶齐监龙游县召父老开辟田野均赋役使民自陈得实户九千有竒先是西安龙游粮输建徳凡羡余令再输本路库辉言于司府西安存广盈仓龙游存和丰仓永为制民便之修瀫江浮桥置田二百四十亩立仓充其费筑席村鸡鸣二堰皆亲督其成　彻尔库辉旧作察儿可马苏黙旧作速蛮达噜噶齐旧作逹鲁花赤今俱改正】杨居仁【至正末为开化戸饶兵陥县治仗义不屈骂贼死】巴延布哈徳济【字苍崖辉和儿人至正十六年守衢州路达噜噶齐阿鲁灰引兵经衢州军无纪律所过輙大剽掠巴延布哈徳济曰阿尔辉以官军而为民患此国贼也可纵之乎乃帅兵逐之出境郡頼以寕陞浙东都元帅守御衢州顷之擢江东道亷访副使阶中大夫十八年陈友谅遗党王奉国等冦信州巴延布哈徳济自衢引兵援之日夜与贼鏖战粮竭矢尽自刎死追谥桓敏总管马浩同时赴水死巴延布哈徳济旧作伯顔不花的斤辉和儿旧作畏吾儿阿尔辉旧作阿鲁灰今俱改正】明王恺【当人太祖克衢州命恺总制军民事时常遇春守金华部扰民恺报挞之遇春譲恺恺曰民者国之本挞一部万民安军所乐闻也遇春乃谢恺开化马宣江山杨明并起为乱悉先后讨擒之】唐铎【虹县人洪武初为西安县丞抚绥新附以徳化民声誉大振】夏毅【衢州守时金华苖军作乱杀叅政胡大海处州苖亦杀总制孙炎等衢州或谋以城应之杀决固守防刘基丁母忧囬即迎入城告谕属邑州境遂安】黄奭【黄冈人洪武初为衢州知府营府治増城堡兴水利以资灌溉有奸民为乱亲入其垒平之去任后与郡丞余伯深并祀清节祠】郭敦【堂邑人洪武中为衢州知府多恵政衢俗贫者輙焚尸敦为厉禁且立义阡俗遂革禁民聚祠敦疾民劝弛其禁弗聼疾亦瘳在衢七年永乐初坐累被逮耆老数百人伏阙乞留】夏升【盐城人永乐中开化知县有恵政秩满当迁部民诉于上官乞再任上官以闻帝嘉之即擢衢州知府俾得治其故县】王瓒【陜州人天顺初龙游知县俗好讼黔其渠魁数軰渐慑服凡学校公宇桥梁修举一新在任六年以最闻】唐瑜【上海人天顺中衢州知府重郡学复孔氏祊田造石塘浮桥嵗祲祷雨立应有仓大使贫卒于官其妻鬻女以殓瑜赎之而归其榇】饶泗【进贤人宏治中知衢州府恤旱灾兴学政在任五年妻孥不入官舍布被脱粟官厨屡空民立明徳祠祀之】沈【长洲人宏治中衢州知府修雉堞建窝铺疏请孔氏承廕博士复赵清献祠浚河引石室堰水入濠皆有利于民】林有年【莆田人正徳中以御史出为衢州知府燬淫祠剏社学修筑舘舍令诸生肄业于中以衢道冲烦立节省法支应视昔减半嵗饥捐俸赈之罢之日行李萧然】刘佐【安福人正徳中知龙游县重民不举子之禁令婚姻以时有不奉者置之罪以艰去再起仍知龙游治行益着】杨灿【华亭人正徳中知开化县流防入境灿筑城固守防退请赈给兼予牛具谷种亲率医胗治疫病全活甚众】刘起宗【巴县人嘉靖中任衢州推官时矿盗盘踞铜山起宗亲率兵往攻先遏其归路分兵三叠阵以进贼惊惧皆溃走官兵夹击之俘甚众自是矿徒絶迹】杨准【宜兴人嘉靖中知衢州府郡故多火灾准濬古河绕峯火灾顿息民徳之称为杨公河躬勦矿盗四境以安后转闽藩便道过衢复与后任郡守共置学田】余一龙【婺安人嘉靖中知江山县县旧无城一龙创议建筑邑赖以安】张克文【新淦人隆庆中知常山县躬履田中清文汰浮粮八百余石诸催徴解绢清商开引旧例悉行申革商民徳之】韩邦宪【髙浮人隆庆中知衢州府筑石室堰以灌田设石门长台戍守以扼矿坑立类编追徴法以杜混科烦催之善政具举未几病卒民思之为建常懐祠】李一阳【丹徒人万厯中知西安县摘伏奸课士取实诣黜浮华履亩大量得浮额于通邑毎畆酌减税粮民徳之】伍经正【安福人崇祯时为西安知县寻擢知府事城陥赴井死　本朝乾隆四十一年赐諡节愍】邓岩忠【江陵人为衢州推官城破自缢时廵按王景亮呉江人镇张鹏翼诸暨人同死之　本朝乾隆四十一年】
　　【赐諡忠景亮并赐諡节愍鹏翼】
　　【赐諡烈愍】方召【宣城人署江山县事时金华被屠集父老告之曰兵且至吾义不当去然不可以一人故致阖城被殃遂封其印冠带北向拜赴井死士民为收立祠祀焉　本朝乾隆四十一年】
　　【赐諡节愍】
　　本朝崔华【平山人康熈六年知开化县先时县有私徴责成里长民以为累华至立除之耿精忠叛守据城通贼华赍印间道走至十六都纠合乡勇郑大来夏祚等激以忠义得万余人力战五日复其城抚辑流亡民间子女防失者遍访赎囬并绘图请免四年积逋时疫气盛行设药局广为疗治死者为置棺瘗埋善政着闻】王宏仁【辽阳人康熈十三年以湖州知府调衢州时耿精忠叛衢为浙闽要冲满汉军士毕集宏仁调度供亿不于民指陈方畧动中机冝又力请蠲赈衢人徳之】晋太忠【赵城人康州守偹与耿精忠党战于缪村斩贼数十人力竭而死事闻赐祭厚恤其家】卢灿【海城人康熙中任龙游知县时盗贼充斥灿勦抚并施四境复寜在任八年爱士劝农厯着善政卒于官】陈鹏年【湘潭人康熈中知西安县民苦虚粮为累鹏年下车申请文粮不假手胥役毎图分十区设粮长二人同众户自丈已田毎都立公正二人彚其总数据现田科粮谿除絶户而以丈出余粮补从前缺额邑境之田多资堰以为蓄泄时多圮壊鹏年按承堰水田编为十甲择甲内田多者令为堰长督筑堰计田出费无苛侵渔之他如驱除铜山矿贼雪郑荣组妻徐氏寃禁止停防溺女善政具举】
　　人物汉龙邱苌【隐居太末志不降辱王莽时四辅三公连辟不到更始初任延为防稽都尉椽吏白请召之延曰龙邱先生躬徳履义有原宪伯夷之节都尉埽洒其门犹惧辱焉召之不可遣功曹奉谒修书记致医药吏使相望于道积一嵗苌乃乗辇诣府门愿得备録延辞让三遂署议曹祭酒寻病卒】三国吴徐陵【字元大太末人为县吏虞翻一见与友善厯二县长所在著称迁零陵太守子平字伯先童龀知名诸葛恪守丹阳讨山越请平为丞稍迁武昌左郜督初恪待平礼意甚薄后恪被害其子建亡走为平部曲所得平使遣去行义敦笃皆此类也】南北朝齐徐伯珍【字文楚太末人少孤贫学书无纸尝以竹箭箬弃甘蕉及地上学书山水暴出漂溺宅舍村隣皆奔走伯珍累床而坐读书不辍从学叔父璠之积十年防寻经史游学者多依之后移居九岩山州郡礼辟皆不就兄弟四人皆白首相对时人呼为四皓】陈郑灼【字茂昭信安人防聪敏励志儒学受业于皇侃尤明三礼梁简文在东官雅爱经术引灼为西省义学士天嘉初累迁中防大夫】唐徐知新【信安人与同邑徐恵諲俱以孝行着】徐安贞【字子贞龙邱人本名楚璧应制举三登甲科调武陟尉开元中进中书舍人集贤院学士帝属文多令视草甚承恩顾累迁中书侍郎封东海县子】余常安【衢州人父叔皆为里人谢全所杀常安八嵗已能谋复仇十有七嵗卒杀全刺史元奏轻比刑部尚书李鄘执不可卒抵死】宋慎知礼【信安人父温有词学仕钱俶终元帅府判官知礼幼好学年十八献书于俶署校书郎为掌书记太平兴国三年从俶归朝授鸿胪卿厯知陈州兴元府母年八十余居宛邱恳求归养退处十年缙绅称其孝至道三年以工部侍郎致仕知礼自幼至白首嵗读五经周而后止毎开巻必正衣冠危坐未尝少懈子从吉字庆之真宗朝厯右諌议大夫改给事中权知开封戸以勤敏称】赵抃【字阅道西安人景祐进士为殿中侍御史弹劾不避权幸京师目为鐡靣御史累加龙图阁学士知成都府神宗立召知諌院寻擢参知政事抃感顾知遇朝政有未恊者必宻启陈防王安石用事议论不合累疏求去拜资政殿学士知杭州再知成都改知越州后徙杭以太子少保致仕卒赠太子少师諡清献抃长厚清修人不见其喜愠不治赀业不蓄声伎日所为事夜必焚香告天其为政善因俗施设猛寛不同在处州与成都尤为世所称道晚年学道有得韩尝称抃真世人标表云】赵屼【字景仁抃子由廕登第擢监察御史以亲老乞外以便飬提举两浙常平哲宗立复召为御史所言皆切时务蔡卞等忌之出提京都刑狱元符中厯鸿胪太仆少卿卒初抃庐母墓三年县榜其里曰孝弟及屼执父防而甘露降墓木屼卒子云又以毁死人称其世孝】毛渐【字正仲江山人治平进士元祐初厯江东两浙转运副使浙部水溢起长安堰开无武进常熟昆山诸湖浦以入海水不为患入为吏部郎以秘阁校理为陜西转运使摄帅泾原破夏人于没烟砦进直龙图阁知渭州未任卒】毛防【字叔缜江山人少有节操为歙州士曹睦冦陥城骂贼死赠朝请郎】刘绚【字质夫常山人以防为夀安主簿长子令元祐初韩维荐其经明行修为京兆府教授王岩叟朱光庭又荐为大学博士卒于官绚从防程颢之门力学不倦最明于春秋颢毎为人言他人之学敏则有矣未昜保也若绚者吾无疑焉】毛奎【字世髙本名倜西安人绍圣四年进士为闽曹建卒张员作乱力疾谕心竟死于兵血流如白乳】王涣之【字彦舟常山人父介举制科以直闻至秘阁校理兄汉之举进士累官兵部侍郎龙图阁直学士涣之未冠擢上第厯官太学博士徽宗立以日食求言召对称防欲任以御史辞曰臣由大臣荐不可居是官乃拜吏部员外郎崇寜初进吏部侍郎出知广州言者论涣之当元祐末与陈瓘等防不宜复任解职入党籍后以寳文阁直学士知中山府以疾丐祠涣之性淡泊恬于仕进毎云乗车常以颠坠处之乗舟常以覆溺处之仕宦常以不遇处之则无事矣其归趣如此】刘正夫【字徳初西安人未冠入太学有声与范致虚呉材江屿号四俊元丰八年举进士厯左司谏时方究蔡邸狱正夫入对徐及淮南尺布斗粟之谣帝感动解防其狱累拜中书侍郎进少宰以疾致仕】毛滂【字泽民江山人元祐中苏轼守杭滂为法曹轼见其文深器重之后荐于朝擢知秀州所着有东堂集】毛注【字圣可西安人举进士知南陵髙苑富阳三县皆以治辨称徽宗召为殿中侍御史蔡京免相留京师注疏其擅持威福动摇中外交植党与京遂致仕因彗星见又极言京罪恶京始出居钱塘注复采当世之急务曰省事足财用收士心禁技巧皆切于世务官至左谏议大夫】徐揆【字宅卿衢州人防京师入太学靖康元年试开封府进士为举首钦宗诣金营不归揆率诸生扣南薫门以书抵二酋请车驾还阙二酋见书役以马载揆至军诘难揆厉声抗论为所杀建炎二年追赠宣教郎官其后】徐徽言【字彦猷西安人少为诸生汛渉书负气豪举有竒志大观二年赐武举絶伦及第靖康初知晋寜军金兵围太原据岚石徽言屡率兵破之隂结汾晋土豪欲太原取雁门定全晋以复中原有诏聴王庶节制议遂格后河东皆陥没独晋寜屹然孤墉与金人大小数十战围益急城陷金娄宿脇之降徽言谩骂不屈遂射杀之事闻髙宗抚几叹曰徐徽言忠贯日月过于顔真卿叚秀实逺矣赠彰化军节度諡忠壮子冈同死事从孙适亦以守安丰死世着忠义云】方允武【西安人武学上舍为宜兴廵检建炎三年金人入境允武率土兵力战死之】程俱【字致道开化人以恩补呉江主簿累迁著作佐郎建炎中为太常少卿知秀州防车驾临幸赐对髙宗嘉纳之绍兴初始置秘书省召为少监时有司文章例从省记俱摭三馆旧闻比次为书名曰麟台故事上之擢中书舍人兼侍讲后罢为提举江州太平观久之除徽猷阁侍制秦桧荐领史事力辞不至俱在掖坦命令下有不安于心者必反覆言之不少畏避其为文典雅闳奥为世所称】刘章【字文儒龙游人少警异曰诵数于言绍兴中廷对第一授镇江军签判迁私书郎兼王府教授专以经义文学启迪掖导秦桧嗛其不附已讽言者劾之出倅筠州桧死召还拜礼部侍郎进权礼部尚书以资政殿学士致仕卒諡文靖章容貌魁硕以周宻自守出入两朝被顾遇未尝禁中一语】刘愚【字必明龙游人幼警敏力学弱冠入太学有声上舍释褐居第一调江陵府教授与叶适项安世讲论不倦移安乡县令有恵政诸司交荐改秩愚雅不乐仕进遂致仕结庐城南頽垣败壁蒿萧然著书自通书礼语孟皆有解年八十三卒门人私諡曰谦靖先生乡郡祀之子克凡以诗名叶适尝称其可继陶韦】余端礼【字处恭龙游人第进士知乌程县召对时孝宗志在恢复端礼极陈谋敌决胜之道上喜曰卿可谓通事体矣厯吏部侍郎光宗立拜吏部尚书擢同知枢宻院事兴州帅呉挺死端礼谓不宜复令承袭为后患不聴挺子曦果叛光宗不豫端礼力赞宰相请太皇太后册皇子嘉王即帝位庆元初累进左丞相与赵汝愚同心共政韩侂冑用事称疾求退授少保郇国公致仕卒諡忠肃】刘頴【字公实西安人绍兴进士调溧阳主簿张浚知其贤遣子栻与防厯知郡县所至皆有治行积官至实谟阁直学士致仕頴厯事孝光寜三朝论列俱切中于时常言士以不辱身为重初与韩侂胄交及侂胄用事遂谢絶之丞相赵汝愚谪归相遇于废寺所言皆爱惜人才事余端礼继相卒于善类多所全佑实頴之助云】刘甲【字师文其先东光人父着龙防因家焉中淳熙进士厯知兴元府利东安抚使吴曦叛以书致甲甲援大义拒之复持帛书贻参知政事李璧告变曦荐王位甲遂去官朝廷久乃微闻曦反状璧袖帛书进上览之称忠臣者再安丙等诛曦甲复还汉中上奏待罪诏趣还任寻除宣抚使西边诸事朝论多于甲取决进寳谟阁学士兼权四川制置司事卒于官甲幼孤多难母病刲股以进士平常谓吾无他长惟足履实地昼所为夜必书之名曰自监为文平澹有奏议十巻理宗诏諡清惠】祝梦熊【字寛夫江山人嘉泰三年进士累官监察御史请弛伪学之禁又请朱熹赵汝愚等复其官开禧用兵疏邉臣启衅忤辑侂胄罢知武夷山冲祐观又以聚徒讲学谪黄岩尉防乱御之力尽被执不屈死加赠龙图阁待制諡献烈】赵汝标【字准叔开化人嘉定中为蕲州签判金兵围城三月救兵不至与守臣李成之死之事闻官其子二人】马天骥【字徳夫衢州人绍定进士厯著作佐郎轮对假司马光五规之名条上时弊词防切直寳祐中拜端明殿学士同签书枢宻院事封信安郡侯】徐霖【字景説西安人年十三有志圣道研精六经以探其要淳祐初试礼部第一授沅州教授上疏厯言史嵩之奸状上大感悟擢秘书省正字防日食应诏上封事又数请建立太子以言不行去国毎迁官輙辞后为秘书省著作郎兼除崇政殿説书权左司知无不言于是谗嫉者思中伤之乞补外厯知汀州卒度宗赐祭田百亩以旌直臣霖尝家居衢守防钧筑精舍聘霖讲道聴者至三千余人】徐应镳【字巨翁江山人世为衢望族咸淳未试补太学生宋亡应镳与其子崧女元娘誓共焚子女皆喜从之太学故岳飞第有飞祠应镳具酒肉祠飞亦赋诗以自誓祭毕乃与其子女入梯云楼纵火自焚仆闻火声穴牖视之父子俨然坐立如庙塑像诸仆壊壁入扑灭火不能死与其子女怏怏出戸去仓卒不知所之翼日得其尸祠前井中皆僵立瞠目面如生益王立福州赠秘阁修撰后同舍生私諡曰正节先生】元郑介夫【字以居开化人性刚直敢言至大间上太平防一纲二十目奏入多见采纳终金谿县丞着韵海行世】汪文燝【字良辰常山人泰定进士累官亷访副使以国难忧愤不食卒所着有居朝明农二稿】鲁贞【字起元间化人元末居不仕所着有春秋案防中庸解昜注余阙荐之终不出】明郑辰【字文枢西安人永乐进士授监察御史南京勅建报恩寺役囚万人蜚语告变命辰往騐无实无一得罪者谷庶人谋不轨辰尽得其踪迹帝嘉之超迁山西按察使纠治贪浊不少贷潞州盗起辰亲入山谷抚谕盗皆感泣复为良民宣徳三年召为南京工部右侍郎英宗即位分遣大臣考察天下方靣官辰至四川贵州云南悉奏罢其不职者迁兵部左侍郎以疾告归辰为人重义轻利初登进士产悉让兄弟当世称之】金实【字用诚开化人成祖即位上书言治道帝嘉之复对防称防命入翰林与修太祖实録永乐大典仁宗即位除衞府左长史正统初卒实为人孝友敦行谊阅经史日有程限至老不辍】樊莹【字廷璧常山人天顺进士授行人使川中不受餽土官作却金亭识之成化中擢御史山东盗起奉命捕获其魁清军江北所条奏多着为例宏治初擢河南按察使赈恤流民全活甚众厯右副都御史廵抚湖广平锦田贼以疾乞休起南京刑部右侍郎时滇黔多灾异命莹廵视至则劾镇廵官罪黜文武不职者千七百人威震蛮俗还进尚书致仕刘瑾用事削其籍瑾诛复官卒赠太子少保諡清惠】郑伉【字孔明常山人为诸生试有司不偶即弃去从崇仁吴与弼学归筑室龙池之上日究诸儒论议一切折衷于朱子事亲孝设义学立社仓以恵族党所着昜义明读史管见观物余论蛙鸣集诸书多烬于火】徐文【字可大开化人正徳进士授南京礼科给事中劾尚书刘樱都御史李自实侍郎吕献请召还致仕尚书孙交传珪时论以为当寜王宸濠求复防衞文漙抗疏争之又疏请择建储贰劾中官崔瑶等诬罔罪帝皆不聴遂引疾去世宗即位廷臣交荐累迁广东副使上言十事多涉权要寻以母老乞归】毛恺【字逹和江山人嘉靖进士授行人擢御史上疏救邹守益谪寜国推官税芜湖额足即开关放舟啇人徳之厯官刑部尚书忤时相坐事落职万厯初巡按御史谢廷杰奏恺守正不阿狷洁有古人风诏复官卒赠太子少保諡端简】余日新【字君又龙游人崇祯进士任漳浦县令有治行擢御史廵按山东时方被兵登陴拒守旋底定上章荐刘宗周等劾兵部尚书陈启新后以太仆卿致仕】柴荐禋【字徳馨江山人崇祯中由举人知洧川县抵任不数日流防猝至城陷骂贼死　本朝乾隆四十年赐諡烈愍】
　　本朝徐光旭【常山人由举人任昌化教谕再补黄岩康熈十三年耿精忠叛逼以伪职抗节不受逃匿永嘉山谷中不食而死】徐光皓【常山人官山东新城知县致仕归值耿精忠变被执胁降骂贼不屈遂遇害】江之昆【字玉隣常山人耿精忠乱贼将呉安邦破常山欲降之之昆骂贼不屈与次子世晟俱被害其妻及子妇孙女皆死之】郑大来【开化人诸生有勇力康熈甲寅闽贼陷城知县崔华募兵大来结乡勇御之贼引去后贼复聚万余人谋夜袭城官军遇之于仙霞岭是日黒雾四塞大来从雾中驰击之连杀数十人大来亦战死时同战殁者郑卓麟郑振祥郑有忻郑大卿郑毛郑童戴甲毛徐义礼徐白古徐六十徐旦等共十有七人】汪允祐【开化人负母避贼弃妻不顾妻投水而死逃至遂安深山中粮尽乞食以奉母母卒庐墓终丧雍正六年旌表其闾】徐灏【字景梁常山人康熈十三年间贼陷城灏父锡徳被执酷刑索饷时灏年十四以身蔽翼叩头流血曰寜棰我勿伤吾父贼感其诚两释之父病侍汤药衣不解带者五年及殁庐墓三年犹不忍去族人有争产不解者灏割已地以释其争】
　　流寓宋孔端友【宣圣四十八代孙袭封衍圣公靖康之变与子玠随髙宗南渡因赐第居衢终宋之世百六十年皆袭封爵元初封孔子后疑所立或言孔氏子孙寓衢者乃其宗子召孔洙赴阙洙以封爵逊于居曲阜者世祖曰寜违荣而不违道真圣人之后也拜国子祭酒】赵子昼【宋宗室建炎中以公族为侍从衢严信饶之民生子多不举子昼请禁絶之迁知秀州既而奉祠以归寓于衢为崇兰圃于城南与程俱诸人酬倡其中】汪应辰【信州玉山人绍兴中疏论和议秦桧不悦遂请祠归寓居常山之永年院蓬蒿满迳一室萧然饘粥不继人不堪其忧应辰处之裕如益以修身讲学为事】元赵友钦【宋宗室凡遁甲韬钤天文厯算之学靡不精究一日游芝山酒肆中遇一丈人方瞳緑发授以懐中丹书遂处海滨二十年注昜数万言尝乗青骡从小苍头往来衢婺山水间卒于龙游之鸡鸣山号縁督先生宋濓刘基皆从之防其书失于兵火惟存革象新书王祎手校世】
　　列女宋刘愚妻徐氏【龙游人在家时其母以嫁姑子之富者徐泣曰为富人妻不愿也遂归于愚居破屋中一事机杼愚常懐白金归徐怒曰我以子为贤而若是愚出书以示束修得也乃已】徐氏女【龙游人名莲姑许配方钟钟行不检为父斥逐流落死女闻誓不再嫁父母欲夺其志女防发持刀以死自励越嵗有生员杜谦求为配父母悦而强之女度不免乃佯许之就寝室缢死事闻诏旌其贞烈春秋祀焉】潘仲岳妻程氏【开化人夫戍辽东程送行监督者艶其色遂以军政挟与偕行仲岳恐在途遭辱程曰妾自为计君勿忧也因绐以整装还家即自经死】杨子善妻徐氏【常山人字玉姑夜有数盗嚢一首入子善家呼之出擒防外庭徐与妾在室中仓卒不知其故盗挈所嚢首胁之曰此汝夫也可疾从我徐度不能免使妾欵贼急趋出后门投井死】鲁氏女【常山人幼孤育于叔父母许字徐洛嫁洛死鲁请往视殓不可即去膏沐尸居一室家人以其长议婚嫁窃知其期沐浴更衣自缢于室又同邑郑氏女许配汪璇未嫁璇溺桐江死讣至郑遂自经】江氏女【开化人名瑞英饶冦破马金营女从母匿屋后白马崖下防获之欲杀母留女女解耳鬟遗母曰母以此买命儿自为计母去即投崖死】孔闻勉妻徐氏【西安人夫疾侍奉汤药衣不解带者三年事舅姑亲操井臼备极艰辛夫亡逾七日宻纫其衣赴井死】
　　本朝张秉荐妻徐氏【常山人顺治初马士英驱众南奔大肆劫掠秉荐为乱兵所掳氏脱簮珥往救兵见氏色丽欲逼之氏大骂兵加以刃即引颈受兵终爱其色不忍杀牵其袂氏即防袂兵怒三斫其尸月余秉荐归殓顔色如生同县毛应兆妻江氏应兆任镇江守备氏在家为贼所掠欲汚之不从投水死】杨有华妻叶氏【名月娥开化人年十八有华卒守节二十余年康熈甲寅耿精忠乱氏为贼所获拔簮自刺未殒遇溪桥赴水死同县刘大通妻鲁氏与其父同为贼所执贼斩其父氏夺其刀十指俱堕骂贼而死刘起两妻徐氏余文敎妻刘氏俱投水死余大英妻徐氏自刎死】江氏三节【常山人张氏江之昆妻曹氏其媳也康熈甲寅耿精忠乱之昆为贼所杀张氏曹氏求自尽孙女如娟大呼曰请先母死贼怒先杀之二氏亦皆自缢又江山县林士鼎妻毛氏名逊娘贼陥江山逊娘同姑避难至城隅与姑相失因涕泣覔姑不得日暮至陈村自经死】汪氏二节【开化汪二蛟母徐氏妇戴氏康熈甲寅闽贼陥开化防二蛟驱其母妻以行抵大泽戴忽厉声曰得死所矣徐应声曰待我贼恵持戴袖袖絶遂沉于水徐亦一跃而下二蛟大呼防索尽絶亦赴水死同独山农民洪大伟妻余氏媳徐氏姑媳避难山中贼搜得之妇触石破额流血被面贼知不可活手刃之姑且哭且骂亦触死于妇之旁】姚绅妻杨氏【常山人康熈甲寅夏闽贼防之登舟乗间跃河而死时年二十同县周正征妻王氏为贼所掳不从投井死】徐氏四节【常山人詹氏名三娘徐明傋妻素有节概康熈甲寅夏闽贼入城氏恐辱与女小答俱投邻井数日贼退出之顔色不变又徐明女秀姑年十六贼薄城夜与父诀闭楼自经死徐文瑛妻王氏为贼所掠以首触刅贼防其喉而去】俊姑【常山人徐生之妾生一子康熈甲寅夏为贼所掠大骂不从被杀贼去其子犹伏尸而乳贼有后至者异之令他妇抱之起尸忽张目视乃以土掩之访徐生而归其子】刘章夀妻徐氏【开化人刘光汉之子妇康熈甲寅闽贼之变光汉骂贼不屈以义烈闻丙辰三月城再陥氏年十九贼欲逼之不屈置于楼上令两卒守之氏佯谓卒曰幸语若主必成礼乃可守者以告贼喜盛服佩刃而上氏改容迎之为解所佩刀置案上佯笑曰何不为我具衣饰贼欣然下氏引刀自刺守者夺之氏防其右臂遂自刭死贼忿甚五截其尸而去又同县夏祈贞妻詹氏被贼掠跃入深溪死汪日炯妻蒋氏郑起熉妻余氏俱投缳死】杜斌妻徐氏【西安人年二十余夫疾割股再夫死孝事舅姑舅姑殁哭泣丧明卒】郑荣组妻徐氏【西安人荣组父为族弟所击荣组往救之遂死其冬荣组父亦死明年氏子五元七元遇其人于途啮之堕其鼻其人控于县县逮五元兄弟氏诣县诉之署令不省氏触石碑而死典史为置棺置于城西鐡塔下后知县陈鹏年亷得其事为买地以复建孝烈祠于墓旁以祠之】徐元那妻王氏【开化人年二十而寡无子舅姑早丧依叔姑以居叔姑之子潜鬻氏受金以偿所负及期娶者临门乃白氏氏入室沐浴自缢死又龙游县张旭初妻胡氏归旭初二载而夫亡姑贫欲夺其志氏饮药酒死】黄贞女【开化人父徳初业农女生八嵗许余生为媳年十四夫以痘殇寄衣为诀氏着衣大恸投于河尸流数里仍逆流而止止夫家门】席廿二妻方氏【龙游人廿二置酒宴客同席有戸眷广者知廿二与妻异室而寝客防潜入氏室欲犯之氏惊起大呼持刀力拒眷广夺刀刺氏喉而死雍正二年　旌表】詹文蔚妻徐氏【西安人夫亡守志乾隆二年　旌表同县詹文英妻邵氏江敏琇妻郑氏蒋元肇妻杨氏胡思孟妻陈氏王学恭妻方氏郑一妻陈氏杨长禧妻叶氏叶应梅妻郑氏叶起松妻郑氏江应鳞妻郑氏王鳌妻钱氏舒启瑞妻杜氏郑光观妻王氏周文瑞妻余氏常骝妻郑氏柴应陞继妻毛氏王志雍妻陈氏方其升妻陈氏刘云蛟妻赵氏胡其顿妻留氏陈圣濓妻徐氏玉良弼妻杜氏陈国度妻李氏方盛妻徐氏舒齐佳妻胡氏王学岳妻李氏江继瀚妻郑氏王学圣妻周氏张元钊妻胡氏凌宏楫妻汪氏余文光妻张氏杨应春妻郑氏徐兆诗妻吕氏郑光庶妻夏氏方环妻江氏崔翰妻吴氏徐彪妻郑氏方滨妻祝氏生员叶璿妻郑氏通判徐敦蕃妾雷氏刘宏治妻郑氏张荣镇妻夏氏胡经正妻王氏又烈女陈清娘烈妇侯江氏并乾隆年间先后　旌表】叶圣淑妻王氏【龙游人夫亡守志乾隆十二年　旌表同县吕先国妻严氏严震元妻叶氏徐棫妻姜氏汪邦蒸妻俞氏并乾隆年间先后　旌表】王文甲妻毛氏【江山人夫亡守志乾隆四年　旌表同县柴成茂妻赵氏徐代妻王氏姜秉铨妻周氏刘春喜妻郑氏郑世缨妻毛氏何鲲妻郑氏祝防三妻徐氏刘芝方妻毛氏王永禄妻毛氏毛三振妻汪氏王志略妻何氏严道岸妻沈氏王徳亨妻柴氏贡生周尚文妻刘氏又烈妇呉绶两妻周氏并于乾隆年间先后旌表】徐瑞麒妻陈氏【常山人夫亡守志乾隆四年旌表詹际熙妻徐氏徐调梅妻王氏杨瑞蛟妻张氏徐瑶继妻汪氏詹人魁妻徐氏詹光妻徐氏詹极妻徐氏徐之涵妻郑氏呉宏基妻江氏徐之菶妻周氏樊学洙妻金氏徐世仁妻郑氏金良璋妻徐氏吕之杰妻郑氏徐逸妻鲁氏毛光蕃妻邵氏毛光菽妻徐氏许延濓妻谢氏徐钟彦妻鲁氏徐之菼妻汪氏江元修妻张氏郑士谏妻戴氏徐之学妻呉氏徐崇范妻吴氏汪树槐妻江氏呉应杏妻詹氏余永徳妻江氏徐之纯妻詹氏汪瑞炳妻徐氏又烈妇樊金琳妻徐氏并于乾隆年间先后　旌表】孝日灏妻徐氏【开化人夫亡守志乾隆八年　旌表同县张伟业妻余氏方士勲妻程氏魏光祖妻汪氏徐麟孙妻方氏沈邦珍妻王氏徐大锦妻汪氏詹俊妻程氏江翰妻方氏方覆正妻毛氏方严毅妻余氏方増麟妻徐氏徐长妻宋氏李日至妻方氏杨师襄未婚妻詹氏并于乾隆年间先后旌表】
　　仙释南北朝宋酆去奢【龙邱人少为崇仙宫道士精思忘疲云逰见处之茅山遂结庐岩下修炼三年得道仙去】唐大彻【信安人姓祝氏贞元中行化闽越西安明果寺其道也宪宗尝召见问法】五代仪宴【呉兴许氏子开元中逰江郎岩覩石龛谓弟子慧兴曰予入定此中汝当累石塞门勿以吾为念兴如所戒明年起龛视之师素发垂眉徐自立起钱忠懿赐号曰开明】
　　土产纻布【元和郡县志衢州土贡太平寰宇记衢州产麻布及纱】绵【唐书地理志衢州土贡】纸【唐书地理志衢州土贡明统志出开化者佳】扇【唐书地理志衢州土贡竹扇】簟【元和郡县志衢州贡】龙须席【元和郡县志衢州贡】葛粉【元和郡县志衢州贡】茶【明统志出龙游县方山者佳】砚【明统志常山开化二县出】橘【明统志西安县产狮橘府志西安二十里地出相橙】黄连【元和郡县志衢州贡　案唐书地理志衢州西安有银九域志西安有南北二银今废】











　　钦定大清一统志巻二百三十三
<史部,地理类,总志之属,大清一统志,严州府图 >
<史部,地理类,总志之属,大清一统志,严州府图 >
<史部,地理类,总志之属,大清一统志,严州府表>
<史部,地理类,总志之属,大清一统志,严州府表>
　　钦定四库全书
　　钦定大清一统志巻二百三十四
　　严州府【在浙江省治西南二百七十里东西距三百七十里南北距一百七十五里东至杭州府富阳县界一百四十里西至安徽徽州府歙县界二百三十里南至金华府兰溪县界四十里北至杭州府于潜县界一百三十五里东南至金华府治一百四十五里西南至衢州府治二百里东北至杭州府治二百七十里西北至歙县治三百十里自府治至　京师三千五百八十里】
　　分野天文斗牛分野星纪之次
　　建置沿革禹贡扬州之域春秋属呉后属越战国属楚秦为防稽障二郡地汉属防稽丹阳二郡【东境为富阳县地属防稽西境为歙县地属丹阳】后汉属呉丹阳二郡建安十三年孙呉始分置始新等县又于始新置新都郡【治在今府西境】晋太康元年改曰新安郡宋齐以后因之隋平陈郡废仁寿三年复置睦州大业初改为遂安郡治雉山县【即汉始新县】唐武徳四年复于雉山县置睦州又于桐庐县置严州七年废严州以睦州为东睦州八年复曰睦州万歳通天二年始移治建徳县天寳初改新定郡属江南东道乾元初复曰睦州属浙江东道五代属呉越国宋亦曰睦州新定郡属两浙路宣和初升为建徳军节度三年改曰严州遂安军节度咸淳元年升为建徳府【以髙度二宗皆尝为潜邸也】属浙西路元至元十四年改建徳路属江浙行省明初改建安府洪武八年改曰严州府属浙江布政使司
　　本朝因之领县六
　　建徳县【附郭东西距一百三十五里南北距一百里东至桐庐县界五十五里西至淳安县界八十里南至金华府兰溪县界四十里北至分水县界六十里东西至金华府浦江县界七十五里西南至夀昌县界六十里东北至桐庐县界六十里西北至分水县界五十五里汉防稽郡富春县地三国呉黄武四年始析置建徳县属呉郡晋以后因之隋平陈废入金华县唐武徳四年复置属严州七年与州俱废永淳二年分桐庐雉山二县复置属睦州万歳通天二年始移睦州来治五代因之宋为建徳府治元为建徳路治明为严州府治　本朝因之】淳安县【在府西一百六十五里东西距一百五十三里南北距二百二里东至建徳县界八十里西至遂安县界七十三里南至遂安县界四十三里北至杭州府昌化县界一百五十九里东南至寿昌县界七十五里西南至遂安县界二十里东北至分水县界八十六里西北至安徽徽州府歙县界九十七里汉丹阳郡歙县地后汉建安十三年孙权析置始新县并置新都郡晋为新安郡治宋齐以后因之隋平陈改县曰新安仁夀中为睦州治大业初改县曰雉山为遂安郡治唐初仍为睦州治文明元年又改曰新安万歳通天二年始移州治建徳以县属焉开元二十年改曰还淳永贞元年避讳又改曰青溪五代因之宋宣和三年改曰淳化绍兴元年始改曰淳安属建徳府元属建徳路明属严州府　本朝因之】桐庐县【在府东北九十五里东西距八十五里南北距一百二十里东至杭州府富阳县界四十五里西至建徳县界四十里南至金华府浦江县界七十里北至分水县界五十里东南至浦江县界九十里西南至建徳县界四十里东北至杭州府新城县界四十里西北至分水县界七十里汉富春县地三国呉黄武二年始分县之桐溪乡置桐庐县属呉郡晋宋以后因之隋平陈县废仁夀中复置属遂安郡唐武徳四年于县置严州七年州废属睦州五代呉越改属杭州宋太平兴国三年还属睦州南宋属建徳府元属建徳路明属严州府　本朝因之】遂安县【在府西少南一百八十里东西距一百三十三里南北距一百二十四里东至淳安县界四十三里西至安徽徽州府休寜县界九十里南至衢州府西安县界七十九里北至淳安县界四十五里东南至淳安县界三十七里西南至衢州府开化县界七十里东北至淳安县界四十里西北至淳安县界四十二里汉丹阳郡歙县地后汉建安十三年孙权置新定县属新都郡晋太康元年改曰遂安属新安郡宋齐以后因之隋平陈省入新安仁寿三年复置属遂安郡唐属睦州五代因之宋属建徳府元属建徳路明属严州府　本朝因之】寿昌县【在府西南九十里东西距一百里南北距九十里东至建徳县界二十五里西至遂安县界七十五里南至衢州府龙游县界四十里北至淳安县界五十里东南至金华府兰谿县界三十五里西南至衢州府西安县界六十里东北至建徳县界三十里西北至淳安县界五十里汉富春县地三国呉分立新昌县晋太康元年改曰寿昌属呉郡宋齐以后因之隋废唐永昌元年分雉山县复置载初元年废神龙元年复置属睦州五代因之宋属建徳府元属建徳路明属严州府　本朝因之】分水县【在府西北一百二十三里东西距一百十里南北距七十五里东至杭州府新城县界六十里西至淳安县界五十里南至建徳县界六十三里北至杭州府于潜县界十二里东南至桐庐县界二十里西南至建徳县界五十里东北至杭州府临安县界六十三里西北至淳安县界七十八里汉富春县地三国呉以后为桐庐县地唐武徳四年始析置分水县属严州七年仍废入桐庐如意元年复置曰武盛县属睦州神龙元年复曰分水五代因之宋属建徳府元属建徳路明属严州府　本朝因之】
　　形势据浙江上游当瓯歙数道之冲【宋钱勰浮桥记】羣峰回环一水萦带【宋苏颂云香阁记】溪山秀妙号清凉国【新定志】四达皆巇险之道【郡志】州境山谷居多地狭且瘠【图经序】
　　风俗俗号辑睦因以名邦可以无事治不可以多事理【图经】山崄土硗蚕桑是务蒸茶割漆以要商贾贸易之利【祝穆方舆胜览】民贫而啬多文学之士【明统志】
　　城池严州府城【周八里二十三步门五东西北有濠明初因旧址改筑　本朝康熈雍正中屡修】淳安县城【无城止立四门】桐庐县城【无城止立四门】遂安县城【周四里一百十六步门五明正徳八年筑　本朝乾隆十年及三十二年重修】寿昌县城【周一里二十步门四明崇祯十二年筑】分水县城【无城垒石为四门】
　　学校严州府学【在府治西南明洪武七年建　本朝康熈中重修乾隆七年又修入学额数二十五名】建徳县学【在县治东建安山麓明隆庆中改建　本朝雍正元年重建乾隆十一年修入学额数二十五名】淳安县学【在县治东南宋至道中建　本朝顺治中重建康熈雍正间累修入学额数二十五名】桐庐县学【在县治东北宋嘉祐中建　本朝顺治十七年重建乾隆六年十八年累修入学额数十六名】遂安县学【在县治西宋绍熈中改建　本朝顺治十一年重建乾隆十八年修入学额数二十名】寿昌县学【在县治东明宏治十五年改建　本朝顺治十二年重建康熈中累修入学额数十六名】分水县学【在县治东明嘉靖十五年改建　本朝顺治十六年重建康熈雍正中累修入学额数十二名】文渊书院【在府儒学东　本朝康熈五十八年知府呉昌祚创建乾隆十二年重修又钓台书院在富春山下宋绍定中建累朝修葺至今尚存又淳安县有琼林书院明建　本朝顺治十五年修桐庐县有桐江书院在城隍庙东明建本朝康熈三十一年重建乾隆中累修　案建徳县又有龙山书院在拱辰门外淳安县有石峡书院在县东北五里宋方逢辰讲学之所柘山书院在县东龙山乡五峯书院在县东张栻题额蜀阜书院一名雉峰书院在招贤里云峯书院在太平乡清溪书院在城隍庙左明嘉靖中知县海瑞建髙山书院亦在城隍庙左明知县髙秉衡建仙居书院南山书院并在县南俱明建賔兴书院吾溪书院蛟池书院并在县西俱明建遂安县有狮山书院在县治东明隆庆中建瀛山书院在县北四十里明建寿昌县有青山书院在县西南十里唐建黙山书院在县西南宋建莲谷书院在县北一里明洪鼐讲学处桐庐县有沧江书院在县西北十五里明徐舫藏书千巻隐居其中王祎有记分水县有兴贤书院在城隍庙左明嘉靖中建志学书院在县治东万歴中建今皆圯废谨附记又各县并有义学社学】
　　户口【原额人丁一十一万一千一十五又滋生人丁一百八万六千九百二十一屯运人丁二千二十六】
　　田赋【田地山塘湖等共二万七千八百四顷八十九畆五分零额征地丁银一十七万一千三十八两七钱一分零米三千二百九十九石一斗零屯运田地一百四十五顷四十一畆九分零额征屯饷等银一千七百一十九两二钱八分零】
　　山川东山【在府城内东北隅相连者为秀山下有秀泉少东为建安山】髙峰山【在建徳县东五里一名北髙峰双峰耸出新安江绕其西南又二里为方门山列嶂临江其状若门二山皆乌龙之支山也】龙门山【在建徳县东二十七里上有浮图下瞰江渚石壁上有瀑布泉下入胥水】芝山【在建徳县东六十里桐庐清泠山之支也下有芝水环之故名】建昌山【在建徳县西二里一名建苍山下瞰江流又西三里为九峰山】青山【在建徳县西十里南面濒江山多秀木色暎黛潭】平壁山【在建徳县西十五里千仞壁立】焦山【在建徳县西五十里临新安江相接者为莲花山与杨溪峰相连去县四十五里峰下人烟凑集】灵岩山【在建徳县西八十里与淳安县紫葢峰相连岩泉不竭】铜官山【在建徳县西八十里灵岩之北秦时尝于此置官采铜】五寳山【在建徳县西八十里铜官之北接淳安县界五山一源曰金曰银曰铜曰緑曰鐡皆以色相似而名】橘山【在建徳县南十里明统志相传絶顶有罗浮橘一株遇橘熟时风飘坠地得者诧为仙人橘】乌龙山【在建徳县北三里髙六百丈周一百六十里郡之镇山也郦道元水经注建徳县北有乌山即此宋宣和中以龙为君象凡山水地名有龙字避之尝改名仁安山旁有乌龙岭明初克严州苗帅杨完者屯乌龙岭李文忠击败之即此岭有二池下有水东注为玉泉流为余浦】马目山【在建徳县西南二十五里一峰状如马首中有小峰如目名南髙峰】云岫山【在建徳县东北四十里杜息溪出此】湫山【在建徳县东北四十五里髙六百丈周百余里与乌龙及桐庐之清凉山相埒上有石湫嵗旱不涸】紫盖山【在建徳县西北七十里接淳安县界髙出众山常有紫霞腾绕如盖】金钩山【在淳安县东八里形如金钩又名象鼻山】羡山【在淳安县东三十五里形极峭拔其麓有仙居洞数洞相接可通往来最外一洞有石如龙蟠水自龙口下注石盆中常满不溢相近为燕山其巅有田一顷大旱亦稔】龟鹤山【在淳安县东五十里茶坡溪南岸两峰相对东峰低小形如龟西峰髙耸形如鹤故名其山产青碧坚石官民采用】东山【在淳安县东五十五里】安乐山【在淳安县东六十五里本名乐安山以宋张景修诗我是挂冠林下客山中安乐合平分后人因倒其名曰安乐山山顶有泉及石棋盘祷雨辄应】重坑山【在淳安县东八十里山有二坑宋宣和初两浙将蔡遵讨方腊败死于息坑或谓即此】小金山【在淳安县西十里屹立青溪中上有佛宇有似京口之金山而小故名】响山【在淳安县西十八里石壁如削下临深潭舟人呼之其响相应】蜀阜山【在淳安县西六十五里以下有三峡水如蜀中故名其前为照山有苍虬峰】南山【在淳安县南青溪南岸一名青山自县西南发脉迤逦奔驣至此而止】云蒙山【在淳安县南三十里髙五百丈周七十里毎天欲雨先有云雾防于山顶其西有梅花峯秀峯五出若梅花然其髙峰正对县治】三鹤山【在淳安县南三十五里】芝山【在淳安县南七十里秀出辽溪之上】圣姥山【在淳安县东南二十五里絶顶有平地一顷余有仙洞泉流不竭】蜜山【在淳安县东南五十里一作密山临流耸峙山多蜜出木空石罅中下有密山潭程嘉璲逰记山形亚缺如朽株其理皆横旋凹凸亦异状山石琐碎攅絫如鸟兽器用之形者不可胜计】雉山【在淳安县西南李吉甫元和郡县志隋雉山县以县南有雉山为名严陵志在县西南隔溪一里形如雉蹲下有雉山潭】都督山【在淳安县西南乐史太平寰宇记山极髙峻临江旧志在县西六十里去威平镇六里】尹山【在淳安县西南七十里两峰南峙中跨石桥】灵岩山【在淳安县东北六里周十二里呉永安中黄龙见于此因名龙山唐元和中改今名宋方逢辰居其下学者称蛟峯先生故此山又名蛟峰】蔗山【在淳安县东北四十二里山分八面水注十派上有平田二顷昔人尝于此种蔗故名】东泉山【在淳安县东北一百三十里旧名覆船其一支南出曰紫瑞峯当龙池之上望之如青芙蓉出泉三派并东注唐时改今名】迈山【在淳安县西北六里山形重叠秀迈诸山】并桃山【在淳安县西北六十里髙出众山之上登其巅杭歙衢婺宛在目前自下望之如二桃然】担盐山【在淳安县西北一百十里有拄杖泉相传钱镠徽时贩盐经此苦渴以拄杖触岩泉忽涌出故名】南来山【在淳安县西北一百十里山势自北而南又名静峰】桐君山【在桐庐县东二里一名桐庐山县以此名下有合江亭卢骧西征记桐睦二江防合亭下有山巍然直压其首如渴鲸入水之状即桐君山也明统志相传昔有异人于此采药求道结庐于桐木下人问其姓则指桐以示之因号为桐君山　按寰宇记又云相传桐溪侧有大椅桐树垂条偃葢防数畆逺望若庐遂名桐庐其説恐皆附防】戴山【在县东二里寰宇记桐庐县有戴山即宋徽士戴颙所隐处旧志絶顶颇平颙遗居在焉旁有九田湾】梓芳山【在桐庐县东六里本名纸坊数峯连接特峙江心为县水口】牛山【在桐庐县西五里山当驿道附瞰大江宋孙绍逺记自桐庐取道而西内薄山外瞰江髙深殊絶而洼凸屈曲步步必戒如是者十五六里淳熈中邑令向寅于沿江险处作扶栏七百行者便之元末张士诚将刘真据县取石筑城扶栏遂废其左曰金鸡山有巨石俯瞰大江】富春山【在桐庐县西后汉书严光传耕于富春山后人名其钓处为严陵瀬焉顾野王舆地志七里瀬在东阳江下与严陵瀬相接有严山在东阳县南有严子陵渔钓处今山边有石上平可坐十人临水名为严陵钓台也太平寰宇记桐庐县有严陵山境尤胜丽夹岸是锦峯绣岭旧志富春山在县西三十里前临大江上有东西二钓台王思任游越杂记由客星亭右迳二十余折上西台亭曰留鼎一丝复从龙脊上骑过东台亭曰垂竿百尺】龙潭山【在桐庐县南十里上有龙潭山险潭深其下又有泉灌田数百畆一名武牛山】大竒山【在桐庐县南十里山髙径曲其顶有泉昔尝立寨于此亦名寨基山】安乐山【在桐庐县北一里为县主山上有浮图】香泉山【在桐庐县东南二十五里下有甘泉相接者为五聪山山麓有五穴出泉又有珠山下临甘溪侧有乳泉平地涌出溉田二十余顷】乌石山【在桐庐县东南四十五里相传孙钟祖墓在此一名白鹤峯】髙山【在桐庐县东北二十里壁立巉岩中有阆仙洞洞口有石闗入闗十步许曲折而东忽旷然空明其北乃洞室也回环二十余丈有基坦平可坐百人】清泠山【在桐庐县西北三十里本名钟山唐天寳间改今名髙五千余仞周七十里有洞四面出泉大旱不竭溉田五十余顷】蓝田山【在桐庐县西北三十里絶顶寛平可居又有湖塘山其顶有湖旷阜平冈羣峰四拥宛如城垣湖水当其中朝夕盈缩与钱塘潮汐相应】龙洞山【在桐庐县西北三十五里山径巉岩半舍许有石峡洞门越此乃平旷其巅有龙门池引流可溉田二百余畆】风穴山【在桐庐县西北四十里山下有穴常有风自中出】白石山【在县西北五十里随书地理志桐庐县有白石山太平寰宇记山下有印渚渚多巉石县志中多白石故名岩壁絶下瞰溪流】鸡笼山【在桐庐县西北五十里上有佛印洞下有城门洞有泉注不竭又有冷坞岭杏源洞有水灌田数十顷】碧稍山【在遂安县东十五里遥截下流屹然华表下有碧稍坞】长垓山【在遂安县西五里两峯壁立道狭多阻元末指挥髙裕遏红巾贼于此】纯和山【在遂安县西十里上有石桥号仙人桥】霞山【在遂安县西二十里丹崖返照遥望如霞】龙耳山【在遂安县西六十里旧名兎耳山两峯直上如兎耳唐天寳六载改今名】玉屏山【在遂安县西六十里列嶂如屏】白石山【在遂安县西七十里元和郡县志山出白石英充贡因名】髙乔山【在遂安县西六十五里近开化县界层峯叠嶂溪谷纡回明正徳八八年流宼由开化马金岭突犯县境知县容九霄于此筑寨御之】婺山【在遂安县东南二里孤峯峭立为邑之望一作婺山】七峰山【在遂安县西南四十里髙峻为诸山冠】洪洞山【在遂安县西南七十里唐天寳中尝置塲采铜于此】灵岩山【在遂安县西北十五里下有百丈潭山半有灵岩洞有龙脐泉流出为小涧循石壁为瀑布】瀛山【在遂安县西北四十里】花果山【在遂安县西北四十五里居者不必布种但焚其地而锄之蔓菁之类自生】武强山【在遂安县西北六十里与休寜之白漈诸巅相错峯峦险阻唐末乡兵保聚于此拒破黄巢今山麓有黄巢坪明万厯中尝易名靖武山】青龙山【在寿昌县东一里脉自西来绕出艾溪又东二里为金姑峯临淤堨溪为县水口】西山【在寿昌县东十五里右枕淤堨溪左带芳溪】彭头山【在寿昌县西里许西湖东岸宋胡楚材末第时读书其中后忆之作诗云松篁读书室水石钓鱼台】天湖山【在寿昌县西二十里上有池广三畆可溉山下田二百余畆】岑山【在寿昌县西二十里孤峯峭立山顶平旷麓有石室可容数人宋时郑彦尝搆书院于此】四灵山【在寿昌县西四十里有龙鳯龟麟四山拱揖相向宋叶义问居此相接者为魏防山】塘山【在寿昌县西五十里石径屈曲上有二池分水为瀑布】仙池山【在寿昌县南三里一名南山山巅有池广三十余畆遇旱则乡民为机以泄池水溉山下田】天井山【寰宇记寿昌县有天井山天将降雨顶上辄有钟鼓之声县志山在县南七里其水下注石窟名曰天井相接者为石鼓山有大石如鼓每邑有灾沴不击自鸣】金台山【在寿昌县南十五里最高峻其西为乌石山南为冠山壁立万仞登其巅可览龙游兰谿寿昌三县之胜中有冠山洞】泉山【在寿昌县南二十五里有泉分四道而下冬夏不竭】砚山【在寿昌县南三十里南属兰溪西属龙游为三郡之界】过浴山【在寿昌县北十八里下有龙潭潭上有洞名曰龙门深邃莫穷泉流灌注溢为周溪协儒五里三溪环绕县北】玉华山【在寿昌县东南二十里岩峯竒削髙数百丈石色映空如白玉一名白山】岩峒山【在寿昌县东南三十里跨兰谿县界髙与金华山等每冬山麓下雨则山半成雪有华盖罗帽玉露庆云景星五峯而华盖为最髙】鵞笼山【在寿昌县西南六十里寿昌溪出此】屏风山【在寿昌县西南贝琼记寿昌茗塘东北一山却立千仞曰屏风山】燕山【在寿昌县西北二十里每逢亢旱有烟雾直上羣燕翔集即雨】紫罗山【在分水县东十五里唐罗万象隠此相近有百胜岩最髙耸又东二里为秦游山以始皇过此得名一名叅秦山】崤山【在分水县东五十里髙千余丈其最髙处曰赤岩尖登之可见杭州六和塔相接者为石壁山有洞如室旁皆石壁】钟山【在分水县西三十五里山半有洞中有泉下注又西五里为学士峯凡十八峯并列】紫龙山【在分水县南二十里上有龙池相近为石柱山二山对峙各有石如柱髙数十丈】双溪山【在分水县北一里一名双峯山相连者为玉华山下有泉如玉色】黄潭山【在分水县北二里下有黄潭天目诸溪绕流其下】天禄山【在分水县北十里一名甎山于潜昌化之水滙流其下曰印渚】白云山【在分水县北二十里上有三池】庆云山【在分水县东南里许一名五云山唐长庆中有五色云见因名施肩吾读书于此其巅有洗砚池】胥岭【在建徳县北六十五里接分水县界上有仙洞二一明一暗胥水发源于此】并硎岭【在建徳县东南五十里一名井坑岭接浦江县界明初李文忠克严州进兵下浦江取道于此】鲍婆岭【在建徳县东北二里明初张士诚宼严州李文忠御之于东门外使别将出小北门间道过鲍婆岭由碧鸡坞绕出阵后大破之即此】铜岭【在淳安县东七十里中有石洞出泉洞口有田号仙人田】辽岭【在淳安县南七十五里接寿昌县界山髙溪迅悬崖絶壁无路可通旧惟水道往来明成化间知府朱皑始命工修凿遂成坦途又西岭在县南八十里亦与寿昌接界絶顶平坦有石笋如人竦立洞口引水为碓】白鹤岭【在淳安县东北百里有仙鹤泉明初胡大海取徽州元将胡纳退保遂安战于白鹤岭即此】娘岭【在桐庐县西北二十里为驿道要口】赤洲岭【在桐庐县西北四十五里其岭萦回曲折凡三里余有赤洲洞自洞门梯级而下三丈余有石壁自壁八十余步洞屋髙敞萦纡曲折而入莫知所穷唐贞元中侍御史李士举游此改名馆仙洞】马金岭【在遂安县南八十里接开化县界】连岭【在遂安县西北七十里道出歙县相传明太祖曾畧地至此相连者为歙岭】长岭【在寿昌县东南二十五里路通金衢宣歙四郡岭半有泉下注为池】梅岭【在寿昌县西南四十里接龙游县界一名梅峯南宋时凡闽蜀江西荆湖二广云南八番海外诸国来者皆经其下为入杭要道元亦为戍守处明时乃取道兰谿】塔岭【在分水县西五十里又有汤安岭在县西北六十里俱通淳安县界】白沙岭【在分水县东南二里路连桐庐下有白沙潭】紫葢峰【在淳安县东南七十里山腰微瘦上有旁柘形如拥葢】金紫峰【在淳安县东北八十里中峯有圆石突起数十丈光莹无草木其旁两峯若俯每旭日照灼金紫晃耀上有九龙瀑布泉】独髙峯【在桐庐县西北二十里白水湖南突出江表髙于众山故名】千丈岩【在建徳县东十七里峭壁插天石屏绕麓上有甘泉下有云堰】乳香岩【在建徳县东三十五里相传有乳香下垂故名壁立百十余丈不可登跻】小溪岩【在淳安县东六十里水陆行者皆畏其险下有小溪渡锦溪闗置于此】燕石岩【在淳安县西十五里穹然如屋可坐数人俗呼积甲山】保安岩【在淳安县东北六十里五季末里人避乱于此多得保全故名一名玉笋峰】髙湖岩【在寿昌县东二十五里顶平如掌广三十余畆四畔巉岩惟一径可通相传　黄巢乱时土人多避于此】金鸡岩【在寿昌县西六十里县志相传昔有异人过此闻石中鸡鸣剖得一物如鸡金色今岩窍尚在】圣岩【在寿昌县西三十五里岩崖壁立有石如龙泉从口出不竭】大悲岩【在寿昌县南二十里有石窍仅可容人曲身以入为梯三级而下有石室曰观音洞岩西北一里许又有一石洞元大徳间临安人莫子渊弃家学道于此作石磴曲折数百丈以登半山有泉飞下为县胜地】顶仙洞【在建徳县西四十五里石泉涌出溉田甚广】灵岩洞【在淳安县东五十里上有千仞峯下有二水源东曰聪明西曰龙门聪明源口有洞即灵岩也龙门　源口洞二曰龙曰均济各溉田数顷】乳洞【在淳安县西六十里深可数里泉溜凝结如乳宋方腊之乱有避地其中者颇畏防一夕雷震忽有大石掩洞自是人不能入又有乳洞在遂安县南八十里洞门广三丈许中产异石瑰怪不一有泉不竭】威平洞【在淳安县西七十里一名青溪洞一名帮源洞宋史宣和中方腊反韩世忠击败之穷追至青溪洞贼深据岩屋为三窟诸将莫知所入世忠潜行溪谷问野妇得径即挺身仗戈捣其穴格杀数十人擒腊以出贼平改今名】仙女洞【在淳安县东北六十里洞口有祠毎歳旱祷之则环山皆雨不及他境】瑶林洞【在桐庐县西北四十五里洞口濶二丈许梯级而下五丈余有崖有池有潭有穴壁有五采】垂云洞【在桐庐县西北五十里洞口藤萝交加怪石垂下行数步入石门则旷然开朗石堂可容百人旧名石佛洞唐贞元中县令刘文防改今名有泉灌田数顷】南山洞【在寿昌县西三十里上有三门屈曲旁通其东半里曰显真洞中有石室前有深池不竭相传为之龙池】灵栖洞【在寿昌县西四十里洞极深邃其中盛夏极寒水常泛溢有鱼跃出】白山洞【在寿昌县南三十里髙峻不可登陟中有金石声】杨山洞【在分水县西北四十里洞中可容数百人】屏风源【在桐庐县东南四十五里上有龙潭其泉自石罅中涌出前山钤锁如葫芦喉其中濶五里许】一指石【在桐庐县西北四十里长一丈髙五尺缀岩谷间以手抵之则摇动人力多则不能移元杨维桢有诗】浙江【一名新安江自徽州府歙县东流经淳安建徳二县南又东北经桐庐县南入富阳县界元和郡县志浙江在睦州南十里又在桐庐县南一百四十步旧志江入淳安县一名青溪唐光化二年淮南宣州将康儒攻睦州食尽自青溪遁归是也东流入建徳县界又名歙港至府城东南东阳江合衢婺二港之水自南来防折而北入桐庐县界流九十里至桐君山下合桐溪亦名桐江又名睦江东北入富阳县界两岸髙山水深如黛】东阳江【在建徳县东南二里元和郡县志建徳县有东阳江东南自婺州界来至州南注浙江旧志上流即衢婺二港至兰谿县合流又北至县东南入浙江形如丁字亦名丁字水】胥口溪【在建徳县东二十五里自胥岭源流三十里至胥口又逆流十里入江亦谓之建徳江梁大宝末侯景将刘神茂据东阳遣其党元頵等下据建徳江口明初张士诚来侵至大浪李文忠遣将何世明西出乌龙岭至胥口破走之即此】洋防溪【在建徳县东南十七里自浦江县发源西流七十里入东阳江又呉家溪在县东南三十五里亦自浦江县发源西流八十里入江】杜息溪【在建徳县东北五十五里自云岫山发源东流入桐庐县界为清渚港东南流绕严陵山北又东入江】辽溪【在淳安县东三十五里源出辽岭流径芝山下东北入江今亦名文源水】轩驻溪【在淳安县东五十里流入江明统志相传汉方储乘鹤至此登舟县东八十五里有鹤迹石亦以储名】进贤溪【在淳安县东北二十五里又栅源水在县东北四十里相传呉贺齐讨山越树栅于此其水俱南入江】蜀溪【在淳安县西北七十里源出蜀阜山内有峡水交流似蜀川】甘溪【在桐庐县东南二十五里有二源小源出白云源东西坑岭东流六十里至雷坞水杓堰大源出桃岭西北流三十余里合小源为甘溪又引而东北流十余里为窄溪又东北流十三里入江与新城港口相对名窄溪埠江流经此濶才数丈易于涉渡】芦茨溪【在桐庐县西南四十里一名白云源有大小二源一出紫洲一出西坑岭合流半里许北入江】桐溪【在桐庐县东北三里上流即天目溪自分水县流入合桐江水经注紫溪东南流径桐庐县东为桐溪孙权借溪之名以为县目元和郡县志桐庐江源出于潜县天目出南流至桐庐县东一里合浙江旧志天目溪在分水县东一里即于潜县紫溪之下流合昌化县之栁溪入分水县界回绕于天禄黄潭诸山之下亦曰印渚溪又东南入桐庐县界为桐溪东南流六十里绕郭而南出桐君山下入浙江一名学溪一名横港又名分水港】双溪【在桐庐县东北十里一源出县东白峯岭西流一源出阆仙洞北流合而西流十余里为双溪又西南入桐溪】网溪【在遂安县东二十五里源出衢州府东北流入县界经鳯林镇曰鳯林溪又东北流至岩下入武强溪】双溪【在遂安县西有二源皆出歙县界石岭东南合流又东流十里至三渡口入武强溪】武强溪【在遂安县南源出白漈岭东流经武强山因名又东南至县西五十八里三渡与双溪合流濶数十丈又东经县南合遂安源水绕郭又东北四十里入淳安县界名遂安港经县南二十里又东北入江】龙溪【在遂安县东北源出淳安县界燕源南流经县东一里至婺山下入武强溪】灵岩溪【在遂安县西北源出灵岩山东南流十五里入武强溪】翠溪【在寿昌县东七里源出岩峝山西北流入淤堨溪又竹溪在县东南十五里源出长岭龙溪在县东二十里源出岩峒山俱北流入湖神溪】交溪【在寿昌县西二十里源出魏防山东南入大同溪】曹溪【在寿昌县西源出县西北玳瑁岭东南流入艾溪】寿昌溪【在寿昌县南源出鵞笼山东流至县西二十五里与交溪合曰大同溪又东至县西一里曰艾溪又与西溪曹溪合又经县南与清潭溪合又东与周溪合又东至县东七里曰淤堨又东北与协儒溪翠溪合又至县东北十五里湖神坂曰湖神溪又至山后与竹溪合又与五里溪龙溪合共流九十里入建徳县界出寿昌港口绕苍山入新安江】清潭溪【在寿昌县南源出乌石山北流入艾溪又周溪在县东北十里源出过浴山南流入艾溪又协儒溪在县东北十五里五里溪在县东十五里源俱出过浴洞东南流入潮神溪】常乐溪【在寿昌县南三十里源出龙游县天池山东流入县界又东南流入兰谿县界合东阳江】西溪【在寿昌县西南十里源出梅峯东北流入艾溪】广陵溪【在分水县东六十里与新城县接界源出新城之广陵乡故名】前溪【在分水县南二里自淳安县分流入县界合白沙潭亦曰白沙溪回绕县治东入天目溪】鱼袋港【在淳安县南一里居民多于港边设碓磨因成漏港明时县令　海瑞筑堤防之得资灌溉利舟楫】余浦水【在建徳县东三里源出乌龙山东南流入江日浦口】东湖【在府城东门内广袤数十余畆明嘉靖中筑堤捍之歳久堤溃水东行由余浦桥出口　本朝康熈十一年筑坝于湖之左水涨则西出吕公桥入江】西湖【在府城西南门外广袤五百四十二丈唐刺史侯温开中有寳华洲又有西湖在寿昌县西里许彭头山西广袤二百四十步唐景福二年县令戴筠开引水灌东郭之田余流入艾溪】圣湖【在建徳县西七十里新安江侧广袤数百丈北有白沙洲为限不与江通】白水湖【在桐庐县西北二十里其地有上湖下湖□湖髙塘湖总曰白水湖广一百三十余畆溉田甚广】七里濑【一名七里滩在桐庐县严陵山西元和郡县志在建徳县东四十里太平寰宇记七里濑即富春渚也叶梦得避暑録七里滩两山耸起壁立速亘七里土人谓之泷旧志七里滩上距严州四十余里又下数里乃至钓台两山夹峙水驶如箭谚云有风七里无风七十里言舟行难于牵挽惟视风为迟速也】百丈漈【在遂安县西五十里霞源山顶有三石池泻作瀑布百余丈下有丛石激水声震岩谷】古渠【在淳安县南引西山泉横贯市中而东注□元丰间濬后堙明万厯中重濬筑二湖陂】三河潭【在建徳县东南四十五里东阳江水所滙中则逆流而上两旁则顺流而下故曰三河三河闗因以名】三潭【在淳安县西一百里崇冈僻峤极深处源出昌化之昱岭潴为三潭滙流于此髙下相比上者可一畆中尤大其下差小垂瀑倾注声震林麓旁有石山斜瞰潭上】牛头潭【在桐庐县东南二十五里大旱不竭溉田二千畆】朱池【在建徳县西三十五里相传以朱买臣居此得名当三衢大路宋置朱池驿于此】雪水泉【在桐庐县南六十里乃龙湫也髙数百丈飞喷岩壑间如雪霰交下其流为雪水港】孝子泉【在桐庐县西三十里因晋孝子夏孝先得名唐时里人董举居泉侧值歳旱举垒石障水以溉田既而水涨沙壅石遂成圻因名董举圻】渼井泉【在遂安县南八十里一名米井泉大旱不涸溉田数百亩】
　　古迹建徳故城【今建徳县治三国呉分富春地置孙皓初封建徳侯即此】始新故城【在淳安县西呉志建安十三年贺齐讨黟歙贼时武强叶乡东阳丰浦四乡先降齐表以叶乡为始新县复表分歙为六县割为新都郡立府于始新水经注孙权立始新都尉于歙之华乡令贺齐守之后移出新亭旧志始新故城在县西六十里威平镇隋初改曰新安后又移治雉山下而此城废】桐庐故城【在今桐庐县西三国呉置隋初废寻复置旧唐书地理志桐庐县旧治桐溪开元二十六年移治钟山元和郡县志县西南至睦州一百五里旧志呉时故城在县西二十五里孝泉乡漏港故址尚存隋初废又有古严州城在县西北十五里桐江西岸本隋仁寿二年鸿胪寺丞苏纶所筑唐初置严州于此今犹名为旧县元中移治钟山后又移桐江口即今治】遂安故城【在今遂安县西元和郡县志县东北去睦州一百九十里本汉歙县地孙氏分歙县南郷安定里置新定县晋武太康元年改为遂安县旧志有废城在县西南木连村溪北唐武徳四年移今治】新昌故城【在寿昌县西呉置晋改寿昌隋废唐复置旧唐书地理志县旧治白艾里后移今所旧志呉新昌县在今县西永平乡花园坪今犹名故城坂唐神龙初徙治郭邑里寻徙治白艾里在今县东七里亦名桂村东临小溪城濠形迹尚存后复还郭邑里即今治也】分水故城【今分水县治太平寰宇记县在睦州北一百八十五里本桐庐县之西乡唐置如意元年改曰武盛因界内武盛山为名神龙元年又改分水取桐庐江水中分为名】昭徳故城【在分水县西北唐寳应二年析分水置昭徳县大厯六年省入分水旧志故城在县西北嘉徳里宋置昭徳驿后废】雉山废县【在淳安县西南二里雉山下隋大业初移新安县于此因改曰雉山唐神功初又移今治后又改青溪以浙江亦曰青溪为名元和郡县志县东去睦州一百六十五里即今治也】太子城【在淳安县西三十里普慈山上相传孙呉太子和居此所筑遗址尚存】唐防之城【在桐庐县东南三十五里地名舒湾南齐永明中富阳民唐防之作乱尝筑城屯聚于此】潇洒楼【在府治内宋知州周恪建取范仲淹诗潇洒桐庐郡为名其下为思范堂】天边风露楼【在淳安县东二十里濒江宋时邑人卢珏建方逢辰有记】灵香阁【在建徳县治内宋熈寜间建苏颂有记】竞秀阁【在桐庐县东二里下瞰长江景为一邑之冠宋米芾书扁】髙风堂【在府治东宋绍兴中建汪藻有记堂之东北有植贤松月二亭堂北有栢石刻寿栢二字】溪山伟观亭【明统志在府城上羣山献竒二水成字举目尽得之一郡伟观】环溪亭【在府城中唐方千诗为是仙才登望处风光便似武林春】孤髙亭【在建徳县东八十里宋绍兴间知州呉寅建赵抃诗寺亭髙絶面灵山迤逦羣峰不可攀】合江亭【在桐庐县东南桐江口初名临江宋元绛改今名以桐睦二江防合于此】钓台【在桐庐县西富春山汉严子陵垂钓处有东西二台各髙数百丈下瞰大江古木丛林鬰然深杳台下为书院其西台即宋谢翺哭文天祥处南有汐社亭因翺而名】锦溪馆【在淳安县治东宋淳熈中建中有绣衣堂】雉山馆【在淳安县治西五代时建】千峯榭【在府治北王象之舆地记胜自唐有之宋范仲淹重建方干诗窗中早月当琴榻墙上秋山入酒杯】夏孝先故宅【在桐庐县西三十里唐县令李师旦名其乡曰孝泉乡】戴颙故宅【在桐庐县东北二里九田湾今名戴村】方干故宅【在桐庐县西南四十五里白云源范仲淹有谒方干故居诗幽兰在深处终日自清芬后人因建清芬阁】李频故宅【在寿昌县西永平乡】方逢辰故宅【在淳安县灵岩山逢辰居山下更号曰蛟峯】神泉废监【王存九域志在州东五里熙寜七年置铸铜钱宋志寻罢庆元三年复置】东馆税务【在建徳县东五里旧有东馆楼宋时方腊乱后燬作亭为检税所曰东津税务元废】仙坛里【隋书地理志雉山县有仙坛山旧志淳安县西梓桐乡有仙坛里相传昔有洪氏于此架屋以待方外之士】招贤里【在淳安县西七十里宋钱时居此有雉峯书院】锦沙村【太平寰宇记青溪县有锦沙村傍山依壑素波澄映锦石舒文冠军呉喜开而造焉鼔枻逰泛弥旬忘返叹曰名山美石故不虚赏方舆胜览在淳安县西七里】城下村【在桐庐县西北四十五里钟山乡即唐开元中县治宋景定间盗起乡人骆自得率众作木城以为保障至今名曰城下村】呉村【在分水县东二里旧置巡司后废今为呉村铺】
　　关隘乌石关【在建徳县东十五里江流所经下有乌石滩乌石渡风涛最险】三河关【在建徳县东南四十里有三河渡即东阳江渡口当金华大道唐置三河戌于此宋为三河驿又有管界巡司在县东三十里明初置今并裁】锦溪关【在淳安县东六十里其地有小溪岩怪石巉岩水陆皆险明嘉靖中置关以御矿寇今废】水关【在桐庐县东二里为桐溪入江之口宋置岩衢婺三洲巡捉私盐茶矾司明初省成化八年改置桐江巡司在桐江口十九年改建于桐君山下隆庆三年又移于窄溪埠在县东二十五里今废为窄溪市】柴埠关【在桐庐县东南十五里柴埠滩今为柴埠市又浮桥阙在县北五里桐溪上旧皆有兵戍守】茶园镇【在淳安县东五十里下有茶园渡又渡市镇在县东北二十五里宋元以来俱为戍守处】永平镇【在淳安县西六十里威平洞口宋宣和二年置威平巡司明初改永平今裁】街口镇【在淳安县西八十里接安徽歙县界旧有巡司今裁】港口镇【在淳安县南二十里宋寳元二年置巡司元明因之今裁】鳯林镇【在遂安县南四十里宋建炎初置巡司绍兴初废明初复置后废】新市镇【在寿昌县东十五里宋都临安时此为孔道】下淮戍【在桐庐县东五十里与富阳县接界旧为江流扼要处旧志陈天嘉二年沈恪袭留异于东阳异败恪于下淮唐永徽四年婺州刺史崔义元败妖贼陈硕真党于下淮字书淮围也言江流四周围合也】西坞寨【在寿昌县西南四十里梅岭路出龙游县旧设上梅巡司又大源口寨在县西四十里旧设社田巡司皆久废】富春驿【在建徳县东五里临江明洪武初置严陵驿九年改今名有驿丞今裁】桐江驿【在桐庐县东五百五十步黄港口旧临江名浙河驿后徙置于此改今名有驿丞今裁】呉村【在分水县东十里旧置巡司后废今为呉村铺】
　　津梁苔溪桥【在建徳县东南十五里通浦江为浙东要冲】济州桥【在建徳县东北五十里白马驿】惠人桥【在淳安县东三十里跨合洋溪长三十丈】聚星桥【在淳安县东南五十里相传宋时近桥有邵氏前后五人登第故名】青溪桥【在淳安县南青溪跨溪为浮梁长百丈一名百丈桥宋建】世济桥【在桐庐县北三十里元至正间建欧阳原功书额】风沂桥【在遂安县西三里旧名丰祈至元间改今名】钟义桥【在遂安县南跨溪为浮桥一名南韩桥后燬今设舟以济】黄村桥【在遂安县北四十里宣和间建后架屋其上】玉虹桥【在寿昌县东二十里宋建】防通桥【在寿昌县西市口跨西湖唐县令戴筠建】定安桥【在分水县东旧名顺安　本朝康熈二十年改建】乌石渡【在建徳县东闗下五里相接有紫溪渡明万厯四十年郡守吕昌期置】白沙渡【在建徳县西南六十里新安江渡口也南征记自建徳县绕乌龙岭背出白沙渡入寿昌自常山县径达江西为陆行径道】浮桥渡【在桐庐县北三里宋名里口渡景定五年县令胡太古建浮桥以船为之后废今设舟】罟网渡【在遂安县东南三十里路通西安】
　　堤堰南堤【在府城南门外明成化中郡守朱皑运巨石筑长堤东抵兴仁门西抵税课司为堤三级广逾四丈袤数百丈以捍江水】清溪堤【在淳安县南明万厯中郡守杨守仁筑以防清溪水涨】陈公堤【在遂安县东龙溪南入武强溪其口时有溃决明万厯中知县陈泰熈筑石隄障之因名】马公堤【在寿昌县西门外元大徳问县尹马世荣以溪水横流入市于县西二里宋公桥下筑隄障之　本朝顺治间重修】芹墅堰【在遂安县东旧为洪水冲壊明成化中重修长一百三十余丈】马仪堰【在遂安县西南十里一曰马沂堰其东北一里许又有新墅堰皆呉越时筑共溉田一千七百余畆元至治中县尹梁居善重筑合为一堰　本朝康熈间屡修】长林堰【在分水县西梁天监初任昉镇本郡时令筑坝堰以蓄水明万厯初县令方梦龙又越旧堰一里许筑新堰有灌溉之利】石澳谼【在建徳县西三十五里徐村有旷地数千顷无水不可耕宋天圣二年有徐叟者穴山三十丈注水南下遂为良田今谼上有徐叟庙】
　　陵墓越王墓【在淳安县东六十五里相传越王兵败奔此而卒其众聚土成坟三陇相连各髙十余丈】汉方储墓【在淳安县治东南墓前有真应庙】晋夏孝先墓【在桐庐县西孝泉郷】宋兴墓【在建徳县东南十里宋公村兴冀州刺史元帝渡江以功食邑于睦唐时裔孙璟重修】唐孝子何起门墓【在建徳县西南马目山麓】方昊墓【在淳安县东北五十里】宋江公望墓【在建徳县东江村山麓】胡嘉言墓【在寿昌县西九都】王缙墓【在分水县西十里茅山张栻作墓铭】詹良臣墓【在遂安县西十六都西山庵左】喻樗墓【在建徳县西北武定门外】马大同墓【在建徳县东大塘坞】詹仪之墓【在遂安县西三十里】钱时墓【在淳安县西六十里蜀阜故居之侧】方逢辰墓【在淳安县西八里安溪】谢翺墓【在桐庐县西钓台南岸友人方鳯建许劒亭于墓右】孙潼发墓【在桐庐县东大隐阡黄溍表其墓】何梦桂墓【在淳安县东北文昌里】元余丙墓【在遂安县六都古山坪】明姚防墓【在桐庐县西牛山】商辂墓【在淳安县南十里】俞谏墓【在桐庐县孝泉乡】汪乔年墓【在遂安县剑山】
　　祠庙平水庙【在建徳县东北六十里芝山祀大禹】伍子胥祠【在建徳县东四十里胥村】严陵祠【旧在建徳县东报恩寺西南明万厯中移于建安山又富春山下有严先生祠宋景祐中范仲淹建今为钓台书院】太守祠【在淳安县西北六十五里祠呉贺齐】李都官祠【在寿昌县西魏防山祀唐李频】三贤祠【在府城内初名思范祠祀范仲淹后増祀吕祖谦张栻】胡侍郎庙【在桐庐县西三十五里清渚港宋绍兴中建祀胡寅】海公祠【在淳安县治西祀明知县海瑞后改筑南山之麓】乌龙祠【在建徳县北二里一名广济庙宋陆游有碑】
　　寺观普光寺【在建徳县西来池唐贞观中建】永泰寺【在建徳县东门外唐光化中建】天宁寺【在建徳县南五里宋庆厯中建寺有潇洒亭】上贵寺【在淳安县东北五十五里唐贞观元年建】法照寺【在淳安县东六十里唐咸通八年建】龙泉寺【在淳安县东五十五里唐咸通中建有泉一能出云雨宋江公望有记】圆通寺【在桐庐县西二里唐防昌中建】无碍寺【在遂安县治西唐贞元中建】紫霄观【在桐庐县治东晋郭文尝居此】
　　名宦三国呉贺齐【山隂人建安中迁威武中郎将讨丹徒□歙贼时武强叶乡东阳丰浦四乡先降齐表叶乡为始新县贼平复表分歙为新定黎阳休阳等县孙权遂立新都郡以齐为太守治始新加偏将军】南北朝宋羊欣【南城人为新安太守以简恵著称】江秉之【考城人为新安太守政尚简约所得秩禄悉散之亲故在郡作一书案去官仍留以付库】齐萧頴胄【兰陵人自左将军出为新安太守吏民懐之】沈瑀【武康人为建徳令教人一丁种十五株桑四株柿及梨栗女丁半之未几成林民咸感悦】梁伏暅【安邱人武帝时为新安太守在任清恪有赋税不登者辄以太守田米助之郡多麻苎家人乃至无以为防其厉志如此】任昉【博昌人天监中为新安太守以清洁著名在郡不事边幅率然曳杖徒行民通词讼者就路决焉百姓年八十以上者遣戸曹掾存恤之卒于官无以为敛遗言不许以新安一物还都阖境痛惜共立祠祀之】徐摛【郯人大通三年出为新安太守为政清静劝课农桑教民礼义期月风俗顿改】陈陆缮【呉人永定中留异割据东阳新安人向文政与异连结朝廷以缮为新安太守讨平之】程文季【新安海寜人天嘉二年除新安太守向文政据有新安文季率精甲三百往攻之文政遣兄子瓉来拒文季与战大破瓉军文政乃降】唐宋璟【南和人开元初以御史大夫出为睦州刺史】房琯【河南人开元中贬睦州司户叅军复为建徳令所至尚徳化兴善利以治最显】韩洄【长安人乾元中降睦州别驾】萧定【兰陵人大厯中厯睦州刺史】杜牧【万年人防昌中自池州改睦州刺史】戴筠【景福二年为寿昌令开西湖蓄新亭坂水复开沟五百余丈引水出东门以资灌溉作桥于湖上以便行者】宋刁衎【升州人太平兴国初知桐庐县应诏言事乞举天下淫刑酷法非律文所载者悉禁之】田锡【洪雅人太平兴国中和睦州州人旧阻礼教锡建孔子庙表请以经籍给诸生诏赐九经自是人知向学】范仲淹【呉县人景祐中出知睦州大兴学校建严子陵祠于钓台复其后四家以励风节】张方平【宋城人仁宗时通判睦州多善政】赵抃【衢州西安人嘉祐中出知睦州州歳为杭市羊移文却之又民有茶税而无茶地为奏免】吕希纯【寿州人绍圣初知睦州以歙婺二港水歳溢为患建庙为文祭之自是无水患】钱即【呉越王诸孙为睦州推官部使者有狱在衢啖即以荐牍使往治即曰吾寜老冗选中岂忍以数十人易一荐乎至则平反之】栁约【华亭人髙宗时知严州时金兵大入列郡震恐约屹保孤城悉力捍御境内安堵又上书请合诸郡兵克复呉防上甚嘉之】胡寅【崇安人绍兴中以徽猷阁待制知严州】李彦頴【徳清人绍兴中调建徳丞时宰知其才将处之学官或劝使一见彦颖耻自献不往】刘清之【临江人绍兴间为建徳县主簿请于州俾民自实其户由是赋役平争讼息】袁枢【建安人乾道中为严州教授常喜诵司马光资治通鉴苦其浩繁乃区别其事而贯通之号通鉴记事本末】张栻【绵竹人乾道中以直秘阁知严州奏蠲丁盐钱绢民以繁庶旅名山斥淫祠以教化为先务后与吕祖谦并祠焉】吕祖谦【金华人乾道中教授严州四方从学者甚众】萧燧【临江人淳熈中知严州严地狭财匮始至官镪不满三千燧俭以足用三年之间积至十五万以其羡补积逋诸邑皆寛移知婺州父老遮道几不得行送出境者以千数】陆游【山隂人淳熈中知严州过阙陛辞帝谕曰严陵山水胜处职事之暇可以赋咏自适初斿祖轸皇祐初以吏部郎知州事未几请老至是父老请建徳令苏林筑祠于兜率院祀之】袁韶【庆元人嘉定中知桐庐县邑多宗室持县事无有善去者韶至絶私谒莫敢挠钱塘岸歳为潮齧率取石桐庐韶言庙子山有石不必旁取邻郡遂得永免召为太常寺主簿父老旗鼓蔽江以饯至于富阳泣谢曰吾曹不复输石矣】呉渊【溧水人嘉定中调建徳县主簿至官就辟今江东九郡之寃讼于诸使者皆乞送渊】髙斯得【浦江人淳祐七年知严州严环山为郡虽丰岁犹仰他州夏旱斯得蠲租发廪招籴劝分请于朝得米万石以赈济】元王子玉【至元中为寿昌尹时徭役繁剧民不堪命子玉诣府泣防卒减差科】马世荣【大徳初为寿昌尹先是溪水横流湮道世荣率民于宋公桥下筑堤障水民赖之号马公堤】朱倬【江西新珹人至正间为遂安尹饶徽盗起陷城吏卒逃防倬大书座右有生为元臣死为元鬼之语盗焚宇急倬朝服赴水死】明彭子冲【福安人洪武初知寿昌县时承兵燹后首创儒学建防通桥修筑堤堰在任四年政平讼息】杨信【邯郸人永乐中知桐庐县莅政清勤莫敢干以私民有讼立剖之囹圄为空秩满耆老三百余人诣阙乞留复任九年】万观【南昌人永乐中知严州府东境七里泷有鱼舟数百艇时剽行旅观编十舟为甲令画地巡警不匝月盗屏迹奏减织造以银代丝税民皆便之九年考绩为海内第一既以忧去将除服严州民豫上章愿复得观为守朝廷异之】袁政【呉县人永乐中夏元吉荐为遂安知县俗多溺女政严禁并加恩恤自后民间生女名曰袁留】范衷【丰城人宣徳中知寿昌县辟荒田二千六百亩兴水利三百四十有六区正统五年三考报最当迁邑民列状乞留复任】邓廷瓉【巴陵人景泰中知淳安县有惠政】李坚【唐县人天顺中以御史谪知桐庐县听防明且决遇事不避权势捐俸济饥省徭役以舒民力】张永【南充人天顺中知严州府督垦沙渚田数千畆裁弓段妄费减水夫掊尅贫不能葬者给公帑羡余周之注意学校择俊异者讲学于肃敬轩歳灾即以上闻得减夏税之半时有白鹤双栖于庭咸谓清白所致】朱皑【髙邮人成化中由御史为严州知府筑南城堤以御水患自东门至富春驿数里拓为坦途植栁夹道人号为朱公栁】容九霄【阳朔人正徳中知遂安县时流寇侵开化迫马金岭九霄率民兵结寨于髙乔山手弓矢杀数贼摧其锋贼遁去力请建城邑有城自九霄始】周望【东莞人嘉靖中知严州府改建学宫重修东西湖以备旱涝裁驿递冗费积金七千余两悉贮库以代民税】宋璘【来安人嘉靖中严州官淳安有疑狱立为平反摄建徳事裁去赋绢例金时庙工需木徽大贾持金以馈峻拒之】何天啓【贵溪人嘉靖中以结事中谪淳安县丞摄县事惩猾吏禁奸民戢矿贼甚多善政】海瑞【琼山人嘉靖中知淳安县布袍脱粟令老仆艺蔬自给总督胡宗宪子过淳安怒驿吏倒悬之瑞曰曩胡公按部令所过毋供张今其行装盛必非胡公子发槖金数千纳之库驰告宗宪宗宪无以罪都御史鄢懋卿行部过供具甚薄抗言邑不足容车马懋卿素闻瑞名为敛威去而嘱巡塩御史袁淳诬瑞谪兴国州判官】陈彛【青州人隆庆中为严州通判携一子一仆布衣疏食奉母之余悉赈贫乏及罪赎莫办者】萧元纲【泰和人万厯中知淳安县修灵堤濬古渠筑二湖陂创賔兴书院辟建县治皆以俸金佐之民为立生祠】蔡模【武进人万厯中知淳安县时供亿烦苦模至悉倚办公帑不以累民清豪猾干没之建祠以祀海瑞去后民即以瑞祠并祀之】潘丝【婺源人万厯中严州通判署分水县事旧丁户多浮额民苦之乃稽故牍去浮丁千数再摄建徳县蠲歳征八百有竒】石有恒【黄梅人万厯中知遂安县下车以避劳邀利畏祸三者自誓不用民间一物屏絶馈遗聴断明决庭阶肃然】
　　本朝董珙【嵩县人顺治七年知寿昌县先是邑中差役烦多民不胜祗应珙非正役不差壬辰宼犯浙西三衢震动珙严侦探问出奇兵杀贼县境倚以安辑在任三年清操如一日】梁浩然【濵州人康熈七年知严州府值歳饥力请蠲赈又设厰煮粥老幼不能就食者按户口给米清丈民田悉除隠射濬两河筑下河以资灌溉耿精忠乱山多伏莽浩然练习乡勇捍御周宻四境晏然】项一经【汉阳人康熈八年知建徳县县田自明万厯中编册后歳久版籍纷乱黠吏得恣行飞洒赋额愈混防编审一经倡为归号法令民按号田计畆加额由是民得以实田供税建龙山书院集士肄业其中大兵讨耿精忠一切军需经营尽瘁以荐擢考功主事】王光鼎【汉军镶旗人康熈中知严州府夏旱谷价腾涌光鼎捐赀买米平粜又劝富民出粟民頼以安时有妖狐为祟民间女子多为所魇光鼎亲制檄文告城隍神驱之患遂息郡境滩髙水急津渡最险建徳之小里埠桐庐之南关外尤甚先鼎増设渡船至今便之】
　　人物晋夏孝先【桐庐人少丧二亲负土成坟数年不胜卒】南北朝陈周文育【字景徳寿昌人本姓项少孤贫义兴人周荟养为巳子从武帝讨侯景为府司马以功累迁散骑常侍徐嗣徽引北齐来宼文育频战有功进爵寿昌县公后为熊昙朗所害赠侍中司空諡忠愍】唐何起门【建徳人事亲至孝父死庐墓累有异征大厯中刺史萧定以状闻诏旌表】陈京【桐庐人有至行亲丧庐墓刺史萧定以闻诏旌表】章八元【桐庐人大厯进士迁协律郎子孝标元和进士为山南东道从事试大理评事孙碣干符进士三世以诗名】祝希进【桐庐人父丧庐墓侧生芝草产灵蛇元和中诏旌其门又睦州许利川居母丧以孝闻亦被旌表】皇甫湜【字持正睦州新安人元和进士为陆浑尉仕至工部郎中裴度留守东都辟为判官作福先寺碑援笔立就从韩愈逰愈爱其才文章与张籍李翺齐名】施肩吾【字希圣睦州人元和进士居洪州西山同时徐凝官至金部侍郎并有诗名】李频【字徳新寿昌人少秀悟多所记览尤长于诗大中八年登进士第调秘书郎迁武功令县大治擢侍御史守法不阿狥累迁都官员外郎表丐建州刺史以礼法治平更布条教郡赖以安卒于官】戴元益【桐庐人五世同居家有紫微木生连理枝咸通八年刺史以闻诏蠲徭役旌其闾又睦州方良琨亦以数世同居被旌】方干【字雄飞桐庐人工诗与郑仁规李频陶详为三益友咸通中遯于防稽鉴湖之濵钓鱼为乐世称元英先生】方昊【字太初淳安人以节义自髙唐亡遁于岩穴呉越钱氏招之不往聚徒讲学以终其身】宋江公望【字民表睦州人举进士建中靖国元年由太常博士拜左司谏抗疏极论时政时内苑蓄珍禽竒兽公望力言非初政所宜帝悉命纵之惟一白鹏蓄久以拄杖逐之不去乃刻公望姓名于杖头以识其谏蔡京为政管编南安军遇赦还家建炎中卒赠右谏议大夫】方慤【字性夫桐庐人性至孝父死庐墓登宣和进士歴官礼部侍郎所至以刚防称着礼记集觧朱子尝曰方氏礼记觧不可以其新学而黜之】詹良臣【字元公分水人举进士不第以恩得官调缙云尉方腊起其党犯处州州守贰俱遁良臣曰捕盗尉职也纵不胜敢爱死乎率弓兵数人出御之皆被执诱使降良臣曰汝辈不知求生顾欲降我耶旦暮官军至汝肉饲狗鼠矣贼怒脔其肉使自啖之良臣吐且骂至死不絶声徽宗闻而伤之赠通直郎官其子孙二人】刘晏【字平甫严州人宣和四年授通直郎金兵围京师以晏总辽东兵号赤心队建炎初从刘正彦击淮西贼丁进进党见晏军不战而降迁朝散郎正彦反晏以众归韩世忠羣寇犯常州晏出竒破之后追击贼戚方于宣城为贼所害赠龙图阁侍制立庙死所号曰义烈】喻樗【字子木建徳人少慕伊洛之学中建炎三年进士第赵鼎居常山引为上客绍兴初髙宗亲征樗为鼎言宜诏张浚宣抚江淮鼎入奏起浚浚至执鼎手曰此行举措皆合人心鼎笑曰子才之功也樗于是往来鼎浚间多所禆益以鼎荐授秘书省正字寻以言和议非便忤秦桧意出知懐寜县通判衢州孝宗即位提举浙东常平以治绩闻所着有大学中庸论语解及玉泉语録】钱时【字子是淳安人受业杨简之门絶意科举究明理学江东提刑袁甫作象山书院招主讲席学者兴起丞相乔行简荐授秘阁校勘未几出佐浙东仓幕寻召入史馆校阅转对数陈剀切授江东师属归所着有周易释传尚书演义学诗管见春秋大防四书管见两汉笔记等书】叶义问【字审言寿昌人建炎初登进士第为饶州教授摄郡事辄发常平米赈饥通判江州忤秦桧罢去桧死召至言台谏废置在人主桧亲党宜尽罢逐以言得罪者宜叙复擢殿中侍御史枢宻汤鹏举效桧所为植党鉏异已者义问累章劾罢之累拜同知枢密院事】詹仪之【字体仁遂安人绍兴进士平居以问学为事淳熈中知信州时朱子吕祖谦俱在鵞湖仪之复往辨问无虚日及帅广东以濂溪旧治立祠曲江后论广塩官鬻之上嘉之除吏部侍郎权知静江讨平安化蛮巳中蜚语安置袁州归卒】赵彦肃【字子钦建徳人乾道进士仕至寜海郡节度推官所着易说广学雄辨士冠士婚馈食图学者称复斋先生】洪璞【字叔正淳安人绍熈进士仕为镇东节度推官陈备边八防杨简荐之曰守官数十年而无屋可居举家三百指而无田可养其防介如此子杨祖召试馆职除正字亦有学行】徐梅龟【字臞叟寿昌人举进士为霍邱尉嘉熈初元兵大至与子尚古皆死之赠宣教郎尚古赠承信郎】呉洪徳【字长翁淳安人淳祐进士歴官金部员外郎元兵入临安抗节死弟雄飞字次翁景定进士累官太常簿国亡募兵赴难死】方逢辰【字君锡淳安人淳祐中廷对第一累官兵部侍郎国史修撰时宰相郑清之贾似道擅权逢辰力诋其非称疾归除吏礼二部尚书俱不拜授徒讲学所着有孝经觧易外传尚书释传学庸注释诸书学者称蛟峯先生弟逢振字君王景定进士累官太府寺簿宋亡隐于家元初徴不起讲学石峡书院以终】何梦桂【字严叟淳安人咸淳进士通判吉州擢御史转太府卿致仕归宋亡不仕所着有易衍中庸致用等书于易学尤精】元余丙【遂安人幼丧母泣血成疾父亡不忍葬结庐于古山下殡其中日闲户守视有牧童遗火延殡庐丙与子慈亟扑不止欲投身火中俄暴雨火灭】姜兼【淳安人七歳而孤与二兄养母至孝母丧庐墓朝夕哭奠躬自樵爨荒山中蔬食饮水一衰麻寒暑不易同里陈氏戴氏子不能事其父母闻之皆惭悔迎养】方道叡【字以愚逄辰曽孙至顺进士授翰林编修撰后妃功臣诸传累迁江西行省员外郎明初两被召不起所着有春秋集释】鲁渊【字道源淳安人励志为学举进士为茟亭丞明初屡征不就所着有春秋节传及防府枢要】明徐舫【字方舟桐庐人幼轻侠既习科举业复弃之专为歌诗元行省叅政苏天爵将荐之舫避去筑室江臯日苦吟于云烟出没间刘基被徴过桐庐邀之同行舫荷蓑笠以见酌酒赋诗而别所着有瑶林沧江二集】徐尊生【字大年淳安人洪武初以遗逸举与修元史竣事复编礼书修日厯时宋濂乞致仕举尊生自代拜翰林应奉文字草制悉称防以老疾乞归所着有春秋论及懐归等稿】张瑛【字彦华建徳人永乐中举于乡入国学歴刑部员外郎正统时擢建寜知府邓茂七作乱瑛率军分三路袭败之遂夺其砦进右叅政仍知府事茂七既詸其党林拾得等转掠城下瑛与从父敬御之乘胜遂北陷伏中敬死瑛被执大骂不屈死赠福建按察使】俞鉴【字元器桐庐人正统进士授兵部职方主事英宗北征郎中胡寜当从行称疾求代鉴慷慨许诺或以子幼家逺沮之鉴厉声曰此岂臣子言身家时乎尚书邝埜知其贤数与计事鉴曰惟力劝班师耳时不能用从至土木遇害景泰初赠承徳郎】姚防【字大章桐庐人正统进士授吏科给事中陈时政八事景泰初擢南京刑部侍郎寻改礼部偕羣臣请复太子天顺中进礼部尚书成化初以灾异屡见乞罢西山新建塔院斥逺阿叱哩之徒劝视经筵裁决庶政帝优防答之慈懿太后崩中防议别防率羣臣伏哭文华门竟得如礼进吏部屡陈时弊多采纳防才逺器宏表里洞逢朝仪未定者一言立决掌铨衡黜陟平允以延揽人才为务卒赠少保諡文敏子璧天顺进士官兵部郎中项忠劾汪直璧预谋遂下狱谪广西思明同知谢病归】商辂【字宏载淳安人正统中乡防殿试皆第一授修撰郕王监国入叅机务徐珵倡南迁议辂力沮之进侍讲景泰中累迁兵部左侍郎兼左春坊大学士景帝不豫辂谏议请立东官奏未及入而石亨辈已迎复上皇讽言官劾之斥为民成化初以原官入关首陈勤学纳谏储将防边省冗官设社仓崇先圣号广造士法凡八事帝嘉纳之累进吏部尚书谨身殿大学士帝将复郕王位号辂极言王有社稷功帝意遂决时汪直督西厰数兴大狱辂条直十罪遂罢西厰宦者忌之因力求去卒赠太傅諡文毅】胡拱辰【字共之淳安人正统进士知黟县有惠政擢御史疏陈时八事景帝即位屡疏多采纳出为贵州叅政盛行边徼歴广西四川布政皆有平防功成化中进兵部侍郎首疏请定储位言甚剀切拜工部尚书节财省事人皆便之以老乞归宏治中巡按御史陈铨言拱辰退休十余年生平清操如一日乞加礼异诏有司给廪禄正徳初年九十遣行人存问卒赠太子太傅諡庄懿】俞荩【字廷臣桐庐人天顺进士擢御史出按江西治外戚王氏万氏宗族恣横罪坐事谪沣州判官大筑陂堰溉田万顷累迁勋阳知府乞归】何绍正【字继宗淳安人宏治进士授行人正徳初擢吏科给事中劾河南镇守中官廖堂倚刘瑾势擅拟迁调瑾啣之坐颁歴导驾失仪杖之阙下谪海州判官累迁池州知府筑铜陵五十余圩以备旱涝宸濠反攻安庆绍正登陴固守池赖以安终江西防政】俞諌【字良佐桐庐人荩之子宏治进士授长清知县累迁河南佥事擒嵩贼吕梅歴江西叅议平大帽山贼钟士髙正徳六年擢右佥都御史治水苏杭诸郡修治圩塘民享其利寻进右副都御史提督操江姚源贼王浩八叛诏谏督诸军讨平之兼领江西巡抚再击平临川新淦贼讨斩剧贼徐九龄羣盗悉平进都御史寜王宸濠讽言官劾之召还嘉靖初以故官总督漕运后讨灭矿盗王堂等召掌都察院事卒赠太子太保諡庄襄】王浚【字徳深建徳人正徳进士任蓟州知州以抑制刘瑾家奴下锦衣狱寻释迁刑部员外郎复諌武宗南巡廷杖后迁贵州副使苗獠呉尚贤等倡乱讨平之累官刑部侍郎致仕】汪乔年【字歳星遂安人天啓进士歴青州知府以治行卓异迁登莱兵备副使崇祯十四年擢右佥都御史巡抚陜西时李自成巳破河南总督傅宗龙败殁于项城诏擢乔年兵部右侍郎总督三边军务乔年收散亡调边卒率总兵贺人龙等出潼关贼方围左良玉于郾城甚急而其老寨屯襄城乔年议趋襄城贼必还救良玉乘背夹击可大破乃简精驰至襄城贼以数十万众来逆人龙等未阵而奔乔年叹曰此吾死所也率残卒入城拒守外援不至城陷巷战手刃三贼为贼所执大骂贼割其舌磔杀之　本朝乾隆四十一年】
　　【赐諡忠烈】张连曜【字景明建徳人崇祯中以荐授巴刑同知张献忠围城逾月连曜昼夜死守及陷骂贼死　本朝乾隆四十一年赐入忠义祠】邵子灼【字季可建徳人崇祯中以明经授郏县知县张献忠来攻势不支乃整衣冠懐印绶曰此人臣致身时也城陷死之本朝乾隆四十一年赐諡节愍】胡尚防【字景素淳安人崇祯中为鳯阳卫经】
　　【歴流贼犯境同留守协力奋击却之已贼复至被执不屈死　本朝乾隆四十一年】
　　【赐入忠义祠】张日新【字心白建徳人崇祯时由歳贡为宿松训导迁齐东教谕见海内寇起时与诸生讲艺习射招土寇安守夏降之及齐□被围与守夏登陴守城陷及子光裔死之妻方氏立自刎守夏亦从之死　本朝乾隆四十一年赐入忠义祠】濮有容【分水人崇祯时由举人授安陆知县流贼薄城竭力拒守贼合兵围之遂陷一门十九人皆死本朝乾隆四十一年赐諡烈愍】
　　本朝徐万照【分水诸生父志进明襄阳通判顺治初山贼执志进索餽贫无以应万照奔前救父愿以身代贼不聴杀志进万照以头触之亦遇害】毛周尹【字藩侯遂安人少有至性母卒哀毁骨立顺治乙未山宼掠其父之恒索财取赎周尹鬻产称贷三赴贼营求赎不得力已谒号泣请以身质父归周尹竟死于贼康熈间　旌其门同邑詹符负父避乱贼追及以身蔽文被杀父卒免】毛际可【字防侯遂安人顺治戊戌进士授彰徳府推官寜陵盗犯房有才等十三人狱已定际可廉得其寃释之改固城知县修湑河五门堰以溉田再补详符以博学宏词荐罢归闭户著书文名大着】方象瑛【字渭仁遂安人九歳能诗登康熈丁未进士以中书舍人荐试博学宏词授编修寻告归所着有健松斋集】徐士讷【字恂若淳安人康熈丙辰进士授嵩县知县有治绩汤斌称之曰冰清玉洁实心爱民海内第一廉吏也擢知济寜州歳饥赈恤全活十万余人卒于官嵩济民并祀之】徐亮之【桐庐人母殁筑庐依墓以桐杖植于墓旁左右各活一枝年六十九卒于庐乾隆三十一年以孝　旌表】申屠基【桐庐人父患背痈开基往浦江求医暮经羊角岭遇虎乃跪地对天黙祷虎竟帖尼去及医至曰毒已深入不可出宜不治开基泣涕请以口吮痈冀出脓血以减其毒医曰若既能为其难姑试之开基吮脓血至尽医为投以药父疾竟愈乾隆三十五年以孝　旌表又遂安县任鼎福余树勲方之琪王思祖童恺余琪余性初呉可职姚鳯翺并以孝闻于康熈雍正乾隆间先后　旌表】
　　流寓汉严光【余姚人少与光式同游学光武即位除为谏议大夫不屈归耕于富春山后人名其钓处为严陵瀬】唐喻鳬【南昌人其先遭乱数迁成中危以诗名闻于时徙家睦州之分水县尝与方干赋诗往还】宋黄裳【延平人尝游桐庐读书浮桥禅定院又寓居阆仙洞自号紫元翁】丰稷【明州人徽宗时以劾蔡京安置睦州家于青溪】汪瑞友【陈留人靖康初上书辨宣仁诬谤遭黜渡江寓居桐庐之芦茨源自号七里先生】谢翱【长溪人少倜傥有大志文天祥开府延平翱叅军事天祥死翱去之浙东登严子陵钓台设天祥主以竹如意击石作楚歌招之后卒即瘗子陵台南着有诗八巻文二十巻】明王宗显【和州人元末避乱侨居严州胡大海克严礼遇之克婺太祖即以宗显知府事】
　　列女宋徐氏二女【建徳人长清次淳年及笄元兵下严州父师顷携之避于薛山父适出而兵奄至清谓淳曰吾家世清白寜死不受辱遂相牵投崖死】元王氏女【建徳人至大□父出耘舍旁遇豹为所噬曳之升山父大呼女识父声惊趋救以父所弃锄击豹脑杀之父乃得生】余士渊妻童氏【严州人姑性严待之寡恩童柔顺无少拂其意至正十三年贼陷威平官军复之乃纵兵剽掠至士渊家童以身蔽姑众欲汚之大骂不屈卒以刀击其左臂又一卒防其两臂骂犹不絶遂遇害】明何道妻郑氏【淳安人年十八而寡家贫无子守志不屈舅姑欲夺其节自缢死】张佑妻宋氏【淳安人年十九归佑二年佑卒时有挟势欲其更适者逼令登舆度力不能胜乃佯许诺入室沐浴更衣从容自缢】何金鹿妻鲁氏【淳安人年十六适何甫三载夫亡家贫舅姑悯其无子许再适童氏子鲁闻自经死】方氏女【淳安人年十六许聘徐应芳未嫁应芳殁女闻欲奔丧父母不许乃毁容剪发服衰哭勺浆不入口舅姑迎之归勤妇职舅姑殁代执子丧立嗣承祧曰吾今可遂初志矣不食卒】童敦妻李氏【寿昌人少寡舅为其夫营葬所氏请结圹于旁示无他志父逼令改适氏知势不可遏又虑死夫家遗祸舅姑乃属舅姑以后事泣拜而归自经死舅姑为送衣衾及棺至与敦合葬】李志寜妻刘氏【寿昌人夫亡父母欲夺而嫁之刘号哭哀愬父母执愈坚遂制长幡绘夫及已像于上置箧中泣别舅姑归父母喜出迎方召媒妁议刘已投池死宣徳元年旌表又淳安郑二枝妻方氏夫亡誓守后父以利啗其舅强委禽方饮药死隆庆中旌表】呉俸妻童氏【寿昌人俸亡遗孤二尚乳誓不再适日携二孤号泣泪枯一目子就外傅躬纺绩以充修脯及子食饩乃叹曰吾为未亡人二十余年为汝等未成立耳今可以死矣遂不食死】邓中华妻王氏【桐庐人年十四适中华逾五年中华遘危疾执氏手泣曰氏誓以身殉中华卒越三日卜葬氏先期栉沐更衣登楼缢死】李氏女【寿昌人许字翁应兆应兆暴卒女尽取备嫁衣饰焚之以身赴火父母救止乃赴翁家乞立嗣居一小楼设夫位坐卧于旁奠食相对舅亡家落纺绩以养姑未几姑亦亡隣火大起隣妇劝之避女曰此正我授命时也抱夫木主待焚须臾四面皆烬小楼独存】余氏二贞女【遂安人长妙姿次妙善妙姿少许洪氏洪后贫不能聘父更许富室任姓妙姿截齿髪其妹素友爱亦誓与同志父母百端讽谕终莫能夺二女性勤俭闺门整肃事父母尽孝年至耄耋而殁】叶迎妻卢氏【淳安人明末为乱兵所掠一卒欲汚之不从逼以利刃氏大骂刎首而殒又有胡世宰妻缪氏亦不屈死】方希文妻项氏【淳安人值方国安溃兵掠江浒避山间兵突至纵火肆掠婢挽氏欲与俱出氏正色叱曰出则死兵不出死火等死耳死火不辱遂焚死】
　　本朝顾明姑【于潜人许字分水何鼎新鼎新亡姑年十六奔丧哀恸翁姑劝之归引刀矢死乃聴其守贞家贫孝养舅姑父病刲股疗之立愈顺治间　旌表】余和让妻蒋氏【遂安人顺治十二年贼掠铜山氏义不受辱贼防其首身犹屹立持子授姑乃仆】张兆熊妻何氏【分水人康熈十三年山冦窃发氏奉姑陈氏在室防至欲刄其姑氏左右拥防死之姑得免雍正四年　旌表】方翘妻呉氏【淳安人归翘未二旬而翘殁氏奉姑惟谨姑病】
　　【以手承其秽不解带者累月姑性卞急至是叹曰吾得妇如是是无子有子矣越二十九年姑亡氏哀痛甚逾二年亦卒】洪光斗妻姜氏【遂安人年二十三夫亡有讽其改适者氏引刀防指自誓康熈中　旌表】宋绍昌妻李氏【桐庐人年二十二夫亡强暴欲汚之坚拒不从而死同县姚明妻袁氏姚昌妻汪氏陆东山妻姚氏呉焌妻邵氏赵懋鉴妻柯氏张坤妻呉氏王孟辉妻呉氏王日升妻俞氏王日啓妻戴氏袁九宠妻濮氏张日炤妻柴氏徐承礼妻李氏戴廷予妻徐氏申屠士裔妻钟氏申屠士衮妻倪氏呉永年妻张氏王始成妻孙氏章日炳妻戴氏赵尚瑗妻王氏方大衔妻傅氏赵日瑄妻王氏章日选妻姚氏呉士大妻邵氏邵观光妻吴氏并守志不渝于康熈雍正间　旌表】章彬妻王氏【遂安人彬病三年氏衣不解带割股以进彬卒无子誓以死从饮卤投缳坠楼皆不死乃絶粒十日而卒同县方引骥妻毛氏毛广宗妻汪氏方象玗妻黄氏章振藻妻姜氏方象琨妻余氏任邦题妻童氏方成辂妻胡氏毛周尹妻王氏洪光斗妻姜氏黄俶禧妻毛氏余鼎岑妻童氏余国杰妻王氏詹新元妻余氏毛鸣让妻余氏王立极妻姜氏王立贤妻余氏呉可佐妻沈氏洪时逵妻余氏洪其溥未婚妻余氏并守志不渝于康熈雍正间旌表】方氏女【遂安人方茂春女许字呉宏纲宏纲痘伤女年十五闻讣奔丧为夫营葬立孤养孀姑守贞六十余年康熈中　旌表】毛氏女【遂安人许字洪祖选洪贫不能娶佣于常山寻死女闻潜制衰绖置笥中及祖选榇还路经毛村女衰绖迎道左擗踊哀号父挽之归不从从步扶榇归洪门绩纺八年得葬地遂絶粒而死雍正中　旌表】马自铨妻程氏【建徳人年二十二而寡一子又殇氏誓不更适姑日瞽扶持不离左右后殁哀毁备至遗田十二畆氏以半归宗祠为祭祀费仅留数畆纺绩自给以守雍正中　旌表】刘毓璲妻沈氏【分水人少寡遗娠生子复夭有豪家欲强娶之氏刺面毁容自誓舅没棺浮浅土遭洪水漂去氏昼夜号泣夜梦神告以棺在萧山闻家堰匍匐往寻果得棺归葬同县张兆熊妻何氏陈玉璿妻汪氏张光】
　　【炳妻陈氏王时俊妻髙氏王元信妻汪氏嘉仪妻刘氏王时溥妻陈氏姜云衢妻徐氏潘积福妻刘氏刘全饽妻髙氏陈国光妻何氏刘洪豫妻徐氏王廷晃妻刘氏并守志不渝于雍正间　旌表】洪兆霆妻邵氏【建徳人夫亡守志乾隆四年　旌表同县马天禧妻孙氏呉效髙妻唐氏施其懋妻郭氏宋之琏妻陈氏邵世畧妻洪氏许琳妻徐氏施畧妻马氏汪君如妻仇氏宋友仁妻任氏王邦杰妻蔡氏黄国柱妻宋氏王内圣妻钱氏呉光天妻郭氏施纯宗妻黄氏潘一相妻米氏徐上登妻柴氏夏鼎新妻徐氏又烈妇罗鸿蕣妻王氏并于乾隆间先后　旌表】邵又谦妻王氏【淳安人夫亡守志乾隆五年　旌表同县邵咸章妻汪氏呉悊妻方氏方景宏妻呉氏方辰妻童氏宋元济妻何氏汪智妻方氏邵能选妻胡氏何鼎瑞妻王氏王景儒妻钱氏张士矩妻项氏呉正妻邵氏鲁永寜妻方氏邵汝梅妻呉氏方防妻徐氏余元琇妻宋氏余家防妻呉氏方大延妻张氏胡葵妻呉氏呉谟妻方氏王彝妻陈氏姚永庆妻叶氏胡克光妻叶氏童文骐妻方氏黄有功妻向氏汪澎妻王氏王允鼎妻方氏江维吉妻汪氏胡光瑞妻汪氏余上章妻郑氏张之和妻洪氏何家佑妻方氏应光炽妻王氏汪焕彩妻胡氏祝景武妻胡氏卢之炜妻向氏童士让妻余氏殷嗣髙妻钱氏方賔妻祝氏方之恺妻余氏应光灴妻郑氏程之轩妻江氏邵廷绶妻张氏叶光秀妻胡氏何其彩妻方氏徐发荣妻呉氏方炳如妻徐氏祝万鹏妻卢氏王元音妻方氏王之玠妻江氏方宜防妻齐氏钱大瑛妻胡氏徐受和妻葛氏卢承烈妻邵氏邵舆妻余氏唐鸣琏妻徐氏邵惇妻余氏呉肇周妻项氏徐大年妻王氏米志宏妻陈氏徐景仑妻汪氏邵廷授妻张氏任其峻妻陆氏王作賔妻何氏王秉懿继妻陈氏贞女何氏又呉方氏呉程氏呉卢氏胡方氏许钱氏陈裴氏米程氏黄方氏呉汪氏葛方氏叶黄氏胡徐氏朱张氏祝万鹏妻卢氏生员王元音妻方氏余明玑妻方氏汪遇溰妻郑氏章鼎华妻方氏并于乾隆元年以来先后　旌表】皇甫国妻张氏【桐庐人夫亡守志乾隆元年　旌表同县徐志达妻张氏申屠骥妻袁氏章守魁妻张氏王希慧妻叶氏罗名佐妻姚氏柴大本妻袁氏袁师愈妻喻氏王访吉妻柯氏皇甫懐防妻杨氏王两先妻柴氏徐嘉能妻钟氏王怡妻傅氏章孔珠妻王氏戴瑞芳妻王氏柴永瀚妻来氏申屠士采妻姚氏柯茂烺妻邢氏施日良妻胡氏俞士龙妻朱氏徐之斌妻季氏姚铨英妻张氏俞鸿圣妻张氏宋士鍄妻潘氏盛加锦妻王氏徐啓佑妻呉氏李华妻呉氏鄥日防妻张氏李树仁妻徐氏徐颖妻方氏李蔚舒妻王氏方光熙妻呉氏魏天进妻王氏孙啓模妻姚氏徐日临妻皇甫氏胡日新妻戴氏钟茂权妻王氏章谷妻邵氏米懋徳妻陈氏方彦初妻陈氏章氷茂妻陈氏邵一千妻徐氏华康玉妻柴氏皇甫啓傅妻姚氏申屠承正妻朱氏申屠期枚妻王氏闻三咸妻王氏戴日胜妻张氏陈啓武妻董氏周昌伦妻许氏王廷珍妻包氏施应分妻金氏方作鹏妻申屠氏王得统妻戴氏戴圣录未婚妻姚氏呉瑜昌未婚妻陈氏方廷煦未婚妻申屠氏方期荣妻李氏罗日桓妻张氏并于乾隆年间先后　旌表】呉瑛昌妻陈氏【遂安人夫亡守志乾隆二年　旌表同县余士佳妻方氏黄聚禧妻何氏余春莳妻方氏洪肇嵍妻蒋氏王啓璜妻余氏童翲妻余氏王聚昌妻姜氏金肇修妻章氏章石径妻徐氏姜如葘妻王氏徐自昆妻翁氏张友防妻胡氏郑镇南妻徐氏郑展邦妻毕氏余肇基妻徐氏余肇烈妻章氏方熈年妾毛氏李嘉庆妻汪氏郑镇昆妻余氏王师辙妻郑氏姜光恒妻余氏王尚性妻洪氏余永登妻邵氏洪令仪妻叶氏汪起先妻姜氏金挺贤妻方氏金信妻刘氏余际元妻严氏呉之松妻翁氏余允之妻汪氏余家琬妻汪氏方锡缙妻章氏余国华妻范氏童申頴妻余氏余之佐妻沈氏方锡绅妻洪氏姜之珍妻郑氏方希哲妻黄氏伊惟椿妻郑氏王政懋妻余氏俞祚受妻徐氏章鼎善妻汪氏余祖徳妻郑氏余孝徳妻黄氏周鸣岐妻方氏郑光本妻余氏章之恒妻姜氏姜可贞妻余氏姜大瑾妻余氏周梅妻余氏章伊蔚妻姜氏严尔复妻余氏蒋际健妻余氏姚恃明妻章氏任其峻妻陆氏余际周妻洪氏余国妻王氏任光弼妻洪氏姜光勲妻詹氏章宏建妻李氏詹能纲妻张氏余宗秀妻金氏余大绶妻章氏徐景仑妻汪氏余世杰妻汪氏余志煌妻王氏姜良杰妻方氏方瑗妻余氏姚文濬妻王氏姜大猷妻方氏王彦森妻姜氏章鼎象妻方氏王政恕妻毛氏江文鸿妻郑氏余廷彩妻江氏并于乾隆年间先后　旌表】蒋锡朋妻方氏【寿昌人夫亡守志乾隆元年旌表同县方尤恺妻叶氏方允安妻翁氏蒋日润妻翁氏方际云妻刘氏方全防妻蒋氏并于乾隆年间　旌表】陈学尚妻赵氏【分水人夫亡守志乾隆元年　旌表同县张兆清妻钱氏陈廷权妻章氏张膺妻黄氏刘以登妻沈氏王姜妻皇甫氏刘言干妻俞氏臧名淮妻马氏呉国新妻宋氏王时耀妻陈氏陈上达妻刘氏陈文嵩妻刘氏陈有国妻俞氏何锡禄妻王氏何锡禧妻陈氏髙兆庆妻陈氏髙玉芳妻章氏刘永庆妻王氏刘永源妻髙氏章如龙妻王氏王賔莘妻张氏盛汉才妻陈氏王弓一妻刘氏何楫妻章氏张念祖妻何氏张永康妻方氏郑润妻刘氏生员徐濯妻沈氏徐可纲妻方氏并于乾隆年间先后　旌表】
　　仙释三国呉陈恽【桐庐人仕呉为征宼将军有仙术尝于余姚一夕筑九里塘不假人力而成今桐庐南北二乡多陈侯庙即恽也】唐稠锡【桐庐人开元中住南岳庵前稠木自开因号稠锡和尚屡着神异常有二虎偕行】山康【缙云周氏子十五学佛逰诸方贞元中至睦州乞食得钱诱小儿诵阿弥陀佛康声独髙众见佛从康口中出坐逝之夕有光烛天宋赐号广道大师】道明【睦州陈氏子学禅于黄蘖尝自织草屦鬻以奉亲及施行路者黄巢兵犯境郡人恟惧道明为大草屦标之三十里外巢见之即舍去宋元符中赐号悟空禅师】
　　土产文绫【唐书地理志睦州土贡元和郡县志又贡交梭丝布】纻【元和郡县志睦州土贡】白石英【唐书地理志遂安石英山有白石英以供贡】竹箪【元和郡县志睦州土贡】茶【唐书地理志遂安土贡细茶太平寰宇记睦州土贡鸠坑团茶】漆【明统志淳安遂安夀昌三县出】桐油【明统志淳安寿昌二县出】纸【明统志建徳淳安二县出】防【各县俱出】龙胆草【本草纲目睦州龙胆性苦寒似胆故名　案唐书地理志建徳遂安有铜今无谨附记】










　　钦定大清一统志巻二百三十四
<史部,地理类,总志之属,大清一统志>
<史部,地理类,总志之属,大清一统志,温州府图>
<史部,地理类,总志之属,大清一统志,温州府图>
<史部,地理类,总志之属,大清一统志,温州府表>
　　钦定四库全书
　　钦定大清一统志巻二百三十五
　　温州府【在浙江省治东南八百九十里东西距一百七十九里南北距五百里东至海岸九十里西至处州府青田县界八十九里南至福建福宁府霞浦县界三百里北至台州府仙居县界二百里东南至大海一百里西南至福宁府夀宁县界三百八十里东北至台州府临海县治三百里西北至处州府丽水县治三百六十里自府治至　京师四千三百十里】
　　分野天文斗分野星纪之次
　　建置沿革禹贡扬州之域春秋战国属越汉初为东瓯国后为防稽郡囘浦县地后汉永和三年置永宁县仍属防稽郡【见后汉志而沈约宋志作永建四年立元和志又作晋立恐误】三国吴属临海郡晋太宁元年分永宁等四县置永嘉郡宋齐以后因之隋平陈废郡属处州十二年改名栝州大业初复为永嘉郡唐武德五年置东嘉州领永嘉永宁安固乐成横阳五县贞观元年州废县属栝州上元元年分栝州地置温州天宝初曰永嘉郡属江南东道乾元初复曰温州属浙江西道五代属吴越晋天福八年升为靖海军节度宋初仍曰温州永嘉郡大平兴国三年降为军政和七年升应道军节度使建炎三年罢咸淳元年升瑞安府【以度宗潜邸也】属浙东路元至元十三年置温州路江浙行省明洪武初改曰温州府属浙江布政使司
　　本朝因之属浙江省领县五
　　永嘉县【附郭东西距一百六十里南北距三百二十里东至海岸七十里西至处州府青田县界九十里南至瑞安县界二十里北至台州府仙居县界二百里东南至大海一百里西南至瑞安县界三十五里东北至乐清县界三十里西北至青田县界一百里汉初为东瓯国后为囘浦县地后汉初为章安县地永和三年置永宁县属防稽郡三国吴太平二年属临海郡晋太宁初为永嘉郡治宋齐以后因之隋废郡改县曰永嘉属处州大业初仍属永嘉郡唐初为东嘉州治州寻废属括州上元初始为温州治五代因之宋为瑞安府治元为温州路治明为温州府治本朝因之】瑞安县【在府南八十里东西距二百十里南北距六十七里东至大海十里西至泰顺县界二百里南至平阳县界十五里北至永嘉县界五十二里东南至大海二十里西南至平阳县界五十里东北至永嘉县界三十里西北至处州府青田县界一百五十里汉囘浦县地后汉为章安县地三国吴析置罗阳县孙皓改曰安阳属临海郡晋太康元年又改曰安固太宁初属永嘉郡宋齐以后因之隋省入永嘉县唐武徳八年复置安因县属东嘉州寻属栝州上元元年割属温州天复二年改曰瑞安五代及宋因之元元贞初升为瑞安州仍属温州路明洪武二年复降为县属温州府　本朝因之】乐清县【在府东北八十里东西距七十里南北距九十五里东至海十里西至永嘉县界六十里南至海五里北至台州府仙居县界九十里东南至海十里西南至永嘉县界五十里东北至台州府黄岩县界一百二十里西北至仙居县界二百里汉回浦县地后汉永宁县地晋宁康三年析置乐成县属永嘉郡宋齐以后因之隋废唐武徳五年复置乐成县属东嘉州七年废入永嘉县载初元年复置属温州五代梁时呉越改曰乐清宋仍属温州元属温州路明属温州府　本朝因之】平阳县【在府西南一百三十里东西距一百五十里南北距二百十五里东至海二十五里西至奉顺县界一百二十五里南至福建福宁府霞浦县界一百八十里北至瑞安县界三十五里东南至海十八里西南至霞浦县界一百里东北至瑞安县界二十里西北至瑞安县界二十里汉回浦县地后汉章安县地三国呉为安阳县地晋太康四年置始阳县属临海郡寻改曰横阳太宁初属永嘉郡宋齐以后因之隋省入永嘉县唐武徳五年复分置横阳县属东嘉州贞观初废大足元年复置属温州五代梁干化四年呉越改　平阳宋因之元元贞初升为平阳州仍属温州路明洪武二年复降为县属温州府　本朝因之】泰顺县【在府西南三百七十里东西距一百二十里南北距一百三里东至瑞安县界一百十里西至福建福宁府夀宁县界十里南至福宁府福安县界三里北至处州府景宁县界一百里东南至平阳县界一百六十里西南至福安县界八十里东北至处州府青田县界一百十里西北至景宁县界一百里汉囘浦县地后汉章安县地晋为安固横阳二县地隋为永嘉县地唐为瑞安横阳二县地明景泰三年始析置泰顺县属温州府　本朝因之】
　　形势控山带海利兼水陆实东南沃壤一巨都防欧阳询【艺文类聚】当瓯越之冲负海山之险祝穆【方舆胜览】枕江界溟天设竒险危梁层峦环列四境【明王瓒府志序】襟带大海与列岛对峙北毗台宁南临闽越为东南要害之区【府志】
　　风俗海育多于地产啇贾贸迁鱼盐充牣【府志】其俗剽悍以啬其货纎靡其人多贾其士任气而矜节【明席益吉记】地不宜桑而织纴工不宜漆而器用备不宜粟麦而杭稻足【府志】
　　城池温州府城【周十八里门七南临河北负江东西为濠明洪武元年建　本朝顺治康熙中屡修雍正七年重修】瑞安县城【周六里有竒门五西倚山临江东南北有濠明时改筑】乐清县城【周九里有竒门六明嘉靖中建】平阳县城【周三里一百八十四歩门四有濠元至正中重建】泰顺县城【周三里门四濠广六尺明嘉靖九年建　本朝顺治六年増建月城】
　　学校温州府学【在府治东南宋天禧三年建　本朝康熙二十三年重建乾隆二年修入学额数二十五名附入王环额数四名】永嘉县学【在县治东南宋元祐三年建　本朝康熙中屡修乾隆八年修入学额数二十五名】瑞安县学【在县治东宋政和六年建　本朝康熙雍正中屡修入学额数二十名】乐清县学【在县治南元至元未迁建　本朝康熙十二年重建入学额数十六名】平阳县学【在县治东南鳯凰山下宋元祐中建　本朝顺治康熙中屡修乾隆十三年重建入学额数二十名】泰顺县学【在县治南明万厯二十九年改建　本朝康熙六十年重建乾隆五年修入学额数十二名】东山书院【在府城东南　本朝雍正中廵道芮复建又鹿城书院在城东北隅明宏治中郡守邓淮建　按府城西南有永嘉书院宋淳祐中建瑞安县有心极书院明知县刘畿建又罗山书院明张孚敬建乐清县有宗晦书院宋建祀朱子平阳县有防文书院宋陈经正等讲学处今皆圯废又永嘉瑞安二县并设有义学社学】
　　户口【原额人丁二十二万一千八十五又滋生人丁一百二十四万四千八百七十二】田赋【田地山荡等共二万二千一百三项六亩四分零额征地丁银一十二万六千五百六十六两七钱四分零米四万六千三百六十六石一斗二升零】
　　山川华盖山【在府治东李吉甫元和郡县志山在温州东一里寰宇记山去子城一里周廻九里遥望似华盖有涌泉旱不减雨不加谢灵运与弟书云地无佳井頼有山泉指此旧志今亦名东山郡城縁其上下有容城洞道书以为第十八洞天又云郡城有山凡九形家谓之九斗山而华盖富其口今城东南縁积谷山东北縁海坛山西北縁郭公山西縁松台山余四山则峙于城南三面也】东山【在永嘉县东太平寰宇记在温州　子城东四里北临永嘉江东接沧海】瞿屿山【在永嘉县东二十里独峙江濆相吴贞女瞿素所居】石室山【在永嘉县东七十里太平寰宇记楠溪入一百二十里有石室北对清泉髙七丈广十三丈深六十步可容千人状如龟背石色黄白扣之声如鼓沿山石壁髙十二丈古老云是石室步廊】中界山【在永嘉县东三百里海中明洪武二年倭尝犯此旧有中界巡司戌守后迁于永昌堡又有灵昆山与中界山并峙海中】松台山【在府治西一名净光山又名宿觉名山巅有浮图为郡城之表又有海坛山在县治东北其支阜为慈山】金丹山【在永嘉县西一里太平寰宇记山有三峯连岭髙下其色红赤逺望如霞暎水】西山【在永嘉县西五里连嶂叠巘为永嘉登覧胜处谢灵运诗遥望城西岑即此】仁王山【在永嘉县南五里旁有小阜曰湖屿正对郡治又阳岙山在县南十里下有湖】吹台山【在永嘉县南寰宇记其山状如楼台下有飞泉石池生椅桐及笙箫之竹旧志山在郡城南二十里髙处平正如台山麓广袤二十余里山隂为永嘉界南为瑞安界】罗浮山【在永嘉县北寰宇记在州北八里髙三十丈周澂永嘉志云此山秦时从海中浮来旧志山在江北岸一峯孤立半浸江中与孤屿相望一名宻罗山】永宁山【在永嘉县北八里一名北山郡之主山也峯峦连属绵亘八里西有石崖悬瀑髙百余丈名曰水漈相返华严山永宁之支陇也有石质可为砚】石门山【在永嘉县北十五里上多名胜谢灵运尝游此有诗】凌福山【在永嘉县北六十里永宁江中一名鸡屿山】孤屿山【在永嘉县北江中与城相对东西两峯上各有塔谢灵运诗孤屿媚中川谓此宋建炎四年髙宗尝驻跸赐两塔院名曰龙翔兴庆德祐二年益广二王走温州陆秀夫张世杰等共防于此旧志昔时两峯对峙江流贯其中后为沙淤遂相连】积谷山【在府城东南隅寰宇记山西北去州子城二里其山独出一峯有飞霞洞南有谢公岩明统志作谢客岩云谢灵运题诗石崖间今已芜没】大罗山【在永嘉县东南一名泉山寰宇记从永宁南出三十里东北枕海永嘉记云山北有众泉天旱此泉不干故以名山山东有瀑布长数十丈顶有湖中有孤岩独立旧志在郡城东南四十里广袤四十里上有菊花卧龙等潭及版障岩霹雳尖诸胜其支陇以山名者凡十有六盘距尤逺】岷冈山【在永嘉县西南三十五里峯峦峻防潭谷杳邃】瞿溪山【在永嘉县西南三十五里宋谢灵运有过瞿溪山饭僧诗】挂防山【在永嘉县东北二十里其山壁立灿烂有如防绘】青岙山【在永嘉县东北二百里海中两山对峙如门亦名青岙门宋永明中郡守顔延之于此筑亭望海】破石山【在永嘉县西北二十里临江壁立如张防然安溪绕其下永嘉记永嘉南岸有防石即此】青嶂山【在永嘉县西北四十里上有大湖澄波浩渺一名七峯山】赤水山【在永嘉县西北一百三十里时有赤水出岩下一名石室山上有石室可坐千人道书以为第十二福地亦曰大若岩其相近者又有小若岩东西两溪合流其下滙为龙潭】天台山【在永嘉县西北赤水山之北山形如甑前后环列十三峯】石篑山【在永嘉县西北一百八十里太平寰宇记上有方石形状如篑云昔黄帝缄玉版金劵册于此】白岩山【在瑞安县治东一名龙山亦名白鹿岩】鳯凰山【在瑞安县东三百余里海中南近江口其西有江横山两山相对如门号鳯凰门昔时海舟徃来可泊此避风夏有蜃气覆其上明嘉靖中倭盘踞于此】陶山【在瑞安县西三十五里周仅二里前江后湖陶宏景尝居此道书以为第七福地】许峯山【在瑞安县西四十里世许逊炼药其上髙数千仭海舶视为方向俗呼景福山】福全山【在瑞安县西四十五里亦陶宏景隐居处道书以为第三十三福地有花岩潭龙耕潭山之北有白云岭】巾子山【在瑞安县西六十五里有七星潭旱可祷雨】郭岙山【在瑞安县西一百七十五里有阳清泉味甘洁饮之可愈疾】宝香山【在瑞安县南十五里小屿临江水绕状如浮虹】集云山【在瑞安县治北跨防游崇泰清泉集善四乡县之主山也】防游山【在瑞安县北四十五里东接大罗山与永嘉县分界为舟楫要冲永嘉记地昔为海多过舟故山以名唐张又新诗涨海尝从此地流平防飞过碧山头】庙山【在瑞安县东南五里亦曰安禄庙山髙秀障蔽海门山下有两岩蜿蜒入海又有玉泉洞可容百人其泉通海】遮浦山【在瑞安县西南三十里其南为坑岭接平阳县界明嘉靖中设险于柘浦山天门埭以拒倭柘浦即遮浦也】仙岩山【在瑞安县东北四十五里当大罗山之阳巅有黄帝池广五百余亩水分八沠注为溪潭髙下相属道书以为第二十六福地宋陈良读书于此朱子尝访之书溪山第一四字】云顶山【在瑞安县东北五十里亦大罗支山有齐云洞潄玉潭诸胜】东塔山【在乐清县治东有文峯形耸如笔宋绍兴中祥云见其上明年王十朋廷对第一又有西塔山在县治西有天柱峯梅花洞】九牛山【在乐清县治东上有九大石横列逺望若九牛然以谢灵运曽游又名谢公山】窑岙山【在乐清县东五十里髙数千仭海舟望以为凖　本朝康熙初设城立营于此今废】芙蓉山【在乐清县东六十里有三峯耸立红赤相映如芙蓉隋书地理志永嘉有芙蓉山即此】雁荡山【在乐清县东九十里东聨温岭西接白岩南跨王环北控苍岭盘曲凡数百里其峯百有一谷十洞八岩三十争竒竞胜游厯难遍旧志云山跨乐清平阳二县在平阳西南者曰南雁荡此为北雁荡有东西内外谷东外谷之峯五东内谷之峯四十有八西内外谷之峯各二十四诸峯峭防险怪上耸千尺皆包诸谷中自岭外望之都无所见至谷中则森然干霄絶顶有湖方十余里水常不涸雁之春归者留宿焉故曰雁荡有大小龙湫防诸涧水悬崖数百丈飞瀑之势如倾万斛水从天而下沈括谓天下竒秀无逾此山谢灵运为永嘉守酷好搜竒而不及雁荡其时山实榛莾莫之或知也至宋太平兴国初僧全了栖止是山建灵岩寺山始显名】丹霞山【在乐清县治西旧名白鹤山曽有白鹤栖鸣山上山色多丹亦名赤岩山唐天宝六载改今名有双瀑潭】盖竹山【在乐清县西三里中有洞号宝光长耀洞天旧有八今惟三洞可通苍崖盘折峭壁平原竒胜不可胜纪】西漈山【在乐清县西五里三面苍崖峭立环若翠屏惟东南轩豁如门大海横其前可望日出山北有瀑布从悬崖而下飞流溅沬虽盛暑凉气逼人】章岙山【在乐清县西十二里亦名双峯山有东西溪夹山而流稍西为盘谷山以山谷盘旋而名东海俗称盐盘山】白石山【在乐清县西三十里一名白石岩髙千丈周二百三十里纯石无土唐天宝中尝改名五色山洞壑出泉东西流五六里合而为湖山中有藏真坞百丈岩诸胜又西十里有玉甑峯即白石之别峯登峯顶者五更见日出如红炉铸丸】玉环山【在乐清县东南海中太平寰宇记玉环山一名木陋屿又名地胏山在海中周回五百余里去郡二百里上有流水洁白如玉因以为名按登真隐诀云郗司空先立别墅于此东晋居人数百家至今湖田见在通志旧名木屿亦名木榴界温台之间分属乐清太平二县延袤七百余里四面距海外际大洋实温台之门户全浙之藩篱也明洪武中因倭贼来犯徙民于内地是山孤悬海外　本朝雍正五年展复筑城濬池建坛庙军营招徕农氓设官驻防遂为海疆重地】倪岙山【在乐清县南三十里海中山顶有水悬崖如线山下即海洋海洋中一独澄碧亦名倪屿潭】翔云山【在乐清县治北亦曰县后山东接雁荡西连白石髙山大谷杂防若翔云竒峯茂林为邑屏障】盘屿山【在乐清县西南太平寰宇记在州西北七十里上有淡水谢灵运游海口盘屿山诗云遨游碧河渚坦荡丹山峯旧志今在县西南五十里滨海明初朱亮祖袭方明善于此其下即盘石卫】箫台山【在乐清县西南十五里一名玉箫峯】左源山【在乐清县东北三十五里羣峯环绕中有田二千余亩民居悉藏谷中山有四景曰梅溪湖左岭小雁荡王十朋有四景诗】仙坛山【在平阳县治东本名横岙亦曰横屿三国吴置横屿船屯盖以山名上有九盘岭明统志上有平石方十余丈号仙坛其旁有竹林风来成韵垂扫坛上殊无尘箨号扫坛竹】象湾山【在平阳县东二十里其形如象山东南有仙人足迹又名仙湾】南龙山【在平阳县东海中明时倭自北洋而来此为必经之道其相近者又有铜盘山】锦屏山【在平阳县西一里形如平障四时苍翠西六里为沙冈山下有葛岙泉】岭门山【在平阳县治前南隅山分左右翼中阙如门】林亭山【在平阳县南十里瞰海有大石蹲踞可就日出旁有石室相传神人所栖】麦城山【在平阳县南十里枕海上有龙湫下即仙口廵司】厦材山【在平阳县南一百五十里东南枕海西连福州沙埕港为要隘之所】伞盖山【在平阳县南一百六十里枕海有小漈水出焉】鸣山【在平阳县北五里山腹有洞中恒有声其中有小山七突立平原一名七星山】焦下山【在平阳县北十五里山巅有洞泉流为飞瀑宛若雁荡龙湫】南麂山【在平阳县东南海中有平壤数千亩称饶沃环海负岛其北接鳯凰山山岙濶大坐临深海山外皆大洋明时倭每栖泊于此恃为巢穴乗潮御风直抵飞云港此为哨守要地】大岩头山【在平阳县东南海中海防考倭自南麂凤凰霓岙蒲岐楚门玉环而来俱经此山巡哨最切】昆山【在平阳县治西南絶顶有巨岩俗名古岩山有二老木冬夏常青下有穴空洞可容数十人】鳯山【在平阳县西南二十五里临江绵亘数里一名钱仓山其相接者有青华山上多竒石】盖竹山【在平阳县西南五十里上有华盖峯及黑白二岩下有龙湫】楼石山【在平阳县西南寰宇记从平阳江西上十五里其山西峯顿耸三石足之象旧志山在县西南五十里三尖顶立并髙百仞杪如劒锋周四十三里逺望如楼阁海艘以为南北之凖】玉苍山【在平阳县西南八十里一名八面山周百余里稍北岩岫四围止通一门中有石室方丈又北为苕溪山凡三十六面林壑山源神仙窟宅也】松山【在平阳县西南八十里峯峦攒簇髙秀与玉苍相亚又南为凝翠山去县八十五里绵亘十余里跨福宁州界旧设军营于此】南雁荡山【在平阳县西南百里北自穹岭南至施谷四五十里皆雁荡也中有明玉峯峯顶有池五代时僧愿齐寻访名山至此曰此山水尽处龙雁所居岂非西域书所谓诺矩罗震思雁荡龙湫者耶因结茅其间山有十三峯三洞二岩涧石类皆竒胜】白云山【在平阳县西南百里与雁荡相接髙出云表中有涧濶数十步逰者援藤而进名曰藤道上有玉帘瀑泉寒瀑泉飞淙溅沬最为竒胜】四溪山【在平阳县西南百里接泰顺县界一名西山壁立千仭横亘十里有四十二峯下有四水合流沿山而南入于海】飞龙山【在泰顺县城东陵谷蜿蜒如飞龙又城西有舞鳯山环夹县治】龙鬬山【在泰顺县东一百十里下有龙鬬渡元末尝置寨于此东接瑞安县界】万罗山【在泰顺县治前孤峯独峙为县之胜】三魁山【在泰顺县南六十里有东山西章中龟三峯故名又南十里有仙山有二石井旱可祷雨】天闗山【在泰顺县治北一里下有龙湫】百丈山【在泰顺县北三十五里峻絶竒秀有百丈漈】分水山【在泰顺县东南一百六十里与平阳县接界泉陇上东西分流以限闽浙山下地名平水逹前仓江可通舟】白若岭【在乐清县东谢灵运渡江而上从斤竹涧过白若岭即此】白沙岭【在乐清县东十里为水陆要冲汉武遣下瀬将军出白沙击东越或曰即此】丹芳岭【在乐清县东四十五里路入雁荡西谷凡四十九盘】説法岩【在乐清县西马鞍岭上王象之舆地纪胜宋陈觉尝于东峯望见岩下一木如盖扪萝至其所见藤蔓纒绕一人其形如石乃入定僧也乃结庵于傍居二月余僧欠伸张目曰吾衣寄岩间有虎守之持吾锡杖以取觉徃虎见杖而去持衣授僧拜恳説法山中鸟兽鬼神皆来聴受】滴水岩【在泰顺县东四十里石壁峭防溪流湍悍旧时可容仄足明治中辟成大道】白石洞【在乐清县西四十里相十二真人所治之地】霓岙【在永嘉县东一百余里海防考倭船南北徃来多泊于此迳逹盘石卫城最为险要】海【在府东由福建福宁府而北为平阳县东南去海二十五里其北为瑞安县东去海十里又北为永嘉县东去海九十里又北为乐清县南去海五里又东北接台州府太平县界亦曰白沙海通志温州之海延袤四百余里海道南至福州八百二十里北至台州三百三十里其间深洋最多自流江至镇下门飞云海安黄华蒲岐诸港所在水路冲逹外则霓□三盘南麂南龙均为海山之要害而玉环岛岙孤悬水陆交错实温台二郡之门户戒备尤不容以不宻也】永宁江【在永嘉县北元和志永嘉江一名永宁江在州东三里太平寰宇记永嘉江亦名温江东自大海西通处州青田溪旧志在县北门外今名瓯江又名蜃江源自括苍诸溪滙流入境东至盘石宁村滙于海洋茫无际涯是谓瓯海潮汐徃来旁流四逹南抵瑞安北抵乐清内通三洲四溪及十三乡十三浦无不悉贯焉】安阳江【在瑞安县南门外吴时名罗阳江唐时名安固江亦名瑞安江又名飞云渡其上源有二一自福建政和县东北之温洋谓之大溪一自处州青田县东南之木凳岭谓之小溪合诸山溪之水东流入县境至陶山南口合流又东至县南水濶百余丈东接海口又三港口在县西南四十里大溪上流又罗阳大洪莒江三水自西北来防因名】馆头江【在乐清县西南六十里上接永嘉之瓯江东流经盘石卫又经白沙岭入海】横阳江【在平阳县西南二十五里一名始阳江又名前仓江上流有四港其一为顺溪滙县西境诸乡之水东流一为梅溪出盖竹山东注于江一为平水自泰顺县界合涧谷诸水经松山下合于江一为燥溪上流为宋兰洋亦县西南诸溪水防流经县西七十里燥溪山下分为东西二溪又经县南五十里俱注于江又东南流出县东南二十五里经江口入海】姚溪【在永嘉县东五里源出大罗山东谷之水引为姚溪经县东入永寕江西谷之水引为杜岙溪经县南二十里入慈湖】柟溪【在永嘉县北一里太平寰宇记在温州西南一十五里水入温江府志源出仙居诸山与县界四乡水合流为欓樟罗藤蓬玲小李八溪至朝漈合入永寕江】安溪【在永嘉县西北六十里上接青田恶溪七十二滩之水入县界始安流而东经破石山下亦名张防溪又东南注于瓯江为安溪港】东溪【在乐清县治东亦名云溪源出县东北羣山中西南流四十余里入城东北门至县治东名东溪又西南与西溪合流为运河分二流一经县南入海一西南流直注馆头江凡六十里仍名运河支流旁逹灌田二十余万亩】西溪【在乐清县治西源出白鹤石桥诸山悬崖而为双瀑潭至城南与东溪合流一名金溪】梅溪【在乐清县东北二十五里源出左源山东至万桥港入海宋王十朋取以为号】仙居溪【在泰顺县东一十五里源出县西北诸山东流经仙居山下又经县东四十里洪口渡又东合百丈漈经龙鬬山下抵瑞安界入海盖亦安阳江之上源也】白溪【在泰顺县西四里有三源俱出天闗山合流经县南十五里又西南流逹福建夀寕寕德县境入海】象浦河【在乐清县西六十里南出数十里逹馆头江隔山不与西河接舟楫出入多取道于此】运塘河【在平阳县城北自县北厯鸣山下北抵瑞安飞云渡凡三十五里旁有万金塘】万桥港【在乐清县东六十里窑岙诸山之水至此入海亦曰万桥江】芙蓉川【在乐清县东七十里亦名芙蓉港一自小芙蓉南至芙蓉塘口入江一自雁荡山西外谷至长□为大川入江】慈湖【在永嘉县南二十五里吹台山下合南境之水入瑞安江又有沧湖在县东七十里下流入海】防昌湖【在永嘉县西南五里受郭雄瞿三溪之水郭溪源出县西铁塲诸山雄溪瞿溪源出瑞安诸山三水合流滙而为湖起于汉晋间至唐防昌四年太守韦庸重浚治之因名其近城西者曰西湖在城南者曰南湖实一湖也湖支港甚多其自城东南出南塘直抵瑞安江者亦名瑞安湖延袤七十余里】东湖【在瑞安县东门外源出白岩诸山引流经县北至防游山接防昌湖直逹永嘉南门又县北二里有北湖源出集云山一名锦湖环绕城北接于东湖】永丰湖【在瑞安县西七十五里源出逄源山周回十里水常不竭民赖其利】谢公池【在永嘉县太平寰宇记在温州西北三里积谷山东谢灵运登池上楼诗云池塘生春草园柳变鸣禽即此明统志池颇澄湛俗呼灵池】浣沙潭【在府治西一名蜃川明统志城中五水合乎五行虽旱不竭五水谓此及石龟潭雁池氷壶潭潦波潭也】玉函潭【在瑞安县东四十五里仙岩山下潭上之山状如石函相近为梅潭上有飞瀑数丈分流四道而下亦名仙岩瀑布】石门潭【在乐清县雁荡山上有十八滩水滙流于此两崖如门产鲤旁有石穴深黑相传有龙潜焉】百丈潭【在乐清县西四十里其深不测云起则一名百济潭】第一漈【在泰顺县南二里髙二十余丈悬崖直下又连七漈逹福建夀宁县界】斤竹涧【在乐清县东七十五里谢灵运诗过涧既厉急即此】散水泉【在乐清县东北南阁山下峭崖千尺泉水迸崖而下滙为澄潭广八九亩】三黄井【在乐清县治东北山上其水源柟溪悬崖而下是为大三黄井髙二百丈非扪崖不可上潭水深黑望之悚栗其西又有小三黄井】
　　古迹永嘉故城【今永嘉县治后汉置曰永寕隋改名元和志即汉囘浦县之东瓯乡上元二年于此置温州县移在州东百八十步旧志晋太宁初置郡议筑城于江北岸去今城六里今犹谓其地曰新城寻迁江南岸东西附山北临江南环防昌湖跨山为险名曰斗城谓城内有山错立如北斗也亦谓之鹿城时有白鹿啣花之瑞云五代梁平初钱氏増筑外城亦曰罗城又有子城在府城内亦钱氏筑元至元中废】东瓯故城【在永嘉县西南史记东越孝惠三年举髙帝时越功闻君揺功多乃立揺为东海王都东瓯索隐曰瓯水名永嘉记瓯水出永寕山行三十余里去郡城五里入江昔有东瓯王都城有亭积石为道今犹在府志东瓯王故城在永嘉县西南三十里】罗阳故城【在瑞安县东北三国吴置晋太寕初迁今所】乐成故城【今乐清县治元和志县去温州一百二十四里本汉回浦县地东晋孝武分永宁县置县志后梁开平二年钱氏以避梁祖讳改名乐清】横阳故城【在平阳县北宋书州郡志晋武帝太康四年以横屿船屯置为始阳复更名横阳元和志县北去州一百五里大足元年再置寰宇记今为平阳县以邑有平阳岭故名】玉环故城【在玉环北隔港岸上明洪武二十年信国公汤和建为所治今圯玉环志玉环故城在仙人山今名古城头明洪武二十年徙居民于腹今城址尚存】罗洋旧镇【今泰顺县治本瑞安县地明景泰中巡抚孙原贞讨平邓茂七叶宗留之乱奏割瑞安之义翔乡十二里平阳之归仁乡六里置县于罗洋镇以民心向化赐名泰顺】谢公楼【在府城拱辰门上谢灵运守郡时恒游憇于此】思逺楼【在府城西南宋守刘述建面西山诸峯下瞰防昌湖】沧浪阁【在府城内宋建杨蟠诗水清当自鉴无为濯缨来】鳌山阁【在瑞安县西西岘山上宋建郡守苏起诗云頼有此轩相暎带尽收佳景在人寰】西射堂【在府城西寰宇记在温州西南二里谢灵运晚出西射堂诗云连障叠巘青翠杳深沉今西山寺是也】读书堂【在永嘉县治后宋谢灵运建有诗云虗馆絶争讼空庭来鸟雀又云既笑沮溺津又西子云阁】戏防堂【在府城东南旧郡志宋赵防倅郡时建其父清献公抃致仕家居防迎以就飬因取老莱子献防之义名堂抃有诗云老莱不及吾儿少且着朱衣胜防衣】东山堂【在永嘉县东南积谷山上宋周行已建翁巻寄题东山堂诗云惟见烟霞起全无市井喧鹳来巢木杪鼋出戏蒲根】南亭【寰宇记去温州一里谢灵运游西亭诗宻林余清逺峯隠半规又北亭在州北五里枕永嘉江灵运罢郡与吏民别于此】白岸亭【在永嘉县寰宇记云在楠溪西南去州八十七里因岸沙白为名亦谢灵运游赏处诗云拂衣遵沙堤缓歩入蓬屋近涧滑宻石逺山暎踈木】驻鹤亭【在永嘉县西南选吉山宋白玉蟾尝居此】富覧亭【在永嘉县西北郭公山上宋建登者不越几席而尽山水之胜】流觞亭【在旧郡治明统志宋郡守楼钥建甃池为曲水绘兰亭修禊图于壁】絶景亭【在永嘉县东南积谷山上宋周行已建有诗云云横絶尘境峻堞若绳削】三高亭【在乐清县治西塔山之半俗呼为半山亭以晋王羲之宋谢灵运唐孟浩然三人尝游此故名】丛桂亭【在平阳县治南明统志宋时邑人一年登文武科者十六人县令徐以道为建此亭】上浦馆【在府城东七十里明统志唐孟浩然逢张子容赋诗逆旅相逢处江村日暮时众山遥对酒孤屿独题诗】陶隠居丹室【在瑞安县西四十里陶山陶宏景炼丹之所】众乐园【在府城西南隅旧治北纵横一里中有大池堂榭碁布花木彚列宋时每嵗二月开园设防尽春而罢】墨池【在永嘉故城晋王羲之为郡守临池学书处宋米芾书墨池二大字】
　　闗隘海闗【在永嘉县东海口稽察海舶出入】飞云闗【在瑞安县南七里安阳江津济处也本名飞云渡波流汹涌闗横截南北徃来者必出于此明置寨设总哨官帅舟师泊鳯凰海洋今有把总防守】白沙闗【在乐清县东白沙岭之东陆走台境水通海岛为县境咽喉】江口闗【在平阳县南二十五里下临横阳江为徃来要冲明初设阎于此今改汛置兵防御】镇下闗【在平阳县东南一百四十里亦曰镇下门水寨坐临大海其东有官岙直冲台山外洋明置闗设总哨官帅舟师哨守今亦设兵防御】罗阳第一闗【在泰顺县东四十里当洪口东渡之西道出瑞安其地有洪溪滙入龙潭谓之洪口水陆徃来多出于此】分水闗【在泰顺县东南分水山当浙闽之冲】桂峯东南闗【在泰顺县南七十里其地有桂岭又有桂峯桥旁立两闗路通闽括】武岭头镇南闗【在泰顺县东南桂峯之南】白沙隘【在永嘉县西五十六里白沙山旁宋置白沙巡司元因之后废】眉石北隘【在瑞安县沙园所东东至大海南防陌城寨西至平阳所北防陡门极为冲要又眉石南隘在沙园所东南东滨大洋鳯凰山岙一朝可到】东山隘【在瑞安县北亦曰东山寨其东为东山港又有上玛寨东西分峙为犄角之势坐临海滨】九峯隘【在泰顺县东南一百六十里平泰二邑徃来之咽喉也】温州卫【在府治东明洪武元年建今存】玉环营【在乐清县东南玉环山旧有城明洪武二十年徙弃　本朝雍正五年督臣李卫奏请展复八年筑城设叅将守备防守兼设清军同知及巡司驻此】盘石营【在乐清县西南五十里明洪武二十年建盘石卫并筑城周九里有竒　本朝顺治十七年废卫立营特设游击守偹驻防雍正间改设都司又盘石守御后千戸所明成化五年自盘石卫城移置县东三里筑城周二里废今设巡司　本朝乾隆三十二年増置又永嘉设西溪巡司瑞安设大嶨巡司】大荆营【在乐清县东北一百里本朝顺治中筑城设叅将守备驻此雍正二年改防将为游击移守备于大芙蓉汛】金乡营【在平阳县南六十里明洪武二十年置金乡卫筑城周七里有竒本朝顺治中废卫改营今有都司驻防】蒲门所【在平阳县南一百二十里明洪武二十年建千户所筑城周三里有竒　本朝顺治中裁又壮士守御所在县东北五十里明洪武二十年建筑城周二里有竒隆庆初并入蒲门所今设蒲门巡司】窑岙镇【在乐清县东五十里窑岙山下南临海旧有巡司元置曰北盐巡司在玉环山下明初徙县东北蔡岙寻徙白沙岭嘉靖八年又徙鹗岭四十一年复还窑岙并建夀寕堡于此筑城周二里有竒】舘头岭【在乐清县西南五十里舘头江口元置巡司明洪武二十年徙于岐头嘉靖中复设于此后裁】仙口镇【在平阳县南麦城山明洪武元年置巡司本在县东仙口山二十年徙置今所今废又有龟峯巡司在县东南九十里亦明初置嘉靖初废改置龟峯堡】前仓镇【在平阳县南三十里亦名钱仓】池村镇【在泰顺县北七十里有巡司明初置属瑞安县景泰三年改属县境】三魁镇【在泰顺县南三魁山明洪武初置洋望巡司属平阳县二十四年改置三魁巡司又雅阳巡司在县东南雅阳山明宣德八年置属平阳县景泰三年俱改属泰顺隆庆中废】宁村寨【在永嘉县东五十里盘石营南十里明洪武二十年建守御千戸所筑城周三里有竒　本朝顺治十八年迁康熙九年改寨复设游击守备驻守】蒲岐寨【在乐清县东三十里明洪武二十年置蒲岐所筑城周三里东渡江至楚门所二十里　本朝顺治十七年废所置寨设兵戍守】白岩塘水寨【在乐清县东北蒲岐寨东滨海为蒲岐之外户水哨北防台州之松门楚门南防黄华港又后塘寨亦在蒲岐寨东南临大海形势险要】高嵩寨【在乐清县东四十里高嵩山上临大海近蒲岐寨又有下堡寨在蒲岐寨南五里南临大海皆蒲岐之鎻钥也】章岙寨【在乐清县西章岙山旁于此防御可以东卫塔头西卫盐盘南卫黄华北卫长林】沙角寨【在乐清县西二十五里沙角山下滨大海介黄华章岙间明嘉靖中倭由此登犯防御为切】黄花水寨【在乐清县西南盘石卫东三十里东接大海大小门霓岙南枕港口乃郡境咽喉又有黄花山寨在水寨东二里其地有华山因名有黄华闗廹临海口汛守最切】岐头寨【在乐清县西南六十里海舟经此必舟而后行谓之转岐由折叠岙东北逹骊洋即台州松门寨】海安寨【在瑞安县东北三十里明洪武二十年建千戸所筑城周三里有竒　本朝顺治中裁】梅头寨【在瑞安县东五里有海口为戍守要地明初置巡司今裁又旧有三港税课局在县西南一百十里明初与池村巡司同置景泰三年司改属泰顺县而税课局如故今俱废】沙园寨【在瑞安县南二十里南去平阳县三十里明洪武二十年置千戸所筑城周三里又县治东旧有瑞安守御千户所洪武二十年建　本朝顺治中俱裁改置寨】舥艚寨【在平阳县东南八十里东北两面皆滨海明初置寨兼置巡司今设汛设兵戌守】蒲壮寨【在平阳县东南九十里东至金乡南抵福建福宁府　本朝顺治中废蒲门壮士二所改置寨今有守备驻防】江口水寨【在平阳县南金乡营东南临大海有巡司明初置于下埠正统五年徙于渡头今裁】永昌堡【在永嘉县东五十里明嘉靖三十七年筑堡周五里有竒并迁中界巡司于此后废】永嘉堡【在永嘉县东南五十五里海口本永嘉盐塲明嘉靖三十七年筑堡周四里今有大使】县后堡【在乐清县北明嘉靖中补筑县城于山腰寻徙城于平地而县后故城改为堡翼其两旁以附于城周不及二里】窑岙驿【在乐清县窑岙镇旧有驿丞今裁又有岭店驿在县东北一百余里明置今亦裁】防穗塲【在瑞安县东有大使】长林【在乐清县西四十里白塔山地名塔头宋政和中置盐场元为司防司明初曰盐课司今皆大使】天富【在平阳县东南三十余里明初置天富南盐盐课司后废今并于防穗】
　　津梁宝庆桥【在永嘉县东门外　本朝康熙十八年总兵陈世凯重建】惠民桥【在府治西明知府洪垣建】防莲桥【在永嘉县南门外　本朝康熙十二年重建】永惠桥【在永嘉县南六十里　本朝乾隆二十四年知府李琬建】緑野桥【在永嘉县西南】宝带桥【在乐清县治前】惠政桥【在乐清县鼓楼前明洪武中重建】万桥【在乐清县东二十五里宋万规建】胡公桥【在乐清县治西南又名文虹桥明天启六年知县胡良臣建当东西两河合流处高与城齐】夹屿桥【在平阳县南县南之水一自岭门一自新罗山洋岙等处出防于桥下分流西逹钱仓南逹江口】仙穚【在泰顺县东十五里水势湍为徃来要道　本朝康熙十二年重建】中洲渡【在瑞安县西三里横山明万厯中知县刘畿重建】飞云渡【在瑞安县南门外为浙闽要津嘉靖中额设官渡十只后仅存其四　本朝康熙中知县范永成増广之】柽冈渡【在乐清县东十里旧名金沙渡本朝乾隆十年郡民吴廷云重建今呼为柽冈渡】横春渡【在乐清县西南馆头江上为县要津】平安渡【在平阳县南二十五里】洪口渡【在泰顺县东四十里】
　　堤堰海塘【在永嘉乐清瑞安平阳四县海滨乐清县蒲岐海塘自县东三十五里至十五都凡七百八十二丈又有海口塘长一百五丈永嘉县自城南至沙村寨共二千六百十九丈明嘉靖中筑瑞安县自城东至十一都有旧塘五百十三丈又自城东至沙园所土塘八百余丈皆万厯中修平阳县海塘距县治二十里旧为潮淹万厯中知县朱邦嘉重筑因名朱公塘】刘公塘【在乐清县西起迎恩门外至馆头五十余里路通府治宋绍兴初修筑】蒲洲埭【在永嘉县东南三十里外障江潮内蓄河水长四十一丈永嘉瑞安田二十四万悉资灌溉明万厯二年重修后知府卫承芳以旧埭稍高乃凖水则复水湫九处蓄得宜　本朝顺治十四年重筑】法华埭【在永嘉县西南三十里瓯浦上村又谢婆埭在瓯浦下村潴蓄三溪之水灌溉万顷】石紫河埭【在瑞安县西半里长三十八丈为永嘉瑞安水利扼要处】丁湾埭【在瑞安县西十五里旧名周田埭其水绵亘三百余丈东至大海南至平阳西抵三港溉田三万余亩】屿南大埭【在乐清县西十五里长四十丈明隆庆中筑以御县西三乡涨水】
　　陵墓汉东瓯王墓【在永嘉县西山瓯浦】宋徐震墓【在泰顺县北门外一里震仕为忠训郎御贼战死山岭葬于此】仰忻墓【在永嘉县南吹台山下】许景衡墓【在瑞安县北四十里白门山】林石墓【在瑞安县东北防游乡】张阐墓【在永嘉县瞿溪山】王十朋墓【在乐清县东北左源山之梅溪】叶适墓【在永嘉县东慈山】陈傅良墓【在瑞安县东北鳯岙】赵立夫墓【在乐清县西北石塘岙】刘黻墓【在乐清县东左岭】明黄淮墓【在永嘉县东南南栁】章纶墓【在乐清县东北横屿有祠在县治东】髙友玑墓【在乐清县西髙岙】
　　祠庙东瓯王庙【在永嘉县华盖山】仁济庙【在府城内明统志神姓周名凯呉晋间人时横阳永寕安固三邑地皆斥卤凯开导三江悉注于海因射箭退潮而殁民为立庙至今有司嵗祭】郭记室祠【在永嘉县郭公山下祀晋郭璞璞尝卜地迁城有功于温郡人祀之】王谢祠【在永嘉县华盖山下祠晋宋郡守王羲之谢灵运】顔鲁公祠【在府城南祀唐顔真郷明统志真□为唐室死节宋绍兴中悉官其后以为天下臣子劝李光像而祀之于此以永嘉乐清顔氏皆其后也】郭太守祠【在瑞安县西南唐郭洋为闽守避黄巢之乱徙居紫华山中立屯堡御贼及卒民立祠祀之】忠烈侯庙【在乐清县馆头江祀田居邰唐干符间死王郢之乱】龚将军庙【在永嘉县集云厢唐刺史韦庸浚城南湖神时为步将督祀遭裘甫之乱力战死湖中郡人即其地立祠祀之从祀翁苏二将军亦同时死事者】孝祐庙【在永嘉县上塘祀唐孝女卢氏】三先生祠【在府学内祀宋周行已刘安节安上皆从学二程之门者】忠惠庙【在府城南神姓张名理宋宣和中方腊防郡战死郡为立庙】忠训庙【在永嘉县西三十里宋宣和中郡人徐震率义兵御防死于难事闻赠忠训郎郡人为立庙】忠烈庙【在府城内祀宋教授刘士英诸生石砺学椽卢璿】叶文定祠【在府治东祀宋叶适】陈止齐祠【在瑞安县东北仙岩山祀宋陈传良】王忠文祠【在乐清县九牛山下祀宋王十朋】文丞相祠【在永嘉县北江心寺祀宋文天祥】旌忠庙【在乐清县东瑞应乡祀宋侯畐】陈潜室祠【在永嘉县西北祀宋郡人陈埴兄弟】二贤祠【在平阳县学内祀宋林景熙元史伯玑】卓忠毅祠【在永嘉县北江心寺祀明卓敬】章恭毅祠【在乐清县小东门外祀明章纶】崇报祠【在恭顺县城内祀明孙原贞】防忠祠【在府城内　本朝康熙三十五年建祀温处道陈丹赤永嘉知县马琾皆死耿精忠之乱者】
</div>
    <div class="pagination">
<a href="大清一统志_page110.html">上一页</a><span>...</span><a href="大清一统志_page106.html">106</a><a href="大清一统志_page107.html">107</a><a href="大清一统志_page108.html">108</a><a href="大清一统志_page109.html">109</a><a href="大清一统志_page110.html">110</a><span class="current-page">111</span><a href="大清一统志_page112.html">112</a><a href="大清一统志_page113.html">113</a><a href="大清一统志_page114.html">114</a><a href="大清一统志_page115.html">115</a><a href="大清一统志_page116.html">116</a><span>...</span><a href="大清一统志_page112.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
