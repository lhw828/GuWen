<!DOCTYPE html>
<html>
<head>
    <meta charset="UTF-8">
    <title>钦定皇舆西域图志 - 第 92 页/共 111 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定皇舆西域图志 - 第 92 页/共 111 页</h1>
    <div class="content">　　︹唐书西域传︺黠戞斯嵗纳貂鼠青鼠为赋︹文献通考︺突厥科税杂畜刻木为数并一镞箭蜡封卬之以为信契
　　︹明史西域传︺哈里【旧作哈烈今改正】市易皆征税十二
　　此西域本国之赋税
　　︹北史西域传︺魏太武讨平鄯善赋役其人比于郡县
　　︹唐书回鹘传︺贡方物嵗纳貂皮为赋︹西域传︺赞开元盛时税西域商胡以供四镇出北道者纳赋轮台
　　︹元史地理志︺唐羁縻州今皆赋役其人比于内地
　　此西域之纳赋于中国者
　　︹后汉书西域传︺和帝三年班超定西域五十余国悉纳质内属于阗顺帝永建六年遣侍子诣阙贡献疏勒顺帝阳嘉二年献师子光武时车师前王鄯善焉耆等十八国皆献其珍宝
　　︹北史西域传︺于阗献珠象白玉黒貂裘名马盐枕等
　　︹隋书西域传︺大业中高昌康国石国焉耆龟兹疏勒于阗俱贡方物
　　︹唐书西域传︺骨利干大酋俟斤因使者献马帝取其异者号十骥皆为美名曰腾霜白曰皎雪骢曰凝霜骢曰悬光骢曰决波騟曰飞霜骠曰发电赤曰流金騧曰翔麟紫曰奔虹赤
　　︹杜环经行记︺刼国唐武徳二年贡玻瓈四百九十枚大者如枣小者如酸枣
　　︹宋史外国传︺建隆二年于阗国王圣天遣使贡圭一以玉为柙王枕一本国摩尼贡琉璃瓶二胡锦一段开宝二年遣使直末山来贡且言本国有玉一块凡二百三十七斤愿以上进乞取之僧善名至贡阿魏子因令还取玉
　　︹文献通考︺高昌宋干徳三年献佛牙琉璃器琥珀琖于阗梁武帝时献方物及琉璃甖刻玉佛唐开元时献马驼豽汉干祐元年遣使贡珪一以玉为柙天圣三年遣使贡玉鞍辔白玉带胡锦独峰驼乳香碙砂熙寜以来逺不逾一二嵗近则嵗再至所贡珠玉珊瑚翡翠象牙乳香木香琥珀花蕋布碙砂龙盐胡锦玉秋辔马腽肭脐金星石水银安息香鸡舌香其来益多回纥宋干徳二年遣使贡白玉团琥珀四十斤犛牛尾貂鼠等又献佛牙琉璃器琥珀琖
　　︹明史西域传︺巴什伯里【旧作别失八里今改正】洪武中贡马及海青永乐中贡玉璞名马及文豹于阗永乐中献璞玉及马
　　此西域之贡方物于中国者
　　按西域贡赋之制当以周书西旅底贡厥獒始自时厥后黒齿贡白鹿白马义渠以兹白渠搜以防犬规矩以麟西申以凤鸟方杨以皇马康民以桴苡独鹿以卭卭距虚禺氏以騊駼大夏以兹白牛犬戎以文马正西昆仑狗国以丹青白旄纰罽江歴角神龟为献载之周书王防解者甚详惟方隅里数不着与今准回诸部离合之间难以印证而文与礼经未协不免徒事铺张兹举汉唐以后与今西域可确指者随地采録用兹审订特其地于当时未入版图即矫语输将难云嵗入此惟
　　圣朝恢絶域为疆理所以度越千古也至若史书所载遣使求得请婚纳币与夫阳托贡献之名隂行互市之计者更无足道故均置弗録云











　　钦定皇舆西域图志卷三十四
<史部,地理类,都会郡县之属,钦定皇舆西域图志>
　　钦定四库全书
　　钦定皇舆西域图志卷三十五
　　钱法
　　【臣】等谨按西域钱法载诸史传者罽賔安息大秦金银以为质人马以为文畧见彼地緍钱之概非能以中土圜法推而行之九服之外也汉唐以来力征经营邮传往来资斧所携暨妻主输缯所致有由中国流通其地者是以开元景徳钱迄今犹存回部而即于彼地依山采铜专官督铸则古未前闻宋熈宁中削除前禁沿边军州多阑出境外每贯例收税钱元祐中严出境首从流徙编配之法而侍郎苏辙则议于边境行使铁钱用防透漏縁其时中外阻絶恐以内地鼓铸之利舟迁车转裱散外藩兢兢专事隄防规制尤为隘我
　　国家声教逺讫无中外之判葱山蒲海间版图式廓利用宜饶始因回部普尔之制销旧易新继借每嵗输将额铜兼设官丁采取于是献地寳于金方饰良倕于圜府选材合冶与内地司农所掌无异爰稽其小大肉好之形轻重铢两之等炉局安设之方兵民积散之数彚力于编因以见刀贝纷罗市廛阗溢不减于绳行沙度之区治理倍征广逺抑【臣】等伏读
　　御制排次回部钱文诗示懐柔之
　　徳意戢干戈以省
　　躬借鉴于和亲互市往辙之非殚心于鼓铸流通新猷之逺且仍腾格之旧名顺和通之公好被润泽而大丰美固非水衡少府之常经所得尽其利赖也已志钱法第十二




　　钦定四库全书
　　钦定皇舆西域图志卷三十五目録
　　钱法
　　制式
　　炉局
　　名数
　　行使








　　钦定皇舆西域图志卷三十五目録
　　钦定四库全书
　　钦定皇舆西域图志卷三十五
　　钱法
　　制式
　　回部旧属准噶尔所用普尔钱文质以红铜为之制小而厚形圆撱而首微锐中无方孔当策妄阿喇布坦时面铸其形背附回字噶尔丹策凌嗣立即易名更制乾隆二十四年西域底定更铸钱文初仍旧式后改如内地面镌乾隆通寳汉字而以设局地名附于背如铸局在叶尔羌者书叶尔羌字在阿克苏者书阿克苏字在乌什者书乌什字在伊犂者书伊犂字初铸时每一普尔重二钱乾隆三十六年更定每一普尔重一钱五分三十九年更定每一普尔重一钱二分
　　按汉武帝时公卿请令铸官钱赤仄一以当五官用非赤仄不得行如淳注谓以赤铜为其郛也今回部钱用红铜即古赤仄之意但汉则祗以赤铜为郛回钱则全用赤铜为少异耳钱有两面汉五铢钱及唐宋各年号钱皆一面有字一面无字有字者谓之面亦谓之文无字者谓之漫亦谓之幕以其平漫而无文也其时西域之钱则两面俱有文或作人马之形或作王与夫人之面视今回部钱文又复有异我
　　朝钱式于面冠以年号于幕旧用清汉文附省名今回部既入版图从各省之例附彼处城名于其幕而正面遵用
　　天朝年号以彰同文之治幕文兼用回字者从其俗
　　也
　　炉局
　　叶尔羌于乾隆二十五年设局以军营备带余铜铸钱五十余万易回部旧钱销燬更铸新钱初议得新钱十万腾格即停铸二十六年以旧钱查收未竣酌増卯限至三十二年
　　奏停俟后积有旧普尔再为销铸三十三年续收旧钱二百六十余腾格加至一次三十四年于乌什阿克苏拨铜三千斤交叶尔羌鼓铸寻议停阿克苏于乾隆二十六年设局以各城回民交纳额铜本城伯克交纳贡铜及官采铜斤开铸至三十年移设乌什其阿克苏炉局议停
　　乌什于乾隆三十一年设局开铸如阿克苏例伊犂于乾隆四十年设局由乌什解铜三千斤又阿克苏喀什噶尔哈喇沙尔等城以余粮折铜二千三百四十余斤共五千四百余斤开铸为例名数
　　回人称钱为雅尔玛克以一钱为一普尔普尔为言文也每一普尔直银一分初以五十普尔为一腾格后定以百普尔为一腾格直银一两回语谓一曰必尔二曰伊奇三曰玉聚四曰托尔托五曰别实六曰阿勒题七曰叶题八曰萨奇资九曰托科资十曰温百曰玉资千曰明万曰图璊回语谓温图璊盖十万腾格也
　　按汉时银八两直钱一千縁当时银贱钱贵之故今回部钱文初以五十普尔为一腾格直银一两则千钱直银二十两视汉时之钱约更贵倍有半矣入版图后价就平减近以百钱直一两则
　　圣朝休养有方泉贝流通充溢之概略可想见云行使
　　叶尔羌开铸之始令民以旧普尔易新钱应用旧普尔尽后以银易钱自炉局移安乌什后其钱文由乌什按照解拨叶尔羌之铜三千斤铸就钱文解送叶尔羌备用
　　阿克苏乌什先后开铸其钱文以六分散给纳铜回民四分存官搭放兵饷又于回民六分钱内抽回十分之二添备支饷之用其贡铜及官采铜斤所铸钱文全支兵饷库车沙雅尔喀什噶尔哈喇沙尔诸城每嵗专遣伯克解交纳额征斤【详见贡赋】到局即领回钱文分别散给回民搭支兵饷如例其不征额铜处所亦得次第流通利民日用
　　按准噶尔部旧征回部普尔即以回部所输普尔钱文资用凡台吉新立则于钱面易名改铸其法先铸新钱一万换易旧钱新者以一当二旋换旋铸旧钱销尽乃已我
　　朝于新疆入版图后叶尔羌开铸伊始因其旧俗以新钱一易旧普尔二乾隆二十六年三月奉
　　上谕回民交纳旧普尔兑换新钱原为流通新钱之地换收回民旧普尔宜视其力量办理况交旧普尔二枚换给新钱一文以来已二三载矣谅收旧铸新已可足用若仍如前例以一易二回民力恐难支于伊等生计无益嗣后着加恩以普尔一枚换给新钱一文庻民力可纾而普尔亦得收获着晓谕回民等咸知朕意大哉
　　王言诚保民如赤中外一体之至计也和通黔庶感沐皇仁讴歌乐利之长永享圜緍之泽岂不休哉至各回城额征红铜铅斤详贡赋门兹不复载
　　御制命儒臣排次回部钱文及所有古铜钱因题以句【庚辰】
　　天佑西师蒇大功劳徕泉府贵流通形犹腾格因其俗寳铸乾隆奉我同【回城既定部人以腾格输赋将军等请仍其旧式惟于阳面加铸乾隆通寳以行又驿致回中所有古钱盖古时妻主输缯所致因命儒臣排次之】景德开元溯所有和亲互市鉴于中箧藏讵诩声灵鬯垂徳怀柔慎自躬御制驻劄叶尔羌大臣呈覧所铸乾隆通寳至因用排次回部钱文诗韵纪事【庚辰】
　　昨嵗元戎奏定功早筹鼓铸市通即看大冶范镕就仍属司农职掌同【将军兆恵归为戸部尚书】寳是乾隆来自外钱殊景徳去由中【排次回部古钱时有开元景徳诸钱彼时未能臣服其地自属中国擕往者】用
　　权子母底其贡载戢干戈省厥躬
　　按周官太宰以九府敛财贿注云财钱谷也又云赋口率出钱也汉律有口算人出百二十钱然第施之丁男而已唐定两税法始以钱为惟正之供宋因之元代用钞惟武宗时尝一铸钱未几即罢故其时课入及俸给皆用银明洪武间诏嵗解税课钱钞道里险逺者许易银以进正统后遂专用白金今回部以腾格输税盖尚沿唐宋之旧也开元景徳古钱流传当唐元宗宋真宗时以和亲互市羁縻异域偶自中土携往留贻至今实无当于大同之治也若乃采精良于絶徼仿镕范于中朝既发新型兼排古制我
　　皇上前民利用之至意与懐柔载戢之深恩并垂千古
　　矣
　　︹汉书西域传︺罽賔以金银为钱文为骑马幕为人面乌弋山离钱货之属与罽賔同其钱独文为人面幕为骑马安息亦以银为钱文独为王面幕为夫人面王死乃輙更铸
　　︹后汉书西域传︺大秦以金银为钱银钱十当金钱一隣国使到其界首者乗驿诣王给以金钱
　　︹唐书西域传︺泥婆罗铸铜为钱面文人形背牛马形
　　︹文献通考︺三童常货多用蕉越犀象作金币文效王之面亦效王后之面轩渠币货同三童阿钩羌市用钱为货利得国市易用铜钱有文漫圆径如中国之制但实其中心不贯穿耳
　　︹明史西域传︺巴什伯里【旧作别失八里今改正】交易用银钱大小三等不禁私铸惟输税于酋长用印记无印记者禁不用奇尔穆尔【旧作乞力麻儿今改正】交易用铁钱按西域诸国钱币多用金银间有用铁者惟泥婆罗利得则以铜为之但中无穿孔犹是金银为钱之式今回部钱文即其遗式第不用金银耳至如史书所纪大秦三童轩渠诸国或不尽属今之西域而其铸钱之法有可稽者爰为附见于此







</div>
    <div class="pagination">
<a href="钦定皇舆西域图志_page91.html">上一页</a><span>...</span><a href="钦定皇舆西域图志_page87.html">87</a><a href="钦定皇舆西域图志_page88.html">88</a><a href="钦定皇舆西域图志_page89.html">89</a><a href="钦定皇舆西域图志_page90.html">90</a><a href="钦定皇舆西域图志_page91.html">91</a><span class="current-page">92</span><a href="钦定皇舆西域图志_page93.html">93</a><a href="钦定皇舆西域图志_page94.html">94</a><a href="钦定皇舆西域图志_page95.html">95</a><a href="钦定皇舆西域图志_page96.html">96</a><a href="钦定皇舆西域图志_page97.html">97</a><span>...</span><a href="钦定皇舆西域图志_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
