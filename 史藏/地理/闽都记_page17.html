<!DOCTYPE html>
<html>
<head>
    <meta charset="UTF-8">
    <title>闽都记 - 第 17 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽都记 - 第 17 页/共 21 页</h1>
    <div class="content">　　明陈荐夫诗：“高岭几千重，登攀足已慵。雷声岩际瀑，涛响涧边松。鸟道缘苍壁，虬枝倒碧峰。上方知不远，云际起疏钟。”
　　香泉井　在二十七都。
　　嵩阳渡　在三十三都。
　　葛岭铺　在县东五都。
　　石壁　在四都。古谶云：“天宝石移，瑞云来期。龙爪花红，状元西东。”宋乾道间，天宝瑞云寺后岩石横山而行，啮地成溪。既而，石上复生龙爪花。是年，萧国梁大魁；继而黄定又魁天下。
　　太原石　在十一都太原山上，俗呼“大王”。按《闽中记》：唐太初中，县令王君秩满去县，艤舟于此。令因县人留饯，夜深未至，其室人题诗石上。宋政和中，令陈武佑命工刻石。岁久磨灭，惟“太原”二字尚存。唐王令室人诗：“何事潘郎重别筵，离心未断妾心悬。太原滩上相思处，猿叫山山月满船。”
　　湖汰潭　在县治西。溪滩石湍悍，惟此湖漫衍，潴而为潭，时有龙见其中。宋宝祐元年，邑令杨子威创龙庙于潭之侧，今废。故址尚存。
　　明陈荐夫《晚次汰口》：“倚棹入花源，平芜日正昏。莺啼临水树，舟度隔云村。古寺残钟断，孤城戍角喧。客心当此际，愁绝岂堪言。”
　　东新桥　在待旦里，即汰口桥也。其旁有疑骖亭，在际云院中。宋提刑苏舜元尝憩此，邑人更名为苏老亭。
　　宋元绛《题苏老亭》：“苏老行诸郡，多为洒落游。静心山共止，动意水俱流。赴社思陶令，翻经约谢侯。高风谁复继，明月上西楼。”
　　方广岩　在县东七里旧保安里。五代汉乾祐二年建寺，后毁。国朝永乐十四年重修。其山峭拔千仞，上有石室，可庇千人。内构室三重，不假片瓦。宋时，黄非熊读书其中，尝摭山中十奇，各有诗刻于石。有联云：“石室云开，见大地山河、三千世界；水帘风捲，露半空楼阁、十二栏杆。”十奇谓：玉泉洞、瑞松坞、钟磬石、听泉岩、瀑布泉(悬岩千丈，散若瑶琼，响如琴瑟)、龙树岩、灵羊谷、龙尾泉(有石如龙，贯岩洞中，泼泼然仅见其尾。有泉沿尾而下，注于石盆，不盈不涸)、望仙台、清音洞。又有星岩、仙掌、仙树、仙墙、仙芝、石门、石笋、石灶、石田、石灯、观音影，咸若天成灵境、奇观无两者。岩之路口有井，曰白龙，其泉甘冽，瀹茗号第一泉。万历庚寅，林太守春泽子应起，募建空华阁于岩之下。林庆宪书“方广洞天”四大字，刻于石。
　　宋黄非熊《方广岩十景》诗：“百尺寒泉潄玉鸣，洞门斜入石廊横。烟霞不改古今色，山水无闲朝暮声。窥洞野猿悬树立，惊人呦鹿上崖行。有时写尽琴中趣，风定千林月正明。”“谁种灵松近佛家，根盘深坞斗猛蛇。风吹碧落双龙动，月照黄昏两盖斜。十里雨声喧洞壑，半空清影浸云霞。山僧半夜频来赏，只恐春来起爪牙。”“台前高岳宅神仙，迭石诛茅对碧巅。云雾不分人去路，管弦长动雨来天。彩鸾呼侣归残照，野鹤衔花下紫烟。谁在蟠桃最深处，刘郎风骨已双全。”“碧岩孤在啸猿峰，高挂藤萝十里松。三面石山横迭嶂，一株松树倒蟠龙。风雷括地孤踪涩，日月摩空翠影重。凭仗高僧好珍重，看看雷雨化灵踪。”“龙头何在尾犹存，定向天中饮汉源。且注灵泉清洞府，未呵甘雨活乾坤。半空飞下珠千颗，平地澄来玉一盆。寂寞云山非我宅，九河高处是吾门。”“一双钟磬本天成，垂在云中左右屏。平地望来分大小，上方敲处震雷霆。名从得后声还异，景欲彰时物自灵。几度夜深催月落，满林妖怪立泉扃。”“万岭澄空天地秋，清音不断日悠悠。山前一片月留影，石上几番僧白头。未必素琴方理性，何须萱草始忘忧。堪嗤朝市区区者，只听笙歌醉则休。”“灵羊别去几何年，尚有悬岩旧谷存。左右莫知归穴路，高低惟见去蹄痕。千寻飞瀑垂峰顶，一洞寒云锁石门。好是月明群籁寂，几声闲答树头猿。”“群山如削水如绳，一洞清音气味凝。风送松声归远壑，日移云影下垂藤。林僧倚杖看泉脉，野客横琴坐石稜。回首碧岩钟动处，云台犹在最高层。”“万丈岩头瀑布垂，玉虹拖地雪霏霏。听来始讶青天漏，望去还惊白练飞。一洞清声喧碧落，千岩寒色逼斜晖。终归大海成波浪，权借山僧濯布衣。”“会访神仙岩洞来，人言伟观似天台。藤萝足下猿猱啸，钟鼓声边日月开。灯续佛光凝紫翠，云将蜃气作楼台。最怜贯石神龙尾，犹带天东雨露回。”“上方楼阁倚空明，磴路如天鸟亦惊。屋上石岩常欲坠，檐前瀑雨不能晴。龙湫千古风雷气，山殿六时钟磬声。最爱白云飞不上，半山飘泊伴行人。”
　　明林鸿诗：“玄岩太古色，恍若入鸿濛。一径跻攀尽，诸天杳霭中。云归山殿冷，月出水帘空。境静无言说，泠泠松桂风。”王恭《送陈景明登方广岩》：“闽山西来多法园，溪西一道通仙源。灵花贝叶纷相映，道林凿齿皆清言。”“遥岩二月霜花积，千丈垂萝袅烟碧。水帘风卷半空寒，石室云来万山白。”“真僧不见宾头卢，片月孤峰色相癯。六时天乐闻钟磬，百尺风潭写画图。”“仙舟此别饶佳趣，岂学悠悠尚平去。林僧定扫壁间苔，山人况有惊人句。”郑善夫《方广岩观从儿戏入灵羊谷》：“共有方岩兴，鸣桡入永阳。山疑子午谷，水是武陵乡。石室罗星汉，风泉积混茫。直寻前代迹，多见昔人狂。龙德存幽渺，神功大晦藏。会须寻白鹿，莫倚过灵羊。采秀青林杳，看云白昼长。倘逢慕道者，为彼出幽方。”高起宗《题方广岩》：“巍巍楼阁倚云边，胜概真成别洞天。岩畔夕阳斜带雨，望中晴树远含烟。长松鹤唳翻秋壑，曲涧龙归响夜泉。浮世茫茫无住著，何时投迹谢尘缘。”王振诗：“偶从仙客陟灵岩，万壑千峰入望看。洞里云归山色暝，檐前泉泻雨声寒。一轮明月禅心静，半榻清风客梦残。何日终南看捷径，也随环佩缀鹓鸾。”丘斌诗：“闽山有绝顶，方岩最上岭。攀萝跻石磴，倚树望珠林。月色澄秋镜，松声响夜琴。惭忘尘俗态，向此一登临。”陈鸣鹤诗：“幽邃全无日，鸿濛别有天。水帘悬绝涧，石室倚层岭。鹤唳松门下，僧归夕照边。尘寰如可谢，高枕答风烟。”“古洞无尘迹，禅房闭落花。晚钟猿礼塔，远水雨烧畲。盂滴龙头水，铛鸣雀舌芽。老僧行脚久，闲坐说流沙。”徐熥《游方广岩绝顶》：“方广华严地，神州一洞天。寺藏青嶂里，路绕白云边。气候晴兼雨，峰峦断复连。树枝多拥肿，萝磴自盘旋。猿啸听经石，龙生洗钵泉。水帘天际卷，钟乳半空悬。人出尘寰外，岩开混沌前。金身余五百，世界度三千。净室邻飞瀑，沙弥种石田。空门灰几刼，削壁字何年。谷有灵羊险，山从鸟道缘。地偏堪避世，境寂可安禅。贝叶飘香界，昙花落法筵。桑门同客馔，石榻伴僧眠。已得澄心诀，浑忘俗累牵。探奇情未已，跻险兴翩然。披莽寻支径，扪萝到上巅。畏途犹嶫，侧足更迍邅。彳亍声俱喘，蹒跚膝在肩。耸身摩斗柄，回睇盻云烟。远水看如带，重冈小似拳。只疑天阙近，还听谷声传。客有元晖趣，僧如支遁贤。从兹寻觉路，长此奉金仙。”陈价夫《方广岩》：“春阳动微暄，汀草凄以绿。舍舟遵岑崖，名胜寄幽瞩。条风散余蔼，晓露犹在竹。径转疑路穷，途危诧行肃。缘藤临绝涧，倚石眺平陆。履险亦忘疲，经奇每驻足。遥瞻最高顶，隐隐蔽云木。草阁四五楹，翚飞映川麓。片石覆层巅，穹窿如邃屋。上有百丈泉，霏霏洒琼玉。灵羊出何代，栖止尚有谷。石门競天巧，两两相排伏。山僧喜客来，吹黍早已熟。作礼对法王，清斋荐葵菽。朝从树杪行，暮即云中宿。欲隐岂须招，所居安事卜。吾将抗箕颖，讵只羡濠濮。寄语同怀人，胡为叹羁束。”又《再游方广岩》：“石室何年隐鹫峰，青莲高跨碧芙蓉。灵羊洞古栖驯鸽，洗钵泉清制毒龙。折卉共寻奇绝处，摩厓争觅旧游踪。回看咫尺尘中路，已隔烟霞数百重。”徐《方广岩》：“寻山踏遍万峰尖，竹杖芒鞋草露沾。鸟道百盘通古阁，虬枝千仞接危檐。石岩蔽日开成屋，瀑水悬空喷作帘。夜冷云堂孤磬动，静听方衲礼华严。”“路转天关触石稜，悬崖高敞白云层。鬼工未识何年凿，佛土应从此地兴。苍藓密封前代刻，碧泉寒洒半空灯。重来却被山灵笑，廿载方知两度登。”“重冈复岭断还连，开凿曾闻庆历年。谷傍晴峦斜受日，岩悬全瓦不分天。听经每点空潭石，洗钵常流别涧泉。拂拭同游旧题刻，姓名半已蚀苍烟。”“花雨空中散妙香，石楼钟响扣寒霜。神工斫木留金相，佛影依岩现宝光。石鏬泥深巢海燕，峰腰路绝避灵羊。夜深借得云房宿，明月谁知定上方。”陈仲溱：“古洞盘旋好，岩势欲颓。树垂罗汉果，花覆祖师台。岚气纷成雨，松声巨若雷。山僧自清净，长日卧莓苔。”“迭嶂连云起，层岩不可攀。鸟飞清霭外，人语翠微间。涧水冰绡挂，山门烟树关。忽听孤磬响，僧自万峰还。”谢肇淛《游方广岩》：“鸟道千盘一径微，竹林苍翠湿人衣。风传绝壑初闻磬，室倚悬岩不掩扉。石底暝云排榻入，空中晴雨作帘飞。秋深燕子还相恋，栖尽寒岩不肯归。”“峰如悬玉路如绳，行到诸天几百层。岩敞全吞松杪寺，林幽时吐夜深灯。泉滋洞里长生树，雨溅床头入定僧。闲倚阑干看下界，半空烟雾锁苍藤。”“虚堂高枕北风凉，返景时看过隙光。云绕千峰迷怖鸽，路危一线度灵羊。壁间留影金身化，檐际悬空石乳香。半夜钟声千谷响，山魈惊起礼空王。”“五丁开凿是何年，岩作屏风石作天。松坞犬迎黄叶吠，竹窗僧共白云眠。蜗蜒半蚀前朝字，龙首斜飞远涧泉。尘世惭无丘壑分，此身聊结此山缘。”曹学佺《方广岩》：“列石扄灵境，方岩贮梵宫。龙蛇盘顶上，鸟鼠走坛中。香阁虚临北，珠帘侧挂东。近昏才返景，入夏屡阴风。树傍深苔起，泉由倒绠通。于斯怀逈异，亦可悟真空。”
　　林壁厓　在县东大溪之滨。有厓赤色，壁立于上，奇秀可爱。元王翰刻“赤壁”二字于石。
　　明陈仲溱《赤壁濑》：“客路才经日，舟行入几重。载流多是石，绕岸半为松。潭影摇空翠，滩声急暮春。一樽聊自适，看尽绝奇峰。”“欲向灵岩去，因之瀬水游。松萝依岸转，鸂□傍人浮。石壁云常挂，晴岚雪自流。仙源应不远，于此暂停舟。”
　　大小妃山　在七都。旧传，越王葬二妃于此。一在可杭道旁，一在羊埔山麓。
　　武状元坊　在八都郑洋。为宋江伯虎建，今废。伯虎，初名南强，登淳熙五年武举第一。唱名日，御笔更今名。十一年，又登甲科。弟伯夔，十四年，武举第二。
　　天台山　在八都。其山高峭，相传有仙居之。山半有廨院。
　　龙泉山　在三都。古灵陈氏先茔在焉。元总管王翰、子检讨偁俱葬兹山。山有小雄涧及仙岩、二龙潭，甚奇。
　　明王偁《游小雄涧》：“阴岛变残雪，流澌吐溶溶。偶寻一径微，独与採樵同。两崖湿花雾，众窍吟天风。云根濯苔发，乱篠相溟濛。盘岩折磴道，似觉冥搜穷。石门忽中断，旷望开烟丛。萝雨泽毛发，松栝清心胸。了然青洲霞，照影寒潭空。始知人境外，别有仙源通。振舄挥片云，投情依远鸿。玄栖极要眇，神游小崆峒。真仙金鹅蕊，一室丹火红。敕授紫囊诀，永期鸾鹤踪。却忆望城市，白日氛埃中。”又《寻仙岩二龙潭值风雨》：“昔人洗玉髓，幽洞驱龙耕。丹成辍瑶采，成此秋水泓。飞崖夹两镜，洞见云霞生。百鬼不敢啼，雌雄常夜鸣。有时湍濑寒，几曲流琼瑛。清秋坠蟾影，白日闻雷声。偶兹访灵奇，扫石窥清泠。洗心盟鸥鹭，濯发解冠缨。长风动悬萝，飒爽毛骨轻。飞雨洒然至，万壑秋冥冥。归途柽桂影，了了心目醒。到来兴未已，石室披丹经。”陈仲溱《游龙塘》：“幽溪四五里，豁目罗青葱。群峰秘灵迹，乱石凿鬼工。行行隐雾里，步步流泉中。位置状不一，屈折巧相通。映彻明绚绮，照耀倒苍穹。幽禽杂嘤鸣，古篆半蒙笼。两畔异花坞，四团修竹。泉赴千尺潭，日射百丈虹。轰腾奋地雷，飞洒生天风。惊怪蛟龙窟，暗淡魑魅宫。敷坐半晌时，从前缘虑空。”
　　雁湖　有寺，在县东一都。相传越王田猎于此，又名观猎。其地与侯官龙湖山伊迩。
　　元王翰《雁湖》诗：“雁去湖空野水深，秋风吹客上遥岑。丹枫尽逐孤臣泪，黄菊空怜处士心。雨后诸峰浮夕霭，霜前一叶送寒阴。停车欲问当年事，尺素何由到上林。”“江海风波浩不收，却来此地驻清游。上方楼阁通三岛，别墅烟霞卜一丘。书断雁归沙塞远，丹成龙去鼎湖秋。悠悠此意凭谁问，陈迹空余万古愁。”
　　王翰宅　在观猎。翰，灵武人，为潮州总管，佐陈有定，为元驻守。有定败，隐观猎，与处士吴海友。洪武初，再奉辟书，遂自引诀。
　　徐《谒王用文祠》：“孤臣誓与国存亡，犹有芳祠寄永阳。匣里芙蓉秋啸雨，树头杜宇夜啼霜。古今过客寻遗墨，伏腊云孙荐甲香。故老尚能谈往事，庭前片石独苍苍。”谢肇淛《谒王用文祠》：“回合溪山暮霭凝，孤臣遗庙肃香灯。春魂已化啼鹃血，故里犹传下马陵。万壑松楸凄雨露，四时苹藻荐云礽。乾坤有主菟裘在，泪洒西风感废兴。”又《王孟故居》：“青山十里隐孤村，百口环居尽子孙。六月霜飞冤未雪，一溪云护宅长存。堂前鸱吻经风脆，壁上虫书蚀藓昏。独有遗文未零落，韦编留得墨花痕。”
　　灵惠庙　在三都大漳镇。神姓陈，唐元里第溪人，饶于赀，急人之困，没而灵显。里人祀之。
　　枕峰寺　在县东八十里。又有上林寺，在一都。
　　元王翰诗：“石磴招提古，松萝暝不分。排云双树转，隔水一钟闻。林影疑残雨，山光倚夕矄。醉来归路远，秋思正纷纷。”
　　赵令生祠　在一都。令名博，河南人。正统间，疏蠲荒田之税，民颂其德，故立生祠。
　　


卷之二十九　郡西闽清胜迹
　　

　　由侯官下岐舟行三十里，为闽清县。环县治，为儒学、梅溪铺、古井、台山、昭显庙、龙江书院、城隍庙、董公祠、社稷坛、山川坛、德怀庙、黄师雍宅、王溵宅、钟南山、度仙桥、芹山观、普贤寺、贤良陂、积善院、凤凰山、陈祥道宅、陈刚中宅、陈良鼎宅、石竹山、龙津桥、龙王庙、鼎峰、龙门庵、柽峰山、昙口桥、佛迹石、白云寺、陈祥道墓、演溪、仙人坐化石、玉台山、许俭宅、龙爪石、金沙堂、薛丕庙、武功庙、偃草山、钟湖山、留钱山、大帽仙峰、石屋山、龙都岩、圆通庵、朱顶山、白面山。
　　闽清县　在梅溪南里许，去郡百二十里。唐贞元中，观察使王翃请析侯官十里置梅溪场，寻为县。五代闽改称闽清。宋、元、国朝因之。编户九里。其地清溪汇于大江，清浊逈别；屏山耸其前，凤凰南翔，朱顶西舞。广八十五里，袤一百二十里。东抵侯官界一十五里，西抵延平尤溪界七十里，南抵永福界九十五里，北抵古田界七十里。宋设二乡，领十里；元改二厢、八里，领二十二都。国初九里，今改二坊、五都，统图七。县名梅溪。旧无城，惟东、西、北创三敌楼。置栅为门，曰迎恩，在县南；曰大西门，在县西北；敌楼在县北。县治创于五季。宋熙宁间，洪水为灾，令徐绛新之。洪武九年，主簿郑琯重构谯楼。厅事堂之北有观风楼，正统间毁于火，知县左辅新之。嘉靖间，知县彭珥又为增拓。际留仓在中门内之西，阴阳学在县治西，医学在县治东，僧会司在普贤寺，府馆在县治南。
　　儒学　在县治东南。宋景德四年，令史温即废廪地创之。洪武初，知县赵起居、沈源葺治之。永乐间，知县朱毅移明伦堂于圣殿之北。学之东有射圃。名宦祠在启圣祠之左，祀宋令史温、王亚夫，元董祯、蔡嗣宗，明沈源、朱毅、余珍、左辅、黄镗、杨珣、刘为，凡十一人。乡贤祠在明伦堂之右，祀宋陈祥道、陈晹、黄师雍、许将、郑自诚、陈阐、萧磐、许份，明许瑢、谢瑀，凡十人。
　　梅溪铺　在县治南。东达眠石，北通甕口。梅溪在北和丰坊，源出永福，由县西五里入江。
　　古井　在县治南升平坊。宋祥符间，凿泉脉自台山，清洌而甘。
　　台山　在县西南。山势平衍，县主山也。
　　昭显庙　在县西梅川。相传，神姓陈，事王审知，有功于闽，民为立庙。宋咸平初，知县李念重建。天圣四年，淫雨为沴，高陵垫溺，庙在其下，水不为害。元符间，民益新之。绍兴元年，赐额“德威”；三十年，封“昭显侯”。国朝洪武末，知县沈源建二从神祠于庙之东、西。永乐十六年，西庙火。正统六年，知县吴清、邑人陈仲愚重建。
　　龙江书院　在县东里许，傍山之麓。国朝嘉靖间建，祀陈祥道及其弟晹。山之巅有石塔。
　　城隍庙　在县西。
　　董公祠　在县西，祀元县尹董祯。至顺中为邑，政清而简，在官六载，民思，祀之。
　　社稷坛　在城隍庙前。旧在县北，今圮。
　　山川坛　在德怀庙前。
　　德怀庙　在县南钟山之阳。神姓陈，宋绍兴三十年，封“威惠灵显侯”。
　　黄师雍宅　师雍，从黄幹学，举进士，官监察御史，论去史嵩之。理宗欲用为侍御史，见沮丞相郑清之，迁起居舍人兼侍读。清之冀其少贬，师雍终不为屈。
　　王溵宅　溵，字孔哲。景泰间，以国子生知巴县。为政慈惠、节俭，三年，卒于官。邑人归其丧，立庙祀之。
　　钟南山　距县里许，上有盘谷岩。旧传，有二人裹粮入山，憩草屋下。忽一人自外至，袖中出芋数枚，拨落叶煨以相啖。迟明，遂失其处，但见木叶盈尺，题诗其上云：“偶与云水会，不与云水通。云散水流后，杳然天地空。”
　　度仙桥　在钟南山下。旧传，黄天谷访徐、葛二子于此。国朝洪武二十年，知县沈源建亭其上。天顺四年，教谕马能重修。
　　芹山观　在钟南山之左，称仙源道观。元末废。国朝初重建。旧传白玉蟾炼丹处。
　　明徐《过芹山观》：“草树无尘月已新，烧丹会有白真人。云封古洞仙源杳，流水桃花岁岁春。”
　　普贤寺　在护仁里。五代梁贞明二年建。有放生池。又，双溪堂在普贤寺前，景泰三年建。
　　贤良陂　在县东升平坊。邑人陈晹拜石得泉，人获灌溉之利。晹尝应贤良科，故名。
　　积善院　在县南。宋大中祥符三年建。右丞许将读书处。
　　宋许将诗：“为爱山居乐，山居倍忆家。菊黄来日蕊，梅白旧时花。水阔离情剧，霜晴别路赊。前林回首望，空指暮天霞。”又《中秋玩月》：“爽气来天末，清光满域中。共怜今夕魄，不与昨宵同。漏永泠泠露，庭虚瑟瑟风。玉台高下影，犹在广寒宫。”
　　凤凰山　在二都，山势如凤凰展翼，故名。
　　陈祥道宅　在凤凰山下。祥道微时，与其弟晹卜宅于此。祥道举进士，晹应贤良科，乡人号其岩曰“起传”。祥道尝著《礼书》一百二十卷，晹著《乐书》二百卷。
　　陈刚中宅　刚中，祥道从子也。建炎进士，官迪功郎。论恢复，大忤秦桧。未几，胡铨劾桧，贬昭州。刚中《启贺》有曰：“屈膝请和，知庙堂御侮之无策；张胆论事，喜枢庭经远之有人。”又曰：“知无不言，愿借上方之剑；不遇故去，聊乘下泽之车。”桧闻，益怒。遂与张九成等七人同谪，差知安远县。适有岭寇，刚中尽瘁抚定，冒瘴客死，藁葬浙江西湖风篁岭。妻削发为尼。刚中谪时，过吉州石材庙，神以梦觉隆祐太后，得免金寇者。刚中题诗云：“古庙新刚应，论功旧石材。能形文母梦，忽讶佞人来。海市为谁出，衡云亦自开。乞灵如见告，逐客几时回。”卒不如愿，悲夫！
　　陈良鼎宅　在县西南六都。鼎，嘉靖间岁贡，需选铨曹。大驾南巡，良鼎伏阙下，抗疏切谏。上震怒，命廷杖谪戍，系司寇狱，后有旨释放。隆庆初，诏录言事者，良鼎已老，不复出。
　　吕柟《送陈太学归闽》：“圣孝重山陵，龙兴废汉京。诸臣多国是，抗疏独诸生。慷慨忠君志，萧条去国情。不须悲放逐，韦布自垂名。”徐中行《赠陈太学》云：“千官扈从汉江行，展礼山陵自圣情。总为垂堂危万乘，却教止辇让诸生。精诚不为雷霆折，肝胆仍逢日月明。世庙谏臣徵欲尽，客星犹自卧孤城。”
　　石竹山　在升平坊。山之中有灵坛。
　　龙王庙　在县东龙津。宋宣和三年敕建，政和六年，赐额“显利”。元泰定初重修。
　　鼎峰　在县西，梅溪环流其下。
　　龙门庵　在鼎峰之阳。宋邑人林正卿诛茅构庵，为游眺之地。黄幹“记”略曰：“山折为二支，东西迎而相面，倚而相就，卒而交亘，以相入海。溪之水，沿山而流，若往而俯，若低而觞。若停而溜，莫知其所自出。如是者十余里，然后耸为双岩，泻为三滩，崖束滩驶，崒嵂澎湃，露怪呈奇，不可名状。”
　　柽峰山　在鼎峰之西，北通尤溪。上有柽树，根分而枝合，大数十围，荫蔽数亩。有鹳鹤栖鸣其间。
　　昙口桥　在县西宣政里瞿昙溪口。永乐九年，知县朱毅重建，构亭其上。正统间毁于寇。成化五年，知县左辅重建。
　　佛迹石　在昙溪旁盘石上，有巨人迹，故名。
　　龙爪石　在县西十二都。其石穹然，下为澄潭，紫云时见。相传，祷雨于此，有龙悬一足石上，大雨随至，立祠祀之，匾曰“紫云堂”。
　　白云寺　在十七都贺恩里。山势高耸，林木蓊郁，白云吐吞其上，中有仙峰巨石。宋景祐三年建，今为第一丛林。
　　明徐熥《过白云寺》：“寻僧到白云，便觉远尘氛。古道少人迹，流莺处处闻。泉声归涧寂，山色过桥分。尘听疏钟起，云林正夕曛。”
　　陈祥道墓　在贺恩里白云山之南。
　　演溪　在县西十四都，源出尤溪。
　　仙人坐化石　在演溪中。宋张圣，永福人，貌绝丑，採薪山中，遇异人噉以苦桃，绝粒。素不知书，忽援笔作字，言人祸福，事后多验。尝演法水中，坐化巨石。旁有潭，极深，曰九龙潭，游鱼群聚其中，虽潦，涨溢不散，乡人以为异，多祀之。
　　玉台山　在九都。唐时，有杨姓者炼真于此。乡人筑台祀之。旁有井，产蜥蜴，祷雨数应。山中石鼓，叩之则鸣。
　　许俭宅　在九都。俭，游朱子之门，三世不分异，人称直儒。丞相郑性之匾其堂，曰“孝友”，林翊为“记”。
　　金沙堂　在金沙里，宋绍兴二十九年建。国朝正统四年重修。
　　薛丕庙　在护仁里名山之上。逸人薛丕居山中，或传其为仙。乡人即所居庙祀之。正统八年建。
　　武功庙　在仁寿里龙源。宋绍圣间，朝请大夫萧磐在梧州，值风涛，遥望江浒有庙，默祷之。云中有三人出，风遂息。磐感灵贶，拜谒祠下。神果三人，曰感应，曰灵应，曰威应。皆紫袍金带，号将军，俨然如舟中所望者。遂录其封号以归，即所居主山之后祀焉。
　　偃草山　在十八都。旧传，永福张圣者，宋绍兴间，为白云寺头陀。尝因饭牛，见仙人围棋山颠，跣追莫及，遂仆于地，滚而下，复滚而上，所经草尽偃，铲去复生。
　　钟湖山　在十五都大江之西，与侯官梅埔联界。下有钟潭，潭蛟龙出没，人不敢近。其东有湖，泥如浦潊，环生芦荻。旧传，其水应海潮盈缩，岁旱祷雨于此。
　　留钱山　在县西南十六都。唐乾符间，一夕，雨钱山上，有声铮铮然。及旦视之，以亿万计，树木皆折，故名。
　　大帽仙峰　在县西十一都，接永福界。峰之巅，相传有鼓声，或月一鸣，或岁一鸣。
　　石屋山　在县西十都，山颠有石屋并棋局，相传有仙居之。
　　龙都岩　在县西孝顺里。高数百丈，常有云气缭绕岩上，或闻仙乐之声。
　　乌石岩　在县西旧宣政里，嵚崟峻峭，邑诸山皆俯视之。唐薛秘监行祠在焉。
　　圆通庵　在宣政里。又有兴福庵，宋开宝三年建；泗水庵，宋景德四年建。
　　朱顶山　在十七都。唐乾符中，山有池锡者，家畜一鹤，每旦辄飞鸣，迴翔山间，至暮乃归。因号其山曰朱顶、林曰白鹤，至今子孙家焉。
　　白面山　在十九都。有岩壁立，其色白，望之隐如人面。下有温泉，涓涓不绝。又县东北贺恩里，有二泉，皆温，可澡浴，为亭其上。


卷之三十　郡西北古田胜迹
　　

　　由水口北行八十里为古田县。环县治，为儒学、三侯堂、邵清宅、刘侯庙、林用中宅、感溪、灵应庙、翠屏山、醴泉道院、吉祥寺、社稷坛、溪山第一亭、月山、桃溪、赵汝腾宅、城隍庙、紫极宫、利氏女宅、曹山寺、山川坛、广惠行祠、林娥墓、涵碧亭、磨剑石、万安桥、焕文渠、劝农桥、唐璘宅、金仙岭、五华山、蒋国秀宅、资圣院、栖真观、极乐寺、李广文宅、浣溪书院、苏大璋宅、凤冲峰、城南书院、幽岩寺、章孝参宅、螺峰书院、顺应庙、灵渊庙、张强宅、杉阳镇、蓝田书院、西斋、西峰寺、大目寺、大夫峰、豫阳公馆、迎泗桥、竹园公馆、黄田驿、谷口铺、水口驿、永通桥、盐运分司、青山书院、射圃、玄武祠、顺懿宫、塔岭亭、牛头寺、清风岭、沧峡。
　　古田县　在翠屏山南、双溪汇流之上，去郡城北三百二十里，故山峒也。唐开元二十七年置县。宋太平兴国初迁水口，端拱元年复今所，迄于元。国朝因之，编户四十八里。北峙翠屏，东挹龟山，西枕北台，南际五华，双溪映带。广八百三里，袤二百四十里。东抵罗源二百四十里，西抵南平一百五十里，北抵政和二百里，南抵闽清一百五十里。宋置四乡，领十三里。元析为都，国朝因之。元置四十八里，城内五保，外四十三都，统图五十有九。县名玉田，田中常产青玉，故名。国朝弘治十五年，邑人布政罗荣请筑城，西北跨山，东南濒溪，广袤七里，高一丈七尺，厚一丈，周回一千三百丈有奇。为门四：东曰万安，西曰永丰，南曰迎恩，北曰望阙。水关五：曰威武，曰金井，曰朝阳，曰玉滩，曰观澜。国朝洪武三年，知县韩秉嘉建县署，因元之旧，改幕厅于堂之东。堂之南为谯楼，楼之北为中门。正德间，知县刘伦重修。布政分司在县北，按察分司在县西，府馆在紫极宫之东，际留仓在县北兼善坊。僧会司、吉祥寺、道会司在祐圣宫之西。
　　儒学　在县西隅。宋景德二年，令李堪构之。绍兴间毁于寇，知县周彦耀移创西郊。其后屡更。至宝祐二年，知县许鉴始定今所。国朝洪武间，知县邓恭重修。学有文昌祠，成化间，知县汪瓘移祀别所。启圣祠在文庙之北，文庙以弘治元年重建。乡贤祠在戟门西，祀学士张以宁。
　　三侯堂　在儒学内。祀宋知县李堪、李鉴、丞鲍友龙。
　　邵清宅　在县坊。清，元祐太学生，尝从张载学。筑室先茔之侧。子整，布衣；从子景之，俱承家学。
</div>
    <div class="pagination">
<a href="闽都记_page16.html">上一页</a><span>...</span><a href="闽都记_page12.html">12</a><a href="闽都记_page13.html">13</a><a href="闽都记_page14.html">14</a><a href="闽都记_page15.html">15</a><a href="闽都记_page16.html">16</a><span class="current-page">17</span><a href="闽都记_page18.html">18</a><a href="闽都记_page19.html">19</a><a href="闽都记_page20.html">20</a><a href="闽都记_page21.html">21</a><a href="闽都记_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
