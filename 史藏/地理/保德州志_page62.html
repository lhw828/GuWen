<!DOCTYPE html>
<html>
<head>
    <meta charset="UTF-8">
    <title>保德州志 - 第 62 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保德州志 - 第 62 页/共 86 页</h1>
    <div class="content">　　
　　以上俱康熙二十四年修城捐银助工，知州高起凤给扁旌奖。
　　
　　马在霞 长乐都人。赴集暮归，拾遗金七十两，主求之，适遇某甲，疑其匿也，将与分争，马问其囊裹，信，还之。
　　
　　阎 绪 义合都人。先贫后饶，好善乐施，宗族闾里贫窭者，咸依赖之。州牧钱公表其举公匾其门曰：“善行常在”，
　　
　　生员阎介和，绪子。乾隆四十三年岁歉，市米昂贵。阎每斗减价五分，平粜约百石。
　　
　　张大儒 长乐都人，乾隆五年捐资，竭力工作，修东庄石桥一座。
　　
　　监生张宁 捐资修马家滩河神庙湾石桥一座。
　　
　　生员高鹏 捐义冢一段，在铁匠铺火石梁。
　　
　　○技术
　　
　　明
　　
　　王 顺 义合都人。善绘。
　　
　　胡 良 所人。善绘。永乐时绘太庙，征天下绘士诣京，良与顺俱往。一日毕其技，成祖视之，以御手拍顺肩，称赏不已，乃命绣其手于肩，至今传为美谈。
　　
　　焦桂芳 所人。其父博访道术，医尤得其宗，口授桂芳，芳卒其业据脉悬谈，无弗中者。一丸半，七疾辄已。延者日远、日众，功满秦晋，承委施药有功。子调鼎、调鼐，俱庠生。
　　
　　白君琳曰：考中原郡邑志，多载汉以来郡处荒徼，文献残阙，金元而下，始间列姓名，岂乏忠魂义骨，徒使与野马尘埃聚散，天壤消归无有，此士之所以不自振拔也。乃或者云，“使我有身后名，不如生前一杯酒”。吁!为此言者，特一时愤激之辞耳。非然则宜其为排墙中物也。
　　
　　又曰：士之树立，不以爵秩，乃一遇通显，饰为夸辞，且誉延其族，何为乎，徒为后人嗤笑资耳，《志》固稗乘，何可无狐史意，前人所垂以传疑，盖其慎也，振华胡氏、代州牧张公作志序，所谓尤甚于毁，阅者当通身汗下。琳于郡善虽微，揄扬不遗余力，亦以秉彝好德，厥有恒性，隐恶扬善，圣训孔彰。然要使知者知之，非曲为阿获焉尔。
　　
　　●卷九　　附记第九
　　
　　殷梦高曰：记者，记其实，以示不忘也。附者，二而一之。如日星之附乎天，岳渎之附乎地，可合而不可离者也。保德之有所、有营，殆古诸侯之有附庸例与。明初设所，不募兵，不储饷，而屹若金汤。积久废弛，所变为营。今营兵渐减，势亦岌然，不啻瘿症之附体矣。夫揆文必当奋武，有备乃能无患。末雨绸缪，营宜振刷，所亦宜恢复也。故合记之，而附于后。或曰，营犹仅存，所已归州。记之，似近于赘，不知邶、?非旧，尚列其名，虢、郐既亡，犹存其号，盖饩羊可惜，夏五不删之意。且以见七族强而卫兴，九姓衰而晋弱，辅车唇齿，相甚功，廑苞桑之虑者，不可不亟为加意云尔。作附记志。
　　
　　所九之一 营九之二
　　
　　○保德所
　　
　　官制军粮
　　
　　明宣德七年置守御千户所。
　　
　　原设掌印官一员。 佥书一员。 吏目一员。 世袭正千户二员。 副千户二员。 百户十员。 镇抚二员。 总旗二十一名。 小旗二十四名。 旗军一千一百五十六名。 至万历四十二年，除拨屯，?种、屯地一百四名。又改拔偏头所一百五十四名，龙门所二十六名，宁武所一名。故绝五百五十五名外，止存军三百一十六名。
　　
　　原将忻州抄没地一百四顷七十二亩一分，给军屯种，该粮九百五十一石二斗二升。《韩志》屯地一百十顷，粮九百七十石三斗二升六合。与此小异。每石纳银五钱。 嘉靖三十二年，每石加征银三钱。 隆庆四年，所总旗范海等，告赴抚院庞，委本府同知李春芳查议，仍照每石征银五钱，题准在案。至明末，续增地二顷二十五亩七分四厘。增粮一十九石三斗一升二合。共地一百六顷九十七亩八分四厘。共粮九百七十石五斗三升二合。
　　
　　国朝以保德营守兵把总管所事。顺治十六年归并本州。屯粮归并忻州。
　　
　　衙 署
　　
　　所治 在州东南隅。 明宣德八年，千户戴锐建。 弘治十四年，千户孙裕、万历十八年，千户孙光祚、三十一年，千户王维城，俱重修。 国朝顺治六年，牛逆折毁，今存空地。
　　
　　百户厅 在仪门东。——久废
　　
　　镇抚厅 在仪门西。——久废
　　
　　吏目厅 万历三十二年吏目童隹建。——久废
　　
　　军器库 在正厅西。——久废
　　
　　所狱 在镇抚厅前。——久废
　　
　　旗庙 在军器局之北。
　　
　　军器局 在铁山——久废
　　
　　营房 八十间，在各营。——久废
　　
　　天威营 （在所门东即徐家营）
　　
　　扬威营 （在所门南即头缺营）
　　
　　奋威营 （在所门东即王家营）
　　
　　振威营 （在所门北即七缺营）
　　
　　尚威营 （在所西南即石家营）
　　
　　振武营 （即钱家营）
　　
　　养武营 （即赵家营）
　　
　　奋武营 （即刘家营）
　　
　　练武营 （即周家营在所西）
　　
　　供武营 （即万家营今孙家营以上俱在所西北）
　　
　　承袭职名
　　
　　正千户（正五品，初授武德将军，升授武节将军。）
　　
　　钱 山 所百户。正德八年以偏关斩获二次功，升正千户。有碑记。累官副总兵。嘉靖初年，子浩，改老营所。
　　
　　李 忠 南直江都人。所百户。其孙继芳，于嘉靖年以驴皮窑、刘家嘴斩获功，升正千户。
　　
　　副千户（从五品，初授武略将军，升授武毅将军。）
　　
　　戴 冕 嘉靖二十九年调陕西镇羌所。
　　
　　孙 茂 原籍浙江嘉兴人。传至光胤。子杨万历四十二年袭。
</div>
    <div class="pagination">
<a href="保德州志_page61.html">上一页</a><span>...</span><a href="保德州志_page57.html">57</a><a href="保德州志_page58.html">58</a><a href="保德州志_page59.html">59</a><a href="保德州志_page60.html">60</a><a href="保德州志_page61.html">61</a><span class="current-page">62</span><a href="保德州志_page63.html">63</a><a href="保德州志_page64.html">64</a><a href="保德州志_page65.html">65</a><a href="保德州志_page66.html">66</a><a href="保德州志_page67.html">67</a><span>...</span><a href="保德州志_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
