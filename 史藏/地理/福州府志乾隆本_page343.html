<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 343 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 343 页/共 388 页</h1>
    <div class="content">　　吴英，王惟善妻，夫卒。二子在襁褓。值岁凶，氏乘月作女红，以奉姑抚子。年九十，无疾而卒。
　　徐家三妇：曰陈本善，曰赵贞淑，曰邱淑吕。本善夫徐明之，贞淑夫徐诚之，俱早世。本善四子，贞淑无子，各屏膏饰，经营家业。淑吕夫景华，明之元孙也，居父忧以哀毁卒，淑吕年十九，一子未周岁，亦矢不二。乡人共称之。
　　吴氏，名贤，赵总妻。年二十七，生二子，夫卒。氏荼苦奉姑，日为乡邻女师，夜归纺织，以给子读。长子正，领乡荐；次子曾，举明经，同赴京师，氏谕之曰：“若得官，可便道归。明秋吾从女父地下矣。”二子奉母言，各授官归，抵家省视，数日氏卒。
　　许氏，卢建妻。年二十五而寡，一子甫三月，守节奉舅姑。子长，为娶妇，二年子亦夭，妇年十九，许哭谓曰：“汝夫不幸而夭，汝复无出，吾将焉依?”妇仰天誓曰：“所不奉姑者，有如此日。”后许氏年六十二而卒，妇生事葬祭，始终无违。
　　林氏，李徽妻。徽从军殁于戍，氏年二十八，子源，甫一岁，家贫，其亲族劝之再醮，答曰：“闻饿死极小，失节极大。”教子源登第。
　　李寄娘，林继诚妾。年二十二，生有男女，而继诚卒，正室黄氏令其自为衣食。寄娘自扫松叶为爨，夜则纺绩，后男女皆成人。
　　陈氏，进士张利民母。耽书史，能诗。年二十四，夫亡，氏严督藐孤，尝有句云：“不亚和熊母，能为断鼻身。”又《闻雷》诗：“空中霹雳闻天语，夫在山头知不知?幼子未能传古事，王裒抱冢亦人儿。”年三十三，以哀毁卒。后利民疏其事于朝，得旌赠焉。
　　赵维馨，举人尔棨女，年十八归陈迪简。未期，迪简卒，维馨愿殉，翁姑止之。家贫，馨出奁物佐甘旨，翁姑殁，营葬之。卒年六十。
　　陈懋璧，萧元乾妻。早寡，事姑抚女。姑殁，女殇，续螟蛉以继萧后，邻妇义而乳之。居一小楼，粮屡绝，人无知者。年三十二，竟以饿死。
　　吴氏，王世恩妻，进士若羲祖母。二十岁而寡，矢志守节，年八十八终。
　　郑氏，朱一麟妻。一麟夭，无子，氏孝养，得姑欢心。女妙华，年及笄，氏召媒为之卜婿，妙华泣曰：“儿不获为男子养母，顾乃以身适人，使吾母无依乎?”遂终身不嫁。后氏年九十一卒，妙华亦以寿终。
　　陈孟姬，举人荐夫女，侯官郑天锡妻。夫卒，遗腹孤慰，氏抚之成立，孀居四十七年，人钦其节。
　　金贵姐，郑炳妻。年二十四孀守，孝养翁姑，抚教遗嗣，闾党为举其行于官。
　　林茂敬，许世瑞妻。夫卒，守志事姑。其子常道拾遗金，遣还之。买婢，闻其为故家女，还其父，不责偿。年九十五而终。
　　曹氏，礼部尚书学佺女。夫病，刲股奉夫。夫卒，柩厝洪江，忽失柩所在，氏晨昏哭祷，有诸少年为舁其柩还，时人咸异之。
　　薛氏，广西都督张枢母。二十五岁而寡，枢甫四岁。孝养舅姑，抚孤成立，年八十余终。
　　已经旌表贞节
　　赵氏，林文明妻。
　　蓝氏，县学生王銮妻。
　　王氏，府学生马谦妾。
　　蔡氏，举人马俊妻。孙，森传见《人物列传》。
　　俞氏，金石妻。子，文明，弘治戊午举人。
　　杨氏，林法泉妻。
　　贞女陈氏庄卿，金华知府京孙女，许字周大乐，未婚守志。
　　贞女林氏绶，御史瑭孙女，许字张组，未婚守志。
　　贞女廖氏以庄，诸生世经女，许字周文，未婚守志。
　　贞女李氏珊，许字邵文典，未婚守志。
　　未经旌表贞节
　　卞氏，县学生冯德光妻。
　　林氏，张廷珂妻。
　　林氏，何旻妻。子，琼，永乐进士。
　　张氏，俞士渊妻。
　　张氏，杨文瀚妻。
　　陈氏，理问林育妻。
　　戴氏，张道南妻。
　　周氏，举人郑瑛妻。
　　陈氏，县学生王应春妻。
　　陈氏，张鉴妻。
　　郑氏，杨英妻。
　　薛氏，林柏妻。
　　黄氏，右卫谢瑀妻。
　　林氏，县学生陈仕基妻。
　　林氏，郑汝试妻。
　　李氏，举人林惟谨妻。
　　周癸姐，倪应璧妻。
　　王氏，县学生蓝烛妻。
　　叶氏，高允升妻，进士春泽女。
　　冯氏，县学生陈道谏妻。
　　庄氏，举人郑熙妻。
　　刘氏，县学生陈璧妻。
　　陈氏，刘伯元妻。
　　许氏，刘伯亨妻。
　　陈氏，林志学妻。
　　姜氏，举人冯珏妻。
　　潘氏，武生员聂元霖妻。
　　叶氏，县学生刘用誉妻。
　　刘氏，左卫指挥李荣妻。
　　国　朝以下贞节
　　林氏，周汝遂继室。汝遂病卒，氏抚前室子若己出，教督所生二子，俱克有成。岁饥，尝竭储以周里闬，乡人德之。后遇寇警，前子被掠，氏往卫之，伤几死。年六十七，以寿终。
　　林魁姐，张秉衡妻。秉衡卒，氏忍死奉姑。遗腹生男，家贫，朝夕女红以自给。顺治丁亥孤殁，氏伤悼卧病，临革叹曰：“不殉夫于二十年之前，乃随子于二十年之后。”一恸而绝。
　　林氏，举人莺羽女，适诸生陈弼哲。弼哲早夭，舅年逾五旬，乏嗣，鬻婢为舅纳妾，生叔启夔。启夔生子，取为夫后。又以女红余赀，佐舅营先世冢。历节六十载。康熙二十三年旌，祀节孝祠。
　　陈氏，诸生林奇英妻，侍姑病，衣不解带者三年。以先业让夫弟文英为膏火资。奇英早卒，氏抚二孤克有立，复俱夭，抚遗腹二孙。文英敬事之如母，家政必禀命焉。
　　杨氏，刘燿藿妻。年十七归刘，二十三而寡，无子，忍死奉姑，孝事二十余年。立夫兄子为嗣，夫兄旋卒，诸子俱幼，氏抚之，俱克有成。寿八十二卒。
　　陈氏，丁裕芳妻。年二十九而寡，抚二子，课督成立。卒年六十有六。康熙二十四年旌。
　　余氏，林雍妻。夫殁，氏年二十六，忍死抚二子，长枝春，次轶青，课督成立，守节三十三载。轶青领庚午乡荐。康熙三十三年旌。
　　邓氏，诸生张修妻。修客死，氏闻讣，绝粒数日，孀居三十三载。孤伟人，领丙子乡荐。康熙三十三年旌。
　　谢云使，诸生杨普妻。年二十一而寡，孝养翁姑，抚育孤子，寿至七十有三。康熙三十六年旌。
　　林氏，名璋端，幼随父逊任开州牧，嫁浚县令廖剑光子超。未几，舅姑殁，超亦继亡，氏欲以身殉，母曰：“女死，吾不独生。”因为超择嗣。嗣又夭，乃归母家终其身。氏姊孟端，许薛氏子。未行，薛夭，孟端闻而吞金、投缳皆不死，卒不嫁，赍志殁。氏于康熙四十二年旌，祀节孝祠，孟端格于例未旌。
　　陈氏，林汉妻。年二十四，夫殁，无子，守节为夫立嗣。姑病，刲股以进。孀居三十余载。康熙四十八年旌。
　　朱氏，名淑媛，诸生孙元晖妻。元晖游学三吴，卒于舟次，氏年二十九，孤汉良方在抱。翁姑先逝，门无期功之亲，因涕泣强生，为孙氏存孤，典鬻钗珥，扶榇还里，居无何，居毁于火，栖托无所，乃依其姊居。艰苦中，矢志弥笃。后汉良丁卯领乡荐，为余干令，历官莱州知府。康熙四十八年旌。
　　林氏，翰林待诏荣芬女孙，适罗兴尧。三月而夫殁，绝粒七日不死，众为慰解。时翁姑俱逝，夫弟尚幼，乃归母家，守志以殁。康熙四十八年旌。
　　刘氏，冯章妻。归三日而寡，事姑抚嗣男。康熙四十八年旌。
　　谢氏，适刘兆镌，生一男。兆镌殁，氏年二十，奉舅姑，抚遗孤，孀居三十五载。康熙四十八年旌。
　　罗氏，名端卿，林永章妻。年二十夫殁，氏营翁姑窀穸，为夫立嗣子，不育，更立嗣，历年七十。康熙五十三年旌。
　　赵氏，名继英，张庆涓妻。年二十二，夫亡，事老姑，抚周岁儿。越二十岁，姑殁，执丧尽哀，营葬翁姑，督孤成立。康熙五十七年旌。
　　翁氏，张一龙妻。夫早殁，食贫励志，竭力葬舅姑与夫柩。子二，列胶庠。康熙五十九年旌。
　　吴氏，诸生陈锡侯妻。父病，刲股愈之。及归陈，克尽妇顺。夫殁，氏年二十三，励操抚子，历四十载。康熙五十九年旌。
　　林氏，名俊音，王文盛妻。年十六夫殁，抚遗腹孤。事姑尤孝，姑病，刲股以疗。卒年六十，雍正二年旌，入节孝祠。
　　陈氏，诸生林其默妻。年十九寡，誓死抚孤，苦节三十余载。雍正二年旌，入节孝祠。
　　陈氏，黄承祖妻。年二十二而寡，守节四十载。雍正二年旌，入节孝祠。
　　金氏，张登灿妻。夫亡，氏年二十，与妾徐姿姐同心励操，共养老姑，以孝闻。抚其孤庸珪成立。年五十一岁。雍正三年旌，入节孝祠。
　　唐氏，黄仲燕妻。年二十守节抚孤，卒年八十。雍正三年旌，入节孝祠。
　　林氏，李长青妻。年二十一，夫亡，纺绩以奉舅姑，育孤未娶而夭，以夫族子为嗣，孀守四十余载。雍正三年旌，入节孝祠。
　　潘氏，廖奇生妻。年二十二，夫亡，遗两孤，长云路四岁，次承祖犹未生。氏上事翁姑，下抚孤子。孤稍长，严课读，云路登丙午乡榜，承祖食饩邑庠。历节四十三载。雍正三十年旌，入节孝祠。
　　江氏，谢启敏妻。年二十四。孀居，抚三孤能树立。辛苦积资，营翁姑及夫葬事，守节四十余载。雍正三年旌，入节孝祠。
　　曹氏，何有信妻。有信病殁，氏年二十，遗腹生男，又殇，立夫侄为嗣，生孙而嗣子复夭。姑媳相依，抚孤成立，孀居三十余载。雍正三年旌，入节孝祠。
　　林氏，教谕侗女，国子监生庄应琳妻。年二十三而寡，姑殁，执丧尽礼，教督二孤俱成立，守志五十载。雍正三年旌，入节孝祠。
　　杨氏，曹允升妻。夫病，割股不效。氏年二十二，时翁姑已逝，祖姑在，忍死抚孤。家贫，祖姑殁，经营丧具。又为先世八棺暴露，丐取微资于其父，以十指佽之始得葬。仅一子，娶妇又夭，妇有遗腹。与妇相依，共扶一线，历节三十余年。雍正三年旌，入节孝祠。
　　陈氏，严协广妻。年二十七而寡，历节三十余载。雍正五年旌，入节孝祠。
　　曾氏，侍御熙丙孙女，年十五归诸生薛儦。儦，大中丞梦雷曾孙也。嫁二载而儦夭，恸绝欲殉，嗣姑王泣谕以嗣续事重，徒死无益。氏念姑未婚守节，忍痛从命。姑媳相依，姑卒年八十余，氏卒年七十有四。
　　魏氏，刘年光妻。年二十八，夫亡，守节至七十九岁卒。
　　林氏，张升仲妻，福清林某女。升仲殁，无子，氏年二十八，纺织养老姑。姑病，刲股代药，竟不起。氏贫寡无依，遂哀毁卒。
　　林寿媛，杨昌祖妻。昌祖殁于水，讣至，林年二十二，以有娠忍死。比生男稍长，课督甚严。竭力为翁姑营葬，卒年七十三。雍正六年旌，入节孝祠。
　　张氏，陈兆宜妻。年二十二，夫殁，勺水不入口者七日。既念有娠，乃不死。生女，复投缳，被救苏。乃矢志事寡姑高氏，择侄为嗣。姑病，割股以疗，殁，丧葬尽礼。历节五十四载。雍正七年旌，入节孝祠。
　　何氏，贡生李瑜妻。年二十一，夫卒，子琳甫三龄。事太姑及姑无违礼。孤琳稍长，补郡诸生，旋夭。复抚其孙，年六十一。雍正七年旌，入节孝祠。
　　张氏，举人晃女，适倪次文。次文殁，遂矢志守贞。时翁庚先宦丹徒，罢未得归。氏为葬太翁、太姑暨嫡姑与夫柩，人称其孝，寿八十二。雍正七年旌，入节孝祠。
　　林氏，拔贡生韩统妻。二十八而寡，茹苦四十余年。雍正八年旌，入节孝祠。
　　王氏，郑鼎妻。年二十三，夫亡，抚两孤成立，卒年五十五。雍正八年旌，入节孝祠。
　　谢氏，吴肇熹妻。夫殁，氏年二十八，抚二岁孤至于成人，卒年六十，雍正八年旌，入节孝祠。
　　林氏，庄尔灿妻。年二十守节，勤机杼以奉七旬翁姑，抚三岁孤成立，年五十有三。雍正九年旌，入节孝祠。
</div>
    <div class="pagination">
<a href="福州府志乾隆本_page342.html">上一页</a><span>...</span><a href="福州府志乾隆本_page338.html">338</a><a href="福州府志乾隆本_page339.html">339</a><a href="福州府志乾隆本_page340.html">340</a><a href="福州府志乾隆本_page341.html">341</a><a href="福州府志乾隆本_page342.html">342</a><span class="current-page">343</span><a href="福州府志乾隆本_page344.html">344</a><a href="福州府志乾隆本_page345.html">345</a><a href="福州府志乾隆本_page346.html">346</a><a href="福州府志乾隆本_page347.html">347</a><a href="福州府志乾隆本_page348.html">348</a><span>...</span><a href="福州府志乾隆本_page344.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
