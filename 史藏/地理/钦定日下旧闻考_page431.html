<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 431 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 431 页/共 698 页</h1>
    <div class="content">
检讨臣德生覆勘 

 

总校官进士臣程嘉谟 

校对兼誊录举人臣李传燮 

 

 

钦定四库全书 

钦定日下旧闻考卷四十九 

城市内城南城 

 

臣等谨按明代以前三门外为南城朱彛尊原书犹沿其旧内城祇列中东西北四城而无南城本朝 
规制内城外城各分五城与原书所载不同如原书自崇文街东单牌楼南起至王府大街路东止隶 
东城东长安门南沿城墙至西单牌楼双塔寺路南隶中城宣武门起至泡子街南隶西城今则俱隶 
南城谨于原书内移归改正原元宁观在南薫坊有勅建碑明顺天府志原在中城今移改臣等谨案 
元宁观在今南玉河桥东内有碑二一明天顺四年编修陈鉴撰一隆庆辛未严州府知府郭九畴撰 
勅建碑无考其西有三官庙明嘉靖间建有修撰朱之蕃职方郎中申用懋二碑今并存增怡贤亲王 
祠在正阳门内东偏雍正八年勅建大清一统志増昭忠寺在玉河桥东南雍正二年勅建祀本朝王 
公大臣官员之全忠尽莭者同上増世宗宪皇帝御制昭忠寺碑文朕惟疆埸用命因敌忾以効忠行 
阵争先值临危而殉节追寻壮概殊切轸怀载建丰碑用光崇祀尔和硕敬谨亲王尼堪等赋姿雄毅 
秉性坚贞均际会于从龙各图功于汗马我国家荡平区 命上将以専征绥靖边陲张王师而挞伐戈 
鋋所向旋见廓清貔虎前驱一惟奋勇或气凌劲寇纵横万众之中或志鋭先注销入重围之内王公 
将帅既赴义以如归禆校卒徒亦衔恩而自矢励致身之素志蹈刄何辞耿报国之丹诚婴锋不顾芳 
名常着摛文宜付于史官英爽犹生勤事允符于祀典乃者构成栋宇罗设几筵考厥官资定其位次 
握麾拥节并肸蠁于一堂擐甲荷殳得从班于两庑悬之巨牓表厥忠勋锡以纶章昭兹节烈于戏华 
筵敞朗长回日月之辉雕琰嵯峨永壮风云之色聿传久远式载宠荣臣等谨按昭忠寺内有表奬忠 
勲额东为化成寺本朝雍正二年奉勅建门额皇上御书增堂子在长安左门外玉河桥东每年元旦 
亲祭凡国家有征讨大事必亲祭告大清一统志原大时雍坊十八铺有府军卫羽林前卫五城坊巷 
胡衕集原胡忠安公濚赐第在麻绳胡衕长安客话补翰林编修李宗易建亭于时雍坊居第之后名 
曰午南而入正北为舍三楹藏经史图籍亭在舍之南数寻北向望之若举葢然环植桃李间以杂卉 
丛竹亭稍北为小地上横木为桥引井水自渠而入可蓄可泄熊峯集以上三条原在中城今移改臣 
等谨按午风亭今无考原首善书院在宣武门内左方对城天启初邹公南皋冯公少墟两先生为都 
人士讲学之所叶少师台山撰碑董宗伯思白书党祸起魏忠贤矫旨毁天下书院搥碎碑嗣即其地 
开局修历燕都游览志原都察院左都御史吉水邹先生元标副都御史三原冯先生从吾万历初各 
以建言予杖去里居讲学四十年泰昌初征入掌宪公暇辄会讲城隍庙佥议建书院宣武门内城下 
御史周公宗建董之讲堂三楹后堂三楹供先圣陈经史典律以天启二年十一月开讲至四年六月 
罢讲御史倪文焕等诋为伪学疏曰聚不三不四之人说不痛不痒之话作不深不浅之揖噉不冷不 


热之饼乃碎碑暴于门外毁先圣主焚弃经史典律于堂中院且拆矣崇祯初倪等伏法院遂以存后 
礼部尚书徐光启率西洋人汤若望等借院修历署曰历局帝京景物略原京师首善之地琳宫梵宇 
鸱吻相望独无学者敬业乐羣之地徃时罗文恭徐文贞讲学率借僧舍诚大阙事也天启二年御史 
台诸公构书院一所于宣武门内东墙下南皋少墟两先生朝退公余不通宾客不赴宴会辄入书院 
讲学一时士风为之稍变未几逆珰用事郭允厚朱童蒙辈相继论劾以讲学为门户及杨忠烈劾魏 
忠贤疏上党祸大作善类一空而御史倪文焕遂奏请毁书院弃先师木主于路左左壁有记为叶公 
向髙文董公其昌书并碎焉书院既毁逆祠乃建矣春明梦余録原书院之设莫盛于元设山长以主 
之给廪饩以养之几遍天下其在京师者冇太极书院明初各省俱有书院自张江陵当国始行严禁 
江陵没后复稍稍建置一时著名者徽州江右闗中无锡至天启中京师始有首善书院不知者统谓 
之东林但借东林二字以害诸君子葢东林乃无锡书院名也宋杨龟山先生所建后废为僧寺顾泾 
阳先生宪成自吏部罢归购其地建杨先生祠同志者相与构精舍居焉至甲辰冬始与髙忠宪数公 
开讲其中立为会约一以考亭白鹿洞规为教然躬与讲席者仅数人时泾阳先生已辞光禄寺之召 
不赴于新进立朝诸公漠然无与也适忠宪起为总宪疏发御史崔呈秀之赃呈秀遂父事忠贤日嗾 
忠贤曰东林欲杀我父子既而杨左诸公交章劾珰珰益信诸人之言不虚也于是遂首毁京师书院 
而天下之书院俱毁矣同上原崇祯壬申夏华亭董先生召起入都予请先生重书碑一通先生冁然 
曰何必然曩时葢书两碑其一搥碎其一王廷评应遴摹勒藏壁间苐搜而出之足矣余亟徃物色之 
则先是为某侍御辇而庋之中城察院署中尚无恙也燕都游览志补邹南皋冯少墟建首善书院于 
京师巡视周季侯成之讲学以来四方之士掌科朱五吉郭黙清论之两公去国掌科亦外迁奄人执 
柄朱郭以监司超升京秩书院拆毁言者诋之不啻巢窟夫京师缙绅杂 之地一开讲学贤奸并进不 
能不为政蠧徐华亭灵济之会已丛议于前矣朱郭意在去两公初不因讲学起见然两公寔亦多此 
一事也黄忠端说略原叶向髙首善书院记首善书院者御史台诸君所剏为南皋邹先生火墟冯先 
生讲学所也额曰首善者以在京师为首善地也古之所为教学则庠序学校尽之矣当其时里党之 
所习师儒之所修明舍三德六行五伦之外无他物也自邹鲁始言心言性言道德仁义而其指归不 
出于孝弟时庠序学校废而贤人君子之有志于学者始欲得圣人为之依归以共维世教于不坠其 
上下之相为补救如此汉唐以来以杂途词章取士置德行伦常于不讲至宋而濓洛关闽诸儒乃复 
续邹鲁之微言转相授受鹿洞鹅湖始有书院以聚徒讲学亦杏坛之遗意也明兴设科罗才虽取词 
章而学宫功令载在卧碑者一本于德行至以明伦额其堂其大指与三代同而末流之弊逐功利而 
迷本真乃反甚于汉唐贤士大夫欲起而维之不得不复修濓洛关闽之余业使人知所向徃大都通 
邑书院所在皆有独京师无一敬业乐羣之地葢二百余年于兹矣夫大学之道明德新民归于止至 
善其释止至善首言邦畿千里惟民所止其重邦畿如此而要其所止又不外于君臣父子之伦葢圣 
人之教人明易如此夫惟君臣父子之伦明而后朝廷尊朝廷尊而后邦畿为四方之极此之谓首善 
非他通邑大都之所得比也二先生惓惓于此举意念深矣吾闻邹先生之学深参黙证以透性为宗 
以生生不息为用境地所诣似若并禅机元旨而包括于胸中冯先生之学反躬实践以性善为主以 
居敬穷理为程其识力所超又若举柱下竺干而悉驱于教外要之于规矩凖绳伦常物理尺寸不踰 
与世之髙谈性命忽略躬行者大相径庭则二先生师世淑人之模范又无不同故凡诣邹先生者盎 
然如太和元气之熏蒸其见冯先生则屹然泰山乔岳今合二先生振铎于邦畿又适值圣天子道化 
覃敷统接尧舜一时名流济济如龙源钟先生辈相与倡和共明君臣父子之伦使凡有志大学者毋 
以至善为荒唐而唐虞三代之治可复还于今日则其补于世道岂浅鲜哉书院在大时雍坊十四铺 
贸自民间为金一百八十两皆五厅十三道所输经纪其事者司务吕君克孝御史周君宗建以天启 
二年某月某日开讲是为记苍霞草原何乔远首善书院上梁文天子正南面而治作之君作之师庶 
民遵皇极之猷有其归冇其会故修身为本壹是无他建学明伦三代则共若人生之不可无饥食渇 
饮如天道之未尝已月恒日升今皇帝圣敬缉熙天将睿哲经筵寒暑之无怠典学终始以有常诚见 
精一执中本上古相传之统明新至善当天命顾諟之勤自有帝而之王岁皆余乎五百若自闻而合 
见臣孰踵其二三爰有都御史臣元标副都御史臣从吾有道而见为觉之先怀股肱之惟人岂有主 


有倡而臣无和追畎畆之所乐正欲上见君而下见民爰开木铎之坛大集鸟嘤之侣究仁义之条贯 
讲道德之本原葢匪徒以其穷义达道之真不变塞于泉石实欲以其草偃风行之尚开民止于邦畿 
惟是鹿洞鹅湖人易分为门户蜀支洛派动或至于参商议者虽忧于末流论人当视其所以今皇帝 
若曰以道岀治朕方志于风动时雍优仕则学臣正资其后先启沃惟臣元标臣从吾念京师厥惟首 
善在彼都郁为民望日虽羣萃夫冠绅初实假馆于禅舍地则偪隘道亦异同既奉焕赫之明纶宜开 
</div>
    <div class="pagination">
<a href="钦定日下旧闻考_page430.html">上一页</a><span>...</span><a href="钦定日下旧闻考_page426.html">426</a><a href="钦定日下旧闻考_page427.html">427</a><a href="钦定日下旧闻考_page428.html">428</a><a href="钦定日下旧闻考_page429.html">429</a><a href="钦定日下旧闻考_page430.html">430</a><span class="current-page">431</span><a href="钦定日下旧闻考_page432.html">432</a><a href="钦定日下旧闻考_page433.html">433</a><a href="钦定日下旧闻考_page434.html">434</a><a href="钦定日下旧闻考_page435.html">435</a><a href="钦定日下旧闻考_page436.html">436</a><span>...</span><a href="钦定日下旧闻考_page432.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
