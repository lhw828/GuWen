<!DOCTYPE html>
<html>
<head>
    <meta charset="UTF-8">
    <title>厦门志 - 第 5 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厦门志 - 第 5 页/共 58 页</h1>
    <div class="content">　　厦门四面皆海，西接宝珠、高埔，东联烈屿、金门；太武当其南、■〈氵丙〉州横于北；西南界海澄、龙溪，白礁峙焉；东南出大担、小担，澎湖通焉；西北有美人、天马之奇，东南拥鸿渐、香山之秀：洵泉郡之名区、海滨之要地也（「鹭江志总论」）。

　　鹭江山水形势记（杨国春撰）

　　禾岛自同邑分龙，迤逦西界而来。由天柱，越仙旗，起伏五十里余，岗峦重迭；东行至文圃山，崭然屹峙，蜿蜒而下。逾龙门，过朱岭（朱子所到处），挺起大屏山，顿伏跌断；至排头门，列嶂横飞，蓄势临江，崩洪渡海。天马北峙、太武南雄，左辅宝珠、右弼猴屿，日月护峡分明；北有金髻、镜台、鼠屿为送、南有东坑、白屿、嵩屿为护。过海突起一山，如眠牛形，名牛家村；厦之龙基焉。盘礡郁积、崔巍特挺，为小文圃；金头水肩镇重，如大文圃倒降两支逆龙：如北之婆姐砦、小天马、钓鱼翁、狗屿、虎屿是也；又如南之观音山、官浔山、东渡蟾蜍山是也。又东行，至浮云山，历塘边，南山耸焉；腰落一支，结店前、后莲、竹■〈土巠〉等乡。又东起东阮山傍，抽一支，结篮后、坂上、锺宅等乡。遂东向断跌，翻转南行，一山横列二里许，双龙合结，中有天池养荫龙气，名薛岭山；奔跃十余里，洪济山耸焉。屴崱巍峨，为厦岛诸山之冠。其间乡社累累，如后坑、后埔、浦园、吕厝、莲坂等社，一皆行龙所萦拂也。又自洪济东分一支，结虎山、东澳、湖边、何厝、高林、五通诸社；中从云顶，重峰迭嶂，顿跌西南，鴈塔乡其分支也。行十余里，至狮山，出御屏，边海南行，龙蟠虎踞。控水尖而引阳台，鹤膝蜂腰；历天界而挺虎岫，老龙脱润。从靖山卸落，结聚入首处，平地特出三台。明江夏侯周德兴相阴阳、观流泉，度地居民，建城其中。南分一支，由石泉山越镇南关而下，势如长蛇，回环包裹。外而鼓浪屿前拱，又外而青浦诸山作案。北有美头山、水鸡腿，为城后界；城前霞溪一水，北流篔筜之元绕案，会潮而出东南水口，则有虎头山、龙头山对峙关锁，外有大、小担两屿为捍门。西南则太武，镇海旗尾护焉；东北则鸿渐，烈屿环焉。至若全厦水势归宿，北则同安安海北界，水会聚于厦东南；西则漳州海澄东界，水会归于厦西南。四水东注，八面旋绕，其中源于生气、朝于大旺、流于囚榭，千形万状，难以尽述。经云：火从地中特地起，真形势之奇也。虽其岛纵横三十里许，而山峰拱护、海潮回环、市肆繁华、乡村绣错、不减通都大邑之风。此扶舆磅礡之气所锺，可于小中见大焉。

　　嘉禾海道说（孙云鸿撰）

　　厦门，在宋为嘉禾屿。屹然海中，周五十余里。环嘉禾者，为嘉禾海。北望高浦，西界海澄，东阨烈屿；南临大海，汪洋浩瀚，障以太武。外与金门相为犄角，二嶝防于内（大嶝、小嶝），二担捍于外（大担、小担）；浯屿则孤悬海表，控制要冲。于是东南海口布置扃钥，固若金汤。潮流岐分，因地屈折：南分三门（大担门、小担门、青屿门），东岐二派；南流从南而转北，东流由东而旋西。岛居泉、漳交错之地，故潮流亦达焉。自东来者，由北而至同安；自南而来者，西绕鼓浪屿而抵漳州。诸溪汇流，朝宗于海；潮汐潆洄，常一日而再。至港汊孔多，喷余波以四达。斯大小帆樯之集凑、远近贸易之部会也。自担门东渡黑洋至于台、澎，上接沙埕、下连南澳，据十闽之要会、通九译之番邦，则在嘉禾海以外矣。

　　按厦门四面：东至翔风里、金门岛，水程八十里，一潮可至（出大担五十里）；西至积善里鼎尾，水程一潮可至，约五十余里；南至海南太武山，水程半潮可至，一日来回，约二十余里；北至安民唐厝港，水程若干里；东南由海至澎湖，水程七更；西南至海澄、龙溪交界，水程若干里；东北至翔风里刘五店汛，由五通渡，水程三十里；西北至从顺里浔美汛，由高崎渡，水程三十里。

　　又按「鹭江志」载：八景曰洪济浮日、阳台夕照、万寿松声、虎溪夜月、鸿山织雨、篔筜渔火、五老凌霄、鼓浪洞天；后人又补十二景。凡志皆有八景、十二景之名，并绘图焉。厦门屹立海上，极目苍茫，波涛拍天，沐日浴月，阴阳开阖，变化万状。其佳景，正不在此。且凡志所谓八景、十二景者，亦各陈陈相因、吟咏类似，殊乏趣味。故从略焉。

　　山川

　　山川应志其脉略。厦门广袤不及七十里，登洪济山顶，一览可尽；且已详杨国春「鹭江山水形势记」。今但分类编载，而以寺观、古迹石刻附入，俾游者得浏览焉。

　　洪济山在城东北二十五里。峭拔耸秀，嘉禾山脉发源于此（「嘉禾名胜记」），为屿中诸山之冠。上为方广寺，有黯济岩、云顶岩、留云洞（「县志」作留云岩）、一片瓦、风动石、星石诸胜（「府志」）。绝顶有观日台（道光五年杨登云重修），鸡鸣时，遥望日如火轮，从海中跃出紫涛苍雾间，奇观也（「览胜志」）。或云方广寺，即云顶岩。山上下皆巨石屹立，一镌「天际」、一镌「龙门」（「嘉禾名胜记」）。山之南为和尚石，石迭成洞，可容数百人；昔人避倭处。中有流泉（「鹭江志」），明丁一中、池浴德、傅南式、刘存德、洪朝选、左丞、刘在业、叶普亮，俱有诗刻。道光十二年，周凯题名石上（采补）。

　　金榜山在洪济山西南。山黄色，如列榜；因名。一名场老山（县志）。唐女士陈黯累举不第，隐于场老山（「通志」）；以黯自号场老，后人称曰场老山。山上有石刻「迎仙」二字；筑楼其上，名迎仙楼。今架梁之坎犹存（「闽大记」）。当时，书堂有新罗松二本（「闽书」）。堂侧石壁，高十六丈，名玉笏（「县志」）；又有石镌「谈元石」三字，俱相传为朱子书。临海有石，俗呼鹰搏兔石；黯钓矶也。今筑地，矶在田中（「府、县志」）。又有动石、浮沉石（「闽书」）。

　　五老山在城南六里。山如五老形，故名（「县志」）。五峰并列，而无尽岩居其中（「方舆纪要」）。大石嵌空，其下虚敞。宋僧文翠建普照寺（「府志」。又按「普陀寺僧谱」：院五代僧清浩建，初名泗洲；宋治平间，改普照院。元至正间废，明洪武间毁于兵）；寺盛时，常居大众百余人。自唐以来，兴废不一，俱名普照寺。国朝康熙间，靖海将军施琅重建，改名南普陀。左右有鼓山、钟山，有洞名六月寒洞。左有云巢，又有石笕以引水。寺右，乾隆间复建龙王庙（「嘉禾名胜记」）；门有御制平台纪功碑亭四。前有平原，为水师演武场。壁有俞大猷、佟法海诗，俞诗今为苔没，不可识。寺祀观音大士。道光十三年，僧省己醵金重修（采补）。

　　文公山在城东二十一都虎山北（「鹭江志」）。相传朱子尝游其巅，故以为名。右有双石对立，名仙石（「县志」）。

　　虎山在二十一都，城东三十里。山形俨然一虎蹲踞，因名（「鹭江志」。俗呼虎仔山）。其势，北拱同安。万历初，建塔于上；为水口捍门（考「县志」明郭贞一「修虎山塔序」，再修于嘉靖二年。及二十一年，雷灾。至万历间，雷又灾，重修。则塔之建已久，非始于万历初也）。山麓有龙湫（「湫」俗误「须」）亭，下有龙洞，四时不涸（「府志」）。山之西四十里许为金鸡亭，与篔筜港口对（「嘉禾名胜记」）。相传：昔里人掘地得金鸡，建亭跨之；故名。今为往来孔道（「县志」）。

　　虎头山去城南里许。山临海滨，危石耸起。上戴二小石如虎耳，故名；与鼓浪屿龙头山对（「县志」）。山下巨石壁立；前明防倭，李逢年筑炮台，镌费于上（「鹭江志」）；字径三尺余，林懋时书。俗呼为打石字。道光十年，石裂崩其外。旁有海蜃寺（采补）。

　　龙头山在鼓浪屿下（即日光岩）。隔水与虎头山相对（「县志」）。

　　烟墩山在城东文公山东。下有官荣石，距塔头社里许（「县志」）。宋幼主过此，民有馈献者，悉予官；陆丞相秀夫书「官荣」刻之（「闽书」）；或云「官荣」二字，合成「宋」也（「怡情集诗注」）。

　　紫占山去城北四里许，在豪灶社后。势极雄壮，高可数百丈；石壁巉岩，绵亘数里（「鹭江志」）。

　　小文圃山在城西北，去城二十里许。状若文圃山而小。山自县文圃山发脉，渡海耸拔，为岛中诸山所由起（「鹭江志」）。上有东岩，今废（采补）。

　　金山在城东北，近洪水桥。山赤色，无草木；故名（县志）。桥近处，有山原宽坦，郑氏尝阅兵于此。中有资福院（「鹭江志」。俗呼后院）。

　　蜂窠山去城南三里。高悬如蜂窠，故名。前望海中，有玉沙如带，若隐若现（「县志」）。沙长数百丈，上容百家；风水淘汰，毫无所损（「鹭江志」。俗呼为海沙坡）。上有七星石（采补）。

　　阳台山在城东北二里有奇。高数百丈（「鹭江志」）。峰峦耸秀，冠于诸山；带溪之水出焉（「县志」）。

　　鸿山在城东南里许。上有石砦遗址，石刻「嘉兴寨」三字（采补）。中一大罅，名龙喉，深不可测。相传：昔人避乱处（「县志」）。山腰缺处，为镇南关。山麓为鸿山寺，嘉禾八景「鸿山织雨」是也（「鹭江志」）。有前明「天启二年，福建都督徐一鸣、游击将军赵颇攻剿红夷」石刻题名（采补）。

　　凤凰山去城南里许（「鹭江志」）；在望高山北，相去数百步。山下成市。上为榕林别墅，国朝黄日纪所筑；因山麓多古榕，蔡文恭新题曰「榕林」。有镜塘、洗心堂、石诗屏、钓鳌亭、小南溟、半笠亭、三台石、百人石、蹋云径、漏翠亭、披襟台、摩青阁、漱玉峰、榕根洞、亦灵阿、赋闲亭、芃岛诸胜（「嘉禾名胜记」）。「芃岛」二字，林佶书；「怡情泉石」四字，黄任书（采补）。墅中诗刻，自蔡文恭至周凯四十有二人（文恭铭榕林池石曰：『一拳一勺，具山川意；时出云雨，泽及万类』。至今称升平宰相佳谶）。

　　望高山在城西南水仙宫后。高可望远，因名（「县志」）。山石耸立，下临无地。五、六月间登此以睇海舶，初见如一点黑子，须臾毕现（「鹭江志」）。石之上，镌「水天一色」四字颇大（采补）。山南临海，有元帝庙，曰武西殿；与鼓浪屿对。下有龟蛇石，浮于海面（「嘉禾名胜记」）。

　　狮山去城东北四里有奇，在太平岩后。石势嵯峨，形如伏狮；故名（「鹭江志」）。上有虎硿草坪、长生洞（采补）。

　　靖山在城东一里许（采补）。

　　东澳山在城东，距虎山五里。有天后庙（「鹭江志」）。

　　东坪山在城南七里上李社（采补）。

　　马陇山在城北二十里许，山麓为马陇社。上有石，名金鸡石，镌「有泉德邱」四字；相传为朱子书。笔迹未肖，好事者之谈也（采补）。

　　金交椅山在城东溪边社（「鹭江志」）。宋幼主尝登山坐此。下有穴甚深黑。相传：有刀剑之类，里人入穴取归，夜辄现光怪，投还，始息（「县志」）。

　　太武山在海澄县东五十里，属漳州；为厦门外障。一名太姥山（「图经」：『上有「太武夫人坛前记」，谓：「闽中未有生人时，夫人拓土以居，因以名。有小石城，为秦建德城；高千仞，周围亘百余里，屹立海上，端重耸峭。其南五里，镇海卫在焉。东望大海，汪洋无际；一陟其巅，则漳、泉风景尽在目中。山石多奇迹，有浴仙盆，仙人迹宛然；旁有大石，刻「象径云根洞」大字。有石塔工致，即延寿塔；中可坐数十人，高数仞。海中归帆，望以为标」』。按太武山、嵩屿，皆海澄县境，非厦门地；而与厦门相望，且为要险，故附载焉）。

　　五通岭在城东北三十里，与烟墩山近（「县志」）。宋幼主所过，乃此岭也（「闽书」）。

　　按「同安县志」、「方舆纪要」、「泉州府志，皆云五通岭在积善里庄坂尾；路旁有二巨石夹峙，高四、五丈。宋文天祥侍幼主至此，题曰「龙门」。「海澄县志」：『文丞相书「龙门」二字，在海澄、同安连界之五通岭』；「漳郡志」误谓在龙门岭，而「闽书」辩云：『五通岭，予尝至其处。岭路咋咯，非通衢也。幼主自龙窟登舟，不叶取途于此。惟嘉禾屿有五通岭，乃幼主所过。又文丞相未尝奉幼主南行，所云丞相，或陆丞相欤』？考嘉禾五通岭为宋幼主所过，姑从「闽书」；而岭上今无二巨石（龙门石刻详后「丛谈」）。

　　薛岭在洪济山西北（采补）。薛沙卜居于此，人称所居岭为薛岭；岭之南，唐陈黯宅在焉。时号为南陈、北薛（「览胜志」。据「府志」云：『薛令之徙家于此，号为南陈、北薛）。下有觉性院，极宽敞；常住僧八、九十。今圯，只存数椽（「鹭江志」）。

　　按「闽书」，以薛令之徙居此岭，与陈黯号为南陈、北薛；「泉州府志」本之。而「同安县志」引「览胜志」辩论：令之本传不载其迁寓同安；以沙为龙溪尉，因居于此。又考朱子「金榜山记」，亦曰：『令之之孙』。今从「县志」。

　　白鹤岭在中岩西北，去城东里许。常有鹤栖其上，故名。旧为大道，筑石为门，建石亭于门右。亭南为白鹤岩，明岛上有能诗者过此，得『野云度岭疑归鹤，涧水流霞想落花』句；由是得名（「鹭江志」）。

　　禅师公岭在城南里许。道通镇南关（采补）。

　　西孤岭在城东北，近金榜山（「县志」）。

　　宝山岩去城北十里，在吴仓社后。一名董内岩，地甚幽僻（「嘉禾名胜记」）。中建寺，有泉名「圣泉」。相传：宋幼主尝掬饮之（「鹭江志」）。

　　虎溪岩一名玉屏山。在城东二里有奇（「县志」）。有棱层洞，洞后名「一线天」。北转为石厂，匝以石阑；石上镌「摹天」二字；山门巨石，镌「先露一芽」四字（「嘉禾名胜记」。按岩中石刻，又有「天门」、「玉蟾」、「飞鲸」、「飞鳌」、「棱层」、「灵则名」、「虎溪泉」、「一线天」、「划然长啸」、「凌空一渐」、「碧海波澄」、「入我门来」、「引人入胜」，凡数十处；惟「棱层」二字最大、最佳，与「摹天」二字皆明林懋时书）。明池显方建剎，名玉屏；秣陵将军胡真卿建啸风亭。国朝康熙间，威略将军吴英重建；雍正间，同知李暲修（「府志」）。有大雄殿、准提阁、弥勒楼、供佛泉、飞鲸石，有桥，有古榕数十株（「嘉禾名胜记」）。有石佛；又有一洞，名小空洞（采补）。山之南，为白鹿洞；左右多崩崖立石，中有亭榭掩映林端（「县志」）。旧建大观楼、宛在洞、接因亭；乾隆间，再拓六合洞、朝天洞、衔山亭（「鹭江志」）。明时，与虎溪合而为一。有泉曰龙泉，又曰琮琤；有半月池（「嘉禾名胜记」）。上有石室，祀关帝。洞前后，有广陵朱一冯及晋阳赵纾题名，俱天启癸亥年刻。

　　醉仙岩在城东虎溪岩北。岩石下有窍，深二尺，挹而复满；味甘可酿，故名醉仙（「闽书」）。或曰：远望岩石，若醉人偃卧，以形名（「嘉禾名胜记」）。里人池浴德甃为井，塑九仙祀之（「府志」）；名醴泉岩。岩巅巨石，刻「天界」及「仙岩」四大字。上有寺，名天界；国朝僧月松募建，有仙迹石棋局（「县志」）。寺后有长啸洞，前明征倭诸将勒诗于壁。又有黄亭（释月松有「黄亭□」，载「鹭江志」）、旷怡台诸胜（「嘉禾名胜记」）。

　　万石岩去城东二里许。磊石插天，岩扉镌「问渔」二字。旁有石洞，深可半里，纡回曲折，泉流其中；廓处可坐数十人，名小桃源。李暲镌「水鸣韶」三字于石上，异其声也。国朝康熙间，施琅建寺（「府志」）。沿涧上行，至一石门，镌「锁云」二字；即郑成功刺郑联处也。再进，有「象鼻峰」、「万笏朝天」诸石刻。上有一览亭，可观海（「鹭江志」）。

　　中岩在万石岩上（「县志」）；界万石、太平二岩中，因名（「嘉禾名胜记」）。一名鹧鸪岩（「鹭江志」）。山门题「欢喜地」三字；有石当户，镌「玉笏」二字。古榕盘屈，状若蟠龙；拾级而登，俯临绝壑（「嘉禾名胜记」）。有佛殿；有将士亭，祀澎湖诸将阵亡（「鹭江志」）。

　　太平岩去城东二里许，在万石岩之东、中岩之上；旧为郑氏读书所（「鹭江志」）。山径皆巨石夹道，狭窄如带。岩前有石如开口状，镌「石笑」二字；行数武，又一大石，镌「极乐天」三字。后有石洞，泉流不竭；佛宇禅房，左右数椽（「嘉禾名胜记」）。

　　碧山岩去城南三里许，在石浔司署后（「嘉禾名胜记」）。始筑小宇，祀观音大士；后僧慈惠渐次辟之（鹭江志）。前有风动石，有泉名碧山泉（采补）。

　　碧泉岩去城南四里许，与普照寺相近；一名石室寺。有泉从石罅出，寺僧琢石为沟引之。石室旁巨石，李廷机镌「碧泉」二字；又有草书「飞泉」二字，不署名，旧志以为林太常宗载书也。山门两壁屹立，右有万历陈第、沈有容题名，左题「龙洲卧冈」四字。寺今圯。僧雾云墓，即在山门下（补正）。

　　石泉岩在城东二里许。有石穴如门，可容出入。内有泉从穴中出，石刻「磊泉」二字以此。又有镵于侧曰：『孤嶂何年留铁骨，寒泉终古结冰心』。去磊泉数丈，又有一泉曰小石泉，名冽泉。与石泉隔一山，味同而流少，僧取以售焉。今为民居所压，仅见泉穴（「鹭江志」、「嘉禾名胜记」）。

　　紫云岩在城东，去醉仙岩半里。路曲折，岩有石门如关隘，舆马不能通。就溪中架石桥以通游屐，樵溪之水出焉。昔名达中庵，因祀梓潼帝君；故改今名（「嘉禾名胜记」）。下有小洞，洞中泉清而洌。洞左有蛟洞，旁有果岩。岩前原有放生池，僧道皎镌「慈湖」二字。岩后有碧莲寺。过樵溪，其高处即高读岩；相传：为郑氏读书处。今俱废（「鹭江志」）。

　　寿山岩去城东里许。一名半山堂，以其居市与山之半，因名（「鹭江志」）。

</div>
    <div class="pagination">
<a href="厦门志_page4.html">上一页</a><a href="厦门志.html">1</a><a href="厦门志_page2.html">2</a><a href="厦门志_page3.html">3</a><a href="厦门志_page4.html">4</a><span class="current-page">5</span><a href="厦门志_page6.html">6</a><a href="厦门志_page7.html">7</a><a href="厦门志_page8.html">8</a><a href="厦门志_page9.html">9</a><a href="厦门志_page10.html">10</a><span>...</span><a href="厦门志_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
