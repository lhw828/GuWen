<!DOCTYPE html>
<html>
<head>
    <meta charset="UTF-8">
    <title>连城县志康熙本 - 第 24 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>连城县志康熙本 - 第 24 页/共 40 页</h1>
    <div class="content">　　黄康　字惟良，中嘉靖戊子亚魁，授浙江泰顺令，清介执法，不避权贵。时母在，思之切，遂挂冠矣。甫八月，囊槖萧然。士民遮道涕留，不果。抵家，闭门自好，郡邑重之，郡守杨誌其墓。
　　林岱　号静庵，明经，授海康训导，升雷州教授，雷士慕之。卒于任。岱，孝女黄珦娘之子也。
　　谢魁　字公选，贡士，高淳训导，升惠来教谕。会倭乱，以母病告归。嘉靖辛酉，饶平冠犯连，魁议保刘节推镇守。魁素具大略，寇全多有布画，寇平，岭後馀孽复变，兵巡徐公造庐问策，悉平，旌曰“保障奇猷”。
　　童体元　字德先，贡生。初，训导宜春，服阕，补宣平，升望江教谕，徽州府教授，居丧三年，不茹荤酒，不入燕室。久之疾惫，或慰之曰：“可暂释。”谢曰：“心有哀乐，貌必应之。若夫疾病，所时有也⑨，岂以蔬水致惫耶！”及葬庐墓。生平大端恪谨，其自盟有云：“行已耻矜机巧事，登堂乐与素心人。”而节概可知矣。
　　李元泰　字见斋，贡士，授太平训导，告归。嘉靖辛酉，饶平寇犯连，泰与谢魁保请郡节推刘公镇邑，协心赞画，率众保守，邑赖以宁。值岁饥，同魁策画，请粮赈济，全活甚众。
　　童志德　字伯明，昱之裔，以明经首拔。嘉靖辛酉，流寇攻城，德偕谢魁等佐刘节推，计退之，众获赖全。次年，罗袍贼继起，德谋家丁，乘势斩首级二颗。按院李给纪功帖，初授永丰丞，寻升义宁令，有政声。以终养乞归。
　　谢廷翰　字德钦，贡士，训导南雄，升安福教谕，施州卫教授。博雅恬淡，生徒受业其门，多所进益。历三庠，振铎⑩有声。子聘，逮贡而卒，人惜之。
　　黄思德　字诚斋，恩贡，临高丞，历署会同、昌化篆，有異政。海刚峰(注11)先生以诗赠，载于集中。因母疾终养，家居五十余年。时邑苦浮粮，协力请蠲。宾筵十次，年九十终。
　　谢豸　字东井，幼失怙，事母、兄，能孝、敬。十七游庠，旋廪饩。尝读书小棉庵，村有虎患，禳逐不免，题诗於壁，虎遁去。乡人异之。应隆庆辛未贡，授归善训导，升开建令。建，海蛮荒地也，庠土鲜少，豸请设讲院、立蒙塾以教之。俗例聘娶生卒，有赎价入官，悉除之。以疾告归，建人祠而祀焉。
　　黄玕　字上呈，表之孙。以明经历迁延平府教授，振士风，恤贫士。别时，生徒立碑志之。归田二十余载，以疾终。先是邑侯牛公以“四封表率”彰其贤。
　　李榆　字春辉，青员之子也。恩贡，授灵山令。著《静观录》，创邑志，奏绩上考，升处州府判；闻母疾，遂谢政归。先是邑中建文塔，蠲浮粮，赖榆首倡其举；岁歉赈饥，发义仓，亦榆之力也。宾筵七次，寿七十一。
　　罗师皋　字桂亭，元彦之子。事二亲性至孝，居丧三年，不入卧室。嘉靖甲子拟元，阨于数(注12)，及贡，训导连江，清介不阿，课士讲学，务先德行。归里二十年，读书不輙(注13)。以寿终。
　　黄思仁　字近斋，明经。事继祖母、继母孝。及贡，授粤海丰训导。贫生关某，婚不能娶；廪生李某，卒不能殡，捐俸助之。其署丰篆，务清净息争。寻升顺德教谕，卒于任。自号近斋，有“不愿积金，惟求树德”之语。
　　谢必恭　字节轩。八岁失慈，事继母，抚幼弟，人称其孝。父丧尽礼。邑侯刘公闻而旌之。及贡，廷试授连山训导，造士以诚。建塔、赡贫、助婚，悉捐清俸。匪独士也，即峒民亦感化向学，有祠祀之。寻升平乐府教授而卒。著《正俗四体》行世。
　　李焘　字见石，事嫡、庶母皆孝，妻童氏亦如之。以明经令缙云。值岁凶，出赈。总宪李公、侍御王公，有旌记存焉。奏最赴觐，卒于杭。当其在任也，得人最盛，进士郑子寿等四十余人扶榇归。今祠于定安桥左。
　　江以澜　字涣泉，南之子也。弱冠补饩郡庠，嗜学敦行，不私干谒。父母有疾，衣不解带，汤药必尝，文宗旌以孝行。万历壬子贡，训浦城，春风敷化，惜振铎未几而卒。
　　姚恭　字心翼，寄籍广东海丰县，中天启壬戌进士，任浙江湖州府归安县知县。天启六年三月，奉诰勅：“是用授尔阶文林郎，父应明封文林郎，母赖氏封孺人，妻王氏封孺人。”
　　李汤臣　字野修，孝妇沈癸金子也。天启乙丑贡，丞武功。慈惠廉明，内翰张嘉以“治著古邰(注14)”。未竟所学，卒于官，民咸痛之，而且立祠礼焉。
　　童志熹　字成之，性孝，侍婺贞(注15)伯母李氏犹母。堂弟志僴蚤世，遗妇陈氏，激励守节。曾受阳明之学于双江聂公之门，任云南都司断事，思母林氏，遂乞解帑之役，便道归里而寿其母也，未获如志，旋德州卒。
　　童大猷　号毓江，幼志圣贤之学；及长，恩选入成均，与(注16)宰辅叶台山、宗伯翁青阳、少宰萧玄圃诸公推原道学，相得甚欢。历陵水、大庚令，冰蘖(注17)自持，尤嘉意造士，以阐明绝学为己任。开讲于道源书院，四方授学，有象山鹿洞风，庾人构祠像祀焉。居林下，出赀百金，广祖祠、尝田，族人勒碑颂德，膺府县觯典十六次。读书谈道，接引後学，虽髦不倦。所著有《道源讲录》、《解学篇》等集行世。长嗣可贞生彦深，廪生。
　　李天美(注18)　字济之，号充宇，文学汀季子也。美承父志，生而颖异，得家学渊源。髫龄补邑庠生，以万历壬子贡入成均。数年，选广东韶州府判，署翁源篆，屡著政绩，不肯奔竞作逢迎态。及致仕归田，构宗祠以报本，教子孙以裕後。族里交游，时相过从，斗酒慰劳。人谓其有二疏(注19)风焉。
　　【注释】
　　①国：误，应作“明”，见卷六贡选篇。
　　②稜稜廌冠：非常威严的执法官吏。稜稜，形容威严。廌，“豸”本字；豸冠，古代执法官吏所戴的帽子。豸，一种能辨别是非曲直的兽。
　　③皋比：虎皮，虎皮坐席，常指学师的坐席。皋比三十年，就是做了三十年学师。
　　④文中子：隋王通的私谥。王通，王勃的祖父，任蜀郡司户书佐，棄官归，以讲学著书为业，所著书名《文中子》。
　　⑤剡荐：削牍举荐。剡，削。
　　⑥吴康斋：明抚州崇仁吴与弼，号康斋，学程、朱理学。
　　⑦丁内艰：旧时称遭母丧。称父母之丧为丁艰，也叫丁忧。父丧称丁外艰，母丧称丁内艰。丁，当。
　　⑧陈白沙：明陈献章，新会人，居白沙里，人称白沙先生。任翰林院检讨，乞归，就学者甚众。其教学，以静为主，但令端坐澄心，于静中悟道，著有《白沙集》等。
　　⑨所时有也：乾隆县志作“时所有也”。
　　⑩振铎：从事教职的代称。铎，有舌的大铃。
　　(注11)海刚峰：明名臣海瑞之号。
　　(注12)拟元，阨于数：拟列第一名，但受命运所限，没能实现。元，第一，；阨，困厄；数，命运。
　　(注13)輙：误，应作“辍”。
　　(注14)古邰：古代的邰国，在今武功县境，所以古邰就是指武功。
　　(注15)婺贞：指有坚贞节操的妇女，婺，婺女星。
　　(注16)入成均与：此四字在复印本中空白，今据乾隆县志补。
　　(注17)冰蘖：饮冰食蘖，指生活清苦。蘖，芽枝。
　　(注18)在复印本上，童大猷传后即空白，李天美传是据乾隆县志补入的。
　　(注19)二疏：指汉疏广及其侄疏受。宣帝时，广为太傅，受为少傅，在位五载，俱谢病免归，日与族人故旧宾客娱乐，不为子孙置田产。

　　○文　　学
　　谢家宝　南顺里田心人，潛心经学，领乡荐，授浙江於让训导，迁玉山县教谕，以疾辞，不就。课二子业儒，让登高第，哲列儒绅，经学相传，诚为一邑之光也。
　　童世坚　少游邑庠，以文知名。正德癸酉应贡，不肯就道，因叹曰：“世与道违，权奸柄用，时可隐矣！”从阳明先生，讲求良知之学，归而沉潛体认，充然有得，而学问大異于人。有阳明先生书，在《传习录》中。又出馀赀，买田为生徒给，提学郡锐赏识之，呼为阳明弟子；自称为寻乐先生。
　　罗九功　家贫力学，苦志洁操。县令牛嘉奖文行，荐修府志。督学徐慕其淹贯子史，征请讲道。以明经应贡，授瓯宁训导，升益府教授。多有著作行世。
　　李舜臣　幼英敏嗜学，时以奇童目之。补郡庠员，从温陵许丘葵、莆阳黄凤翔诸名士游。善古文词，著作脍炙人口。副庚午乡荐明经，授鄱阳丞，捐俸置仓，大利运输。寻升柳州府经历，署篆象州，不避权要，曾白三尺①之冤，当道交荐。值季子之变，遂解绶以归。
　　李燫　少警敏，博通经史，弱冠补郡庠员，见赏于督学王麟洲先生。燫工诗赋，立就，学士多从之游。万历丙午副乡荐，以疾作，遂恬隐焉。
　　黄卷　成父希闳之志，敦敏嗜学，试輙冠军，而文宗五荐第一，声噪八闽。廷试归，以母老不仕，述古著书，最善真草，字法多行于世。
　　赖存礼　端方博雅，天启辛酉拟元卷，为侯官令所尼②，置副榜首，以恩贡入太学。大司成蔡，拔冠多士。时魏珰擅权，欲罗门下，诱以美官，拒不应。馆于汀太守金公显名之家，与金忠洁公弟镜镳友善，乞除州幕。疏黄河条议，计最，迁定州。耻复折腰，归休。十余载，著《家规辑略》、《先贤言行录》。子启正，庠士；延泰，明经，不仕；启亨，明经，莆田训导；启英，廪生，名士；孙超彦，癸卯乡荐。
　　李德桢　工今古文辞，弱冠中乙卯副卷，奇于数③也。从黄石斋、陈二河两先生游，其文章異于时流矣。清操无染，督学陶、吴，直指④李、陆、赵，叠以德行旌之。
　　林儒　经历景智仲子，甫舞象⑤游邑庠，敦伦睦族，资性颖異，博通经史，屡试前茅，尤工诗赋。吏部李公侍问初令连城时，赏其文有苏家气味。惜乎年四十而终焉。
　　童可久　总角进庠，试輙冠军。作古文词，酷似秦汉，当道咸以国士待之。非公不至，耿介自持，尤孝友，父病半载，侍汤药不懈；及殁，居丧毁慕，惟以营葬先人为己任。田宅听弟分予，不计厚薄。年四旬卒，邑侯徐公怜其才德而致祭焉，子□□⑥生日鼎，弱冠食饩，文宗□□□□⑦陆皆拔第一。
　　李焜　少负大志，与弟□⑧炯，下帷攻苦，操觚联案。弱冠游邑庠，屡试前茅，旋膺廪饩，为文宗郑公三俊所器重。有祖母九旬余，焜父武□⑨先卒，责属冢孙，偕妻周氏，左右就养罔懈，以终祖父⑩余年。生平清操自砥。崇祯己巳，北安里饥荒，倾囊赈济。以恩选授广东程乡令，方治装赴任，遘疾而卒，人皆为之哀惜。
　　官学尧　龀年採芹。时高、曾、祖咸在，晨昏问安，视馔以时，此为孝孙，不啻江夏黄郎(注11)也。读书不鄙章□(注12)，浸浸乎大家。著述既富，兵火散逸，後学惜之。生平以谨言慎行遗训。拾揭子兴遗银叁拾两，出帖招还。文宗五旌德行。胡天不吊(注13)，卒年四十三。次男讽、嗣孙尚德，廪生，今继其书香。
　　李标　幼聪敏，耳目所见闻，终身颇能记忆。十七游庠，屡试居优。数应乡试，不第，于是不为章句之学，子史百家皆博观之；不耑治八股之文，诗歌赋序亦工为之。大开讲堂，教授生徒，成就者甚众，如粤中举人姚敬、族中贡士汤臣者，皆其及门也，所著有诗稿、文集，并为当时所重；兵火散逸，学者莫不惜之。尤笃于孝友，父母早丧，产业与兄均分之；兄复将所分产荡尽，标养厥兄终身焉。待朋友极为诚厚。至于财利之所在，则二(注14)毫不以动其心。年八十有二卒，子三人，长有芬，庠生；孙华春辈十余人。
　　黄景煇(注15)　字章斗，笃实谦虚，若讷若拙。博通经史，潜心举子业，行文一以先正为宗。院道郡邑考试，屡拔第一，孝廉名士多出其门，学宪郭旌其文行。以明经授通判。曾于大地隔拾遗金数十两，访原人江仲枢还之。胞弟荡产家窭，以馆金营葬祖父母、抚幼侄。遇人横逆，含忍受之，置不与较。祖先户内有重务，必殚心力以维持，而後即安，仍不敢自居其功。行谊若此，诚当于古人中求之。
　　沈友龙　性孝友，资聪敏，幼游庠，负重名，所交皆当时名士，与泉上李元仲诗文往来，不惮数百里访之，款洽数月始还。丁巳榖贵，罄仓给发，仍将银器首饰尽行添济。乡里德之，邑侯汪(注16)深加赞美焉。三男廪生琦，能继父志，辛卯饥荒，将仓榖尽数给济乡族，蒙县主段(注17)匾旌“士林卓品”，旁赐奖语：“沈琦，庠士也，清修有守，读书乐道，且义赈乡族，能缓急人，是可风也，特旌也。”长孙长吉，年十七，以五经七艺游郡庠，后起振振，门多隽誉，人佥云：“友龙盛德之报”云。
　　【注释】
　　①三尺：古代把法津刻写在三尺长的竹简上，故称法津为三尺。
　　②尼：阻止、阻息。
　　③奇于数：命运不顺当，
　　④直指：官名，也称直指使者，是朝廷直接派往地方处理问题的官员。
　　⑤甫舞象：十五岁。舞象，古舞名，《礼·内则》：“成童，舞象，学射御。”成童，十五岁以上；舞象是成童的代称。
　　⑥此二字模糊，看不清。其后“生日鼎”之生字，疑为“孙”字之误。
　　⑦此四字模糊，看不清。
　　⑧此字模糊，看不清。
　　⑨此字模糊，看不清。
　　⑩祖父：似误，据上文应是“祖母”。
　　(注11)江夏黄郎：指东汉江夏人黄香，博学经典，能文章，官至尚书令。九岁失母，事父至孝，暑扇床枕，寒以身温席。
　　(注12)此字模糊，应是“句”字。
　　(注13)不吊：不怜恤。吊，同“弔”。
　　(注14)二：不通，疑是“一”或“丝”之误。
　　(注15)黄景煇及沈友龙传，在复印本上同一页码(又十九)，而版面字迹与上下文不同，且沈传已写到康熙四十七年的事，超过康熙县志时间下限甚久，显系重印时羼入。
　　(注16)邑侯汪：连城知县汪文煜，康熙十六年任。
　　(注17)县主段：连城知县段昕，康熙四十七年任。

　　○武　　功
　　李文庆　字德积，元世祖至元间人。以智勇著，补统义兵，辅高兴等伐爪哇，收伏士罕必阇耶以归，其国遂平。世祖嘉庆功，除授总管。后因连盗起，赐金牌，统军回县镇守。子仲山，以登武承袭总管；适武平黎畲乱，奉命镇守。孙良辅、曾孙敬中，俱袭从义校尉。洪武初，为编民，其裔李子清，洪武乙丑进士；李和，洪武丙子举人；李华，嘉靖间贡士。
　　宋富　元季任晋江县主簿。洪武元年，从指挥孙正通收军；五年，授和阳卫百户，改燕山右卫前所。洪武六年三月，奉敕将军，敕曰：“国家置府卫以典军政，凡长百夫者必择人而授职焉。尔宋富以英锐之资，武勇之器，为朕选择，俾任是官。尔尚益尽心力能，申明纪律，抚绥士众，则为称职。可昭信校尉、管军百户，宜令宋富准此。”洪武十月十一日，奉敕百户宋富，敕曰：“轩辕平蚩尤以制兵，列圣相传而有军职焉。所以军职者，御武防姦。朕虽薄德，敢不效先圣而安众庶？尔宋富才幹颇能，今特授承信校尉、通州卫管军百户，既承朕命，夙夜毋怠，以称斯职。尔惟懋①哉！”
　　宋祯　富之子，袭职。洪武己卯，从指挥使朱崇征遵化等处，以功升燕山右卫副千户，改本卫镇抚。宋斌、宋彪、宋时中俱袭职。
　　宋得　祯之弟，洪武己卯，同兄祯随指挥使朱崇等征克雄县、漠州、真定等处。庚辰，随驾征有功；辛巳，升通州卫指挥同知。宋瑛袭职。
　　郑友善　初编管河南汝宁卫。洪武辛酉，征云南有功，授本卫百户。後迁四川叙南卫千户。郑友信袭职，改北京开平卫千户。
　　张得　随驾千户。
　　吴本　永平卫中所正千户。吴善袭职。
　　张兴　南顺人，山东济南卫所正千户。
　　陈福　表席人，山东卫中所正千户。
　　华兴　姑田人，山东燕南卫右所副千户。
　　江通　旗所卫守千户。
　　陈彧　长淮卫右所百户。
　　罗福　山东宁海右所副千户。
　　陈聚　山东宁海卫右所千户。俱姑田人。
　　赖兴　河源人，通州卫右所副千户。
　　陈暹　南顺人，燕山右卫前所正千户。
　　郭成　南顺人，山东平山卫中所正千户。
　　童邦杰　字子龙，玺之孙，府庠生，究心韬略。嘉靖四十一年，寇逼汀郡，杰面军门陆，请生擒罗袍以献。抚台命杰捧招安檄，直入营招顺。贼吓之，杰神色不变。贼谑以诗，杰随和，有“乾坤一统”之句。时赖赐原是胁从，见杰胆智，遂饮杰。杰谕以将功抵罪，赐允谋。饮酣，缚罗袍、杨舜，余党溃而贼首擒。敕赐杰廪膳终身。
　　周立　字鼎卿，南顺里罗家坊人，忠勇好义。于顺治年间，奉旨特授崇浦屯田都督府候推副总戎，其裨将桑明等二十余人，各有官职。
　　谢国宝　字赞皇，在城里人。初在行间，抱经济才，素以忠义自许。顺治间，闻其名而陛见焉。谘以当世之务，遂大奇之，世袭以阿达哈哈番②。此特达知遇③，千古所希遘者也。
　　【注释】
　　①懋：勉励。
</div>
    <div class="pagination">
<a href="连城县志康熙本_page23.html">上一页</a><span>...</span><a href="连城县志康熙本_page19.html">19</a><a href="连城县志康熙本_page20.html">20</a><a href="连城县志康熙本_page21.html">21</a><a href="连城县志康熙本_page22.html">22</a><a href="连城县志康熙本_page23.html">23</a><span class="current-page">24</span><a href="连城县志康熙本_page25.html">25</a><a href="连城县志康熙本_page26.html">26</a><a href="连城县志康熙本_page27.html">27</a><a href="连城县志康熙本_page28.html">28</a><a href="连城县志康熙本_page29.html">29</a><span>...</span><a href="连城县志康熙本_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
