<!DOCTYPE html>
<html>
<head>
    <meta charset="UTF-8">
    <title>钦定盛京通志 - 第 227 页/共 330 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定盛京通志 - 第 227 页/共 330 页</h1>
    <div class="content">　　金
　　王予可字南云辽西人父本军校南云亦常预籍年三十大病后忽发狂能把笔作诗文及说世外恍惚事南渡后游上蔡为人躯干雄伟貌亦奇古戴青葛巾项后垂双带状若牛耳一金缕环在顶额之间两颊以青湼之指为翠靥衣长不能掩胫故时有哨腿王之目落魄嗜酒每入城市人争以酒食遗之夜宿土室中人或问以故事其应如响诸所引书皆世所无有茶诗云帘卷緑隂花外月玉山冰雪醉扶翁凌霄花诗云啼鸟倒啣金羽舞惊蛇斜傍玉帘飞张伯玉与之游最狎壬辰兵乱有军将欲挈之北归馆于州之瑞云观南云明日见将领自言云我不能住君家瑞云观也越三日卒后有见之淮上者见大金国志【按元好问中州集刘祁归潜志又称王予可系河东人】
　　王元粹字子正平州人系出辽世衣冠年十八九作诗有高趣性习専固世事不以累其业流寓襄阳遭乱只身北归寄食燕中遂为黄冠主太极道院其卒也淄川杨叔能挽之有五言造平淡只影卧黄昬之句
　　元
　　刘秉忠本瑞州人【按瑞州今广宁县境】因曾祖官邢州徙家焉初名侃字仲晦少补邢台节度使令史慨然投笔去武安山中遂从浮屠法更名子聪后游云中留居南堂寺世祖在潜邸时海云禅师被召过云中闻其博学多材艺邀与俱入见应对称防屡承顾问秉忠于书无所不读尤邃于易及邵氏经世书至于天文地理律厯三式六壬遁甲之属无不精通世祖正大位一时规模制作皆所草定赐第奉先坊拜光禄大夫太保参领中书省事至元十一年扈从至上都筑精舍于南屏山居之秋八月无疾端坐而逝【按刘秉忠在元既以勲名显贵位至师保本不当以释日之然其始也寄迹禅林其没也亦以禅脱是终始以禅悦者也故仍志之仙释】
　　明
　　张三丰辽东懿州人名全一一名君宝三丰其号也生有异质形鹤骨大耳圆目须髯如防以其不饰边幅又号张邋遢洪武初入武当山修炼寒暑惟一衲一蓑或处穷寂或游市井或数日一食或数月不食浩浩自得书经目不忘有问之者终日不答若与论三教经书则吐辞滚滚皆本道徳忠孝行则一日千里静则暝目旬日太祖闻其名尝遣三山道士访之不至其在扬州咏琼花诗云琼枝玉树属仙家未识人间有此花清致不沾凡雨露高标犹带古烟霞厯年既久何曾老举世无双莫浪夸便欲载回天上去拟从博望借灵槎葢自况也既而羽化于甘州张指挥园中复屡见他处或言三丰金时人元初与刘秉忠同师后学道于鹿邑之太清宫说铃云今西域入贡者犹见为台吉供养云然皆不可考
　　黄花老人不知所从来天顺中居葢州山寺有道术修炼数年一旦鹤来即乗之以去后人因名其地为伴仙山
　　马真一河南人年百余岁矣明季居广宁之北镇庙中采蘑菇拾野果为食会广宁大旱经畧袁崇焕使祷雨立应后去之山海闗与士人谈经论艺剖决如流为人言休咎率奇验后不知所终连姓僧葢平人成化间约百岁不计饥饱毎与羣儿戏于市岁旱祈雨辄应将死先以时日告人后有人自南来者遇之于途计其日即僧死之次日雪庵居千山香岩寺生有异质殁有舍利其葬处至今呼为雪庵塔
　　行荣辽阳人精通禅理经史子集无不究览尤深于诗律编注大藏释音寳镜凡十卷辛苦三十年始成
　　马禅居辽阳清风寺相貌竒古每夜环走首山喃喃三匝东方始白今寺中塑像在焉
　　国朝
　　古林湖广长沙人朱氏子既而为僧居奉天诸刹康熙乙亥十月忽延僧俗至嘱以后事夜半归方丈留偈端坐而逝众用僧法荼毘之现金色毘卢像从辰至午衣文数珠俨然可辨古林说法时有一颠僧相往来古林甚敬之人问其故古林曰此人行甚深吾不及也后此僧至村堡中覔车轮一具端坐轮上须臾火发与轮俱化至今相传为异碧庵防不茹荤出家居保安寺能前知荼毘日火光中现观音大士像及楼阁狮象种种异境人咸异之
　　颠僧广宁人不知姓名颇颠常与羣儿戏或画儿掌中使拳之放拳则雷声殷然儿辈往往乞雷以为笑乐又能煑石为粮或与羣儿食之以为味如芋也善医请疗者身到即愈后一难产家延之僧不肯行强之至门而妇遂产僧顶暴裂浓血不止每怅然曰吾行已坏真寃孽也从此不复至人家来就医者或以浓血涂之往往而愈后不知所终










　　钦定盛京通志卷九十二
　　钦定四库全书
　　钦定盛京通志卷九十三
　　列女【一】
　　唐
　　辽
　　金
　　元
　　明








　　钦定四库全书
　　钦定盛京通志卷九十三
　　列女
　　【臣】等谨案班固称辽东之俗女子贞信自古载籍阙如有唐以前传者絶少辽金代兴耶律完顔诸族志节凛然炳于彤史我
　　国家敦崇风化坊表楔旌之典特有加隆百余年来八旗氏族以节著者咸足型方式俗伏读
　　御制姜女祠望夫石诸篇仰见
　　圣人彰阐徳教风示义烈之至意夫表潜徽而扬芳刘向所以传也爰考其卓著者为备详行事次亦胪次姓氏于篇谨志列女苐三十二




　　钦定四库全书
　　钦定盛京通志卷九十三
　　列女
　　唐
　　李谨行妻刘氏靺鞨人有勇略髙宗时谨行击髙丽于发卢河西破之刘氏留伐努城贼攻之刘擐甲勒兵以守贼引去以功封燕国夫人
　　辽
　　邢简妻陈氏营州人甫笄涉通经义凡览词赋輙能诵尤好吟咏时以女秀才名之年二十归简孝事舅姑闺门和睦生六子亲教以经二子抱璞抱质皆以贤能致位宰相及陈氏卒赠鲁国夫人刻石以表其行论者谓贞静柔顺妇道母仪始终无歉云
　　耶律氏太师舒噜之妹小字常格操行修洁自誓不嫁能诗文不茍作读通厯见前人得失悉能品藻咸雍间作文述时政上善之耶律伊逊求其诗常格遗以回文伊逊知其讽已衔之大康三年伊逊诬废太子时常格兄舒噜谪镇州常格与俱常布衣蔬食人问曰何自苦若此对曰皇储无罪遭废我辈岂可美食安寝年七十卒于家【舒噜国语解见名宦卷原作适噜常格原作常哥伊逊古语解见人物卷原作乙辛今俱译改】
　　耶律努妻萧氏小字伊逊国舅驸马都尉托斯和女归努以孝谨闻初努与枢密使伊逊有隙被诬夺爵流乌古部帝以伊逊公主女欲使絶婚伊逊曰陛下天地之恩然夫妇之义生死以之临难顿乖纲常禽兽何异幸陛下哀怜与努俱行妾死无恨帝从之夀隆初帝嘉其节召举家还保大中伊逊在临汉谓诸子曰吾度卢彦伦必叛汝辈速避我当死之贼至遇害【耶律努原作耶律奴伊逊原作意辛防古语托斯和屯庄也原作陶苏干今俱译改】
　　耶律珠展妻萧氏小字额哩页国舅　博勒之女年十八归珠展未几珠展卒既葬谓所亲曰夫妇之道如阴阳表里无阳则阴不能立无表则里无所附妾夫早嵗登朝有才不夀天祸妾身复何倚恃死者可见则相从地下不可见当与俱逝遂自刄而卒【防古语珠展厚也原作禾者额哩页防古语解见人物卷原作讹里博勒原作孛堇今俱译改】
　　耶律中妻萧氏小字绥兰韩国惠王四世孙及笄归中天庆中为贼所执萧置刄于履誓不受污至夜贼遁得免久之帝召中为五院都监中谓妻曰吾本无宦情今不能免当以死报国汝能从我乎绥兰对曰谨奉教及金兵狥岭西中守节死绥兰跃马突至中所自杀【绥兰国语解见忠节卷原作挼兰今译改】
　　韩庆民妻某氏未详庆民为宜州节度使金人防宜州庆民不屈死之以其妻配将士不从遂自杀金世宗读太宗实録见庆民夫妇事叹曰如此节操可谓难矣
　　金
　　阿林妻萨勒扎金源郡王尼楚赫之妹也天辅六年黄龙府叛卒攻抄旁近部族时阿林从军萨勒扎集附近男女五百人筑栅为保守计贼千余来攻栅萨勒扎裹氊为甲裂裳为旗男授甲女鼓噪自仗剑督战三日贼去皇统二年论功封金源郡夫人大定间以其孙药师为穆昆【阿林国语解见吉林山川卷原作阿邻萨勒扎岐路也原作沙里质尼楚赫国语解见人物卷原作银术可今俱译改】李寳信妻王氏寳信为义丰县令时张觉以平州叛王氏防贼中贼欲逼室之愤骂不从贼支解之大定十二年赠贞烈县君
　　李英妻张氏英初为监察御史在中都张氏居潍州贞祐元年元兵取潍州入其家张氏尽以所有财物与之既而令张氏上马张曰我尽以财物与汝犹不见赎耶答曰汝品官妻当复为夫人张曰我死则为李氏鬼顿坐不起遂见杀谥庄洁王维翰妻姚氏维翰大定府人贞祐初维翰节度定海为元兵所执不降死之妻姚氏亦不屈死谥贞洁
　　爪尔佳胡山妻阿尔展宗室承充之女胡山为瑚尔哈明安亡时有众千余兴定元年承充为上京元帅上京行省太平执承充应布希万努阿尔展治废垒修器械积刍粮以自守万努使人招之不从乃射承充书入城阿尔展碎之曰此诈也万努兵急攻之阿尔展衣男子服与其子富徳督众力战杀数百人生擒十余人万努乃解去后复遣将击万努兵获其将十人诏封郡公夫人子富徳论功迁赏【爪尔佳胡山原作夹谷胡山阿尔展阿尔防古语解见人物卷四展象也原作阿鲁真瑚尔哈见山川卷原作胡里政布希万努见人物卷原作蒲鲜万努国语富徳送也原作蒲带今俱译改】
　　萨哈连妻通吉氏平章政事察雅迁嘉努之女自幼动有礼法及适萨哈连闺门肃若萨哈连为中京留守元兵围之疽发背不能军通吉氏度城必破谓夫曰公以宗室受国厚恩不幸病不能战御设城不守当率精鋭夺门而出擕一子走京师不能则战而死犹可报国幸无以我为虑萨哈连出巡城通吉氏乃取资货散之家人戒女使曰我死则扶至榻上以衾覆面四围举火焚之无使兵见吾面言讫闭门遂自经萨哈连从外至家人告以夫人之死萨哈连抚榻曰夫人不辱我我肯辱朝廷乎因命焚之年三十有六【萨哈连解见山川卷原作撒合辇通吉八旗姓原作独吉迁嘉努原作千家奴今俱译改】
　　完顔长乐妻富察氏字明秀鄜州帅纳绅之女适长乐哀宗迁归徳将行以长乐为总领将兵扈从将行属富察氏曰无他言夫人慎毋辱此身明秀曰君苐致身事主无以妾为念妾必不辱一子在幼出妻柴氏所生也明秀抚育如己出崔立之变驱从官妻子于省中俱亲阅之富察氏以幼子付婢仆且与之金币亲具衣棺祭物与诀曰崔立不道强人妻女兵在城下吾何所逃惟一死不负吾夫耳汝等善养幼子遂自缢时年二十七【富察八旗姓原作蒲察纳绅国语解见选举卷原作讷申今俱译改】
　　图们呼图克们妻乌库哩氏伯祥之妹适临洮总管图们呼图克们伯祥朝贵中声誉借甚图们呼图克们死王事崔立之变衣冠家妇女多见汚氏谓家人曰吾夫不辱朝廷我敢辱我兄及我夫乎即自缢一婢从死于侧【图们八旗姓原作陀满呼图克们原作胡土门防古语解见选举乌库哩八旗姓原作乌古伦今俱译改】
　　参政完顔苏哷妻亡其姓氏崔立之变谓所亲曰吾夫有天下重名吾肯防身以辱夫乎今日一死固当但不可离吾家而死即自缢于室【苏呼原作素兰今译改】
　　完顔莽格妻温特赫氏莽格以功世袭穆昆兼奉御崔立之变莽格义不受辱与妻诀妻曰君能为国死我不能为君死乎一婢曰主死婢将安归是日夫妇以一绳同缢婢从之【莽格原作忙哥温特赫八旗姓原作温特罕今译改】
　　完顔珠尔妻尹氏珠尔系出萧王天兴二年珠尔从哀宗为南面元帅战死黄陵冈氏闻取家赀焚之遂自缢【珠尔解见忠节卷原作猪儿今译改】
　　完顔仲徳妻族氏未详崔立之变毁容服擕妾及二子自汴走蔡蔡被围丁勇皆乗城拒守妻谓仲徳曰事势若此丈夫能为国出力妇人独不能邪率诸命妇自为一军亲运矢石于城下城中妇女争出继之城破仲徳妻自尽
　　元
　　耶律瑠格妻约啰氏太祖时人推瑠格为辽王后纳欵瑠格卒约啰氏入奏会帝征西域皇太弟承制以约啰氏佩虎符权领其众者七年丙戍帝还约啰氏擕次子善格特尔格永安及从子托多尔孙收国努见帝于河西帝慰劳甚至约啰氏奏瑠格既死官民乏主其长子色辰扈从有年愿以次子善格代之使归袭爵帝曰色辰从朕征西域已积功为巴图鲁不可遣当令善格袭父爵约啰氏拜且泣曰色辰者前妻所出嫡子宜立善格者婢子所出若立之是私己而蔑天伦也窃以为不可帝贤之允其请竝给驿骑遣其季子永安送约啰氏东归恩赉有加【瑠格原作留哥约啰国语响箭也原作姚里善格原作善哥特尔格防古语解见忠节卷原作鐡哥托多尔防古语内也原作塔塔儿收国努原作收国奴色辰聪明也原作薛阇今俱译改】
　　萧某妻赵氏大寜人年二十夫萧病剧谓赵曰我死汝少当奈何赵曰脱有不讳妾不独生遂命匠制巨棺夫殁即自缢家人同棺葬焉时大寜夫死殉节者有赵脽妻安氏陈恭妻张氏武夀妻刘氏宋敬先妻谢氏称五烈妇并事闻被旌
　　李君进妻王氏辽阳人大徳八年君进卒将发引亲邻咸防王氏谓众曰夫妇同穴义也吾得从良人逝足矣因抚棺恸哭呕血升余死与夫连柩而葬送者数百人莫不洒泣
　　赵洙妻许氏集贤大学士许有任侄女也至正十九年红巾贼防辽阳洙为儒学提举避乱资善寺以骂贼死许氏不知也贼甘言诱许氏愿指示金银之处氏大言曰吾诗书冠冕故家不幸遇难但知守节而已他皆不知也贼以刄防之色不变已而知其夫死因痛哭仆地骂不絶口且曰吾母居武昌死于贼吾女兄弟亦死于贼今吾夫又死使我得报汝当醢汝矣遂遇害寺僧见氏死状哀其贞烈贼退与洙合葬之
　　李马儿妻袁氏瑞州人至正二十二年李病没袁氏年十九誓不再嫁孝养舅姑有王成者挟势欲娶之袁氏曰吾闻烈女不更二夫遂徃夫墓痛哭缢死树下
　　文宗信妾白氏宗信为辽阳行省丞病笃语之曰汝年方二十我死将奈何白氏应曰妾身草芥赖夫子以存活万一不讳妾不独生宗信死迨殓氏尽出箱箧分给亲戚白氏沐浴别主母自缢以殉亲戚义之与夫同葬
　　明
　　髙门五节妇刘氏光州固始人夫髙希凤江寜人戍辽东为乱军所掠拒而不服军怒断其腕刘抱腕且哭骂不絶口遂被杀希凤弟药师努妻李氏早寡因乱擕子侄避难始终保全后归江寜守夫墓誓不再适希凤季弟巴延布哈为讐家所杀妻郭氏即自缢于马希凤从子塔寔廷为父讐讼防而死妻金氏姑邢氏俱自缢一门五节事闻旌表【药师努原作药师奴巴延防古语解见疆域形胜卷布哈防古语解见名宦卷原作伯顔卜花塔寔廷回语石堆山子也原作墖失丁今俱译改】
　　刘智才妻闵氏六安州人智才任大寜翼万户卒闵氏无子抚妾子如己出縁夫属军籍戍金州佣絍供衣食尤能以礼自防事闻旌之
　　裴贵妻刘氏名志贞建州人三万卫镇抚刘呼喇图女也幼聪慧授孝经列女传等书咸成诵年十六适贵事舅姑以孝闻贵有疾刘潜刲股以进弗效贵谓刘曰吾危矣汝幼善事后人刘泣曰奈何以犬豕畜妾当誓天効死安用生为遂入室自缢越二日贵始卒有司上其事诏旌之【防古语呼喇图有雨之谓原作忽鲁秃今译改】
　　赵忠妻及女失其姓字忠任广寜右卫指挥佥事守镇静堡正统间敌围堡忠乗城拒战有讹言城防者忠妻女皆自缢事闻赐金为忠妻女营葬旌其门耿秩妻张氏秩战死平顶山张氏年十九痛欲自尽姑与母劝之曰汝不贰志节也何以舍父母与姑乎张氏遵命守节至四十年诏旌之
　　借氏金州军余之妻夫死守志四十余年
　　金州总旗张俊妻徐氏夫死守节三十余年钱海妻许氏夫故守节清白自矢终身如一事闻旌表
　　萧士清妻丁氏金州人奉姑至孝士清疾饮食俱废乃祝天愿以身代及士清殁丁氏悲痛自缢正统间旌其门
　　金州指挥张顷妻朱氏夫死无子朱氏孀居侍姑孝养备至事闻旌表年八十六而终
　　贺升妻杨氏名妙真浙江鄞县人随父原道戍广寜妙真年十八适广寜后屯卫总旗贺升事舅姑以孝闻升随征殁于山海闗氏徃扶柩归葬子祥甫三嵗抚育成立孀居四十九年成化间旌表髙原昌妻张氏辽阳人原昌素疾娶未逾月病笃母慰氏曰善视汤药莫辞劳苦汝年少无出自有名门择配氏泣曰夫死不嫁礼也何出此言原昌卒氏哭累日自缢事闻旌表
　　邵伦妻张氏辽阳人伦故张氏自缢与夫同葬焉刘晏妻朱氏义州人夫死寡居治间遇乱军将驱之行朱氏誓死仆地贼怒刄其吭而死
　　陆淳妻邓氏开原人淳死邓氏年十九哀毁不食殓毕自缢葬之日无不陨涕
　　董钦妻刘氏辽阳人夫故刘氏抚尸痛哭自缢死巫氏沈阳卫农家妇正徳十年五月夫在田耕耘氏独行馈饷遇强暴持刀挟氏欲汚之氏坚执不从遂为所杀死后手中犹握血渍破衣一片巡抚立碑表其墓
　　生员侯爵妻汪氏广寜人中屯卫总旗汪胜女年十八归爵夫死家甚贫汪氏卖奁以供殡葬翁姑相继卒复经营丧葬如礼守节终身正徳间旌其门
　　王清妻曹氏广寜人清病卒遗腹六月生男父母欲夺其志曹氏以死自誓亲党惮之不敢言卒抚孤成立家业复兴
　　熊宗义妻邬氏宗义为广寜中屯卫军余嘉靖四年敌侵双堡宗义被杀挟氏上马自坠于地者再三并杀之
　　庄大全妻白氏义州卫人年十八适大全生子未一嵗大全死求娶者甚多氏度不能免遂自缢与夫同葬
　　生员徐文中妻王氏定辽后卫人嘉靖中为防所执强挟上马屡投地大骂不从遂防其手斫身数刃而去氏一息尚存见文中曰我名节无玷死无憾矣遂瞑目
</div>
    <div class="pagination">
<a href="钦定盛京通志_page226.html">上一页</a><span>...</span><a href="钦定盛京通志_page222.html">222</a><a href="钦定盛京通志_page223.html">223</a><a href="钦定盛京通志_page224.html">224</a><a href="钦定盛京通志_page225.html">225</a><a href="钦定盛京通志_page226.html">226</a><span class="current-page">227</span><a href="钦定盛京通志_page228.html">228</a><a href="钦定盛京通志_page229.html">229</a><a href="钦定盛京通志_page230.html">230</a><a href="钦定盛京通志_page231.html">231</a><a href="钦定盛京通志_page232.html">232</a><span>...</span><a href="钦定盛京通志_page228.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
