<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 20 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 20 页/共 77 页
  </h1>
  <div class="content">
   黑山在县北，朱北作地，《笺》曰：宋本地作北，一作境。戴、赵改北。守敬按：《大典》本、明抄本并
作北。《御览》六十四引此作北。《通典》，汲县西北有黑山。《方舆纪要》，在辉县北四十里。白鹿山东，会贞按：《地形志》，林虑郡共有白鹿山。《寰宇记》，山在县西北五十三里，西与太行连接，引卢思道《西征记》，孤岩秀出，上有石自然为鹿形，远视皎然独立，厥状明净，有类人工，故以白鹿名。《一统志》，在辉县西五十里，接修武县界。清水所出也。会贞按：《地形志》，汲郡，北修武有清阳泉。《寰宇记》引《冀州图》云，清水出共城西北界白鹿山东。《卫辉府志》，清水河出辉县西南七十里山阳镇，则今清水上源有湮塞矣。上承诸陂散泉，积以成川，南流，西南屈。朱《笺》曰：《御览》引此作南流屈曲。赵云：今《御览》引作西南流屈曲，因据改。全改同。守敬按：宋本《御览》六十三引作南流西南屈曲，而《寰宇记》亦引作南流西南屈，《名胜志》同，则朱不误，故戴从之。瀑布乘岩，朱乘作垂，全、赵同，戴作乘。守敬按：《御览》、《寰宇记》、《名胜志》引作垂，[一]而黄省曾本作乘，锺、谭本载朱无易引《汉书》乘城、《淮南子》乘襄而流为证，谓不应改垂。今考《滱水注》亦有南出乘崖之文，是其词例。悬河注壑，二十余丈。雷赴之声，[二]震动山谷。左右石壁层深，朱无石字，《笺》曰：疑脱石字。赵、戴增。守敬按：《御览》引此有石字。兽迹不交，隍中散水雾合，视不见底。南峰北岭，多结禅栖之士：东岩西谷，又是剎灵之图。竹柏之怀，与神心妙远：朱远讹作达，戴改。赵据吴本改。守敬按：《大典》本、明抄本作远。仁智之性，共山水效深，更为胜处
也。其水历涧流飞，赵云：流飞，《御览》作飞流。守敬按：宋本《御览》作流飞。清泠洞观，朱无泠字。《笺》曰：《御览》引此有泠字。赵、戴增。谓之清水矣。溪曰瑶溪，又曰瑶涧。清水又南，与小瑶水合，水近出西北穷溪，会贞按：水当在今辉县西。东南流，注于清水。朱作注之清水，赵同，戴删之字。会贞按：之为于之误，今订。
清水又东南流， 泽陂水注之。水上承 陂吴陂详下。于修武县故城西北。守敬按：两汉、魏县属河内郡，晋属汲郡，后魏改为南修武，仍属汲郡。《一统志》，今获嘉县治。修武，故宁也，详下。亦曰南阳矣。朱南讹作朝，戴、赵改。守敬按：《大典》本、明抄本作南。《续汉志》，修武，故南阳。马季长曰：晋地自朝歌朝歌详《淇水注》。以北至中山中山详《滱水注》。为东阳，朝歌以南至轵轵详《济水注》。为南阳。守敬按：《后汉书。马融传》，着《春秋三传异同说》，《隋》、《唐志》不著录惟此《注》及《左传 疏》、《王制 疏》、《文选 吴都赋 注》引其文。[三]故应劭《地理风俗记》云：河内，殷国也，周名之为南阳。又曰：晋始启南阳。守敬按：《左传 僖二十五年》，晋于是始启南阳。杜《注》，在晋山南河北，故曰南阳。今南阳城是也。守敬按：《续汉志》，修武有南阳城。在今修武县北。秦始皇改曰修武。守敬按：《汉志》修武，颜《注》引应后说。徐广、王隐并言始皇改。守敬按：《史记 秦本纪 集解》引徐说，又《续汉志》同。瓒注《汉书》云：
按韩非书，《初见秦》。秦昭王越赵长平，朱脱赵字。赵据《汉志 注》校补。长平详《沁水》篇。西伐修武。时秦未兼天下，修武之名久矣。守敬按：《汉志》颜《注》引瓒说。余按《韩诗外传》言，武王伐纣，勒兵于宁，更名宁曰修武守敬按：见《外传》三。矣。魏献子田大陆，还卒于宁，是也。守敬按：见《左传 定元年》杜《注》，宁今修武县，近吴泽。汉高帝八年，封都尉魏遫为侯国。全云：《索隐》曰，济南，盖以为宁阳也，当从善长。胡三省亦主善长。守敬按：《史表》作宁侯魏选，《汉表》作宁侯魏遫，《匈奴传》亦作遫。亦曰大修武，有小故称大。小修武在东，会贞按：《续汉志》，修武有小修武聚。《汉书 高帝纪》颜《注》引晋灼曰，小修武在大修武城东。《一统志》小修武聚在今获嘉县境。《怀庆府志》谓在修武县东南十五里，非也。汉祖与滕公济自玉门津会贞按：玉门即成皋北门，见《河水注》。而宿小修武者也。会贞按：钞略《汉书 高帝纪》文。大陆即 泽矣。会贞按：杜氏《释例》大陆，修武县西北吴泽。《魏土地记》曰：修武城西北二十里，有 泽陂，朱讹作吴沟水，以陂字下属。戴、赵惟改沟作泽。守敬按：《大典》本、明抄本作泽，戴、赵似是，然犹未尽《名胜志》引作泽，无水字，以陂字断句，为长。今据订。《寰宇记》，吴泽陂在获嘉县西北十五里。《获嘉县志》，即县西北三桥陂，亦名太白陂。按图但有小丹河之下流径获嘉境，《水道提纲》，亦不言有陂，盖近今不常锺水矣。南北二十许里，
东西三十里，朱西作则，戴改，赵以《名胜志》校改。守敬按：《大典》本、明抄本原作西，《名胜志》作则不作西，赵误。西则长明沟入焉。朱讹作蔡沟入焉，全、赵改蔡沟作界沟水，戴改作长明沟。会贞按：据《沁水注》，界沟注沁水，不得入吴陂，全、赵改非。下明云蔡沟入长明沟，长明沟入吴陂，戴改是也。水有二源。会贞按：谓长明沟及下蔡沟也。北水上承河内野王县东北界沟，赵以界沟为误，改作光沟。会贞按：《沁水注》，界沟水上承光沟，东南流，长明沟水出焉，是承光沟者界沟，长明沟则承界沟，此界沟字不误。全、赵误改上长明沟为界沟，遂并改此界沟为光沟。戴不从之，为有识矣。分枝津为长明沟，朱讹作为长明沟分枝津，全、赵同，戴改。会贞按：下叙长明沟只一水，如朱本是有二水矣。赵亦沿其误。戴改是也。今曰小丹河，自河内县东北大丹河分出。古初分为光沟，又分为界沟，又分为长明沟。长明沟分处仍在野王县东北，即今之河内县东北也。东径雍城南，寒泉水注之。水出雍城西北，泉流南注，径雍城西。《春秋 僖公二十四年》，王将以狄伐郑，富辰谏曰：雍，文之昭也。会贞按：《左传》文。京相璠曰：今河内山阳西有故雍城。会贞按：《释例》小国地，内同。《续汉志》，山阳邑有雍城。《地形志》，州县有雍城。在今河内县东北。又东南注长明沟，会贞按：水在今河内县东北。沟水又东，径射犬城北。会贞按：《续汉志》，野王有射犬聚。《通典》，射犬故城在武德城北。《一统志》，在河内县东
北。汉大司马张扬为将杨丑所害，眭固杀丑屯此，朱作张阳睢固，《笺》曰：《魏志》作张扬、眭固。戴、赵改。守敬按：《大典》本、明抄本作扬。欲北合袁绍。会贞按：见《魏志 张扬传》。《典略》曰：眭固，字白菟。或戒固曰，将军字菟而此邑名犬，菟见犬，其势必惊，宣急去。固不从。朱固作菟，赵同，戴改。会贞按：《张扬传 注》引《典略》文。汉建安四年，朱讹作兴平四年，赵云：按《魏书 武帝纪》，事在建安四年，兴平改元仅二年，郦氏误记也。戴改作建安。魏太祖斩之于此。以魏种为河内太守，守之。兖州叛，太祖曰：惟种不弃孤。及走，太祖怒曰：种不南走越，北走胡，不汝置也。朱作不置汝也，《笺》曰：谢云，一作不汝置也，戴、赵改。射犬平，禽之。公曰：唯其才也，释而用之。朱唯作难。赵云：难，《魏志》作唯。何焯曰，此正可与史参异同耳。戴作唯。守敬按：《大典》本、明抄本作唯。长明沟水东入石涧，会贞按：今名沁河为南石涧，而以小丹河为北石涧。东流，蔡沟水入焉。水上承州县北县详《沁水注》。白马沟，白马沟亦详《沁水注》。东分，谓之蔡沟，朱谓作为，全、赵、戴改。会贞按：水在今河内县东北。东会长明沟水，又东，径修武县之吴亭北，朱作具亭，《笺》曰，宋本作吴亭。戴、赵改，会贞按：《大典》本、明抄本并作吴，《地形志》，汲郡南修武有吴城。东入 陂，次北有苟泉水入焉。水出山阳县守敬按：两汉、魏、晋县属河内郡，后
魏属汲郡。《怀庆府志》，在修武县西北三十五里。故修武城西南，守敬按：《地形志》有南修武、北修武。北修武，孝昌中分南修武置，治清阳城，即下浊鹿城也。南修武即汉、晋修武县，故城在获嘉，去此地甚远。郦氏时无南北之分，当是晋、魏闲移修武县于此，旋徙废，故郦氏亦称故城。同源分派，裂为二水，南为苟泉，北则吴渎，二渎双导，俱东入陂。会贞按：今有灵泉出修武县西，东流入小丹河，盖即苟泉，而吴渎则湮矣。山阳县东北二十五里，有陆真阜，会贞按：《方舆纪要》，六真山在修武县北二十里。《县志》，陆真阜，以六真人修道之所。南有皇母、马鸣二泉，东南合注于吴陂也。会贞按：《地形志》，北修武有马鸣泉，《新唐志》，修武西北二十里有新河，自六真山下，合黄母泉水，南流入吴泽陂。大中年，令杜某开。《方舆纪要》，黄母泉在修武县西北十五里黄母村。而《水道提纲》有马方泉，自县西北东南注灵泉，盖马鸣之异名也。次陆真阜之东北，得覆釜堆。会贞按：《地形志》，北修武有覆釜山。《一统志》，山在修武县北。堆南有三泉，相去四五里，参差合次，戴乙作次合。守敬按：《注》每言几原合舍，合次即合舍也。南注于陂泉。会贞按：今修武县北有一泉，名五里泉，东南注灵泉，盖后人因郦氏言堆南有三泉，相去四五里，按其地望正在此，故即以五里名泉。古时泉本南流，至陂渐涸，而泉之下流更长，形势亦改，故今之五里泉，见为东南注灵泉也。陂在浊鹿城西，建安二十五年，魏封汉献
帝为山阳公，浊鹿城即是公所居也。会贞按：《后汉书 献帝纪》，魏奉帝为山阳公，都山阳之浊鹿城。章怀《注》，浊鹿一名浊城，亦名青阳城，在修武县东北。《元和志》，浊鹿故城在修武县东北二十三里。唐修武即今县治。陂水之北，际泽侧有隤城。朱讹作陂泽侧有隤地也，《笺》曰：地疑作城。戴、赵改城。赵又据孙潜校，改陂作际。全、戴同。戴删也字。《春秋 隐公十一年》，王以司寇苏忿生之田，攒茅、隤十二邑与郑者也。朱讹作王以攒茅隤十二邑与司寇苏忿生者也。赵据何焯说，谓《左传》是以苏忿生之田与苏公武王之司寇。戴改。京相璠曰：河内修武县北有故隤城，守敬按：在今获嘉县西北。实中。守敬按：京说止此。今世俗謂之皮垣，朱作 ，《箋》曰：宋本作垣。戴、赵改。方四百步，实中，高八丈。守敬按：此四句郦氏申释隤城，上实中是京述所闻，此则郦氏就当时实指之，故不复。际陂北，隔水一十五里，俗所谓兰丘也，方二百步。守敬按：此三句另叙兰丘。兰丘在陂北十五里，则远在隤城之北，以疑兰丘西之勑丘为攒茅，欲因兰丘以定攒茅之地望，故先实指兰丘之所在也。西一十里，又有一丘际陂，朱《笺》曰：陂旧本作三，宋本作山，或疑作之。戴、赵改山。守敬按：作陂是，丘际山不成事理。世谓之勑丘，方五百步，形状相类，疑即古攒茅也。杜预曰：二邑在修武县北，所未详也。守敬按：黄奭辑京书，以此上皆京说。但细绎文辞，两言际陂，与前际泽一例，乃郦氏自叙语。如以为京说则陂字何指？知
京说止有故隤城实中二句矣。此段释攒茅，兰丘既在隤城之北，而勑丘在兰丘之西十里，以此当攒茅，则攒茅在隤城之西北，即在修武之西北。而《左传》杜《注》，隤与攒茅，并云在修武县北，是释隤与京言县北同，而释攒茅则与所指之勑丘在县西北者异，故云未详。然考《释例》周地内，修武县西北有攒城。《续汉志》，修武《注》引杜预同。则又与郦说合，盖郦偶失检《释例》耳。《括地志》，攒茅[四]在获嘉县东北二十五里。获嘉，古修武也，东北当作西北乃合。唐获嘉县即今县治。又东，长泉水注之，源出白鹿山，白鹿山详前。会贞按：《寰宇记》称山与太行连接，则蔓延广矣。今五峪水出陵川县东南马武山，疑即长泉也。东南伏流，径一十三里，重源浚发于邓城西北，会贞按：《地形志》，北修武有郡戒，郡戒与邓形近，乃邓城之误。《卫辉府志》，邓城在辉县西南六十里，周九里，四门遗址尚存。朱此下有东南伏流四字，赵同，戴删。世亦谓之重泉水也。会贞按：《地形志》，北修武有重泉。《辉县志》，重泉在县西南六十里，山阳镇。又径七贤祠东，会贞按：《元和志》、《寰宇记》并云，七贤祠在获嘉县西北四十二里。《一统志》，在辉县西南六十里，今为竹林寺。左右筠篁列植，冬夏不变贞萋。魏步兵校尉陈留阮籍、中散大夫谯国嵇康、晋司徒河内山涛、司徒琅琊王戎、黄门郎河内向秀、建威参军沛国刘伶、始平太守阮咸等，同居山阳，结自得之游，时人号之为竹林七贤。会贞按：《魏志 嵇康传 注》引《魏氏春秋》，康寓居河内之山阳县，与陈留阮籍、河内山涛、河南向
秀、籍兄子咸、琅琊王戎、沛人刘伶，相与友善，游于竹林，号为七贤。向子期向秀，字子期。所谓山阳旧居也。会贞按：子期《思旧赋》云，经山阳之旧居，见《晋书》本传，亦见《文选》。后人立庙于其处，庙南又有一泉，东南流注于长泉水。会贞按：此一泉在庙南，正近竹林之地，盖即今之竹林泉。但竹林泉东南注小丹河，不注五峪水，盖水道改矣。郭缘生《述征记》所云，白鹿山东南二十五里，有嵇公故居，以居时有遗竹焉，[五]守敬按：《类聚》六十四、《御览》一百八十并引《述征记》：山阳县城东北二十里，魏中散大夫嵇康园宅，今悉为邱墟，而父老犹谓嵇公竹林地，以时有遗竹也。《类聚》八十九、《御览》九百六十二、《事类赋注》二十四亦引，皆与此《注》不全同，盖郦氏钞变其词。又《元和志》，天门山在修武县西北三十七里，上有精舍，又有锻灶处，即嵇康所居也。盖谓此也。其水又南，径邓城东，名之为邓渎，又谓之为白屋水也。昔司马懿征公孙渊，还，达白屋，守敬按：《晋书 宣帝纪》景初二年，征公孙文懿，[六]斩之，还次白屋。即于此也。其水又东南流，径隤城北，又东南，历泽注于陂。陂水东流，朱陂讹作泉，全、赵同，戴改。守敬按：前云清水东南流，吴泽陂水注之，此作陂水，乃相应。谓之八光沟，而东流注于清水，谓之长清河。而东周永丰坞，朱坞讹作城，赵据黄本改。戴改。守敬按：《大典》本、明抄本作坞。坞当在今辉县西南。有丁公泉，发于焦泉之右。守敬按：《地形志》，北修
武有丁公神、育河。《辉县志》，丁公泉在县西五十里，东过蔺桥，入卫河。次东又戴删又字。得焦泉，守敬按：《辉县志》，焦泉在县西六十里，灌田数十顷。《注》明云焦泉在丁公泉东，《县志》既称丁公泉在县西五十里，若焦泉在县西六十里，是在丁公泉之西矣。泉发于天门之左，天井固右。天门山石自空，状若门焉，广三丈，高两匹，深丈余，更无所出，世谓之天门也。守敬按：《元和志》，天门在共城县西五十里。明李濂记两山壁立相距。《一统志》，天门山在辉县西北五十里，亦云石门山。东五百余步，中有石穴西向，裁得容人，自平地朱自平地作平得，《笺》曰：二字疑误，孙云，或作平行。赵改平行，戴删二字。守敬按：皆非也。据《御览》[见下]引《水经注》，自平地东南入之文，平得是平地之误。上当有自字。东南入，径至天井，赵云：按《御览》四十五河北天门山，引《水经注》曰：俗谓之百家岩，岩可容百家，故以为名。山有石穴，状如门，纔得通人，自平地东南入，便至天井。与此文不同。直上三匹有余，[七]扳蹑而升，至上平，东西二百步，南北七百步，朱东字在平字上，《笺》曰：一作平东。戴、赵改。四面崄绝，无由升陟矣。守敬按：上言自天井扳蹑而升，盖从中空处，方可升，其四面崄绝，则无由升也。上有比邱释僧训精舍。寺有十余僧，朱有十讹作十有，赵据孙潜校改，戴作有十。守敬按：《大典》本、明抄本并作有十。给养难周，多出下平，有志者居之。寺左右杂树疏挺，戴改挺作颁，云：
近刻作挺。守敬按：挺字诚不可解，戴不以为讹而改作颁，是据何书，亦不可解，此必《大典》本之讹文。[八]有一石泉，方丈余，清水湛然，常无增减，山居者资以给饮。北有石室二间，朱《笺》曰：古本作二口，吴改作二闲，守敬按，《名胜志》引此作闲。旧是隐者念一之所，守敬按：苏辙《抱一颂》，真人告我，昼夜念一。今无人矣。泉发于北阜，南流成溪，世谓之焦泉也。朱脱之字，赵、戴增。守敬按：《文选 雪赋 注》引此有之字。次东得鱼鲍泉，次东得张波泉，次东得三渊泉，守敬按：《辉县志》，金沙、银沙二泉在县西五十里，疑即鱼鲍等泉。但志谓二泉交汇于池，又谓奔流里许，伏流入地，与《注》下文单川云云不合。梗河参连，女宿相属。朱河作柯，《笺》曰：古本作梗河参连，女宿相属，吴改作柯，误。 按：《隋 天文志》，梗河三星在大角北。李云，女宿即须女四星，此盖谓鱼鲍、张波、三渊之三泉，如梗河之参连，并焦泉为四，似女宿之相属也。是四川在重门城西，并单川南注也。重门城，昔齐王芳为司马师废之。宫于此，即《魏志》所谓送齐王于河内重门者也。守敬按：《魏志 三少帝纪》，嘉平六年，司马景王废帝，使者持节送卫，营齐王宫于河内重门。城在共县故城西北二十里。会贞按：《一统志》，在辉县西北。城南有安阳陂，会贞按：《地形志》无重门城，而北修武有安阳城，盖以重门城南有安阳陂，故亦有安阳城之称。安阳陂近共县，当是孝昌中分南修武置北修武县，并割共城西境隶
之。次东，又得卓水陂，会贞按：《地形志》，共县有卓水陂。《辉县志》，卓水泉在县西八里，平地涌出，潆纡数亩，亦名筠溪。次东，朱次讹作穴，赵、戴改。有百门陂，朱作北门陂。赵云：按北门陂即百门陂也。《地形志》，共县有柏门山、柏门水。《金 地理志》，苏门有百门陂，苏门即《汉志》之共县，隋曰共城，金改苏门，今河南卫辉府之辉县也。县西北七里有苏门山，亦曰百门山，有百门泉。《左传 定公十四年》，晋人败郑师及范氏之师于百泉，即百门泉矣。百与北音相近致讹。戴作百门。守敬按：《大典》本、明抄本作百门。唐共县有百门陂碑，今存。陂方五百步，守敬按：《元和志》，方五百许步，百姓引以溉稻田，此米明白香洁，异于他稻。在共县故城西。守敬按：两汉、魏县属河内郡，晋属汲郡。《地形志》，天平中属林虑郡，则郦氏时仍属汲郡。《方舆纪要》，今辉县治。汉高帝八年，封玈罢师为共严侯国，朱玈作旅，《笺》曰： 按，《史記 年表》云，八年，封盧罷師為共侯，諡曰莊，此旅字當作玈，即盧字，古通用。严避明帝讳，赵改，戴改卢。即共和之故国也。共伯既归帝政，逍遥于共山之山。朱《笺》曰：《庄子》云，共伯得乎共首。司马彪《注》，厉王之难、共伯即干王位，十四年，大旱屋焚。召公卜之曰，厉王为祟，乃立宣王，共伯复归于宗，逍遥得意共山之首。守敬按：《史记 周本纪》，周公、召公二相行政，号曰共和。共和十四年，厉王死于彘，太子静长于召公家，二相乃共立之为王，是为宣王。《国语》韦《注》、《左传》孔《疏》、[九]《史通》从之。《竹书纪年》，厉王十三年，王在彘，共伯和摄行天子事。二十六年，周定公、召穆公立太子靖为王，共伯和归其国。《庄子》
[《让王》]、《鲁连子》、[一〇]《吕氏春秋》[《开春》]略同。是《史记》以周、召相与和而修政为共和，《纪年》以共伯和为共和，然其后皆奉位于宣王，无篡位之事。山在国北，所谓共北山也，仙者孙登之所处。守敬按：《御览》五百七十九引《孙登别传》，汲郡人，居北山中。《晋书 隐逸传》，登汲郡共人，于郡北山为土窟居之。《寰宇记》，共山在共城县北十里。《一统志》，共山在辉县北九里。《寰宇记》又云，天门山在共城县西五十里。引《九州岛要记》，嵇康采药逢孙登，即此山。又云，苏门山在卫县西八十一里。引《魏氏春秋》，阮籍见孙登长啸，故号登为苏门先生。更证之《汉志》，共，北山，淇水所出，则尤在西北，盖北山即太行支阜，东迤于诸县境，随地异名，实一山也。袁彦伯《竹林七贤传》，《晋书 袁宏传》，字彦伯，撰《竹林名士传》三卷。稽叔夜尝采药山泽，遇之于山。守敬按：山上当有此字。二句，《晋书 嵇康传》同。冬以被发自覆，夏则编草为裳，弹一弦琴而五声和。守敬按：《三国志 注》引《康集目录》，上二句同，此句作好鼓琴。《御览》五百七十九引《晋纪》作弹一弦琴，与此合，而《晋书 登传》云，好抚七弦琴，误。其水三川南合，谓之清川。守敬按：《地形志》，柏门水南流，名太清水。又南径凡城东。司马彪、袁山松《郡国志》曰，共县有凡亭。朱凡作泛，赵同，戴改。会贞按：《续汉志》作泛。钱大昭云，疑当作凡。周凡伯国，会贞按：《左传 僖二十四年》，凡，周公之胤。《春秋 隐公七年经》书，王使凡
伯来聘是也。杜预曰：汲郡共县东南有凡城。今在西南。会贞按：《地形志》，共县有凡城。《元和志》，在共城县西二十里。《寰宇记》，在共城西南二十二里。共城即共县，是为郦说之证，在今辉县西南二十里。其水又西南与前四水总为一渎，又谓之陶水，会贞按：《地形志》，北修武有陶河。南流注于清水。清水又东，周新丰坞，守敬按：下亦有周新乐城之文，[一一]周者，围绕之义，故均不言径北、径南。坞当在今获嘉、辉二县之间。又东注也。赵云：按《寰宇记》，修武县下引《水经注》云，五里泉在修武乡，[一二]今本无之。守敬按：前叙覆釜堆南有三泉，相去四五里，在山阳县下。北齐废山阳入修武，则在修武境矣。疑《寰宇记》抄变《注》文而又有脱误，非别有五里泉而今本佚也。
东北过获嘉县北。
《汉书》《武帝纪》称，越相吕嘉反，此元鼎五年事。[一三]武帝元鼎六年，巡行于汲汲县详下。之新中乡，朱讹作汲郡中乡，赵、戴同。沈炳巽曰：时无汲郡，[一四]全改郡为新。会贞按：《武帝纪》称至汲新中乡。《地理志》亦云：获嘉县，故汲之新中乡。此注下文且明言新乐城即汲之新中乡，则郡为新之误，无疑。又新上当有之字，今订。得吕嘉首，因以为获嘉县。会贞按：两汉、魏县属河内郡。晋属汲郡，后废，后魏复置，仍属汲郡。《地形志》，获嘉治新洛城，有获嘉城，则魏有移徙，获嘉城即此《注》所云县故城也，在今新乡县西南十二里，新洛城即新乐城，详下。后汉封侍中冯石为侯国。[一五]
会贞按：石为冯鲂之孙，封获嘉侯，见《后汉书 鲂传》。县故城西有汉桂阳太守赵越墓，冢北有碑。越字彦善，县人也，累迁桂阳郡、五官将、尚书仆射，遭忧服阕，守河南尹，建宁中卒。碑东又有一碑，碑北有石柱，石牛、羊、虎，俱碎，沦毁莫记。
清水又东，周新乐城，城在获嘉县故城东北，守敬按：《寰宇记》，新乐城本十六国时，燕乐安王臧所筑。而《通鉴 注》，谓臧所城之新乐在荥阳界，异。《元和志》，隋于古新乐城中置新乡县，即今新乡县治。即汲之新中乡也。朱之讹作水，《笺》曰：孙云，汲水当作汲郡。赵据《汉志 注》校改水作之，戴同。
又东过汲县北。
县故汲郡治，晋太康中立。守敬按：两汉、魏县属河内郡。《晋志》，泰始二年置汲郡，与此异。郡后废、北魏复置。《地形志》，汲郡治枋[原误城。]头，汲县治汲城，郡与县不同治。据《元和志》、《寰宇记》并云，孝静帝移郡理枋头城，在郦氏后，则郦氏时郡治汲县。《方舆纪要》，在汲县西南二十五里。城西北有石夹水，飞湍浚急，世朱讹作也，赵同，戴删。守敬按：《名胜志》引此作世，属下句，是也。今订。人亦谓之磻溪，守敬按：磻溪本在宝鸡县，详《渭水注》，此沿俗称叙录，故以亦谓之磻溪别之。言太公尝钓于此也。朱尝讹作常，赵同，戴改。城东门
北侧有太公庙，守敬按：《地形志》，汲县有太公庙。据《注》下文，又有太公庙，《地形志》盖浑括之。庙前有碑。守敬按：此碑今不存。碑云：守敬按：文见《隶释》二十。太公望者，朱作君，《笺》曰：宋本作者，戴、赵改。会贞按：《大典》本、明抄本并作者。《寰宇记》引此同。河内汲人也。守敬按：《吕氏春秋》[《当染首时》]《注》、《淮南》[《汜论》]《注》并同。《史记 齐世家》称东海上人。县民故会稽太守杜宣白令崔瑗瑗字子玉，崔骃子，《后汉书》附《骃传》。曰：太公本生于汲，朱本讹作甫，赵据《隶释》改，戴改同。旧居犹存，君与高、国同宗太公，[一六]载在经传，今临此国，宜正其位，以明尊祖之义。守敬按：王昶曰，《广韵》云，齐丁公之子，食采于崔，因以为氏。丁公即太公之子伋，其后因以命氏，是崔与丁亦同源太公，故杜宣有正位尊祖之语。于是国老王喜、廷掾郑笃、功曹邠朱作邵，《笺》曰：旧本作邠。戴、赵改。守敬按：《大典》本、黄本并作邠。然考《姓苑》有豳姓者，唐改为邠。此邠字亦可疑。勤等，咸曰宜之，遂立坛祀，为之位主。城北三十里有太公泉，会贞按：《卫辉府志》，太公泉在汲县西北二十五里，流十余里，伏流入地。泉上又有太公庙，会贞按：《元和志》太公庙在汲县西北二十五里。庙侧高林秀木，翘楚竞茂，相传云，太公之故居也。晋太康中，范阳卢无忌为汲令，立碑于其上。赵云：《金石录 跋尾》曰《晋太公碑》，略云，太公望者，此县人。大晋受命，四海统一。太康
二年，县之西偏，有盗发冢，而得竹策之书。藏书之年，当秦坑儒之前八十六岁。又云，其《周志》曰，文王梦天帝服元禳以立于令狐之津。帝曰，昌，赐汝望。文王再拜稽首，太公于后亦再拜稽首。文王梦之夜，太公梦之，亦然。其后，文王见太公而询之曰，而名为望乎？答曰，唯，为望。文王曰，吾如有所于汝见。太公言其年月与其日，且尽道其言，臣以此得见也。文王曰，有之，有之，遂与之归，以为卿士。又曰，其《纪年》曰，康王六年，齐太公卒。参考年数，盖一百一十余载。按前世所传汲冢诸书，独有《纪年》、《穆天子传》、《师春》等，不载所谓《周志》者，不知为何书。而杜预《左氏传 后叙》云，《汲冢书》凡七十五卷，皆藏秘府，预亲见之。以此知不特十余万言，其亡逸见于今者绝少也。碑，汲县令卢无忌立，后题太康十年三月云。守敬按：此碑今移城内府学宫。又有北魏穆子容太公庙碑则在今汲县城北。太公避纣之乱，屠隐市朝，遯钓鱼水，何必渭滨，然后磻溪，苟惬神心，[一七]守敬按：《名胜志》二字互倒。曲渚则可，磻溪之名，斯无嫌矣。
清水又东径故石梁下，梁跨水上，桥石崩褫，余基尚存。
清水又东，与仓水合。水出西北方山西仓谷，朱作水出西北方上山西仓谷。赵云：方上山，《名胜志》，引此作方山上，依乙。又据《寰宇记》引，接增方山在卫县句。又据《九域志》引，西下增有字。全改方上山作山上，于西仓谷下增方山在卫县句。戴改上作山，亦增有字。守敬按：《名胜志》作方山西，与赵说不应。隋始改朝歌为卫县，郦氏安得有方山在卫县之说，乐史盖谓方山
在卫县境耳。《九域志》作亦仓谷，亦钞变其辞，赵据以改、增，皆非。全本袭赵而稍移易，尤未惬。戴臆改上作山，又增有字与赵同，将方山与仓谷划断，是水出方山，非出仓谷，何以谓之仓水？其误审矣。余谓朱但方下衍上字，别无夺讹。全、赵、戴不察耳。今删上字，则无不合矣。《地形志》，朝歌有大方山。《隋志》，隋兴有仓岩山。《一统志》，苍峪山在汲县西北四十里。《汲县志》，仓水源出西北一百里外之管家井。谷有仓玉珉石，故名焉。其水东南流，潜行地下，又东南复出，俗谓之雹水。东南历坶野。朱《笺》曰：谢云，一作牧野。守敬按：《说文》作坶。《玉篇》坶云，《古文尚书》作●。[坶之异文。]《诗 大明 笺 释文》，坶音牧。《疏》云，《牧誓》及《书 序》皆作牧，《礼记》及此作坶，古字耳。是《书》、《诗》、《礼》本皆作坶，至唐初，坶、牧始错出，今又一概作牧，俱后人改。故《史记 周本纪 正义》引此《注》坶野句，亦改作牧。自朝歌朝歌详《淇水注》。以南，南暨清水，土地平衍，据皋跨泽，悉坶野矣。《郡国志》河内郡下。曰：朝歌县南有牧野。守敬按：《史记 殷本纪 集解》引郑玄曰，纣南郊地名。《说文》，朝歌南七十里地。刘昭云，去县十七里，误。《一统志》，在淇县南。《竹书纪年》曰：周武王武王十二年。率西夷诸侯伐殷，朱《笺》曰：《牧誓》所谓逖矣西土之人，庸蜀羌髳微卢彭濮人是也。败之于坶野。《诗》《大雅 大明》篇所谓坶野洋洋，檀车煌煌者也。守敬按：《大雅 大明》篇文。有殷大夫比干冢，前有石铭，题 云：殷大夫比干之墓。守敬按：《通鉴》作大夫不如杨说，齐建武
元年《注》引此，大夫作太师。[一八]考《书》[《微子》]比干为少师，至唐[《太宗纪》]贞观中，始赠太师，以此作大夫为是。《地形志》，汲县有比干墓。《隋志》，卫县有比干墓。《括地志》，墓在汲县北十里二百五十步。在今汲县北十五里。所记惟此，今已中折，不知谁所志也？守敬按：洪氏《隶释》，[一九]大观中，会稽石国佐有殷比干墓四字，比《水经注》又阙其三，字画清劲，乃东汉威、灵时人所书，收碑如欧、赵皆未之见。《汉隶字源》，《水经》云，朝歌县南牧野比干冢前有石铭，隶云，殷大夫比干之墓，今只四字，复不完。石公弼跋云，殷比干墓四字，在今卫州比干墓上，世传孔子书，然隶始于秦，非孔子书必矣。字画劲古，当是汉人书。今殷比干墓四字，又非道元所见，决为唐人之笔，称宣圣书者，村俗语耳。太和中，高祖孝文皇帝南巡，亲幸其坟而加吊焉，刊石树碑，列于墓隧矣。赵云：《金石录 跋尾》曰，后魏孝文帝吊比干文，其首已残缺，惟元载字可识。其下云，岁御次乎阉茂，望舒会于星纪，十有四日，日惟甲申。按《尔雅》云，岁在戌曰阉茂。又郑康成注《月令》，仲冬者，日月会于星纪。后魏孝文以太和十八年十一月甲申，经比干墓，亲为吊文，树碑而刻之，是岁甲戌，其说皆合。其未尝改元而称元载者，[二〇]孝文以是岁迁都洛阳，盖以迁都之岁言之也。又云，碑阴尽纪侍从羣臣官爵姓名。守敬按：钞变《魏书 高祖纪》文，此碑今存，首无残缺。雹水又东南，入于清水。
又东南径合城南，守敬按：城当在今淇县南。故三会亭也，以淇、清合河，故受名焉。
清水又屈而南，径凤皇台东北，朱凤讹作属，赵同，戴改。守敬按：《地形志》，五城郡隰城有凤皇台，即此。又《寰宇记》汲县下，凤台，因凤所集为名，亦作凤之证。《卫辉府志》谓凤皇台在府城北五十里，稍误，当在府东北数十里。南注之也。戴删之字。会贞按：非也。上因叙三会亭，泛说清、淇合河，此句即实叙清水注河，之字指河言，故下文不再叙清水之流，但云谓之清口，明清水已注河也。戴删之字，则是清水无归宿矣。由未细绎注文，故有此失。《名胜志》引此，亦有之字。
又东入于河。
谓之清口朱讹作河，赵据黄本改口。戴作口。守敬按：《大典》本、明抄本并作口。《后汉书 袁绍传 注》引《英雄记》，绍在朝歌清水口，即此。即淇河口也，守敬按：淇水口详《淇水》篇。盖互受其名耳。《地理志》魏郡曰：清河水出内黄县南。守敬按：县详《淇水》篇。内黄无清水可来，朱无内黄二字，赵、戴同。守敬按：当有内黄二字，于文意方足，今增。所有者惟锺是水耳。盖河徙南注，清水渎移，汇流径绝，朱汇讹作惟，赵据姜宸英校本改，戴改同。余目尚存，朱脱此二字，赵、戴增。故东川有清河之称，相嗣不断。朱此下衍目尚存故东川六字，全、赵、戴删。曹公开白沟，遏水北注，守敬按：详《淇水注》。方复故渎矣。
　沁水
沁水出上党。涅县谒戾山。朱涅作沮，《笺》曰：当作涅，宋本作垣。《后汉 郡国志》上党郡涅县《注》引《山海经》，谒戾之山，沁水出焉，南流注于河。郭云，在涅。戴、赵改涅。守敬按：县详《浊漳水》篇。
沁水即少水也，朱少作洎，赵改涅，云：《说文》，洎，灌釜也，不云是水名。《寰宇记》，沁水出沁州绵上县覆甑岭。《浊漳水注》有涅水，西出覆甑山，东流与西汤溪水合，水出涅县西山汤谷，又东径涅氏县故城南，县氏涅水也。然则沁水与涅水同源合，《注》洎当作涅。守敬按：洎字固误，改为涅亦非。涅水自入浊漳，沁水自入河，一东流，一南流，即同出覆甑山，何得谓之合？《注》此篇下文，于沁水过沁水县北云，《春秋》之少水也，京相璠曰晋地矣。又云，少水，今沁水也。则此处之洎水，为少水之误无疑。郦氏于此不详言者，齐桓伐晋，取朝歌，入孟门，登太行，张军荧庭，戍郫郡，皆由朝歌而西。其封少水之处，正当沁水置县之地，不得在沁水发源之地，故于此但引其端，郦氏之审慎若此。《元和志》，沁水，一名少水，出覆甑山，亦引《左传》封少水为证。《寰宇记》作一名源水，亦误。或言出谷远县羊头山世靡谷。守敬按：此《汉志》谷远县下文，《说文》从《汉志》，亦云出谷远羊头山。《水经》本《山海经》，郦氏则举《汉志》以表异同。而《元和志》云，羊头山一名谒戾山，在绵上县东北五十里，沁水所出。后人多从之。故戴氏《汾州府志》曰，山在今武乡县西百二十里，西北接祁县、平
遥县，西南接沁源县。一名麓台山，迤逦而西为绵山，其北为介休县，西为灵石县，皆谒戾山也。但《山海经》、《汉志》各举一山，一属涅县，一属谷远，盖连麓异名，在东者为谒戾，在西者为羊头。观《注》云，三源奇注，是分出二县之证，亦即明为两山之证也。如谓一山隋时变名，何以《水经》称谒戾，与《山海经》同，《说文》称羊头，与《汉志》同也。三源奇注，守敬按：《水道提纲》，沁水出沁源县北之绵山车家岭，俗曰永峪河。但举三源之一耳。径泻一隍，又南会三水，历落出，左右近溪，朱历落作历洛，戴改，全、赵又据孙潜校改，作沿历。参差翼注之也。守敬按：今沁源县南，左有青龙河，右有西川河等水注沁。
南过谷远县东，又南过陭氏县东，朱陭作猗，赵亦作猗，下同。戴改云：按陭氏属上党，猗氏属河东，今改正。会贞按：《前汉志》作陭，《续汉志》作猗，据《说文》陭下云，上党陭氏坂，则《续志》猗为误字无疑。《地形志》及《元和志》亦沿其误，《寰宇记》仍作陭，并音居义反，以见与猗氏别，则戴改是。
谷远县，会贞按：汉县属上党郡，后汉、魏因，晋废。《地形志》，义宁郡治孤远城，即谷远故城也。《寰宇记》谓故城在沁源县南一五百十步，恐误。宋沁源即今县治，据《汾水注》，涧水出谷远西山，涧水在今沁源西南六七十里，疑谷远亦在沁源南数十里。王莽之谷近也。沁水又南，径陭氏县故城东，会贞按：汉县属上党郡。后汉、魏因，晋省。《地形志》上党寄氏有猗[当作陭。]氏城。在
今岳阳县东南一百里。刘聪以詹事鲁繇为冀州，治此也。会贞按：《晋书 刘聪载记》，刘粲送南阳王横长史鲁繇于平阳，即此人也。
沁水又南，历陭氏关，守敬按：《说文》称陭氏坂，盖即坂以置关。在今岳阳县东南。又南与骉骉水合。守敬按：《广韵》，骉音彪。《玉篇》，走貌。据下文因声纳称，疑骉为●之误，《玉篇》●音独，《六书故》：两●并驰声●●。水出东北巨峻山，朱《笺》曰：峻，《御览》[按见五十九。]引作骏。戴据改。守敬按：非也。宋本《御览》仍作峻，朱所见《御览》乃误本。又《隋志》、《金志》端氏县下，并称巨峻山。《一统志》，巨峻山在沁水县东北一百里，接长子县界，而不载骉骉水，[二一]盖即出端氏镇西北之小水也。乘高泻浪，触石流响，世人因声以纳称。西南流注于沁。
沁水又南，与秦川水合。水出巨峻山东，守敬按：《隋志》，端氏有秦川水，《寰宇记》，秦州河源出端氏县北西榆村谷。今有水出端氏镇东北，约二十里，当即秦川。《方舆纪要》谓秦川已堙，未足据也。带引众溪，积以成川。又西南，径端氏县故城东，守敬按：汉县属河东郡，后汉、魏因，晋属平阳郡，后魏为安平郡治。在今沁水县东北。昔韩、赵、魏分晋，迁晋君于端氏县，即此是也。朱《笺》曰： 案，《史記》趙成侯十六年，與韓、魏分晉，封晉君以端氏。徐广云，端氏在平阳。《正义》云，端氏，泽州县也。其水南流入于沁水。
又南过阳阿县东。
沁水南径阳阿县故城西。《魏土地记》曰：建兴郡治阳阿县。守敬按：《地形志》，慕容永分上党，置建兴郡，真君九年省。和平五年复。又阳阿，二汉属上党，晋罢，[故县见下。]《魏土地记》称建兴郡治阳阿，盖慕容永置郡，并复置阳阿县为郡治，而魏因之。《经》言南过阳阿县东。《注》言南径阳阿县故城西，《注》之阳阿，非《经》之阳阿也。《经》之阳阿，为后文万欣之封国，方是故城。此阳阿为慕容永之复置。魏因之。而《注》亦称故城者，盖真君九年已省，和平五年复置，县有移徙，故称故城也。在今凤台县西北四十里。郡西四十里有沁水，南流。沁水又南，与濩泽水合，水出濩泽城西白涧岭下，朱泽上脱濩字，赵同，戴增。会贞按：《通鉴》，晋义熙十二年，丁零翟猛雀驱掠吏民，入白涧山为乱。《注》引此有濩字。《方舆纪要》，白涧山在阳城县西北十六里，故《明志》谓阳城西北有濩泽水。《一统志》，水在县西南，源出临涧里。东径濩泽。《墨子》曰：舜渔濩泽。会贞按：《困学纪闻》，今《墨子》曰，舜渔雷泽，尧得之服泽之阳，服字疑即濩字之误。考《元和志》、《御览》一百六十三、《寰宇记》引《墨子》并作舜渔濩泽，今本《墨子》作雷泽，盖后人改。应劭曰：泽在县西北。守敬按：《汉志》濩泽颜《注》引应说同。《元和志》，濩泽在阳城县西北十二里。《寰宇记》同。《一统志》，在阳城县西，深 仅盈丈，澄清不竭。又东径濩泽县故城南，
守敬按：汉县属河东郡，后汉、魏因，晋属平阳郡，后魏属安平郡。《寰宇记》阳城县下云，后魏兴安二年自今县西二十里濩泽故城，移于今理。宋阳城县即今县治。盖以泽氏县也。《竹书纪年》梁惠成王十九年，守敬按：今本《竹书》周显王十七年。晋取泫以濩泽者也。朱玄氏作玄武，今本《竹书》亦作玄武。守敬按：《御览》一百六十三、《寰宇记》[高平县]、《路史》[《国名纪》]引并作泫氏，今订。其水际城东注，又东合清渊水，守敬按：《一统志》引此渊作 ，较合。[二二]水出其城北，全、戴改城作县。守敬按：《大典》本、黄本作县，戴改有据，然郦氏时濩泽徙废，[见上。]则朱氏变称城是也。今水曰西河，出阳城县西南画山。东南径城东，朱作经泽城东，赵、戴经改径，泽上增濩字。会贞按：此承上句，当止作城，删泽字，不得再增加濩字。又南入于泽水。赵云：当作濩泽水，落濩字，下同。守敬按：称泽水即可知是濩泽水，不必增。
泽水又东，得阳泉水口，水出鹿台山。朱无水字，戴移口上水字于此，赵增。守敬按：《寰宇记》，鹿台山在沁水县南三十里，《山海经》鹿台之山即此。《方舆纪要》，芦河在沁水县南，源出鹿台山，流经阳城县东十八里，合于沁水。是芦河即阳泉之异名，地望不差，但《山海经》之鹿台山在上郡，亦不言有水，则此鹿台山非《山海经》之鹿台山。郝懿行笺《山海经》，疑郭《注》上郡为上党郡之误，非也。山上有水，渊而不流。其水东径阳陵城南，即阳阿县之故城也。守敬按：
此《经》之阳阿县故城，在今阳城西北。汉高帝七年，封卞欣为侯国，朱作下诉，《笺》曰： 按，謝本作卞訢，考《史》、《漢表》並無其人。惟《琴操》云，卞和献玉于楚王，封为陵阳侯，辞不受，退而作歌。赵改卞欣，云：按《史记 高祖功臣侯表》，阳河齐哀侯，以中谒者从入汉，以郎中骑从定诸侯，侯五百户，功比高胡侯。《索隐》，阳阿县名，属上党。《地理志》，上党郡有阳阿县。《续志》同。《地形志》，高都郡，领县二，高都、阳阿。二汉属上党，晋罢，后复属。《方舆纪要》，阳阿城在高平县南六十里。河字是阿字之误。齐哀侯，《汉表》作齐侯其石，齐又是谥，而失其姓，与是《注》下诉均为不同。下诉当作卞欣。《河水注》云，河水又东北径阳阿县故城西，汉高帝六年封郎中万欣为侯国，虽彼文以上党之阳阿证平原之阿阳，出于舛谬，然载笔之于书，可知阳阿为欣封国，与马、班可参同异。[今《汉书 侯表》多脱误。]卞、万互差，要是传写之讹耳。又云：卞欣封邑，当属平原之阿阳，非此阳阿也。守敬按：《史记志疑》云，《水经注》卷五，以此侯封于平原阿阳，卷九以为封于上党阳阿，似平原非也。赵氏辨善长一事两隶之谬，而以万欣封平原，阿阳齐侯其石封上党阳阿，分一侯为二人，其误与郦氏之两载同。会贞按：此汉、魏之阳阿县也，当在今阳城之西，以在沁水西，故《经》言沁水过阳阿县东，若慕容永之阳阿县，则在沁水东，故《注》上言沁水径阳阿城西，截然分明。而诸地志皆混而为一，赵氏引《方舆纪要》阳阿城在高平县南，即凤台西北之城，是亦以慕容复置之县当故县矣，由未合参《经》、《注》耳。水历嶕峣山东，朱讹作焦烧山东，《笺》曰：焦，宋本作燋。赵改嶕峣，云：按《寰宇记》引此文作嶕峣。《西都赋 注》，嶕峣，高也。若从火作燋烧，果何义乎？守敬按：《隋志》，濩泽县有嶕峣山。《通典》作
噍峣山，噍乃嶕之误。《寰宇记》，山在阳城县西三十里。宋县即今县治。下与黑岭水合。水出西北黑嶺下，即開 也。朱 作蹬，趙改云：《穆天子传》：西絕鈃 ，即《禹貢》之岍山。馬融本作開山 ，郭璞《注》， ，阪也。《玉篇》云，或作蹬。當從古文作 。戴改同。守敬按：《汾水注》天井水出東陘山西南，北有長嶺，嶺上東西有通道，即鈃 也。《穆天子傳》曰，乙酉，天子西絕鈃 ，西南至盬是也。《寰宇记》黑岭山在沁水县西五十里，即《春秋》晋黑壤。以地望準之，黑壤即《穆天子傳》之鈃 ，郭璞《注》，即鈃山之坂，一云，癸巳，游于井鈃之山。其地在河东，与此嶕峣山不差远意，此开蹬即钘镫之误。趙氏誤認郭《注》之 山，即《禹貢》之岍山，又牽引馬融本作開山，以證開 烏之不誤。不思《禹贡》之岍山在河西，两地邈不相涉，不意赵氏有此呓语。今水曰梅河，出沁水县西北岭，盖自宇文周讳黑，已改为乌岭矣。其水东南流径北乡亭下，朱乡讹作卿，戴改，赵据孙潜校改。守敬按：《大典》本、明抄本并作乡，亭当在今沁水县境。又东南，径阳陵城，东南注阳泉水。朱注讹作径，戴改，赵据黄本改。会贞按：《大典》本、明抄本作注，今梅河于沁水县东入沁，不与芦河通流，盖水道改矣。阳泉水又南，注濩泽水，会贞按：今芦河亦于阳城县北入沁，不与古濩泽水合。又东南，有上涧水注之，水导源西北辅山，守敬按：《隋志》，沁水县有辅山。《寰宇记》，东辅山在沁水县西南九十二里，其山及西辅山与析城山相连，若有相辅之势。今水曰泽河，出阳城县西南岳神山，即辅山之殊目，或以出麻楼山之桑林河当上涧，不知桑林河在析城东，不能
东历析城，其说非也。东径铜于崖南，守敬按：崖当在今阳城县西。历析城山北，山在濩泽南，守敬按：《汉志》濩泽，《禹贡》，析城山在西南，《括地志》，在濩泽县西南七十里。[二三]《元和志》，在阳城县西南七十五里。唐阳城县即今县治。《禹贡》所谓砥柱析城至于王屋也。砥柱详《河水注》，王屋详《济水注》。山甚高峻，上平坦，守敬按：《通志》，峰四面其形如城，[二四]则此所谓高峻者，其四面也，上则平坦，正表如城之状。下有二泉，守敬按：《史记 夏本纪 正义》引作二水。[二五]东浊西清，左右不生草木，数十步外多细竹。其水自山阴东入濩泽水。濩泽水又东南，注于沁水。
沁水又东南，阳阿水左入焉。水北出阳阿川，会贞按：今曰长河，出凤台县西北。南流径建兴郡西。朱西讹作南，赵据孙潜校改，戴同。又东南流，径午壁亭东，会贞按：《寰宇记》，午壁亭，引《水经注》云，午壁在晋城县界。考晋城县置于唐，乐史盖即郦氏所指之地，而以当时之县明之。在今凤台县西。而南入山。其水沿波漱石，朱其水二字讹在又东南流句之上，赵同，戴移。漰涧八丈，环涛毂转。西南流，入于沁水。
又南，五十余里，沿流上下，朱沿讹作汾，脱流字，《笺》曰：宋本作沿。赵据《寰宇记》引此改增，戴同。步径裁通，小竹细笋，被于山渚，蒙茏茂朱茏作笼，茂作拔，《笺》曰：宋本作茂。戴、赵
改茏、改茂。密，奇为翳荟也。朱《笺》曰：奇，宋本作最。赵云：奇字义通，下文，青青弥望，奇可翫也，是其词例。守敬按：《滱水注》奇为壮猛，《谷水注》奇为精至，《汝水注》奇为佳观，《获水注》奇为精妙，《沮水注》奇为深峭文，并与此同。宋本非也。
又南出山，过沁水县北。
沁水南径石门，会贞按：《晋书 朱序传》，留鹰扬将军朱党戍石门，即此。世谓之沁口。朱世讹作也，属上。戴、赵删。会贞按：世与也形近致误，与《清水注》世人亦谓之磻溪，误世为也同，戴不知也为误字而删之，疏矣。《魏土地记》曰：河内郡野王县县详后。西七十里，有沁水，左径沁水城西，朱《笺》曰：左径旧本作径在。赵云：左径二字不误。守敬按：此非沁水县故城也。据《经》称沁水过县北，《注》亦称沁水径县故城北，[县详下。]则故城在沁水南，此当是下县之别城，沁水城在沁水北。附城东南流也。石门是晋安平献王司马孚之为魏野王典农中郎将之所造也。《晋书 宗室传》，安平献王孚，魏时出为河内典农。至咸熙元年，罢诸典农为太守，故《宗室传》又言，太原王辅魏末为野王太守。按其《表》《晋书 孚传》不载此《表》。云：臣孚言：臣被明诏，兴河内水利。臣既到，检行沁水，源出铜鞮山，朱鞮讹作堤，全、赵、戴改。守敬按：此言沁水出铜鞮，与《经》言出涅县，《注》言出谷远皆异，盖孚未遑博稽古籍，但因检行所及，见有出铜鞮
之别源，遂据以为说欤？屈曲周回，水道九百里。朱无里字，《笺》曰：《御览》[按见六十四。]引此作九百里。戴、赵增。自太行太行详后。以西，王屋王屋详《济水》篇。以东，层岩高峻。天时霖雨，众谷走水，小石漂迸，朱石作口，《笺》曰：宋本作石。戴、赵改。会贞按：《御览》引作石。木门朽败，守敬按：《名胜志》引此木作水，误，下称木门枋可证。稻田泛滥，岁功不成。臣辄按行，去堰五里以外，方石可得数万余枚。臣以为累方石为门，朱脱累字，赵同，戴增。会贞按：《御览》引有累字。若天亢旱，戴改亢为旸，会贞按：《御览》引作旸。[二六]增堰进水；若天霖雨，陂泽充溢，则闭防断水。朱作闭石，全、赵同。《笺》曰：《御览》引此作闭防，戴改防。空渠衍涝，足以成河。云雨由人，经国之谋。暂劳永逸，圣王所许。愿陛下特出臣《表》，敕大司农府给人工，勿使稽延，以赞时要。臣孚言。诏书听许，于是夹岸累石，结以为门，用代木门枋，朱代作伐，《笺》曰：《御览》引此《注》作用代木门。戴、赵改，守敬按：明抄本作代。故石门旧有枋口之称矣。会贞按：《方舆纪要》，枋口水在济源县东北三十里。《一统志》，枋口堰即古秦渠，秦时以枋木为门，以备蓄泄，亦作方口。韩愈《盘谷子诗》平沙绿浪榜方口是也。《怀庆府志》谓即今之五龙口。溉田顷 之数，闲关岁月之功，朱作闲二，《笺》曰：《玉海》引此，亦作闲二，似 一字，当作闲关。全、赵作闲关。事见门侧石
铭矣。水西有孔山。会贞按：《隋志》，济源县有孔山。《寰宇记》，孔山在济源县东北四十里。《怀庆府志》，在今济远县东北二十五里，枋口之西。山上石穴洞开，穴内石上，有车辙牛迹。会贞按：《寰宇记》引此作马迹。《耆旧传》云，自然成着，朱著作者，戴改，赵据《寰宇记》引此改，会贞按：《大典》本作着。全、戴改。非人功所就也。其水南分为二水，一水南出，为朱沟水。朱沟水详后。
沁水又径沁县故城北，戴、赵沁下增水字。会贞按：两汉、魏、晋、后魏，河内郡并有沁水县，则增水字似是。但考《魏书 地形志》，沁水县治沁城，不言治沁水城；又《灵征志》两言河内沁县，足征沁水县，魏时亦省称沁县，故郦氏便文称之，不必定脱水字也。《济源县志》，废城在县东北，今呼王寨城。盖藉水以名县矣。《春秋》之少水也。守敬按：《左传 襄二十三年》，齐侯伐晋，封少水。京相璠曰：晋地矣，又云，少水今沁水也。守敬按：《元和志》亦言沁水一名少水。又考《方舆纪要》曲沃下云，浍水或谓之少水。《左传》齐侯伐晋戍郫邵，封少水。盖封尸为京观于浍水旁也。揆之当日情事，似以浍水为尤合，故《春秋地名考略》亦以浍水当少水。
沁水又东，径沁水亭北，世谓之小沁城。守敬按：《怀庆府志》，期城在府城西三十里，即小沁城也，今名覆背村。
沁水又东，左合小沁水。朱作右合，赵、戴同。会贞按：沁水东流，小沁水出北山，东南入沁，则小沁在沁水之北，右合为左合之误，今订。水出北山台渟渊，守敬按：《魏书 灵征志》，太和八年五月，河内沁县泽自燃，稍增至百余步，五日乃灭，疑即此渊也。今曰尧池水，出河内县西北太行山麓尧池。南流为台渟水，东南入沁水。
沁水又东，倍涧水注之。水北出五行之山，守敬按：山详下。南流注于沁水。守敬按：水在今河内县西北。
又东过野王县北。
沁水又东，邘水注之。朱邘讹作邗，下同，赵、戴改。水出太行之阜守敬按：今水出河内县西北。《怀庆府志》谓涓涓几绝流矣。山，即五行之异名也。朱即作则，《笺》曰：宋本作即。赵、戴改。《淮南子》曰：武王欲筑宫于五行之山。周公曰：五行崄固，德能覆也，原书也作之。内贡回矣。原书内作纳。使吾暴乱，则伐我难矣。君子以为能持满。守敬按：《泛论训》文。高诱云：今太行山也，在河内野王县西北上党关也。戴删关下也字。守敬按：高《注》原文有也字。又《吕览》[《上德》]高《注》，太行塞在河内野王之北上党关也，同，则也字非衍，戴删之，则是以上党关三字下属，划断高《注》文矣，非也。古籍皆言太行在野王，故《注》叙于此。《地
形志》亦谓野王有太行山。《括地志》则云，太行山南属怀州，北属泽州，又东北连 河北诸州，凡数千里，为天下之脊。据《寰宇记》引《述征记》，太行首始河内，北至幽州。然则野王特太行之首耳。诗守敬按：不言何人诗，今无考，诗上当有脱字。所谓徒殆野王道，倾盖上党关，即此山矣。其水南流径邘城西，故邘国也。朱国作关，《笺》曰：宋本作国，戴、赵改。守敬按：《大典》本、明抄本并作国。城南有邘台，《春秋 僖公二十四年》，王将伐郑，富辰谏曰：邘，武之穆也。守敬按：此《左传》文。京相璠曰：今野王西北三十里有故邘城，邘台是也。守敬按：杜《注》，野王县西北有邘城，与京合。《括地志》，在河内县西北二十七里。今为邘台镇，在河内县西北三十里。今故城当太行南路，道出其中。汉武帝封李寿为侯国。赵云：按《汉表》，是征和二年封。邘水又东南，径孔子庙东，守敬按：《寰宇记》，河内县下，今太行山上有孔子庙、石室。庙庭有碑。魏太和元年，孔灵度等以旧宇毁落，上求修复。野王令范众爱、河内朱内讹作中，《笺》曰：宋本作河内。戴、赵改。守敬按：唐始有河中府，在今山西永济县，郦氏所不及知。此河内为野王县治，是汉旧郡，况又有宋本足据，则河中之误无疑。虽稍涉地学者亦能定之，而朱氏仍以河中作正文，几于不辨黑白矣。书中如此失者甚多，特拈此一条释之。太守元真、刺史咸阳公高允守敬按：允字伯恭，《魏书》、《北史》俱有传。表闻，立碑于庙。
治中刘明、别驾朱无别字，《笺》曰：宋本作别驾。守敬按：《续博物志》作别驾，戴、赵增。吕次文、朱文作父，戴、赵改。守敬按：明抄本作文，《续博物志》同。主簿向班虎、荀灵龟，守敬按：《续博物志》荀作苟，但《注》后文亦作荀，据后文称功曹，而此称主簿，盖太和去和平十余年，前后官职有异也。以宣尼大圣，非碑颂所称，宜立记焉，云，仲尼伤道不行，欲北从赵鞅，闻杀鸣犊，戴改犊作铎。守敬按：《史记 孔子世家》作窦鸣犊。《集解》徐广曰，或作鸣铎窦●，又作窦鸣犊。《索隐》、《家语》云，窦●鸣犊，《国语》云鸣铎窦●，是鸣铎、鸣犊，声转字异，戴必改犊作铎，失于不考。遂旋车而返。及其后也，晋人思之，于太行巅南为之立庙，[二七]盖往时回辕处也。余按诸子书守敬按：《家语 困势》、《孔丛子 记问》、《说苑 权谋》。及史籍之文，守敬按：《史记 孔子世家》、《汉书 刘辅传》。并言仲尼临河而叹，曰：丘之不济，命也夫！是非太行回辕之言也。守敬按：明陈棐《孔子回车庙解》，孔子当时既临河而返，是未济河也，既未济河，是未诣太行之下也，其太行之巅有回车之辙者，妄矣。碑云：鲁国孔氏，官于洛阳，因居庙下，以奉蒸尝。斯言是矣。朱是讹作至，赵同，戴改。盖孔氏因迁山下，朱无氏字，全、赵同，戴改因作氏。守敬按：陈棐引此作孔氏因迁山下，今从之。追思圣祖，故立庙存飨耳。其犹刘累迁鲁，立尧祠于山矣，会贞按：刘累事详《滍水注》。非谓回
辕于此也。邘水东南径邘亭西。京相璠曰：又有亭在台朱作桥，《笺》曰：一作台。戴、赵改。会贞按：《大典》本、明抄本作台。西南三十里。会贞按：《汉志》野王，颜《注》引孟康曰，故邘国，今邘亭是也。此有亭之证。但城亭通称，孟氏所言邘亭，盖即指邘城乎？又或邘有二城，京氏、孟氏各有所指乎？今是亭在邘城东南七八里，会贞按：在今河内县西北。盖京氏之谬耳，或更有之，余所不详。其水又南流，注于沁。
沁水东径野王县故城北。《怀庆府志》，野王城即今之府城。秦昭王四十四年，白起攻太行道绝，而韩之野王降。守敬按：《史记 白起传》，昭王四十四年，起攻太行道，绝之。四十五年，伐韩之野王，野王降。始皇拔魏东地，置东郡。郡详《瓠子河注》。卫元君自濮阳朱濮讹作汉，《笺》曰：当作濮。赵、戴改。东郡、濮阳并见《瓠子河》篇。徙野王，守敬按：《史记 卫世家》，元君十四年，秦拔魏东地，初置东郡，更徙魏野王县。《年表》，卫从濮阳徙野王。即此县也。汉高帝元年为殷国，二年为河内郡，守敬按：《诸侯王表》，高帝元年，封司马卬为殷国，二年三月，属汉，为河内郡。王莽之后队。守敬按：《后汉书 伏湛传》，王莽时为后队属正。县曰平野矣。守敬按：自汉高帝至此，并《汉志》文。阎若璩据此《注》为前汉郡治野王之证。守敬按：此未确，说见后。后汉郡治怀，野王县属焉，魏因之，晋复移郡治此。魏怀州刺史治，皇都迁洛，朱洛讹作治，戴改。赵云：当作洛，魏孝
文帝自代迁洛阳。守敬按：《大典》本作洛。省州，复郡。守敬按：《地形志》怀州，天安二年置，[天安当作太安，见下]太和十八年罢。其时但有河内郡，即此《注》所谓省州复郡也。水北有华岳庙。守敬按：《怀庆府志》，华岳庙在府城北郭，沁水北，今废。庙侧有攒柏数百根，对郭临川，负冈荫渚，青青弥望，奇可翫也。怀州刺史顿邱李洪之之所经构也。守敬按：李洪之为怀州刺史，见《魏书》及《北史》本传，俱言洪之恒农人；又《魏书 李神传》，恒农人，父洪之，秦、益二州刺史。庙有碑焉，是河内郡功曹山阳荀灵 以和平四年造，天安元年立。守敬按：庙有碑，必先构庙，后立碑。郦氏以碑造于和平四年，立于天安元年。而《地形志》云，天安二年立怀州，洪之为刺史构庙，是立碑在立州构庙之先矣，不合。考和平之先为太安，则《地形志》天安当太安之误。
沁水又东，朱沟枝津入焉。朱沟枝津详后。
又东与丹水合，水出上党高都县故城守敬按：汉县属上党郡，后汉、魏、晋因，后魏先属建兴郡。《地形志》永安中置建州高都郡，则郦氏后事矣。在今凤台县东北三十里。东北阜下，守敬按：今高平县北四十五里有丹朱岭，即《山海经》之丹林，丹水发源于此。俗谓之源源水。会贞按：《大典》本、明抄本作源漳水，《旧唐志》，武德元年，移丹川县于源泽水北，即此水，并可参异同。《山海经》曰：沁水之东有林焉，名曰丹林，丹水出焉，守敬按：《北次三经》文。即斯水
矣。丹水自源东北流，又屈而东注，左会绝水。《地理志》曰：高都县有莞谷，丹水所出，东南入绝水是也。守敬按：今本《汉志》作入泫水，非也。此注明是丹水入绝水，泫水尚在后入丹水，何得云丹水入泫？则泫为绝之误无疑，当以此《注》正之。绝水出泫氏县县详后。西北杨谷，朱杨作阳，赵、戴改。守敬按：《寰宇记》，绝水在高平县西北二十里，源出髑髅山杨谷。《方舆纪要》，在高平县城西。《注》称丹水左会绝水，绝水右入丹水，则丹水在西，绝水在东，今以出高平东北之长河当之。故《地理志》曰：杨谷，绝水所出。泫氏县下。东南流，左会长平水。朱《笺》曰：旧本无会字。守敬按：有会字，是也。又左当作右。水出长平县西北小山，守敬按：《寰宇记》，丹水一名长平水，就长平水下流合丹水互受通称言也。又云，水出长平故也，与此《注》合，盖出今高平县西北。东南流，径其县故城，赵云：按《地形志》，邵郡，皇兴四年置，领苌平县，即斯县也。会贞按：赵说误。魏邵郡之苌平，周改为王屋，见《隋志》，在今济源县西八十里，非此地。考《地形志》，长平郡领高平县，永安中置　治高平城。《一统志》谓高平城为长平城之讹，即《注》所指之长平故城，则《注》称有长平县，盖魏初因长平亭置县，至郦氏后，改为高平县。《地形志》略其朔耳。泫氏之长平亭也。会贞按：《续汉志》，泫氏有长平亭。《史记》《白起传》曰：秦使左庶长王龁攻韩，取上党。上党民走赵。赵军长平，使廉颇为将，后遣马服君之子
朱无之字，《笺》曰：旧本无君字，有之字。吴本以之字改君字，戴、赵增之字。会贞按：《起传》无君之二字。赵括代之。秦密使武安君白起攻之。括四十万众降起，起坑之于此。《上党记》守敬按：《史记 集解》、《续汉志 注》、《御览》屡引此书，不着撰人名氏。曰：长平城在郡之南，上党郡详《浊漳水注》。守敬按：《括地志》，长平故城在高平县西三十一里。《元和志》，在西二十一里。《高平旧志》，在县西北二十里王报村。秦垒在城西，二军共食流水涧，相去五里。会贞按：《寰宇记》，秦、赵二壁对起，相去数里，赵括、白起相攻之所。又引《冀州图》云，东西二城，[二八]在今高平县西三十五里，秦据西城，赵守东城。秦坑赵众，收头颅，筑台于垒中，因山为台，崔嵬桀起，今仍号之曰白起台。[二九]会贞按：《通典》，高平有头颅山。《元和志》，头颅山一名白起台，在高平县西五里。在今县西南。城之左右，沿山 隰，南北五十许里，东西二十余里，悉秦、赵故垒，遗壁犹存焉。[三〇]汉武帝元朔二年，以封将军卫青为侯国。全云：卫将军所封国，《索隐》曰，在汝南，其子封宜春侯，亦在汝南，然则非上党之长平也。赵云：按《史记 秦始皇本纪》，五年，将军骜攻魏，定酸枣、燕虚、长平。裴骃曰，《地理志》，汝南有长平县故城，在今陈州西六十里。其水东南流注绝水。绝水又东南流，径泫氏县故城北。守敬按：两汉、魏、晋县属上党郡，后魏曰玄氏。《地形志》，永安中置长平郡，治玄氏城。郦氏时，
县属建兴郡。《高平县志》，在县北二十里。《竹书纪年》曰：晋烈公元年，守敬按：今本《竹书》周威烈王七年。赵献子城泫氏。绝水东南与泫水会，水导源县西北泫谷。朱泫作玄。赵改云：章怀《后汉书 注》曰，泫氏县西有泫谷水，故以为名。玄当从水作泫，后魏改为玄氏，然谷名当仍其旧。守敬按：《通典》亦称泫谷水。《方舆纪要》，泫水在高平县西北，今湮。东流径一故城南，俗谓之都乡城。守敬按：《括地志》，赵鄣故城，一名都尉城，今名赵东城，在高平县西二十五里。未知即此城否？又东南，径泫氏县故城南，世祖建武六年，封万普为侯国。守敬按：《后汉书 万修传》，子普徙封泫氏，不云何年，此采他家《后汉书》。而东会绝水，乱流东南入高都县，县详下。右入丹水。赵云：按《汉书》，丹水入泫，泫即绝也。絕水南至 王入沁，善長分為二水，與班固異。守敬按：赵氏不知《汉志》丹水入泫为入绝之误，故谓泫即绝，辨见上文。《汉志》以绝水为正流，故谓丹水入绝，绝水入沁。此《注》以丹水为正流，故谓绝水入丹，丹水入沁，非有异也。《上党记》曰：长平城在郡南山中。赵云：按刘昭《郡国志补注》引《上党记》曰，白起城在郡南山中百二十里。长平城即白起城也。
丹水出长平北山，南流。秦坑赵众，流血丹川，由是俗名为丹水，斯为不经矣。[三一]会贞按：《太平广记》三百九十九引《国史异纂》云，怀州北有丹水，其源出长平山，传云秦杀赵卒，其水变赤，因以为名。上在太原知其故，诏改为怀水。俗语流传，久而不息，不知郦氏已驳之。据《竹书纪年》
称晋出公时，丹水曾绝，幽公时，丹水相击；[下引。]又称宋杀大夫皇瑗于丹水之上，丹水壅不流。[《濩水注》引。]更在秦坑赵卒之先，则丹水之名久矣。丹水又东南流，注于丹谷，守敬按：《魏书 孝庄帝纪》，永安三年，尔朱世隆攻河桥，诏大都督源子恭镇丹谷。尔朱兆寇丹谷，子恭奔退。《一统志》，丹谷在凤台县东南。即刘越石《扶风歌》[按见《文选》二十八]。所谓丹水者也。《巵林》曰：刘琨《扶风歌》曰，朝发广莫门，暮宿丹水山。《文选》李善《注》引《晋宫阁名》曰，洛阳城广莫门北向。《汉书》上党高都县莞谷，丹水所出也。盖即郦元之说。予按：上党去雒千五百里，朝发雒城，暮宿高都，虽有乘风之翼，蹑景之足，不能如是之疾。且其诗曰，顾瞻望宫阙，宁有天井关头可睇德阳殿角乎？考《地志》宏农有丹水县，丹水出上雒冢岭山，东至析入钧者，斯为近之矣。守敬按：朱珔《文选集释》驳《巵林》说，谓宏农之丹水，较上党之丹水，去洛阳更远，且其地在西南，无由发广莫门，惟地在东北，乃宜出北门也。则仍以郦说为允。朱说甚审，玩越石诗意，即《小雅》所谓骍骍征夫，每怀靡及，不遑停骖之意，非谓一日之朝暮也。《晋书地道记》曰：县有太行关，即天井关，详下。丹溪为关之东谷，途自此去，不复由关矣。丹水又径二石人北，而各在一山，角倚相望，会贞按：《寰宇记》，石人山在晋城县东南八十八里，有双石高标，类人形。《方舆纪要》，在今泽州府东南八十里。南为河内，北曰上党，二郡以之分境。会贞按：此就汉、晋言，至郦氏时，南为河内如故，北则阳阿、高都等县属建兴郡，非复上党境矣。丹水又东南，历西岩下，
岩下有大泉涌发，洪源巨轮，朱《笺》曰：谢兆申云，宋本作洪流巨轮。 按：疑当作洪流巨输。戴、赵改输。守敬按：《尔雅》郭璞《注》，汾阴有水口，大如车轮许。《河水注》，濆泉上涌，大几如轮，深则不测。《济水注》，泉源上奋，水涌若轮。《泗水注》，蕃县之东北，平泽出泉若轮焉。是洪源巨轮，原不误，宋本作洪流巨轮，亦通。朱氏疑当作巨输，不可解。戴、赵皆从之，何也？渊深不测，苹藻冬芹，朱《笺》曰：冬字疑误。戴改为茭。赵云，按孙潜云：冬，虋冬也，字不误。竟川含绿，虽严辰肃月，无变暄萋。朱无变讹作燕麦，赵同，戴改。守敬按：《大典》本、明抄本作无变。《清水注》有不变贞萋之文，则戴改是也。丹水又南，白水注之。水出高都县故城西，县详前。守敬按：《寰宇记》，白水在晋城县南二里，源出湖泓水。今凤台县南之水有二源，东曰白河，西南流，西曰黄沙河，东南流，会于城南。此《注》称白水出高都故城西，又称东南流，历天井关，则以今黄沙河为其源也。所谓长平白水也。会贞按：《魏书 食货志》称长平白水县，郦氏或据当时之说，县取水为名，《地形志》失载。东南流历天井关。会贞按：《通鉴》晋太元十五年，《注》引此无南字，盖脱。《地理志》曰：高都县有天井关。会贞按：《汉志》上党郡下有天井关，又载于高都县下。蔡邕曰：太行山上有天井，关在井北，遂因名焉。守敬按：蔡邕语，未详所出。《元和志》天井故关，一名太行关，在晋城县南四十五里太行山上。《方舆纪要》，天井关在泽州府南四十五里，
当太行绝顶，其南即羊肠坂道，至为险要。故刘歆《遂初赋》曰：驰太行之崄峻，入天井之高关。会贞按：赋见《古文苑》，崄峻作严防，高当作乔，乔、高通用。太元十五年，晋征虏将军会贞按：晋字当在太元上。朱序，破慕容永于太行，遣军至白水，会贞按：见《晋书 孝武帝纪》及《朱序传》。去长子长子县详《浊漳水注》。一百六十里。白水又东，天井溪水会焉。水出天井关，赵云：章怀《后汉书 注》曰，太行山上天井关，南有天井泉水三所。守敬按：《寰宇记》，天井泉三所，极大，至深莫测。今有水出凤台县南。《水道提纲》称天井关北水，即斯水也。北流注白水，世谓之北流泉。白水又东南流，入丹水，谓之白水交丹水。又东南出山径鄈城西，城在山际，俗谓之期城，非也。会贞按：今本《郡国志》，山阳有蔡城，刘昭《注》，蔡叔邑，当因山阳去殷都不远，故有是说。此引《郡国志》，山阳有鄈城，与刘昭所见本异。又引《竹书》作蔡，与《史记 魏世家 索隐》引《竹书》作蔡异。考蔡叔之封，古书皆言在上蔡，绝无异说。郦氏《汝水注》亦云然，是郦氏不以此地为蔡叔邑。然有一疑，此《注》又引京相璠曰，山阳西北六十里有鄈城，京氏书为《春秋土地名》，《春秋》有蔡无鄈，则是作鄈，作蔡，两本并传。京相璠曰：河内山阳西北六十里有鄈城。会贞按：城在今河内县东北四十里。《竹书纪年》曰：梁惠成王元年，会贞按：今本《竹书》周烈王六年。赵成侯偃、韩懿侯若伐我葵，即此城也。丹水
又南，屈而西转，光沟水出焉。会贞按：光沟水详下。丹水又西，径苑乡城北，会贞按：城在今河内县北。南屈东转，径其城南，东南流注于沁，谓之丹口。会贞按：丹口在今河内县东北。《竹书纪年》曰：晋出公五年，会贞按：今本《竹书》周元王六年。丹水三日绝，不流。幽公九年，今本《竹书》周烈王五年。丹水出，相反击。今本《竹书》脱相字，击误洁。即此水也。
沁水又东，光沟水注之。水首受丹水，会贞按：今水曰小丹河，于河内县东北，自大丹河分出。东南流，界沟水出焉。会贞按：界沟水详下。又南入沁水，又东南流，径成乡城北，会贞按：城在今河内县东北。又东径中都亭南，会贞按：《地形志》，州县有中都城。《怀庆府志》，中都城在府城东北二十里，今为内都村。左合界沟水，朱左讹作又，全、赵、同，戴改。水上承光沟，会贞按：水自今小丹河分出，据下称南径中都亭西，其分处在今河内县东北。东南流，长明沟水出焉。会贞按：长明沟水详《清水》篇。又南径中都亭西，而南流注于沁水也。会贞按：《怀庆府志》，今遗沼尚存，渊而不流。
又东过周县北。戴改周作州。守敬按：非也。详下。
县故州也。朱州作周。赵云：按《水经》多以州为周，如武周、泉周之类。此是《汉志》河内郡之州县，
而《水经》以为周，郦故以县故州也释之。后人并《注》之州字亦改从周。守敬按：州、周古字通用，如《左传》华周，《汉书 人表》作华州。《史记 卫将军 骠骑传》，路博德平州人，《汉志》作平周是也。此则当从赵说，《经》作周，《注》改州。乃全改《经》作州，仍《注》周字，不思《注》所证诸事，各书皆作州，谓之故周，则不相应。戴改《注》作州，而并改《经》作州，则《注》语为赘，亦非也。汉县属河内郡，后汉、魏、晋因。《地形志》，天平初，置武德郡，郦氏时乃属河内，在今河内县东南四十里。《春秋左传》隐公十有一年，周以赐郑公孙段，六国时，韩宣子徙居之。赵云：何氏曰，此《注》多误文。公孙段事在昭公三年，去隐公十一年甚远。韩起又不逮六国时，且亦未尝徙居之。全云：周以赐郑，下有脱文，盖州本温地，苏忿生叛王，王以赐郑，而郑不能有也。晋启南阳，州入焉。赵氏、却氏、栾氏递有之。昭公三年。晋以赐郑公孙段，七年，复归之晋，而韩宣子以易原县于宋乐大心，然其后仍属晋公家，宋行人乐祁之死，晋人止其尸于州以求盟，是也。《史记》韩宣子晚居州，然则宣子虽不逮六国时，而未始不居州也。其文不见于《左》而见于《史》，义门核之未尽。戴云：公孙段三字上有脱文，当云昭公三年，晋以州田赐郑公孙段，六国时三字，当作其后二字。有白马沟水注之，水首受白马湖，守敬按：《怀庆府志》，白马湖在府东北二十里，白马沟受此湖。故《一统志》谓水在河内县东北。湖一名朱管陂。陂上承长明沟。湖水东南流，径金亭西，守敬按：《地形志》，州县有金城。《怀庆府志》有东西二金城，东金城在府城东四十三里，西金城在府东北三十里，即此《注》之金亭。
分为二水，一水东出为蔡沟，守敬按：蔡沟详《清水》篇。一水南流注于沁水也。朱作南流于沁，戴改流作注，赵据孙潜校，流下增注字。
又东过怀县之北。朱过下作邢邱二字，《笺》曰：一作怀县之北。戴、赵改。守敬按：《大典》本、明抄本并作怀县之北。
《韩诗外传》三曰：武王伐纣，到邢邱，更名邢邱曰怀。朱《笺》曰：据今《韩诗》作怀宁。守敬按：《韩诗》，更名邢邱曰怀，宁曰修武，宁字属下句，且更名宁曰修武，《清水注》已引之，不知朱氏何以误将怀宁二字连读？邢邱详《济水注》一。春秋时，赤翟伐晋，围怀，是也。守敬按：见《左传 宣六年》。王莽以为河内，故河内郡治也。守敬按：此所云故河内郡治，兼两汉言之也。《元和志》，前汉河内郡领县一十八，理怀。《寰宇记》亦云治怀。《舆地广记》，怀县，二汉为河内郡治。《方舆纪要》、《一统志》并从之。是前汉河内郡治怀有明征。阎百诗以《水经注》上文序野王，从汉前说起，遂据以前汉河内郡治野王，而于此《注》故河内郡治怀，不复细核，第以后汉当之。阎氏于前汉郡治固多依据，此一事则未免武断矣。旧三河之地矣。韦昭曰：河南、河东、河内为三河也。会贞按：韦说见《汉书 高帝纪 注》，《史记 集解》亦引，本《货殖传》。县北有沁阳城，会贞按：《地形志》，山阳有沁阳城。《怀庆府志》，在河内、武涉二县之交，今呼沁阳村。沁水
径其南而东注也。
又东过武德县南，又东南至荥阳县北，东入于河。守敬按：《汉志》，沁水东南至荥阳入河。颜师古谓沁水至武德县入河，以沁水不至荥阳也。据此《经》入河在荥阳之北，则无疑于《汉志》矣。
沁水于县南，守敬按：武德县详《河水》篇。水积为陂，通结数湖，守敬按：在今武陟县东。有朱沟水注之。其水上承沁水于沁水县西北，会贞按：沁水县详前。今济源县东北有利仁河，自五龙口承沁水，即故朱沟也。自方口东南流，会贞按：韩愈《盘谷子诗》称方口，则此作方，不误。赵、戴并改作枋，以与前合。奉沟水右出焉。守敬按：奉沟水详《济水》篇。又东南流，右泄为沙沟水也。守敬按：沙沟水详下。其水又东南，于野王城西，守敬按：野王县详前。枝渠左出焉，[三二]以周城溉，东径野王城南，又屈径其城东，而北注沁水。会贞按：今有广济河枝津，自西南穿怀庆府城而东北流注沁，与古异。朱沟自枝渠东南，径州城南，守敬按：州县详上。又东径怀城南，守敬按：《地形志》，怀有怀城。又东径殷城北。郭缘生《述征记》曰：河之北岸，河内怀县有殷城。或谓楚、汉之际，殷王卬治之，非也。守敬按：《元和志》，武陟县本汉怀县地。故殷城在县东南十里，楚、汉之际，司马卬为殷王，都此。《寰宇记》同。二书之说，即此所云或说也。然《史记 项羽本纪》云，封司马卬为殷王，王河内，都朝歌。《月表》
亦然，非怀也，故郦氏驳之。余按《竹书纪年》守敬按：今本《竹书》周显王九年，当梁惠王十一年。云：秦孝公二年师伐郑，次于怀，城殷，守敬按：《寰宇记》、《路史 国名》引《竹书》并无城字，而今本《竹书》亦有城字。按：《注》上文东径怀城，东径殷城，此不应怀下独有城字，因此衍城字，后之辑《竹书》者，又据增城字。即是城也。然则殷之为名久矣，朱脱则字，赵、戴增。知非从卬始。昔刘琨朱作刘聪，全、赵谓郭默尝附刘曜，非刘聪，戴改曜。守敬按：《晋书 郭默传》，遣使谒刘琨，琨加默河内太守。刘曜围之，默送妻子为质，且请籴，籴毕，设守。《前赵录》亦同。是默未尝附曜，而附刘琨有明文。然亦未尝为殷州刺史，或以河内太守假殷州刺史也，则当作刘琨，今订。以郭默为殷州刺史，督缘河诸军事，治此。朱督上衍都字，赵同，戴删。会贞按：《大典》本、明抄本并无都字。朱沟水又东南注于湖。朱无水字。全、赵、戴增。会贞按：朱沟自枝渠东南流，以下当行今沁河、广济河之间，以广济河即沙沟，而朱沟则在沙沟之北也。
湖水又右纳沙沟水。赵以又字为衍，删之。全、戴同。会贞按：非也。《注》意谓朱沟水注湖，湖既右纳朱沟水，又右纳沙沟水也。《淮水注》称淮水又右纳洛川，是其比也。水分朱沟南派，会贞按：据上文朱沟泄为沙沟后，东南径野王，则沙沟分朱沟在野王之西。据《济水注》，奉沟东南径李城西，则在李城南，沙沟当在李城北。今温县北有广济河，盖其故渎也。东南径安昌城西。会贞按：《地形志》，
平皋有安昌城。《元和志》，安昌故城在武德县东十三里。《寰宇记》，在东南十里。《怀庆府志》，在府城东南六十里。汉成帝河平四年，封丞相张禹为侯国。全云，张禹所封在汝南。《地理志》汝南郡安昌县下云，侯国。《外戚 恩泽侯表》亦云是汝南。《方舆纪要》，安昌城在信阳州西北七十里。[三三]汉县，属汝南郡，亦见《淮水注》，此赵氏所采全说也。薛刻全本，则云，当以善长为是，盖禹故河内人也。此当是全氏七校本语，故与前说异。于此见薛刻全本不尽伪。今城之东南有古冢，时人谓之张禹墓。余按《汉书》，禹，河内轵人，会贞按：轵县详《济水注》。徙家莲芍。赵、戴改作勺，会贞按：两《汉志》作莲勺，《晋》及《后魏志》作莲芍。郦氏盖就当时之制书之。《沮水》、《渭水》两《注》并作莲芍，可证。赵于《渭水注》亦改作勺，而戴不改，《沮水注》又皆不改，亦未画一，今仍之。鸿嘉元年，禹以老乞骸，戴骸下增骨字。自治冢茔，起祠堂于平陵之肥牛亭，会贞按：《一统志》，肥牛亭在咸阳县西北。《县志》，在汉平陵南。近延陵，会贞按：平陵、延陵，并详《渭水注》。奏请之，诏为徙亭。哀帝建平二年薨，遂葬于彼。会贞按：以上本《汉书 张禹传》。此则非也。沙沟水又东，径隰城北，朱无水字，赵、戴增。《春秋 僖公二十五年》，取太叔于温，杀之于隰城，会贞按：《左传 隐十一年》文，城作郕。是也。京相璠曰：在怀县西南。会贞按：《续汉志》，怀县有隰城。隐十一年，杜《注》与京同。在今武涉县西南
十五里，又径殷城西，东南流入于陂。
陂水又直荥阳县北，朱作陂水又值，下脱。赵云：值当作直，直下落武德县南，至荥阳县北九字。全祖望校补。戴增同。守敬按：赵谓值当作直，是也。惟《注》前云沁水于县南水积为陂，县即指武德言，则陂已在武德县南矣。此上言沙沟水径殷城西，东南入陂，亦谓武德县南之陂也，安得言陂水又直武德县南？当止增荥阳县北四字则合矣，今订。荥阳县详《济水注》。东南流入于河。赵云：《方舆纪要》，沁河在武陟县东一里，又南达于河，[三四]其入河之处名南贾口，支流复自县东北引，灌田二千余顷。先儒亦咸谓是沟为济渠。朱济作沛，下同。《笺》曰：孙云，并当作泲。全、赵、戴作济。故班固《汉志》及阚骃并言济水至武德入河，盖济水枝渎条分，所在布称，会贞按：《济水》篇，济水故渎惟通奉沟水，不与沙沟通。奉沟于平皋城南注河，不至武德，则班、阚所谓济水至武德入河者，郦氏亦未能实指其水道。故于是沟至武德入河，指为济渠，以济水枝渎条分所在布称，沟通之。而《禹贡锥指》云，沙沟即奉沟之下流，古济水由此入河，故谓之济渠。亦但就此《注》为说也。亦兼丹水之目矣。守敬按：《汉志》言丹水入绝，在高都县，郦氏叙丹水于苑乡城东南注沁，谓之丹口，在野王县。此言兼丹水之目者，据《汳水注》云，丹水乱流于武德绝河，南入荥阳合汳，故汳兼丹水之称，又《获水注》云，获水亦兼丹水之称，足征沁、丹合流，沁水下流，通称丹水矣。
　淇水
淇水出河内隆虑县县详《洹水》注。西大号山。守敬按：《淮南 墬形训》，淇出大号。
《山海经》《北次三经》曰：淇水出沮洳山。朱作如，全、赵、戴改如作洳。守敬按：《北次三经》文。今《经》淇作濝，如作洳。郝懿行谓濝即淇字，如、洳或古字通。《元和志》、《寰宇记》亦本《山海经》，称淇出沮洳。《汉志》，河内郡共县北山，淇水所出。《说文》，淇水出河内共北山，或曰，出隆虑西山。《水经》则本《淮南》，淇出大号，而郦氏引《山海经》淇出沮洳。据郭璞云，今淇水出隆虑大号山，是沮洳即大号审矣。高诱云，大号山在河内共县北，或曰在临虑西。考汉时共县之北，临虑之西，地虽辽阔，并无他县在其间。今辉县即共县，林县即临虑县，仍是接壤。是临虑之西山，即共县之北山，高说确凿可据。故郦氏后叙淇水径黎阳县入河，即引《地理志》曰，淇水出共，东至黎阳入河，以见《汉志》与《山海经》、《淮南》诸书同也。《地形志》，王莽岭源河东流为淇，盖亦山之异名矣。今水出陵川县东山。水出山侧，颓波漰注，冲激横山，山上合下开，可减六七十步，巨石磥砢，交积隍涧，赵作间。会贞按：《御览》引作涧，《名胜志》引同。倾澜渀荡，朱澜讹作涧，漭作渀，《笺》曰：《御览》引此作倾澜莽荡，戴、赵改澜，戴又改渀作漭。守敬按：明抄本作澜渀，字不误，戴改非也。势同雷转，激水散氛，暧若雾合。又东北，沾水注之。朱沾讹作活，下沾台
讹作玷台。全云：《汉书 地理志》上党郡壶关县下云，沾水东至朝歌入淇。此即沾县所以得名也。有沾县因有沾城，《地形志》乐平县有沾城，是也。有沾城因有沾台。《晋书》误以沾城为玷城，而是《注》亦讹沾台为玷台。何超《晋书音义》从而实之，赖有胡梅 不错，今校正。守敬按：《汉志》沾县，《注》引应劭曰，沾水出壶关，说沾水之出本《汉志》，而系于沾县下则非。沾县为清漳所出，去壶关远矣。而沾水又不径沾县，以地望准之，应说当系于隆虑县下，尚不差远意。又《汉志》东至朝歌入淇，是沾水之流甚长，故陈澧谓即今之淇水，出山西壶关县，东流至河南淇县，入卫河。按郦氏素墨守班《志》，若所见《志》文，果有至朝歌之说，与其《注》不合，必讼言以驳之。如漳水不入阳水之例。况《地形志》林虑郡有临淇县，[在今林县东南七十里。]不名临沾也。《隋志》魏郡林虑县下，开皇初，分置淇阳县，[在今林县南三十里。]不名沾阳也。又汲郡卫县下，旧曰朝歌。开皇十六年置清淇县。[在今浚县西。]大业初，改朝歌曰卫，废清淇入焉。有淇水，不名清沾，亦不云有沾水也。是自来地志亦绝不以淇水当沾水，证以《说文》，沾水出上党壶关，东入淇。黄公绍《韵会》引增至朝歌三字，亦后人所加，不足据也。钱坫曰，沾水疑即今之壅水。水出壶关县县详《浊漳水注》。东沾台下。石壁崇高，昂藏隐天，泉流发于西北隅，与金谷水合，金谷即沾台之西溪也。东北会沾水，朱无沾字，全、赵、戴增。又东流注淇水。全、赵淇水作于淇。
淇水又径南罗川，又历三罗城北，朱三讹作之。戴云：考《寰宇记》[三五]共城县治西北六十里，
大山中，有罗门，即山峡陉东之所，内有南罗、中罗、北罗三城，各相去六七里。可证之乃三字之误。全、赵改同。守敬按：此全、赵袭戴之证。[三六]《辉县志》有平罗村，在县西北六十里侯赵川中，盖罗城遗址。东北与女台水合。朱合上有会字，全、赵、戴删。水发西北三女台下，守敬按：今有盈盈水出壶关县东南，疑即此水也。《一统志》则云，女台水在林县西南。东北流守敬按：《一统志》引作东南流，以此水发西北，则当作东南流矣，然水发西北，仍东北流，未为不可，故下文淇水又东北流。注于淇。
淇水又东北历淇阳川，朱历作径，赵同，戴改。径石城西北。守敬按：《史记 赵世家》，惠文王十八年，秦拔我石城。《括地志》，石城在林虑县西南九十里。《一统志》，在林县西南八十五里。城在原上，带涧枕淇。
淇水又东北，西流水注之。水出东大岭下，守敬按：今林县南迤东，峰峦绵延，即《注》所称大岭也，图谓之六岭山。西流，径石楼南，在北陵石上，练垂桀立，亭亭极峻。其水西流，径注于淇。朱讹作西流水也，全、赵、戴同。守敬按：当作西流注于淇，今订。
又东径冯都垒南，会贞按：《名胜志》引此，冯作洪，云在林县南七十里。[三七]此句指淇水。世谓之
  </div>
  <div class="pagination">
   <a href="水经注疏_page19.html">
    上一页
   </a>
   <span>
    ...
   </span>
   <a href="水经注疏_page15.html">
    15
   </a>
   <a href="水经注疏_page16.html">
    16
   </a>
   <a href="水经注疏_page17.html">
    17
   </a>
   <a href="水经注疏_page18.html">
    18
   </a>
   <a href="水经注疏_page19.html">
    19
   </a>
   <span class="current-page">
    20
   </span>
   <a href="水经注疏_page21.html">
    21
   </a>
   <a href="水经注疏_page22.html">
    22
   </a>
   <a href="水经注疏_page23.html">
    23
   </a>
   <a href="水经注疏_page24.html">
    24
   </a>
   <a href="水经注疏_page25.html">
    25
   </a>
   <span>
    ...
   </span>
   <a href="水经注疏_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
