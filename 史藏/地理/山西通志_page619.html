<!DOCTYPE html>
<html>
<head>
    <meta charset="UTF-8">
    <title>山西通志 - 第 619 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 619 页/共 700 页</h1>
    <div class="content">　　防遵行庶大典昭然而小臣倍加鼓舞矣至于例之稍可推广者则同知知州亦应行取是也旧例同知知州轮班内陞员外惟不得与行取考选之列今知县应陞主事可以行取主事乃同知知州应陞员外似亦可以行取员外况新台臣陈勲郑恂俱由知州陞任员外现
　　皇上选用则嗣后正途出身之同知知州与正途出身之知县各照资俸一体行取庶人材辈出而选择愈可足用矣若夫例之尚不画一者以知县行取既不由督抚保举而京官考选例内犹有照三十六年三十九年之例令堂官保送等语则是同一事也而外官一例京官又一例矣且考选一途若必借堂官保送则平日之交结与临时之营谋在所难免将见台垣建言之臣无一非部院门下之士是保送实便于树恩而各衙门之端回防瞻徇谁与觉乎【臣】请嗣后遇有科道员缺吏部请
　　防后将正途出身之部属与翰林竝由正途知县陞任之中行评博等官一体论俸开列听候考选庶恩皆出自
　　皇上而奔竞之妄念可息矣【臣】因行取考选闗系甚大故敢冒昧陈词字多逾格贴黄难尽未敢另缮如果【臣】言不谬伏祈
　　睿鉴施行
　　乞休致疏
　　奏为微【臣】病衰日深恳
　　恩解退以重机务事窃【臣】山右庸材荷防
　　圣祖仁皇帝数十年豢养之恩自县令洊歴尚书恭逢皇上御极屡叨
　　圣眷遂授【臣】大学士之职位重才踈抚心惭悚所自矢者惟此朴诚一念朝夕氷兢冀以稍报
　　髙深于万一不意雍正四年五月间在阁办事忽觉左手沉重两足无力有类瘫痪之症延医调治虽觉稍愈然必扶人倚杖始能行走曾将【臣】服官始末及致疾根由缮折具奏复防
　　天语慰谕
　　宠赐频颁闻
　　命之下感激涕零自念起迹单寒品秩逾分暮年抱病理合退休但以受
　　恩深重毫无报称是用扶衰供职又将二载无如年近八旬血气日耗今年入春以来旧疾加甚头晕目昏兼以
　　重听夙夜思维实増惶悚伏念靖共匪懈者乃人臣服官之大义物皆恋主恩未报而思归固【臣】之所不忍言也而度徳量力者尤人臣敬事之小心蚉岂负山年逾衰而旷位又【臣】之所不敢出也况机务重大又非他职可比倘有贻悮闗系匪轻不得已仰恳
　　皇上俯鉴愚忱准【臣】告退回籍调理俾【臣】得与农人野老共荷
　　升平则草野之余生皆
　　圣朝之赐矣【臣】诚惶诚恐稽首顿首无任恳切惶恐之至伏祈
　　睿鉴施行




　　山西通志卷一百八十七
<史部,地理类,都会郡县之属,山西通志>
　　钦定四库全书
　　山西通志卷一百八十八
　　艺文【五　状一】
　　唐
　　中书令汾阴公薛振行状　　　　杨　炯
　　高祖德魏给事中黄门侍郎御史中尉散骑常侍直阁辅国二将军齐州刺史赠车骑将军仪同三司华州刺史谥曰简懿曾祖孝通魏中书黄门二侍郎银青光禄大夫散骑常侍关西道大行台右丞常山太守汾阴侯赠车骑将军仪同三司齐郑二州刺史祖道衡齐中书黄门二侍郎隋吏部内史二侍郎上开府仪同三司陵邛潘襄四州刺史襄州总管司隶大夫皇朝赠上开府临河县开国公父收皇朝上开府兼陜东道大行台金部郎中天策上将军府记室参军文学舘学士上柱国汾阴县开国男赠定州刺史太常寺卿諡曰献河东郡汾阴县薛振年六十二字元超状昔者唐尧之协和万邦也有若四岳之敬顺昊天厯象日月虞舜之慎徽五典也有若八元之忠肃恭懿宣慈惠和夏禹之分别九州也有若咎繇之谟明弼谐允迪厥德殷汤之南征北怨也有若伊尹之格于皇天姬文之受命作周也有若虢叔之闻于上帝自唐虞而列考及秦汉而无讥元首必借于股肱方隆太平之化贤者必待于明主克致崇高之业若夫骖驾六龙驱驰七圣斟酌元气裁成天道者其惟圣人乎阐大猷挥神化匡正八极阜成兆人其惟良宰乎我大唐之建国也粤若神尧明扬侧陋文王叶于朕卜迎太公于渭水高宗求于朕梦得良弼于傅岩若岁大旱以为霖雨若济巨川以为舟楫者也公含天地之间气依日月之末光能备九德兼资百行探赜索隐极深研几髫龀之际羞言霸道词赋之间已成王佐年六岁袭爵汾阴男十一太宗召见勑文舘读书十六为神尧皇帝挽郎十九尚和静县主高宗升储之日也勑公为太子通事舎人二十二除太子舎人高宗践位诏迁朝散大夫守给事中年二十六寻拜中书舎人文馆学士三十二丁太夫人忧去职起为黄门侍郎固辞不许修东殿新书毕进爵为侯公毁瘠过礼多不视事出为饶州刺史上梦公征为右成武务四十复为东台侍郎是岁也放李义府于邛笮旧制流人禁乗马公为之言左迁简州刺史岁余上官仪伏诛坐翰墨往来徙居越嶲五十三赦还拜正谏大夫五十四迁中书侍郎寻同中书门下三品兼检校太子左庶子五十九迁中书令车驾幸洛阳诏公兼户部尚书与皇太子居守俄以风疾不视事高宗崩舆疾往神都抗表辞位至于再至于三诏加金紫光禄大夫仍听致仕以光宅元年季冬旁死魄薨于洛阳里之私第呜呼哀哉公地借膏腴姻连戚里鼎湖长往拜卿子而为郎金牓洞开征列侯而尚主遂乃弹冠筮仕策名委质叩天门于画阙攀鳯翼于紫宸凡升右辖者一年居外辖者两部四迁门下二入中书用能燮理我阴阳经纬我天地盐梅我宝鼎梁栋我宸极理百官而察万人平邦国而和上下借如风后天老左右轩皇萧何曹参谋猷汉室未有一心事君四十余年参两宫而出入歴三台而陟降合其道也大壑纵其鲲鹏遇其时也名山出其云雨功成辅弼德迈几深星象不方践中台之位山川并走竟游东岱之魂天不憗遗民将安仰越翼日诏赠光禄大夫使持节都督秦成武渭四州诸军事秦州刺史余如故赐物四百段米粟四百石东园秘器凶事给仪仗至墓所往还司宾卿监护玺书吊祭别降中使赐敛衣一袭杂物百端又诏陪葬干陵依故事也公袭封之年也受左传于同郡韩文汪至天王狩河阳乃废书而叹曰周朝岂无良相何得以臣召君文汪异焉神尧皇帝媫妤河东郡夫人公之姑也每侍高宗词翰高宗尝顾曰不见媫妤经数日便谓社稷不安其见重如此上幸温泉射猛兽公奏书极谏上深纳焉后因闲居谓公曰我昔在春宫与卿俱少壮光阴倐忽已三十年往日忠臣良将索然俱尽我与卿白首相见卿歴观书传君臣共终白首者几人我观卿大怜我我亦记卿深公感噎稽首谢曰先臣早参麾盖文帝委之以心膂臣又多幸天皇任之以股肱誓期杀身报国致一人于尧舜伏愿天皇遵黄老之术养生卫寿则天下幸甚赐金二百镒公有事君之节也不亦忠乎每读孝子忠臣传未尝不慷慨流涕以为帝舜非孝子朱云非忠臣客有讥之者曰宁有君父之过而称忠孝者哉太夫人薨公每哭呕血杖而后起上见公柴毁泣曰朕遂不识卿卿事朕君父一致遂至于灭性可谓孝乎中书省有一磐石隋内史府君常踞而草诏及公挥翰跃鳞每见此石未尝不然流涕公有立身之道也不亦孝乎其年修晋史笔削之美为当时最孝敬崩诏公为哀册上行幸九成宫勅皇太子赴行在所置酒别殿享王公以下时太子英王侍皇帝酒酒酣公献寿曰天王合易象干将三男震坎艮今日是也上大悦百官舞蹈称万岁赐杂物百段银镂钟一枚吐蕃不庭诏英王为元帅总戎西讨公赋西征诗一首上称善嗟叹者久之因代英王属和御笔缮写朝以为荣公有属诗之美也不亦文乎黄门侍郎上疏荐高智周任希古郭正一王义方顾彻孟利贞等后皆有重名歴登清贯及兼左庶子又表郑祖元沈伯仪贺觊邓元捷顔强学崔融等十人为学士天下服其知人公为右成务献封禅书及平夷策上深纳焉或有抵罪者同类数百经赦令狱官评连年不决竟以死论公上疏陈其滥诏百寮廷议狱官及诸宰臣未有所决公酬对如响众咸服焉上叹息曰几令我杀无辜之人百寮莫不震惧又上疏陈请备塞垣未几而匈奴背诞公有神通之鉴也不亦明乎仪表魁杰鬓眉若画身长七尺四寸望之俨然喜愠不形于色虽至于近习左右胥徒仆妾莫不待之以礼公有行已之方也不亦恭乎牧饶州六年以仁明驭下鄱阳北冈上忽生芝草一株郡人以为善政所感共起一舎号曰芝亭因立碑颂德公有驭人之术也不亦惠乎在邛都十余载沉研易象韦编三絶赋诗纵酒以乐当年有醉后集三卷行于世公有安和之德也不亦康乎上初览万机公上防论社稷安危君臣得失上大惊即日召见不觉膝之前席叹曰览卿疏若暗室而照天光临明镜而覩万象此后宠遇日隆每军国大事必参谋帷幄在中书独掌机务者五年出纳帝命口占数百上曰使卿长在中书一防足矣大驾东廵诏公骖乗上曰朕之留卿若去一目若断一臂关西事重一以委卿因赐物百段公有社稷之勲也不亦盛乎若夫有官功者赐其官族有大行者受其大名公叔列国之陪臣犹安社稷黔娄匹夫之介节不忘仁义古今以为通训书籍以为美谈况乎辅佐明君宁济天下生死无二始终若一业高于六相道贯于五臣其生也荣同心比于周召其死也哀陪葬均乎卫霍岂使易名之典不及于防同赐諡之文不传于终古门生故吏愿述德音博士礼官伫闻清议是则钟繇之策降于皇魏之年王导之疏寝于中兴之日垂拱元年四月四日故中书令汾阴公府功曹姓名谨状文昌台考功窃闻生为贵臣车服昭其令德死而不朽諡号光其大名今谨按故府主中书令汾阴公赠秦州都督薛元超以王佐之才逢太平之运抚绥万国康济兆人力牧辅轩皇未为尽善臯陶佐大禹犹有慙德名遂身退生荣死哀羽父之请鲁君抑惟旧典卫侯之諡文子庶几前列谨上
　　兵部尚书代国公赠少保郭公行状
　　张　说
　　公名震字元振本太原阳曲人也大父任相州汤阴令因居于魏公少倜傥廓落有大志仪冠雄杰身长七尺美须髯十六入太学与薛稷赵彦昭同业时有家仆至寄钱四百千以为学粮忽有一人缞服叩门云五世未葬棺柩各在一方今欲齐举大事苦乏资用闻君家信至颇能相济否不问姓名以车载去一无所留深为赵薛所诮公怡然曰济彼大事亦何诮焉十八擢进士第其年判入高等时辈皆以校书正字为荣公独请外官授梓州通泉尉至县落拓不拘小节尝铸钱掠良人财以济四方海内同声合气有至千万者则天闻其名驿征引见语至夜甚奇之问蜀川之迹对而不隐令录旧文乃上古劒歌其词曰君不见昆吾铁冶飞炎烟红光紫气俱赫然良工煆炼凡几日铸得宝劒名龙泉龙泉顔色如霜雪良工咨嗟叹奇絶琉璃玉匣吐莲花错镂金环生明月正逢天下无风尘幸得用防君子身精光黯黯青虵色文章片片绿鳞非直结交游侠子亦曾亲近英雄人何自中路遭弃捐零落漂沦古狱边虽复沉埋无所用犹能夜夜气冲天则天览而佳之令写数十本遍赐学士李峤阎朝隐等遂授右武卫胄曹右控鹤内供奉寻迁奉宸监丞属吐蕃请和亲令报命至境上与赞普相见宣国威命责其翻覆长揖不拜瞠目视之赞普曰汉使多矣无如公之诚信逺近疆界立谈悉定因遗金数十斤而还公悉以进上奏言揣彼上下之情人倦其隶役久矣咸愿早和大将论钦陵不争四镇独不欲耳但国家每岁不絶其使而钦陵常不禀命自然彼蕃之人怨钦陵日深望国恩日甚设欲广举兵徒难矣斯乃用间之微旨也必可使其上下俱怀猜阻矣则天甚然之无何吐蕃君臣果相疑贰遂诛钦陵第赞婆及其兄子莽布支并来降公声名籍甚授御史加朝散大夫迁主客郎中吐蕃与突厥连和大入河西破数十城围逼凉州节度出城战殁蹂禾稼米斗万钱则天方御洛城门酺宴凉州使至因辍乐拜公为凉州都督兼陇右诸军大使调秦中五万人号二十万以赴河西公至凉州吐蕃素闻威名相谓曰我赞普犹惧吾辈何可敌乎相率而去公收合余众缮修城壁施法令屯田一年而复公之功也公以凉州西拒吐蕃北有突厥久示其弱未扬天威因征陇右兵马一百二十万号二百万集于湟州营幕千里举烽号令时宗楚客为相素与公不合令人告变则天惶惧计无所出狄仁杰魏元忠韦安石李峤宋璟姚崇赵彦昭韦嗣立张说二十五人抗表请保如公有异图并请身死籍没则天由是稍安兵既大集人又知教分兵十道齐进过青海几至赞普牙帐赞普屈膝请和献马三千匹金三万斤牛羊不可胜数公大张军威受其蕃礼而还既服西戎震威北狄突厥献马二千匹所获凉州人士皆放归塞上从此方镇肃清蕃落畏慕令行禁止道不拾遗凡所规模制作率为后法河西陇右十余处置生祠堂立碑颂德阎立均等为其文寻有诏许入朝公素无第宅寄居友人之舎候皷入朝忽有人马前送状开缄前人已去状中唯有物数而无姓名便于树下获骡马二十余疋帛三千疋公曰岂非太学请葬之士乎因以买宅居止薛稷赵彦昭闻之皆嗟叹良久景龙年中宗楚客韦处讷等潜结朋党憎功害能授公骁骑大将军兼安西大都防四镇经略使金山道大总管时乌质勒久恃众倨傲不屈朝廷纵兵逺掠道路不通公以众寡不敌难以力制因率麾下数十骑径入部落乌质勒大出兵卫出迎望见公威容端毅风鬛若神不觉屈膝因而下拜公宣国威命抗声与语自朝至暮雪深尺余竟不移足质勒频拜伏语毕归帐相去二十余里质勒久立雪中仓卒疾发是夜暴卒其嗣子娑葛集诸将曰汉使杀我君父今须复讐大举兵众将追杀公闻质勒死迟明素服来吊道路相逢兵围数匝娑葛见公忽来未之敢逼但言卫护汉使公至其帐下大哭流涕因抚定其嗣蕃人大喜留数十日助其葬事娑葛献马三千匹牛羊十余万移居千里西域无事道路肃清诸蕃闻之遣使归降者十余国时人语之曰郭元振诡杀乌质勒知娑葛有阙啜有衅奏请移于瓜州制从之防中书令宗楚客受金遂寝其事公具以状闻楚客恃势嘱请召公将防之公不从又奏请斩楚客清蕃落时韦庶人窃弄国权中宗竟不之省也初安西南有毒河源逺在葱岭西北河岸百步人畜踏之者辄死公威震西域所向无不从者因验图经知其源率兵三万人歴于阗康居大食等十余国所过之国令供资粮仍署其国王为左右总管率兵前进北至葱岭牙帐前十二国王兵百万余其河源上有大树高千尺余垂阴数顷大军至日有黄龙绕树以口吐毒气而拒官军三军悉覩焉公手书操檄文令左拾遗张宣抗声读之毕黄龙解树而下公率诸军诛之数日方倒聚而焚焉河源且絶数十里内悉为良田在安西十余年四镇宁静韦庶人知政屡征不至因下伪诏令侍御史吕守素中丞冯家宾相继巡边欲将害之未及皆为娑葛等诸蕃刼杀之睿宗即位徴拜太仆卿勅至之日举家进发安西士庶诸蕃酋长号哭数百里或剺面截耳抗表请留因绐之而后即路其至玉门关也去凉州八百里河西诸州百姓蕃部落闻公之至贫者携壶浆富者设供帐聨绵七百里不絶公旌节下玉门关百姓望之宛转叫呼声动岩谷自朝至暮传呼至凉州凉州城中男女在衢路并歌舞出城咸言我父至矣通夜城门不受禁制都督司马逸客闻之谓公近矣陈兵出迎防候骑至云始入玉门关都督嗟叹良久具状闻至京同中书门下三品加银青光禄大夫迁兵部尚书封舘陶县男依旧知政事寻转吏部尚书知选举嘱请不行大收草泽睿宗屡下诏褒美后黙啜大冦边拜刑部尚书充朔方道行军大总管筑丰安定逺等城以拒贼路寻加金紫光禄大夫再迁兵部尚书知政事仍旧元帅防太平公主窦怀正潜结凶党谋废皇帝睿宗犹豫不决诸相皆阿谀顺防惟公廷争不受诏及举兵诛窦怀正等宫城大乱睿宗步肃章门观变诸相皆窜外省公独登奉天门楼躬侍睿宗闻东宫兵至将欲投于楼下公亲扶圣躬敦劝乃止及上即位宿中书十四日独知政事因下诏曰大臣立事夷险不易良相升朝安危所系兵部尚书同中书门下三品上柱国舘陶县开国伯元振伟才生代宏量匡时经纶文武今之王佐出入将相古之人杰夙侍宸扆畴咨庙堂思致尧舜以期管乐朕往在储闱洎登宝位每观其仗义感激愿制凶邪立诚慷慨宻陈益尔其至矣朕实嘉之顷者枭獍兴谋干戈作衅太上皇帝既命朕除讨元振又驰奉宸极始则赉予为弼终则寜朕问安可谓格于皇天贯于白日元恶既剪庶物惟新昌言是图朕岂忘旧宜开井邑永誓山河可进封代国公赐实封四百户物一千段子五品官寻兼御史大夫天下行军大元帅是岁大征兵众阅武骊山兵一百万号三百万并奉公节度是日三令之后上将亲皷公虑有大变因畧行礼上大怒引坐纛下紫薇令张说犯鳞而谏上乃曰元振有保防大功宜舍军法流新州未至属开元元年册尊号敕曰元振往立大功保防于朕顷因阅武颇失军容责情放逐将收后效可饶州司马未至卒于道时年五十八有集二十二卷文章有逸气为世所重公少负气纵横遣意磊落作尉巴蜀不修名检及登朝受任屡使遐方霜明烈心玉立贞节言行忠正居取俭约身体杂于皇王致君期于尧舜公务之暇手不释卷虽子弟家人未尝见其喜怒前后上事切谏得失十数道俱焚其藁草不以语人故朝廷莫知也睿宗尝曰元振正直齐于宋璟政理逾于姚崇其英谋亮过之矣旧于宣阳里居二十余年不至诸院马廏每朝对二亲言笑归室俨如也不问家事与狄仁杰朱敬则魏元忠李峤韦安道赵彦昭韦嗣立薛稷张说等为忘言之友事父母孝闻父受授济州刺史后以为相奏请解职授银青光禄大夫济州刺史致仕公殁后二亲犹在自我唐受命宰臣有二亲者唯公而已
　　尚书祠部员外赠陜州刺史裴公行状
　　独孤及
　　曾祖仁基隋光禄大夫行左光禄大夫皇朝赠使持节都督原州诸军事原州刺史諡曰忠祖行俭皇朝银青光禄大夫守礼部尚书闻喜县开国公赠太尉扬州大都督諡曰献父光庭皇朝光禄大夫侍中兼吏部尚书正平县开国男赠太师諡曰忠献绛州闻喜县崇庆乡太平里裴稹年若干行状公天姿英拔德宇宏旷颙卬公器磊砢高节武库森防玉山照人起家以门调补千牛备身歴太子通事舎人太常寺主簿是时万邦方乂献公当国天子垂衣穆清以有天下而衮职之阙畴咨之府公入则竭力出则匪躬外询舆人以补过庭之问阴荐多士用审官之选既而济济俊乂烂盈东阁邦之得人于斯为盛画一之诗作而嘉鱼之颂兴公之裕蛊也转京兆府司录参军辇毂之大纲辖之剧牒诉浩攘文墨填委公投刃余地而大却斯批若网在纲而众目不紊谈笑之隙簿领肃如论者知逸伦之足方自此始开元二十一年忠献公捐舘惸然在疚哀越乎礼防执事者丑正作福怙宠匿怨乃因丧乗衅将逞憾于我言之如簧上亦投杼公乃衔恤进牍叫阍抗愤危言自明至诚旁感由是宗祏垂祉天高聴恩方照彻神亦悔祸卒令臧孙有加等之礼公业有不亡之叹公之克家也服阕授起居郎载笔赤墀书法不隐开元二十四年三庶人以罪废事出宫闱变生飞语时寿王以母宠子爱议者颇有夺嫡之嫌道路悯然朝野疑惧公乃从容请问慷慨献谏上述新城之殷监下陈戾园之元谓兴亡之由在废立之地天子感悟改容以谢因命诏以给事中授公公曰陛下絶招谏之路为日故久今臣一言而荷殊宠则言者众矣何以锡之上善其敏而多其让乃止不授寻除尚书祠部员外郎恪居礼闱休问惟穆济之畧固为己任于时搢绅高义方以青云期公不吊昊天降此短歴开元二十九年某月日薨于私第春秋若干君子谓公貂蝉之叶瑚琏之器寿不及黄耉名不登明堂天其未亡狐赵之勲成宣之德也非昌其身必大于后果介繁祉有才子四人长曰倩尚书驾部员外郎兼殿中侍御史江西道租庸盐铁等使次曰儆尚书司勲员外郎兼殿中侍御史参中军元帅雍王军事次曰倚殿中侍御史试守万年县令季曰侑太原府榆次县尉构厦环材切玉利器价敌三虎族疑八王朝廷褒之方倚以戎务元年春建辰月肆大眚因命有司録勲追旧于是诏赠公谏议大夫犹以礼未超伦位不充德秋八月诏曰赠谏议大夫裴某操履正纯器能温敏素推令望常践清班志业屈于当时风猷悲于既往顾其嗣久在周行虽礼及前修以伸追逺而恩霑后命宜有赠荣俾高列岳之班更表重泉之饰可赠使持节陜州诸军事陜州刺史礼也公天机超迈雅有大畧气直而温性优而毅贞可干事善足救物外坦荡豪举朗然不羁内敦敏纯固忠而能力至若轻死重义贵身贱名视钱帛如粪土戏公卿若草芥其于履危临险大节则气冠贲育劲侔风霜未尝以得丧夷险介于胸臆诗云昭明有融高朗令终公实有焉谓宜荷天之休俾炽而大龙泉未试隙驷先往天乎斯才而有斯寿今宠优八命泽及九原已伸追逺之恩请遵易名之典宝应二年某月日故吏官某谨状上尚书省考功夫存以行观其志殁以諡表其德则名实不亏善恶知劝谨按故尚书祠部员外郎赠使持节陜州诸军事陜州刺史裴稹鼎铉公族珪璋令名孝克负荷忠能匡谏宏图方壮利涉未息舟壑遽迁音徽已昧命官褒德合荷宠章考行饰终敢征前典谨上
　　银青光禄大夫守工部尚书致仕上柱国中山郡开国公食邑二千户赠陜西大都督博陵崔公
　　行状　　　　　　　　　　　吕　温
　　曾祖讳承福皇朝大中大夫广越二府都督祖讳先意皇朝朝议大夫邓州刺史父讳巘皇朝朝议大夫郑州长史赠左散骑常侍状斧藻天理立为人极敬终端本彼所以将就诚明褒殁劝存此所以砥砺名教然而以道行已晦而弥光大君子之行也以法考行直而无党贤有司之职也且曰献状则唯所知公清庄而和博厚而敏岐嶷而夙茂羁丱而老成性约情充静专动直出入孝悌周旋忠信始以明经上第调佐夏阳次以词丽甲科超尉王屋事迫于官而举言迫于事而扬欲藏智而滞来求不近名而声华见逼故相左仆射张公时尹洛京首得才实泊镇荆蜀致于幕庭再兼理官专领记室健笔良画二邦有闻旋遘内艰毁瘠仅立善居得礼族党称之免丧之岁天子南狩太尉西平王大防兵车将图匡复公首膺军命濬发义心琴未成声履及于路感激而将星芒怒谋谟而兵祲廓清翠华既还优典斯及拜殿中侍御史时有宠臣为京兆者政以暴闻吏有寃弊公表陈枉直伏閤待旦言忠主悟事寝风生以绳违称职转侍御史以求瘼慎选为华原令大兵之后旱岁为虐公劳徕不倦弛张以宜复流庸于润屋辟旷土为多稼俄改歙州刺史地杂瓯骆号为难理下车而简其约束朞月而明其信誓然后破散谿聚剪锄山豪既去害羣之奸遂寜挺险之俗征拜长安县令威声先路不肃而理铓刃余地所投皆虚擢同州刺史国歉于丰量赈为籴号里仓者三百所而凶年备矣戒以暴骸谕之速朽成薄葬者九百家而奢俗惩矣都人有豪夺乡惸阴持吏失朋构讼狱累政患之公断以寻斧破其囊橐人乐其杀而法制行焉郡城自御冦之余复隍殆尽朝贡所经夷夏何仰公悦使襁负大兴版筑下不知役而扁固立焉其余则去思有碑详在篆述可覆视也朝议陟明迁于陜服封介晋楚寄分函洛而戒备不修兵库虚闭公乃鸠工以利器阅实以练卒金革中度义勇知方而有淮西之役晨令暮具凛然而可观矣河出城下造舟为梁经费僝工败决相继公乃沉石而双固中沚省舰而三分巨渠水与意防势若天成既而有奔涛之沴智胜功显终然而无害矣其余则三降玺书就加爵秩是明征也移疾入觐贰职冬官归载不过琴书留府盈乎粟帛丰公约私于是乎在至既陈乞以尚书致仕室不交要路之宾口不言当代之事就阴委顺谈者多之公日解巾至于撒乐思不逾矩动无越思以忠正为仕模以勤俭为家训身居侯邸清节如初男降王姬素风愈厉羁孤聚室人各忘其亡布褐分庭士不知其贵体温柔而事至能断性坦易而物莫能窥当官不务于名声所去必遗其功利甿謡尚在时论可征已逾书葬之期请举易名之典谨状尚书考功夫立身之道始于君亲中于其人终于其身若府君者居丧有闻临难有功善其始也勤于官业惠于鳏寡敬其中也家事以理年至而退谨其终也率是三懿光于前训以咨諡法无媿始终谨状
　　金紫光禄大夫检校尚书左仆射同中书门下平章事兼汴州刺史充宣武节度副大使知节度事管内度支营田汴宋亳颍等州观察处置等使上柱国陇西郡开国公赠太傅董公晋行状
　　韩　愈
　　曾祖仁琬皇任梁州博士祖大礼皇赠右散骑常侍父伯良皇赠尚书左仆射公讳晋字混成河中虞乡万岁里人少以明经上第宣皇帝居原州公在原州宰相以公善为文任翰林之选闻召见拜秘书省校书郎入翰林为学士三年出入左右天子以为谨愿赐绯鱼袋累升为卫尉寺丞出翰林以疾辞拜汾州司马崔圆为扬州诏以公为圆节度判官摄殿中侍御史以军事如京师天子识之拜殿中侍御史内供奉由殿中为侍御史入尚书省为主客员外郎由主客为祠部郎中先皇帝时兵部侍郎李涵如回鹘立可敦诏兼侍御史赐紫金鱼袋为涵判官回纥之人来曰唐之复土疆假回纥之力焉约我为市马马既入而归我贿不足我于使人乎取之涵惧不敢对视公公与之言曰我之复土疆尔信有力焉吾非无马而与尔为市为尔赐不既多乎尔之马岁至吾数皮而归资边吏请致诘也天子念尔有劳故下诏禁侵犯诸戎畏我大国之尔与也莫敢校焉尔之父子寜而畜马蕃者非我谁使之于是其众皆环公拜既又相率南面序拜皆两举手曰不敢复有意于大国自回纥归拜司勲郎中未尝言回纥之事迁秘书少监歴太府太常二寺亚卿为左金吾卫将军今上即位以大行皇帝山陵出财赋拜太府卿由太府为左散骑常侍兼御史中丞知台事三司使选擢才俊有威风始公为金吾未尽一月拜太府九日又为中丞朝夕入议事于是宰相请以公为华州刺史潼关防御镇国军使朱泚之乱加御史大夫诏至于上所又拜国子监祭酒兼御史大夫宣慰恒州于是朱滔自范阳以回纥师助乱人心大恐公既出至恒州即日奉诏出兵与滔战大破走之还至河中李怀光反上如梁州怀光所率皆朔方兵公知其谋与朱泚合也患之造怀光言曰公之功天下无与敌公之过未有闻于人某至上所言公之情上寛明将无不赦宥焉乃能为朱泚之臣乎彼为臣而背其君茍得志于公何有且公既为太尉矣彼虽宠公何以加此彼不能事君能以臣事公乎公能事彼而有不能事君乎彼知天下之怒朝夕戮死者也故求其同罪而与之比公何所利焉公之敌彼有余力不如明告之絶而起兵袭取之清宫而迎天子庶人服而请罪有司虽有大过犹将掩焉如公则谁敢议语已怀光拜曰天赐公活怀光之命喜且泣公亦泣则又语于其将卒如语怀光者将卒呼曰天赐公活我三军之命拜且泣公亦泣故怀光卒不与朱泚当是时怀光几不反公气仁语若不能出口及当事乃更疏亮捷给其词忠其容貌温然故有言于人无不信明年上复京师拜左金吾卫大将军由大金吾为尚书左丞又为太常卿由太常拜门下侍郎平章事在宰相位凡五年所奏于上前者皆二帝三王之道由秦汉已降未尝言退归未尝言所言于上者于人子弟有私问者公曰宰相所职系天下天下安危宰相之能与否可见欲知宰相之能与否如此视之其可凡所谋议于上之前者不足道也故其事卒不闻以疾病辞于上前者不已退以表辞者八方许之拜礼部尚书制曰事上尽大臣之节又曰一心奉公于是天下知公之有言于上也初公为宰相时五月朔防朝天子在位公卿百职在庭侍中赞百僚贺中书侍郎平章事窦参摄中书令当传诏词疾作不能事凡将大臣朝防当事者既受命皆先日习仪于时未有诏公卿相顾公逡巡进北面言曰摄中书令臣某病不能事臣请代某事于是南面宣致诏词已复位进退甚详为礼部四年拜兵部尚书入谢迁上语问日晏复有入谢者上喜曰董某入疾且损矣出语人曰董公且复相既二日拜东都留守判东都尚书省事充东都畿汝都防御史兼御史大夫仍为兵部尚书由留守未尽五月拜检校尚书左仆射同中书门下平章事汴州刺史宣武军节度副大使知节度事管内度支营田汴宋亳颍等州观察处置等使汴州自大厯来多兵事刘元佐益其师至十万人元佐死子士寜代之畋游无度其将李万荣乗其畋也逐之万荣为节度一年其将韩惟清张彦林作乱求杀万荣不克三年万荣病风昏不知事其子乃复欲为士寜之故监军使俱文珍与其将邓惟恭执之归京师而万荣死诏未至惟恭权军事公既受命遂行刘宗经韦景韩愈实从不以兵卫及郑州逆者不至郑州人为公惧或劝公止以待有自汴州出者言于公曰不可入公不对遂行宿圃田明日食中牟逆者至宿八角明日惟恭与诸将至遂逆以入及郛三军缘道讙声庶人壮者呼老者泣妇人啼遂入以居初元佐死吴凑代之及巩闻乱归士寜万荣皆自为之而后命军士将以为常故惟恭亦有志以公之速也不及谋遂出逆既而私其人观公之所为以告曰公无为惟恭喜知公之无害己也委心焉进见公者退皆曰公仁人也闻公言者皆曰公仁人也环以相告故太和初元佐遇军士厚士宁惧不复加厚焉至万荣如士宁志及韩张乱又加厚以怀之至于惟恭每加厚焉故士卒骄不能御则置腹心之士幕于公庭庑下挟弓执剑以须日出而入前者去日入而出后者至寒暑时至则加劳赐酒肉公至之时皆罢之贞元十二年七月也八月上命汝州刺史陆长源为御史大夫行军司马杨凝自左司郎中为检校吏部郎中观察判官杜伦自前殿中侍御史为检校工部员外郎节度判官孟叔度自殿中侍御史为检校金部员外郎支度营田判官职事修人变化嘉木生白鹊集苍鸟来巢嘉瓜同蒂聨实四方至者归以告其帅小大威怀有所疑辄使来问有交恶者公与平之累请朝不许及有疾又请之且曰人心易动军旅多虞及臣之生计不先定至于他日事或难期犹不许十五年二月三日薨于位上三日罢朝赠太傅使吏部员外郎杨于陵来祭吊其子赠布帛米有加公之将薨也命其子三日敛既敛而行于行之四日汴州乱故君子以公为知人公之薨也汴州人歌之曰浊流洋洋有辟其郛阗道讙呼公来之初今公之归公在丧车又歌曰公既来止东人以完今公殁矣其谁与安始公为华州亦有惠爱人思之公居处恭无妾媵不饮酒不谄笑好恶无偏与人交泊如也未尝言兵有问者曰吾志于教化享年七十六阶累升为金紫光禄大夫勲累升为上柱国爵累升为陇西郡开国公娶南阳张氏夫人后娶京兆韦氏夫人皆先公终公四子全道溪全素澥全道全素皆上所赐名全道为秘书著作溪为秘书省秘书郎全素为大理评事澥为太常寺太祝皆善士有学行谨具歴官行事状伏请牒考功并牒太常议所諡牒史舘请垂编录谨状贞元二十五年五月十八日
　　故银青光禄大夫右散骑常侍轻车都尉宜城县
　　开国伯柳公行状　　　　　　柳宗元
　　曾祖善才皇荆王侍读祖尚素皇润州曲河县令父庆休皇渤海郡渤海县丞赠蔡州刺史工部尚书汝州梁县梁城乡思义里柳浑年七十四状公字惟深其先河东人晋永嘉年有济南太守卓者去其土代仕江左公实后之柳氏自黄帝后稷降于周鲁以字命族因地受氏载在左氏内外传及太史公书自卓至公凡十有一代为士林盛族着于南朝五代史及柳氏家谍惟公质貌魁杰度量宏大和博达而遇节必立恢旷放弛而应机能断其居室奉养抚字之诚仪于宗戚而内行着其莅政柔仁端直之德洽于府寺而外美彰凡为学略章句之烦乱采摭奥防以知道为宗凡为文去藻饰之华靡汪洋自肆以适已为用故自始学以至于大成躭嗜文集注意钻砺倦不知游息威不待夏楚儒言经旨夙有闻知年十余岁有称神巫来告曰若相法当夭且贱幸而为释可以缓而死耳位禄非若事也公诸父素加抚爱尤所信异遽命夺去其业从巫之言也公不然之且曰夫性命之理圣人所罕言搢绅者所不道巫何为而能言之耶且令从之而生去圣人之教而为异术不若速死之为愈也于是为学甚笃其在童幼固不惑于恠谲矣开元中举汝州进士计偕百数公为冠礼部侍郎韦陟异而目之一举上第调授宋州【阙】父尉操断举措通乎细大洁亷检守形于造次加云骑尉秩满江南西道连帅闻其名辟至公府以信州都邑人罹凶害靡弊残耗假守永丰令公于是用重典以灭奸暴铺太和以惠鳏嫠敺除物害消去人隐吏无招权干没之患政无犯令龙茸之蠧宰制听断渐于无讼耕夫复于疆封商旅交于关市既庶而富亷耻兴焉既富而教庠塾立焉里闬大变克有能称遂表为洪州丰城令到职如永丰之政而仁厚加焉授衢州司马夫器宏者耻効以圭撮之任足逸者难局以防常之地公遂灭迹藏用遁隐于武寜山羣公交书诸侯走币皆谢絶不就方将究贤人之业穷君子之儒味道腴以代膏粱重德曜而轻绂冕遗荣养素淡如也乃朝右籍甚有声征拜御史公曰君命也安敢逃乎即日束装上道公常好大体不为细故家之迫速非其志也以疾辞授右补阙不隐忠以固位不形直以干名除殿中侍御史赐绯鱼袋赴江西与租庸使议复铁及常平仓便宜制置得以专任和钧关石之緖出纳平准之宜国利人逸得其要术迁侍御史充江南西道都练判官时属支部不知连帅之职公请出巡尽征之地大诘奸谬所至风动其有非常之政裕于人者必举其课绩归之使府又以文采慇懃歌咏之俾其风謡诵声闻于他郡达于京师而后已改祠部员外郎转司勲郎中余如故就拜袁州刺史公于是酌古良牧之政宜于今者宗而奉之考诸理国之说称于人者承而守之均利器用以致其富昭明物则以教之礼示优裕之德以周惠利缓九赋推广厚之心以固和慈保万人明其制量临长羣吏示之法禁考中备败无不得其极理行高第朝廷休之召拜谏议大夫充浙江东西道黜陟使将举其能政端于外邦也公则修虞书之考绩举汉代之课第处事详谛无依违故纵之败奉法端审无隐忌峭刻之文时分部所系于公尤重陵江竝海竟吴越之域皆所莅焉复命称职加朝散大夫又拜左庶子集贤殿学士奉翊储后修其宫政统理文籍纪于秘府尚书左丞直而多容简而有制去苛削之文而吏皆率法务大之道而政不失中加银青光禄大夫迁为右散骑常侍泾卒之乱公以变起卒遽尽室奔匿于终南山贼徒访公所在迫以相印既及公而问焉公变名氏以绐之捐家属以委之贼遂执公爱子榜棰讯问折其右肱而公不之顾即步入穷谷披草径逾秦岭由褒骆朝于行宫上嘉其诚节不时召见公顿首流涕累陈计画贼平策勲赐轻车都尉封宜城县开国伯拜尚书兵部侍郎初公名载字元舆至是奏请改命以涤伪署之汚是岁盗据淮浒方议讨戮宰相以大理评事李元平者有名以为才堪攘冦拜为汝州羣臣望声徇利者皆曰德举公独慷慨言于朝曰是夫喋喋玉而贾名者也王衍误天下殷浩败中原华而不实异代同德往且见获何冦之攘时人不之信也未几盗袭汝州以元平归凡百莫不嗟服焉俄以本官同中书门下平章事登庸翊圣匡弼大政造膝尽规谏之志当事无矜大之容援下情于上以酌天心顺嘉誉于外用彰君德故绩用茂着而人罕知之然其彰布于外敷闻在下者十有一二焉贞元初上以甸服长人天下根本于是亲择郎吏分宰于京师外部未几而人謡太和击壤之颂归于帝力上召丞相告之左仆射平章事张延赏抃蹈称庆公俯伏不贺且曰甸服之政固宜慎重然则此屑屑者特京兆尹之职耳陛下当择臣辈以辅圣德臣当选京兆以承大化京兆当求令长以亲细事夫然后宜舍此而致理可谓爱人矣然非王政之大伦也不知所贺上深然之汉惠悦曹参之奏绛侯慙曲逆之对考之前志我无负焉既而西戎乗间入邑诈以请盟侍中北平王燧建议许之自公卿以下莫有异虑公独陈谋献画言戎之诈固不可许竟留中不下而前议遂行于是册命上将莅盟诸戎果纵兵逼好大欧掠而去上召对前殿嘉叹者久之时谏臣有廷争陷于讪上者上未之善也公从容候间陈古以讽所以示寛裕之德招谠正之言词防切直意气懃恳动合圣谟卒见纳用无何工人有以埋乗舆服器得罪于左右者有司以盗易御物请论如法制初可之公不奉诏因抗疏曰迹其罪状未甚指明方春杀人恐伤和气上览之大悦即原其罪刑官慎恤之事正于邦典圣君含育之德彰于天下论者难之时上相与光禄卿裴腆不协候公休沐以御酒或阙阴请贬之制命既行公坚执不下请讯支计之吏校其供入之实原本定罪穷理辩刑而腆竟获宥克复本职白志贞有羁靮之勤献谋屡中上嘉其功效特宠异之方议大用公以为胥徒杂类出自微贱负乗致寇盗之招也累疏以闻而止公竭诚尽忠忧劳庶务有耄忘之疾恳迫陈让除右散骑常侍罢知政事贞元五年二月五日薨于昌化里终于散地故褒赠不及惟公致君之志孜孜焉不有怠也立诚之节侃侃焉无所屈也故处心积虑博蹇之道表于朝端弼违释囘朴忠之诚沃于帝念内有敢言之勇进当不讳之明用能直道自达而无罪悔者也公累更重任禄秩之厚布于宗姻无一防之土以处其子孙无一亩之宫以聚其族属待禄而饱佣室而安终身坦荡而细故不入其达生知足落落如此夫其孝恭慈仁义行也拊循至理能政也直亷洁静俭德也拒疑独断明识也冒危以扞牧圉大节也犯顔以陈訏谟至忠也有一于此尚宜旌褒矧此备体乌可以已固当饰以荣号章示后来而故吏遣孤沦寓遐壤久稽寻典罪在宗属敢用评隲旧行敷赞遗风若乃孔氏褒贬之文举周公惩劝之法征于诔諡则有司存谨状
　　收河中请罢兵状　　　　　　　陆　防
　　昨日钦淑奉宣圣防示臣马燧浑瑊等奏平怀光收河中事状兼令臣商量须作何处置令钦淑奏来者凶梗殱荡关畿廓清实圣谋广运之功亦宗社无疆之祚应须处置大畧已附钦淑口陈展转传言恐未尽意谨复荐其固陋愿陛下少留察焉臣闻祸或生福福亦生祸丧有得之理得有丧之端故晋胜鄢陵范燮祈死吴尅劲越夫差啓殃是知祸福不可以屡【阙】徼幸不可以常觊居福而虑祸则其福可保见得而忘丧则其丧必臻臣窃惧谄谀希防之徒险躁生事之辈凶丑覆亡之会揣英主削平之心必将竞效甘言诱开利欲谓王师所向莫敌谓余蘖指顾可平请蒲坂之戈复起淮沂之役斯议一啓必有乱阶故微臣姑以生祸为忧而未敢以获福为贺也何则建中之难其事可征始以蓄憾而隘于舍容或以亟胜而轻于战伐故文喜之讨泾上疮痛未平崇义之征汉南芟夷继起阻命之帅非不诛也伐叛之师非不克也介焉之断非不坚也赫斯之怒非不逞也然以人不见恤惟戮是闻有辜无辜莫敢自保是以抱衅反侧者惧鈇钺之次加畏祸危疑者虑猜谮之交及遂乃蜂结以拒讨狼顾以背恩弥两河而亘淮夷荡三辅而盗京邑銮辂为之再驾行宫至于合闱于时海内大摇物情几去天命莫保于寸晷王威不出于一城邦国之杌艰屯绵绵聨聨若苞桑缀旒幸而不絶者屡矣势之危穷实足寒心非有曩时熊罴翕习之师雷霆奋发之势武库劒防之利帑藏财赋之殷其所以施令率人取威定乱比于建中之始岂不至微哉然而陛下怀悔过之深诚降非常之大号知黩武穷兵之长乱知急征重敛之勦财知残人肆欲之取危知违众率心之稔慝知烝黎困极之兴怨知上下欝堙之失情德音涣然与之更始所在宣之际闻者莫不流涕虽或凶犷匪人亦必为之歔欷诚之动物乃至于斯怀枭鸱以好音消祲沴为和气由是奸囘易虑黎献归心假王叛涣之夫削伪号以请罪观衅首窜之将一纯诚以效勤流亡冻馁者希保于室家屯戍兽争者冀全其性命德泽将竭而重霈君臣已絶而更交天下之情翕然一变曩讨之而愈叛今释之而毕来曩以百万之师而力殚今以咫尺之诏而化洽是则圣王之敷理道服暴人任德而不任兵明矣羣帅之悖臣礼拒天诛图活而不图亡又明矣尚恐陛下以臣言之畧而未俞也请复循其本而申备之往以河朔青齐同恶相煽拥戎据土易化不庭陛下耻王化之未同忿奸慝之靡格于是发六军神策河阳河东泽潞朔方之骑士以徂征于北命永平忭宋幽陇江淮闽岭之将卒以奋伐于南罄国家廪帑以赡军悉公私廏牧以张武算敛周于万类征徭被于八荒劳已甚矣威亦甚矣既而旷日绵岁老师费财两河之冦患有加无瘳而邦本已殆覆矣洎泾卒倡乱泚戎搆灾豺狼整居于禁闱猰防择肉于驰道河朔问罪之众布路而归宗郊仗顺之师守垒不暇于斯之乱海内沸腾傥有问鼎之雄图滔天之巨猾幸灾乗间何所不为旣而悦纳之俦咸自敛缩内无非望之议外无轶境之侵及闻天泽涤瑕制书复爵曾不蔕芥望风欵降争驰表章唯恐居后迹其素志于此可知是皆假兵救死之流恋土偷安之辈怀生畏死蠢动之大情虑危求安品物之恒性有天下而子百姓者以天下之欲为欲以百姓之心为心固当遂其所怀去其所畏给其所求使家家自寜人人自遂家茍寜矣国亦固焉人茍遂矣君亦泰焉是则好生以及物者乃自生之方施安以及物者乃自安之术挤彼于死地而求此之久生也从古及今未之有焉措彼于危地而求此之久安也从古及今亦未之有焉是以昔之圣王知生者人之所乐而已亦乐之故与人同其生则上下之乐兼得矣圣王知安者人之所利而已亦利之故与人共其安则国家之利两全矣其有反易常理昏迷不恭则当外察其倔强之由内省于抚驭之失修近以来逺检身而率人故书曰唯干戈省厥躬又曰舞干羽于两阶七旬有苗格孔子曰逺人不服则修文德以来之既来之则安之此其证也如或昧于怀柔务在攻取不征教化之未至不疵诚感之未孚惟峻威是临惟忿心是肆视人如禽兽而曝之原野轻人如草芥而之铦锋叛者不宾则致命讨讨者不克则将议刑是使负衅者惧必死之诛奉辞者虑无功之责编甿以困于杼轴而思变士卒以惮于死丧而念归万情相攻乱岂有定一夫不率阖境惟殃一境不率普天致扰兵挐祸结变起百端故孔子曰逺人不服而不能来也邦分崩离析而不能守也而谋动干戈于邦内吾恐季孙之忧不在颛臾而在萧墙之内也此葢必然之常理至当之格言足以为明鉴元贯百王而不易者也事之至此得无惧乎夫理有必然则殊涂归于同辙言有至当则异代应如合符顷以东北蘖徒职贡废阙陛下忿其违命大举甲兵至令逆泚诱奸乗衅而动所备之冦犹逺介于河山不虞之戎已窃发于都辇萧墙之戒不其信欤世典垂训既如彼近事明騐又如此所以德音叙哀痛之情悔征伐之事引众慝以咎已布明信以示人既往之失毕惩莫大之辜咸宥约之以省赋誓之以息兵由是亿兆汚人四三叛帅感陛下自新之防悦陛下盛德之言革面易辞且修臣礼其于深心宻议固亦未尽坦然必当聚党而谋倾耳而听观陛下所行之事考陛下所誓之言若言与事符则迁善之心渐固傥事与言背则虑祸之态复兴自京邑底寜乗舆旋返属怀光既乱天讨又行息兵之言我则未复山东羣帅所以未敢生辞者葢为河中之地宻近王城迫于朝夕之虞不得不剪除之尔今若改辕移斾复指淮西则淮西元凶必将诳脇其同恶之徒间说于新附之帅谓之曰奉天息兵之旨乃因窘急而言朝廷稍安必复诛伐是以朱泚灭而怀光戮怀光戮而希烈征希烈傥平祸将次及则彼之蓄素疑而怀宿负者能不为之动心欤心既动则盈其丧身覆族之忧忧既盈则虑以唇亡齿寒之病夫病同者虽胡越而相悯忧同者不邀结而自亲河朔青齐固当响应建中之祸势必重兴以国家再造之初当羣蘖息肩之后迭来鸣吠或肆奔冲讨之则我力未遑纵之乃冦患斯甚臣愚窃以为祸非细未审陛下何方以待之若有其方悔之可也如其未有愿陛下勿轻易焉凡将图终必在慎始祸机一发难可复追臣请粗陈当今维驭之所宜惟圣主省择万一夫君之大柄在惠与威二者兼行废一不可惠而罔威则不畏威而罔惠则不怀茍知夫惠之可怀而废其取威之具则所敷之惠适足以示弱也其何怀之有焉茍知夫威之可畏而遗其施惠之德则所作之威适足以召敌也其何畏之有焉故善为国者宣惠以养威蓄威以尊惠威而能养则不挫惠而见尊则有恩是以惠与威交相畜也威与惠互相行也人主之欲柔逺人而服强暴不明斯术之要莫之得焉今皇运中兴天祸将悔以逆泚之偷居上国以怀光之窃保中畿岁未再周相次枭殄实众慝警心之日羣生改观之时威则已行惠犹未洽诚宜上副天眷下收物情布恤人之惠以济威乗灭贼之威以行惠宥河中染汚之党悉无所问赦淮右僭逆之罪咸与惟新蠲贷疲甿休罢战士符往岁息兵之令以彰信丕大君含垢之德以布仁俾万姓皆曰大哉王言又曰一哉王心如是则威不用而畏如神明惠不费而怀如父母凡在危疑怀惧者必将曰淮右僭逆之罪且赦矣吾属何患焉凡在脇从同恶者必将曰河中染汚之党且宥矣吾属何疚焉凡在倦苦思安者必将曰吾君有战胜之师抑而不骋信乎其罢征矣凡在凋残望理者必将曰吾君有战胜嫉乱之愤忍而不摅信乎其恤隐矣天下之心若此而祸乱不息理道不行者无之臣所未敢保其必从唯希烈一人而已揆其私心非不愿从也想其潜虑非不追悔也但以猖狂失计已窃大名虽荷陛下全宥之恩然不能不自腼于天地之间耳纵未顺命斯为独夫内则无辞以起兵外则无类以求助其计不过厚抚部曲偷容岁时虽欲陆梁势必不致陛下但勅诸镇各守封疆彼既气夺算穷是乃狴牢之虏不有人祸则当鬼诛朝廷务崇德以待之臣固知其必不逃于所揣矣古所谓不战而屈人之兵者斯之谓欤今若不顾机宜复兴戎役渎威而蔑惠舍易而即难是弃明而务忿心假敌辞而资冦援穷者不暇恤劳者不得居国之安危或未可保此乃成败理乱之所系愿陛下难之慎之区区上干忧惜在此傥防过纳狂瞽不疑所行谨当草其招谕之辞详陈备御之画伏俟宣许方敢以闻谨奏
　　奏太原府资望及官吏选数状　　令狐楚
　　右臣得司录参军李旦等状称前件府名三都望同两府吏曹近日稍易旧规格限之中增加选数特乞奏闻者谨检开元十一年正月二十八日勅置北都府县资望并准京兆府河南府中间吏曹蹔有降下前使王缙薛兼训马燧李说并有举奏寻复旧今准三月十五日勅停减诸州府双曹司录判司及甲曹参军特防勅防京兆河南太原三府不在减限伏以太原府龙兴盛业天啓雄藩有义旗起建之堂为仙驾留游之地官标留守驿署都亭典章甚明制度咸在数年来吏部选格不同京兆河南两府官资稍下选数则深掾吏诸臣恳有披诉傥伺从权之义恐乖仍旧之规伏乞圣慈特勅吏部准元勅与京兆河南一例处分
　　奏百姓王士昊割股状
　　右臣得太原府牒前件人为母阿张患病割股奉母其母所得疾渐损者臣伏以登于大孝在礼为难忍其甚痛于人不易王士昊长于市井利在锥刀誓以诚明之心疗其羸老之疾割肉于股馈羮于堂信可以感通神明风变人俗某猥司亷察获守方隅以此至性恐须旌表
　　奏榆次县冯秀诚割股奉母状
　　右臣得太原府牒前件人为母久患割股奉母所疾渐损者臣差当县主簿刘戡检騐得状具如前申者臣伏以纵螫及肤口犹难忍援刀刺骨心岂易安前件人出于畎亩之中长在草茅之下天生仁孝日用元和忘甚痛于已躯期有瘳于亲疾人伦共感名教所宗斯实陛下仁奄周王孝逾虞帝陶蒸动物之性啓迪仁人之心况臣守在方隅职司亷察据其至行恐合褒称
　　襄州别驾白府君状　　　　　　白居易
　　公讳季庚字子申巩县府君之长子天宝末明经出身解褐授萧山县尉歴左武卫兵曹参军宋州司户参军建中元年授彭城县令时徐州为东平所管属本道节度使反叛之状先以胜兵屯埇口絶汴河运路然后谋东窥江淮朝廷忧虞计未有出与本州刺史李洧潜谋以徐州及有口城归国反拒东平东平令骁将信都崇敬石隐金等率劲卒二万攻徐州徐州无兵公合吏民得千余人与李洧坚守城池亲当矢石昼夜攻拒凡四十二日而诸道救兵方至既而贼徒溃运路通首挫逆谋不敢东顾繇是徐州一郡七邑及埇口等三城到于今讫不隶东平者实李洧与公之力也德宗嘉之命公自朝散郎超授朝散大夫自彭城令擢拜本州别驾赐绯鱼袋仍充徐泗观察判官故其制云今徐州州将忠谋翻然効顺叶其诚美共赞国图我悬爵赏候兹而授宜加佐郡之命仍宠殊阶之序贞元初朝廷念公前功加检校大理少卿依前徐州别驾当道团练判官仍知州事故其制云尝宰彭城挈而归国旧勲若此新宠蔑如或不延厚于忠臣将何劝于义士宜从亚列再贰徐方秩满又除检校大理少卿兼衢州别驾秩满本道观察使皇甫政以公政绩闻荐又除检校大理少卿兼襄州别驾贞元五年十月二十八日终于襄阳官舎享年六十有六某年权窆于襄阳县东津乡南原至元和六年十月八日嗣子居易等迁于下邽县义津乡北原从巩县府君宅兆而合祔焉夫人颍川陈氏陈宜都之后祖讳璋利州刺史考讳润芳鄜城县令妣太原白氏夫人无兄姊弟妹八岁丁鄜城府君之忧居丧致哀主祭尽敬其情理有过成人者中外姻族咸称异之十五岁事舅姑服勤妇道夙夜九年迨于奉烝尝睦娣姒待宾客抚家人又三十三年礼无违者故中外凡为家妇者皆景慕而仪刑焉及别驾府君即世诸孤尚幼未就师学夫人亲执诗书昼夜教导恂恂善诱未尝以一呵一抶加之十年之间诸子皆以文学仕进官至亲近实夫人慈训所致也为女孝如是为妇顺如是为母慈如是举三者百行可知矣建中初以府君彭城之功封颍川县君元和六年四月三日殁于长安宣平里第享年五十有七其年十月八日从先府君祔于皇姑焉有子四人长曰幼文前饶州浮梁县主簿次曰居易前京兆府曹参军翰林学士次曰行简前秘书省校书郎幼子金刚奴无禄早世初高祖赠司空有功于北齐诏赐庄宅各一区在同州同城县至今存焉故自司空而下都官郎中而上皆葬于同城今以卜归不便遂改卜巩县府君及襄州别驾府君两茔于下邽县义津乡北原其两茔同兆域而异封树葢从时宜且叶吉也谨状




　　山西通志卷一百八十八
　　钦定四库全书
　　山西通志卷一百八十九
　　艺文【八　状二】
　　宋
　　故大中大夫行给事中上柱国临汾郡开国侯食邑一千二百户赐金紫鱼袋柴公行状
　　杨　亿
　　曾祖丕皇任庐州别驾祖印赠太子右赞善大夫考自牧皇任尚书兵部员外郎累赠礼部侍郎曹州济阴县沛郡乡崇儒里柴成务字宝臣年七十一公之先平阳人由高曾以来占籍济阴因而土著遂为着姓先大夫以文行首出一世登进士科歴佐使府终于郎署公爰在童幼发言成章总角之年出就外傅横经学问迥如宿习秉笔属文动偕作者甫及冠岁志业大成尚复藏器待伸养勇俟鬭誓得当世儒学宗匠为门下生干德中礼部员外郎知制诰王公祐受诏典礼部公即踊跃从试王公览其文而奇之擢冠多士朝论翕然有得人之美解褐峡州军事推官秩满为曹单观察府中从事所知论荐改大理寺丞监潭州茶塲筦之利颇致增羡干蛊之誉扬于王庭擢授太常丞峡路转运副使赐五品服迁监察御史知果州转殿中丞知苏州满岁移两浙转运使改户部员外郎直史舘赐服金紫除本曹郎中充三司户部判官太宗皇帝讲求化源畴咨典故且以列卿之职实维古官各有攸司所当甚重爰自唐室以台阁相高迄至于今日为散地由郎署而授者例同左迁濬发德音丕变頽俗乃选尚书诸曹正郎有才望者凡十人次补诸寺少卿监仍着令自今非曾列少卿不得拟给舎谏议公首预兹选拜光禄少卿辰韩之区称藩海外属有恩诏慎求使才命公为高丽国信使公雍容儒雅博闻强记衣冠之国文物盛焉举措话言是法是效皇华之美至今称之复命为京东水陆转运使召入拜司封郎中知制诰迁左谏议大夫出知河中府得脱户八百家附于版籍今上践阼拜给事中知梓州归朝受诏同修太宗实录十月而毕劳赐策勲宠数优渥未几以本官知扬州入判尚书刑部小吏干法怒而笞之诣阙诉寃朝官问公以为抶一胥而被劾何面目复据堂决事耶即上书解职以本官奉朝请至是考终于正寝遗奏以六岁孤儿为言上悯之特授太常寺奉礼郎命赋以禄俾终丧纪公始娶赵氏故宗正少卿齐之女也后娶张氏今夫人李氏封赞皇县君故水部员外郎岧之女也实有令徳洽于宗姻公三娶良家晚有儿媳行年六十有六始得今奉礼焉公好学多能博物稽古始在贡部为时闻人奋藻属词流辈推服或有所述作必传写都下终以才望入司词诰发挥帝命颇为称职而襟怀夷坦无有城府音容和粹煦如阳春善与人交久弥笃也好治家事勤不匮也善谈名理口无择言广聚坟史手不释卷雅性奉道徧阅金简玉笈之文平生多病深穷恶石青囊之术恬淡以养性蔓衍以穷年其风规酝借阀阅深厚亦足以为儒林丈人矣纪事之职良史在焉谨书世家以告册府谨状
　　倚阁忻代州和籴米奏状　　　　欧阳修
　　右臣凖中书劄子节文臣寮上言勘会忻代二州里外分配博籴斛斗共九万余石即今催纳方及二分今来已是五月粒食踊贵之际民间斛斗甚是难得欲乞朝廷特赐愍许将已支绢帛及大铁钱合纳米粟特与倚阁候将来秋成一并送纳奉圣防令臣与河东转运使同共相度施行者臣等至忻代二州取索逐州元分配钱绢次第及见纳见欠白米一宗文字看详元是富弼起请为去年河东秋大熟乞朝廷辍那钱银绢广谋粮草三司遂支杂州绢二十万疋与河东内代州分配到五万疋并是在京及并晋等州比及旋旋搬来往复拖延直至冬末春初方行俵散至今年五月分配才毕已是麦熟夏税起纳民间岂复更有白米输官其绢五万疋并本州旧有绢三千余疋共博籴白米九万五千二百余石州县从春至夏枷棒催驱只纳到四万余石见欠五万四千余石本州为催纳不前遂申转运使乞令将隔年陈米减价折纳虽有此擘画亦并无人送纳葢为过时无可收籴其忻州差配名目尤多去年一年内除税赋和籴沿边送纳外配银送纳见钱收买肉羊羊皮数目不少又有酒务十五年积压损烂酒糟白酵分配人户令纳清醋价钱又有转运司先配绢三千疋博籴诸色斛米除此多般科配已催纳了足外方到一项大铁钱绢博籴白米是今来臣寮起请乞行倚阁者其铁钱绢元抛配博籴白米肆万余石因转运司自见人民不易先减一半外尚有二万八千四百余石后为送纳不前运司又已为倚阁一半候秋熟并纳外有一万余石系见行催纳臣遂取索本仓受纳日歴检逐日全无人户送纳亦为过时无可收籴兼两州百姓累经臣陈状臣上禀朝防亲见民间疾苦又缘转运使二人并在潞州相去絶逺不及计会商量兼勘会二州人粮见在忻州约支二年有余代州亦约支一年半不至阙备又前去秋熟日月不逺臣已一面出榜及牒本州令倚阁候至秋熟一并送纳施行讫谨具状奏闻
　　义勇指挥使代贫民差役奏状
　　右臣准中书批送下二状河东都转运司凖康定元年九月十四日勅节文河东路强壮应见充正副指挥使内虽系第一至第三等户者州县更不得轮次别差色役窃縁义勇指挥使各是乡村第一第二等力及有家活产业人户今来一年之内只是一季上番多在本家管勾农业兼当司体量得正副指挥使等俱是上等人户拣充最属侥幸其余等第人户丁数稍多亦是一般充义勇祗应仍更不免州县差役所有军员已是优便仍更依条免放州县色役颇见影庇却乡县重难差役却差下等义勇人户充州县重难里正或衙前等差役计其劳逸深为不便欲乞朝廷早赐特降指挥下诸处义勇正副指挥使乞依其余义勇体例各依等第户例轮次差定州县色役庶得均济臣勘会河东一路乡兵除系籍强壮不勾追教阅外所有刺手背义勇见管七万二千八百七十二人每年秋冬上番教阅州县因而诸杂役使常于秋冬边地支移税赋和籴逺纳之时复有上番之役凡一家三两丁者一人主州教阅一人供送一人或在州县执役或逺地输纳税租所存但有衰老或有全无倚托者废业忘家不胜其苦其间惟有正副指挥使并是州县中最有物力上等人户却独得免差役是下等人户常有劳役最豪富者独得寛优兼自兵事已来州县差役频并素来力及之户累世勤俭积畜只于三五年重叠差役例各减耗贫虚迯亡破败而州郡事多差役难减往往将第三第四等人差充第一等色役亦有主户小处差稍有家活客户充役勾当如此上下窘乏之际惟义勇正副指挥使岂容独免兼自差管辖义勇以来已避免却数年色役当众人苦于劳耗之际独获寛优之幸已多兼臣累过州军体问得逐处义勇指挥使等家业例皆物力不减人丁又多若令一例差役可以贫富均济稍寛已困之民其都转运司起请伏乞朝廷特赐允许施行今具状奏闻伏候勅旨
　　举米光濬状
　　右臣伏自凖勅计置河东沿边粮草所过州军遍见文武官吏不少其间临民治军可称边任者絶难得人伏见西头供奉官閤门祗候岢岚军使米光濬年四十余世家代州熟知本路边事出于将种练习兵机兼有胆勇防弓马自到岢岚二年处置皆合事宜昨代州寜化各为守将非才引惹北人争侵疆界惟岢岚草城川正当北畧要害之地去年北人来侵疆界光濬应机拒守故独岢岚得不侵却地土亦不张皇臣自过本军体问军民备得其实伏覩近降宣命指挥差李伟替令赴阙切以边鄙常患难材茍得其人岂宜屡易兼自有移替宣命军民并各众状举留其米光濬臣今冒罪保举再任岢岚如再任后犯入已赃及边防军政但有一事败悮并甘连坐今欲具状奏闻伏候勅防
　　再举米光濬状
　　右臣近曾同罪奏举西头供奉官閤门祗候米光濬再任岢岚军使窃知朝廷为光濬病患曾加体量臣昨往岢岚亲见光濬絶无病状体问得去年偶因饮酒暂曾不安窃缘本人有心力会弓马谙熟边事善抚军民况岢岚当草城川一路地形平坦与北虏止隔界壕不比代州尚有险固捍御控扼尤借得人臣尝见朝廷选择边将比及于武臣中求得一人常患难得而任使俟其知次第亦须年岁之间其米光濬于武臣之中不易多得在岢岚既久又已知次第其人既不病患又无过犯料其替去别得差遣必与今任轻重一般与其移易往来不若责之久任况知光濬亦累曾乞替臣今所举非徇光濬之私葢为边防之计其米光濬伏望圣慈特加奬擢与优转一官且令再任以防缓急可以使唤如朝廷迁官及再任后犯入已赃及边事有所败悮臣并甘同罪
　　乞减配卖银五万两状
　　右臣伏见河东路转运司近凖三司从京支拨得银十万两于本路州军配卖见钱臣体问得此银本非运司因缺乏陈乞忽自省司特行支拨葢是朝廷优恤三路军需不足特此辍赐助济用度以舒庶民又虑朝廷访闻今年河东二麦大熟欲使将此银十万两乗时收籴军储有以见圣心忧念边防寛卹民力臣昨因至寜化军有百姓众状经臣马前陈诉为配银数多臣遂取索本军人户物力次第及前后配敛数目看详本军人户全少城郭主客十等共三十四户内五等已上只十五户其余六等已下贫弱之家共有一十九户去年共配银三百两数月枷棒催驱方能了纳今年所配一千两比常年三倍是致百姓送纳不前众状词诉又縁寜化军屯兵不多本军自有纳便盐钱及诸杂课利见钱不致阙用本军地寒民不种麦又无夏籴仓当其军用未阙民间难得钱时可惜虚困民力臣已牒本军且令配卖五百两其余别候朝旨尚虑河东一路州军极有见今未至阙钱及地高不种二麦无可收籴去处不宜一例急敛横困疲民臣今欲乞圣慈特下本路转运司令将已分银十万两除见今阙钱州军及二麦大熟合行收籴处依数配卖其余见不阙钱及不籴夏麦处且只配一半候阙钱不得已即渐渐分配所贵少纾民力上副陛下忧民念边之意谨具状奏闻伏候勅防
　　再乞减配银状
　　右臣近为三司抛降银一十万两与河东诸州军配卖臣寻体量得河东诸州军钱粮各有凖备见今不至阙乏民间即目难得见钱遂曾具状论奏且欲配卖一半乞朝廷特降指挥与都转运司后来闻有朝防只与减得些少价钱与诸州军百姓累经臣告诉并称银价虽然不高各为见钱难以变转伏缘河东州军昨来只是泽潞两州二麦大熟晋绛并汾石隰等处系种麦地分并只熟及三五分其秋稼寻遭夏旱垂欲焦死近方得雨只可救得四五分见今物价甚高民间窘急无异凶岁况配卖银绢乃是缓急不得已之事今诸州军幸各钱粮不阙不必非时抑配重扰人民只可留之以备缓急若已知县官实为阙乏则励力供纳自不怨嗟以理论之其银尽可罢配又缘都转运司已俵与州军故臣且乞只配一半日近臣不住见百姓以配银为苦已牒诸州军且令先配一半其余听候朝防比欲候臣到阙更自论请窃虑臣离河东后转运司依旧催促尽令俵配伏望圣慈特赐矜恤仍乞检会臣前后奏状早降朝防
　　举孙直方奏状
　　右臣伏见平定军知乐平县事著作佐郎孙直方进士及第性明敏有吏材臣昨至河东备见直方治县事善状臣今保举堪充大藩通判兼臣勘会代州通判李舜元到任已及三年三个月有余见今北面事宜代州最为要地尤借得人伏乞就差孙直方充代州通判如后犯真入已赃及职事败阙并甘同罪谨具状奏闻
　　司马温公行状　　　　　　　　苏　轼
　　曾祖政赠太子太保曾祖母薛氏赠温国太夫人祖试秘书省校书郎知耀州富平县事赠太子太傅祖母皇甫氏赠温国太夫人父池尚书吏部郎中充天章阁待制赠太师追封温国公母聂氏赠温国太夫人公讳光字君实其先河内人晋安平献王孚之后王之裔孙征东大将军阳始葬今陜州夏县涑水乡子孙因家焉自高祖曾祖皆以五代衰乱不仕富平府君始举进士没于县令皆以气节闻于乡里而天章公以文学行义事真宗仁宗为转运使御史知杂事三司副使歴知凤翔河中同杭虢晋六州以清直仁厚闻于天下号称一时名臣公自儿童凛然如成人七岁闻讲左氏春秋大爱之退为家人讲即了其大义自是手不释书至不知饥渴寒暑年十五书无所不通文词醇深有西汉风天章公当任子次及公公推与二从兄然后补郊社斋郎再奏将作监主簿年二十举进士甲科改奉礼郎以天章公在杭辞所迁官求签书苏州判官事以便亲许之未至丁太夫人忧未除丁天章公忧执丧累年毁瘠如礼服除签书武成军判官事改大理评事为国子直讲迁本寺丞故相厐籍名知人始与天章公游见公而奇之及是为枢密副使荐公召试舘阁校勘同知太常礼院中官麦允言死诏以允言有军功特给卤簿公言孔子不以名器假人繁缨以朝且犹不可允言近习之臣非有元勲大劳而赠以三公之官给以一品之卤簿其为繁缨不亦大乎故相夏竦卒诏赐諡文正公言諡之美者极于文正竦何人可以当此书再上改諡文庄迁殿中丞除史舘检讨修日厯改集贤校理厐籍为郓州徙并州皆辟公通判州事公感籍知已为尽力时赵元昊始臣河东贫甚官苦贵籴而民疲于逺输麟州窟野河西多粮田皆故汉地公私杂耕天圣中始禁田河西者虏乃得稍蚕食其地俯窥麟州为河东忧籍请公按视公为画五策宜因州中旧兵益禁兵二千厢兵五百筑二堡河西可使堡外三十里虏不敢田则州西六十里无虏矣募民有能耕麟州闲田者复其税役十五年能耕窟野河西者长复之耕者必众官虽无所得而籴自贱可以渐纾河东之民籍移麟州如公言而兵官郭恩勇且狡夜开城门引千余人渡河载酒食不为战备遇敌死之议者归罪于籍罢节度使知青州公守阙三上书乞独坐其事不报籍初不以此望公而公深以自咎籍既殁升堂拜其妻如母抚其子如弟时人两贤之改太常博士祠部员外郎直秘阁判吏部南曹迁开封府推官赐五品服交趾贡异兽谓之麟公言真伪不可知使其真非自然而至不足为瑞若伪为逺夷笑愿厚赐其使而还其兽因奏赋以讽迁度支员外郎判勾院擢修起居注五辞而后受判礼部有司奏六月朔日当食公言故事食不满分或京师不见皆贺臣以为日食四方见京师不见天意人君为阴邪所蔽天下皆知而朝廷独不知其为灾当益甚皆不当贺诏从之后遂以为常迁起居舎人同知谏院苏辙举直言策入第四等而考官以为不当收公言辙于同科四人中言最切直有爱君忧国之心不可不收时宰相亦以为当黜仁宗不许曰求直言以直弃之天下其谓朕何公遂与谏官王陶同上疏愿为宗庙社稷自重却罢燕饮安养神气后宫嫔御进见有度左右小臣赐予有节厚味腊毒无益奉养者皆不宜数御上皆纳之初至和三年仁宗始不豫国嗣未立天下寒心而不敢言惟谏官范镇首发其议公时为并州通判闻而继之上疏言礼大宗无子则小宗为之后为之后者为之子也愿陛下择宗室贤者使摄储贰以待皇嗣之生退居藩服不然则典宿卫尹京邑亦足以系天下之望疏三上其一留中其二付中书公又与镇书此大事不言则已言一出岂可复反愿公以死争之于是镇言之益切及公为谏官复上疏且面言臣昔为并州通判所上三章愿陛下果断而力行之时仁宗简黙不言虽执政奏事首肯而已闻公言沉思久之曰得非欲选宗室为继嗣者乎此忠臣之言但人不敢及耳公曰臣言此自谓必死不意陛下开纳上曰此何害古今皆有之因令公以此言付中书公曰不可愿陛下自以意喻宰相是日公复言江淮盐事诣中书白之宰相韩琦问公今日复何所言公黙计此大事不可不使琦知思所以广上意者即曰所言宗庙社稷大计也琦喻不复言后十余日有防令公与御史里行陈洙同详定行户利害洙与公屏语曰日者大飨明堂韩公摄太尉洙为监察公从容谓洙曰君与司马君实善君实近建言立嗣事恨不以此言送中书欲发此议无自发之行户利害非所以烦公也欲洙见公达此意尔时嘉祐六年闰八月也至九月公复上疏面言臣向者进说陛下欣然无难意谓即行矣今寂无所闻此必有小人言陛下春秋鼎盛子孙当千亿何遽为此不祥之事小人无逺虑特欲仓猝之际援立其所厚善者尔唐自文宗以后立嗣皆出于左右之意至有称定策国老门生天子者此祸岂可胜言哉上大感悟曰送中书公至中书见琦等曰诸公不及今定议异日夜半禁中出寸纸以某人为嗣天下莫敢违琦等皆唯唯曰敢不尽力后月余诏英宗判宗正寺固辞不就职明年遂立为皇太子称疾不入公复上疏言凡人争丝毫之利至相争夺今皇子辞不赀之富至三百余日不受命其贤于人逺矣有识闻之足以知陛下之圣能为天下得人然臣闻父召无诺君命召不俟驾而行使者受命不受辞皇子不当辞避使者不当徒反凡召皇子内臣皆宜责降且以臣子大义责皇子宜必入英宗遂受命兖国公主嫁李玮以骄恣闻公上疏言姚坦为兖王翊善有过必谏左右敎王诈疾逾月太宗召王乳母入问起居状乳母曰王无疾以姚坦故郁郁成疾尔太宗怒曰王年少不知为此皆汝辈教之杖乳母数十召坦慰免之齐国献穆大长公主太宗之子真宗之妹陛下之姑而谦恭率礼天下称其贤愿陛下教子以太宗为法公主事夫以献穆为法已而公主不安于李氏诏玮出知卫州公主入居禁中而玮母杨归其兄璋散遣其家人公言陛下追念章懿皇后故使玮尚主今乃母子离析家事流落陛下独无雨露之感凄恻之心乎玮既责降公主亦不得无罪上感悟诏公主降封沂国待李氏恩礼不衰判检院权判国子监除知制诰力辞至八九改授天章阁待制兼侍讲赐三品服仍知谏院上疏言经畧安抚使以便宜从事出于兵兴权制非永世法及将相大臣典州者多以贵倨自恃凌忽转运使使不得举职朝廷务省事专行姑息之政至于胥史諠哗而逐御史中丞辇官悖慢而退宰相卫士凶逆而狱不穷奸泽加于旧军人詈三司使而法官以为非犯堦级于用法有疑其余有一夫流言于道路而为之变法推恩者多矣皆陵迟之渐不可以不正充媛董氏薨赠婉仪又赠淑妃辍朝成服百官奉慰定諡行册礼葬给卤簿公言董氏秩本微病革之日方拜充媛古者妇人无諡近制惟皇后有之卤簿本以赏军功未尝施于妇人惟唐平阳公主有举兵佐高主定天下之功乃得给至韦庶人始令妃主葬日皆给鼓吹非令典不足法时有司新定后宫封赠法皇后与妃皆赠三代公言别嫌明微妃不当与后同袁盎引却慎夫人坐正为此尔天圣亲郊太妃止赠二代而况妃乎知嘉祐八年贡举仁宗崩英宗以哀毁致疾慈圣光献太后同听政公首上疏言章献明肃太后保佑先帝进贤退奸有大功于赵氏特以亲用外戚小人故负谤天下今太后初摄大政忠厚如王曾清纯如张知白刚正如鲁宗道质直如薛奎者当信用之鄙猥如马季良谗谄如罗宗勲者当速逺之则天下服又上疏英宗言汉宣帝为昭帝后终不追尊卫太子史皇孙光武起布衣得天下自以为元帝后亦不追尊钜鹿都尉南顿君惟哀安桓灵皆自旁亲入继大统追尊其父祖天下非之愿以为戒时公所得仁宗遗赐珠金直百余万率同列三上章言国有大忧中外窘乏不可专用干兴故事若遗赐不可辞则宜许侍从以上进金钱佐山陵费不许公乃以所得珠为谏院公使钱金以遗其舅氏义不藏于家英宗疾既平皇太后还政公上疏言治身莫先于孝治国莫先于公其言切至皆母子间人所难言者时有司立法皇太后有所取用有司奏覆得御宝乃供公极论以为不可当直下合同司移所属立供于上所取已乃具疏奏太后以防矫伪曹佾除使相两府皆迁公言佾无功而得使相陛下以慰母心尔今两府皆迁无名若以还政为功则宿卫将帅内侍小臣必有觊望已而都知任守忠等皆迁公复争之因论守忠大奸陛下为皇子非守忠意沮坏大策离间百端赖先帝不听及陛下嗣位反覆革面交构两宫国之大贼人之大蠧乞斩于都市以谢天下诏以守忠为节度副使蕲州安置天下快之时有诏陜西刺民兵号义勇公上疏极论其害云康定庆厯间籍陜西民为乡弓手已而刺为保健指挥民被其毒兵终不可用遇敌先北正兵随之每致崩溃县官知其坐食无用汰遣归农而惰游之人不能复反南亩强者为盗弱者转死父老至今流涕也今义勇何以异此章六上不从乞罢谏官不许王广渊除直集贤院公言广渊奸邪不可近昔汉景帝为太子召上左右饮卫绾独称疾不行即帝位待绾有加周世宗镇澶渊张美为三司吏掌州之钱谷世宗私有求假美悉力应之及即位薄其为人不用今广渊当仁宗之世私自结于陛下岂忠臣哉愿黜之以励天下执政建言濮安懿王德盛位隆宜有尊礼诏太常礼院与两制议翰林学士王珪等相顾不敢先公独奋笔立议曰为之后者为之子不敢复顾其私亲今日所以崇奉濮安懿王典礼一凖先朝封赠期亲尊属故事高冠大爵极其尊荣议成珪即敕吏以公手藁为案至今存焉时中外讻讻御史吕诲傅尧俞范纯仁吕大防赵鼎瞻等皆争之相继降黜公上疏乞留之不可则乞与之皆贬初西戎遣使致祭而延州指挥使高宜押伴傲其使者侮其国主使者诉于朝廷公与吕诲乞加宜罪不从明年西戎犯边杀掠吏士赵滋为雄州专以猛悍治边公亦论其不可至是契丹之民有捕鱼界河伐柳白沟之南者朝廷以知雄州李中祐为不材选将代之公言国家当戎狄附顺时好与之计较末节及其桀傲又从而姑息之近者西戎之祸生于高宜北狄之隙起于赵滋朝廷方贤此二人故邉臣皆以生事为能今若选将代中祐则来者必以滋为法而以中祐为戒渐不可长宜敕边吏疆埸细故徐以文檄往反若轻以矢刃相加者坐之京师大水公上疏论三事皆尽言无所隐讳除龙图阁直学士判流内铨改右谏议大夫知治平四年贡举神宗即位首擢公为翰林学士公力辞不许上面谕公古之君子或学而不文或文而不学惟董仲舒扬雄兼之卿有文学何辞焉公曰臣不能为四六上曰如两汉制诏可也公曰本朝故事不可也上曰卿能举进士取高等而云不能四六何也公趋出上遣内臣至閤门彊公受告拜而不受趣公入谢曰上坐以待公公入至廷中以告置公怀中不得已乃受遂为御史中丞初中丞王陶论宰相不押常朝班为不臣宰相不从陶争之力遂罢公既继之言宰相不押班细故也陶言之过然爱礼存羊则不可已自顷宰相权重今陶复以言宰相罢则中丞不可复为愿俟宰相押班然后就职上曰可陶既出知陈州谢章诋宰相不已执政议再贬陶公言陶诚可罪然陛下欲广言路屈己受陶而宰相独不能容乎乃已公上疏论修心之要三曰仁曰明曰武治国之要三曰官人曰信赏曰必罚其说甚备且曰臣昔为谏官即以此六言献仁宗其后以献英宗今以献陛下平生学力所得尽在是矣公在英宗时与吕诲同论祖宗之制勾当御医院常用供奉官以下至内殿崇班则出近岁居此位者皆暗理寄资食其廪给非祖宗之意又故事年未五十不得为内侍省押班今除张茂则止四十八不可至是又言之因论高居简奸邪乞加逺窜章五上上为尽罢寄资内臣居简亦补外未几复留陈承礼刘有方二人公复争之又言近者王中正往陜西知泾州刘焕等谄事中正而鄜延钤辖吴舜臣违失其意已而焕等进擢舜臣降黜权归中正谤归陛下是去一居简得一居简上手诏问公所从知公曰臣得之宾客非一人言事之有无惟陛下知之若无臣不敢避妄言之罪万一有之不可不察诏用宫邸直省官郭昭选等四人为閤门祗候公言国初草创天步尚艰故即位之始必以左右旧人为腹心耳目谓之随龙非平日法也閤门祗候在文臣为舘职岂可使厮役为之英宗山陵公为仪仗使赐金五十两银合三百两三上章辞从之边吏上言西戎步将嵬名山欲以横山之众取谅祚以降诏边臣招纳其众公上疏极论以为名山之众未必能制谅祚幸而胜之灭一谅祚生一谅祚何利之有若其不胜必引众归我不知何以待之臣恐朝廷不独失信于谅祚又将失信于名山矣若名山余众尚多还北不可入南不受穷无所归必将突据边城以救其命陛下独不见侯景之事乎上不听遣将种谔发兵迎之取绥州费六十万万西方用兵葢自是始矣兼翰林院侍读学士登州有不成婚妇谋杀其夫伤而不死者吏疑问即承知州事许遵谳之有司当妇绞而诏贷之遵上议凖律因犯杀伤而自首者得免所因之罪妇当减一等不当绞诏公与王安石议之安石是遵公言谋杀犹故杀也皆一事不可分若谋为所因与杀为二则故与杀亦可为二耶自宰相文彦博以下皆附公议然卒用安石言至今天下非之权知审官院百官上尊号公当答诏上疏言先帝亲郊不受尊号天下莫不称颂末年有建言者国家与契丹有往来书信彼有尊号而我独无以为深耻于是羣臣复以非时上尊号者汉文帝时单于自称天地所生日月所置匈奴大单于不闻文帝复为大名以加之也愿陛下追用先帝本意不受此名上大悦手诏答公非卿朕不闻此言着为答词使中外晓然知朕至诚非欺众邀名者遂终身不复受尊号执政以河朔灾伤国用不足乞今岁亲郊两府不赐金帛送学士院取防公言两府所赐以匹两计止二万未足以救灾宜自文臣两省武臣宗室刺史以上皆减半公与学士王珪王安石同对公言救灾节用宜自贵近始可听两府辞赐安石曰常衮辞赐馔时议以为衮自知不能当辞位不当辞禄且国用不足非当今之急务也公曰衮辞禄犹贤于持禄固位者国用不足真急务安石言非是安石曰不足者以未得善理财者故也公曰善理财者不过头防箕敛以尽民财民穷为盗非国之福安石曰不然善理财者不加赋而上用足公曰天下安有此理天地所生财货百物止有此数不在民则在官譬如雨泽夏涝则秋旱不加赋而上用足不过设法阴夺民利其害甚于加赋此乃桑羊欺汉武帝之言太史公书之以见武帝不明尔至其末年盗贼蠭起几至于乱若武帝不悔祸昭帝不变法则汉几亡争议不已王珪进曰救灾节用宜自贵近始司马光言是也然所费无几恐伤国体王安石言亦是惟明主裁择上曰朕意与光同然姑以不允答之防安石当制遂引常衮事责两府亦不复辞兼史舘修撰上问公可为谏官者公荐吕诲诲以天章阁待制知谏院诏公与张茂则同视二股河及土堤利害公用都水监丞宋昌言策乞于二股之西置土堤约水东流若东流日深北流自浅薪蒭渐备乃塞其北放出御河胡芦河下流以纾恩冀深瀛以西之患时议者多不同公于上前反覆论难甚苦卒从之后皆如公言赐诏奬谕王安石始为政创立制置三司条例建为青苗助役水利均输之政置提举官四十余员行其法于天下谓之新法公上疏逆陈其利害曰后当如是行之十余年无一不如公言者天下传诵以为公真宰相虽田父野老皆号公司马相公而妇人孺子知其为君实也迩英进读至萧何曹参事公曰参不变何法得守成之道故孝惠高后时天下晏然衣食滋殖上曰汉常守萧何之法不变可乎公曰何独汉也使三代之君常守禹汤文武之法虽至今存可也武王克商曰乃反商政政由旧然则虽周亦用商政也书曰无作聪明乱旧章汉武帝用张汤言取高帝法纷更之盗贼半天下元帝改宣帝之政而汉始衰由此言之祖宗之法不可变也后数日吕惠卿进讲因言先王之法有一年变者正月始和布法象魏是也有五年一变者巡狩考制度是也有三十年一变者刑罚世轻世重是也有百年不变者父慈子孝兄友弟恭是也前日光言非是其意以讽朝廷且讥臣为条例司官耳上问公惠卿言何如公曰布法象魏布旧法也何名为变若四孟月朔属民读法为时变月变耶诸侯有变礼易乐者王巡狩则诛之王不自变也刑新国用轻典乱国用重典平国用中典是为世轻世重非变也且治天下譬如居室则修之非大坏不更造也大坏而更造非得其良匠美材不成今二者皆无有臣恐风雨之不庇也公卿侍从皆有此愿陛下问之三司使掌天下财不才而黜可也不可使两府侵其事今为制置三司条例司何也宰相以道佐人主安用例茍用例而已则胥史足矣今为看详中书条例司何也惠卿不能对则诋公曰光为侍从何不言言而不从何不去公作而对曰是臣之罪也上曰相与论是非尔何至是讲毕赐坐户外将出上命徙坐户内左右皆避去上曰朝廷每更一事举朝讻讻何也王珪曰臣疏贱在关门之外朝廷之事不能尽知借使闻之道路又不知其虚实也上曰闻则言之公曰青苗出息平民为之尚能以蚕食下户至饥寒流离况县官法度之威乎惠卿曰青苗法愿取则与之不愿不强也公曰愚民知取债之利不知还债之害非独县官不强富民亦不强也臣闻作法于凉其犹贪作法于贪将若之何昔太宗平河东立和籴法时斗米十余钱草束八钱民乐与官为市其后物贵而和籴不解遂为河东世世患臣恐异日之青苗犹河东之和籴也上曰陜西行之久矣民不以为病公曰臣陜西人也见其病不见其利朝廷初不许也而有司尚能以病民况立法许之乎上曰坐仓籴米何如坐者皆起曰不便上已罢之幸甚上曰未罢也公曰京师有七年之储而钱常乏若坐仓钱益乏米益陈奈何惠卿曰坐仓得米百万斛则省东南百万之漕以其钱供京师何患无钱公曰东南钱荒而米狼戾今不籴米而漕钱弃其有余取其所无农末皆病矣侍讲吴申起曰光言至论也公曰此皆细事不足烦人主但当择人而任之有功则赏有罪则罚此则陛下职也上曰然文王罔攸兼于庶言庶狱庶慎惟有司之牧夫公趋出上曰卿得毋以惠卿之言不乐乎公曰不敢韩琦上疏论青苗之害上感悟欲罢其法安石称疾求去防拜公枢宻副使公上章力辞至六七日上诚能罢制置条例司追还提举官不行青苗助役等法虽不用臣臣受赐多矣不然终不敢受命上遣人谓枢宻兵事也官各有职不当以他事爲辞公言臣未受命则犹侍从也于事无不可言者安石起视事青苗法卒不罢公亦卒不受命则以书喻安石三往返开喻苦至犹幸安石之听而改也且曰巧言令色鲜矣仁彼忠信之士于今当路时虽龃龉可憎后必徐得其力谄谀之人于今诚有顺适之快若一旦失势必有卖公以自售者意谓吕惠卿对宾客辄指言之曰覆王氏者必惠卿也小人本以利合势倾利移何所不至其后六年而惠卿叛安石上书告其罪茍可以覆王氏者靡不为也由是天下服公先知公求补外上犹欲用公公不可以端明殿学士出知永兴军朝辞进对犹乞免本路青苗助役宣抚使下令分义勇四番欲以更戍边选诸军骁勇募民间恶少为奇兵调民为干粮皱饭虽内郡不被边皆修城池楼防如边郡且遣兵就粮长安河中邠三辅骚然公上疏极言方今岁凶公私困弊不可举事而永兴一路城池楼防皆不急干粮皱饭昔常造后无用腐弃之宣抚使令臣皆未敢从若乏军兴臣坐之于是一路独得免顷之诏移知许州不赴遂乞判西京留司御史台以归自是絶口不论事以祀明堂恩加上柱国至熈寜七年以天下旱蝗诏求直言公读诏泣下欲黙不忍乃复陈六事一青苗二免役三市易四边事五保甲六水利此尤病民也宜先罢又以书责宰相吴充天子仁圣如此而公不言何也元丰五年公忽得语涩疾自疑当中风乃豫作遗文表大畧如六事加详尽感慨亲书缄封置卧内且死当以授所善范纯仁范祖禹使上之凡居洛十五年再任留司御史台四任提举崇福宫官制行改大中大夫加资政殿学士神宗崩公赴阙临卫士见公入皆以手加额曰此司马相公也民遮道呼曰公无归洛留相天子活百姓所在数千人聚观之公惧防放辞谢遂径归洛太皇太后闻之诘问主者遣使劳公问所当先者公言近岁士大夫以言为讳闾阎愁苦于下而上不知明主忧勤于上而下无所诉此罪在羣臣而愚民无知归怨先帝宜下诏首开言路从之下诏榜朝堂而当时有不欲者于诏语中设六事以禁切言者曰若阴有所怀犯非其分或煽摇机事之重或迎合已行之令上以观望朝廷之意以侥幸希进下以惑流俗之情以干取虚誉若此者必罚无赦太皇太后封诏草以问公公曰此非求谏乃拒谏也人臣惟不言言则入六事矣时大府少卿宋彭年水部郎中王谔皆应诏言事有欲借此二人以惩天下言者皆以非职而言赎铜三十斤公具论其情且请改赐诏书行之天下从之于是四方吏民言新法不便者数千人公方草具所当行者而太皇太后已有旨散遣修京城役夫罢减皇城内觇者止御前工作出近侍之无状者三十余人戒敕中外无敢苛刻暴敛废导洛司物货塲及民所养戸马寛保马限皆从中出大臣不与公上疏谢当今急务陛下畧已行之矣小臣稽慢罪当万死诏除公知陈州且过阙入见使者劳问相望于道至则拜门下侍郎公力辞不许数赐手诏先帝新弃天下天子冲幼此何时而君辞佐耶公不敢复辞以覃恩迁通议大夫初神宗皇帝以英伟絶人之资励精求治凛凛乎汉宣帝唐太宗之上矣而宰相王安石用心过当急于功利小人得乗间而入吕惠卿之流以此得志后来者慕之争先相高而天下病矣先帝明圣独觉其非出安石金陵天下欣然意法必变虽安石亦自悔恨其去而复用也欲稍自改而惠卿之流恐法变身危持之不肻改然先帝终疑之遂退安石八年不复召而惠卿亦再遂不用元丰之末天下多故及二圣嗣位日夜引领以观新政而进说者以为三年无改于父之道欲稍捐其甚者毛举数事以塞人言公慨然争之曰先帝之法其善者虽百世不可变也若安石惠卿等所建为天下害非先帝本意者改之当如救焚拯溺犹恐不及昔汉文帝除肉刑斩右趾者弃市笞五百者多死景帝元年即改之武帝作盐铁酤均输等法昭帝罢之唐代宗纵宦官公求赂遗置客省拘滞四方之人德宗立未三月罢之德宗晩年为宫市五坊小儿暴横盐铁月进羡余顺宗即位罢之当时悦服后世称颂未有或非之者也况太皇太后以母改子非子改父众议乃定公以为治乱之机在于用人邪正一分则消长之势自定每论事必以人物为先凡所进退皆天下所谓当然者然后朝廷清明人主始得闻天下利害之实遂罢保甲团教依义勇法岁一阅保马不复买见在者还监牧给诸军废市易法所储物皆鬻之不取息而民所欠钱皆除其息京都铸铁钱河北江西福建湖南盐及福建茶法皆复其旧独川陜茶以边用未即罢遣使相视去其甚者户部左右曹钱谷皆领之尚书凡昔之三司使事有散隶五曹及寺监者皆归户部使尚书周知其数量入以为出于是天下释然曰此先帝本意也非吾君之子不能行吾君之意时独免役青苗将官之法犹在而西戎之议未决也山陵毕迁公正议大夫公自以不与顾命不敢当诏不许元祐元年正月公始得疾诏与尚书左丞吕公着朝防与执政异班再拜而已不舞蹈公疾度益甚叹曰四患未除吾死不瞑目矣乃力疾上疏论免役五害乞直降敕罢之率用熈寜以前法有未便州县监司节级以闻为一路一州一县法诏即日行之又论西戎大畧以和戎为便用兵为非时异议者甚众公持之益坚其后太师文彦博议与公合众不能夺又论将官之害诏诸将兵皆隶州县军政委守令通决之又乞废提举常平司以其事归之转运使及提防刑狱公谓监司多新进少年务为刻急天下病之乞自大中大夫待制以上于郡守中举转运使提防刑狱于通判中举转运判官又以文学德行吏事武畧等为十科求天下遗才命文臣陞朝以上岁举经明行修一人以为进士高选皆从之拜左仆射疾稍间将起视事诏免朝觐许以肩舆三日一入都堂或门下尚书省公不敢当曰不见君不可以视事诏公肩舆至内东门子康扶入对小殿且曰毋拜公惶恐入对延和殿再拜遂罢青苗钱专行常平粜籴法以岁上中下熟为三等谷贱及下等则増价籴贵及上等则减价粜惟中则否及下等而不籴及上等而不粜皆坐之时二圣恭俭慈孝视民如伤虚已以听公公知无不为以身任天下之责数月复病以九月丙辰朔薨于西府享年六十有八太皇太后闻之恸上亦感涕不已时方躬视明堂礼成不贺二圣皆临其丧哭之哀甚辍视朝赠太师温国公襚以一品礼服赙银三千两绢四千疋赐龙脑水银以敛命户部侍郎赵瞻入内内侍省押班冯宗道防其丧归葬夏县官其亲族十人公忠信孝友恭俭正直出于天性自少及老语未尝妄其好学如饥之嗜食于财利纷华如恶恶臭诚心自然天下信之退居于洛往来陜郊陜洛间皆化其德师其学法其俭有不善曰君实得无知之乎博学无所不通音乐律厯天文书数皆极其妙晩节尤好礼冠婚丧祭法适古今之宜不喜释老曰其微言不能出吾书其诞吾不信不事生产买第洛中仅庇风雨有田三顷丧其夫人质田以葬恶衣菲食以终其身自以遭遇圣明言听计从以身殉天下躬亲庶务不舎昼夜宾客见其体羸曰诸葛孔明二十罚以上皆亲之以此致疾公不可不戒公曰死生命也为之益力病革谆谆不复自觉如梦中语然皆朝廷天下事也既没其家得遗奏八纸上之皆手札论当世要务京师民画其像刻印鬻之家置一本饮食必祝焉四方皆遣人购之京师时画工有致富者有文集八十卷资治通鉴三百二十四卷考异三十卷歴年图七卷通厯八十卷稽古录二十卷本朝百官公卿表六卷翰林词章三卷注古文孝经一卷易说三卷注系辞二卷注老子道德经二卷集注太经八卷大学中庸义各一卷集注子十三卷文中子传一卷河外谘目三卷书仪八卷家范十卷续诗话一卷游山行记十二卷医问七篇其文如金玉谷帛药石也必有适于用无益之文未尝一语及之初公患歴代史繁重学者不能综况于人主遂约战国至秦二世如左氏体为通志八卷以进英宗悦之命公续其书置局秘阁以其素所贤者刘邠刘恕范祖禹为属官凡十九年而成起周威烈王讫五代上下一千三百六十二载其是非疑似之间皆有辩论一事而数说者必考合异同而归之一作考异以志之神宗尤重其书以为贤于荀悦亲为制序赐名资治通鉴诏迩英读其书赐颍邸旧书二千四百二卷书成拜资政殿学士赐金帛甚厚娶张氏礼部尚书存之女封清河郡夫人先公卒追封温国夫人子三人童唐皆早亡康今为秘书省校书郎孙二人槇植皆承奉郎公歴事四朝皆为人主所敬然神宗知公最深公思有以报之常诵孟子之言曰责难于君谓之恭陈善闭邪谓之敬谓吾君不能谓之贼故虽议论违忤而神宗识其意待之愈厚及拜资政殿学士葢有意复用公也夫复用公者岂徒然哉将必行其所言公亦识其意故为政之日自信而不疑呜呼若先帝可谓知人矣其知之也深公可谓不负所知矣其报之也大轼从公游二十年知公生平为详故录其大者为行状其余非天下所以治乱安危者皆不载
　　元
　　翰林侍读学士国信使郝公行状　荀宗道
　　公讳经字伯常姓郝氏系出有殷帝乙之支子封太原郝乡子孙为氏八世祖祚自潞州徙泽之陵川县故世为陵川人曾大父讳升字子进母某氏大父讳天挺字晋卿母某氏父讳思温字和之既殁门人諡曰静直处士母许氏自八世祖以下皆同居业儒匮德不仕敎授乡里为一郡望族静直君生三子长即公也次曰彛曰庸公幼不好弄沉厚寡言始知读书能强记不忘岁辛卯静直君与夫人许氏携公避乱于河南鲁山与众数百皆匿于窟室居无何敌人索知气薰穴而死者殆尽太夫人亦因咽塞而絶时公甫九岁匍匐摸索得黄虀一瓶又得蜜一器遂用太夫人所佩剪刀抉其齿以蜜和虀汁饮少顷而苏静直君异之虽奔走频死者数爱公不忍弃也岁壬辰河南凶徙居顺天府乱后生理狼狈静直君欲令次子读书俾公专治家事以纾目前之急太夫人曰吾观是儿志貌不凡他日必大吾门忍令废学以坠家声不过我辈忍穷数年耳静直君以为然命公就学公亦自振励鸡鸣而起执薪水之役昼则干营家事少隙执书读之而不辍也防铁佛寺张仲安者识公茂异以寺之南堂居公聚童子而教之公遂刻苦力学肆意穷讨衣不解带忘寝与食坐彻明者五年每遇疑难沉思良久反覆讽诵期于必得必悟而后已尝自诵曰不学无用学不读非圣书不务边幅事不作章句儒达必先天下之忧穷必全一已之娱贤则颜孟圣则孔周讵如脂如韦为碌碌之徒而已耶故慨然以兴复斯文道济天下为己任读书则专治六经潜心伊洛之学涉猎诸史子集一以穷理尽性修已治人为本其余则厌视不屑也故世之为决科干禄纂组词章之学者始则羣聚讪笑终亦拱视而服之矣既冠顺天路左副元帅贾侯一见待以国士辟公教授诸子以书万卷俾公读之数年公声名日盛万户蔡国张公闻之礼请公舘于帅府授诸公子学张公复有书万卷付之管钥恣其搜览公乃大足平生之愿卒成伟世之器厥后张贾子孙皆为将相名臣以显于世初遗山元先生学于公之大父乱后往来燕赵间一见公奇之曰吾子状类先生才识间出家世渊源有所积而然也遂相与论作诗作文法复勉公以百世逺大之业江汉赵先生爱公文笔雄赡练达性理谓之曰江左为学读书如伯常者甚多然视吾伯常挺然一气立于天地之间者葢亦鲜矣自是而名益重焉诸镇侯伯驰书交币各欲聘为己用皆拒而不答岁壬子上以皇太弟开府于金莲川征天下名士而用之故府下诸公累荐公于上乙卯秋九月上遣使召公不起十月召使复至公乃叹曰读书为学本以致用也今王好贤思治如此吾学其有用矣岁丙辰正月见于沙陀上问以帝王当行之事公援引二帝三王治道以对且告以亲亲而仁民仁民而爱物之义自朝至晡上喜溢不倦自后连日引对论事甚器重之且命条奏所欲言者公乃上立国规模二十余条以为创法立制必有一定规模然后可行故有一国规模有天下规模有万世规模当今依仿前代建万世规模皆当时天下国家大事上复问当今急务公举天下蠧民害政之尤者十一条上之切中时上皆以为善虽不能即用至中统后凡更张制度用公之言十六七岁己未宪宗皇帝帅天下兵大举伐宋自西川入今上总兵直趋荆鄂遣使召从行上驻跸于濮会军师有以宋臣植斋奏议呈献者言宋边防冲要忌吾者凡七处上召诸公共议公乃具奏以为古之一天下者必已之徳泽深厚纪纲完具彼之荒淫乱虐败亡有衅天命人归一举而取之其地丑德齐骄肆妄动轻则见沮而还重则覆亡之不暇我国家开创以来弯弓跃马穷征逺讨四十余年纪纲未立民不聊生彼之君臣辑睦政事修明无衅可乗我乃空国而来侥幸一举诸侯窥伺于内小民雕于下故人之攻吾者不啻数十百道而不备乃利人久备之道而攻之臣见其危矣愿王整兵修武以俟西师藏器于身待时而动修帝徳以应天心明王道以慰人望简贤良以尊将相亲宗室以壮基图抚诸国以消潜慝制诸道以防窥窃实屯戍以严武备结盟好以弭兵锋兴学校以育英才恤疮痍以养元气如是则祸变可弭社稷无虞我无衅而宋可图矣上见公儒生谈论兵事剀切愕然曰是女与张防都共议耶公曰臣少游于张侯之门亦尝闻其议论此特臣臆说张侯初不与知也公退而著书义名之曰七道凡七千余言防以前中书令杨公惟忠为江淮荆湖南北等路宣抚使命公为副使以归德路一军听二公节制行至枣阳杨公以私故欲还汴梁公曰向者奉命令我辈布宣恩信以先啓行传闻王师已逾淮蔡我若背驰还汴是大不可杨公弗听公反覆辨争杨怒而起曰事当从长遂不与公防面者三日公乃率戏下拟建斾而南杨公悔惧抵暮诣门而谢曰某误矣公之执守读书之力也敢不惟命是听翼日遂与之俱防王师于江上此又足以见公之不为阿谀诡随有如此者公等存恤遗黎听纳降附所至民皆聚拜马首故逺近降者如归所活不可胜计继而闻西师果以万乗之威缀于一寨数月不防死伤甚重公急上奏曰东师议大畧以为且当按兵观衅以全东师所以防祸于未然者周至恳到上称善者久之然与帝业已定约不获中止遂渡江围鄂未几宪宗凶问至自合州鄂人乃据城坚守不下师竟无功而还明年庚申三月上即皇帝位于开平四月遣使召公欲令使宋公适自江上囘或劝公称疾勿行公曰吾读书学道三十余年竟无大益于世今天下困已极幸而天诱其衷主上有意息兵是社稷之福也倘乗机絜防得解两国之鬭活亿万生灵吾学为有用矣遂赴召夏四月见于开平以公为翰林侍读学士赐佩金虎符充国信大使赍书入宋告登宝位布通好弭兵息民意仍诏沿边诸将毋得出境侵抄及陛辞公请与二三防古偕行帝不许曰只卿等往彼之君臣皆书生也且贾似道在鄂时已甘请和于我矣将出帝赐蒲萄酒三爵且命公曰朕初即位凡事草创卿今逺行所当言者可急上之公乃具草言帝临御之初当大有为以定万世之业皆佐王经世之畧凡十六条其言备御西王罢诸道世袭尤为切至帝皆节次行之初朝廷将遣公等命益都路行省李璮先差人达知亡宋夏五月公至济南璮以书来止公云近遣刘仙等二人至淮安已为知州叶再遇所杀宋人意殊叵测公等可无行也璮意实不喜和议故因此以止公公曰吾受命朝廷持节而出若以边将之言而遽囘罪也迟疑顾望而不进亦罪也乃以璮言闻诸朝而行六月至宿州以信使一行到边移文亡宋三省枢密院制置司以请接纳宋之君臣防议久而不报时边帅有侵畧宋境俘获生口而去者公遣人追及之责以不遵约束之罪乃将生口数十防送各归本业七月进至五河口宋人遣扬州制置司干官朱宝臣遥授陈州通判秦之才来接伴八月复遣怀军招抚司参谋潘拱伯来舘伴仍请登舟而南公将入宋境忧朝廷初政治具未完事有未善者遣使上封事言缺失以为国家振举纲维修明礼乐虽不能便如三代亦当期致汉唐不宜茍且参用憸人以蠧国政又极论风俗者天下之命脉方今最为败乱当速修理行次昭信伴使潘拱伯传两淮制置使李庭芝欲一见国书公正色曰皇帝授使人国书令见贵朝国君而与之今伴使要我于半涂其故何哉拱伯不敢复言九月至真州舘于忠勇军营宋人规模布置已成囚所矣十月宋遣吉州刺史两淮制置使谘议官卫司愈来传宣抚问云国遣使通好实出美意为李松寿一再犯边故且舘留仪真又出李庭芝一书云信使以美意而来松寿乃怀奸以逞以此而和殆类疑我仍械系李璮败将李军判者以为口实初公之在宿州李璮潜师侵宋宋人败之淮安故以疑兵之事诬我公答书大略开陈圣主通好美意中间别无葢藏至于边将用兵啓衅彼自不遵诏防何与使人事仍上表宋主有云愿附鲁连之义排难解纷岂如唐俭之徒欵兵误国宋人见公辞直理顺遂不复言自后公等移文制置司请入见不报请归国亦不报乃牒宋三省枢密院致书平章贾似道上书宋主阙下反覆辨论古今南北战和利害并今次遣使止是告登宝位布通好弭兵息民意前后凡数十万言皆不报伴使等云朝廷已有定议初公之为使也虽出于圣上本意平章政事王以道忌公威望轧已乃力赞之仍亲作国书以促公行葢欲排置于外也宋人既定议留公不遣见公辞气曽无少阻明年伴使朱宝臣伪报本朝异闻公弗听复累言之欲离贰公心以起降意公厉声曰此事断无设若有之更当发遣我辈还国公乃与价佐一行束装露于庭者月余以请归宋人知公终不可屈乃坚请复位后果虚妄公在真州所居之舘故总制防事也舘门扄鐍牢固无故不复啓钥院中旧有大树数株尽皆砍去墙高丈余上则树以芦栅下则荐之棘藩外则掘濠堑置铺屋兵卒坐铺者恒百余人昼则周围觇伺夜则巡逻击柝所以防闲挫抑者无所不至公皆不以为意益振其刚大之气不作委靡乞怜之态公御下颇严介佐人员见宋以长久之计羁縻不遣时亦有嗟怨者公谓之曰吾一介书生防主上两征而起一命为宣抚使再命为国信使舍忠与义其何以报向在淮北犹豫顾望畏避不前我之罪也一渡长淮宋既接纳尽其在我者而已其死生进退在于彼国吾惟有守节不屈耳吾祖宗以来七世读书寜肯为不忠不义以辱及中州士大夫乎但君等不幸同在患难且宜忍死以待吾以天时人事测之宋之气数不逺矣众皆悦服故虽被拘执十有六年除物故三数人外皆能与公俱归葢以公平生忠义之气有以激励而然也岁丙寅春三节人有因鬭殴相杀死者若辈拘囚岁久殆无生意是不可与久处此困厄也恐别生事端玷吾大节乃与幕僚荀宗道等六人筑舘别居于外者又九年片天之下四壁之内秋霖夏暑不胜其苦公处置一定虽万折不衂著书吟咏自若也宋人知公志节终不可夺亦不忍害反畏而敬之月给廪饩颇有加焉至至元十一年甲戌大丞相伯顔将兵伐宋既渡江帝命兵部尚书亷希贤洎公之弟行枢密院都事郝庸等赍诏赴杭州问以执行人之故宋人惧遂礼而归公焉明年三月帝知公至且病遣近侍太医迓公者相次于道所过郡邑不逺数百里来观者如市父老见公全节不屈龙钟皓首而归往往有泣下者夏四月至京师入见帝嗟慰劳来恳至赐宴毕复召入赐坐论事适大臣奏呈谕宋诏草不称防俾公改作公援笔立就帝称善即行之至晡乃出翌日车驾幸上都令公就医看治无何宿疾复作秋七月十有六日疾革其子采麟问以后事仍以纸笔呈公公执笔目半瞑但书天风海涛四字余无所言少顷终于所居之正寝春秋五十有三天下闻而哀之越二十有八日采麟奉柩都省差官护送权厝于保定府西郭外静直君之墓侧公虽殁四海九州之内牛童马走皆能道公姓字矣后朝廷悯公忠节凡从公者各命官有差特命其子采麟以奉训大夫知林州初上之围鄂也贾似道惧而请和上未之许而闻先帝升遐班师北归似道遂以为已有却敌之功诬奏宋主即军前拜相甫入朝秉政而公往奉使议和以寻前约似道讳其前言之失耻为城下之盟故定议羁留公等于真州举国皆知其非惟似道主而不遣也噫公入宋之初而似道拜相公归数月而似道见杀公殁之明年而宋亡公之一身关系两朝之丧兴惜乎不得一见而终也公生于丧乱之后能嶷防振防不为流俗所移以葢世豪迈之气坚忍不渝之志为成己成物之学故能深造自得一体用兼本末贯万物而不遗至于太极先天造物之机道德性命之情之妙与夫圣贤之心传践履之实古今开济天下之要则尤精察洞究粹然一出于孔孟之正诸子以下不屑论也葢将昌明吾道挥斥百家邪说之蠧横圣门而御侮高明正大挺然一世之杰所以能建奇功立大节著书传道以大儒名天下后世其或赋诗饮酒邀宾接物而英风逸气有足以动人者此特公游泳陶写之余事耳其文则涵养蕴蓄之久理足而气有余葢有激于中则吐而为之词如长江大河有源有委下笔数千百言不求奇而自奇无意于法而皆法纯乎理性而不杂故能自成一家之作其诗则气韵高逺止乎礼义得诗人忠厚之意故能摅冩至理吟咏性情不为近体尖新切律之语亦足以自成一家字画则天资高古取众人所长以为已有故笔势俊逸遒劲似其为人无倾侧颇媚之态亦为当代名笔公自幼事父母以孝谨称事继母尤笃抚育弟妹甚厚以全八世同居之义乱后得亲族疏逺者待之亦同骨肉与人交结始终以诚而又喜交游好施与乐为善事受人之恩必切切思报虽小而不忘为人躯干瓌伟气貌严肃胸次洞达词锋雄辨望之凛然有不可犯之色但资赋刚方疾恶太甚故屡中小人之祸拘留宋中不与世接反得究竟平生著述公自弱冠每以陈寿所修三国志统纪紊乱尊魏抑汉后世不公之甚他日必当改作及闻晦庵先生有通鉴纲目尝语人曰纲目虽夺魏统而与汉然一代完书终未改正公乃创作纪传序志论赞等书其词例森严正大雄深雅健黜奸雄之僣伪续一世之正统则昭烈孔明之心白日正中也仍改曰续后汉书若干卷以春秋圣人用道之书学者所宜深究乃作章句音义若干卷制作本意若干卷比类目若干卷可使读书者得圣人之本意泝流而求源由近而致逺又学春秋者必自三家入而三家互有得失乃作三传折衷若干卷凡四书总名之曰春秋外传共若干卷合十余万言又以孔子承三圣之易为之作传已极其至近世诸家传注论议不一乃着周易外传十卷又为太极演原古录通鉴书法玉衡真观删注三子一王雅行人志等书各数十卷又合十余万言观公之用力圣门自期于不朽其志可谓勤矣今文集若干卷行于世公娶淇澳张氏贤明端淑正静有守公在宋十余年夫人治家有法寛惠慈爱笃于恩义宗族赖之以安后公十年而卒子男三人二早卒一即采麟也今集贤直学士朝请大夫孙墅尚幼女二人长适中书省知印王良杰次适从仕郎安陆县尹萧玠弟彛字仲常读书学道不求宦达以醇德笃行终奉直大夫江北淮东道肃政亷访副使门生荀宗道状
　　山西通志卷一百八十九
<史部,地理类,都会郡县之属,山西通志>
　　钦定四库全书
　　山西通志卷一百九十
　　艺文【九　议】
　　汉
　　渠田议　　　　　　　　　　　番　系
　　漕从山东西岁百余万石更底柱之艰败亡甚多而烦费穿渠引汾溉皮氏汾阴下引河溉汾阴蒲坂下度可得五千顷故尽河堧弃地民茭牧其中耳今溉田之度可得谷二百万石以上谷从渭上与关中无异而底柱之东可毋复漕
　　晋
　　何曾諡议　　　　　　　　　　秦　秀
　　故太宰何曾虽阶世族之而少以高亮严肃显登王朝事亲有色养之名在官奏科尹模此二者实得臣子事上之概然资性骄奢不循轨则诗云节彼南山维石岩岩赫赫师尹民具尔瞻言其德行高峻动必以礼耳丘明有言俭德之恭侈恶之大也大晋受命劳谦隐约曾受宠二代显赫累世暨乎耳顺之年身兼三公之位食大国之租荷保傅之贵执司徒之均二子皆金貂卿校列于帝侧方之古人责深负重虽举门尽死犹不称位而乃骄奢过度名被九域行不履道而享位非常以古义言之非惟失辅相之宜违断金之利也秽皇代之美坏人伦之教生天下之丑示后世之傲莫大于此自近世以来宰相辅臣未有受垢辱之声被有司之劾父子尘累而防恩贷若曾者也周公吊二季之陵迟哀大教之不行于是作諡以纪其终曾参奉之啓手归全易箦而没葢明慎终死而后已齐之史氏乱世陪臣耳犹书君贼累死不惩况于皇代守典之官敢畏强盛而不尽礼管子有言礼义亷耻是谓四维四维不张国乃灭亡宰相大臣人之表仪若生极其情死又无贬是则帝室无正刑也王公贵人复何所畏哉所谓四维复何寄乎谨按諡法名与实爽曰缪怙乱肆行曰丑曾之行已皆与此同宜諡缪丑公
　　贾充諡议
</div>
    <div class="pagination">
<a href="山西通志_page618.html">上一页</a><span>...</span><a href="山西通志_page614.html">614</a><a href="山西通志_page615.html">615</a><a href="山西通志_page616.html">616</a><a href="山西通志_page617.html">617</a><a href="山西通志_page618.html">618</a><span class="current-page">619</span><a href="山西通志_page620.html">620</a><a href="山西通志_page621.html">621</a><a href="山西通志_page622.html">622</a><a href="山西通志_page623.html">623</a><a href="山西通志_page624.html">624</a><span>...</span><a href="山西通志_page620.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
