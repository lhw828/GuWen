<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 438 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 438 页/共 479 页</h1>
    <div class="content">　　荞甸在州西南。其地与江、云南二府相接，山川回曲，道路环通，奸宄窜聚于此。明万历三年，抚臣邹应龙征荞甸等蛮，平之，立营戍守。于是云南、曲靖、江、临安、广西、广南六郡乃安。寻复叛。四十一年，攻宜良，官兵拒却之。四十八年，又四出剽掠，抚臣沈儆招降之。设法古甸、龙峒等营戍守其地。寻又奏设荞甸守备治之。天启二年，改为游击，盖防御要地。

　　马龙州府西北七十里。西北至寻甸州一百二十里，西南至云南府嵩明州一百四十里。

　　汉益州郡地。蜀汉为建宁郡地，又分置兴古郡治于此《志》云：兴古郡治律高县，即今州也。晋因之。宋、齐时亦为兴古郡地宋兴古郡治漏卧县，齐治西中县，而律高并属于兴古郡。梁末废。唐初，为南宁州，后为麻州地。天宝末，没于蛮，为撒匡部，寻为纳垢部《元志》：州本名撒匡，蛮剌居之。后有盘瓠裔纳垢逐旧蛮而有其地。元初，置纳垢千户所。至元十三年，改为马龙州，明因之编户四里。今仍旧。

　　州东倚曲靖，西屏云南，形援相接，实为要地。

　　○律高废县在州东。汉益州郡属县也。蜀汉为兴古郡治。晋因之。宋、齐仍属兴古郡。梁末废。今州城，本元马龙州治也。明永乐二年，建马龙千户所，城周二里有奇。万历四十一年，创建州城，亦周二里余，有门三。

　　通泉废县在州西南四十里。《元志》云：与嵩盟州杨林县接壤，本盘瓠后纳垢之孙易陬者居此。元初置易笼千户所。至元十三年，改置通泉县，属马龙州。明永乐初废。

　　西安废县在州东。晋渡江后，析律高县地置，属兴古郡。宋因之。齐曰西中，为郡治。梁末废。○废麻州，在州北。唐贞观二十二年，分郎州置麻州。永徽三年，郎州白水蛮反，寇麻州。郎州都督赵孝祖讨平之，即此。又废耶城在州东南，相近者又有尚赞城，皆昔蛮酋所筑。

　　○伯刻山在州南六十里。其相连者曰多罗山，峰峦峻峭，怪石岩，为州之望。

　　木容箐山在州东南六十里。下有木容溪，流注于府之南境，为潇湘江。○杨磨山，在州西七十五里，一名关索岭，上有夷关。

　　中和山近《志》云：在州西南四十五里。其山发自宜良，宛蜒起伏，至此结为二峰，前后突兀，左右有层峦环列，曲涧回绕。又有仙人洞、五龙潭诸胜。上下平田可千顷，云南前卫屯兵数百家居焉。磨盘山在州西北。明天启五年，乌撒土酋安效良再叛，犯马龙州，官军败之，又追败之于磨盘山。贼自寻甸遁去。又罗犴候山，在州西北境。唐永徽二年，白水蛮寇边，郎州道行军总管赵孝祖伐之，败之于罗犴川候山，即此。

　　○东河在州治东。治西又有西河，东流合于东河。入寻甸界。○灵泉，在州西南三里，水色清碧，引流灌溉，居民赖之。

　　○分水岭关在州西南二十里。又州东三十五里有三岔口关。○易龙堡，在州西南九十里，亦曰易龙驿。《滇程记》：南宁驿四十里而达马龙驿，自驿达易龙堡，经鲁婆伽岭巡司下板桥、古城堡、小关索岭，凡七十里。又七十里而达于云南府之杨林驿。《名胜志》：易龙驿亦曰木密关，与寻甸府接界，为往来走集之冲。

　　罗平州府东南二百七十里。东北至贵州安顺府三百七十里，南至广西府二百十里，西至江府路南州一百二十里。

　　汉郡地。蜀汉以后，为兴古郡地。唐没于蛮，为塔敝纳夷甸，寻为罗雄部相传盘瓠后裔有罗雄者居此。其孙普恐因以名部。元初属普摩千户所。至元十三年，改置罗雄州，属曲靖路《志》云：州城在喜旧溪东。元至元中，割夜郎苴部置。明初因之。万历十四年，更名曰罗平编户三里，旧土官至是改流，属曲靖府。今仍旧。

　　州联接溪洞，密尔蛮獠，为曲靖东南之屏障。

　　○罗雄城今州治。元置州于此。明万历中，改曰罗平。明年筑城，周二里有奇。引河为濠，高深可恃。○束龙石城，在州南。万历十二年，土酋者继荣作乱，修束龙石城，遣部兵四出攻劫师宗、维摩等州，官军讨平之。

　　漏卧废县在州南。汉县，属郡。故漏卧国也。武帝开西南夷，置漏卧县，仍授其酋长。河平二年，钩町王禹与夜郎王兴、漏卧侯俞举兵相攻，漏卧盖介夜郎、钩町二邑间。后汉仍为漏卧县，蜀汉属兴古郡，晋因之，宋为兴古郡治。齐仍属兴古郡，梁末废。

　　○五台山在州南五里。又南十五里曰钟山，又南十里曰楼阁山。○白蜡山，在州西南十三里，又有罗庄山在州东南六十里，皆材木之薮也。

　　禄布山在州北八十里。《志》云：山高二百余丈，盘旋百里。林木葱，峭石岩。州西北八十里又有八部山，与禄布相近，冈峦八面耸列，蛮因呼为八部云。

　　○盘江在州东南九十里。自广西府师宗州流入界，下流入贵州永宁州境。《志》云：州西南二里有大渡河。又有矣则江，在州东南五十里，俱流入于盘江。○喜旧溪，在州西，源出州西南龙甸村，环流州境，下流入于盘江。又有太乙湖，在州北一里。

　　附见：

　　曲靖卫在府治西。洪武二十年建。

　　附平夷卫在沾益州南一百二十里。《志》云：卫本故越州地。明洪武十四年，王师南征，越州降下，既而其酋复叛。诏傅友德讨之。道过平夷，友德以山势峭险，密迩越州，乃迁山民于早上村，设千户所，驻兵立栅于山上。二十三年，建为平夷卫，属云南都司，为贵州西入之冲要。弘治七年改筑卫城，周二里有奇，有门三。天启二年，为沾益土妇设科及叛目李贤等焚毁。明年修复。《志》云：旧城在卫东厄勒铺，弘治以前卫皆治此。

　　○峦冈山在卫东八里。山高耸，雄视万山。又杨威岭，在卫西五里。又西五里曰定南岭。明初，西平侯尝提兵驻此，今壁垒故址犹存。○清溪洞，在卫西三里，洞内石笋林立，外则溪流环绕，又有桂花洞，在卫北十里。

　　○十里河在卫西南二里。会清溪河入罗平州界，注于盘江。

　　○豫顺关在卫北二里。又有宣威关，在卫北十五里，皆设险处也。○古城寨，旧在卫西定南岭，明建文初因险筑城，后以山风高烈，徙于桂花洞。

　　平夷驿在卫城外。《滇程记》：自贵州普安州亦资孔驿七十里而达平夷，自此西望，山平川豁，因以为名。自平夷四十里而达白水驿，有茶花箐，旧多盗。

　　附赵州卫在沾益州东南六十里。《志》云：旧越州在今府南石堡山西，元置。洪武二十一年，越州酋长阿资叛，东屯普安，倚崖壁为固。傅友德击破之。阿资还越州，友德复败之。沐英以阿资恃其地险故叛，请置越州、马龙二卫，扼其冲要，分兵追捕。阿资穷蹙，乃降。二十四年，沐英以阿资叛服不常，请徙越州卫于陆凉。既而阿资复叛。事平，遂废越州置越州卫于此，隶都司。

　　○杨梅山卫东十五里。多杨梅树，因名。又有潇湘山，在卫南三十里。

　　○下桥大河在卫西五十里。曲靖府境之水及龙潭河水合流而下，汇为大河，南注于南盘江。

　　附陆凉卫在陆凉州西南二十五里。明洪武三十一年，建有城。周六里，门四，隶云南都司。

　　○南涧在卫城西北之芳华乡。《志》云：卫城南北俱有桥，北桥跨于南涧水上。

　　附乌撒卫后千户所在沾益州治西北，隶贵州乌撒卫。《志》云：永乐二年建。○马龙守御千户所，在马龙州治北。明初置马龙卫，后废。永乐二年，复置千户所于此。又定雄千户所在罗平州治南。万历十四年，平者继荣余党之乱，移调曲靖中左所，为定雄所附州守御是也。

　　◇寻甸州府西北百四十里。东至沾益州界九十二里，南至马龙州百二十里，西至武定府界一百五十里，北至四川故东川军民府界一百十里。自府治至布政司二百六十里，至江南江宁府七千八十里，至京师一万五百二十里。

　　《禹贡》梁州徼外地。汉初，为滇国地。后犭犭剌蛮居此，号仲溢原部，后又为乌蛮名新丁者所夺，遂号新丁部，语讹为仁地部。蒙氏时为寻甸部，段氏为仁德部。元初，置仁德万户府。至元十三年，改为仁德府领为美、归厚二县。明初，改寻甸军民府省二县入焉，编户七里。成化十二年，改为寻甸府以土酋安氏兄弟争袭仇杀，始奏除流官云。今为寻甸州，属曲靖府。

　　州北达川蜀，南巩会城，右邻武定，左出沾益。山水萦回，川原平衍，宜于耕稼，亦奥区也。自元以来，皆以土酋世袭。明成化中，始革。嘉靖六年，厥裔安铨者作乱，袭入府城。于是南陷嵩明及杨林。又阻木密关，攻马龙州。西构武定酋凤朝文者，直趣会城，西北门军民市舍，势颇张。逾年征兵四集，乃克歼之。寻甸所系，可概见矣。○寻甸城《城池记》：元仁德府城在府旧治东五里今城。嘉靖十二年所筑。先是，成化二十一年，以初任流官筑土城为保障。嘉靖六年，安铨作乱，遂入据之。克平后，乃筑城于旧治之右，逾一涧又置凤梧千户所于旧治左之河见村，府城周三里有奇，门四。

　　为美废县在州北三里。地名溢浦适侣ㄦ甸。方百里，即仁地故部也。元至元二十四年置县，明初废。○归厚废县在州西百三十里，地名易浪氵南笼，旧属仁地部。元至元中置傥俸县，旋改归厚。明初废。今有九层城，即县故址也。安乐城《志》云：在故归厚县西南。其地有山，名落陇雄，绵亘五十余里。其东又有哇山，秀如剑峰，土人筑寨其上，名安乐城，险不可即。○九湾九层城，在州西亦郎里，其旁有米花洗马山，相传土人曾据此为险云。

　　○月狐山州东北八里，绵亘五十余里。山顶有云气即雨。一名凤梧山，凤梧所之名本此。○勇克山，《志》云：在州城西，峰峦峭拔，林壑高深，夏月恒有积雪，俗呼雪山。下有泉，流为傥俸溪。其西里许曰隐毒山，地多岚瘴，惟此开朗。土人每岁夏月避居其上，下有隐毒泉。

　　果马山州西六十里。下有泉，流为果马溪。其派别流入昆明县，注于滇池。一名龙巨江。○三棱山，在州西南六十里，与嵩明州废邵甸县接界，上有九十九泉，其水流入昆明县。即盘龙江之上源。又南有岩峰山，产石蜜。《志》云：通滇中径路也。其相近又有凤凰、麒麟二山。

　　梁王山州南七十里，接嵩明州界。其相近又有海岳山，旁有洗纳龙寨。

　　龙头山在州东四十余里。下有二备水合为一河，流入四川故东川府界。又怒勒峰在州东五十里。有一水，畜鱼甚多，上列六寨，曰沙必郎，曰折，曰则干，曰按羊，曰怒勒，曰纳龟，皆盗薮，与沾益州接界。

　　额吾峰州南五十里。上有清水塘，亦有寨五：曰额吾，曰竹圭，曰束那，曰沙黑，曰额峰。有温泉二泓，俗呼热水塘。又有温泉桥，长五十丈，阔二尺，跨阿交合水上。○那多峰在州北，有大石寨，接东川府界，亦盗薮也。

　　龙洞在城北五里。洞有流泉，田畴赖之，流为螳螂河。《志》云：府西南四里有仙人洞，深二十许里，其下又有水洞云。又三龙泉在州西十里，周回石如砌就，其泉穿山而出，面对一洞，可容千人，地名法果儿。

　　○阿交合溪州东十五里。旧名些丘溢派江。其源有二：一自嵩明州，一自马龙州，流至此又合流过沾益州界。或曰即交河上源也。跨溪有桥曰通靖桥，为四达之冲，在州东二十里。

　　车湖在城西三十里。一名清水海子。周广四里，四围皆山，有灌溉之利。又州西十里，有二龙泉，居民亦引以溉田。○冷水塘，在城北四里，一名矣部乌泉，流入州东北之沙林甸。

　　傥俸溪在废归厚县旁。源出勇克山，流经此。有九湾绕城而流。又磨浪水在废为美县西，其北五里曰螳螂河，源出龙洞，磨浪水流合焉。又东南流，经州东南三十里入阿交溪，为三岔河，旁有排额洞，颇幽胜。

　　附见：

　　木密守御千户所在州东南七十里，即木密关也。明洪武二十三年建，直隶云南都司。有土城，周二里有奇。又有凤梧千户所，在州治东，嘉靖七年建。 
　
 上一页　目录页　下一页
　
读书中文网
钱建文　制作　
</div>
    <div class="pagination">
<a href="读史方舆纪要_page437.html">上一页</a><span>...</span><a href="读史方舆纪要_page433.html">433</a><a href="读史方舆纪要_page434.html">434</a><a href="读史方舆纪要_page435.html">435</a><a href="读史方舆纪要_page436.html">436</a><a href="读史方舆纪要_page437.html">437</a><span class="current-page">438</span><a href="读史方舆纪要_page439.html">439</a><a href="读史方舆纪要_page440.html">440</a><a href="读史方舆纪要_page441.html">441</a><a href="读史方舆纪要_page442.html">442</a><a href="读史方舆纪要_page443.html">443</a><span>...</span><a href="读史方舆纪要_page439.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
