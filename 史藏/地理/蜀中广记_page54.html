<!DOCTYPE html>
<html>
<head>
    <meta charset="UTF-8">
    <title>蜀中广记 - 第 54 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>蜀中广记 - 第 54 页/共 91 页</h1>
    <div class="content">
　　○方物记第五

　　荔枝

　　蜀都赋曰旁挺龙目侧生荔枝布绿叶之萋萋结朱实之离离迎隆冬而不凋常晔晔以猗猗南齐孔稚圭谢赐生荔枝启曰绿叶云舒朱实星映离离昔闻晔晔今睹信西岷之佳珍谅东鄙之未识也
　　华阳国志江州县有荔枝园至熟二千石常设厨膳命士大夫共会树下食之南裔志曰龙眼荔枝出朱提南广县犍为僰道县随江东至巴郡江州县徃徃有荔枝树高五六丈常以夏生其实赤可食龙眼似荔枝其实亦可食方舆云学士山在石照县东五里直郡治之江楼山西北张氏有荔枝异本合干唐文若曲端尝赋之焉寰宇记涪州县地颇产荔枝其味尤胜岭表相传城西十五里有妃子园多荔枝当太真时以马递駄载七日夜至京人马多毙于路百姓苦之故杜牧之过华清宫诗云长安回望绣成堆山顶千门次第开一骑红尘妃子笑无人知是荔枝来又晁说之诗荔枝一骑红尘后便有渔阳万骑来谓此也然蜀中荔枝泸叙之品为上涪州次之合州又次之涪州徒以妃子得名其实不如泸叙耳涪州图经云州至长安有便路不七日可到昔宋景文作方物畧言荔枝生嘉戎等州以去长安差近疑即为妃所取盖不知涪有妃子园又自有便路也按蜀志补云高都山在梁山县北山中民以种姜为业有古驿路乃天寳贡荔枝所经也
　　郡国志云僰人在施夷中最仁古所谓僰僮之富多以荔枝为业园植万株岁收百五十斛叙州图经云荔枝厅即倅厅有名万朶红最为佳品又一本在尉厅一株四柯西南一柯独肉厚而味甘又云峯岩在宜宾西百里山坡荔枝连袤多属廖氏宋时此州因出荔枝煎老学庵云游参成都议幕摄事汉嘉及见荔子熟时凌云山安乐园皆盛处纠曹何豫元立法曹蔡迨肩吾皆佳士日与盘桓忆唐薛许昌亦尝以成都幙来摄郡未久罢去故其荔枝诗曰岁杪监州曽见树时新入座但闻名盖恨不及时也每与二君诵之而为致慨
　　杜甫诗忆过泸戎摘荔枝青枫隐映石逶迤京华应见无颜色红颗酸甜只自知又诗草阁柴扉星散居浪翻江黒雨飞初山禽引子哺红果溪女得钱留白鱼张籍诗锦江近西烟水緑新雨山头荔枝熟万里桥边多酒家游人爱向谁家宿郑谷诗二京曽见画图中数本芳菲色不同孤棹今来巴徼外一枝烟雨思无穷夜郎城近含香瘴杜宇巢低起暝风肠断渝泸霜霰薄不教叶似灞陵红又平昔谁相爱骊山遇贵妃枉教生处逺愁见摘来稀晓夺江霞色晴欺瘴日威南荒何所恋为尔即忘归
　　白傅种荔枝诗红颗珍珠诚可爱白须太守亦何痴十年结子知谁在自向庭前种荔枝又荔枝楼对酒诗荔枝新熟鸡冠色烧酒初开琥珀香欲摘一枝倾一盏西楼无客共谁尝又题郡中荔枝寄杨万州云竒果标南土芳林对北堂素华春漠漠丹实夏煌煌叶捧低垂户枝擎重压墙始因风弄色渐与日争光夕讶条悬火朝惊树点妆深于红踯躅大较白槟榔星缀连心朶珠排耀眼房紫罗裁衬殻白玉裹填瓤早岁曽闻说今朝始摘尝嚼疑天上味嗅异世间香润胜莲生水鲜逾橘得霜臙脂掌中颗甘露舌头浆物少尤珍重天高若渺茫已教生暑月又使阻遐方粹液灵难驻妍姿嫩易伤近南光景热向北道途长不得充王赋无由寄帝乡唯君堪掷赠面白佀潘郎又重寄荔枝与杨使君时闻使君欲种植故落句戏之云摘来正带凌晨露寄去须凭下水船映我绯衫浑不见对公银印最相鲜香连翠叶真堪画红透青笼实可怜闻道万州方欲种愁君得吃是何年又荔枝图序云荔枝生巴峡间树形团团如帷盖叶如冬青花如橘而春荣实如丹而夏熟朶如蒲桃核如枇杷殻如红缯膜如紫绡瓤肉洁白如氷雪浆液甘酸如醴酪大略如彼其实过之若离本枝一日而色变二日而香变三日而味变四五日外色香味尽去矣
　　蔡君谟谱云荔枝之于天下唯闽粤南粤巴蜀有之汉初南粤王尉佗以之备方物于是始通中国司马相如赋上林云荅沓离支盖夸言之无有是也唐天寳中妃子尤爱嗜涪州岁命驿致时之词人多所称咏张九龄赋之以托意白居易刺忠州既形于诗又图而序之虽髣髴颜色而甘滋之胜莫能着也洛阳取于岭南长安来于巴蜀虽曰鲜献而传置之速腐烂之余色香味之存者亡几矣是生荔枝中国未始见之也今广南州郡与夔梓之间所出大率早熟肌肉薄而味甘酸其精好者仅比东闽之下等
　　赵清献咏提刑邢梦臣度支连理荔枝诗嘉阳天逺被薫风荔子呈祥郡馆中庇本莫将慈竹较媚时宁与瑞莲同并柯昼耸烟光动异干霄空月影通竒木幸逢真赏笔谁夸丹实一庭红文与可谢任泸州师中寄荔枝诗有客来山中云附泸南信开门得君书欢喜失鄙吝筠奁包荔子四角具封印童稚瞥闻之羣来立如阵竞言此佳果生眼不识认相煎求拆观颗颗红且润众手攫之去争夺递追趂贪多乃为得亷耻曽不论喧闹俄顷间咀嚼一时尽空余皮与核狼籍入煨烬黄鲁直次韵李任道食荔枝有感三首一钱不直程卫尉万事称好司马公白发永无怀橘日六年怊怅荔枝红今年荔子熟南风莫愁留滞太史公五月照江鸭头绿六月连山柘枝红舞女荔枝熟虽晩临江照影自恼公天与蹙罗妆寳髻更挼猩血染殷红天社任渊云山谷有戎州锁水磨厓留题云元符三年五月戊寅太守刘广之率宾僚来赏锁江荔枝此诗当同时所作曰六年怊怅者自绍圣二年至是凡六见荔枝矣又诗王公权家荔枝绿廖致平家绿荔枝试倾一杯重碧色快剥千颗轻红肥泼醅蒲萄未足数堆盘马乳则同时谁能兼此胜絶味唯有老杜东楼诗又词忆昔谪巴蛮荔子亲攀冰肌照映柘枝冠日擘轻红三百颗一味甘寒重入鬼门闗也似人间一双和叶挿云鬟赖得清湘燕玉面同倚栏干右调挂金索又谢曹使君伯达书伏承手诲分惠荔子色香动人眼鼻诚与山烟溪露俱来乃知夔峡荔枝尤胜岭南珍香眷与之意无以为喻也
　　元古杭徐昌绿荔亭记云叙南之西安边里有铜山铜山巨族为廖氏其先世徙自蜀郡诗书行义为乡人所敬交游婚媾率显者也家有荔枝两株莫究所自植古老相传约百数十年物其盘骫偃蹇凌霄汉蔽日月就下屚望之苍然如垂天之云傍有一亭夏暑煽炉实熟叶密香闻数里廖氏耆耋以其暇率族人聚乐其间布席列俎折实于盘少者以次奉觞为寿毕则拱侍听长者之训欢洽之至礼度不踰然世虽有荔枝未有实绿而味甘者迨宋太史黄公食之惊异而有廖致平家绿荔枝之句今尚见于豫章集中乡里因名其亭曰绿荔廖君枢童稚时与予同学京师今皆将五十矣持谱求予为斯亭记余见其歴世宦学相承治行尤着斯亭殆将有闻于逺哉廖之后世子孙其尚培而葺之于无穷可也按志亭在叙府西六十里徐为中善左丞
　　方物略云隈枝生卭州山谷中树高丈余枝修弱花白实似荔枝肉黄肤甘可食大若爵卵赞曰挺干既修结蘤滋白戟外泽中甘可以食魏鹤山万州鲁池观荔枝诗曰分随猿鹤老隈枝趋诏重来两鬓丝邂逅一觞莫辞醉能禁二十载差池则荔枝亦可以名隈支矣

　　梅

　　唐张说正朝折梅诗蜀地寒犹暖正朝发早梅偏惊万里客已复一年来时奉使在蜀也杜甫答裴迪登蜀州东亭送客逢早梅相忆见寄诗东阁观梅动诗兴还如何逊在扬州此时对雪遥相忆送客逢春可自由幸不折来伤岁暮若为看去乱乡愁江边一树垂垂发朝夕催人自白头子美亦好种梅于江岸草堂间东坡诗云拾遗被酒行歌处野梅官栁城西路当时犹及见之
　　赵阅道于钤兵王阁使素芳亭赏梅诗素蕚清香并酒巵主人勤意嘱留诗为逢蜀国新开日却忆江南旧赏时春密未通桃李信腊残都放雪霜姿先公旧植亭栏外肯构重来见本枝公又于钤兵李左藏厅赏梅诗曰岁晏珍林发素葩樽前竒赏着诗夸惊逢腊去已三日喜见春初第一花照水冷容酥点缀摇风香片雪纷挐主宾莫作寻常看锦里名园只两家注云成都此花惟东西钤厅为盛也
　　黄山谷戎州与人帖昨日市中已见腊梅开者数枝矣有词曰疎蘂幽香禁不过晩寒愁絶那更是巴东江上楚山千迭欹帽闲寻西瀼路亸鞭笑向南枝说恐使君归去侍銮坡孤风月青镜里悲华发山驿外溪桥侧凄然回首处鳯凰城阙憔悴如今谁领畧飘零已是无颜色问行厨何日唤宾僚犹堪折右调满江红自注与夔州崔三伯礼侍御同作
　　伪蜀王建梅苑有一老梅其大可庇一畆屈盘如龙予访之亦在草堂之西四十年前此梅尚在而今亡矣宋冯时行默林分韵诗即此梅也序云绍兴庚辰十二月既望缙云冯时行从诸朋旧凡十有五人携酒具出西默林林本王建梅苑树老其大可庇一畆中间风雨剥裂仆地上屈盘如龙孙枝丛生直上尤怪古者凡三四酒行以旧时爱酒陶彭泽今作梅花树下僧为韵分题赋诗客既占韵立者倚树行者环绕仰者承芗俯者拾英吟态不一皆可图画是行也余被命造朝行事薄遽重以大府衣冠谒报主人馈劳酬对犇驰形神为之俱敝诸公导以斯游江流如碧玉平野秀润竹坞桑畴连延弥望民家十十五五篱落鸡犬比闾相亲不愁不嗟余散策其间盖不知向之疲薾厌苦所在也昔人谋于野则获闲暇清旷有爽于精神思虑游不可废如此哉又况所与游皆西州名俊憙事者耶诗成次第不以长少以所得韵之后先聮成轴客十有五韵止十四吕义父别以诗字为韵又有首眩诗不成者缺树字一韵余过沈犀樊允南监镇税语允南补之诸公又属时行为之序十五人者成都杨仲约施子一吕周辅义父智父泽父宇文德济吕黙夫杜少讷房仕成杨舜举绵竹李无变潼川于伯永正法寳印老云杨仲约得旧字竹村喜纡徐江云迷昬昼踟蹰马上语嫩寒入衣袖天公惜梅花破腊开未就端待使君来春风本依旧一尊既相属勿辞作诗瘦明年用和羮请为使君寿李流谦得时字巾冠堕城府桔槔无停时胷脾贮黄埃非复林壑姿涎流方外胜秦人望轩羲万金买闲日驾言一舒眉冒踏众俊场更从百代师食鱼得河鲂熊蹯佐其滋叆叆烟雨村霜条出冰蕤乌鹊噪寒暝玉立山差差置尊扶踈下老干虬蛟驰落蘂不动尘初无犀骇鸡羞我木石姿鬬公琼琚词深酌起自劝滕莒吾封圻公行对宣温云雾生攀跻能来玩墟落疋马却盖麾蟠胷万螮蝀区寰眇毫丝以兹接羣动白羽坐指撝笑彼豢外者组绂为之鞿它年驷马还梅花当十围识此黄公垆下车挽客衣未觉邈山河一醉也大竒吕及之得爱字去城十里南郊外突兀老梅余十辈玉雪为骨冰为魂气象不与凡木对我来穷冬烟雨晦把酒从公对公酹人言此实升庙堂埋没荒村今几岁清芳不为无人改捐弃何妨本根在瑰章妙语今得公国色天香真有待归路从公巾倒戴俗物污人非所爱我公行向日边归此段风流入图绘宇文师献得酒字平生慕英游望公真山斗一见开心诚已落诸人后龙门岂甄择大小俱容受聮辔寻胜践春风倚尊酒惟公对江梅端若同志友玉色洗尘沙幽姿出藜莠命客花下坐相与沃醇酎非公无此客譬诸草木臭向晩入深巷苍根欹瓮牖始知水西头卧梅胜卧栁有客三叹息此树警老丑一笑客诚痴万法要经久竒卉如尤物过眼不必有惠我终日香重来香在否但从此理悟那复长搔首念公捧召节修名当不朽舣舟未忍去招寻访林薮中心湛虚明外慕厌纷纠杖屦循古岸细话犹开诱再拜诵公诗一洗刍豢口杨大光得陶字蟠根寄荒絶擢干空橚槮乡来闻妙语剪拂到儿曹垂老犹叵堪开落几徒劳不谓勤杖屦惠然排蓬蒿尚能领诸生相就醉澄醪真赖旁辉映并觉标韵高酒阑兴未已分韵看挥毫籍湜俱可人冥搜争过褒乃知天地间一等为贤豪横飞与陆沈亦各系所遭再烦起穷边国柄行当操尽期如此花晓夕幸甄陶得备和羮用宁不出伊咎百年几春风勿令心忉忉于格得彭字庭柯卧苍虬阅世如聃彭朔风破檀蘂零露滋玉英江空人响絶影落千丈清今代文章箓缙云主齐盟跃马觇春色觞客江上亭三嗅韵胜华霜霰饱曽经及时剥其实可用佐大烹幸因輶轩使锡贡充广庭王明傥予烛和羮登簋铏僧寳印得泽字江路岁峥嵘酸风更萧瑟发兴访梅花主盟得诗伯孤芳有余妍初不带脂泽香度竹篱短影摇溪水碧同时饮中仙着我林下客春槽沸滴红满坐喧举白浇胷独茗盌臭味曽不隔公今日边去陛下正前席请看枝头春中有和羮实反骚试与提不碍心铁石杨舜举得今字兰亭久陈迹修竹空自阴龙山亦凄凉鲜花谁与簮英游旷千载盛事新默林四海马黎州未妨铁石心提携到诸子徧赏江之浔房亭姑射仙玉立何森森谢氏六君子对饮香满襟西邻访老龙竒怪尤可钦宛然如先生高卧岁月侵从兹饱薫风佳实共鼎鬵正味悦天下妙用无古今去去好着鞭江南春已深吕商隐得作字一树知独秀十里方出郭江流浩清泠露气凝凄薄胡为此行色疲马亦踊跃玄冥正擅令植物困摇落身心纵未改佳意久已恶喜见南北枝粲然秀氷壑千林色辉映百亩香旁礴首破春风荒独傲清雪虐坐令芳信传芬菲到羣蕚如一君子信茹连俱有托相期饮此意浩荡放柸酌更应护攀抝嘉实须若若终收调鼎功傅岩真可作持问缙云老一尊笑相酢冯时行得梅字霜朝马蹄无纎埃锦城城西江之隈金兰合沓俱朋来白沙粼粼江水洄梅花傍江高崔嵬人言犹是王建栽豪华过眼浮云哉下马酌酒聊徘徊飞英送香来酒杯酒酣疾呼竹篱开走寻屋角如龙梅梅龙虽多此其魁睡龙屈盘肘承胲风皴雨皵封苍苔孙枝迸出谁胚胎天公抚摩春为回慎勿变化随风雷年年开花照尊罍我欲结茅买芋煨与梅周旋送衰颓吕凝之得花字出郭岂惮逺满城无此花新枝开玉雪老树卧龙蛇临冰互葱蒨傍篱忽横斜诗声写竒怪画本出槎牙老子晋彭泽诸公贾长沙不寻桃李盟来嗅霜露华杖屦穿茒舍壶觞倩酒家饥飡香馥郁醉藉影参差月白雁成字江清鱼可义风流一时胜野意十倍加秪恐天上去迹陈锦江涯归来马蹄疾惊飞满林鸦樊广汉曰沈黎使君与客饮王建默林分韵作诗过沈犀以诗相示阙树字令广汉补之云墙头冉冉新阳露忽作玲珑玉千树老蛟偃蹇独避人卷回飞雪江皋暮何处鸣禽来好音四月枝垂起黄雾摧折霜余初不惧笑看春光等闲度百年梦幻欲无言吹落吹开岂风故时来荐鼎真偶尔小住疎篱非不遇我知天意絶茫茫无为展转独多虑为花凄断却回头尔亦微酸苦难茹施晋卿得下字郊原宿雨余雪重云垂野春信初动摇欲徃岂无驾使君早着鞭问路逢耕者深寻烟雨村共作诗酒社庭荒六老树气象自俨雅一笑呼酒来大盆注老瓦最后看枯株何意当大厦夭矫待风云有年天实假须知羮鼎调嘉实系用舍我欲寿使君罇罍更倾泻明朝得楚骚健甚无屈贾君今有赐环诏落九天下蜀江雪浪来棹趂船人把留滞以诸生斯文要陶冶惟应郢中歌倡絶和自寡更闻督熊儿夜赋烛余灺它年看无双声誉出江夏却笑昌黎公阿买字能写张积曰冯先生访梅于成都西郊同游十五人分韵哦诗而积不与翊日先生分僧字属积作之云春回九地阳潜升南枝破腊如酥凝疎篱度香竹梢短寒沙倒影溪流澄魁然老株忽骇目雪鳞矫矫双龙腾天公一叱因仆地掀髯弄爪高曲肱长林望断千百株奋首直欲青云凌黎州太守和羮手十里徃看车呼登西江破晓郊路凈盍簪者谁金兰朋欢笑藉草飞大白行厨载酒多于渑风花飘摇落杯面漱齿浇胷如嚼冰湘流之清岘山瘦千古邂逅一笑兴却踏东风急回首侵夜霜月寒生棱入门未坐亟相诧曰今见之生未曽成都胜事多四蜀我欲问津云水僧先生功成早匄身未老重来醉倚藤吕宜之得诗字寒梅如高人冰雪凛风期霜威凌万木孤芳缀疎枝古来岁寒心肯与时节移家家浣溪南横斜映疎篱老树更崛竒矫矫蛟龙姿中有调鼎味几年江之湄征衫十里寒霜蹄快追随先生羊叔子到处英名垂对花有妙想豪气无百巵兴来属湛辈同出春容诗
　　潼川杨甲腊日游梅龙以雪后园林纔半树为韵得树字年年看梅水西路白头溪翁眼如故重来笑龙老不死我亦风埃忆归去酒酣百怪入我肠夜半恍惚与龙遇醉骑一尾天上归陈迹江头不知处梅花劝汝一杯酒千岁一寒真旦暮欲将老大要风雪穴蚁窠虫已无数成都万事更竒古石笋犹疑卿相墓孔明庙前栢千尺神物翛翛泣幽树它时灭壊亦同趣人生谁能一长顾浮云天地不须论但愿人间有诗句庚寅再游诗云霜郊马头鞭影西欲寻逺梅无旧蹊但闻草木皆有香未到已识花前溪舣舟登岸入梅处竹树烟火茅茨低百年死树虫藓暗鳞甲漠漠僵横霓老翁鼻祖头雪白下见儿女方胜笄数株无力已仆地强起放春花满畦瘦龙夭矫欲仙去脊尾一半埋沙泥雷公几时猎幽蛰夜半刀斧来刳刲野人徃徃多再拜疑有鬼物凭其栖问樵访牧不知岁髫齓已见今耄倪故人同游六七辈或似醉阮林中嵇遶树觅花不识路东边犬吠西号鸡榼中但有酒清浊寒具野担勤携赍引之各各坐香树醉中采撷欲满提谁言犹是蜀梅苑破丘断垄生高藜种花满地作痴计随手变化空尘翳只余老树香不灭力战风雨犹坚犀云何身槁心尚在花气郁郁连云霓但印此香可饮酒笑取身世如稗稊竹寒沙碧夜来语回首千载余幽题荣枯过眼如一梦世网忽挂如牢狴何时江村一曲路与子共赋归来兮
　　陆放翁曰成都城南有故蜀主宣华苑多梅皆百余年物也作词云斜阳废苑朱门闭吊兴亡遗恨泪痕里淡淡宫梅也依然点酥翦水凝愁处似忆宣华旧事行人别有凄凉意折幽香谁与寄千里伫立江皋杳难逢陇头归骑音尘逺楚天危楼独倚又诗云十里温香扑马来江头逺见去年梅喜开剩欲邀明月愁落先教扫绿苔跌宕放翁新醉墨凄凉废苑旧歌台盛衰自古无穷事莫向昆明叹刼灰又于浣花溪赏梅诗老子人间自在身挿梅不惜损乌巾春回积雪层冰里香动荒山野水濵带月一枝低弄影背风千片逺随人石家楼上贪吹笛肯放朝朝玉树新又看梅归马上作诗云本为梅花判独饮却嗔梅花消宿酲日欲落时始上马青羊宫前闻发更范石湖在成都雨后东郭排岸司申梅开及三分戏书小絶令一面开燕诗云雨入南枝玉蘂皴合江云冷冻芳尘司花好事相邀勒不着笙歌不肯春又西郊寻梅诗西郊梅花矜絶艳走马独来看不厌似羞流落蒙市尘宁堕荒寒傍茅店翛然自是世外人过去生中差一念浅颦常鄙桃李学独立不容莺蝶觇山■〈樊，石代大〉水仙晩角出大是春秋呉楚僣余花岂无好颜色病在一俗无由砭朱栏玉砌渠有命断桥流水君何欠嗟予相与颇同调身客剑南家在剡凄凉万里归无日萧飒二毛衰有渐尚能作意晩相从烂醉不辞杯潋滟又于合江亭隔江望瑶林庄梅盛开过江访之马上哦诗云何处春能早疎篱浪激湍竹间烟雪迥马上晩香寒唤渡聊相觅巡檐得细看极知含雨意未许日烘残

　　竹

　　扬雄蜀都赋其竹则锺龙■〈人小，上中下〉■〈垔〉野筱棼鬯宗生族攒俊茂丰美夹江缘山寻卒而起若此者方乎数十百里
　　左思赋云卭竹缘岭又云卭杖传节于大夏之邑山海经云卭崃山出卭竹杖又云卭都高节竹可为杖所谓卭竹也
　　拾遗录云老子当周之末居山与世人絶迹惟有黄发友五人手杖青笻之杖出入室中与老子谈
　　汉书张骞使大夏时见卭竹杖问所从来曰从东身毒国可数千里得蜀贾人市之蜀记曰骞奉使寻河源得高节竹植于卭山号曰卭竹今缘山皆是可为杖矣
　　戴凯之竹谱曰卭竹高节实中状如人剡俗谓之扶老竹山海经补注云龟山多扶竹卭竹也高节实中中杖亦名扶老竹归去来词策扶老以流憇即此晋王右军与周益州书去夏得足下致卭竹杖皆至此土人多有尊老者皆即分布令知足下逺惠又云周益州送此卭竹杖乡尊长或须今送亦取扶老之意也
　　晋苏彦卭竹杖铭曰安不亡危任在所杖秀矣云竹劲直筱簜节高质贞霜雪弥亮圆以应物直以居当巧妙无功竒不待匠君子是扶逍遥神王傅咸卭竹杖铭曰嘉兹竒竹质劲体直立比高节示世矜式北周庾开府卭竹杖赋云沈冥子游巴山之岑取竹于北阴■〈女便〉娟高节寂歴无心霜风古色露染斑深每与龙钟之族幽翳沉沉文不自殊质而见赏藴诸鸣鳯之律制以成龙之杖拔条劲直璘斌色滋和轮人之不重待羽客以相贻青春欲暮白云来迟谋于长者操以从之执末而献无因自持诸蔗虽甘不可以倚彼藜虽实不可以美未若处不材之间当有用之始鲁分以爵汉锡以年昔尚尔齿今优我贤书横几玉尘筵函之以后拂之以前尔其摘芳林沼行乐轩除间尊卑之垂悦随上下之游娯夫寄根江南淼淼幽潭传节大夏悠悠广野岂比夫接君堂上之履为君座右之铭而得与绮绅瑶佩出芳房于蕙庭哉宋黄庭坚笻竹杖赞云厉亷隅而不刿故窃比于彭耼之寿屈曲而有直体能独立于雪霜之后伯夷食薇而清陈仲咽李而瘦涪翁昼寝苍龙挂壁涪翁履危心如铁石穷山独行解两虎争终不使卞庄乘间而孺子成名又笻竹杖颂云伟卭崃之美竹初发迹于■〈牜羊〉柯有山而不险有水而无波金声而玉节故贯四时而不改其柯郭子遗我扶余涧阿坐则倚胡床棐几行则随青笠绿蓑吾衰也久矣视尔畏友予琢予磨百世以俟圣人而不惑则涪皤不负笻竹危而不扶颠而不持惟卭竹之负涪皤也
　　巴国志竹木之璝则有灵寿桃枝桃枝竹属也竹谱云桃枝竹皮滑而黄可以为席今渝泸合三州有桃竹簟即此物杜甫桃竹杖赠章留后诗江心蟠石生桃竹苍波喷浸尺度足斩根削皮如紫玉江妃水仙惜不得梓潼使君开一束满堂宾客皆叹息怜我老病赠两茎出入爪甲铿有声老夫复欲东南征乘涛鼓枻白帝城路幽必为鬼神夺拔剑或与蛟龙争重为告曰杖兮杖兮尔之生也甚正直慎物见水踊跃学变化为龙使我不得尔之扶持灭迹于君山湖上之青峯噫风尘澒洞兮豺虎咬人忽失双杖兮吾将曷从
　　益州方物略云慈竹性丛产根不外引其密间不容笴笋生夏秋阅岁枝叶乃茂别有数种节间容八九寸者曰笼竹一尺者曰苦竹箬稍垂地者曰钓丝竹或取节修肤致者用为簟笠赞曰根不他引是得慈名中实外坚笋不时萌末或下垂苒弱缘萦元微之和东川李相公十二韵诗慈竹不外长密比青瑶华矛攅有森束玉立无蹉跎纎粉妍腻质细琼交翠柯亭亭霄汉近霭霭雨露多冰碧寒夜耸箫韶风昼罗烟含胧胧影月泛鲜鲜波鸾鳯一已顾燕雀永不过幽姿媚庭实颢气爽天涯峻节高转露贞筠寒更佳托身仙坛上灵物神所呵时与天籁合日闻阳春歌应怜孤生者摧折成病痾唐呉筠慈竹赋云广汉山谷有竹名慈生必向内示不离本修茎巨叶攅根沓柢丛之大者或至百千株而萦结踰乎咫步好事君子徙为瑎庭之翫焉吁嗟非此土所有乃有厌流俗之讥动乡闗之思者盖抚高节而兴感览佳名而思归遂为赋曰有竹猗猗生于髙陂左连瑶带右杂琼枝恨幽客之方赏嗟君侯之不知徙蔚丹谷迁荣緑池气凛凛而犹在色苍苍而未离屈岩壑之容貌充阶庭之羽仪尔其划地分域骈阴抗趾迭干龙回攅根鳯峙防碧落于霄末翳红光于夕始崇柯振而烟霭生繁叶动而风飙起拥凉砌之晨肃屏炎扄之昼滓至若白藏载谢玄英肇切塞北河坚江南地裂观众茂之咸悴验贞辉之独洁抽劲绿以垂霜总严青而负雪盖同类之常禀非殊方之异节若乃宗生族茂天长地久万柢争盘千株竞纠如母子之钩带似闺门之悌友恐孤秀而成危每羣居而自守何美名之天属而和气之冥受嗟乎道之存矣物亦有之不背仁以贪地不藏节以遁时故其贞不自炫用不见疑保夷险之无易哂荣枯之有期俄蓬转于岷徼遂萍流于江汜分兄弟于两乡隔晨昬于万里抚贞容而骨媿伏嘉号而心死庶因感而长怀遂策情而励已唐乔琳慈竹赋云维竹称慈几乎有知九族敦叙孝友威仪是竹必滋五服相残骨肉携离是竹必衰茍自家而刑国亦触类而増思苯■〈艹尊〉固护檀栾栉比如束之稠如挿之密劲节中耸攅根内实声唯戛风影不透日类宗族之亲比同朋友之造膝至若暮岁穷律霜凝雪霏陶钧无发生之理松栢有后凋之期是竹也丛篁劈开牙笋怒长紫箨连披青筠纷上有偕老之情感馈亲之养如受制于篱界不旁侵于土壤雨露之泽谢尔众芳细叶未吐贞心已长耻高标而迥出斯褭曲而不扬匪趋时于律候宁随韵于笙簧保无用而以道自将愧不才而与物俱昌茍成阴于隙地作盛景之清凉重曰夫绵绵瓜瓞兮知有子母邕邕鸿鴈兮如次弟兄于家则疏附御侮于国则盘石维城田氏不分庭之荆陈家则应天之星莫不郁映棠棣急难鹡鸰斯竹也共根连茹一本千茎年深转密岁晩弥荣一可以厚骨肉一可以敦友生于灵台而莫非信性彰慈孝而感通神灵呉曽云国初乐史子正慈竹诗数十韵首云蜀中何物灵有竹慈为名一丛阔数步森森数十茎高低相倚赖浑如长幼情余按任昉述异记南中生子母竹今之慈竹也乃知不独蜀中
　　杜少陵从韦二明府续处觅绵竹三数丛诗华轩蔼蔼他年到绵竹亭亭出县高江上舍前无此物幸分苍翠拂波涛
　　黄鲁直对青竹赋云余楚产也阅东南之竹多矣未尝闻对青竹者也嘉州僧从之苞封见贻艺之而成乃初识之惟范围之内有知之物一无穷无知之物一无穷一耳一目不能遍揽也况六合之外者乎感而赋之云尔竹之美于东南以节不以文也其在楚之西郁郁葱葱连山缭云也会稽之竒材任矢石蕲春之泽夏簟箫笛沅湘泪血卭崃高节慈竹相守孝竹冬茁慈姥嶰谷笙竽笆篁长石之山一节可航犹未极其瑰怪不常也故呉楚无竹工非无竹工妇能织缉之器儿能鸡鹜之笼也今夫筥筐籝笲榱棂翰藩巴船百丈下汉为笪贵之则律吕汗简贱之则箕帚蒸薪唯所逢遭尽于斧斤美哉斯竹黄质墨章如出杼轴织文自当解甲税枯金碧其相岁寒在躬又免斮烹彼其文章之种性不可致诘刳心而求之不可得劚根而求之不可得匪人匪天有物有则惟其与蓬蒿共尽而无憾余亦不知白驹之过隙按长春竞辰稿此竹谓之黄金嵌碧玉云
　　益州方物略云方竹者圆众方寡而方者最贵差少赞曰竹个皆圆此独方形厚倍于窍缃节棱棱
　　又云紫竹蜀诸山中尤多园池亦种为玩然生二年色乃变三年而紫赞曰竹生三岁色乃变紫伐干以用西蜀之美
　　梁天监起居注云十六年连理竹生益州郫县王家园外连理并干涪州志黄葛峡有相思崖昔有童子丱女相悦交赠今竹有桃钗之形笋有柔丽之异崖曰相思崖竹曰相思竹嘉州志产月竹月生笋故名淳熈十一年十二月夔州帅永嘉刘公犹子某夜梦庭生瑞竹旦起见问道堂之东十节而上岐然双干与梦合符公因为之赋劝农事陈季习为记又作巴曲九章以歌之此皆竹之异也
　　诗义疏云笋皆四月生惟巴竹笋八月生尽九月成都有之■〈媚〉冬夏生始数寸可煮以苦酒浸之可下酒及食又可采藏及干以待冬月也本草四川叙州宜宾长宁所出苦笋彼人重之癸辛杂识曰涪翁喜苦笋尝从黄斌老乞之有诗云南园苦笋味胜肉箨龙称寃莫采录烦君更致苍玉束明日风雨吹成竹又和坡翁春菜诗云公如端为苦笋归明日青衫诚可脱坡得诗戏语坐客云吾固不爱作官鲁直遂欲以苦笋硬差致仕闻者絶倒其苦笋赋有忠谏活国之语放翁又从而奬之云我见魏征珠妩媚约束儿童勿多取于是世以谏笋目之殊不知翁尝自跋云余生长江南里人喜食苦笋试取而尝之气苦不可于鼻味苦不可于口故尝屏之未始为客一设及来黔中黔人各掘苦笋萌于土中才一寸许味如蜜蔗初春则不食惟僰道人食苦笋四寸余日出土尺余味犹甘苦相半以此观之涪翁所食乃取其甘非贵乎苦也鲁直苦笋赋云僰道苦笋冠冕两川甘脆惬当小苦而反成味温润缜密多啖而不疾人盖苦而有味如忠谏之可活国多而不害如举士而皆得贤是其锺江山之秀气故能探雨露而避风烟食肴以之开道酒客为之流涎彼桂班之梦永又安得与之同年蜀人曰苦笋不可食食之动痼疾令人萎而瘠予亦未尝与之言盖上士不谈而喻中士进则若信退若炫焉下士信耳而不信目其顽不可镌故李太白谓但得醉中趣勿为醒者传
　　方物略云椶竹性亦丛产叶似椶有刺径不三二寸或曰桃竹未得其详赞曰叶椶身竹族生不蔓有皮无枝实中而干
　　左思蜀都赋椶枒楔枞注云椶枒出蜀郡其皮可作绳履杜甫枯椶诗蜀门多椶榈高者十八九其皮割剥甚虽众亦易朽徒布如云叶青青岁寒后交横集斧斤凋丧先蒲栁伤时苦军之一物官尽取嗟尔江汉人生成复何有有同枯椶木使我沈叹久死者即已休生者何自守啾啾黄雀啅侧见寒蓬走念尔形影干摧残没藜莠文彦博诗哆炽风叶张囷皴雨皮厚丛橑列盖端攅旄注旗首物以稀见珍材缘怪忘丑东坡云椶笋状如鱼剖之得鱼子味如苦笋而加甘芳蜀人以馔佛僧甚贵之而南方不知也笱生肤毳中盖花之方朶者正二月间可剥取过此苦涩不可食矣取之无害于木而宜于饮食法当蒸熟所施略与笋同蜜煮酢浸可致千里外今以饷殊长老诗曰赠君木鱼三百尾中有鹅黄子鱼子夜义剖瘿欲入甘箨龙藏头敢言美愿随蔬果得自用勿使山林空老死问君何事食木鱼烹不能鸣固其理
　　方物略海椶大抵椶类然不皮而干叶丛于杪至秋乃实似楝子今城中有四株致而坚风雨不能撼赞曰椶皆裭皮此独自干攅叶于颠纛首披散秋华而实其植则罕杜甫海椶行左绵公馆清江濆海椶一株高如云龙鳞犀甲相错落苍棱白皮十道文自是众木乱纷纷海椶焉知身出羣移栽北辰不可得时有西域胡僧识赵清献咏府庭海椶诗云海椶根干出栟榈双势凌空剑外无长锁荆榛嗟庙栢不禁风雨咲庭梧胡僧过识已千岁蜀守来观只两株离立峩峩同壮士侧身东望拱皇都

　　蜀中广记卷六十三

　　●钦定四库全书

　　蜀中广记卷六十四

　　（明）曹学佺 撰

　　○方物记第六

　　食馔

　　山海经曰西南黒水之间有都广之野后稷葬焉爰有膏黍膏稷补注云蜀人种稷于深山中以酿郫筒酒间以作饭也
　　扬雄益州箴曰有稉有稻自京徂畛民攸温饱其蜀都赋则云五榖冯戎瓜瓠饶多矣
　　华阳国志曰绵竹县刘焉初所治绵与雒各出稻稼亩收三十斛有至十五斛又曰江州县北有稻田出御米贾逵曰梁香米也蜀本梁州出香米谓之竹根黄按谷名有桤木红蔬名有老莺菌者皆蜀中之佳号
　　戎菽蜀人所谓胡豆也志云蜀人得种于羌戎故名又云即蚕豆多食伤肾而面黒黄山谷戎州荅李任道谢分豆粥诗云豆粥能驱晩瘴寒与公同味更同餐安知天上养贤鼎且作山中煮菜看益州方物略曰佛豆粒大而坚农夫不甚种唯圃中莳之以盐渍食小儿所嗜也赞曰丰粒茂苗豆别一类秋种春敛农不常莳又云红豆花白实若大红豆叶如冬青蜀人以为果饤赞曰叶圆以泽素蘤春敷子生荚间累累缀珠
　　陆游云豌豆之不实者其叶名巢菜蜀以为蔬广志曰朱提有秬豆花紫苗似小豆可为麫云
　　巴志三峡两厓土石不分之处皆种燕麦春夏之交黄遍山谷土民赖以充食蜀人言食燕麦后咽水能令下泄一名油麦漂之可作麫
　　宋皇佑初彭山县上瑞麦图仁宗曰朕尝禁四方献瑞今得西川麦秀图可谓真瑞矣其赐田夫束帛以劝淳熙九年夔州进士陈谦亨进瑞麦其穗二十六有三岐者太守闽中林栗图而赞之曰淳熙天子御图三七协气所锺嘉禾乃出巴夔之山亘连阡陌或两其岐或六其脊惟是西门近郊所植六六同颖函三为一兹诚剏见图写漏逸乃知人为不逮天力上方寅畏摈华务实臣不敢献私志于室采诗之官汗青之笔编诸诗书示此其质
　　范成大东郊观麦苗诗去岁秋霖麦下迟腊残一雪润无泥相将饱吃滹沱飰来听林间快活啼
　　扬雄蜀都赋有芍药之羮甘馥之和方舆胜览广安军有十似若所谓金羮玉饭非溢美也
　　王隐晋书郪县王长文字德叡州辟别驾佯狂不就乃微服窃出至成都市中蹲地囓胡饼白傅忠州寄胡饼与杨万州诗胡麻饼様学京都麫脆油香新出炉寄与饥馋杨大使尝看得似辅兴无王蜀时有赵雄武者号赵大饼出典名郡为一时富豪严洁奉身精于饮馔居常不使膳夫六局之中各有二婢执役当厨者十余辈皆着窄袖鲜洁衣妆事一食邀一客必水陆俱备虽王侯之家不得相仿能造大饼每三年麫擀一所大如数间屋或大内宴聚或豪家有广筵多于独盛内献一所裁割用之皆有余矣虽懿亲密分莫知擀造之法以此得名
　　少陵诗西歴青羌坂南留白帝城于菟侵客恨粔籹作人情注云峡人以蜜煎饼谓之粔籹江南谓之膏环也山谷年谱绍圣三年五月弟知命携一妾一子及山谷子相相之母将抵黔南山谷与书云初五日宿大浩初六日可来趂迭石早饭又云今日甚思汝辈同剥粽子也又有帖云昨仲牖过此盛称亚室之秀慧纎浓合度笑语不可忘女红尤妙公济来又言作瓠羹极地道故奉麫一石作瓠羹也一■〈口处〉按此帖在戎州见本志
　　蜀都赋曰麫有桄榔寰宇记播州■〈田句〉町县有桄榔木可以为麫百姓资之宋新繁梅摰登成都普贤阁观桄榔诗曰他年薄宦守西瓯一瞬流光二十秋今见桄榔两嘉树恍如重到海边游太守王素和云闻说桄榔南海头移来西蜀屡经秋自缘赋得诗情苦不觉攀条忆旧游
　　古记云大饥不饥蜀有蹲鸱史记蜀卓氏之先赵人秦破赵迁卓氏夫妇推辇而行曰吾闻岷山沃野下有蹲鸱乃求逺迁致之临卭扬雄蜀都赋曰闻蹲鸱之沃野则以为世济阳九注云济人饥也叶似蹲鸱华阳国志曰汶山郡都安县有大芋如蹲鸱谚曰富何卒耕水窟贫何卒耕水窟言芋田能贫能富也颜氏家训梁有权贵读蜀都赋注解蹲鸱芋也以为羊字后有饷羊肉者即答书云损惠蹲鸱举朝惊骇不解事义寰宇记云安有瓜畴芋区区以薯蓣畴以贯瓜皆伏草根也瓜畴芋区本于左赋方物略云蜀芋多种以赤鹯为最俗号赤鹯头形长而圆但子不繁衍又有蛮芋亦美其形圆而子蕃人多莳之最下为搏果芋搏接也言可接果山中人多食之本草有青紫白真莲禅野六种惟野不堪食赞曰芋种不一赤鹯则贵民储于田可用终岁范蜀公诗白岩霜重红梨晓银砾烟深紫芋秋按银砾村名在犀浦出芋圆而佳与他产异东坡诗朝行犀浦催收芋是矣广志曰蜀汉既繁芋民以为资凡十四等君子芋大如斗魁又如杵■〈艹旅〉草殻芋锯子芋劳巨芋青浥芋此四等多子淡善芋魁大如瓶少子叶如伞盖绀色紫茎长丈余可作羮臛微涩得饮乃下蔓芋缘枝生大者次二三升鸡子芋色黄百果芋魁大子繁亩收百斛种一百亩以养彘早芋七月熟九面芋大而不美象空芋大而弱食易饥青芋素芋皆不可食
　　扬雄蜀都赋五肉七菜胜饫腥臊故梁昭明启曰呉愧千里之莼蜀惭七菜之赋也刘宾客嘉话云诸葛所止令兵士种蔓菁取其纔出甲可生啖也叶稍舒可煮食也久居随以滋长也弃去不足惜也回则易寻而采之也冬有根可斸食也比诸蔬属其利不亦溥乎三蜀人今呼为诸葛菜
　　高力士感巫县荠菜诗两京作斤卖五溪无人采夷夏虽有殊气味终不改
　　本草益州有苦菜乃是苦□即龙葵也寰宇记益州旧贡龙葵桐君药录曰苦菜三月生扶疎六月花从叶出茎直花黄八月实黒实落而根复生凌冬不枯方物略真珠菜戎泸等州有之生水中石上翠缕纎蔓首如贯珠蜀人以蜜熬食之或以酰煮可行数千里不腐也赞曰植根水中端若串珠皿而瀹之可以代蔬
　　本草蜀人谓薇为巢菜蔓生茎叶气味皆似豌豆其藿作蔬入羮皆宜东坡元修菜诗序菜之美有吾乡之巢故人元修嗜之元修云使孔北海见当复云吾家菜耶因谓之元修菜余去乡十五年思而不得见元修适自蜀来见予于黄乃作诗使致其子种之东坡之下摠志巢菜叶似槐而小子如小豆夏时种以粪田其苗可食齐民要术云蜀芥芸薹取其叶者皆七月半种地欲粪熟蜀芥一亩芸薹一亩种法与芜菁同既生亦不锄之十月后足霜乃收取其子者则二三月好雨泽时种旱则畦种水浇五月熟而采之
　　益州记云绵竹东武山有江池出白莼冬夏带丝肥美为一州最地图记云是诸葛亮池中物宋元嘉中刺史陆岩尝取以献
　　高僧传云绵州凈慧寺僧惠寛出家在寺其寺近池人多捕鱼为业寛与授戒且曰尔辈不当如此为给吾能令汝所得不失于旧因指其池畔尽生菌蕈渔人采之省力得利与鱼同后人因呼为和尚蕈也
　　蜀都赋樊以蒩圃蒩草名广苍云蕺者蒩也文选注云土茄覆地而生根可食蜀人谓之香蒩黄鲁直谢杨履道送银茄四首藜藿盘中生精神珍蔬长蔕色胜银朝来盐酰饱滋味已觉瓜瓠漫轮囷又君家水茄白银色殊胜坝里紫彭亨蜀人生疎不下箸吾与北人俱眼明又白金作颗非椎成中有万粟嚼轻冰戎州夏畦少蔬供感君来饭在家僧又畦丁收尽埀露实叶底犹藏十二三待得银包已成谷更当乞种过江南天社任渊注云椎成汉剑名盖借用耳茄之老者其子坚黒如谷
　　汉犍为郡不狼山出鄨水入沅有野生薜可食按司马相如传薜莎注云薜藾蒿也水草名
　　琅嬛记云猿啼之地蕨乃多有每一声遽生万茎今峡人以为粉用作饼饦东坡送蜀僧去尘诗拄杖挂经须倍道故乡春蕨已阑干丹铅录云黄山谷有蕨牙初长小儿拳以为竒句然太白诗已有不知行径下初拳几枝蕨之句矣
　　广志曰蜀地温食瓜至冬熟有秋泉瓜秋种亦冬熟齐民要术云取白米一斗■〈釒历〉中熬之以作糜下盐使咸淡适口调其寒热拭瓜以投其中蜜涂瓮此蜀人方美好陆机瓜赋云桂髓起于巫山矣寰宇记巂州有斯难树生子如瓜味酸可生食
　　别录曰五木耳生犍为山谷六月多雨时采即暴干山海经曰崃山其草多薤韭酉阳志云邑梅长官司南八里韭山昔有遗韭种于山顶长丈余四时茁茂夷人刈食之何少卿子应诗梁山薤黄妙天下玉筯金钗盈大把其色鲜黄味美脆
　　巴南山川记有石蒜石葱马湖志元时马湖蛮贡独本葱
　　吕氏春秋曰和之美者蜀郡杨朴之姜注云杨朴地名梁山志治北十五里高梁山壤黄而腴其人业树姜衣食取给焉
　　汉书武帝使唐蒙讽晓南越食蒙以蒟醤谓从西北■〈牜羊〉牱江来故曰感蒟醤竹杖则开■〈牜羊〉牱越巂也正义曰蒟似榖叶如桑以叶作醤酸美颜师古曰亦名浮留似荜拨岭南取叶和槟榔食之嵇含南方草木状云蒟醤荜茇也大而紫曰荜茇小而青曰蒟可以调食故曰醤丹铅录云今永昌人犹以荜茇为豉方物略蒟出渝泸茂威等州叶如王瓜厚而泽实若桑椹缘木蔓生子熟时外黒中白长三四寸以蜜藏而食之辛香能温五藏或用作醤善和食味赞曰蔓附本生实若椹累或曰浮留南人谓之和以为酱五味告宜按蜀记曰扶留木根大如箸又似栁根有蛤名古贲生水中烧以为灰曰牡蛎粉先以槟榔着口中又取扶留藤一寸古贲灰少许同嚼除胸中恶气韵府蒟叶如桑子如甚玩之近是但今人不解为酱而以为曲寰宇记有蒟醤山在故都濡县今之彭水也
　　常璩巴志云蔓有辛蒟园有芳蒻蜀都赋其圃则有蒟蒻茱萸注云蒻草也其根名蒻头大者如斗其肌正白以灰汁煮则凝以苦酒淹食之蜀人是珍本草蒟蒻出蜀中施州亦有之呼为鬼头益州记云蜀人以冬月取蒻茎舂碎炙之水淋一宿为葅
　　礼记注藙音藙煎茱萸也尔雅谓之榝色八切广雅■〈木尻〉榝欓越椒茱萸也一名藙根东南行者胜子至九月九日气烈而熟故俗至是日折以辟恶气又有名食茱萸者其本髙大至百尺余枝茎青黄上有小白点叶类油麻花黄蜀人呼其实为艾子即藙音之讹也戎州志土人以艾子为油树高数丈子如茱萸糜之而取其汁烹蔬笋味辛香方物略艾子实正绿味辛蜀人每进羮臛以一二粒投之少选香满盂醆或曰作为膏尤良按扬雄蜀都赋作藙藙艾同音云赞曰绿实若萸味辛香苾投粒羮臛椒桂之匹
　　本草卭州有醋林子类樱桃而蔕短其叶味酸采得入盐和鱼鲙食云胜用醋也广志曰蜀名梅为■〈艹橑〉大如雁子梅■〈艹橑〉皆可以为油黄梅以熟■〈艹橑〉作之■〈艹橑〉音老按周礼馈食之笾其食干■〈艹橑〉食经曰蜀中藏梅法取梅极大者剥皮阴干勿令得风经二宿去盐汁内蜜中月许更易蜜经年如新也
　　任渊云眉之野人或食虴蜢史应之尝为童子师落魄无检喜作鄙语人以屠侩目之山谷先生至眉以诗戏之云先生早擅屠龙学袖有新硎不试刀岁晩亦无鸡可割庖蛙煼蜢荐松醪一本煼蜢作煎鳝前辈诗来朝为送先生饭一夜沿溪捉鳝鱼盖以馆师及屠侩为嘲耳
　　魏略云新城孟太守道蜀猪豚鸡鹜味皆淡故蜀人作食喜煮饴蜜以助味太守孟达也陆游云某族伯父彦逺言少时识仲殊长老东坡为作安州老人食□□□□□□□□□□食皆蜜也豆腐麫觔牛乳之类皆用蜜渍客多不能下筯惟东坡亦酷嗜蜜能与之共饱刘孝仪谢东宫赉橘启亦云岂如蜀食待饴蜜而成甜也
　　蜀都赋云蜜房郁毓被其阜山图采而得道华阳国志宕渠县有石蜜宿山图所采也本草石蜜出益州及西戎炼砂餹为之成饼块有黄白色寰宇记茂集达三州产蜜资州产甘蔗容斋随笔云糖霜之名唐以前无所见自古食蔗者始为蔗浆宋玉招魂所谓胹鳖炰羔有柘浆是也其后为蔗饧孙亮使黄门就中藏吏取交州献甘蔗饧是也后又为石蜜南中八郡志曰笮甘蔗汁曝成饴谓之石蜜本草亦云炼糖和乳为石蜜是也后又为蔗酒唐赤土国用甘蔗作酒杂以紫瓜根是也唐太宗遣使至摩揭陁国取熬糖法即诏扬州上诸蔗榨渖如其剂色味愈于西域逺甚然只是今之沙糖蔗之技尽于此不言作霜然则糖霜非古也歴世诗人模竒写异亦无一章一句言之唯东坡过金山寺作诗送遂寜僧圆寳云涪江与中冷共此一味水冰盘荐琥珀何似糖霜美黄鲁直在戎州作颂答梓州雍熙长老寄糖霜云逺寄蔗霜知有味胜于崔子水晶盐正宗扫地从谁说我舌犹能及鼻尖则遂宁糖霜见于文字者实始二公甘蔗所在皆植独福唐四明番禺广汉遂宁有糖冰而遂宁为冠四郡所产甚微而颗碎色浅味薄纔比遂之最下者亦皆起于近世唐大厯中有邹和尚者始来小溪之伞山教民黄氏以造霜之法伞山在县北二十里山前后有蔗田者十之四糖霜户十之三蔗有四色曰杜蔗曰西蔗曰艻蔗本草荻蔗也曰红蔗本草昆仑蔗也红蔗止堪生噉艻蔗可作沙糖西蔗亦可作霜色浅土人不甚贵杜蔗紫嫩味极厚专用作霜凡蔗最困地力今年为蔗田者明年改种五谷以息之霜户器用曰蔗削曰蔗鎌曰蔗凳曰蔗碾曰榨斗曰榨床曰漆瓮各有制度凡霜一瓮中品色亦自不同堆栈如假山者为上团枝次之瓮鉴次之小颗块次之沙脚为下紫为上深琥珀次之浅黄又次之浅白为下宣和初王黼创应奉司遂宁常贡外岁别进数千斤是时所产益竒墙壁或方寸应奉司罢乃不再见当时因之大扰败本业者居半久而未复遂宁王灼作糖霜谱七篇且载其说予采取之以广闻见按遂宁志唐有邹和尚者乘白驴来寓遂宁伞子山山之民素以种蔗凝糖为业驴常食其蔗民苦之告于师师曰汝知蔗之为糖而不知糖之为霜也因教以为糖霜世称絶品

　　药石

　　司马相如凡将篇有乌喙桔梗芫华欵冬贝母木蘗蒌芩草芍药桂漏芦蜚亷雚菌荈托白敛白芷菖蒲芒硝莞椒茱萸
　　谯周巴蜀异物志文章草赞曰文章作酒能成其味以金买草不言其贵北堂书钞云异物志杨孚作未详按文章草即今五加皮也本草惟蜀产者佳一名白棘颠一名文章草陶隐居云酿酒益人东华真人煮石经云舜登苍梧之山曰厥金玉之香草朕庸偃息正道此也又名金盐母王屋山人王常曰欲得长久何不食石蓄金盐母谚曰若得一把五加不用金珠满车今蜀人呼为白茨叶
　　蜀都赋蘼芜布濩于中阿本草芎藭出蜀中者为川芎宋祁方物略曰芎蜀中处处有之叶名蘼芜楚辞所谓江蓠也其根为芎似雀脑者善成都九日药市芎与大黄如积香溢于廛或言其大若胡桃者不佳人多莳于园槛叶落时可用作羮蜀少寒茎叶不萎今医家最贵川芎川大黄云赞曰柔叶美根冬不陨零采而掇之可糁于羮
　　蜀都赋云或蕃丹椒注曰岷山多药草椒尤好异于天下寰宇记黎州产红椒即丹椒也入贡本草茂州椒其殻一开一合为佳即岷山界又云蜀椒生于巴郡八月采实阴干范子计然曰蜀椒出武都山赤色者佳尔雅檓木椒按丛生实大者为檓树如茱萸有刺叶坚而滑泽蜀人作茶皆合煮其叶以为香
　　寰宇记巴豆嘉眉戎皆有之眉州入贡本草云树高一二丈叶如樱桃而厚初生色青后渐黄赤四月旧叶落尽新叶生齐花成穗色微黄五六月结实作房至八月熟类白豆蔻渐渐自落乃收之一房二瓣一子或三子子有殻戎州出者殻上有纵文隐起如线一道或两三道土人呼为金线巴豆雷公云使巴与豆及刚子须详认误则杀人巴颗小紧实色黄豆则颗有三棱色黒刚子颗小似枣核两头尖则巴与豆又二物也又蜀都赋有巴菽巴戟广雅曰巴菽即巴豆巴戟者巴戟天也寰宇记果剑巴夔忠皆产剑州者贡志云龙州宣抚司南十里药丛山上产巴戟
　　本草羌活出蜀汉者佳春生苗叶如麻六月开花作丛结实时叶黄者是夹石中生叶青者是土脉中生寰宇记翼保威荣威悉当松诸州皆产宋史载威州者贡志云威茂之间有羌活山昔用兵时于此放羌戎数百其后山谷中产皆因以为名
　　蜀漆者常山之苗裔本草常山生益州山谷二八月采其根阴干用寰宇记渠县产常山
　　本草附子生犍为山谷及广汉冬月采春采则为乌头寰宇记梓州旧进两熟乌头能改亝漫录载绵州十子附子是其一也方物略云附子生彰明县有重及一两者花色紫本草言附子无正种附乌头而生然则与乌头天雄共一物耳陶弘景以天雄乌头附子皆出建平谓之三建唐人非之以绵龙二州所生为良今则彰明者佳赞曰附堇而生翠茎紫蕤生蜀者良三建则非寰宇记龙安县松岭闗之东四十里有山出附子因名附子山附子水出焉又云龙州产附子宋史政州者贡即龙州也
</div>
    <div class="pagination">
<a href="蜀中广记_page53.html">上一页</a><span>...</span><a href="蜀中广记_page49.html">49</a><a href="蜀中广记_page50.html">50</a><a href="蜀中广记_page51.html">51</a><a href="蜀中广记_page52.html">52</a><a href="蜀中广记_page53.html">53</a><span class="current-page">54</span><a href="蜀中广记_page55.html">55</a><a href="蜀中广记_page56.html">56</a><a href="蜀中广记_page57.html">57</a><a href="蜀中广记_page58.html">58</a><a href="蜀中广记_page59.html">59</a><span>...</span><a href="蜀中广记_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
