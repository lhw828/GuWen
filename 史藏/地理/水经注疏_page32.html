<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 32 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 32 页/共 77 页
  </h1>
  <div class="content">
   太阴谷水，南出太阴溪，守敬按：《隋志》，宜阳县有太阴山。即太阴谷水所出也，水在今永宁县东。北流注于洛。
洛水又东，白马溪水出宜阳山，朱东下有合字，赵、戴同。会贞按：《大典》本、明抄本无合字，吴本剜增，各本之由不知郦氏之例也，说见《河水注》三塞水下，今删。又戴出下臆增水字，亦删。此水在洛水南，所谓出宜阳山者，出宜阳之南山也。《后汉书 陈俊传 注》，福昌县西南有白马水。在今永宁县东。涧有大石，厥状似马，故溪涧以物色受名也。溪水东北流，注于洛。朱东下有又字，《笺》曰：克家云，疑作又东。赵依改，戴删又字。守敬按：戴是也。
洛水又东，有昌涧水注之，水出西北宜阳山，守敬按：此水在洛水北，所谓出宜阳山者，出宜阳之北山也。《金志》，宜阳有昌水。《明志》，宜阳西有昌谷水。今昌谷水，源出渑池县界。而东南流，径宜阳故郡南，旧阳市邑也。故洛阳都典农治此，守敬按：《魏志 王昶传》，文帝时为洛阳典农，《毋邱俭传》为洛阳典农，又《高柔传》有宜阳典农，无都字。后改为郡。守敬按：《魏志 少帝纪》，咸熙元年，罢屯田官，诸典农皆为太守。《晋书 魏舒传》，魏时为宜阳太守，是此典农改为郡之证。《晋志》无宜阳郡，盖晋初即废，故称为故郡，在今宜阳县西。至后魏孝昌初，复置宜阳郡，当治
宜阳县，非故郡城矣。其水又南，注于洛。朱南作东，《笺》曰：旧本作南。赵改东南，戴改南。
洛水又东，径一全坞南，朱全讹作合，赵、戴同。守敬按：《魏志 杜恕传 注》引杜氏《新书》，恕去官，营宜阳一泉坞，因其堑垒之固，小大家焉。《晋书 魏该传》亦作一泉坞，泉、全音同，足见此《注》四合字皆当作全。《通典》、《元和志》作一金坞，[五]则全、金形近致讹也。今订。在今宜阳县西六十里。城在川北原上，高二十丈，南北东三箱，守敬按：《元和志》箱作面，箱、面同。天险峭绝，惟筑西面，即为全固，戴删固上合字。守敬按：《通鉴》晋永嘉五年，《注》引此作即为全固。则胡氏所见犹是善本。细玩此《注》，一全之义自明。戴氏不知合为讹字而删之，疏矣。一全之名，起于是矣。刘曜之将攻河南也，晋将军魏该奔于此，守敬按：详《晋书 魏该传》。[六]故于父邑也。守敬按：此释《经》之于父邑。
洛水又东，合杜阳涧水，朱阳作杨，下同。赵据《禹贡锥指》改，戴改同。水出西北杜阳溪，朱无水字，《笺》曰：脱水字。赵、戴增。守敬按：《金志》，永宁县有杜阳水。今曰渡羊河，出永宁县东北。东南径一全坞东，与盘谷水合，守敬按：水在今宜阳县西。乱流东南入洛。
洛水又东，渠谷水出宜阳县南女几山，朱洛水又东渠谷六字讹作《经》，《笺》曰：谢云，渠谷上下疑有阙。戴改六字作《注》，全、赵同。赵云：按无阙文也，六字是《注》混作《经》。全、戴改《注》。守敬
按：《中次八经》有女几之山。宜阳县详下。《晋书 张轨传》，少隐于宜阳女几山。《元和志》山在福昌县西南三十四里。在今宜阳县西南八十五里，[七]今渠谷水出流漕村石崖下。东北流，径云中坞，守敬按：坞在今宜阳县西南。左上迢遰层峻，朱左讹作在，全、赵、戴改。流烟半垂，缨带山阜，故坞受其名。渠谷水又东北，入洛水。朱无渠谷二字，赵同，全、戴增。臧荥绪《晋书》称：孙登尝经宜阳山，作炭人见之，与语，登不应。作炭者觉其情神非常，咸共传说。太祖闻之，使阮籍往观，与语，亦不应。籍因大啸。登笑曰：复作向声。又为啸，求与俱出，登不肯。籍因别去。登上峰，行且啸，如箫韶笙簧之音，声振山谷。籍怪而问作炭人，作炭人曰：故是向人声。籍更求之，不知所止。推问久之，乃知姓名。守敬按：《御览》五百二引王隐《晋书》略同。余按孙绰之叙《高士传》守敬按：《隋志》，《至人高士传赞》二卷，晋廷尉卿孙绰撰。言在苏门山，守敬按：《通典》，汲郡卫县西北有苏门山，孙登隐处。山详《清水注》百门陂下。又别作《登传》守敬按：《御览》五百二引王隐《晋书》叙孙登事，末《注》云，《孙登别传》又载。孙盛《魏春秋》守敬按：《隋志》，《魏氏春秋》二十卷，孙盛撰。亦言在苏门山，又不列姓名。守敬按：《魏志 阮籍》附《王粲传 注》引《魏氏春秋》云，籍少时游苏门山，山有隐者，莫知姓名，籍对之长啸。阮嗣宗感之，着《大人先生论》，言吾不知其
人。守敬按：《大人先生传》见《阮嗣宗集》，《晋书》亦作传，郦氏引传作论。既朱作即，《笺》曰：一作既。赵、戴改。神游自得，不与物交，阮氏尚不能动其英操，复不识何人而能得其姓名。
又东北过宜阳县南。
洛水之北，有熊耳山，双峦竞举，状同熊耳，此自别山，不与《禹贡》导洛自熊耳同也。孙星衍云：按《山海经》，熊耳山在讙举山东六百五十里，则此熊耳是也。《尚书》，导雒自熊耳，孔《传》，在宜阳之西。然则道元之说，未可据也。守敬按：孙氏谓此熊耳，即《山海经》之熊耳者，以去讙举山里数较远耳。然《山海经》里数原难定，孔《传》以此说《禹贡》，自是谬误。郦氏言此自别山，不与《禹贡》同，是孔氏之说，道元已驳之矣。孙氏素不信孔《传》，何以又据之驳道元也？《元和志》，熊耳山在永宁县东北四十五里，后汉世祖破赤眉处。《禹贡》，导洛自熊耳，在商州上洛县界，与此别也。亦从郦《注》。山在今宜阳县西，接永宁县界。昔汉光武破赤眉樊崇，积甲仗与熊耳平，守敬按：详《后汉书 刘盆子传》。即是山也。山际有池，池水东南流，水侧有一池，世谓之黾池矣。戴改黾作渑。会贞按：《汉志》，宜阳在黾池，在乃有之误。此《注》叙黾池，与宜阳故城近，当即《汉志》所指之池。《通鉴》，唐贞观十八年畋于渑池之天池。胡氏引《注》文。然此池在今宜阳县，西去唐渑池县远，天池或谷水发源之池也。又东南径宜阳县故城西，谓之西度水。会贞按：《明一统
志》云，有宜水在宜阳县西五十里，名西渡。又东南流入于洛。
洛水又东，径宜阳县故城南。朱此十一字讹作《经》，戴改《注》，全、赵同。秦武王以甘茂为左丞相，曰：寡人欲通三川，窥周室，死不朽矣！守敬按：《秦本纪》朽作恨。茂请约魏以攻韩，斩首六万，遂拔宜阳城。守敬按：自秦武王以下，《史记 甘茂传》文。故韩地也，后乃县之。守敬按：《史记 秦本纪》不言县宜阳。故《元和志》谓汉以为县。然《甘茂传》言，宜阳，大县也，名曰县，其实郡也。则韩已为县，秦当因之。汉县属弘农郡。后汉、魏、晋因，后魏为宜阳郡治。《括地志》，故韩城，一名宜阳城，在福昌县东十四里。乃胡渭不考唐之福昌非今宜阳，而谓宜阳城在今县东北十四里。孙星衍又谓在今县北十四里，并非。在今县西五十里。汉哀帝封息夫躬为侯国。全云：本传及《表》是封宜陵，属杜衍，杜衍，南阳之属县也。善长误以为宜阳。守敬按：道元所见《汉书》必作宜阳，故有此说。城之西门，赤眉樊崇与盆子及大将军等，奉玺绶剑璧处，世祖不即见。明日，陈兵于洛水，见盆子等，谓盆子丞相徐宣曰：不悔乎？宣曰：不悔。上叹曰：卿庸中皦皦，铁中铮铮也。守敬按：详《后汉书 刘盆子传》。《传》作佣中皎皎，又《后汉纪》作庸中佼佼，并在铁中铮铮句下。
洛水又东，与厌染之水合，朱染作梁，赵据《山海经》改，戴改同。水出县北傅山大陂。朱
作传山，《笺》曰：传一作傅。赵改云：《山海经》正作傅，戴改同。山无草木，其水自陂北流，屈而东南注，世谓之五延水。又东南流，径宜阳县故城东，东南流，注于洛。会贞按：《中次六经》长石山西一百四十里曰傅山，无草木，厌染之水，出于其阳。水在今宜阳县西，旧志称横流涧水，在韩城东西两关间，疑即此水。
洛水又东南，黄中涧水出北阜，二源奇发，总成一川，会贞按：水在今宜县县西，有黄涧村。东流注于洛。
洛水又东，禄泉水注之，朱无水字，赵、戴增。其水北出近溪。朱作近出北溪，赵近字与北字互易，云：下水东出近川，是其词例也。戴乙同。会贞按：水在今宜阳县西。
洛水又东，共水入焉。水北出长石之山，山无草木，其西有谷焉，厥名共谷，共水出焉。会贞按：数语，《中次六经》文。《新唐志》、《金志》并云新安县有长石山，在今宜阳县西。南流得尹溪口，水出西北尹谷，会贞按：《左传 昭二十三年》，王子朝入于尹， 刘子从尹道伐尹。杜《注》谓尹为尹氏之邑，盖即此尹谷、尹溪之地。东南注之。共水又西南，与左涧水会，朱共水又西南与讹作其水右与西南，赵同，戴改。水东出近川，西流注于共水。共水又南，与李谷水合，水出西北李溪，东南注蓁水。蓁水发源蓁谷，守敬按：《周书 高琳
传》，魏孝武西迁，从入关，至溱水。溱、蓁音同，即此水也。西南流，与李谷水合，而西南流，入共水。共水世谓之石头泉，朱脱之字，戴、赵增。而南流注于洛。
洛水又东，黑涧水南出陆浑西山，会贞按：陆浑西山即陆浑山，详《伊水注》。《通鉴》，隋大业元年，营显仁宫，南接皁涧。胡《注》即此黑涧。《宜阳县志》谓在县东十里，误。孙星衍谓在县东北六十里，尤误。《一统志》云，在县西南，是也。历于黑涧，西北入洛。
洛水又东，临亭川水注之，水出西北近溪。会贞按：水在今宜阳县西。东南与长涧水会，朱与下衍湖字，赵、戴删。水出北山，南入临亭水，又东南，历九曲西，而南入洛水也。
又东北出散关南。
洛水东，径九曲南，孙星衍云：今宜阳县东三十里，有九曲城。守敬按：孙氏本《禹贡锥指》。考《括地志》，九曲城在寿安县西北五里。唐寿安县即今宜阳县治，则城在宜阳县西北，不在县东。观下文石墨山在宜阳县西南，则九曲不在宜阳东，审矣。其地十里，有坂九曲。《穆天子传》五所谓天子西征升于九阿，此是也。会贞按：《御览》五三引，无此字。
洛水又东，与豪水会，水出新安县密山，守敬按：县详《谷水》篇。《山海经 中次六经》，豪
水出密山，今山在今新安县南十五里。南流，历九曲东，而南流，入于洛。全云：吴任臣《山海经 注》，断神水又东北，径神迹亭东，又北，谓之豪水。云出《水经》，未详。守敬按：吴氏所引见《肥水注》，全偶忘耳，与此豪水无涉。
洛水之侧有石墨山，山石尽黑，可以书疏，故以石墨名山矣。守敬按：《隋志》，兴泰县有石墨山。《元和志》，山在寿安县西南三里，山石如墨，可以书字。[八]孙星衍引《元和志》，谓在福昌县西南三里，误也。在今宜阳县西南二里。
洛水又东，枝渎左出焉。朱此九字讹作《经》，戴改《注》，全、赵同。会贞按：枝渎出处，当在今宜阳县东北。东出关，会贞按：接叙枝渎，关谓散关，详后。绝惠水。会贞按：惠水详后。又径清女冢南，冢在北山上。冢在今洛阳县西南。《耆旧传》云：斯女清贞秀古，迹表来今矣。枝渎又东，朱枝讹作故，下同。全、赵、戴改。径周山，会贞按：下引《皇览》山在河南城西南。《寰宇记》河南县下，周山今在苑中，当县之西。《周地记》，周山下有周谷，本周之采地。《明一统志》谓山在洛阳县南十五里。上有周灵王冢。《皇览》曰：周灵王葬于河南城西南，周山上。盖以王生而神，故谥曰灵。其冢，人祠之不绝。又东北，径柏亭南。《皇览》曰：周山在柏亭西，会贞按：亭在今洛阳县西南。指谓斯亭也。朱指作柏，赵、戴改北。守敬按：《史记 周本纪 集解》引《皇览》曰，灵王冢在河南城西南柏亭西，周山上。盖以灵王生而有髭而神，故谥灵王，其
冢，民祀之不绝。《续汉志 注》引《皇览》略同。此《注》因分叙枝渎径周山、柏亭，分为两条引之，本作柏亭西，不作西北。戴、赵改非。盖柏乃指之误，属下句读。《沔水注》黑水下，引诸葛亮《笺》云，朝发南郑，暮宿黑水，四五十里，指谓斯水也。即其词例，今订。又东北，径三王陵，守敬按：在今洛阳西南十里。《通鉴》，唐武德元年，赵公世民设三伏于三王陵，即此。东北出焉。全于东北上增谷水二字，赵从之，云：此文当与《谷水篇注》参证。守敬按：此自言洛水枝渎出焉，为后文洛水枝渎入谷张本，与谷水何涉？《谷水注》亦但言洛水枝流入谷，所云谷水之右有石碛，北出为湖沟，非谓谷水从此出也。戴知此为洛水枝渎而删焉字，亦非。此着一焉，正以结上文，以便下文重提叙三王陵故事，若删焉，下接三王陵无谓矣。三王或言周景王、悼王、定王也。魏司徒公崔浩注《西征赋》云：朱征讹作经，《笺》曰：当作征。戴、赵改。定当为敬。朱《笺》曰：潘岳《西征赋》云，咨景，悼以迄匄，政凌迟而弥季。崔时所传，或作定悼，故云定当作景，传写者又误以景作敬耳。敬王名匄，安得 言之理乎？守敬按：崔浩注《西征赋》已见《河水》篇。孙志祖《文选考异》曰，按赋文不及定王，疑定字误，本云匄当为敬，景、悼皆举谥，不应匄独称名也。朱珔谓孙说是。《玉篇》，匄亦作丏，与●字篆形相似，故致误。子朝作难，西周政弱人荒，悼、敬二王与景王俱葬于此，故世以三王名陵。《帝王世纪》曰：景王葬于翟泉，朱翟作瞿，《笺》曰：一作翟。全、赵、戴改。今洛阳太仓中大冢是也。守敬按：翟泉详《谷水注》洛阳城并引皇甫谧说。而复传言在此，所未详也。又
悼、敬二王，稽诸史传，复无葬处。今陵东有石碑，录赧王以上世王名号，考之碑记，周墓明矣。枝渎东北历蒯乡，[九]朱作制乡，赵、戴同。会贞按：制乡乃蒯乡之误。《左传 昭公二十三年》，尹辛攻蒯。杜《注》，河南县西南蒯乡是也。《括地志》，蒯亭在河南县西四十里苑中。此《注》所叙，正指其地，则当作蒯乡无疑，今订。在今洛阳县西。径河南县王城西，守敬按：《谷水注》两称河南王城，此县字当是衍文。历郏鄏陌。[一〇]杜预《释地》曰：县西有郏鄏陌，谓此也。郏鄏详《谷水注》。《说文》，郏鄏，河南县，直城门官陌地也。《续汉志》河南，《注》引《帝王世纪》，城西有郏鄏陌，与杜说同。陌在今洛阳县西北。枝渎又北入谷，守敬按：《谷水注》，洛水枝流入焉，是也。盖经始周启，渎久废不修矣。守敬按：叙枝渎止此。
洛水自枝渎，又东出关，惠水右注之，世谓之八关水。戴延之《西征记》谓之八关泽，即《经》所谓散关。鄣自南山，横洛水，北属于河，皆关塞也，即杨仆家僮所筑矣。会贞按：杨仆家僮筑塞，详《谷水注》。惠水出白石山之阳，会贞按：山在今新安县南五里。东南流，与瞻水合，水东出娄涿之山，会贞按：《中次六经》，瞻水出娄涿山之阳，今曰镂脚山，在新安县东南二十里。而南流，入惠水。惠水又东南，谢水朱《笺》曰：孙云，《山海经》作●水，《注》云，音谢。北出瞻诸之山。会贞按：《中次六经》，●水出瞻诸之山。山在今新安县东南五
十二里。东南流，又有交触之水，全云：《山海经》作交觞。北出廆山，会贞按：《中次六经》，交觞水出廆山之阳。毕沅谓《隋志》新安有魏山，魏、廆同音。不知《隋志》之魏山，乃《河水注》之騩山，非此也。今曰谷口山，[一一]在洛阳县西南三十里。南流俱合惠水。惠水又南流径关城北，朱城北作北城，赵同，戴乙。二十里者也。戴云：按此有脱误。其城西阻塞垣，东枕惠水。朱讹作抗，赵、戴改。灵帝中平元年，以河南尹何进为大将军，将五营士屯都亭，朱脱将字，赵据《后汉书 何进传》增率字，全、戴从之。守敬按：《初学记》八引此作将五营士，《元和志》同。今增将字。置函谷、广城、伊阙、大谷、轘辕、旋门、小平津、孟津等八关，朱落小字，赵据《后汉书 灵帝纪》校增，戴增同。守敬按：函谷关详《谷水注》。广城即《续汉志》新城县广成聚，《汝水注》之广城泽，其地也。伊阙详《伊水注》。大谷关，[一二]《元和志》在颍阳县西北四十五里，在今洛阳县东南大谷口，接登封县界。轘辕阙，《续汉志》在缑氏县，《括地志》，在缑氏县东南四十里，在今偃师县东南五十五里，东接巩县，南接登封县界。旋门、小平津、孟津，并详《河水注》。都尉官治此，守敬按：《后汉书 灵帝纪》，中平元年，以河南尹何进为大将军，将兵屯都亭，置八关都尉官，未实指八关。袁宏《后汉纪》，自函谷、伊阙、大谷、轘辕、盟津，皆置都尉，亦不备载八关。章怀云，八关谓函谷、广城、伊阙、大谷、轘辕、旋门、小平津、孟津也，盖本他家《后汉书》。函谷为之首，在八关之限，孙星衍曰：八关在今新安县东北。守敬按：《通典》寿安下，后汉八关城在县东北，函谷关都尉所理。《元和志》，八关故城在寿安县东北三十
里。唐寿安即今宜阳县治，孙氏谓在新安东北，非也。故世人总其统目，有八关之名矣。其水又南流，入于洛水。《山海经》曰：白石之山，惠水出其阳，而南流注于洛。守敬按：《中次六经》文。谓是水也。
洛水又与虢水会，水出扶猪之山，朱作林楮之山，《笺》曰：宋本作林褚。孙云，《山海经》曰，扶猪之山，虢水出焉。戴改作扶猪。守敬按：在今宜阳县东北。北流注于洛水，其南则鹿之山也，[一三]戴其改之。守敬按：非也。《中次四经》，鹿蹄山西五十里曰扶猪之山，则鹿蹄在扶猪之东，非南也。此其南盖其东之误。山互详《甘水》篇。世谓之纵山，非也。朱《笺》曰：宋本作非山，全、赵、戴改也作山。会贞按：《甘水》篇先叙甘水发于鹿山，东北流，又北屈，乃叙非山水出非山，东流入甘水，则鹿山、非山为二。如此言鹿山世谓之非山，是自相矛盾矣。寻此《注》叙甘水发于鹿山，北流注洛，皆与彼篇详略互见。彼篇云，鹿山俗谓之纵山。疑此带驳一句，作世谓之纵山，非也。当脱纵山二字，今订。其山阴则峻绝百仞，阳则原阜隆平。甘水发于东麓，北流注于洛水也。孙星衍云：今宜阳县东南有鹿山，一名非山，甘水出焉。西有宜水，又有昌谷山，与甘水俱流入洛。守敬按：孙氏谓鹿山一名非山，为此《注》误文所惑。若甘水北流入洛，在今洛阳西南，而宜水、昌谷水俱于宜阳东南入洛，与甘水北流不合。又宜水即西渡水，昌谷水即昌涧水，《注》上文已叙，无庸赘言。且宜阳入洛之水甚多，何以独举二水，直率笔也。
又东北过河南县南。守敬按：县详《谷水注》。
《周书》称周公将致政，乃作大邑成周于中土，守敬按：原书作土中，孔晁《注》，于天下土为中，则作中土为是。《类聚》六十三引《周书》亦作土中。南系于洛水，北因于郏山，以为天下之大凑。守敬按：《逸周书 作洛解》，周公将致政，乃作大邑成周于土中，城方千七百二十丈，南系于洛水，北因于郏山，以为天下之大凑。制郊甸方六百里，国西土为方千里，本系一条，此与下分为二条引之。又复引南系于洛水三句，似不合。吕东莱曰，孔子序《洛诰》云，周公往营成周，则成周乃东都总名。河南，成周之王城也，洛阳，成周之下都也。王城非天子时会诸侯则虚之，下都则保厘大臣所居治事之地，周人朝夕受之，习见既久，遂独指以为成周矣。是《周书》孔晁《注》谓成周但为王城者，误也。郦氏盖有见于此，故于河南、洛阳两县，分引其说，以示王城、成周二而一，一而二之意。郏山详见《谷水注》芒阜。《孝经援神契》曰：八方之广，周洛为中，谓之洛邑。守敬按：《御览》一百五十八、《寰宇记》河南府下，并引《孝经援神契》曰作于是遂筑洛邑。《竹书纪年》：晋定公二十年，会贞按：今本《竹书》周敬王二十八年。洛绝于周。魏襄王九年，今本《竹书》周隐王五年。洛入成周，山水大出。南有甘洛城，《郡国志》所谓甘城也。会贞按：《续汉志》，河南有甘城，详《甘水篇》。《地记》[一四]守敬按：《地说》，郑康成屡引之。郦氏于《沔水》、《江水》篇亦采其文，所著
地名，多不经见，此五零陪尾亦然，盖纬书也。曰：洛水东北过五零陪尾北，朱《笺》曰：旧本作倍。守敬按：明抄本作陪。五零陪尾无考。与涧瀍合。是二水东入千金渠，故渎存焉。会贞按：《洛诰》称，我卜涧水东，瀍水西，惟洛食。则涧水在王城西入洛，瀍水在王城东入洛，至西汉犹然。《班志》新安下云，涧水在东，南入雒，涧水与谷水合流。黾池下云，谷水至谷城入雒。谷成下云，瀍水东南入雒，其明征也。则胡渭谓周灵王时谷、洛斗，壅谷入瀍，未足据。《水经》，涧水出新安县东南入洛，然谓谷水东过河南县北，东南入洛，涧谷下流，必会瀍水，又谓瀍水东与千金渠合，又东过洛阳县及偃师县，东入洛，则曹魏涧、谷、瀍诸水东入千金渠，非复故渎审矣。郦氏云，汉王梁之为河南，将引谷水以溉京都，渠成而水不流。称《洛阳记》曰，千金堨，旧偃谷水，魏时更修此堰，谓之千金堨。所云旧堰谷水，即指王梁也。是谷水之引，后汉启其端，曹魏竟其功。《一统志》谓涧水既合于谷，不知何时又东合于瀍，未详考耳。历晋至后魏，水并行千金渠之道，郦氏各篇所叙是也。隋大业初，改建东都，开通济渠，自西苑引谷、洛水达于河，涧、谷仍复故渎，瀍亦当于此时复故渎，即今日涧、谷与瀍入洛之道也。
又东过洛阳县南，伊水从西来注之。
洛阳，周公所营洛邑也。故《洛诰》《同书》曰：我卜瀍水东，亦惟洛食。守敬按：见《周书》。其城方七百二十丈，守敬按：《逸周书》方下有千字，此脱。此作七百，与《逸周书》同。王念孙曰，《艺文类聚 居处部》、《初学记 居处部》、《太平御览 居处部》，《玉海》百七十三引《周书》，皆作
六百。今考《河南志》引《周书》亦作六百。沈炳巽径改七百作六百。[一五]南系于洛水，北因于郏山，以为天下之凑，方六百里，守敬按：《逸周书》方上有制郊甸三字，此脱。因西为千里。赵西下增方八百里四字，云：《汉书 地理志》，初，雒邑与宗周通封畿，东西长而南北短，短长相覆为千里。师古曰，宗周，镐京也，方八百里，八八六十四，为方百里者六十四也。雒邑，成周也，方六百里，六六三十六，方百里者三十六。二都得百里者[据朱一新校补百字。]方千里也。故《诗》云，邦畿千里。戴增八百里三字。守敬按：王念孙曰，今本《逸周书》作国西土为方千里，误也，当以此作因为是。上《注》云，因连接也，谓连宗周为方千里也。《御览 州郡部》引《逸周书》亦作因。据王说则此只当从《逸周书》增土字、方字，作因西土为方千里，不必别增字也。《春秋 左传》昭公三十二年》，朱讹作二十三年，全、赵、戴改。晋合诸侯大夫朱合讹作令，《笺》曰：宋本作合。戴、赵改。戍成周之城，故亦曰成周也。司马迁自序云：朱脱司马二字，赵、戴增。太史公留滞周南。挚仲治曰：守敬按：《隋志》，《三辅决录》七卷，赵岐撰，挚虞注。仲治，挚虞字。古之周南，今之洛阳。守敬按：《集解》徐广引挚说，《续汉志 注》亦引。汉高祖始欲都之，感娄敬之言，不日而驾行矣。守敬按：见《史记 高祖纪》及《刘敬传》。属光武中兴，宸居洛邑，朱《笺》曰：宸，一本作定。赵云：按宸居犹言皇居也，改作定，非。守敬按：《后汉书 光武帝纪》，建武元年十月入洛阳，遂定都焉。当以作定
为是。逮于魏、晋，咸两宅焉。故《魏略》守敬按：魏鱼豢有《典略》、《魏略》二书。《隋志》只载《典略》，不载《魏略》。《旧唐志》载《魏略》三十八卷。曰：汉火行忌水，朱火讹作大，《笺》曰：当作火。戴、赵改。守敬按：《大典》本、明抄本作火。故去其水而加佳。魏为土德，土，水之牡也。朱牡作母，《笺》云：孙云，当作牡。戴、赵改。水得土而流，土得水而柔，除佳加水。赵云：按师古曰，如鱼氏说，则光武以后改为雒字也。守敬按：《魏志 文帝纪 注》、《初学记》六并引《魏略》此说。[一六]《周礼 天官 释文》，亦谓后汉改雒。故唐李涪云，不当以汉不经之忌为法，宜依古去佳。乃宋王观国《学林》，谓雒字非光武以后改，以豢说为非。明杨慎、周婴及近儒段玉裁、王念孙等，并沿其说。然鱼豢、张华去汉未远，必有所据。且豢本魏诏，岂当时盈庭尽属冒昧乎？《长沙耆旧传》云：守敬按：《隋志》，《长沙耆旧传赞》三卷，晋临川王郎中刘彧撰。祝良，字召卿，朱召讹作石。赵据黄本改。《后汉书 顺帝纪》，祝良为九真太守。章怀《注》曰，良字劭卿，长沙临湘人。又《庞参传》章怀《注》引谢承《书》云，祝良，字召卿。戴作召同。为洛阳令，岁时亢旱，天子祈雨不得。良乃曝身阶庭，告诚引罪，自晨至午，朱作午，赵同，戴作中。守敬按：《大典》本、明抄本并作中，然《御览》五百二十九引原书作日中。《注》必是至日中，传钞漏日字。紫云沓起，戴改沓作水。守敬按：《御览》十一、二百六十八、五百二十九引原书并作沓，戴改非也。甘雨登降。人为歌曰：天久不雨，
烝人失所。天王自出，祝令特苦。精符感应，滂沱雨下。朱作下雨。守敬按：《御览》五百二十九引作雨下。全云：下有脱文。县则司州及河南尹治，朱句首有四字讹作则县司三字，赵同。全前校云：则上有脱文，七校本增城内二字。会贞按：非也。乃则县二字倒置，司下脱州字耳。秦置县，为三川郡治。前汉为河南郡治，后汉、魏、晋为河南尹治。宋曰河南郡，后魏复曰河南尹。《地形志》，天平初置洛阳郡，则郦氏后事矣。治在今洛阳县东北二十里洛阳城，详《谷水注》，河南尹亦互见彼《注》。司 ，周官也。赵云：按《续汉书 百官志》司隶校尉，本《注》曰，孝武初置。刘昭《补注》引荀绰《晋百官表 注》曰，司隶校尉，周官也。征和中，依周置司隶。周无司隶，岂即司寇乎？守敬按：《汉书 百官公卿表》司隶校尉，周官，武帝征和四年初置。师古曰，以掌徒隶而巡察，故曰司隶。齐召南曰，刘昭注《后志》云，岂即司寇乎？按周司寇不名司隶，且秦、汉以廷尉更司寇名矣。此说非也。盖《周礼》秋官之属，有司隶，中士二人。郑《注》，隶，给劳辱之役者，汉始置司隶，亦使将徒，治道沟渠之事，后稍尊之，使主官府及近郡。此表所谓周官也。汉武帝使领徒 ，董督京畿，守敬按：《书钞》六十一引《环济要略》云，司隶主徒隶，董领京师，察按公卿以下。会贞按：武帝置司隶校尉于长安，后汉建都，移治此。后世因名司州焉。朱脱后世二字，全据沈炳巽本增，[一七]赵增同，戴增后字。守敬按：《晋志》，魏氏受禅，置司州。《寰宇记》引《十三州志》，京师之州，司隶校尉掌焉，故曰司州。《通鉴》晋太康元年，以司隶部置司州。《宋志》，武帝北平关洛，河南底定，置司州，治虎牢。《地形志》，太宗置洛州，太和十七年改为
司州，天平初复，为洛州。《地记》守敬按：《地记》当作《地说》。曰：洛水东入于中提山闲，守敬按：中提山无考。东流会于伊，是也。昔黄帝之时，天大雾三日，帝游洛水之上，见大鱼，煞五牲以醮之。天乃甚雨，七日七夜，鱼流，始得图书，今《河图 视萌》篇是也。朱《笺》曰：黄帝得图书事见《帝王世纪》。会贞按：《初学记》六引《帝王世纪》此条，与《注》全同。《御览》十六亦引，惟末句少视萌篇三字。昔王子晋好吹凤笙，招延道士，与浮邱同游伊洛之浦，朱与字讹在道字上，全、赵、戴移。《笺》曰：王子晋、浮邱事见《列仙传》。守敬按：《列仙传》，王子乔者，周灵王太子晋也。好吹笙作凤凰鸣，游伊、洛之闲。道士浮邱公接以上嵩高山。浦作闲。《类聚》七、《初学记》六、《草堂诗笺》引并作闲，则此浦当闲之误。含始又受玉 之瑞于此水，朱含作舍，之下有儒字。《笺》曰：舍始当作含始，儒字衍。《帝王世纪》[按见《初学记》六。]曰，汉高帝母曰含始，游于洛池，有玉鸡衔赤珠出，刻曰，玉英，吞此者王。含始吞之而生帝也。全、赵、戴改舍作含，删儒字。亦洛神宓妃之所在也。会贞按：《楚辞》，迎宓妃于伊洛。王逸曰，宓妃，神女，盖伊、洛水之精。
洛水又东，合水南出半石之山，孙星衍云：见《山海经》。会贞按：《中次七经》，合水出半石山之阴。《寰宇记》，山在缑氏县南十五里。《金志》，偃师有半石山。在今偃师县西南三十五里。北径合
水坞，朱合作今，《笺》曰：疑作合。赵、戴改。会贞按：坞，在今偃师县西南。而东北流，注于公路涧，但世俗音讹，号之曰光禄涧，非也。上有袁术固，四周绝涧，迢递赵作遰。百仞，广四五里，有一水，渊而不流，故溪涧即其名也。朱《笺》曰：《后汉书》，袁术，字公路，少以侠气闻。数与诸公子飞鹰走狗。举孝廉，累迁至河南尹、虎贲中郎将。守敬按：魏肃宗《纪》，武秦元年，羣盗烧 公路涧以南。《通典》，缑氏西南公路涧上有袁术固。《元和志》，袁术固，一名袁公坞，在缑氏县西南十五里。《宋武北征记》曰，少室山西有袁术固，可容十万众，一夫守隘，万夫莫当。在今偃师县西南。合水北与刘水合，水出半石东山，守敬按：山在今偃师县南。西北流，径刘聚，朱径讹作于，戴改，赵存于字，上增注字。守敬按：赵非也。三面临涧，在缑氏西南。周畿内，刘子国，会贞按：《汉志》缑氏，刘聚，周大夫刘子邑。《左传 隐十一年》，杜《注》，邬、刘二邑在河南缑氏县。[句。]西南有邬聚，西北有刘亭。是在西南者邬聚也，刘聚则在西北。郦氏当本杜说，则此南为北之误。在今偃师县西南。故谓之刘涧。其水西北流，注于合水，合水又北流，注于洛水也。
又东过偃师县南。
洛水又东径计素渚，会贞按：《初学记》八引戴延之《西征记》，次前至黄马坂，去计素绪十里。绪
乃渚之误。即此渚也。但黄马坂去渚甚远，十上有脱文。中朝时，百国贡计所顿，故渚得其名。又直偃师故县南，朱又下作一东字，赵增作东径，戴改东作直。会贞按：《大典》本作真，明抄本作贞，并与直形近，乃直之误，故戴订作直。县详《谷水注》。与缑氏分水。缑氏县详下。
又东，休水自南注之。其水导源少室山，守敬按：《中次七经》，少室之山，休水出焉。山详《颍水注》，水在今偃师县东南六十里。西流径穴山南，而北与少室山水合。朱无水字，《笺》曰：宋本有水字。全、赵、戴增。水出少室北溪，守敬按：水在今偃师县东南。西南流，注休水。休水又左，会南溪水，水发大穴南山，朱不重水字，全、赵同，戴增。守敬按：水在今偃师县东南。北流入休水。休水又西南北屈，潜流地下，其故渎北屈出峡，谓之大穴口。守敬按：上穴山在休水北，大穴南山在休水南，此复云，休水潜流地下，出峡谓之大穴口，是亦穴山矣。盖此地之山多穴，故《注》三言之。北历覆釜堆东，守敬按：堆即缑岭，互见下。盖以物象受名矣。又东届零星坞，会贞按：《寰宇记》缑氏县下云，灵皇[乃星之误。]坞，一名延寿城。卢氏《嵩山记》，此坞有道士浮邱公，接太子晋登仙之所也。延寿城见下。水流潜通，朱《笺》曰：谢云，流字似衍。守敬按：流字非衍，谢说非也。重源又发，侧缑氏原，全、赵移侧字于缑氏原下。《开山图》谓之缑氏山也，会贞按：《隋志》、《通典》七并云，缑氏县有缑氏山。《元和志》，山在县东南二十九里。在
今偃师县南四十里。亦云，仙者升焉。言王子晋控鹤斯阜，赵据孙潜校改鹤作鹄，戴作鹄。守敬按：《大典》本、明抄本并作鹄，然《列仙传》作鹤，《御览》五十六引此同。则郦氏原作鹤，其作鹄者，传抄之异也。说见《赣水》篇。灵王望而不得近，举手谢而去，守敬按：《列仙传》，王子晋见桓良曰，告我家，七月七日待我于缑氏山头。至时，果乘白鹤驻山巅，望之不得到，拱手谢时人而去。其家得遗屣。守敬按：《御览》五十六引此家作处。俗亦谓之为抚父堆，守敬按：《寰宇记》称卢氏《嵩山记》，覆釜堆亦名赴父堆，即缑岭也。堆上有子晋祠。守敬按：《列仙传》，立祠于缑氏山下。旧志，升仙太子庙在县南缑氏山，有碑，唐武后撰并书。或言在九山，九山详下。非此，世代已远，莫能辨之。刘向《列仙传》云：朱无列字，《笺》曰：疑脱列字。赵、戴增。世有箫管之声焉。会贞按：今本《列仙传》脱此文。休水又径延寿城南，守敬按：《汉志》，缑氏县有延寿城。《续汉志 注》引《搜神记》曰，县有延寿城。缑氏县治，守敬按：汉县属河南郡，后汉、魏属河南尹，晋属河南郡。《地形志》，太和十七年并洛阳，则郦氏时无此县，故城在今偃师县南四十五里，非今县南二十里之城也。至天平初，复置县于洛阳城中，属洛阳郡，在郦氏后。故滑费，春秋滑国所都也。会贞按：《春秋 庄十六年》之滑，《左传 成十三年》称费滑，杜《注》，滑国都费，河南缑氏县。王莽更名中亭，即缑氏城也。城有仙人祠，谓之仙人观。会贞按：《史记 封禅书》，公孙卿候神河南，言见
仙人迹缑氏城上。天子亲幸缑氏城观迹，于是郡国各除道，缮治宫观，名山神祠，所以望幸也。[一八]此祠岂即武帝时所起欤？《汉志》，缑氏县有仙人祠。《地形志》，缑氏县有缑氏城。休水又西转北屈，径其城西。水之西南，有《司空密陵元侯郑袤庙碑》，朱元讹作光，脱袤字。赵据《晋书》改增，[一九]戴改、增同。守敬按：《晋书 郑袤传》，字林叔，荥阳开封人，封密陵侯，拜司空，谥曰元。文缺不可复识。又有《晋城门校尉昌原恭侯郑仲林碑》，晋泰始六年立。朱泰讹作皇。沈炳巽曰：晋无皇始之年。赵云：案晋武帝改元泰始，无皇始之号。皇始是秦王苻健、魏主珪纪年，盖道元误记也。戴改泰。守敬按：郑仲林，《晋书》无传，昌原，亦无此县名。据称仲林当是郑袤之兄。休水又北流，注于洛水。
洛水又东，径百谷坞北。守敬按：《晋书》、《宋书》作栢谷坞。《通鉴》同。《通典》、《元和志》、《寰宇记》并同。唐少林寺碑亦然。此作百，古字通。与《清水》篇之百门一例。在今偃师县东南十五里。戴延之《西征记》曰：坞在川南，因原为坞，朱原作而，《笺》曰：宋本作高。戴、赵改高。守敬按：《通鉴》晋义熙十二年，《注》引此亦作高。然考《寰宇记》引戴延之《西征记》，坞在川南，因原为坞，又云，坞西有二寺，亦在原上，承因原为说，则作而作高，皆原之误，今订。高一十余丈。守敬按：《寰宇记》引原书作高数丈，《通鉴》晋义熙十二年《注》引此，与今本合。刘武王西入长安，
舟师所保也。朱保作堡，赵同，戴改。会贞按：《元和志》，钩鏁故垒，在缑氏县东北七里。《宋书》，司马休之从宋公西征，营于柏谷坞西，即此垒，相连如锁，因以为名。
洛水又北，阳渠水注之。朱此九字讹作《经》，戴改《注》，全、赵同。会贞按：阳渠水详《谷水注》。《竹书纪年》，晋襄公六年，会贞按：今本《竹书》周襄王三十年。洛绝于●，戴改作泂。会贞按：原书作●。即此处也。会贞按：《注》称洛绝于●，在此处，似无着。郝懿行言●指阳渠，亦因《注》叙阳渠水注洛，接引《竹书》本以为说。但阳渠何以谓之●？殊不可解。岂●为渠字之脱烂，郦氏所见《竹书》本作渠欤？守敬按：此有错简。《注》后叙泂水亦名石泉水，当即此●水，字书无●字，全改泂，是也。但未移于彼耳。《注》引《竹书》当与之相比。
洛水又北，径偃师城东，东北历鄩中，孙星衍云：《左传 昭二十三年》正月，郊、鄩溃。杜《注》，河南巩县西南，有地名鄩中。会贞按：亦在今巩县西南。水南谓之南鄩，朱此下衍中水之南鄩五字，全、赵、戴删。亦曰上鄩也。径訾城西，司马彪所谓訾聚也。守敬按：《续汉志》，巩有东訾聚，今名訾城。此脱东字。訾有二，西訾在洛，东訾在巩，见《路史》，而杜预、刘昭皆误以二訾为一。此訾在今巩县西南四十里。而鄩水注之。水出北山鄩溪，其水南流，世谓之温泉水，朱泉水讹作水泉，赵、戴乙。会贞按：《括地志》，温泉水即鄩源，出巩县西南四十里。在今偃师县东北，与巩县接界。水侧有僵人穴，朱僵讹作重，《笺》曰：一作童。赵改僵，云：《渭水注》有僵人穴，亦其类也。且道元引
《西征记》，而又自为之说，朱氏岂不审耶？戴改同。穴中有僵尸。戴延之从刘武王《西征记》曰：有此尸，尸今犹在。夫物无不化之理，魄无不迁之道，朱魄作魂，全、赵同，戴改。而此尸无神识，事同木偶之状，喻其推移，未若正形之速迁矣。朱速讹作连，《笺》曰：宋本作速迁，犹《檀弓》死欲速朽之意。赵、戴改。鄩水又东南，于訾城西北，东入洛水。故京相璠曰：今巩洛渡北，有鄩谷水，东入洛，会贞按：《寰宇记》引京说，《续汉志》云，巩有鄩谷水。谓之下鄩，故有上鄩、下鄩之名；亦谓之北鄩，于是有南鄩、北鄩之称矣。又有鄩城，盖周大夫鄩 之旧邑。朱 作盻，《笺》曰：当作肸。《左传 昭公二十二年》，王室乱，王如平畤，次于皇，鄩肸伐皇，大败。赵、戴改肸，下同。守敬按：《春秋释例》作 ， 、肸通， 与盻形尤近，则《注》本作 也。《括地志》，故鄩城在巩县西南五十八里，与鄩溪相近。唐巩县，即今县治。
洛水又东，径訾城北，又东，罗水注之。朱此十四字讹作《经》，戴改《注》，全、赵同。水出方山罗川，朱无水字，全、赵、戴增。会贞按：浮戏山，世谓之方山，见《河水注》，亦见《洧水注》。罗水在今巩县西南，源出登封县界。西北流，蒲池水注之，水出南蒲陂，朱无水字，蒲讹作浦。《笺》曰：疑脱水字。赵增水字，依上改蒲。戴增、改同，又乙出南作南出。会贞按：不必乙，见《浊漳》篇，陂在今巩县西南。西北流，合罗水，谓之长罗川，朱讹作长川罗。赵乙云：《河南
郡志》，长罗川在巩县西南。全、戴乙同。守敬按：《地形志》，巩县有长罗川。《明志》亦云，巩县西南有长罗川。亦曰罗中也。盖 子鄩罗之宿居，故川得其名耳。朱 作盻，《笺》曰：盻当作肸，《左传 昭二十三年》，王子朝入于王城，[二〇]鄩罗讷诸庄宫。杜《注》，鄩罗，周大夫鄩肸之子也。守敬按：当作 ，详上。罗水又西北，白马溪水注之。水出崧山北麓，戴崧改嵩，与下合。守敬按：黄本作崧，嵩同，郦氏好奇，盖故意错出，不必改也。径白马坞东，守敬按：坞在今巩县西南。而北入罗水。西北流，白桐涧水注之。朱桐讹作相，下同，赵据孙潜校改，戴改同。水出崧麓桐溪，北流径九山东，守敬按：《隋志》，巩县有九山。《寰宇记》，九山在县西南五十五里。宋巩县即今县治。又北，九山溪水入焉，朱山下有东字，赵据孙潜校删，戴删同。水出百称山东谷。守敬按：水在今巩县西南。其山孤峰秀出，嶕峣分立。仲长统曰：昔密有卜成者，朱成作城，赵据孙潜校改，戴改同。守敬按：《寰宇记》引此作成。《后汉书 方术传》，上成公者，宓县人也。上为卜之误，宓为密之误。身游九山之上，放心不拘之境，守敬按：明抄本境作乡，《寰宇记》引此同。盖传抄之误。谓是山也。山际有九山庙，守敬按：《御览》引《阳城记》，际作阴。《寰宇记》引此，仍作际。《地形志》，巩县有九山祠。庙前有碑云：九山显灵府君者，朱无山字、府字，《笺》曰：宋本有府字。赵增山字、府字，戴增府字。守敬按：《寰宇记》引此，称九
山府君。太华之元子，阳九列名，号曰九山府君也。南据嵩岳，北带洛澨。晋元康二年九月，太岁庚午，《笺》曰：谢云，一作太岁在戌。 按：《世谱》，晋元康二年，太岁在壬子，而用《历经》推之，是年九月乙亥朔，无庚午日也。戴改庚午作在戌。会贞按：《寰宇记》引此，元康作永康。《御览》引《阳城记》同。然考《惠帝纪》，永康二年四月，改为永宁，此言九月，不得仍称永康。且太岁为辛酉，非庚午。而元康二年，太岁为壬子，非庚午，并不合。惟宁康二年为甲戌，与谢云一作太岁在戌合，岂永康、元康皆宁康之误欤？帝遣殿中中郎将关内侯樊广、缑氏令王与、主簿傅演，朱脱主簿二字，傅讹作传。《笺》曰：宋本作缑氏令王与主簿傅演。戴、赵增改。守敬按：《大典》本、明抄本并有主簿二字。奉宣诏命，兴立庙殿焉。又有《百虫将军显灵碑》。碑云：将军。姓伊氏，讳益，字隤敳，帝高阳之第二子伯益者也。朱《笺》曰：《史记 秦本纪》云，颛顼之裔孙大业，生大费，佐舜调驯鸟兽，是为伯翳。《索隐》云，伯翳即《尚书》之伯益。《列女传》，皋子五岁而赞禹，[二一]曹大家《注》，皋子者，皋陶之子伯益也。此碑谓益字隤敳，帝高阳之第二子，与《史记》异。《左传》所记隤敳、庭坚并高阳氏之子。杜元凯《左传 注》又云，皋陶，字庭坚，则父子同在八恺之中，不应并时而举也。守敬按：以伯益为隤敳，又加以百虫将军之号，俚俗妄谈。而罗泌《路史》信之，是谓无识。朱氏已辨其非。近梁玉绳《史记志疑》辨之尤详审。又按：《左传》晋人以魏献子为将军，《国语》郑人以詹伯为将军，将军之号，起于《春秋》，不应三代上已有之。《后汉书 南蛮传》吴将军之号，亦非典要也。
晋元康五年七月七日，顺人 义等建立堂庙。永平元年二月二十日，刻石立颂，赞示后贤矣。赵云：沈氏曰，惠帝纪年，先永平，后永康，如何后建庙，先立石？若云元魏之永平，相去又远，后有永康、永宁、永兴三元，皆以永纪，莫能定也。其水东北流，入白桐涧，又北径袁公坞东，盖公路始固有此也，故有袁公之名矣。守敬按：前袁术固，《元和志》谓一名袁公坞，与此名同耳，非一地也。此在巩县西南。北流注于罗水。罗水又西北，径袁公坞北，又西北，径潘岳父子墓前。朱作子父，全、赵、戴乙。守敬按：《文选 潘岳＜西征赋＞ 注》引《河南郡国图经》，岳父冢在巩县西南三十五里。有碑，岳父茈，琅琊太守。守敬按：《文选 潘安仁＜怀旧赋＞ 注》引臧荣绪《晋书》称，岳父芘，琅琊内史。《晋书 岳传》亦云，父芘，琅琊内史。并与此作茈，作太守异。考《世说 仇 》篇《注》引王隐《晋书》，岳父文德，为琅琊太守。文德盖岳父字。《山海经》劳山多茈草，《注》，一名茈●，中染紫也。则茈与文义相应，此作茈是也。王隐作太守，又与此合。据《晋书 职官志》，诸王国以内史掌太守之任，则内史、太守可通称。碑石破落，文字缺败。《岳碑》题云：《给事黄门侍郎潘君之碑》。《碑》云：君遇孙秀之难，阖门受祸。故门生感覆醢以增恸，乃树碑以记事。太常潘尼之辞也。朱《笺》曰：《晋书》，孙秀为小吏，给事潘岳。岳恶其狡黠，数挞辱之。及赵王伦辅政，秀为中书令，遂诬岳及石崇、欧阳建谋奉淮南王允、齐王冏
为乱，诛之，夷三族。会贞按：尼，岳从子。字正叔。《晋书》附《岳传》。罗水又于訾城东北，入于洛水也。会贞按：隋大业十三年，李密自罗口袭兴洛仓，即罗水入洛之口。
又东北过巩县东，又北入于河。
洛水又东，明乐泉水注之。朱无水字，戴、赵增。水出南原下，会贞按：《通鉴》，隋大业二年置洛口仓于巩东南原上，非此水所出之地。据杜预说，明溪泉在巩县西南，[详下。]则更远在今县之西南也。五泉并导，朱五作三，赵据下世谓之五道泉改，官刻戴本作三，此刊板之误，孔刻戴本作五，不误。故世谓之五道泉，即古明溪泉也。《春秋 《经》。昭公二十二年》，师次于明溪者也。守敬按：《左传 昭公二十二年》庚戌，晋籍谈、荀跞、贾辛、司马督，帅师军于阴，于缑氏，于溪泉。不作明溪。杜《注》，巩县西南有明溪泉。司马彪亦云，巩有明溪泉。郦氏谓此水即古明溪泉，而引《春秋》作明溪，盖本杜及司马说，钞变经文也。
洛水又东，径巩县故城南，守敬按：汉县属河南郡，后汉、魏属河南尹，晋属河南郡，后魏天平初，属成皋郡，在郦氏后。《地形志》，巩有巩城，故城在今县西南三十里。《元和志》，县本与成皋中分洛水，西则巩，东则成皋，后魏并焉。盖后魏已移县于今治矣。东周所居也。守敬按：《史记 周本纪》，周惠公封其少子于巩，以奉王，号东周惠公。本周之畿内巩伯国也。守敬按：《括地志》引
郭缘生《述征记》，巩县本周巩伯邑。《春秋左传》昭二十五年。所谓尹文父朱公作父，《笺》曰：一作公。戴仍，赵改。守敬按：《左传 昭二十五年》作公。涉于巩，即于此也。
洛水又东，浊水注之，即古湟水也，戴以湟为讹，改作黄。守敬按：《春秋 昭二十二年》，王猛居于皇。《左传》言次于皇，又言伐皇，是本作皇。《续汉志》，巩县有湟水。刘《注》引《左传》王子猛居于湟。[二二]则此作湟所本也。下文又引《春秋》作次于黄，乃本京相璠等黄亭之说也。皇、湟、黄，古通。[《帝尧碑》及《灵台碑阴》，黄并作皇。]足见郦氏搜采之博。戴以湟为讹，改作黄，陋矣。水出南原。守敬按：下云即此亭也，则必先言黄亭而后引京说以证之，此句当作水出南原黄亭下，方合。今有干石河，在巩县西二十里，源出青龙山，盖即此水。京相璠曰：訾城城详前。北三里有黄亭。《续汉志》，巩有黄亭。杜《注》，巩县西南有黄亭。亦在今县西南。即此亭也。朱即讹作陌，《笺》曰：宋本作即。全、赵、戴改。《春秋》所谓次于黄者也。详上。
洛水又东北，泂水发南溪石泉，朱泂讹作洞，下同，赵、戴改。会贞按：《通鉴》隋义宁元年，《注》引此作泂。[二三]施廷枢曰，务光投泂水，即此处。世亦名之为石泉水也。朱脱水字，赵、戴增。会贞按：《通鉴》隋义宁元年，刘长恭陈于石子河西。胡《注》谓即石泉水。今石子河在巩县东南二十里。京相璠曰：巩东地名坎欿，在泂水东，疑即此水也。又径盘谷坞东，会贞按：坞在今巩
县东南。世又名之曰盘谷水。朱盘讹作盐，戴、赵改。司马彪《郡国志》：巩有坎欿聚。《春秋 僖公二十四年》，王出，及坎欿。会贞按：服虔亦以为巩东邑名也。朱无服虔二字，赵据黄本增，戴增。守敬按：明抄本有服虔二字。今考厥文，若状焉而不能精辨耳。守敬按：杜《注》亦云，周地在巩县东。与京同。郦意盖专主地名之说，而不从聚邑之说耳。《晋太康地记》、《晋书地道记》并言在巩西，非也。守敬按：《续汉志 注》引《晋地道记》在县南，南西形近，未知谁误，然作西与东相反固非，作南亦与东戾，仍非也。其水又北入洛。
洛水又东北流入于河。朱此九字讹作《经》，戴改《注》，全、赵同。《山海经》曰：洛水成皋会贞按：成皋县详《河水》篇。西入河，是也。赵云：按《山海经》曰，洛水东北注河，入成皋之西，道元盖钞变其词。会贞按：《海内东经》文。谓之洛汭，会贞按：《禹贡》，东过洛汭。孔《传》，洛汭，洛入河处。《左传 昭元年》杜《注》，在河南巩县南。水曲流为汭。县南为县东之误。言东可以该东北，观《水经》称洛水东北过巩县东，又北入河。则洛汭在巩县之东北，亦在今巩县东北。洛汭互见《河水注》五。即什谷也。故张仪说秦曰：下兵三川，塞什谷之口。谓此川也。《史记音义》曰：巩县有鄩谷水者也。朱《笺》曰：《史记 张仪传》，塞斜谷之口，徐广《音义》，斜，一作寻，成皋巩县有寻口。守敬按：《续汉志 注》引《史记》亦作什谷。《索隐》本同，云，寻、什声相近。又《新序
 善谋》篇作什谷，足证朱所见本《史记》及徐广《音义》，斜并什之误。《明志》，巩县南有鄩水，会洛入河，亦曰鄩口。《一统志》，洛河旧有巩县入河，宋元丰五年，张从惠建议，起巩县沙谷至河阴县，穿渠五十二里，引洛水入汴以通漕，谓之新洛口。今东至汜水县满家沟入河。黄帝东巡河过洛，会贞按：《开元占经》一百二十引《尚书中候》作黄帝东巡至洛。《路史》、《黄帝纪》引作黄帝巡洛，皆节引。修坛沈璧，受《龙图》于河，《龟书》于洛，赤文绿字。朱绿讹作篆，赵改云：篆起周宣，盖是绿字之误。戴改同。会贞按：《类聚》九十八引《尚书中候》，河出龙图，洛出龟书曰，威赤文像字，以授轩辕。《御览》七十九引同。又《开元占经》一百二十分引作河出《龙图》，赤文绿字，以授轩辕；《龟书》威赤文绿字，以授轩辕。尧帝又修坛河洛，朱修作循，赵据《路史》改，戴改同。会贞按：《文选 颜延年＜赭白马赋＞ 注》、《初学记》六、《御览》八十并引《尚书中候》帝尧修坛河洛。择良议沈，戴议作即。守敬按：《类聚》九十八、九十九、《初学记》一、《御览》八及八百七十二、八百九十三并引《尚书中候》尧沈璧于河，此承上黄帝沈璧，钞变原文，谓尧择良日，议沈璧于河也。《河水注》有修坛河洛，择良议沈之文，与此同。《路史》亦作议。戴作即，乃从《大典》。《文选 王融＜曲水诗序＞ 注》，《帝王世纪》曰，尧与羣臣沈璧于河，乃为《握河纪》，即今《尚书中候》是也。则自此至以授之尧。乃《握河纪》之文也。荣光出河，休气四塞，白云起，回风逝，赤文绿色，广袤九尺，负理平上，有列星之分，什政之度，全、赵、戴改什作七，守敬按：非也，详下。帝王录记兴亡之数，以授之尧。朱脱尧字，赵、戴增。守敬
按：《类聚》十一引《尚书中候》，帝尧即政，荣光出河，休气四塞，龙马衔甲，赤文绿色，甲似龟背，五色，有列星之分，斗政之度，帝王录记兴亡之数。又九十九引云，尧时，龙马衔甲，赤文绿色，临坛上，甲似龟，广袤九尺，圆理平上，五色，文有列星之分，斗政之度。帝王录纪之数。又《御览》八十引云，荣光起河，休气四塞，白云起，回风摇，龙马衔甲，赤文绿色，临坛止霁，吐甲图而 。互有详略，而皆与此有异同，郦氏虽抄变其词，而亦有夺误。迥风逝，当从《御览》逝作摇。《初学记》一、《御览》八引《中候》并作摇，可证。《类聚》、《御览》赤文上并有龙马衔甲句，又《文选 赭白马赋 注》引《中候》亦有，而此无之，意不明了，盖脱。负理，当以《类聚》作圆理为是，理不得言负也。什政，《论语 疏》引郑玄称《中候》作斗政，与《类聚》两引同，则什为斗之误无疑。[二四]赵、戴据《书 舜典》作七，失于不考。又东沈书于日稷，赤光起，玄龟负书，背甲赤文成字，守敬按：《御览》八十引《中候 运行》[即《运衡》。]曰，帝尧刻璧，率羣臣东沈于雒。书曰，天子臣放勋，德薄施行不元。又引《帝王世纪》，尧刻璧为书沈洛，言天命当传舜之意，今《中候 运衡》之篇是也。则此自东沈书至遂禅于舜，皆《运衡》之文也。《初学记》六引《尚书中候》，尧率羣臣，东沈璧于洛，退候至于下稷，赤光起，玄龟负书出，赤文成字。《初学记》六、三十又引，及《类聚》九十九、《后汉书 方术传序 注》、《御览》九百三十一引略同。遂禅于舜。守敬按：此下《笺》引《尚书中候》自黄帝东巡河云云，遂禅于舜，细核之，见于《御览》者文多异，且不尽见《御览》。又以尧事入黄帝事中，尤为参错，今逐条证以各书所引原文于前而辨《笺》语之误于此。舜又习尧礼，朱礼
作祀，赵据下习礼尧坛改，戴改同。沈书于日稷，赤光起，玄龟负书，朱作位，《笺》曰：疑作负。戴、赵改。至于稷下，荣光休至，黄龙卷甲，舒图坛畔，朱舒作书，《笺》曰：宋本作舒。赵、戴改。赤文绿错，会贞按：《后汉书 方术传序 注》引《尚书中候》，舜礼坛于河畔，沈璧礼毕，至于下昃，[当作稷。]黄龙负卷舒图，出水坛畔。又《类聚》九十八引云，舜沈璧于河，荣光休至，黄龙负卷舒图，出水坛畔。又《御览》八十一引《尚书中候 考河命》曰，舜至于下稷，荣光休至，黄龙负卷舒图，出水坛畔，赤水[当作文。]绿错。又《开元占经》一百二十引作，舜沈钟管，龙负卷舒图，赤文绿字。合观之，是《考河命》之文，叙舜沈璧于河，而皆无玄龟负书事。稷下当从《御览》作下稷。宋均《注》，稷读曰侧，下侧，日西之时。以授舜。舜以禅禹。殷汤东观于洛，习礼尧坛，降璧三沈，荣光不起，黄鱼双跃，出济于坛，黑乌以浴，随鱼亦上，赵作止。化为黑玉赤勒之书，黑龟赤文之题也。汤以伐桀。朱《笺》曰：《尚书中候》作降三分，沈璧退立，荣光不起，黄鱼双跃，出济于坛，黑乌以雄，随鱼亦止。会贞按：《笺》所载此条，引见《御览》八十三，降三分上，言天乙在亳，东观乎洛，随鱼亦止，下有化为黑玉，赤勒曰，玄精天乙受神福，伐桀克等句。《类聚》十二引略同，而作降三分璧，据郑玄《注》，谓以厚三分之璧玉沈雒水。《类聚》亦脱沈字，则此降璧三沈为降三分沈璧之误，无疑，当从《御览》。又沈璧于河，黑龟出赤文题，《类聚》九十九、《初学记》三十、《御览》九百三十一引《尚书中候》，皆误以为尧事，此属之汤，是也。故《春秋说题辞》曰：河以通干出天苞，洛以
流坤吐地符。朱讹作河以道坤出天苞，洛以流 吐地符。全氏引原文以表异，而未改正，又曰： 即古坤字。守敬按：此原文见《诗 文王叙 正义》，毫无疑义，朱本之误显然，今订正。王者沈礼焉。《竹书纪年》今本《竹书》夏帝芬十六年。曰：洛伯用与河伯冯夷斗，盖洛水之神也。昔夏太康失政，为羿所逐，其昆弟五人，须于洛汭，作《五子之歌》于是地矣。会贞按：见《史记 夏本纪》，《史记》政作国，无为羿所逐句，此兼采孔《传》文。《续汉志 注》引《帝王世纪》，夏太康五弟，须于洛汭，在巩县东北三十里。
　伊水
伊水出南阳鲁阳县西蔓渠山。朱脱鲁阳二字。赵云：当作南阳鲁阳县。《元和志》引此文作南阳鲁县，盖亦脱阳字。《汉志》南阳郡鲁阳县下云，古鲁县。《汉志》云，鲁阳有鲁山。刘昭《补注》引前志曰，古鲁县，以相证。《春秋分记》曰，在夏为鲁县。刘累迁于鲁，汉为鲁阳。是也。说者谓《地理志》，伊水出宏农卢氏熊耳山，与《水经》何以有异？不知南阳[按，南阳二字当删。]有三熊耳，卢氏之外，宜阳、陕俱有之。作《水经》者恐其混而无别，乃据《山海经》云，蔓渠之山，伊水出焉，以立文，又恐蔓渠之名不显，人或疑之，故云，南阳鲁阳县西也。卢氏熊耳山在鲁阳县之西，县西北九十里有歇马岭，道出卢氏，惟举此为名，始无游移矣。不然，《淮南子》以为伊水出上魏山，而《括地志》又有出峦山，一名闷顿岭，《元
和志》则有出鸾掌山之别，此《水经》之所以精核，而取校古书之所以可贵也。世本《水经注》乃云，出南阳县西，试思两汉南阳郡治宛，隋人始废南阳郡，改宛县曰南阳县。至今因之。在汉、魏、六朝无有是名也。以胡东樵、吴任臣之好辨，悉心研究，《禹贡锥指》，《山海经补注》皆不能指其缺失，信乎读书之难也。全、戴并增鲁阳二字。守敬按：阎若璩曰，伊水出卢氏县东峦山，一名闷顿岭，[钱坫云，蔓渠即闷顿，声相近。]在今县东南百六十里，非今县西南五十里之熊耳山也。又曰，《卢氏县志》云，熊耳虽称有伊源之名，而无流衍之迹。阎氏盖专主《括地志》，不知古熊耳盘基甚广，即闷顿亦熊耳，胡东樵之言与《注》合，不可易也。观《通鉴》周安王十五年，齐中兴元年《注》引《水经》作荀渠山，明以蔓渠即荀渠。《洛水注》谓荀渠为熊耳之殊称，可知蔓渠即熊耳之殊称矣。又按：全校本，旧本作伊水出南阳县西，按南阳郡名，非县也。《元和志》引此文作南阳鲁县西。赵一清本从之。不知自秦以来无鲁县，鲁县之名但见于《左氏》耳。予参考之，乃南阳之鲁阳也。今按戴本及一清子载元所刻，俱依全校，增鲁阳矣。查赵书原钞本，固依《元和志》作南阳鲁县也。守敬按：此说乃董沛校语，或疑赵氏是初本《元和志》，厥后觉其误而详说。之余谓不然。程公说《春秋分纪》惟梁氏所藏宋版为海内孤本，故梁氏兄弟得引之于此，足见卢抱经之说为有征也。
《山海经》曰：蔓渠之山，伊水出焉。《淮南子》曰：伊水出上魏山。守敬按：《墬形训》文无山字，高《注》，上魏，山名，此兼采高说。《地理志》曰：出熊耳山。守敬按：见卢氏县下。即麓大同，陵峦互别耳。伊水自熊耳东北，朱无伊字，赵、戴增。径鸾川亭北。葌水出
葌山，守敬按：《中次二经》，葌山，葌水出焉。当在今嵩县西。北流，际其城东，而北入伊水，世人谓伊水为鸾水，会贞按：《注》鸾水为世俗之名，至后又以水目山。《元和志》因有出鸾掌山之说。葌水为交水，故名斯川为鸾川也。又东为渊潭，潭浑若沸，亦不测其深浅也。伊水又东北，径东亭城南。会贞按：《地形志》有东亭县，属宜阳郡。据《隋志》东魏置县，盖即置于此城也，在今嵩县西南九十里。又屈径其亭东，东北流者也。朱无北字，《笺》曰：宋本作东北流。戴、赵增北字。守敬按：《大典》本、明抄本有北字。
东北过郭落山。守敬按：郭落山无考，郦《注》已不能详其处。
阳水出阳山阳溪，守敬按：《中次二经》，阳山，阳水出焉。陆浑县有阳山，在今嵩县西南。世人谓之太赵作大。阳谷，水亦取名焉。东流入伊水。朱《笺》曰：孙云，《山海经》作北流。
伊水又东北，鲜水入焉，水出鲜山，守敬按：《中次二经》，鲜山，鲜水出焉。在今嵩县西南。北流注于伊。
伊水又与蛮水合，水出卢氏县之蛮谷，会贞按：《周书 魏玄传》，保定元年，移镇蛮谷，即此，今蛮谷岭在嵩县西。东流，入于伊。
又东北过陆浑县南。
《山海经》曰：滽滽之水，出于厘山，南流注于伊水。守敬按：《中次四经》文。今水出陆浑县之西南王母涧，守敬按：《隋志》，陆浑县有王母涧。《寰宇记》，王母涧在伊阳县西南六里，误。宋伊阳即今嵩县治，伊水东北流，先纳王母涧，后历三涂山。三涂山在嵩县西南十里，则王母涧不得止在西南六里也。涧北山上有王母祠，守敬按：盖即下所云，女几山上有西王母祠也。故世因以名溪。东流注于伊水，即滽滽之水也。
伊水历崖口，山峡也，翼崖深高，壁立若阙。会贞按：《禹贡锥指》，俗呼为水门。崖上有坞，伊水径其下，历峡北流，即古三涂山也。杜预《释地》曰：山在县南。按《左传 昭四年》杜《注》，三涂在陆浑县南。《释例》则云陆浑县南山名，此称杜预《释地》，是引《释例》文，盖钞变其辞。阚骃《十三州志》云：山在东南。今是山在陆浑故城东南八十许里。会贞按：伊水东北流，《注》先叙三涂山，后叙陆浑故城，知山在陆浑之西南。郦氏特云今在者，表与杜说异，与阚说尤异也。此东南为西南之误，无疑。又《通典》，三涂山在陆浑县西。《元和志》，山在县西南五十里。唐陆浑县在故城西南，尤山在故城西南之确证，在今嵩县西南十里。《周书》武王问太公曰：吾将因有夏之居，南望过于三涂，北瞻望于有河。朱无此二十七字，全、赵同，戴增。守敬按：《汉志 注》，臣瓒引《周书 度邑》曰，武王问太公曰，吾将因有夏之居也，南望过于三涂，北詹望于
有河。《史记 周本纪 集解》，徐广引《周书 度邑》同。今本《周书》作北望过于岳鄙，[二五]误。戴氏补此为下《周书》南望之文张本，极是。王梓材录之以补全本亦是。而董沛校刻全书，反谓失全本之旧，傎矣。《春秋 左传 昭公四年》，司马侯曰：四岳、守敬按：东岳，泰山，详《汶水》篇。西岳，华山，详《河水》、《渭水》二《注》。南岳，衡山，详《湘水注》。北岳，恒山，详《滱水》篇。三涂、阳城、守敬按：阳城山详《洧水》篇，亦见《颍水》篇。太室、守敬按：太室山详《颍水》篇。荆山、守敬按：荆山详《沮水》、《漳水》二篇。中南，守敬按：中南详《渭水》篇。九州岛之险也。服虔曰：三涂、大行、守敬按：大行详《沁水》篇。轘辕、守敬按：轘辕详《洛水》篇八关。崤黾，戴黾作渑。守敬按：崤黾详《谷水》篇。非南望也。守敬按：大行在洛邑北，轘辕在东南，淆黾在西，故云非南望。京相璠着《春秋土地名》朱璠下衍之字，脱土字，赵、戴删、增。会贞按：之乃土之误，又倒错于璠字下耳。亦云山名也。以服氏之言云，戴改言云二字作说字。涂，道也，准《周书》南望之文，或言宜为轘辕、大谷、伊阙，朱或讹作服，谷讹作道，戴、赵改。守敬按：大谷详《洛水》篇八关，伊阙详后文。皆为非也。《春秋》晋伐陆浑，请有事于三涂，知是山明矣。守敬按：杜氏《释例》，或曰，三涂，伊关、大谷、轘辕，三道也。《传》曰，晋将伐陆浑而先有事于洛与三涂，先祭山川也。谓三道者，非也。此郦氏所本。而李贻德《左传贾服注辑述》历举大行、轘辕、崤黾之险，谓司马侯数九州岛之险，岂得遗此三
者，以伊阙一山当之？故知三涂犹上文称四岳，当是此三道也，则又主服说。有七谷水注之，水西出女机山之南七溪，朱机讹作桃，《笺》曰：宋本作机。赵依改云，女几，仙人姓名。《太霄经》云，朱中尝以《素书》倚酒于女几家，几盗写学其术。女几，陈市酒妇也。《寰宇记》陕县女几山，《九州岛要纪》云，富禄县有女几，年八十，居陈留，沽酒，得道后，飞升于此山。盖山因人得名，后人加木作机，非也。全改机，戴改几。守敬按：几、机通，《家语》俯察机筵，是也。女几山互详《洛水》篇，水在今嵩县西。山上有西王母祠。会贞按：赵以山字上属，非也。《寰宇记》，女几庙在伊阳县西三十里。盖西王母祠又有女几庙之名。东南流注于伊水。又北，蚤谷水注之，水出女机山之东谷，朱机讹作杭，《笺》曰：宋本作机，赵改机，戴改几。水在今嵩县西。东径故亭南，守敬按：亭在今嵩县西北。东流，入于伊水。
伊水又东北径伏流岭东，岭上有昆仑祠，民犹祈焉。刘澄之《永初记》守敬按：《隋志》，《永初山川古今记》二十卷，齐都官尚书刘澄之撰。称：陆浑县西有伏流坂者也。今山在县南崖口北三十里许，西则非也。守敬按：上称三涂山在陆浑故城西南，此又言崖口在县南，盖南可以该西南也。《地形志》，伊阳郡治伏流城。《元和志》，陆浑县伏流城即今县理。城，东魏武定二年所筑，以城北焦涧水伏流地下，西有伏流坂，因以为名。今伏流岭在嵩县东北。北与温泉水
合，水出新城县守敬按：县详后文。之狼睾山西南阜下，朱睾作睪，山下衍之字，赵亦作睪，戴改皋，并删之字。守敬按：当作睾，睾皋同。山即《山海经》之放皋山。[见下。]《寰宇记》，明皋山即放皋山，在梁县南六十里。《一统志》谓狼皋山在汝州西南六十里。然此《注》云，温泉水出新城县狼皋山西，下又云明水出梁县西狼皋山，西北流，康水亦出狼皋山，东北流。《汝水注》又云，汝水自狼皋山东出峡，则山甚大。古时分属新城、梁二县，温泉水出山西，为新城境，明水、康水出山北，汝水历山南，则梁县境也。西南流，会于伊水。
伊水又东北，径伏睹岭，守敬按：岭当在今嵩县东北。左纳焦涧水，水西出鹿鹘山，朱髆讹作●，赵、戴改。守敬按：今曰樊水，出嵩县北六十里之露宝山，露宝与鹿髆音近。东流径孤山南，朱脱径字，孤讹作狐。《笺》曰：宋本作孤。赵、戴增改。其山介立丰上，朱介讹作分，《笺》曰：一作介。赵、戴改。单秀孤峙，故世谓之方山。即刘中书澄之所谓县有孤山者也。守敬按：《隋志》，陆浑县有方山，又有孤山，分孤山、方山为二，与此异。《新唐志》，伊阙县有陆浑山，一名方山。《元和志》，陆浑山俗名方山，在伊阙县西五十五里。以陆浑为方山，与此更异。当以《注》文为是，后起之名，彼此错出，皆不足据。山在今嵩县北四十里。东历伏睹岭，南东流注于伊。
伊水又东北，涓水注之。水出陆浑西山，守敬按：山当在今嵩县西北，今有顺阳水，出宜阳
县南五十里鱼儿泉，《一统志》疑即涓水，非也。即陆浑山者也。全校云：山字衍文，者当作都。赵、戴依删、改。会贞按：上言陆浑西山，谓陆浑县西之山，此句正言山即古之陆浑山，故下举郭文、胡昭二人居陆浑山为证。此条专就山为说。至下叙陆浑县，方指《春秋》迁陆浑戎事，词旨分明，毫不相混。乃全误以为陆浑都，赵、戴贸然从之，疏矣。寻郭文之故居，访胡昭之遗像，世去不停，莫识所在。朱《笺》曰：《晋书》，郭文，字文举，河内轵人也。少爱山水，尚嘉遯。父母服毕，辞家游名山。洛阳陷，乃步担入吴兴余姚大辟山中而居焉。《魏志》，胡昭，字孔明，颍川人，居陆浑山中，躬耕乐道，以经籍自娱。闾里敬而爱之。寇贼到陆浑南长乐亭，自相约誓，言胡居士，贤者也，一不得犯其部落，一川赖昭，咸无怵惕。会贞按：《晋书》未明言文居陆浑山，据《御览》五百十引虞般佑《高士传》，郭文举，河内轵县人，年十三，有怀隐志，每行山林，旬日忘归。父母丧终，辞家不娶，入陆浑嵩山少室，乃隐华阴之崖以观石室之石函。可补《晋书》之缺略。其水有二源俱导，而东注虢略，朱虢讹作号，下同，《笺》曰：当作虢。赵、戴改。在陆浑县西九十里也。司马彪《郡国志》曰：县西虢略地，朱地讹作池，赵、戴改地。会贞按：《郡国志》，西下有有字。今增。《春秋》所谓东尽虢略者也。朱尽下有于字，赵据何焯校删，戴删同。守敬按：《左传 僖十五年》，晋赂秦东尽虢略。杜《注》，从河南而东尽虢界也。虢都上阳，见《河水注》四。《元丰九域志》，自河南府西南抵虢州界，三百二十五里，稍南，抵邓州界，六百里，皆高山深林，古虢略也。是虢略地甚广阔，此《注》但就一处言之耳。北水
东流，合侯涧水，水出西北侯溪，朱水作涧，脱西北二字。赵改水，据黄本增二字。戴改增同。守敬按：《大典》本、明抄本并有西北二字。水当在今宜阳县西南。东南流注于涓水，涓水又东，径陆浑县故城北。守敬按：汉属宏农郡，魏属河南尹，晋属河南郡。东魏武定二年以此为北陆浑，属新城郡，则郦氏后事。城在今嵩县东北五十里。平王东迁，辛有适伊川，见有被发而祭于野者，朱无者字，《笺》曰：脱者字。赵、戴增。曰：不及百年，此其戎乎！鲁僖公二十二年，秦、晋迁陆浑之戎于伊川，朱秦讹作春，赵、戴改。守敬按：《左传 僖二十二年》文。故县氏之也。涓水东南流，右合南水。朱右作左。会贞按：下言南水左会北水，则南水在北水之右，此左合为右合之误，今订。水出西山七谷，亦谓之七谷水，阻涧东逝，朱阻作祖，全、赵、戴改。历其县南。又东南，左会北水，乱流左合禅渚水。朱水讹作渚，赵同，戴改。水上承陆浑县东禅渚，赵渚改陂。守敬按：古为禅渚，世称慎望陂，故郦氏参错书之，赵改非。水在今嵩县东北。渚在原上，朱在作左，赵、戴改。陂方十里，佳饶鱼苇，朱作蕈，《笺》曰：一作苇。赵、戴改苇。即《山海经》所谓南望禅渚，禹父之所化。[二六]郭景纯《注》云：禅一音暖，朱一字讹在禅字上，《笺》曰：郭景纯云，墠音填。赵乙一禅作禅一，云：道元引郭《注》，禅一音暖，足正世本之误，戴乙同。鲧化羽渊，而复在此，然已变怪，亦无往而不化矣。守敬按：以上并郭《注》，
稍变其文。世谓此泽为慎望陂。陂水南流，注于涓水。朱涓下有阳字，下同，赵因，戴删。涓水又东南，注于伊水。昔有莘氏女，采桑于伊川，得婴儿于空桑中，言其母孕于伊水之滨，梦神告之曰，臼水出而东走。母明视而见臼水出焉，告其邻居而走，顾望其邑，咸为水矣。其母化为空桑，子在其中矣。莘女取而献之，命养于庖，长而有贤德，朱长而讹作而长，全、赵、戴乙。殷以为尹，曰伊尹也。朱《笺》曰：伊尹母化为空桑事，见《吕氏春秋 本味》篇。
又东北过新城县南。[二七]
马怀桥长水出新城西山，守敬按：今曰马回水，出嵩县东北青岭。新城县详下。东径晋使持节征南将军宋均碑南。戴改宋作宗。守敬按：后汉宗均，字叔庠，南阳安众人。《后汉书》讹宗为宋，辨见惠栋《后汉书补注》。[二八]又有注《纬书》之宋均，《隋志》称为魏博士。此为河南新城人，与后汉初之宗均，时代、籍贯不同，而与注《纬书》之宋均时代相近。或在魏为博士，至晋为征南将军乎？戴氏何所据而改为宗均耶？均字文平，县人也。其碑，太始三年十二月立。其水又东流入于伊。
又有明水，出梁县县详《汝水注》。西狼皋山，朱皋讹作睪，赵改睾，戴改皋。山详前。俗谓之
石涧水也。守敬按：《地形志》，汝北郡南汝原有石涧水，在今伊阳县北。西北流径杨亮垒南，守敬按：此当是亮为姚襄将时所筑，在今伊阳县东北。西北合康水，水亦出狼皋山。守敬按：水在今伊阳县北。东北流，径范坞北，与明水合。朱此下有北汶二字，《笺》曰：孙云，汶字疑误。赵改汶作《注》，戴删二字。又西南流，入于伊。朱无又字，全、赵同，戴增。《山海经》曰：放皋之山，朱《笺》曰：旧本作放睪，郭景纯注《山海经》放皋山云，放或作效，又作牧。守敬按：据此《注》又作狼皋，《寰宇记》又作明皋山，见前。明水出焉，南流注于伊水，守敬按：《中次七经》文。是也。
伊水又与大戟水会。水出梁县西，朱无水字，梁讹作渠，《笺》曰：一作梁。赵、戴改梁，戴出上增水字。守敬按：水在今伊阳县北。有二源：朱有上有水字，赵同，戴删。北水出广成泽，西南径杨志坞北，朱作出广城西南，赵、戴改删。守敬按：《地形志》，汝北郡移治杨志坞。[二九]《北齐书 斛律金传》，于宜阳筑杨志戍，盖因旧坞筑之。当在今伊阳县北。与南水合。水源南出广成泽，西流，径陆浑县。朱讹作西流陆浑。赵据孙潜校，流下增径字，浑下增县南二字。戴增同。会贞按：孙说亦未尽合。陆浑县在伊水之西，大戟水在伊水之东，西流但径县境耳，不能径其南，只合增径字、县字。《河南十二县境簿》朱脱境字，赵、戴增。守敬按：无撰人名，卷亡，《隋志》不著录。《初学记》、《文选 注》、《寰宇记》全书并引之。考《晋志》，河南郡统县十二，则为晋人之书。曰：广成泽在新城县
界黄阜，西北流，屈而东径杨志坞南，朱脱志字，赵、戴增。又北屈径其坞东，又径坞北，同注老倒涧，俗谓之老倒涧水，西流入于伊。
伊水又北径新城东，与 涧水会。水出县之西山，东流，南屈径其县故城西，又东转，径其县南，故蛮子国也，县有鄤聚，今名蛮中，是也。守敬按：《续汉志》，县有鄤聚，古鄤氏，今名蛮中。互详《汝水》篇。汉惠帝四年置县。会贞按：《汉志》文。汉县属河南郡，后汉、魏属河南尹，晋、后魏属河南郡。天平中为新城郡治，则郦氏后事。在今洛阳县南七十五里。其水又东北流，注于伊水。
  </div>
  <div class="pagination">
   <a href="水经注疏_page31.html">
    上一页
   </a>
   <span>
    ...
   </span>
   <a href="水经注疏_page27.html">
    27
   </a>
   <a href="水经注疏_page28.html">
    28
   </a>
   <a href="水经注疏_page29.html">
    29
   </a>
   <a href="水经注疏_page30.html">
    30
   </a>
   <a href="水经注疏_page31.html">
    31
   </a>
   <span class="current-page">
    32
   </span>
   <a href="水经注疏_page33.html">
    33
   </a>
   <a href="水经注疏_page34.html">
    34
   </a>
   <a href="水经注疏_page35.html">
    35
   </a>
   <a href="水经注疏_page36.html">
    36
   </a>
   <a href="水经注疏_page37.html">
    37
   </a>
   <span>
    ...
   </span>
   <a href="水经注疏_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
