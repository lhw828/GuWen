<!DOCTYPE html>
<html>
<head>
    <meta charset="UTF-8">
    <title>甘肃通志 - 第 136 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘肃通志 - 第 136 页/共 159 页</h1>
    <div class="content">　　刘锜字信叔仲武第九子美仪状善射声如洪钟尝从仲武征讨牙门水斛满以箭射之拔箭水注随以一矢窒之人服其精髙宗即位差知岷州为陇右都防与夏人战屡胜夏人儿啼輙怖之曰刘都防来绍兴三年复官宣抚使统制十年充东京副留守部八字军驻于汴家留顺昌至涡口方食暴风拔坐帐锜曰此主暴兵即兼程而进抵顺昌金人来侵诸将皆请还江南锜曰敢言去者斩凿舟沉之置家寺中积薪于门戒守者脱不利焚吾家锜于城上躬自督厉金人围顺昌锜击之杀虏颇众募壮士百人夜斫其营是夕天欲雨电光四起命折竹为嘂如市井儿以为戏者人持一以为号电所烛则奋撃电止则匿闻吹声即聚金人不能测终夜自战积尸盈野退军老婆湾乌珠在汴闻之七日驰至锜闻乌珠至募二人作间遇敌佯坠马为敌所得敌帅问锜何如人曰太平邉帅子喜声伎图逸乐乌珠喜即置鹅车炮具不用至城下责诸将丧师皆曰南朝用兵非昔之比锜遣耿训约战毒颍上流及草中戒军士虽渴毋饮于河时天大暑敌逺来疲敝人马饥渇食水草者辄病方晨气清锜按兵不动逮未申间敌力疲气索出兵接战令匆喊入其阵刀斧乱下敌大败北去遣兵追之死者万数金人自用兵以来以铁骑号拐子马所向无前至是为锜所破弃尸毙马器甲山积时洪皓在燕宻奏顺昌之捷金人震恐丧魄意欲捐燕以南弃之秦桧议和王师亟还十一年自太平渡江与金人战屡胜敌望见顺昌旗帜即退走三十一年为江淮浙西制置使金万戸髙景山攻扬州锜大败之斩景山俘数百人防奏赐金五百两银七万两以犒师卒赠开府仪同三司諡武穆金主亮南侵举宋朝诸将问其下孰敢当者皆随姓名答至锜莫有应者其为敌人所畏如此
　　张子盖字徳髙俊从子金人破开徳府父宏战死子盖初从韩世忠讨苗传补承信郎又从俊击刘猊授宣赞舍人十年以兴复宿亳功迁登州防御使金兵围海州急子盖往援之即日渡江进次石湫堰金人陈万骑于河东子盖率精锐数千骑击之谓麾下曰彼众我寡利在速战遣统制张玘掠阵玘中流矢子盖曰事急矣奋臂大呼驰入阵诸将继之殊死战敌大败围遂解寻复来战子盖再率精锐击之获其车马铠仗万计孝宗召对授检校少保淮东招抚使卒赠太尉諡恭壮
　　王焕徽州人焕以进士知武当县建炎间贼犯钧州焕率邑人保山寨贼至或劝之遁焕曰使吾有此心则不能与邑人为此谋耳遂力战守之迁京西湖北路制置使授忠训郎弟焯修职郎知同谷县主管劝农公事炜从仕郎
　　元赵世延字子敬秦州汉阳人其先永古特族人祖按札尔幼孤鞠于外大父卓裕勒嘉譌为赵家因氏为赵自金而元世以武功显世延天资秀发喜读书究心儒者体用之学官监察御史与同列五人劾丞相僧格不法中丞赵国辅抑不以闻按平阳郡监额森呼图赃钜万鞫左司郎中董仲威杀人狱皆明允出佥湖北道肃政亷访使敦儒学立义仓撤淫祠修壊堤严掠卖良民之禁除安西路总管前政壅滞者三千牍世延至不三月剖决殆尽陜民饥省台议请于朝世延先发廪以赈所活者众改四川肃政亷访使修都江堰民便之右丞刘深讨八百媳妇兵败弃市右丞阿固台当继行世延言蛮夷事在覊縻重烦天讨致军旅亡失诛戮省臣使得其地何补于国兵宜止勿用章再上事卒罢延祐元年拜中书参知政事迁御史中丞世延劾奏右丞相特们徳尔罪恶诏夺其官职进昭文馆学士乞补外拜四川行省平章政事垦江津巴县闲田七百八十顷岁得粟万一千七百石明年特们徳尔复居相位诬以罪逮世延系刑曹左丞相拜珠言世延无辜得防出狱泰定四年复为御史中丞加翰林学士承防文宗即位拜中书平章政事与虞集修经世大典屡奏衰老乞解政务养疾于金陵之茅山卒赠上柱国鲁国公諡文忠
　　明髙斗南字拱极徽州人明初以州荐授四川定逺知县惠政多方民为之謡曰江上髙楼鼓角鸣至今吹出斗南声三载考绩以他故下刑部狱定逺耆民赴阙奏其亷能太祖赦之仍命知定逺赐赉特优宴而遣之时举天下亷官斗南与焉九载考最陞云南新兴知州新兴人爱戴如定逺居数年以衰老乞闲荐子恂以代上允之厚遣以归
　　髙恂字士信斗南子十二岁通五经博极羣书尤善属诗文习骑射以父荐召至京太祖竒之命翰林兵部两试焉文武皆优等授礼科给事中奏劾不避权贵涖父职知新兴州时安南王陈日煃为黎季所弑阻声教新兴宻迩安南上遣成国公朱能往讨之命恂权行司马大将而下咸听节制乃以大军二十万协能航海趋安南宣扬教化抚顺凶逆备谕慰安之意蛮人肃然清平献功方至新兴病卒年三十七三军恸哭
　　门克新礼县人以儒士为秦州训导生徒多有成效洪武二十六年秩满入觐上亲询以民间政事得失克新敷奏亮直特命为左賛善应制作万里长江图记晋礼部尚书卒于官上自制祭文遣官谕祭胡彦祥徽州人少有大志刻苦力学永乐中以乡贡为肃宁令自奉清约取予不茍擢监察御史巡按非直除强扶弱贵戚敛手迁知眉州徳威并施重农兴学修堰以广水利陞知保宁府再迁河间擢山西参政禄俸自给外悉以给公家无私焉
　　髙儒字崇文恂之子以乡贡授豹韬卫经歴改懐来卫亷谨勤事九年陞山西石州同知石州田赋积年逋废儒亷慎仁信凡利弊因革力赞长吏为之而隂运其机逾年大治
　　王恕秦安人永乐中以卫经歴被选督脩皇城文皇帝幸城见恕老成谕左右曰此可作台谏者事竣擢御史巡按广西迁云南按察佥事所在以风力称刘纪秦安人永乐间以国子生授工部主事奉勅巡视淮北河道屡疏颇中时弊当道不恱乃罢归张翼秦安人永乐间乡举授御史巡按江西岁大祲莩殣相属翼绘图上疏请赈之发帑金数十万全活甚众又江岸地斥卤可田翼命开垦给牛种凿渠道灌田万余顷民以殷富劾宠臣刘观贪婪不法帝即遣戍观又劾中涓阳进怙宠要恩为中官所嫉忌致仕归
　　胡琏字大用秦安人国子生景泰间授南皮知县严以惩奸平以近民盗不涉境蝗不害稼民用乂安九载乞休攀送者相望于路若失慈母
　　王福秦安人以国子生任蒲州知州刚直有声张锦字尚防秦安人成化中进士授刑部主事歴郎中鞫讯明审奉命赈畿辅灾及治方山庆成二王狱还称防迁大理寺丞右少卿擢右副都御史巡抚宣府劾罢中官武将守备不职者未几巡抚保定诸府有贵臣为都御史秦纮所劾赃以万数怙势求免卒正其罪以疾乞归子潜治六年进士歴官山东右参政
　　张锐字抑之秦州人成化十一年进士在刑曹以平恕称知吉安府政教并举以刚直忤权贵调汉阳益厉严操参政山东归讲学不倦闾里薰徳陇西学者称之
　　王爵字锡之秦州人自少潜心力学及长从周蕙学知操存法郡守秦纮恱之与讲求操存之学其教后学以诚敬为本治初以国子生仕保安州判出纳惟公会计允当日不惮劳及归秦纮赠以扬州盐引数百石爵辞不受布衣疏食坦如也
　　文献徽州人成化中举人为监察御史以正直称巡按北直云南河南所至贪汚吏望风遁去河南有贼杀人夺货悮坐平民献密访得贼捕讯获赃及凶器人称其神奉命阅卢氏银币捜剔宦官监督弊以纾民怨宦官衔之令人暮逾墙投金寝所翌日劾献被系下狱值风雷之变即日赦出陞山东佥事擢湖广副使治行卓异威声大振
　　王谦徽州人由监生知夀州单车赴任将入境移檄杜絶奔竞至州宣布徳威劝农桑别善良恤鳏寡发奸摘伏号称神明除去弊端疏通利源百姓安乐九载考绩民赴京乞留朝廷褒之加参议赴任三十余年以衰老致仕
　　夏景和字时雍秦州卫籍成化二十年进士授行人擢监察御史持纪刚正人不敢干以私孝宗以其好直谏每曰黑秀才知之又上疏矣陞山西副使刘瑾诬以事逮系狱论输米八百石后事白迁右副都御史巡抚宣府
　　蘓民字天秀秦州人治中进士授榆次知县榆次健讼且易腾谤民亷以直已讼息谤弭徴为兵部主事逆瑾搆之谪为梓潼驿丞时蛮人叛巡抚进民领兵从征有功瑾诛复官工部主事改吏部歴文选郎中澄别流品有清誉歴光禄卿节财万计陞工部右侍郎改南京兵部考满道经榆次父老百姓万人遮道邀迎寻补刑部侍郎
　　王纶字大经秦安人国子生授汤隂令刚方不挠摧抑权豪民翕然称颂瑾用事遣官校过县恃势不逊纶执而杖之坐事下诏狱夺职
　　张潜字川昭秦安人锦子治六年进士歴官山东参政学问渊博明习练达歴任所在政事有声胡士济字济民秦安人琏子以贡入太学成化末仕成都训导以文行导诸生迁盐亭学谕又除双流谕亦以文行教诸生两摄县印惠政及民颂声载道侯一元字应干秦安人进士授工部主事监闸济寜中官恒乗楼船匿贾客货越次开闸官无敢问一元至令舟以序进闸启闭以时有敢匿货贸进者惩以法自是中官不敢横改兵部职方郎中病免以荐起吏部郎中卒于官
　　坚晟字伯明秦州人由国子生歴知博平县东郡盗起东昌属邑半不守渐逼博平人心思遁晟严戒固守乃闭妻子于宅围之以棘云贼到尔辈可自裁人心感动盗攻五日去百姓为建生祠迁蓟州改通州通冲而剧晟敏而直中贵迫董同知堕河晟以状闻置中贵于法心衔之明年以郡守罪中贵挟私波及晟谪云南同知寻复迁安州改宁州所至借甚尹琭秦州人治进士授太平知县刚方梗介民以真父母称之徴入将擢台谏改知平定州后以大计误陷郡邑寃之
　　张凤字廷仪徽州人以贡士任长子深泽二县教职陞林泉王府教授辅导匡正王不听遂乞休归性豪迈有才辨议论若决江河成化末居家上疏论时政十事皆切时居乡亷介不干人以私
　　胡缵宗字可泉秦安人正徳三年进士知蘓州府厘革积兴讲学书院表义烈歴浙江参政陞副都御史巡抚山东鲁王愎谏恣恶奏请诏夺其禄裁防卫总理河道经画有方改抚河南疏请赈饥归筑别墅日闭阁著书有鸟防山人集秦安秦州巩郡诸志春秋本义等书
　　黄世经字时济秦州人成化进士授修武县县当冲路政事勤敏听讼明决输赋均平修武大治擢监察御史迁云南副使提刑惟慎肃政惟明滇民感之胡来缙字东泉秦州人举于乡知大兴县大兴在辇毂下贵戚杂沓人皆为缙恐缙曰京县之难难在逐情弃理惜官曲法吾惟视理守法人心孰无公道得失何知焉氷檗自矢勤敏供职三年权贵慑伏进司农郎革宿殆尽陞山西按察司副使
　　郭庄字子庄徽州人隆庆二年进士以庶吉士授御史辛未按吴吴贵人子弟多闗说一切以法治之癸酉按蜀会多盗檄府道剿治盗遂息蜀府有所请于朝乆沈阁庄为请得允王馈以金庄却之王益重之丁丑掌河南道主计吏不敢通餽遗再入吴督学黜纎巧崇醇雅士风翕变
　　胡忻字慕东来缙子万厯十七年进士知临汾县庭无滞讼狱无缧囚日惟申明乡约官民相习若父子晋工科给事三殿大工阉商扶同冒破几百万上疏发其奸请身任其事以二十万起工遂减十之五其他论陵寝论河工转礼垣请郊祀请日讲参税监祈撤回梁永论虚矿开豁赔累秦人并受其福引疾归
　　杨名显字心虞秦州人明末举人除山西山隂县令善政为良吏最行取刑部主事晋郎中差恤刑山东全活甚众陞广东布政使罢除差官及挂添火耗之费岁省民财无算
　　直阶州
　　魏杨大眼阶州人武当氐难当之孙少有胆气跳走如飞孝文南伐令尚书李冲典选征官大眼往求冲弗许大眼曰请出一技便出长绳三丈许系髻而走绳直如矢马驰不及冲曰逸材也遂用为军主所经战阵勇冠六军除辅国将军宣武徴为太尉长史持节东征人慕其勇观者如市还加平东将军大眼善骑乘装束雄竦擐甲周旋抚循士卒自为将帅常冲突坚阵当其锋者无不摧拉出为荆州刺史荆蛮不敢为冦虽不学常令人读书而坐听之悉能记识令作露布皆口授之而竟不多识字也
　　宋丁焴字晦叔福津人为人刚直不受私谒累官至太府少卿嘉定间为利州路安抚使兼知兴元府决事明白吏民信服魏了翁称曰丁晦叔武阶一人而已张威字徳逺成州人贫甚卖药自给或言其才勇乃令戍边开禧用兵威与敌每战辄捷以功补本军将领吴曦既诛遣将复西和州威率众先登败金人于板桥遂取西和陞统制由是威名大振陞天水县为军命威为守屡立竒功擢利州副都统制嘉定间金分道入蜀威却之又破之于金斗镇潜遣石宣等袭于大安军大破之威以勇见称每战辄克临阵战酣则精采愈奋两眼皆赤时号张鹘眼金人惮之军律整严兵行常若衔枚每与百姓避路买食物则价倍于市无敢多取
　　张诏字君卿成州人少张俊帐下积功守和州尝奉命使金一日金国持所绘祐献二陵像至馆中皆北地服诏向之再拜馆人问之答曰诏虽不识其人但龙凤之姿天日之表自非恒民祖宗也孝宗闻而嘉之初赵汝愚奏请以诏代领武兴军杜吴氏握兵之渐及汝愚既知枢宻力请于光宗曰若武兴朝除帅则臣夕拜命上许之乃以诏为成州团练使兴州诸军都统制诏在兴州甚得士心
　　明汪浒成县人世显七代孙正统进士授戸部主事陞员外郎中景泰间奉勅选募陇右民兵御敌有功迁蘓州知府政绩着闻
　　王存礼阶州人成化十四年进士授评事转左寺副谳狱明允陞山西佥事松潘副使询民疾苦杜科敛定更番转戍法军民便之尚俭崇厚辟邪匡正松潘称治归田筑草堂吟咏自适著书课子不干谒当事龙光阶州人成化举人知巴县以清勤称最居家孝友
　　李文明阶州人正徳中举人授叙州同知治政清亷蜀民称颂及归宦橐萧然寠居丘园不谒公庭崔观阶州人正徳中举人为巴县教谕师道端严士多成就分俸济贫不营家计着学庸补说
　　叶绍先文县人举正徳十四年乡试授宁津知县清亷着闻
　　蹇来亨阶州人嘉靖甲子举人知峩眉县补绵竹渠县所至清慎蜀民感颂
　　王继礼字行之文县人嘉靖中进士知常熟县海冦扰民相机擒之冦平赐白金文绮以荐擢监察御史巡视团营权度兵饷整肃军容劾罢役占科克诸将领巡按两浙惩奸不少假而居心持平都御史台称为贤后迁徽州知府在郡持防秉公大狱立判迁浙江按察司副使巡察河濵严防御广储犒敌人不敢犯境歴迁至湖广按察使
　　朱希晦文县人贡生知新乐县居官亷明归里萧然日与故旧相欢刚正无曲过门者必式
　　张九经文县人嘉靖中举人任太原府通判居官守正不求声誉一生嗜古好学不问家产晚年尤究心穷理之功乡人矜式
　　张九功文县人嘉靖举人初任河南武安知县陞知涿州迁王府长史居官清慎解组归克敦孝友精岐黄术在官在家全活无算
　　武彦成县人刚劲严明才识过人初任湖广按察司经歴能声逺播荐监察御史风裁峻厉陞浙江寜波知府
　　萧籍文县人万厯二十二年举人授渑池知县歴陞泽州知州居官精明吏不敢欺渑池为立生祠处乡清正尤善诗文
　　陈尚表成县人万厯中恩选初任厯城丞有贤声陞知井研县廉明益着陞眉州知州会奢酋作乱筑城防御募兵驱敌劳绩显著陞湖广常徳同知
　　刘大猷文县人万厯举人初任万泉知县调太平陞戸部主事至潞安知府所在多政绩处继母异弟孝友并称言动不茍乡评推重
　　赵守廉阶州人以明经授东昌推官振幽理寃黜贪举贤陞崇庆州
　　直肃州
　　汉张奂字然明敦煌酒泉人父惇为汉阳太守奂少游三辅学欧阳尚书举贤良对防第一拜议郎迁安定属国都尉南匈奴合羌入冦奂击降之郡界以宁羌豪帅感奂恩徳上马二十匹先零酋长又遗金鐻八枚奂并受之而召主簿于诸羌前以酒酧地曰使马如羊不以入廏使金如粟不以入懐悉以金马还之羌性贪而贵吏清奂正身洁已威化大行迁使匈奴中郎将时休屠各及乌桓同反兵众大恐奂坐帐中与弟子讲诵自若乃潜诱乌桓使斩屠各渠帅袭破其众诸胡悉降明年梁冀诛奂以故吏免官禁锢皇甫规上章荐举复拜武威太守举尤异迁度辽将军数载间幽并清静徴拜大司农鲜卑闻奂去招结南匈奴等冦掠缘边九部复拜奂防匈奴中郎将诸羌闻奂至悉降凡二十万口又复击破先零诸羌论功当封奂不事宦官赏遂不行惟赐钱二十万除家一人为郎并辞不受而愿徙属农华隂旧制边人不得内移惟奂因功特听窦武陈蕃谋诛宦官事泄中常侍曹节等矫制使奂围武武自杀蕃见害后知为节所卖加封不受明年青蛇见于帝座大风雨雹拔木奂上书言窦武陈蕃志宁社稷方直不回以谗受诛灾眚之来盖为此也天子深纳其言左右皆恶之下诏责遂陷以党罪禁锢归田里奂闭门不出着尚书记难三十余万言董卓慕之遗缣百匹奂不受卒年七十八武威多为立祠所着铭颂书教诫述志对防章表二十四篇
　　张芝字伯英奂长子少持髙操勤学为儒宗太尉辟公车徴皆不就号张有道尤好草书学崔杜之法为世所寳韦仲将谓之草圣弟昶字文舒亦善草书
　　魏厐淯字子冀酒泉表氏人也初以凉州从事守破羌长会武威太守张猛反杀刺史邯郸商猛令曰敢有临商丧死不赦淯闻之弃官昼夜奔走号哭丧所讫诣猛门衷匕首欲杀猛猛知其义士勅遣不杀由是以忠烈闻太守徐揖请为主簿后郡人黄昂反围城淯弃妻子夜逾城出围告急于张掖炖煌二郡感其义遂为兴兵未至而城已陷揖死清乃收敛揖丧送还本郡行服三年乃还魏王闻之辟为掾属文帝践阼拜驸马都尉迁西海太守赐爵闗内侯
　　杨丰本名阿若字伯阳酒泉人少游侠常以报仇解怨为事建安中郡中强族黄昂杀太守徐揖重募取丰丰遂逃走武威太守张猛假丰为都尉使赍檄告酒泉听丰为揖报仇丰遂单骑入南羌中合众得千余骑从乐浪南山中出指趋郡城未到三十里令骑下马曳柴扬尘酒泉人望见以为东大兵到遂破散羌捕得昂丰遂杀之黄初中河西兴复丰乃还郡举孝亷州表其义勇诏即拜驸马都尉
　　晋祈嘉字孔賔酒泉人少清贫好学年二十余西至炖煌依学官读书贫无衣食为诸生厮养以自给遂博通经传精究大义西游海渚教授门生百余人张重华徴为儒林祭酒性和裕教授不倦受业弟子二千余人
　　隋赵才字孝才酒泉人祖隗魏乐浪太守父夀周顺政太守才少骁武便弓马性麤悍仕周为舆正上士隋髙祖受禅以功至上仪同炀帝即位转右骁卫将军以才藩邸旧臣渐见亲待才亦精勤匪懈所在有声从征吐谷浑为行军总管出合河道破贼以功进金紫光禄大夫帝将幸江都才见四海土崩谏请还京师安兆庶帝大怒以才属吏旬日乃出之
　　安西
　　汉盖勲字元固炖煌广至人举孝亷为汉阳长史时武威太守恣行贪横从事蘓正和案致其罪凉州刺史梁鹄欲杀正和访之于勲勲素与正和有隙或劝因此报隙曰不可谋事杀良非忠也乘人之危非仁也乃谏鹄从其言正和得免诣勲谢不见曰吾为梁使君谋不为蘓正和谋也怨之如初叛羌围防羌校尉夏育勲与州郡合兵救育为羌所破士卒多死被三创坚不动羌滇吾素为勲所厚乃以兵扞众曰盖长史贤人汝曹杀之为负天骂曰促来杀我滇吾下马与勲不肯上为贼所执羌人服其义勇不敢加害送还汉阳后刺史杨雍表领汉阳太守时大饥人相食勲调谷廪之活者千余人徴拜讨虏校尉勲与宗正刘虞佐军校袁绍同典禁兵曰上甚聪明但壅蔽于左右耳若诛嬖幸抜英俊以兴汉室岂不快乎未及发而司校尉举为京兆尹时长安令杨党父为中常侍案得其赃千余万并连党父威震京师虽在外每军国宻事帝常手诏问之及董卓擅权公卿莫不卑下惟长揖争礼虽强直不屈而内厌于卓不得意卒遗令勿受卓赙赠张恭敦煌人为郡功曹恭素有学行郡人推行长史事恩信甚着时酒泉张华张掖张进各据郡恭遣从弟华攻酒泉沙头干齐二县又遣铁骑二百出张掖北河逢迎太守尹奉于是张进张华遂诣金城太守蘓则降黄初二年下诏褒扬赐爵闗内侯拜西域戊巳校尉数岁徴还授以侍臣之位恭至敦煌固辞疾笃太和中卒赠执金吾后子就为金城太守父子着于西州
　　晋张斆字祖文就之子毅有干武帝时为广汉太守王濬在益州受中制募兵讨吴无虎符斆收濬从事列上由此召斆还帝责斆何不宻启而便收从事斆曰蜀汉絶逺刘备尝用之辄收臣犹以为轻帝善之官至中郎将子固字元安有斆风为黄门郎
　　段灼字休然敦煌人世爲西土著姓果直有才辩少仕州郡稍迁镇西司马从邓艾破蜀有功封关内侯武帝即位灼上书追理艾事帝嘉其意前后陈事辄见省览擢为明威将军魏兴太守
　　索靖字幼安敦煌人靖有逸羣之量与乡人范衷张甝索紒索永俱诣太学驰名海内号称敦煌五龙四人并早亡惟靖该博经史兼通内纬州辟别驾郡举贤良方正对防髙第拜驸马都尉出为西域戊巳校尉张勃表靖才艺絶人宜在台阁武帝纳之擢为尚书郎与尚书令卫瓘俱以善草书知名拜酒泉太守惠帝时赐爵闗内侯靖有先识知天下将乱指洛阳宫门铜驼叹曰会见汝在荆棘中耳元康中卒赠司空諡曰庄所着有五行三统正验论辩理隂阳气运索子晋诗各二十巻又作草书状
　　索綝靖少子字巨秀少有逸羣之量靖每曰綝廊庙之才非简札之用州郡吏不足污吾儿也举秀才除郎中屡立战功除安西将军冯翊太守綝有威恩华夷向服贼不敢犯及懐帝尘长安又防綝紏合义旅小大百战频破贼党复定宗庙尊立愍帝迁尚书左仆射索袭字伟祖敦煌人虚静好学不应州郡之命举孝廉贤良方正皆以疾辞游思隂阳之术着天文地理十余篇多所启发不与当世交通张茂时敦煌太守隂澹竒而造焉经日忘返出而叹曰索先生硕徳名儒真可以谘大义澹欲行乡饮之礼请袭为三老
　　魏宋繇字体业敦煌人少以孝闻长博通经史事凉武昭王歴位通显家无余财虽兵革间诵讲不辍后入魏拜河西王右丞相赐爵清水公
　　刘昞字延明敦煌人父寳以儒学称昞年十四就博士郭瑀受业妻以女后隠居酒泉不应州郡命弟子受业者五百余人李暠徴为儒林祭酒从事中郎迁抚夷防军虽有政务手不释巻着畧记敦煌实録方言靖恭堂铭诸书注周易韩子人物志黄石公三畧行于世世祖平凉州夙闻其名拜乐平王从事中郎尚书李冲奏昞河右硕儒除其一子为郢州云阳令太保崔光奏复其孙等三家河西人以为荣
　　索敞字巨振敦煌人为刘昞助教专心经籍尽传昞业凉州平入魏以儒学为中书博士京师贵游之子皆敬惮威严多所成益敞以丧服散于众篇遂撰为丧服要记后出补扶风太守在位清贫卒赠凉州刺史諡曰献
　　张湛字子然敦煌人魏执金吾恭九世孙湛弱冠知名凉土好学能文有大志魏太武平凉州赐爵南浦男司徒崔浩重之曰敦煌张湛有儁才见称于西州湛至京师家贫不立而操尚无亏浩尝给其衣食荐为中书侍郎湛知浩必败固辞每赠浩诗颂多箴规之言
　　阚骃字隂敦煌人博通经传聪敏过人三史羣言经目辄诵时人谓之宿读注王朗易传撰十三州志沮渠防逊甚重之常侍左右访以政治损益拜秘书考课郎中典校经籍刋定诸子三千余巻牧犍重之拜大行迁尚书及姑臧平乐定王丕镇凉州引为从事中郎丕薨后迁京师家甚贫敝不免饥寒
　　范绍字始孙敦煌人少聪敏年十二父命就学师事崔光以父忧废业母诫之曰汝父卒日令逺就崔生希有成立今已过朞宜遵成命绍遂赴学太和初充太学生颇涉经史孝文选为门下通事令史迁録事掌奏文案帝善之歴位并州刺史太常卿
　　北齐宋游道繇曾孙弱冠随父任父亡吏人赠遗一无所受事母以孝闻后魏时为殿中侍御史台中语曰见恶能讨宋游道孝庄即位除左兵中军后入北齐为尚书左丞
　　宋显字仲华敦煌人性果毅有干用初事尔朱荣稍迁为记室参军后归齐神武为行台左丞拜西兖州刺史遇事勇决有气干及河隂之战深入没于行阵赠爵司空公
　　周令狐整字延保敦煌人防聪敏沉深有识量学艺骑射并为河右所推刺史魏东阳王元荣辟整为主簿加荡冦将军进趋详雅对扬辨畅谒见之际州府倾目尝谓僚属曰令狐延保西州令望岂州郡之职所可絷维但一日千里必基武步当委以庶务画诺而已河右扰乱荣仗整防扞州境获宁张保据河西杀刺史成庆晋昌人吕兴等复害郡守郭肆以郡应保整先定晋昌斩吕兴进军击保平之以状闻遂立为州义首整以国难未宁常愿举宗効力遂率乡亲二千余人入朝随军征讨整善于抚驭躬同丰约是以士众并忘羁旅尽其力用累迁骠骑大将军加侍中初梁兴州刺史席固以州来附周文以固为丰州刺史固多亏政典朝议宻欲代之而难其选令整权镇丰州整广布恩威倾身抚接数月之间化洽州府除丰州刺史及秩满代至吏民恋之老幼送整逺近毕集数日停留方得出界其得人心如此拜御正中大夫整雅识情伪尤明政术恭谨廉勤常惧盈满故歴居内外所在见称进位大将军宇文防执政欲委以腹心整辞颇忤其意防疎之及防诛附会者伏法整独保全人称其先觉卒諡曰襄子熙
　　令狐休整弟幼聪敏有文武才与兄整同起兵逐张保授帅都督后为敦煌郡守在郡十余年甚有政绩
　　隋令狐熙字长熙整子性严重有雅量虽在私室终日俨然不妄通賔客凡所交结皆一时名士博览羣书尤明三礼善骑射为夏官都上士母忧去官殆不胜哀其父戒之稍加饘粥服阕除驾部复丁父忧非杖不起人闻哭声莫不下泪及武帝平齐以留守功进位仪同隋髙祖受禅进爵河南郡公讨吐谷浑以功进上开府拜沧州刺史风教大洽开皇四年上幸洛阳熙来朝及还百姓出境迎谒欢声盈路在州有瑞麦甘露八年徙为河北道行台度支尚书兼吏部尚书号为明干上甚任之汴州殷盛多有奸侠以熙为刺史下车禁游食抑工商星居者勒为聚落侨人逐令归本决遣滞狱令行禁止上闻而嘉之其年来朝考绩为天下之最以岭南夷数起乱徴拜桂州十七州总管诸军事封武康郡公熙至部大恩信溪洞渠帅相率归附为建城邑开设学校边夷感化薛世雄字世英本河东汾隂人其先寓居敦煌世雄儿童时与羣辈戏辄画地为城郭令诸儿为攻守势不从令者辄挞之诸儿畏惮莫不齐整其父见而竒之谓人曰此儿当兴吾家年十七从周武帝平齐以功拜帅都督隋开皇中数有战功累迁车骑将军炀帝即位为右监门郎将进位通议大夫世雄性亷慎凡行军破敌之处秋毫无犯帝嘉之超拜右翊卫将军岁余为玉门道行军大将从帝征辽迁左御卫大将军仍领涿郡留守卒子四人并以骁勇知名
　　唐薛万均敦煌人世雄子与弟万彻事唐授上柱国永安郡公破窦建徳平梁师都从李靖讨吐谷浑勇盖三军迁本卫大将军又副侯君集讨髙昌降麴智盛皆有功进潞国公
　　薛万彻与兄万均归髙祖授车骑将军武安县公从李靖讨突厥颉利可汗副李勣击薛延陀以功迁代州都督右武卫大将军太宗尝曰当今名将惟李勣江夏王道宗薛万彻而已
　　王君防字威明州常乐人为河西节度使开元十四年吐蕃冦甘州焚掠而归君防勒兵蹑其后至青海大破之获其羊马辎重万计而还以功迁大将军
　　五代李珽河西敦煌人唐末举进士为监察御史丁内艰贫无以塟乞食而后塟饥卧庐中闻者哀怜之赵匡凝镇襄阳辟掌书记梁太祖破匡凝得珽喜曰此真书记也除知制诰辞不拜出知曹州曹州素剧难理珽至以治闻迁兵部郎中崇政院直学士许州冯行袭有牙兵二千故蔡卒太祖惧为变行袭严酷欲诛从事魏峻遣珽代行袭为留后乃理峻寃立出之太祖喜曰珽果办吾事会岁饥盗刼汴宋间曹州尤甚太祖复遣珽治之珽至索贼得大校张彦珂珽甥李郊等及牙兵百余人悉诛之召拜左谏议大夫右散骑常侍
　　李琪字台秀河西敦煌人少举进士博学宏辞仕梁为翰林学士梁兵征伐四方所下书诏皆琪所为下笔辄得太祖意梁亡仕唐为御史中丞累官至尚书右仆射琪为人重然诺喜称人善少以文章知名亦以此自负以太子少保致仕卒




　　甘肃通志巻三十六
<史部,地理类,都会郡县之属,甘肃通志>
　　钦定四库全书
　　甘肃通志巻三十七
　　忠节
　　人臣委质事君平时竭忠尽职遇难殉节致身自古忠臣烈士彪炳史册当时传为盛事后代犹深景仰甘肃自汉迄今代有其人谨列姓名垂诸奕世志忠节
　　临洮府
　　晋辛賔狄道人勉弟愍帝时为尚书郎及帝蒙尘于平阳刘聪使帝行酒洗爵賔起抱帝大哭聪曰前杀庾珉辈故不足为戒耶引出遂加害焉
　　辛恭靖狄道人隆安中为河南太守会姚兴来寇恭靖固守百余日以无救而陷被执至长安兴欲官之恭靖厉色曰我宁为国家鬼不为羗贼臣兴怒幽之别室经三年诳守者乃逾垣遁归于江东安帝嘉之桓请为谘议参军置之朝首
　　鞠允金城人为雍州刺史愍帝即位以允为左仆射领军持节西戎校尉录尚书事刘曜逼长安允击破之擒殷凯于阵曜后围北地太守鞠昌遣使求救允率步骑赴之曜复攻长安允与帝至平阳为刘聪所幽辱允伏地号哭不能起因自杀聪嘉其忠烈赠諡节愍侯
　　周刘雄字猛省临洮金城人少机辨慷慨有大志初为文帝亲信后拜中大夫赐姓宇文氏天和中封周昌侯武帝以雄为河州刺史雄先已为本县令复有此授乡里荣之后进爵赵郡公宣政元年突厥寇幽州雄战没赠亳州总管
　　隋李袭志字仲先狄道人始安郡丞大业末盗起袭志倾私财募士三千乘城拒之或劝其据岭表取百粤效尉陀事袭志曰当相与戮力为宗社雪耻宁蹈忠以死不逆节以生遂固守凡二年竟为萧铣所害
　　唐辛谠兰州人云京孙也学诗书能击剑重然诺急人之急初事李峄主钱谷性防劲慨然常有济时意后厐勋攻杜慆于泗州谠闻之乘舟趋泗口贯贼栅以入慆素闻其名握手相慰贼焚淮口谠乃出求援至洪泽见戍将郭厚本流涕告急付兵五百与慆表里击贼大败之谠入人心遂固围三月城益危谠复与壮士徐珍等夜斩贼栅诣浙西见杜审权时皆传泗州已防疑谠为贼计囚之防御使李峄称其忠可信审权乃许救合淮南兵五千谠引兵大战斩贼六百级入城慆表其功于朝授御史围凡十月乃解卒完一州以功第一拜亳州刺史干符末终岭南节度使
　　明何铭河州卫指挥同知永乐十年领军凉州卫遇贼力战而死
　　漆坚渭源人任四川重庆府照磨值蜀贼反领乡兵力战而死
　　何勲字朝用铭之孙本卫指挥同知正徳九年征西宁及嘉靖五年征洮州俱有功九年戍甘州贼临境同百户孙福力战阵亡
　　陈钟兰州卫左所正千户成化四年从大将军征叛贼满俊于石城临阵呼副千户李旺尽力报国遂挥兵奋击力战同死于阵一时壮之
　　张瀛字士元兰州卫左所正千户性孝友忠实临事有为陞指挥佥事正徳十二年秋临巩参政张禴檄瀛随征至安定先令军士入城为保全计挺身出探遇敌众寡不敌战死至剖其腹事闻加指挥使世袭命有司致祭
　　姚震河州卫指挥同知陞游击将军正徳辛未调四川征勦流贼力战阵亡
　　朱辅兰州卫右所正千户委守河北安宁堡外敌至斩获有功俄而势益众辅力战为流矢所中而死性孝友勤职善抚士卒人共悼惜之事闻赠指挥佥事世袭
　　妙龄河州人由军功陞本卫正千户治十四年领兵固原等处遇贼战死赠指挥佥事
　　冯琦河州卫指挥佥事正徳癸酉追四川流贼战死子恩袭职嘉靖元年领军于洮州遇贼亦战死蒋继勲河州卫指挥使嘉靖十一年领军甘州遇贼战死赠都指挥佥事
　　黄命河州营千总明末从参将费邑宰统兵进征四川流贼于五丁硖力战而死
</div>
    <div class="pagination">
<a href="甘肃通志_page135.html">上一页</a><span>...</span><a href="甘肃通志_page131.html">131</a><a href="甘肃通志_page132.html">132</a><a href="甘肃通志_page133.html">133</a><a href="甘肃通志_page134.html">134</a><a href="甘肃通志_page135.html">135</a><span class="current-page">136</span><a href="甘肃通志_page137.html">137</a><a href="甘肃通志_page138.html">138</a><a href="甘肃通志_page139.html">139</a><a href="甘肃通志_page140.html">140</a><a href="甘肃通志_page141.html">141</a><span>...</span><a href="甘肃通志_page137.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
