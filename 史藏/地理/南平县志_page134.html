<!DOCTYPE html>
<html>
<head>
    <meta charset="UTF-8">
    <title>南平县志 - 第 134 页/共 188 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>南平县志 - 第 134 页/共 188 页</h1>
    <div class="content">　　杜牧曰：“愿汝出门去，取官如驱羊。”
　　富郑公曰：“愿汝出门去，锦绣归故乡。”
　　韩魏公曰：“愿汝出门去，早早拜员郎。”
　　范文正曰：“愿汝出门去，翰林著文章。”
　　曾公亮曰：“愿汝出门去，锦绣为肝肠。”
　　陈了斋曰：“愿汝出门去，柱石镇岩廊。”
　　真德秀曰：“愿汝出门去，德行重八方。”
　　后苏东坡打诨1示子苏迈曰；“愿汝出门去，勿玷辱爷娘。”
　　罗古人即仲素先生也，族有不肖子数人，撰此以勉之！况其亲子弟乎？此见仲素先生仁也。故曰：“仁者之言其利溥哉。”族人罗绰敬跋
　　罗仲素先生无书不读，深造圣经之奥旨。有志於学，无志於仕。不求人知之，人自知之。远近之士，闻风慕道，踵迹而前，肩摩而袂属也。予尝得其诲子弟文藏之，以为家宝。今镂2板以广其传，幸观览者，诵其文而究其义，师其言而尊其人。为尊长者劝焉，为子弟者勉焉。其有补於风教岂细也哉。传曰：君子之言，信而有徵，其先生之谓乎！然则信斯言也，宜书诸绅。隆兴元年六月十五日，左奉议郎致仕赐绯鱼袋孙大中敬跋。
　　【校】1.诨：原本作“浑”字，今据改。
　　　　　2.镂：原本作“缕”字，今据改。
	

小简借遵尧台衡录
	

宋李侗
　　侗向承见喻，旧写得罗先生遵尧、台衡二录，欲望颁示一观。若蒙寄附便来，甚望！盖兀坐绝无过从，正赖师之说，散胸中溃溃耳。有吾兄昔日唱和佳篇，亦冀不外相示。看毕，即上纳也。侗再拜。
	

祭李延平先生文
	

宋朱熹㈠
　　道丧千载，两程勃兴。有的其绪，龟山是承。龟山之南，道则与俱。有觉其徒，望门以趋。唯时豫章，传得其宗。一箪一瓢，凛然高风。猗欤先生，果自得师。身世两忘，惟道是资。精义造约，穷深极微。冻解冰释，发於天机。乾端坤倪，鬼秘神彰。风霆之变，日月之光。爰暨山川，草木昆虫。人伦之正，王道之中。一以贯之，其外无馀。缕析毫差，其分则殊。体用混元，隐显昭融。万变并酬，浮云太空。仁孝友弟，洒落诚明。清通和乐，展也大成。婆娑蚯林，世莫我知。优哉游哉，卒岁以嬉。迨其季年。德盛道尊。有来抠衣，发其蔽昏。侯伯闻风，拥彗以迎。大本大经，是度是程。税驾㈡云初，讲义有端。疾病乘之，医穷技殚。呜呼先生，而止於斯。命之不融，谁实尸之。合散屈伸，消息满虚。廓然大公，与化为徒。古今一息，曷计短长。物我一身，孰为穷通。嗟嗟圣学，不绝如线。先生得之，既厚以全。进未获施，退未及传。殉身以殁，孰云非天。熹也小生，丱角㈢趋拜。恭惟先生，实共源派。訚訚侃侃，敛衽推先。冰壶秋月，谓公则然。施及后人，敢渝斯志。从游十年，诱掖谆至，春山朝荣，秋堂夜空。即事即理，无幽不穷。相期日深，见励弥切。蹇步方休，鞭绳已掣。安车暑行，过我衡门。返饰相遭，凉秋已分。熹於此时，适有命召。问所宜言，反覆教诏。最后有言，吾子勉之。凡兹众理，子所自知。奉以周旋，幸不失坠。归装朝严，讣音夕至。失声长号，泪落悬泉。何意斯言，而诀终天。病不举扶，没不饭含。奔走后人，死有馀憾。仪形永隔，卒业无期。坠绪茫茫，孰知我悲。伏哭柩前，奉奠以贽。不亡者存，鉴此诚意。
　　又
　　山颓梁坏，岁月不留。即远有期，亲宾毕会。柳车既饬，薤露怀悲。生荣死哀，孰不推慕。熹等，久依教育，义重恩深。学未传心，言徒在耳。载瞻穗綍，弥切悲伤。筑室三年，莫酬夙志。举觞一恸，永诀终天。呜呼哀哉！
　　【注】㈠　朱熹：宋，婺源人，绍兴进士，累官转运副使宝文阁待制。
　　　　　㈡　税驾：税音脱，意解驾，休息。
　　　　　㈢　丱角：童年。
	

祭先儒罗从彦墓文
	

吴宗尧㈠
　　万历元年春正月初七日，奉议大夫同知延平府事，滇南后学吴宗尧，偕南平令郑用渊，率贡生刘文和、黄缙、诸生朱成濂、查应秀、杨烈、官日和、吴谧、童环、吴会宾、杨天衢、余履信、李士彦、童佐、邱应登、黄朝升、游於东、查应春、游於广、刘通、余应江、林有桐、朱廷献、邱应翰、陈用宾、童求我、陈王道等，祗拜于宋儒豫章罗先生之墓曰：“尝读乾九四文言：君子进德修业，欲及时也。”鲁论警学之不足畏，乃谓四十五十无闻焉，窃慨人生宇内，修短靡齐。自后生而至四五十，阅世亦久，道尚无闻。由其习俗久安，师友勿值。戒谨恐惧之念微，功利词章之志夺。德业日废，遂坐罔生，不觉嗟嗟！岂非今古学者通患哉！”繄唯先生，清介绝俗，闻达不求。年四十一时，龟山令萧山，徒步往学。自痛旧学之非，三日汗背，几枉过一生。其同游十馀人，而潜思力行，任重诣极，惟先生一人而已。后讲易至乾九四，闻伊川说好，遂鬻田裹粮，至洛请见。及归，侍龟山二十馀载。年六十一，始就特科，授博罗簿。住罗浮山，静坐三年，神还造化。嗟嗟！业吾孔氏，困穷之固，志道之勇，悔悟之真，抠衣(二)之专，澄心之久，如先生者几人也哉。是不为一方之儒先，实百世之师表也。宗尧边鄙迂士，万里而遥。楚粤求师，闻道愧晚。心仰先生，来自束发。叨式建郡，流风幸存。乃辟其后生子弟，式瞻墓里，追寻遗规。求破俗为圣人之徒，大其宇宙心胸，涤其根尘习气，各慎独之，懋崇德业，勿枉此生，惟先生其冥翊之。谨告。
　　罗先生严毅清苦，箪瓢隐居。逾耆就官，仅一主簿，丧不能还。族人罗友判惠，特护以还。抵汀值寇，旅榇1刹中。又数年，门人李先生侗，始归葬罗源黄漈坑之麓。岁久就芜。嘉定六年南剑州守刘公允济为刻志。嘉靖丁亥学宪仁和邵公锐构享堂。兹吴先生宗尧觌其碑堂圮剥，乃谋於郡守，钱塘林公梓，檄呈兵宪江右周公，余命南平丞沈榛督葺，经始于上元，落成于仲春。粤稽先生遁世无悔，虽里人亦鲜知之，况卒于官。嗣微弱，尚觊有司崇重于四百年之后乎？唯无觊於生前，故有称于没世。若先生真可使顽夫廉，而懦夫立志。修理事竣，有感於斯，附书之，以告来者。
　　【校】1.榇：原本作繁体“衬”字，今据改。
　　【注】㈠　吴宗尧：明，歙人，万历进土，益都知县。
　　　　　㈡　抠衣：恭敬。
	

皇明钦赐祭葬碑文
	

　　维
　　万历元年十二月丁未，朔越十三日己未。
　　皇帝遣福建等处承宣布政使司，左参议，张尚文致祭原任刑部右侍郎游居敬文曰：“唯尔性资雅厚，才质通明。奋迹贤科，储英艺苑。升华乌府，晋秩臬司。历转雄藩，旬宣绩著。荐更都宪，保厘功多。菲萋偶构於浮言，心迹竟白於公论。再起林壑，用佐秋卿。引疾乞休，遂成沦谢。讣音来上，恤典宜颁。治葬饬工，遣官谕祭。尔灵不昧，尚克歆承。”
	

祭大忠祠文㈠
	

明张程吉安
　　惟灵锺英秉秀，作栋皇家。取义成仁，捐生羯虏。虽鼎迁物改，犹眷恋於七尺之孤。洎蓬断楫危，尚徘徊於一壶之渡。膏身柴市，正气常存。开府剑州，英风各在。精忠大节，等一死於鸿毛。遗韵流风，虽百年其驹隙。是宜凡宦其地者，尚荐萍藻之馨。而况予乡之人乎，宁无桑梓之感。呜呼！世婉娈以容身兮，公九死而不顾也。世同生没于腐草兮，公揭日月而鞭雷霆也。贤者唯雕俎于一方兮，公随所经而殷荐也。予宦辙支离于此邦兮，公潜孚默相予所不逮也。采兰芳而进斝兮，聊以寄予之丹心也。兹情之达于冥漠兮，倘鹤驭而来思也。
　　【注】㈠　大忠词：大忠尊称文天祥，词建于城北龙山上，今林业学校。
	

祭四贤书院文
	

明曾佩
　　恭惟道在天地，孰寄孰传。不有圣贤，孰开孰先。统之者心，躬履实践。澄默诣极，乃探其源。口耳支离，愈详愈忒。亦有异学，作我茅塞。孰返我真，相授指诀。猗欤龟山，载道而南。源委脉络，程氏之统。亦授豫章，乃独得宗。严毅清苦，箪瓢高风。能自得师，惟公延平。深潜体认，验中未发。不在多言，静中主宰。启我文公，辞去复来。心性隐微，闻益超绝。专精致诚，退然弗胜。涵养本原，罢去作文。集诸大成，发明六经。师友一堂，渊源有渐。俾我后人，正学持循。沧洲告虔，不忘推本。佩生也晚，虽邈有闻。亦能无沧洲之念也耶。兹於按延之日，拜瞻祠下。见木主未具，特命有司肃戒，题四贤先生之谥，并号，以为神依。庶俾后学，识瞻仰焉。惟神尚昭格庭止，惠我等缉熙，永永其无哉。
	

告城隍文
	

明巡抚刘思问
　　万历戊寅夏五月，淫雨不止，洪水入城。巡抚刘思问命有司具礼，躬诣庙，为文以祷。即日雨止天霁，人以为神贶云。恭惟上帝，阜我蒸民。明则树后王大夫文武百执事，以节宣元化。幽则授日月风云雷雨山川社稷及尔城隍诸司，应辰顺布，罔不备，亦罔极无以虐我民。其分责於尔诸神甚悉。惟是南剑，实八闽要区，比者霪雨连绵，溪水泛涨。漂山荡谷，淹没我田禾，冲坏我民居，入我崇城，溢於广衢。赤子嗷嗷，蚤暮叫号。罔克若厥生曰：何神之歼予，而罔予恤也。予方承上简命，抚奠全闽。秉钺鼓节於剑溪之阳。诚不忍目击吾民，遽罹兹毒。岂将事者之不职，戾天和而神降之罚，与民则何辜？我心孔亟，惟神哀此元元，其尚速闻于上帝，亟除灵虐，用若时旸。俾吾民获修其畝亩，完其庐舍，庶克有瘳乎。某敢不夙夜，躬率励文武僚属，宣鬱德化，与神明共庇尔一方生灵也。此厥不听，而曰殃则有归，岂国家所以祀神，所以奉天之意哉？
	

祭义冢文
	

清官志涵邑人
　　维乾隆四十九年岁在甲辰，十有二月望日丙申，翰林院检讨，记名御史，官志涵谨以牲醴庶羞香帛之仪，致祭于新立义冢，瘗埋遭水漂流枯骨之灵，曰：呜呼伤哉！汝何辜而适波涨。顿使安居之体，忽泛为断梗，而没於巨浪。忆予甲申之岁，主讲兰溪。友人何蓉林适为浦江之保障。感吾延水东佛院停柩之累累，愿得官为之埋葬。今宦浦江，捐其廉俸，仗君归里，为之掩藏。讵意予归，而停棺已埋，并佛院而俱荡，顾予受托而莫践，抱兹忱而难忘。怵今夏之暴流，人物随白波以播荡。尸宛转於建溪，骼阑干於河傍。触予怀以惨恻，乃图营为斯圹。非佛院之停柩，是私兹积骸其等量。汝既漂流而尚存幸吾收瘗，而汝相遭水可痛，归土勿怏。汝诸骸其无知，久冥漠而莫之悲，倘其有知，应转鬱而交畅。汝宜志何公之令德，遂其幽栖，无为鬼雄以茹辛，永辞苦况。歆我卮酒，餍我馈饷。清风朗月，魂来溪上。忽悲骨肉之尽离，或戚残躯之失丧。各安厥命，以适去来之傥。何公平和制科，浙江名宦，号曰蓉林，其名子祥，为汝展告，庶慰汝诸骸之瞻仰。尚飨。
	

告城隍文
	

清知县杨桂森云南
　　曰：今有司奉天子命，出宰斯邑，凡以为教养斯民计耳。斯民非有司之民天子之民也。天以兆民畀之天子，天子以一邑之民，责之邑令。民之生死安危饥寒饱暖寄於有司乎？系之有司，以市心扰之，而民不堪命矣。今有司自词省来，受天子恩深且重。虽曰一行作吏乎？而天子所以责望有司者，良非轻矣。夫民可静不可动也。治民者可公不可私也。欲去其私，必先於隐微治之。务使一介不取之心，时严於夙夜。而后一尘不染之概，可谅於齐民。有司砥砺廉隅之念，自束发受书时已早定之。至备员清华，而此念益加严焉。其不必求谅於神，而自无不可共信於人，盖已素矣。然邑宰职，任用人繁且杂，保无有官亲朋好，家人书役，隐贿其间，此非有司之罪，而皆有司之罪也。有司不敢任其罪，则凡耳目所不及察，时识所难周之处，必借神力，为有司纠察之，诛责之，且人情靡不有初，鲜克有终。励节於始，而谨其操於平易之时也，易。保节於终，而坚其守於艰窘之际也，难。有司虽自信甚深，而恐历久为艰窘所迫，而或易其节也，不敢不以誓日。危惧之词、借神报以悚惕之！自今指誓以后，敢有一念游移，或逾久而变其操，或升调他方而易其节者，吾神定以今日之言诛有司，有司不敢辞也。淡如鹤俸，既冰况之久安。志学鸡廉，自霜贞之不改。虽蓬山顿别，已难希，报国之文章。而竹节可安，尚幸守，承家之清白。谨将酒醴，用达精诚。有渝此盟，明神殛之。尚飨。
	

祈雨文
	

杨桂森
　　嘉庆十二年岁在丁卯，季夏月辛未朔越祭日丙申，南平县知县杨桂森谨以香楮之仪，致祭於行雨龙王有感之神位前，曰：盖天之仁爱斯民，甚於父母之爱子。天不忍斯民之受饥馑，甚於父母不忍其子之受饥馑。解雨需云，天固无时或吝焉。而亢旱究不能免者，则责在人事而已。阴阳之不和，上下之气不交也。和甘之未应，官民之情未联也。有司自卯月莅任，於今四月馀矣。膏霖未充，田禾日槁。意者惠不孚欤，用不节欤，狱囚怨深，而刑罚失当欤，有司自知清在一己，无益百姓，内滋愧焉。然神明为有司无善政，而害及合邑之数万生灵，其无乃非仁爱斯民之意乎。宰官有罪，谨省过而焚香。苍赤何辜，愿及时而沛泽。迟一日雨，则遍枯百万顷之田。早一日雨，则能生亿兆之命。请听四乡捶鼓，难堪吁救之声。愿教即日宣雷，普润滂沱之泽。宁严谴於司牧，勿困敝我苍生。永息乖风，广沾利济。尚期油然而作，人共感龙之为灵。若使置若罔闻，我亦怨神之不德。临祝无任惶悚之至！谨奉牒以闻。

赋
	

神剑化龙赋
	

</div>
    <div class="pagination">
<a href="南平县志_page133.html">上一页</a><span>...</span><a href="南平县志_page129.html">129</a><a href="南平县志_page130.html">130</a><a href="南平县志_page131.html">131</a><a href="南平县志_page132.html">132</a><a href="南平县志_page133.html">133</a><span class="current-page">134</span><a href="南平县志_page135.html">135</a><a href="南平县志_page136.html">136</a><a href="南平县志_page137.html">137</a><a href="南平县志_page138.html">138</a><a href="南平县志_page139.html">139</a><span>...</span><a href="南平县志_page135.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
