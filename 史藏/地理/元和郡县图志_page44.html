<!DOCTYPE html>
<html>
<head>
    <meta charset="UTF-8">
    <title>元和郡县图志 - 第 44 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县图志 - 第 44 页/共 68 页</h1>
    <div class="content">秦属长沙郡，汉属长沙国，武帝分长沙置零陵郡，吴分零陵置营阳郡，今州是也，以郡在营水之南，因为名。隋末陷寇贼，武德四年平萧铣，置营州，贞观八年改为道州。
州境：东西二百九十五里。南北四百里。
八到：西北至上都三千四百一十五里。北至东都三千一百五十五里。西北水路至永州二百六十里。南逾岭至贺州四百四十里。正南逾岭至韶州四百二十里。
正东微北至郴州五百三十五里。
贡、赋：开元贡：细布。元和贡：细布。
管县五：弘道，永明，延唐，大历，江华。
弘道县，上。郭下。本汉营浦县，属零陵郡，隋改永阳县。贞观八年省入营道县，天宝六年改为弘道县。
大阳原，在县南五十步。多小斑竹，相传云：舜崩之后，二妃寻湘水，以手拭泪，把竹遂成斑也。
营水，南自江华县流入。
永明县，中。东北至州一百一十里。本汉营浦县，隋改为永阳县。武德四年移于州西南。贞观八年省，天后又置，天宝元年改为永明。
延唐县，上。西至州一百里。本汉泠道县也，属零陵郡。汉景帝时，零陵文学於泠道舜祠下得玉十二是也。至隋自奔巢水口移营道县于此，武德四年移营道于州郭内，于此置唐兴县，天宝元年改为延唐县。
九疑山，在县东南一百里。舜所葬也。九山相似，行者疑惑，故为名。舜庙在山下。泠水，今名迟水，源出九疑山。
舂陵故城，在县北五十里。长沙定王封中子买为舂陵侯是也。
大历县，中下。西北至州二百二十里。本汉营道县地，大历二年观察使韦之晋奏析延唐县于州东置，因年号为名。
江华县，中。北至州一百一十三里。本汉冯乘县地，故城在县南七十里，至隋不改。武德四年，分冯乘县置江华县，属营州，八年属道州。
营水，出县东北。
淮南王子庙，在县南七十二里。荆州让云“淮南王安被诛，其子奔至此城门，化为石”，今名东塘神。
邵州，邵阳，下。开元户一万二千三百二十。乡三十。元和户一万八百。乡二十二秦为长沙郡地，汉为昭陵县，属零陵郡。吴分置邵郡，今州是也。宋、齐并为邵陵王国，隋开皇十年，以邵陵郡属潭州。隋末陷於寇贼，武德四年平萧铣，属南梁州，贞观十年改为邵州。
州境：东西屈曲一百二十里。南北水路七百三十四里。
八到：西北至上都二千八百八十四里。北至东都二千五百八十五里。东北到潭州陆路五百三十里。东南至永州二百二十里。东至衡州三百五十六里。
贡、赋：开元贡：黄蜡，麻布。元和贡：银。
管县二：邵阳，武冈。
邵阳县，上。郭下。本汉昭陵县，属长沙国，后汉改昭阳县。晋武帝改为邵阳，在邵水之阳，故名。
武冈县，上。东北至州四百三十里。本汉都梁县地，属零陵郡。吴宝鼎元年改为武冈县，因武冈为名。一云晋武帝分都梁县置。梁天监元年，以太子讳“纲”，故为武强，武德四年复旧。
都梁山，在县东北一百三十里。
福州，长乐。中都督府。开元户三万一千六十七。乡六十六。元和户一万九千四百五十五。乡八十一。今为福建观察使理所。
管州五：福州，建州，泉州，汀州。县二十四。
禹贡扬州之域。本闽越，秦并天下，以闽中下郡，作三十六郡之数，今州即闽中郡之地也。下言闽中地者，皆禹贡扬州之域。汉初又为闽越国。自越王句践六世至无︹，为楚所灭，子孙播迁海上。七世至无诸，从诸侯之师灭秦率人佐汉。
汉五年，立无诸为闽中王，王故地。郡又有冶县，按冶即今台州章安故县是也，后汉改为东侯官。吴于此立曲舟阝都尉，主谪徙之人作船于此。晋置晋安郡，领县八，属扬州。南朝以封子弟为王，梁间文帝初封晋安王，入为皇太子是也。陈废帝改为丰州，又为泉州，因泉山为名。隋大业二年改为闽州，三年改为建安郡。
武德六年改为泉州，八年置都督府。景云二年又为闽州。开元十三年改为福州都督府，因州西北福山为名，兼置经略使，仍自岭南道割属江南东路。
州境：八到：西北至上都五千二百九十五里。西北至东都四千四百二十四里。东北至温州水路屈曲一千八百里，山路险阻。西南至泉州三百七十里。正北微西至建州六百里。东南水路至海一百六十里。西南至汀州水路屈曲一千三百六十五里。
东至大海七十里。
贡、赋：开元贡：海蛤，蚺蛇胆。赋：绵，绢。元和贡：乾姜，白蕉。
管县九：闽，侯官，长乐，福唐，连江，长溪，尤溪，古田，永泰。
闽县，上。郭下。本汉冶县地，属会稽郡。后汉改为东侯官。吴改属建安郡。
晋以侯官为晋安郡。隋开皇九年改为原丰县，十二年又改为闽县。皇朝因之。
海，在县东南一百六十里。
东湖，在县北三里。
西湖，在县西二里。
侯官县，紧。北至州郭二里。武德六年于今州西北三十一里置，八年废。长安二年重置，贞元五年观察使郑叔则奏移于州郭。
长乐县，上。西至州一百里。本隋闽县地，武德六年分置长乐县，以长安乐为名。
石尤岭，县南四十里。与福唐县分界。
大海，在县东七十里。
海澶山，县东一百二十里。山在大海中，周回三百里。
福唐县，紧。东北至州水路一百七十里。圣历二年析长乐县东南界置万安县，天宝元年改名福唐。
大海，在县东四十五里。
丹步渡，在县南一百步。其水谓之无患溪。
连江县，紧。西南至州水陆路一百六十里。本汉冶县地，晋分立温麻县。武德六年移于连江之北，改为连江县。
连江，在县南三百里，东流入海。
海，在县东五里。
长溪县，中下。西南至州水路八百里。长安二年割晋温麻旧县北四乡置长溪县。
长溪，在县南四十五里，流入大海。
尤溪县，中下。东南至州水路八百里。开元二十九年开山洞置。县东水路沿流至侯官，县西水路溯流至汀州龙岩县。
古田县，中下。东至州七百里。开元二十九年开山洞置。东与连江接界，与沙县分界。
永泰县，中下。东北至州一百五十里。永泰二年观察使李承昭开山洞置。县东水路沿流至侯官，县西溯流至南安县，南北俱抵大山，并无行路。
建州，建安。上。开元户二万八百，乡四十。元和户一万五千四百八十。乡四十。
本秦闽中地也，汉于其地立冶县，属会稽郡。后汉改冶为东侯官。吴孙休永安二年，以会稽郡南部都尉分为建安郡，今州即其地也。宋、齐、梁皆以封子弟为王。开元十年罢郡，以县属泉州。隋氏丧乱，建安县人拥众自保，武德四年归附，遂于建安县，置建州。
州境：八到：西北至上都四千六百九十五里。西北至东都三千八百三十五里。正南微东至福州六百里。西北至信州五百四十里。西南至汀州水路屈曲一千五百里。
东北至处州水路九百里。西北至抚州八百三十里。正北微东至衢州七百里。
贡、赋：开元贡：金花练，焦葛布。赋：绵，绢。元和贡：焦布，偃鼠皮。
管县五：建安，浦城，邵武，将乐，建阳。
建安县，上。郭下。本汉冶县之地，后改为东侯官，又立建安县，遂因不改。
建阳溪，一名建安水，在州西四百步，南流入福州界。
浦城县，紧。东南至州三百六十里。本汉兴县，吴永安三年改曰吴兴。隋平陈，省入建安。武德四年又省，戴初元年复置，改曰唐兴。天授二年为武宁，神龙元年复为唐兴，天宝元年改为浦城。
梨岭，在县东北八十里。与弋阳县分界。
邵武县，上。本汉冶县地，吴于此立昭武县，晋改为邵武。
飞猿岭，在县西一百七十里。
邵武溪水，源出飞猿岭，东南流经县西。
将乐县，中下。东北至州四百五十里。吴永安三年置，隋开皇九年省，武德八年复立。
将乐溪水，源出百丈岭，东北流经县界。
建阳县，中。东至州一百六十里。本上饶县地，吴分置建平县，晋太元四年改为建阳。隋开皇十年省入建安，武德四年重置。
建阳溪水，源出县北温岭，南流经县界。
泉州，清源。上。开元户五万七百五十四。乡三十四。元和户三万五千五百七十一。
旧泉州本理在今闽县，武德六年置，景云二年改为闽州，开元中改为福州。
今泉州，本南安县也，久视元年县人孙师业诉称赴州遥远，遂于南安县东北界置武荣州，景云二年改为泉州，即今理是也。
州境：东西四百里。南北三百三十里。
八到：西北至上都五千六百九十五里。西北至东都四千八百四十五里。东北至福州三百七十里。东至大海一百里。西南至漳州三百五十里。南至大海一百里。
贡、赋：开元贡：蜡烛。赋：布，麻。元和贡：绵二十斤，蚺蛇胆。
管县四：晋江，南安，莆田，仙游。
晋江县，上。郭下，开元六年，刺史冯仁知缘州郭无县，请析南安县东置，在晋江之北，因名。
南安县，紧。东至州八十里。本汉冶县地，后汉为侯官县地，晋为晋安县地。
陈立为南安县，因县南安江取以为名。
海，在县东南九十里。
莆田县，上。西南至州一百五十里。本南安县地，陈废帝分置莆田县。隋开皇十年省，武德六年复置。贞观改隶闽州，景云二年割属泉州。
大海，在县东一十五里。
仙游县，中。南至州一百六十里。圣历二年，析莆田西界，于今县北十五里置清源县，天宝元年改为仙游，仍移于今理。
仙游山，在县西三十里，县因以为名。
漳州，漳浦。上。开元户一千六百九十。乡一十一，元和户一千三百四十三。
本泉州地，垂拱二年析龙溪南界置，因漳水为名。初置于今漳浦县西八十里，开元四年改移就李澳川，即今漳县东二百步旧城是。十二年，自州管内割属福州，二十二年又改属广州，二十八年又改属福州。乾元二年缘李澳川有瘴，遂权移州于龙溪县置，即今州理是也。
州境：东西三百七十里。南北三百九十里。
八到：西北至上都六千四百五十里。西北至东都五千六百四十里。东至大海一百五十里。南至大海一百八十里。西北至潮州四百八十里。北至汀州九百里。
贡、赋：开元贡：鲛鱼皮，甲香，蜡。元和贡：鲛鱼皮。
管县三：龙溪，漳浦，龙岩。
龙溪县，中下。郭下。陈分晋安县置，属南安郡，后属闽州。开元二十九年割属漳州。县东十五里至山，险绝无路，西二十里至山，南三里至山，北十六里至山。
大海，去县五十四里。
漳浦县中下。东北至州一百二十里。垂拱中析龙溪南界置。
龙岩县，中下。东北至州三百里。先置在汀州界杂罗口，名杂罗县，属汀州。
天宝元年改为龙岩县，大历十二年皇甫政奏改隶漳州。
废怀恩县，在州西南三百一十里。垂拱二年置，属漳州，开元二十九年废，今置镇。
汀州，临汀。下。元和户二千六百一十八。乡一十一。
</div>
    <div class="pagination">
<a href="元和郡县图志_page43.html">上一页</a><span>...</span><a href="元和郡县图志_page39.html">39</a><a href="元和郡县图志_page40.html">40</a><a href="元和郡县图志_page41.html">41</a><a href="元和郡县图志_page42.html">42</a><a href="元和郡县图志_page43.html">43</a><span class="current-page">44</span><a href="元和郡县图志_page45.html">45</a><a href="元和郡县图志_page46.html">46</a><a href="元和郡县图志_page47.html">47</a><a href="元和郡县图志_page48.html">48</a><a href="元和郡县图志_page49.html">49</a><span>...</span><a href="元和郡县图志_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
