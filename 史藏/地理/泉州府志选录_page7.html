<!DOCTYPE html>
<html>
<head>
    <meta charset="UTF-8">
    <title>泉州府志选录 - 第 7 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>泉州府志选录 - 第 7 页/共 15 页</h1>
    <div class="content">　　王忠孝
　　王忠孝，字长孺，号愧两；惠安人。性介慎，不轻取与。天启丁卯举人，崇祯戊辰进士；授户部主事。时北事亟，朝议欲尽输津、通外储以实京师；忠孝督运大通桥，设法催儹，日运米三万石。屡奉温旨，大司农重之。一日，詗事者获盗粮及窝主以闻；有旨「经管官所司何事」？大司农怵；忠孝曰：『明主可以理夺』。疏谓：『臣所司者，运耳；运之不前，臣之罪也。刺奸辑盗，自有司存。米在号房，运官自应炤管；臣不能分身代守，亦不能分身缉捕也』。帝复是之。
　　会蓟督贻书户部，谓『边储重任，安得廉慎明决可共事者』？大司农曰：『此无逾王主事矣』。遂题督蓟储。是时不右文治，新寄膂内璫。蓟监视太监邓希诏张甚，数以难事相窘；忠孝不为动。希诏欲自置兵设饷，就庾索耗羡；忠孝曰：『升斗皆官，安得耗羡』！希诏曰：『饷司能保无额外之升斗耶』？忠孝正色曰：『吾戴吾头来也，岂以头易升斗哉』！希诏语塞。希诏初至蓟，蓟督往拜，坐上座。而督署为徐中山王旧莅，上有高帝敕谕；蓟督谋相见礼，忠孝曰：『邓监视，奴也；决无上坐之理！惟正告之，而别设一屏风』。已有泄之者。正旦朝贺，希诏争班次，语侵蓟督。忠孝徐折之，益衔刺骨；遂摭拾其未兑湿米，疏上御览。大相希璫意，且以「通运时为其姻请越帮先兑不许」为憾，拟旨云：『锦衣缇骑逮治』。缇帅王世盛素闻忠孝名，乃择大校手之愿者，属令详詗以报。校至蓟，居外数日，所见皆愤璫虐而誉忠孝不容口。入见，忠孝拜命毕，曰：『吾迟诸君久矣，第主人不能具一餐，奈何』！校曰：『官一泓秋水，下走辈宁非人耶』！乃尽去其银铛，得具舆从以行。故事：缇骑所至，不厌则楚毒随之。忠孝索署中不能满十金；校曰：『以代吾辈橐饘可也』。终不受一钱。京师相传，以为怪事。入狱置对，忠孝抗辨无挠；部堂、蓟督各疏言其冤。希诏迫，乃行金于部之胥吏，别求可罗织此狱者；皆曰：『王公所行事，铁瓮城也；难攻矣』！一老猾吏大笑曰：『与我多金，吾法能使彼自入瓮中；何虑不承！仓有脚价，相沿为饷司公费。蓟储三百万，脚价几千两；夫十两以上皆赃，况千百乎！彼升合不染，此镪万无存留；足以死矣』！希诏大喜，补疏如猾吏教。及鞫，忠孝曰：『脚价以无开销；然铢两皆朝廷物，某何敢私！银概贮密云库，可问也』。缇师抚几废然者久之；曰：『公廉洁如此，吾亦何爱一官』！遂传轻牍具上；有旨切责，镌二秩。都察院王志道疏言：『王某被逮之日，不能具一餐、一鐶』。上怒。明日，召对；面质曰：『王某不能具一餐、一鐶，汝何得知』？志道曰：『内外臣僚皆知之；京师百万口能言之，不独臣也』。上意稍解，遂得改刑部系，拟戍。其明年，希诏所为不法事，验皆有据；内大璫恐为外廷所藉口，参逮诏狱，论斩。而忠孝亦遂登启事，然终不肯以赫蹄入帝城，事竟寝。
　　甲申闻变，哭呕血。福王监国金陵，史可法特疏首举。是时诸废谪皆骤陟清华，劝驾旁午；忠孝曰：『区区江左，而营综如此；今文与文贰、武与武构，吾将为陆大夫乎、为李侍郎乎』？终以疾请。
　　丙戌、丁亥之岁，入海不返；卒于台湾（「通志」参「台湾志」）。
　　——选自「泉州府志」卷四十五「人物列传」「明列传」十二。
　　陈洪谧
　　陈洪谧，字龙甫，号默庵；晋江人，宋与桂之裔。
　　少聪颖，试诸生，累第一。天启丁卯举人，崇祯辛未进士；授南户部主事。管北新关，常例悉除去；掌南京水兑卫军仰给漕粮，剔弊稽实，塞出入影耗之窦：商民祠而祝焉。
　　迁员外郎，擢守苏州。苏赋几当天下半，积逋稠叠，考成严切，镌级至尽，咸劝其亟催科；洪谧笑曰：『吾宁以民命博一官哉』！听讼不使差扰，以牒畀讼者，令自摄对；开诚剖析，人皆信服。或不欲终讼，辄销牒遣之。岁饥，榖涌贵；群不逞聚党入豪家劫粟。密捕渠魁按治，发积榖，劝富家出粟，价平乱息。于是大兴工役，修学宫、缮城垣、浚濠河，日役千余人，使少壮者得藉以食；其老弱妇女不能力作者，设粥食之：民赖以生。吴江民变，奉台檄，单舸赴之。民以太守乘危，争驾数百艘为卫，皆遣还；独往开谕，众即罗拜，谓「陈府公来活我」！立散去。流贼薄安庆，督府议撤阊门万家为防御计；洪谧曰：『撤，恐扰民，贼必无渡江越南京、趋苏州之理！脱有不虞，请任其咎』。卒不奉檄。言果验，人服其镇定。尝阅旧牍，见倡毁九学书院为阉祠者，拟戍；曰：『罪有大于此乎』？趣具狱论死。奸民张汉儒讦奏□□瞿式耜，章下三府会鞫，同事难之；洪谧曰：『岂有奸人上书，而太守附会者』！竟定诬告罪，独署名以上；得报可。修复书院，以训诸生；虽勾较烦剧，必亲往。每试士，绝竿牍，自检阅；所摸索，与外论不爽铢毫。恒言天下乱，皆吏不恤民所致，故守苏九载，一以仁恕为政；扞灾患，勤抚绥。时羽书交驰，鞭笞不用，终岁不羁一人；民称「陈母」、又号「陈佛」，所在肖像祀之。本缘逋赋不迁，吴人反以为幸，惟恐其去。庚辰，举卓异第一。癸未考绩，舍洪谧无可举者，复注第一。例当入觐，逋课多，民咸惧其获严谴。帝廉知有惠政，纪名御屏。
　　及至阙，遽迁登莱副使；旋晋太仆寺少卿。又议转陞兵部右侍郎，会京师已陷，未及任。
　　唐王时，以民望，授兵部左侍郎；改礼部。乙酉秋，与蒋德璟、黄景昉、黄道周同召，拜文渊阁大学士。以母老，乞归。年六十九，卒。
　　洪谧学行夙优，方宠擢，未及大用；独于部曹着绩，而其守苏治行为最。与方岳贡齐名，同祀苏州「名宦」；又与苏州推官倪长玕并着廉名，郡人为立双清书院。素工诗；其游清源山诗云：『晓谷花耕深带雨，夜船渔火静通潮』。人竞传诵，以为得眺远之趣。
　　子俞侯，孙元焻、元焱，曾孙熙、塙、垣，元孙国豪，并登科（「通志」参「江南通志」、「苏州名宦记」）。
　　——选自「泉州府志」卷四十五『人物列传』「明列传」十二。
　　庄鳌献
　　庄鳌献，字叔瞻，号任公；晋江人。崇祯庚午、辛未联捷进士，授庶吉士；改兵科给事中。其冬，上「太平十二策」，首格君心、开言路，终以拆狱用刑；谓『中州为形势之区；今秦、晋蠢动，以此为渊薮，是必有跋扈之雄将以酿乱者。及今不创，祸将靡极』！又谓：『番甲之役，本以戢奸盗，非以网缙绅。中使非有龙韬豹略，何故委以监纪重任』！语戆直激切，皆极论东厂之害。疏入，谪浙江布政司照磨；遂赋归。黄道周赠诗云：『当年稽首十二策，我远不及庄任公』。
　　福王时，起故官。未几、卒。所着有「葵山文集」（「通志」、「明史」合参）。
　　——选自「泉州府志」卷四十五『人物列传』「明列传」十二。
　　卢若腾
　　卢若腾，字牧州；同安人。崇祯丙子举人，庚辰进士；御试，召对称旨，授兵部主事。时阁臣杨嗣昌督师湖广，好作佛事祈福；若腾疏参嗣昌不能讨贼，只图佞佛。帝以新进小臣妄诋元辅，严旨切责；时论壮之。
　　迁宁波巡海道佥事。疏纠权璫田国兴揽带货船、滥用人夫，辱州县、阻闸口；有旨召国兴回，论如法。居官洁己惠民，剔奸弊、抑势豪、峻绝馈遗、轻省赎锾，风裁凛凛。值胡乘龙盗起，从容指顾，旬日间凶渠授首，闾井晏然；大有功德于浙。浙人祠之，历久不废。
　　历凤阳巡抚。
　　甲申变后，与癸未进士沈佺期、许吉燝等同渡海，隐于台湾，励节终身。卒，年六十六。所着有「方舆图考」、「浯洲节烈传」及「诗稿」、「文集」（「通志」参「浙江通志」、「同安志」）。
　　——选自「泉州府志」卷四十五『人物列传』「明列传」十二。
　　吴载鳌
　　吴载鳌，字大车，号皜庵，一号竹公；晋江人。四岁而孤；七岁受经，有「神童」之目。九岁，操管成文。十四岁，为诸生；旋补饩。天启甲子举人，乙丑会试中式。时逆璫煽焰，有慕其才名，欲许以鼎甲；载鳌与同年陈天定假归。
　　崇祯戊辰，始赴殿试，授澄海令。邑滨海，贼帆不时至；视其冲，筑月城，多铸火器备之，无敢窥者。庚午，分校粤闱；得关家炳等六人，皆俊才。为政恺悌宜民，不务斗捷取长；直指以政拙左之。
　　迁浙江按察司经历，清犴狱。与诸生论文表忠观，风雨不废。越年。擢金华府推官；雪马文绍等十余人冤狱。历杭、湖、严州三府推官，尤多平反。湖有绍兴卫军旗，兑粮互争，几成大变；载鳌出片言立止之，富事交称其贤。
　　报最，迁工部主事；督明智草场转运藁秸，劳勩特甚。
　　久之，命榷淮安仓。适青、淄告警，河道阻塞；祷于金龙神，水骤长三尺许。于是豆、麦数万斛，舳胪衔尾，络绎赴天津。淮署旧有狐祟，白日出行栏除，弓刀不能近；命具殽醴，草数行檄之，祟遂绝。
　　以劳绩，擢广东佥事，备兵罗定，化条大行。值国变，旋里。
　　唐王入闽，起侍读学士；度势不可为，仍辞归。杜门却扫，著书自娱。不数年，卒于家；年五十九。
　　载鳌性孝弟，壮年侍母病，彻夜不解带累月。母殁，冒雷电风雨，负土葬于雒江；夜归，有灯翼之，人谓孝感。兄早逝无子，嫂以身殉；以次子为其后。生平衣素茹淡，酷嗜经史。见奇字隽句，辄手录，黏之壁；故多强记胜人。为文不加点，一挥而就；多为人索去藏之。所着有「易勺」、「草勺」、「淮勺」、「诗十三勺」、「游勺」、「真乘黄」、「君臣问答十吟」，「东门勺」、「阴符解」、「运勺」「代言勺」、「荔谱」、「胸中西湖」、「四字家训」、「礐石咫闻」、「宙书」、「通书集解」、「十七史葺」等书。
　　子虎符，官副将；方升，中书；方皋，松溪教谕（「通志」参林平庵撰志）。
　　——选自「泉州府志」卷五十「循绩」「明循绩」十三。
　　何家驹
　　何家驹，字如飞，号岝海；惠安人。崇祯己卯举人，癸未进士；授温州府推官。调常州；平反冤狱，全活三百七十二人。常士有孙承恩以非罪罹狱，力为解释，给以廪饩，勉其力学；孙后以顺治戊戌状元及第。明季群盗蜂起，计擒剧贼西白兔、陈相甫等；江左以宁。剔奸惩蠹，政肃风清。上官交荐，召入为御史。适值甲申之变，归。
　　唐王入闽，复以御史召；力辞，退隐。
　　家驹性至孝；为文刻意命词，不落常蹊。所着有「莲山居士稿」。殁后，「祀乡贤」。
　　子中龙，顺治戊子恩贡，平海卫学正；孙洛，康熙庚申副元，永福教谕（雍正稿参惠安新送册）。
　　——选自「泉州府志」卷五十「循绩」「明循绩」十四。
　　何运亮
　　何运亮，字中寅，号紫屏；晋江人，乔迁孙。崇祯壬午、癸未，联捷进士；授海康知县。下车，询疾苦，与民休息；一刑、一杖，皆不轻用。将出署听事，有小儿辈相戏，误投其额；入署更衣，复出视事，若不知者：人服其量。赈饥馑、涤烦苛，有「何佛」之称。
　　唐王时，分校乙酉闱，所得皆佳士。满考荐最，调南海令。首邑繁剧，加意抚绥。行取，擢工科给事中，陞观察，督盐政；晋太仆寺少卿，理盐政如故。盐法多筋溢引，牙吏丛奸，莫可究诘；逐其老且猾并诸妨商病民者，粤人德之。是时军兴旁午，仓库空虚；预贮榖数万石，以资飞挽。事闻，晋阶一级。丁内艰，归。
　　既阕服，托迹空门，法名金宣，字一字，或自称「雪峰行者」；与同志结诗社。将卒，命家人具袍笏；曰：『三十年遗臣，可见先帝于地下矣』！当服官时，俸入，悉上之父母，听伯兄剖分。抚犹子历扬如子，为循例充贡；由教职，仕至句容令。比归，推宅与共。
　　所着有「草闲集」、「咏史」、「癸甲草」。子龙文（节何氏家传）。
　　——选自「泉州府志」卷五十「循绩」「明循绩」十四。
　　郭炜
　　郭炜，字闇生；晋江人，如楚子。崇祯庚午举人；癸未会试拟元，正副主考各执成见不合，遂落第。唐王时，为御史。
　　国朝顺治间，官广东高雷廉道副使。遇贼乱，不屈；贼亦以好官敬之。
　　寻病卒。着有「诗文集」行世。
　　——选自「泉州府志」卷五十「循绩」「国朝循绩」一。
　　韦际明
　　韦际明，字圣俞，号彭野；晋江人。天启辛酉副榜，授钦州判。期年，政成誉起；上官有大政，必批议，皆报可。性刚侃，不能趋承，御史台竟以积逋盐饷数千指为羡余，疏劾追解；际明不忍以宿负残民，抗章辨豁，益违御史意。挂冠，橐如洗，怡然自得。继之者为林有本，服其不染无愠，与道府协力代补宿逋之半；御史亦心悔，事得白。陞粤省布政司理问，竟弃归。方际明交盘候覆时，适兴化唐公梅臣莅廉道；久慕其名，延之幕中。求诗文者辐辏，皆出际明手。会唐转秦中；林有本令东莞，延至署，代撰应酬骈语、紧密笺牍；与夫重情之狱，不假书吏，咸经其手。暇则博览群书，着述日富。
　　甲申后，杜门不出。唐王时，起中书科中书舍人，转户部主事；以病告归。
　　所选有「唐诗」二卷、「淮南子」二卷、「东西汉书」二卷、「世说新语」一卷、「南华经」一卷、「儒道释考」三卷、「八大家」六卷、「东莱博议」一卷、「诗韵字考」一卷、「宋李刘骈语」一卷、「方孩未集」一卷、「征献录」一卷、「官制考」一卷、「明文十六名家」四卷，俱注释丹铅，节批总评。其自着有「骈语」十六卷、「燕游诗集」三卷、「粤吟」二卷、「洞游记」一卷、「经书讲义」十二卷、「四书宾岱日牋」八卷、「易解」四卷、「镜世编」六卷、「宝善编」二卷。又选古文，自檀弓、公、榖、诸子、秦、汉、六朝、唐、宋、及明王李共三卷、「左传」一卷、「史记」一卷。
　　——选自「泉州府志」卷五十四「文苑」「明文苑」三。
　　黄景昉
　　黄景昉，字太稚，号东崖；晋江人。好古能文，出于天赋。七岁，作「顾鸿雁麋鹿」时艺，即博赡陆离。万历乙卯举人，天启乙丑进士；选庶吉士。时璫焰方炽，御史吴裕中以言事忤璫，被杖；及没，楚人无敢临其丧，景昉割俸赙之。乃假归。
　　戊辰，授编修，纂修「熹宗实录」。历官庶子，直日讲。崇祯十一年，帝御经筵，问「用人之道」；景昉言：『近日考选不公；推官成勇、朱天麟廉能素着，乃不与清华选』！又言：『刑部尚书郑三俊，四朝元老，至清无俦；不当久系狱』。退，复上章论之，讲官多助为言；三俊旋获释，勇等亦俱改官。景昉寻进少詹事。尝召对，言『近撤还监视中官高起潜，关外辄闻警报；疑此中有隐情』。帝谕之密奏；景昉言：『臣家海滨，见将吏每遇调发，即报海警，冀得复留。触类而推，其情自见』。帝颔之。十五年六月，召对称旨；由詹事，与蒋德璟、吴甡并相。明年，并加太子少保户部尚书、文渊阁大学士。尝因召对，力言黄道周清修博学并其永戍穷苦状，帝意动；未几，遂有赐环之命。操江故有文武二大臣，帝欲裁去文臣，专任诚意伯刘孔昭；惠世扬拜副都御史，久不至，帝命削其籍。景昉俱揭争，帝不悦；遂连疏引归。计在阁十阅月，以癸未九月出都。甲申，都城陷。
　　唐王时，召入直。未几，复告归。
　　唐王败，后家居十余年，以着述为事。文尚古奥，诗亦洪壮；有□□□□□□□、「馆阁旧事」、「读史唯疑」、「宦梦录」、「经史要论」、「经史汇对」、「双声叠韵谱」、「古今明堂记」等书（「通志」参「明史稿」、「东崖年谱」）。
　　——选自「泉州府志」卷五十四「文苑」「明文苑」三。
　　周廷鑨
　　周廷鑨，字元立，号芮公；所居第侧别业有朴树连蜷，因自称朴园居士。晋江人，良寅子。
　　天启甲子、乙丑，联第进士；年甫二十。初授镇江府推官，至则誓于神曰：『异日持地方一钱归者，有如日』。摘伏雪冤，罔不明允。至事关军国大计——如漕河、盐屯、议防、议援，侃侃指画；当事韪之。两分校棘闱，所得士——吴中如吴伟业、葛枢、山左如张懋熺等，皆名流。署丹阳县事；尽革耗羡，宿弊一清。
　　以卓异，擢吏部验封司主事。时题授冠带，多冒滥；抗疏力陈其失，奉旨饬行。自是，貂璫及殿阁皆衔之。转考功、稽勳二司员外，晋文选郎中；监空衡平，清慎如一。有陈启新者，以武举妄陈政务，骤膺帝眷，添注吏垣；议废科目、罢推知行取。廷鑨疏驳其谬，事竟得寝。而政府及中贵索瘢阴中之，遂引疾，乞终养归。
　　唐王入闽，起原官，晋詹事兼翰林院侍读学士、太常寺少卿，提督四译馆。知时事不可为，仍告归。
　　廷鑨工诗文，儒雅风流，菁华霞举。为诗殚美极妍，稽词清俊、阮旨遥深，兼擅其妙；人分其牙后，尚有余芬。晚乐与方外游，息机关楗，视金紫如赘■〈疒〈琉，去王〉〉。年六十六，卒于家。所着有「两都三余篇」、「三山草」、「去来草」、「颐园草」；复汇而刻之，曰「朴园诗历」，分前、后集。又有「水经注钞」（「通志」参「江南通志」、「瘦松集」、「诗历」各序）。
　　——选自「泉州府志」卷五十四「文苑」「明文苑」三。
　　叶翼云
　　叶翼云，字敬甫，一字载九；同安人。崇祯庚辰进士，知吴江县。初至，岁大旱，蝗；缓征、平籴，捐俸设粥。步祷龙祠，日行数里；立法驱蝗，蝗皆坠湖死。是岁，虽灾不害。时议者以国帑诎，欲因亩加赋；翼云条上其不便，所省六万。周行城郭，相度形势，令城外四周皆康衢可驰马，其上增筑台舍。尝自戎服阅兵郊外，夜复巡行闤闠间。十七年夏，北都变闻，不轨者汹汹思乱；翼云廉得其主名，立捕杀之，一邑帖然。尤好奖拔才士，培养善类。迁刑剖主事，乞归；吴民思之不置。
　　唐王入闽，擢稽勳员外。同安城破，被获，不屈死；阖门遇害（「松溪文献」参「吴江县志」、「同安县志」）。
　　——选自「泉州府志」卷五十七「忠义」「明忠义」一。
　　陈鼎
　　陈鼎，更名命鼐，字子凝，号象图；同安人。祖籍漳州北溪，仍入漳庠；天启丁卯举人。甲申变后，躬自耕稼，混迹缁黄。
　　戊子，郑成功署为同安教谕。大清兵至，城陷，在籍吴江知县叶翼云死之；鼎自缢于明伦堂。子永华。
　　——选自「泉州府志」卷五十七「忠义」「明忠义」一。
　　郭符甲
　　郭符甲，字辅伯，号介庵；晋江人。天启甲子举人，崇祯癸未进士。福王时，命以户部四川司主事兼兵部职方司督理江南，清饷、核兵。及南都不守，符甲督饷姑苏，适各邑解到十三万两有奇；胥役劝暂充行橐，且分给各役避乱。符甲曰：『吾生来不染私尘；况此乃帑物，谁敢轻动』！悉批发原解州县领回。
　　乙酉，典试粤东，翕然号得人。擢礼科右给事中；三月之内，章奏三十余上。诋恶太切，自度不能容，引疾乞归。
　　时闽地沧桑，叹曰：『吾散发入山，早知有今日。然崖山航海，块肉犹存；小楼三年，黄冠归请死，吾分也。倘机犹有待，敢遽伏一剑以塞责乎』！适惠、溪、永、德、大田、尤溪各乡勇迎符甲至永为帅；分部五镇，以林忠、颜昌儒、郑英达、李锡燕、周天麟统之，恢复永、德二邑。及大清兵入泉，长驱莫阻；郑英达、颜昌儒守东关太平镇，惧势不敌，密约献降，引兵由永城逼上场堡。符甲率亲军迎战，身被数创，退入堡；绝粒不死。因冠带望南再拜，从容自经。时大将马得功屯劄堡外李园，从小楼搜获，向梁上解下，以一扉舁出，气未绝；拱手语曰：『先生何自苦！东南未尽平，愿相托重』！符甲瞪目曰：『欲杀、欲割由汝，尽忠、尽节在吾』！再三劝降，不从。得功曰：『郭公志不可夺矣』！命持刀就扉上斫其首，血流所渍，草尽枯；其地至今不生寸草。七日，颜色如生，苍蝇、虫蚁不敢犯；夜中闻空中人马声，火光闪闪。得功令备棺衾，礼殓拜奠焉。颜昌儒、郑英达既降，得功原许以官。旋军后，带至郡，恶其卖主，斩于市；人称快焉。事闻，永明王赠兵部尚书，建祠旌忠、特祀学宫，春秋配祭；永人亦列户祀之。
　　符甲过目成诵；八岁，成举子业。垂髫淹贯「六经」、子、史，尤精于「易」；凡天文、地理、星数、医卜、律剑、琴棋、画篆、书刻、骑射，无不谙习兼通。戊辰下第后，历漳、潮、齐、鲁、丰沛诸郡邑，舌耕以供菽水。在平和，有僧求其序文，作衣钵计。遇盗，欲杀之；搜见其文，曰：『此清操君子，汝获与游耶』？释之。僧持文来谢曰：『活我者，此也』！斋地在大蓬山顶，深夜读书，有虎来窗外伏听；作「虎听草」纪之。在饶平，有黄姓求书扁联。后其家失火，惟扁联岿然独存；人咸异之。饶令邱金声，同年也；三年不通一刺。邱闻，怪之。一日，徒步过访，闭门不纳；邱曰：『郭年兄，何见拒深也』！曰：『尔治尔政、吾读吾书，互无干涉』。终不一觏。在丰沛，以地近圣贤，风多淳古，意欲卜居于此；积俸买阚家园地百六十亩，并构茅屋数间。嗣值倥偬，乃不果。会闱出官僚春坊周巢轩之门；得卷，大加器赏曰：『此正气文字，必真人品也』！以誊录多讹，不置前矛。甲申，闯贼之变，闻巢轩殉难；曰：『吾幸出忠义之门矣』！着有「墨诀」、「易诀」、「大小题笔要八法」行世（「通志」参「沈复斋传」）。
　　——选自「泉州府志」卷五十七「忠义」「明忠义」一。
　　洪淯鳌
　　洪淯鳌，字六生；晋江渰海人。父赞宇，万历丙辰进士，任溧水令。淯鳌，崇祯己卯拔贡生。
　　乙酉，我师下金陵，唐王入闽，淯鳌仗策迎谒，语多慷慨激烈；王奇之，授衡州通判。
　　丙戌，抵楚；督师何腾蛟深赏识，承制改授道州刺史。丁亥，蜀寇一枝虎、李来亨、郝永忠等十三镇各以所部求奉使称臣于粤，出道州；淯鳌迎，说之曰：『兵所以异于贼者，畏法、受官节制，见百姓不敢犯。今若纵劫，依然贼耳，非兵也』！诸军皆瞋目，独郝永忠奇之，曰：『子非百里才，行当佐吾军』！遂偕见永明王，王亦奇之；封十三镇爵号有差，擢淯鳌都宪，监诸镇兵，驻湖南。己丑﹐何腾蛟败于武冈山，被执，不食死。而闽人周金汤、曾英等纠众重庆，为滇、黔蔽；是年，亦为孙可望所破，奄有云、贵，通塞不通。淯鳌乃与十三镇退入西山，据楚陵、夷、归州、巴东、均州、蜀巫山、涪州等七州县，屯田固守。久得永明王安龙信，间道上书，言十三镇公忠无二；今扼险据冲，窥晋、楚、蜀有衅，随时而动。议者多其功，王加淯鳌总督两粤、滇、黔、晋、楚、豫等处地方军务兼理粮饷、兵部右侍郎兼都察院佥都御史。庚子，孙可望与李定国战不胜，归命皇朝，滇、黔、两粤渐次底定；淯鳌与十三镇抗命如故，时出没荆、湘间。既而七将军分道进攻，捣其巢穴；李来亨等纵火自焚死，诸军多溃。或曰：『子未可以去乎』？淯鳌曰：『师亡与亡，去将何之』！或曰：『肝脑涂地，无益也』！曰：『吾岂不知时。然有不为爵劝、不为禄勉，断脰决腹一暝而万世不视者，厮养子优为之；况决于死生之机如鳌者哉』！遂被执；谕降不从，戮于巫山。临刑，神色不变；投尸巫峰三峡中（节陈大莱「纪略」）。
　　洪有桢
　　洪有桢，字亮士；同安人。尝授徒里中，督其子弟甚严谨。
　　丁亥兵起，有桢从侠客纠海边壮士数百人，守漳浦。城陷，被执。见大帅，怒骂，挺立不跪，目直视、发上指；旁执刃者皆大骇。帅怒，命缚于市，磔之。悬其头于城东门，暑月血色数日不变，青蝇无敢集。久之，一卒投其头于濠。于是门卒皆病，中夜狂叫，若有物击之者；乃相与求其头，罗拜瘗之。
　　有桢工书法，做文征明；贾人持售外国，得重价。没后，只字之遗，珍于拱璧。
　　——选自「泉州府志」卷五十七「忠义」「明忠义」二。
　　熊汝霖
　　熊汝霖，字梦泽，号雨殷；余姚人。崇祯辛未进士，任同安知县。才高而识明，心慈而风清。凡事一入耳、人一经目，虽逾岁月，而姓名曲折、胸中语次，无不了了。编审赋籍，纲举目张，里甲称平；征比有定限而间宽其期，乡民称贷乐输，不事敲扑。讼愿解仇者，听；而事情重大、必须问断者，举笔立谳，遂成铁案，两造咸服。尤怜才爱士，诸生有善，殚力成之；被抑，多方白之。试童子卷盈万，躬自甲乙；入彀皆佳士，遗落者贴然无譁。执法严而用法恕；即应辟者，亦曲折以求其生。邑西有西安桥，长千余尺；癸酉冬，桥西火，延民舍数十家，石洞毁折其七。乃捐俸百金，倡募绅士人民伐石鸠工，委邑丞吴纶程工；未几告成，人诵其德，勒石纪之。浯洲、嘉禾、烈屿诸岛及高浦、鼎美，去县遥远；值红夷、刘寇交警，凌风冒刃，率乡勇突击之，各远遁屏迹，咸称为文武兼才。计荐，擢吏科给事。越三载，士民建祠东郊祀之，勒石为记。
　　后以东阁大学士，从鲁王至厦岛，为郑彩所害，并其幼子投海中（「清白堂稿」参「明史」）。
　　——选自「泉州府志」卷三十一「名宦」三（明同安县知县）。
　　曾樱
　　曾樱，字仲含，号二云；峡江人。万历丙辰进士。先为漳南道，会剿九连山洞寇，有功。
</div>
    <div class="pagination">
<a href="泉州府志选录_page6.html">上一页</a><span>...</span><a href="泉州府志选录_page2.html">2</a><a href="泉州府志选录_page3.html">3</a><a href="泉州府志选录_page4.html">4</a><a href="泉州府志选录_page5.html">5</a><a href="泉州府志选录_page6.html">6</a><span class="current-page">7</span><a href="泉州府志选录_page8.html">8</a><a href="泉州府志选录_page9.html">9</a><a href="泉州府志选录_page10.html">10</a><a href="泉州府志选录_page11.html">11</a><a href="泉州府志选录_page12.html">12</a><span>...</span><a href="泉州府志选录_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
