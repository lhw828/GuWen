<!DOCTYPE html>
<html>
<head>
    <meta charset="UTF-8">
    <title>浙江通志 - 第 539 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 539 页/共 787 页</h1>
    <div class="content">　　张令闻【全唐诗传唐兴人隠居不仕号天国山人有诗与杜光庭云试问朝中为宰相何如林下作神仙一壶美酒一炉药饱听松风白昼眠】
　　五代
　　于履【台州府志黄岩人与宁海郑睿俱以文名睿仕呉越为都官员外郎履不仕隠居叶茶寮山自号药林尝山得楛矢云】
　　宋
　　吕逢时【仙居县志字原道幼警悟博览羣书尝受知于陈邑令襄入太学名噪日甚郑獬友之驸马都尉钱景臻师之欲奏以官固辞隠于白岩山罗提刑适以孝亷举之亦不就】
　　林访【仙居县志字达本元祐中将上礼部以亲丧庐墓不果遂筑草堂于东山隐焉大观中诏求行郡县以访应不怿复去之】
　　赵占【两浙名贤録字十朋黄岩人志尚超卓与石尚书公弼李防政光为内外兄弟二公贵无一字相通家有轩面植双桂人称为桂隐士宣和寇乱动以火攻独于是轩相戒无犯】
　　杜文甫【赤城新志临海人咸淳进士厯瑞安军节推徳祐初除国子博士入元翰林学士赵与荐于朝侍御史程文海奉防宣召皆以疾辞终不起自号南峰山民】
　　友鹿翁【天啓宁海县志不知姓名或以为先祖父仕宋为侍从显官宋末隠姓名屏居东北耆山下不妄交游日与麋鹿相狎故自号友鹿人亦称之为友鹿翁方逊志为立传】
　　元
　　吕徽之【辍耕録家仙居万山中耕渔自给一日擕楮币诣富家易谷种值大雪闻阁中分韵作雪诗一人得滕字苦吟弗就徽之不觉失笑询之乃曰我意举滕王蛱蝶事耳众邀之入座以藤滕二字请足之复拈昙字韵随笔即书书讫径出问其姓氏不畣遣人尾其后识其所居雪晴往访之惟草屋一间忽米桶中有人乃其妻也问徽之何在曰方捕鱼溪上至彼果见之隔溪谓曰诸公先生舍我得鱼当换酒饮诸公也少顷擕鱼与酒至尽欢而散归宿逆旅主人语以故主人喜曰是固某平日所愿见者巽旦蹑其踪则已迁居矣】
　　呉孝光【宁海县志字济操履端介乡举两试第一时方国珍僭据遂隠居教授国珍欲罗致幕下逃不赴】
　　戴道显【仙居县志字均用深沉有卓识方国珍欲聘为谋主不就将劫之遂亡匿山中】蒋大徳【临海县志名不传大徳其字也方氏据有浙东三郡起大徳于其庐大徳厚遇使者令善为已辞且曰否者吾惟有死而已既而私谓其友曰此辈欲污我我平时尚不欲仕况仕于此辈乎乡尝旱民欲流散四方大徳止之曰吾尚有粟可以相周粟尽而去未晚也民赖以全明年又旱复发所余弟子告已用将不给大徳曰众皆死而己独生尚何心哉】
　　明
　　叶兊【天啓宁海县志字良仲方国珍据浙东兊深自晦匿间行金陵谒太祖于戎马间献武事一纲三目防上竒其言屏人命坐赐饮食欲留用之兊力辞赐金帛遣还其后征辟嵗至皆不就尝植梅四种于轩前自号四梅先生】
　　张提【仙居县志字廷器七岁读书五行俱下长遂以文雄应省试经七里滩登子陵钓台慨然有髙尚之志輙返棹益肆意于诗与顾黄门伊京兆唱和称安州十骚而提执牛耳】
　　金华府
　　南北朝
　　楼慧明【南史闗康之传东阳楼慧明字智逺立性贞固有道术居金华山旧多毒害自恵明居之无复辛螫之苦蔵名匿迹人莫之知宋明帝召不至齐髙帝征又不至文恵太子在东宫苦延方至仍又辞归俄自金华轻棹西下及就路回之丰安旬日之间唐防之入城涂地唯丰安独全时人以为有先觉齐武帝敕为立馆】
　　唐
　　张志和【唐书本传字子同婺州金华人始名龄母梦枫生腹上而产志和十六擢明经以防干肃宗特见赏重命待诏翰林授左金吾卫録事防军因赐名后坐事贬南浦尉会赦还以亲丧不复仕居江湖自称烟波钓徒兄鹤龄恐其遁世不还为筑室越州东郭茨以生草椽栋不施斤斧豹席防屩每垂钓不设饵志不在鱼也县令使浚渠执畚无忤色常欲以大布制裘嫂为躬绩织成衣之虽暑不解观察使陈少游往见为终日留表其居曰真坊以门隘为买地大其闳号回轩巷先是门阻流水无梁少游为称之人号大夫桥帝赐奴婢各一志和配为夫妇号渔童樵青陆羽尝问孰为往来者对曰太虚为室明月为烛与四海诸公共处未尝少别也何有往来顔真卿为湖州刺史志和来谒真卿以舟敝漏请更之志和曰愿为浮家泛宅往来苕霅间辨防如此善图山水酒酣或击鼓吹笛舐笔輙成尝撰渔歌宪宗图真求其歌不能致李徳裕称志和隐而有名显而无事不穷不达严光之比云】
　　五代
　　宋荣【十国春秋婺州义乌人隠居本州覆釡山下通尚书春秋广顺中忠懿王累徴不就学者私諡曰文通先生】
　　骑牛者【逸民传在婺州山中古貌巾褐手执鞭光烁日色扣角而歌曰静居青嶂里髙啸紫烟中尘世连仙界琼田前路通时有僧入山见之揖之不应驰步趋之不及望赤松而去】
　　宋
　　俞澹【贫士传字清老金华人贫而无室栖山以居人呼之曰半山道人王介甫嘉其洁尚乃强为释牛山澹曰无钱得祠部王为买之牒名紫琳已戒期祝髪愆而不至王讶诘之澹曰吾思僧不易为生脱筒亦难堪忍祠部已付酒家偿负耳】
　　陈鼐【两浙名贤録字孟容义乌人志趋髙迈不喜自靖康初结茒于鸡鸣山之阳采薪拾蔬以供母母亦欢然忘其忧自号静翁有诗稿五卷】
　　黄玑【金华先民传字敦政义乌人负髙世之志絶意仕禄建炎初从其舅宗泽至汴将授以官即辞归赠以白金计所用而反其余泽复奏补迪功郎卒不受终老于家自号葆真子】
　　张志行【金华先民传字公泽东阳人力学砥行乡闾推仰以禄不逮亲遂不事科举州郡屡辟不应绍兴三年浙东宣谕使朱异表闻赐号冲素处士卒吕祖谦铭其墓】
　　朱元翰【万厯义乌县志卓荦不羁博通经史绍兴中尝献赋行在言切时政后隠遁终身号四明居士】
　　孙惟信【两浙名贤録婺人工诗喜谈谑嘉定初尝于大雪中登庐阜絶顶尽得其景物之详作记游卷弃官不仕隠居武林湖山间自号花翁病没安抚使赵与葬之湖上】
　　姚献可【万厯金华府志字君俞义乌人隠居郭西门风度孤鶱不同于物至饥不粒食蒸松菜茄子琰之无醯盐其贫不堪迄无妄求叶尚书适布衣时尝访之献可曳破鞋出迎欢如旧识既疾革度不可起以书造适曰我能守义不辱子宜为我铭临终戒其弟曰棺前止须布帏一幅置瓦炉于案知我者当自来哭其不知者虽哭吾不对也】
　　王象之【东阳县志志行髙洁隐居不仕尝着舆地纪胜今之舆地诸书皆本之】
　　杜濬之【金华先民传字若川兰溪人伯髙孙去伪子明春秋领乡贡宋易世后感激自悼矫行晦迹寄食西峰僧寺以终】
　　李直方【金华先民传字徳方东阳人少以世业治尚书举进士不第退治河洛之学徳祐初防求直言抗疏阙下不报归益潜心六籍旁搜百氏声实兼着宋末隠居教授其受业弟子陈樵胡灭陈士允皆以文学知名晩岁家益贫与其弟子耦耕南山之麓人皆以厐徳公拟之】
　　赵若恢【东阳县志字文叔生而秀异甫成童能黙诵五经为文数千言立就尝应诏言事悉时政所急弱冠登咸淳乙丑进士宋亡避地新昌山遇族子孟頫与居相得甚时元主方求索赵氏之贤者子昻转入天台依杨氏为元所获若恢以间得脱程钜夫之使江南也有司强起之称疾且曰尧舜在上下有巢由今孟頫孟贯已为微箕愿容某为巢由也钜夫感其义释之于是僻处城东北隅杜门不出深衣大带摩娑古柏间年八十余厐眉皓首四方征文献者诣之多谢却焉】
　　徐钧【正徳兰谿县志字秉国别号见心宋汀州使君时升之子以父任为濠州定逺尉宋亡不仕家故多书日以史籍文章自娯与仁山先生有雅因欵致之以教其子且朝夕惕厉明修己治人之道】
　　陈取青【东阳县志樵之父少从石一鳌受朱氏之学宝祐间抗章诋贾似道误国之罪不报归隐于家自号闲舣翁宋既亡元伯顔见其章为之叹息欲官之力辞不就】
　　于石【万厯金华府志字介翁兰溪人因所居乡自号紫岩晩徙城中更号两溪貌古气刚喜诙谐早慕杜氏五髙之为人后从王定庵业词赋接闻诸老绪论其学多所通解自负甚髙宋改物后隐居不出一意于诗出入诸家豪宕激发气骨苍劲望而知为山林旷士一时言诗者皆莫能及仁山金先生尝序其集】
　　呉思齐【万厯金华府志字子善永康人其先居处州之丽水祖深有竒才陈亮以子妻之遂家永康父邃官至朝散郎思齐少颖悟以文章家知名用父廕补官摄嘉兴丞数以书干宋臣用事者言贾似道母丧不宜用卤簿又言御史俞浙以论谢堂去职宰相附贵戚塞言路如朝廷何凡所要言以直遂其志苐知有是非不知有毁誉祸福也宋末隠浦阳家无儋石之储有劝之仕者輙谢曰譬犹处子业已嫁矣虽冻饿不能更二夫也所善惟方鳯谢翺相与放逰山水间晩自号全归子方凤评思齐为人如徐积陈师道君子不以为过大徳辛丑年六十四手编圣贤顺正考终之事曰俟命録録成赋诗别诸友遂卒神明湛然无怛化意】
　　元
　　金涓【金华先民传字徳源义乌人从许谦讲道于八华山称为髙第既又从黄溍学古文词与宋濓王袆朱亷为友其文雅健有奇气乗兴援笔顷刻千百言不自休性乐恬淡絶意仕进虞集栁贯交章荐之皆不起入明州县屡辟輙辞曰牺尊青黄岂木所愿孤豚之好游戏污渎且吾髪已种种焉能骋驰簮组间哉于是厌所居迫市徙去县南蜀山之下青村以居朋旧扣门輙焚香瀹茗促席对榻抵掌剧谈客去复闭门不妄出学者称青村先生】
　　陈樵【宋濓鹿皮子墓志东阳人字君采人因其衣鹿皮故又号为鹿皮子其先居睦之富春宋之中叶徙东阳幼学于家庭继受易书诗春秋大义于李直方文辞于状物写情尤精自出机轴不蹈袭古今遗辙性至孝父患风岚之疾扶之以行后为风痰所侵气弱不能吐截竹为莆时吸而出之母郭夫人没见其遗衣輙奉之呜呜而泣生平未尝言利家素饶遇岁俭輙竭粟赈里闾尝发所蔵锡为器工人持归乃白金也悉易之或以告一笑而已】
　　李序【元诗选传字仲伦东阳人年十七追和李贺乐府尝游京师宋褧危素见其所着四书新説引为莫逆交许有壬言于中书牒江浙行省俾为学校官未用而牒燬叹曰命也夫遂归隠东白山中与友人陈樵日相吟咏以自乐着有絪緼集】
　　郑谧【两浙名贤録字彦渊金华人晦迹衡门不求声誉攻隂阳厯数之书尝注郭璞葬书以为独诣后闻其友叶仪范祖干之论方知正学刻苦研穷昼夜不辍有心学图説苏伯衡胡平仲为之序】
　　明
　　滕浩【金华县志字至刚家赤松之梁山洪武中为府学训导未几退隠玉壶山永乐中诗传西蜀或达于王所王重之属聘为校文官辞归】
　　金信【分省人物考字中孚兰谿人颖悟工诗从杨维桢游往来呉越间部使者以茂才举不应归隐金华之优游洞学者称漫吟先生有春草轩集传于世子声字伯镛与袁仲仁陈大有辈皆以能诗闻于时号十才子】
　　郑柏【分省人物考字叔瑞浦江人隐居著书或以其名达之蜀王王顾其兄楷曰叔瑞可谓清逸之士人以清逸处士称之】
　　方太古【旧浙江通志字元素金华人少警敏好吟咏其父遣从章懋受经不屑治章句遂弃去专力为诗古文居女埠溪上自号寒溪壮嵗出游三呉与姑苏杨循吉都穆文徴明相倡和而诗益进既游八闽林埜一见莫逆为作锦十咏以赠之一时名辈如林泉山林见素皆争相引重出闽厯探匡庐九华秣陵之胜侨居呉中久之从者云集晩归隐金华解石山中乡大夫士莫不造庐礼访焉】
　　王如心【义乌县志字元近号称平幼颖异年十六七即弃举子业读书小楼硏究经史及象纬厯律方舆器数之学孝于亲友于兄弟丧偶不娶与人交一言之诺终身不移着起从集若干卷万厯乙未巡按御史李楠疏其学行于朝曰鋭志清修不干利禄龙徳而隐者也县令张维枢申请建坊于观音桥侧题曰清修髙隐】
　　呉孺子【续髙士传字少君兰谿人儿时父不课经史独授杜诗一编长好离骚老庄尔雅遇俗夫则云吾不识字口诵诗使人代书之家居兰谿东郭负郭有田一顷尽硗瘠凿沟引山泉入厨日闭门借虎皮危坐或问之曰吾寻味好客话言耳性爱洁不畏寒遇泉水清泠虽秋冬輙解衣以浴尝游雁荡天台石梁絶粮啖芦菔根四十余日后居僧寺自炊一铜灶饭不足则餔糜日买两钱菜分榦叶为虀羮语人曰免吾低眉向人胜饱于粱肉耳有一大瓢摩挱如玉所至持擕他日过荆溪遇盗破之抱瓢泣数日夜乃去晩自称破瓢道人隆庆末卒于梁溪】
　　胡荣【万厯汤溪县志一名道荣字希华宋经略使頴之后早嗜学搜猎百家旁通九艺与江善之游继从金华江公若得其根原居家孝友名动乡闾都宪邵玘亚卿呉绅交荐不起年七十卒门人私諡为文庄先生】
　　衢州府
　　汉
　　龙邱苌【后汉书任延传延为防稽都尉呉有龙邱苌者隠居太末新莽时四辅三公连辟不到掾吏白请召之延曰龙邱先生躬徳履义有原宪伯夷之节都尉洒扫其门犹惧辱焉召之不可遣功曹奉谒修书记致医药吏使相望于道积岁苌乃乗辇诣延府门愿得备録延遂署议曹祭酒寻病卒】
　　南北朝
　　徐伯珍【南齐书本传字文楚东阳太末人少孤贫叔父璠之还袪防山立精舍讲授伯珍往从学积十年究寻经史游学者多依之太守琅琊王昙生呉郡张淹并加礼辟伯珍应召便退宅南九里有髙山班固谓之九岩山伯珍移居之门前生梓树一年便合抱馆东石壁夜忽有赤光洞照俄尔而灭白雀一双栖其戸牖论者以为隐徳之感永明二年刺史豫章王辟议曹防军不就家甚贫窭兄弟四人皆白首相对时人呼为四皓】
　　宋
　　程汝士【万厯龙游县志字虞卿亲殁庐墓终丧尝入太学弃归不复仕进鋭意经史学者景从仁宗朝士大夫荐为郡教授讲论不倦枢密陈旭贤良王介与台府交章荐其孝亷特赐粟帛英宗搜访遗贤长史强起卒于山阳还家易柩如生学者称广平先生】
　　周顺之【治衢州府志江山人明易学有节行与赵抃善抃遣子起居食以蔬食同行畦町林麓间进趋极艰苦既归抃问曰先生何以教汝且怒且答抃曰汝处安佚宁知稼穑汝享膏粱宁知藜藿教汝多矣宜深识之】
　　慎伯筠【治衢州府志字东美西安人豪于诗应贡京师见棘闱严甚曰此非所以待天下士也拂衣归嘉祐间韩琦荐之与林和靖俱至伯筠留京师一日遇髽紒道人倾盖如旧谈论累日人莫能觧自是不饮亦不作诗】
　　毛赫【天啓江山县志博学多闻不营利禄宋仁宗嘉其恬退卒赠承奉郎】
　　成黙【衢州府志字利宾西安人隠居业渔建炎初以渔舟济髙宗于金山髙宗欲官之辞不就乃赐宅一区田五十顷于礼贤门外】
　　杨复义【衢州府志字子宜号西清西安人宋末与父偕隠师事金仁山归于西清授徒讲学当事屡征辟不就常衣葛行吟草泽间家素饶裕立义学义廪义复立义田以饭僧时号为西清隠士】
　　张裕【化县志字好问性孤介乐道忘贫贡于乡徐霖师事之尤为赵庸斋汝腾所重达人显官以币餽者悉不受有司强其出对曰得优游升平之世寄傲山水之间足矣乌用仕为乃即横溪先陇侧构室凿池日徜徉其中澹然自得乡里有婚姻丧葬者必从问礼有纷争者必就辨曲直家虽不裕而每赒人急弗靳也永嘉黄淮铭其墓】
　　蒋芸【两浙名贤録化人咸淳乡举上疏论贾似道奸不报遂不就南宫试而归元累徴不起人称芹涧先生】
　　元
　　徐庭琇【衢州府志字宇清常山人大兴孙性颖敏八岁能文从伯父梦麟学博综羣书至元间领乡荐后举博学宏词除国子学正不受辞归自号金川隐者设义田义仓赈恤乡里郡守王俊刘克昌髙其学行延为明正书院山长大阐经防从游者皆成名儒至元末亷使复辟坚不起潜匿石崆山谷卒】
　　明
　　赵桧【两浙名贤録字廷坚江山人负气节博学能文母周尝鬻钗遣就学于数百里之外既归母流涕语桧曰吾始可见若父于地下矣隠居养母终身不仕】
　　童佩【万厯龙游县志字子鸣家贫从其父载书鬻呉越间挟防问字輙通晓意义后买一舫逰四方帆樯下皆贮书读之穷日夜不休又善考证书画金石彞鼎之属尝逰昆山执经于归有光有光为赠序道其依依问学之意久之学益富诗歌日益有名与王世贞王穉登逰太保朱忠禧与其兄恭靖王遣人邀至京师爱而欲留之一夕遯去尝与韩邦宪定交逆旅邦宪守衢亲过其家山坞中序布衣昆弟之好佩请为祠祀龙邱先生邑有龙邱祠自此始邦宪卒于官徒步送其丧卒年五十四子鸣蔵书万卷手皆自勘讐笃于交谊有所期虽千里不爽薄田数十亩割田以创村塾龙有溺女之俗捐羡粟以给举女者有文集行世】
　　严州府
　　唐
　　许法棱【严陵志字道冲建徳人唐永泰中束帛聘不就】
　　罗万象【严陵志分水人隐于紫逻山浙西观察使李徳裕使人召之万象更逃入深山筑白云亭居之终身不出】
　　翁洮【嘉靖浙江通志字子平夀昌人举进士授主客员外郎退居不仕僖宗以建州刺史李频荐遣使徴之令睦州守臣催促上道不起作枯木诗以荅诏僖宗复遣使以曲江鱼赐之宋理宗朝追諡为善庆公】
　　五代
　　方昊【嘉靖浙江通志字太初淳安人生于唐末唐亡遯隠岩谷中呉越钱氏招之不往聚徒讲学于上贵精舍以终其身乡人称为静乐先生宋咸淳八年就上贵寺建祠祀之】
　　宋
　　邵炳【淳安县志晃之子登天圣五年进士第为富阳簿秩满归筑楼名白云而隠焉范文正公守睦招之不就内相叶道卿郡倅张文定屈炳主钱塘学亦辞后张在谏垣荐之召赴阙因上时政机要防三篇除秘书省校书郎知义乌县不赴复还旧隠时称白云先生】
　　方逢嘉【淳安县志字君防领漕荐任无锡尉调转船两仓司门事凡知者累以文学政事荐之辞不就归隠于所居马岩山下号岩隠先生】
　　齐龙髙【严陵志字彦登淳安人为上舍生咸淳七年释褐第一授迪功郎婺州教授寻隠居不仕创读书之室名曰相庄聚徒授学以终老焉】
　　章元礼【余干亨元真山人传端平咸淳间三荐监闱一举进士宋亡乃匿迹韬光肥遁林壑自书其门曰旧时科目中儒戸今日山林下逸民居家谨养生送死之礼既老自志其墓讳其名曰元真山人】
　　余梦魁【遂安县志字梧叔世居松林举乡荐宋运革筑室琏坞山中大书松林二字刻于石元初有司累荐不起年七十余临诀属子侄曰吾宋人墓碑书宋林处士足矣】
　　余徳明【遂安县志字克新弱冠登文天祥榜进士官翰林编修校理预修国史宋末里居不仕赋归隠诗以见志焉】
　　元
　　严侣【桐庐县志字君友子陵三十五世孙从学贾汉英贾之学实源于朱子贵官至钓台必访侣劝之仕则曰吾鼻祖髙风逺韵与富山桐水为流峙某不敏愿为贤子孙足矣尝逰钱塘有动于中亟归遽遭丧擗踊气絶者数四治丧一用朱子礼庐墓三年不脱衰绖有白燕巢于墓木至顺辛未卒门人私諡曰髙节先生】
　　何景福【淳安县志字介夫号铁牛子学博行修累辟不赴优游泉石所着有铁牛翁诗集】李康【桐庐县志字宁之年十三母病弗瘥割股和饘以进病随愈里称孝子从永康胡长孺逰以古学自鸣至正三年郡守马九臯遣使币迎力辞之九年张奉使素闻其贤又起之复辞十六年宰臣达实勒至邑即致币遣令诣请议事康不得已而往欲官之以母老恳辞归及卒髙阳许琼青田刘基临其丧作诗以诔之】
　　徐舫【续髙士传字方舟桐庐人约躬有道喜怒不形幼尚侠好驰马试剑已而幡然悔去为进士业已而又悔曰人生贵适意奈何局蹐章句中于是游江汉淮浙间以诗歌自娯江浙防政苏天爵表荐之舫笑曰吾诗人耳其可以章绂乎竟逃去筑室江臯每天雪放舟钓江中终日不返自号沧江散人髙帝初刘基应聘舟泝桐江而西舫冠黄冠衣白鹿皮裘立江滨目送之曰卿寜不愧桐江水耶基与同聘者皆与舫善□舫以隠自髙数欲屈致之舫愈自匿人莫知其迹而终宋适徐舫墓志宛陵罪氏率五百指来避兵衣且食之病者予药死无所归则择地蔵之事平具巨舟载之还家】温州府
　　晋
　　张廌【永嘉郡记隠居颐志家有苦竹数十顷于竹中为屋常居其中王右军闻而造之廌逃避竹中不与相见】
　　唐
　　刘冲【万厯温州府志永嘉人隠居大罗山人称其所居曰亷让里秀才洋君子山】
　　五代
　　蒋湛【永嘉县志有髙操刺史季广琛建牙持牒诣其家徴之不就至今名其乡曰建牙】严永【十国春秋温州永嘉人初仕南唐厯显官一旦避地归蔵衣冠于平阳青华山穴中为人佣作以自给呉越王物色得之永不得已于穴间取衣冠以行已复遯去不知所之土人名其处曰严公岩】
　　宋
　　周侃【万厯温州府志永嘉人行谊表着真宗召之不起郡人名其巷曰招贤坊终防国山中】朱耸【万厯温州府志字合甫永嘉人隐于江北合山穴岩以居作合山游数千言号歔歈子有隠清堂集郡守周延隽数问餽不受】
　　方晔【旧浙江通志字圣时永嘉人父端以文行为欧阳公器重晔生未期而孤力学笃行敝衣粝食处之裕如自号迂愚翁大观初诏举行谊郡以晔应选固辞不就】
　　林干【乐清县志字国材崇宁初士皆以舍法论秀登名干独不事举业闭门著书居木榴山因号木榴子着渊通四十八篇覃思十三篇邑令鲍辉遗干书谓读覃思知古大圣人治心养性尽于此矣渊通一书理义精微非晚学能窥涯涘一日见干草衣木质进退踈野始知为遁世士益尊事之】
</div>
    <div class="pagination">
<a href="浙江通志_page538.html">上一页</a><span>...</span><a href="浙江通志_page534.html">534</a><a href="浙江通志_page535.html">535</a><a href="浙江通志_page536.html">536</a><a href="浙江通志_page537.html">537</a><a href="浙江通志_page538.html">538</a><span class="current-page">539</span><a href="浙江通志_page540.html">540</a><a href="浙江通志_page541.html">541</a><a href="浙江通志_page542.html">542</a><a href="浙江通志_page543.html">543</a><a href="浙江通志_page544.html">544</a><span>...</span><a href="浙江通志_page540.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
