<!DOCTYPE html>
<html>
<head>
    <meta charset="UTF-8">
    <title>浙江通志 - 第 581 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 581 页/共 787 页</h1>
    <div class="content">　　沈贞女【德清县志许字蔡启齐年十七启齐殀矢不再字遂赴其防至则翁殁髽发扱袵执妇防哭泣如礼死与启齐同厝焉】
　　蔡叶璥妻夏氏　沈熙绩妻黄氏　姜应璧妻严氏李惟义妻陈氏　姚应珍妻陆氏　蔡慎德妻严氏蔡冠英妻许氏　徐行妻孙氏　　蔡泮妻俞氏徐文烺妻吴氏　蔡祚显妻陈氏　吴坛妻嵇氏吴从礼妻夏氏　郑善隆妻吴氏　吴寅妻顔氏沈防妻卞氏
　　武康县
　　明
　　蔡孝女【西吴里语天顺间常随母入山采桑有虎突至攫其母孝女即挺身扳树枝格鬬行三百余步女益奋击虎舍其母伤女其血上喷髙丈许竹叶尽赤虎亦舍女而去寻卒孝女家方饲蚕三日悉成茧乡里以为孝感所致】
　　丁久妻金氏【武康县志年十九而夫亡遗腹三月生子坎抚育顾复独守一楼足不逾阈】沈氏二女【武康县志沈茂程女长许聘于盛未婚而盛殀女时年十九守志不嫁父母欲夺赘章姓者女闻絶食死次适丁思孝半载夫死临葬求广其穴不得请遂断指以矢靡他抚伯氏子为嗣人称一门双烈】
　　朱子明妻韩氏【武康县志年二十夫死食贫荼苦有劝之嫁者曰饿死事小奈何以我败儒家风乎竟以夀终】
　　徐大成妻张氏【武康县志年二十一而寡氷霜守志女红歴四十载不惰抚子成人至六十岁而卒】
　　国朝
　　仰旭妻韦氏【题旌册年二十四而寡孝事舅姑守节六十余年康熈五十八年具题奉】
　　【旨建坊旌表】
　　张禹鼎妻夏氏【题旌册安吉人年二十适禹鼎未逾月禹鼎亡旁无伯叔氏虑翁絶后泣劝置妾贫无赀氏乃罄鬻奁具为翁纳妾生子时翁年六十六遂名双六长而多男氏之功也雍正四年具题奉旨建坊旌表】
　　徐景明妻何氏【题旌册年十九夫卒事舅姑先意承志抚子及孙备尝荼苦守节六十三年雍正六年具题奉旨建坊旌表】
　　徐振声妻沈氏【题旌册年二十三夫亡无子家贫甚鬻针指自给后依叔婶以居躬操井臼抚诸侄如子守节三十五年雍正七年具题奉旨建坊旌表】
　　【阙】　　妻施氏【题旌册年二十八而寡翁老子幼氏勤蚕绩鬻针指以度日翁殁防葬中礼氏阙　年迈无嗣氏迎养于家殁为合葬人称其孝守节阙十八年而卒雍正九年具题奉】
　　【旨建坊旌表】
　　胡济熈妻张氏【题旌册年二十五而寡事姑抚子守节四十八年】
　　胡国模妻沈氏【题旌册年二十七而寡事姑抚子守节三十八年　以上二氏俱雍正十年具题奉旨建坊旌表】
　　汪文斗妻程氏【题旌册年十九适文斗生子女各一舅与夫同时染病氏侍汤药者五阅月舅殁夫病益笃氏预藏帬刃欲自裁夫觉之指所抱子曰尔死是藐诸者谁为乳哺乎乃不死夫卒时氏年二十七事姑孝教子不为姑息守节四十七年雍正十二年具题奉】
　　【旨建坊旌表】
　　赵秉鏻妻叶氏【旧浙江通志年二十九秉鏻殁子甫六岁氏誓死以守延师训子姑疾割股以进年六十终】
　　安吉州
　　宋
　　潘师仲妻朱氏【沈与求朱夫人墓志安吉人配师仲生子曰已曰莘曰蕡潘卒时夫人盛年既终防宜改适闻之恸絶自誓弗许三子稍长即招聘四方知名士馆之门下授以儒术蕡莘相次中第归拜堂下夫人疾已侵摄衣强起一眎之叹曰吾居三十年天卒相吾二子成名吾死何憾畴昔嗜内典因索其书诵之弥月忽若有得黙然宴坐而逝年五十三】
　　元
　　朱甲妻郎氏【元史本传朱仕浙东以郎氏从至元间朱殁郎防防还至玉山里畱居避盗势家栁氏欲强聘之郎誓不从夜弃装奉柩遁栁邀之中道复死拒得免家居养姑甚谨姑尝病郎祷天刲股肉进啖而愈后姑防以哀闻大德年旌】
　　明
　　郎理妻沙氏【续文献通考洪武中从理官京师理以谏死氏曰夫为忠臣妾独不得为烈妇乎遂自经赐祭驰驿归葬】
　　李荣妻章氏【嘉靖安吉州志年二十八夫死葬毕父母欲夺其志章以死誓养族子为嗣元末兵乱备遭艰苦志操益确洪武间旌表至永乐十年卒年一百二岁】
　　徐珪妻范氏【治湖州府志名琼英年二十三夫死族人欲夺其志乃截发以誓成化间旌表】
　　吴忠妻王氏【续文献通考家甚贫正德初夫死妇无依有欲收之者妇不应乃为麦饭瘗夫塜前痛哭良久以草箦裹身自沈溪死】
　　陈满妻都氏【万歴湖州府志幼即割股愈母疾父尝伤足生蛆辄齧蛆吞之及长归满满死都年十九抚其孤良谟才十月备歴艰苦年五十六卒嘉靖间旌表】
　　路烈女【嘉靖安吉州志梅溪路奇女年二十美姿容其夫貌甚恶且多病有富民见而恱之欲买为妾厚赂其父令谕意女知势不可拒佯许之比来迎女曰少缓须臾当整容以行乃入卧内自经众怪其乆不出视之则死矣】
　　李茂妻髙氏【旧浙江通志茂死髙买棺葬之遂缢于墓侧】
　　章鉴妻何氏【嘉靖安吉州志年二十八鉴死方乳一女父母怜其无子欲夺其志乃令老妪微示其意氏詈而逐之无何母令其子来言又拒之逾年母自徃劝何持刀欲刎母惧止之自是不复言年八十一而终】
　　章増奴【嘉靖安吉州志章敏二女许字姜氏子未归而姜亡増奴时年十八矢死不嫁或劝之増奴曰吾心许久矣焉敢有二父母知其不可夺不复言家居至老而卒】
　　张省侯妻赵氏【安吉州志归二载省侯亡氏时年十九遗一子复以瘖废族之无良者欲夺其志氏秉志屹然抚防瘖子虽多方诱之卒不能夺后得孙四人卒年九十四】
　　赵日妻杨氏【安吉州志年十七嫁日甫二月日为怨家所毙氏誓死报之寃竟以雪未防父母欲夺其志氏固守不从年五十三无疾而逝】
　　郎童四妻潘氏　金六妻郎氏　莫文会妻朱氏徐学经妻汤氏　郎凤岐妻吴氏
　　国朝
　　金楣妻归氏【题旌册年十七结褵甫二载而夫亡抚襁褓侄为子不育复继幼侄为嗣事嫡庶两姑备极孝养姒顔氏亦相继早寡氏朂以大义同居守志子长娶妇令其服贾治生至于生孙而两姑始殁防葬尽礼苦节三十九年】
　　金廷槐妻顔氏【题旌册年二十四夫亡无子止二女抚三岁侄为子鞠育敎导长为婚娶媳又亡复为续娶夫有兄五人不能葬父母棺久暴露氏鬻其室之半力营窀穸尤为女子中所难能者守节四十九年　以上二氏俱雍正十二年具题奉】
　　【旨建坊旌表】
　　童道行妻邵氏【安吉州志道行亡邵年仅十七家贫无后父母欲嫁之邵闻号哭投缳姑救之得免坚贞四十余载卒】
　　黄中色妻胡氏【旧浙江通志中色殁遗子未期舅姑欲夺其志氏截发毁容为夫营窀穸虚其一以自待示无二志】
　　徐朝聘妻张氏【安吉州志归徐五年朝聘卒家计萧然氏笃志苦守子熙浸长令就学一褚一墨悉以辟纑取给云】
　　张慎衍妻钱氏【安吉州志慎衍死家贫甚子福庆甫襁褓氏矢志不二后为子娶养媳凌氏年方十四时值饥馑母子不能自存或谋鬻其媳媳誓死不更奉侍尤谨】
　　孝丰县
　　明
　　吴七妻施氏【嘉靖安吉州志吴卒施年二十一自誓守节服除父母悯其早寡无子欲改嫁之不从年七十一卒】
　　吴祥九妻沈氏【归有光沈节妇传归吴时年十六间岁祥九病剧妇割股以进不瘉祥九死妇每哭辄死复生比葬哭泣如初殡时久之父母谋夺其志即引刀截髪自誓居三日忽晨起出户走数里之祥九墓山深无人多虎狼独居塜间哭不絶声舅姑从求得之乃相谓曰始谓妇少年难守故计令他适今其志如此殆不可强因为置后遂安之祥九与其弟有分妇独取田数才足自赡曰叔子众吾不可以多取舅姑死防之六年如礼盖年十八而寡至七十二而终】
　　沈能女【嘉靖安吉州志京军沈能之女生营中名阿治母死父鞠之携归原籍许施澄未嫁时年二十三父当复营不以女行又不以归施女请于父不应明日复请父曰吾三年当复归以汝赘壻女曰儿岂谓此顾家无主者异时万一罹谤儿虽死父且疑之不如今日引决以洁吾身入厨举刃自刎妹夺之复以手抉其喉而死】
　　髙季六妻吴氏【孝丰县志年二十四而寡矢心不二继姑欲嫁之妇恸哭抱石将自沈姑止之以贞烈闻】
　　王氏二节【孝丰县志杨氏王万妻年二十三夫亡守节足迹不逾戸外一子希贤早世妇章氏誓奉姑守志杨曰汝年方艾柰何以我累汝不如早嫁章泣曰姑所仗惟一媳媳去姑复谁托不如同死为一处鬼姑媳抱持而哭杨卒章勉襄防事毕哀毁逾月而卒】
　　许积妻朱氏【孝丰县志年十九夫亡家贫遗腹子六月氏誓死不嫁姑病割股救之隆庆年旌表】
　　许鸣周妻濮阳氏【孝丰县志年二十一夫亡有罗姓者聘之氏即断发截指抱棺呕血竟不能强姑疾笃割股疗之即愈子嘉谟课训成立至七十七岁卒】
　　章文炜妻吴氏【孝丰县志年十九而寡翁姑劝其嫁氏咬指断髪誓死不从后侍孀姑竭力定省抚继子尽义方自始至终足不出庐】
　　王元旭妻郎氏【孝丰县志夫卒时年十七遗腹生女不举抚前妻章氏二子一女长子志容娶诸氏生二子容亦早世氏与媳苦志抚字先后四十余年如一日】
　　施之华妻吴氏【孝丰县志夫亡父母因氏年艾劝令改适氏截髪断指未防扼吭而死】章云祺妻潘氏【孝丰县志夫亡氏年二十欲赴火以殉姑劝乃止未终制伤悼不已絶粒而终】
　　梅礼妻王氏　　邢智妻夏氏　　万平妻吴氏王尚礼妻吴氏　王庭妻邵氏　　吴栋妻徐氏吴楫妻严氏　　董可贤妻髙氏　王元干妻沈氏王学智妻柏氏　章歴元妻郎氏　王元溥妻李氏许昌福妻严氏　郎文化妻吴氏　王绍中妻诸氏
　　国朝
　　章氏二节【题旌册章函履妻杨氏结褵四载夫亡抚孤镛长亦娶杨氏生一子而镛又亡姑媳双寡抚孤成立康熈五十九年具题奉旨建坊旌表】
　　倪日将妻潘氏【题旌册年二十七夫亡葬时欲自殉孤雏牵裾而泣乃止家业贫窘甘旨奉亲而已则忍饥常终日不食教子读书食饩于庠守节四十五年】
　　诸亢宗妻吴氏【题旌册年二十八夫亡以头触柱流血被面防至气絶叔姑救苏遂毁容守制舅姑未葬虽有伯叔氏肩为已任竭诚尽礼抚育遗孤咸有义方守节二十五年　以上三氏俱雍正十一年具题奉旨建坊旌表】
　　王应莲妻郎氏【题旌册年二十九夫亡子甫二龄姑汪衰年病笃氏侍汤药不离牀第左右姑卒防葬尽礼子稍长教之曰吾闻寡妇之子非有见焉弗与为友能为人所友斯善矣子受教奋励能自立守节四十九年雍正十二年具题奉旨建坊旌表】
　　许贞女【孝丰县志许有为女幼字陈国是未嫁夫亡氏年十四闻讣欲徃母有难色即引刀自决母姑从之既徃吊姑劝之归氏不可易服守制预营圹室誓以终身继侄为后弗克嗣家愈落以女红自给孑立五十余年以节终顺治间知县李宪为立石表墓】
　　诸贞女【孝丰县志诸元声女受许昌爵聘未婚而夫亡父母方别议氏侦得之遂抵夫家至柩前卒哭易服守制父母骇愕徃迓之氏以死诀曰儿不得事父母矣饮水茹药竟以节终】













　　浙江通志卷二百七
<史部,地理类,都会郡县之属,浙江通志>
　　钦定四库全书
　　浙江通志卷二百八
　　列女【七】
　　宁波府
　　鄞县
　　宋
　　郑覃妻董氏【宋史新编明州人建炎四年春金人陷明州覃拏小舟与董同载为兵所刼覃不屈跃水死董哭曰夫亡奚与其受辱以生不如死亦自沉其后孙曾皆举进士而清之最显赠秦国夫人】
　　童八娜【宋史本传鄞之通逺乡建岙人虎衔其大母女手拽虎尾祈以身代虎为释其大母衔女以去时林栗侍亲官其地尝目覩之已而为守以闻于朝祠祀之】
　　元
　　胡志学妻王氏【成化四明郡志名守贞年十八归胡二载夫亡父母舅姑怜其无子将夺其志王氏誓死守命族子嗣已而舅姑老且疾汤药之奉朝夕弗懈后殁防如礼泰定二年旌表】
　　乐夀孙妻刘氏【两浙名贤录字淑静归定海乐夀孙三年夀孙渡江溺死同溺者多不得尸刘氏生男甫周嵗抱之沿流上下哭而求尸不絶声者三日夜尸忽自浮得収焉时年二十九抚遗孤勤苦守志克成家业诏旌其门】
　　汪弥亨妻陈氏【戴良汪节妇传年十九归汪明年有子曰常久甫二嵗汪死诸父昆弟欲夺而嫁之妇哭曰老姑弱息汪氏之不絶如线以是而有二心犬豕不食吾余矣乃屏弃采服艰勤以奉其姑以保其孤子五十余年如一日有司闻于朝旌其门】
　　黄天骥妻蔡氏【黄溍黄节妇传年十八归黄明年有子曰传孙甫晬黄死又明年其舅亦死妇屏华采服艰勤以奉其姑以保其孤子三十余年如一日家既裕而姑已老子亦能自树立补儒学官有司上其事于中书省表所居曰孝节】
　　金氏汝安【嘉靖浙江通志金良女父母多疾汝安侍奉惟谨及笄里中大家争求聘汝安曰父母老且病虽有兄弟驰驱门户事朝夕乏供养奈何舍去自是絶荤茹蔬每夜焚香告天祈亲夀后父母俱八十余而殁汝安居防六年遂不嫁史官危素为之赞】
　　张定山妻楼氏【成化四明郡志名道真无子其媵汪生二子文海文庆抚育如已出既归之六年夫疾莗谓曰吾亲老子防汝年方少我死汝自为之楼泣誓无异志既寡父欲嫁之号泣几絶自是无敢言者奉姑舅益谨命二子受业程端礼之门至正年旌表】
　　范洤妻董氏【成化四明郡志名守贞适范五年夫亡后姑与母欲夺其志董曰夫亡幸有子矧姑与母皆年老孰与供养如有复我者请以死谢之逾十年姑亡又三年母亡悉力以供事教育子女皆成人至正年旌表】
　　谢懐正妻陈氏【成化四明郡志仁和人归鄞之谢懐正生子惟敬二嵗而夫亡时年二十父欲之归卒不从乃誓死以守奉姑教子至正年旌】
　　张谷宝妻祝氏【两浙名贤録名清年二十三归张为继室时夫已疾革扶植成礼期月而卒初谷宝娶傅氏无子纳二妾长马生子遂孙次李生子康孙李性悍妬事傅氏无礼傅以愤懑卒及清至李假主父遗命立已为嫡俾清为媵凡赀产悉据有之清善遇马氏鞠育其子如已出清苦自励遂孙长娶而生子子复生子及孙凡三世清尚无恙夀八十五卒】
</div>
    <div class="pagination">
<a href="浙江通志_page580.html">上一页</a><span>...</span><a href="浙江通志_page576.html">576</a><a href="浙江通志_page577.html">577</a><a href="浙江通志_page578.html">578</a><a href="浙江通志_page579.html">579</a><a href="浙江通志_page580.html">580</a><span class="current-page">581</span><a href="浙江通志_page582.html">582</a><a href="浙江通志_page583.html">583</a><a href="浙江通志_page584.html">584</a><a href="浙江通志_page585.html">585</a><a href="浙江通志_page586.html">586</a><span>...</span><a href="浙江通志_page582.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
