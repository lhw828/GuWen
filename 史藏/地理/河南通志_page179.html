<!DOCTYPE html>
<html>
<head>
    <meta charset="UTF-8">
    <title>河南通志 - 第 179 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 179 页/共 276 页</h1>
    <div class="content">　　启运书院【在西门外明知县史记言建】
　　【皇清康熙五十七年知县余尚珏重修】
　　明王所用创建启运书院碑记【济邑据怀之西偏风气醇朴士斌斌质有其文溯明制科以来荐贤书者相属而甲第未之前有比正德庚午后更三十一賔兴鹿鸣絶响者将百年谭者曰天地气运使然非人所胜即青衿负儁声者一再试不售扼腕功名之防谓此茫茫者为政尔君子道其常亦恃以人事夺造化操豚蹄而祝污邪奈何哉以气运解防邑侯史公加意振起谓良农不以无年辍藨蓘百工不以成事忽居肆而况学者哉遂卜爽垲于城西北隅构讲室焉正堂四楹东西两号计十四间大门仪门各一庖倍之周缭以垣始于壬寅之冬讫明年夏凡五月竣事而聚儁彦其中标之曰启运书院学博暨弟子员辈咸戴侯嘉惠圗勒贞珉以垂不朽俾余记其事余惟天地之气列为流峙发为物产而复以灵秀颖异钟为人文王屋小有古今侈称名胜济四渎之一径度黄流入浊不淆其清淑之独萃者哉羽毛齿革充贡天府五糓丝枲果防药饵之属其波及旁邑者皆济之余也岂灵秀颖异之气独欝于士而不称其山川物土乎今为士计散处逖居不教而期兴责在师羣居聚乐教之而不兴敬业之谓何昔在春秋舆人诵公孙侨曰我有子弟子产教之宁惟是侨也良子弟之不若于教即教之未必诵也汉文翁修起学宫僻陋之蜀文雅比于齐鲁然非诸生明经饬行翁亦安所借荣施乎侯惠爱兴学视公孙文翁度越逺甚斯亦士敷藻飏芬而激昂青云之一时矣虽然士一对大廷离蔬释屩自谓鳯毛麟角恣焉奊诟亡节名实俱防至今好修之士指引为戒其人轻而科第亦不得独重由今辨志矢之有终令中原讲文献者以济为睾黍梁父则侯之造济士也讵浅鲜哉侯名记言字秉直山西河津人万歴庚戌进士】武陟县
　　讲学书院【在儒学后明知县秦之英创建】
　　孟　县
　　同寅书院【明时修建】
　　造士书院【明时修建】
　　河阳书院【康熙二十三年知县徐登瀛建】
　　学山书院【康熙三十二年知县刘几建】
　　河南府
　　洛阳县
　　伊洛书院【在河南府城南五里安乐窝旧址明成化十七年提学佥事呉伯通建】明胡谧伊洛书院记【伊洛在河南居天地中自周营汉都后代防因之防为防府然直名胜地耳至宋两程夫子出于斯祠墓在焉夏县司马公范阳邵子寓于斯独乐园安乐窝在焉闗中张子则以程邵在兹而屡造焉之数真儒萃处一时则斯地乃得与洙泗并称为道学渊源之所葢所谓西邹鲁也故自宋以前随时建学通祀宣圣诸贤以储养额徒与他方等耳宋季建元则有乡人温格孟同薛友谅数辈别建书院曰同文曰嵩阳曰颍谷曰伊川曰洛西专祀两程司马邵张并程之所师营道周子所流传新安朱子广汉张子东莱吕氏及覃怀许公凡十儒以聚教族姻乡闾及四方来学之士遂表其地侔诸阙里且冀贤才之盛如昔也其为风教之助可谓至矣哉国家既内设国学外设郡学及社学且专宪臣以董之其于通祀常教固皆振举而罔或废坠然诸旧遗书院以不隶于官皆荡然靡存伊川洛西二院间虽修葺亦日入于坏提学佥事呉君伯通深以为念爰规举修境内古遗诸书院白诸巡抚都御史李公衍议允乃檄河南府以伊川洛西旧院命所司葺而新之而同文嵩阳颍谷以故基莫究别相得郡城南五里而近洛河之隂安乐窝遗址并其傍隙地余三十亩总建一书院以代之时前郡守刘侯本亟出公帑羡财及募诸士民之好义者集材鸠工中后各为屋南北七楹东西六楹左右翼两庑其楹倍之前竖二门各东西四楹南北五楹缭以周垣经始于成化已亥冬又明年秋将讫工而刘侯擢贵州参政去今守郡何侯鉴来嗣厥任凡所未备者悉缮完之命前教授徐昌具营建巅末而请呉君题扁撰记呉君既聚合众扁中曰十贤祠祀前诸儒后曰讲道堂左曰主敬斋为师徒授肄之所合而扁曰伊洛书院葢兼旧遗诸书院之意也而以记文逊谧为之谧谢不敏未敢执笔呉君俄以忧去今提学佥事石君淮至一志斯举仍白诸今巡抚都御史赵君文博议亦克合乃命所司肖所祠十贤像而位次则据草庐呉先生所着洛人张顺中十贤堂记以齿首邵次周司马张两程朱张吕许择日安慰如礼毎月朔参谒嵗以释奠之明日致祭着为仪遴属校生员若民子弟之颖异者居宿以专业较官轮次涖校郡僚以时督课焉且众以记文见属辞不获夫举天下皆设学而教以先圣先贤之道者葢欲天下之人皆学为圣贤也讵直拘其所产所寓之迹哉然彼古圣贤世之相去也乆地之相距也逺孰与伊洛诸儒之迭起近代其声光气泽之遗尚足以沦浃乡之后人因取以示法又为亲且切耳此实前人之建书院与今日巡抚提学洎郡守诸君子恊成斯学之至意也自今凡教于斯学于斯者尚求伊洛诸儒之所论述以上探洙泗圣贤之心法而凡一言一行必循诸沦浃之余而无或遗焉则夫将来之造就岂有不优入其域者哉于戯地皆邹鲁人皆圣贤实系所教所学以克致之耳谧窃愿与凡有事于斯者共勉焉】
　　丽正书院【唐于东都明福门外置丽正书院后改集贤殿书院见六典】
　　同文书院【宋时建在府城西南】
　　瀍东书院【祀孔子像前代易木主时当事不忍毁谋溺瀍水诸生孟大智泣恳存之明崇祯中贡士郭永固独力捐修皇清康熙四十年知县钱肇修重修】
　　伊洛书院【在西郭明巡按呉甡檄知县尹洗创置】
　　周南书院【康熙三十九年知县钱肇修改废府治建置康熙四十三年知府赵于京移建于新府治东北】
　　天中书院【在邑十字街西顺治初年巡道赵文蔚创建】
　　偃师县
　　两程书院【在东门内】
　　巩　县
　　嵩洛书院【在神提保元时张惟敏建】
　　登封县
　　嵩阳书院【在太室南五代周时建宋至道三年赐名太室书院景祐二年更名嵩阳书院王曾奏置院长金元废明嘉靖间知县侯泰兴复之明末复成灰烬】
　　【皇清康熙十三年知县叶封复建十六年邑绅耿介倡首増修殿堂斋亭焕然具备】
　　皇清汤斌嵩阳书院记【嵩阳书院在登封县城北建自五代宋初与睢阳白鹿岳麓号四大书院而其地负嵩面颍左右少室箕山诸峯秀矗云表中天清淑之姿于是焉萃至道中赐九经子史置校官生徒至数百人称最胜二程子尝讲学于此后人因建祠明因兵乱倾圯殆尽】
　　【皇清崇儒右文知县事黄州叶侯封建堂三楹祀二程朱子而以地邻崇福宫凡宋儒之带崇福宫衔者皆祀之叶侯进迁京职邑人大名兵备道副使逸庵耿先生介家居讲学以程朱为道统所宗不当与诸贤列复蠲建堂三楹迁主崇祀又作讲堂三楹顔曰丽泽旁署两斋曰博约曰敬义书舍若干楹庖湢门垣俱备自康熙十八年春至次年秋讫工知县事长洲张侯壎以兴起斯文为任月吉讲学课艺其中多士彬彬向风逸庵作书嘱予为记余适承乏史局方恨不得从事几席与闻绪论其何敢辞然逸庵之意岂欲予记营建嵗月而已乎或欲有言以告多士也窃以孔子教人之书莫详于论语当时及门称顔子为好学尝与终日言而不违者今所记不过问仁问为邦而已然天德王道备矣顔子谓夫子循循善诱博文约礼今他无可考即二章思之意者虞夏商周之礼乐制度即所谓博文而克已复礼之训即所谓约礼与特学有体用问有先后耳中庸言明善诚身而列其目亦自博学审问始孔子言知不废多闻多见而语子贡以一贯则又以多学而识之者为非其所以一贯之防终隠而不发即与门弟子言求仁之方为仁之要多矣而仁之体则罕言也岂圣人之过为隠与及读易乾卦象传与中庸首章而后知道之大原莫明于斯也盖道之大原出于天而仁者天之元也知天仁同原则知吾心与天地流通而徃来无间民胞物与之念油然而生而戒慎恐惧自不容已故程子谓学者须先识仁以此也然仁之为体非可口传耳授也在人之黙识耳孔子自十五志学至能立不惑五十而后知天命也以大圣人而若此则知命亦难矣今之讲学者聚数十百人于堂而语之曰天命云何心性云何将大本大原皆为口耳影响之谈学者欲于俄顷之间与闻性道之秘其不至作光景玩弄视诗书为糟粕礼仪三百威仪三千为粗迹也防希矣斯亦讲学者之过也夫道无所谓高逺也其形而下者具于饮食器服之用形而上者极于无声无臭之防精粗本末无二致也孔子语顔子曰非礼勿视非礼勿聴非礼勿言非礼勿动而语樊迟曰居处恭执事敬与人忠圣人与上智中材所言皆不越是盖以天命流行不外动容周旋而子臣弟友即可上达天德所谓无行不与者此也所谓知我其天者此也今功利词章举业伎艺之习防溺人心士子穷年矻矻志在利禄名誉而天之所与我者茫然也是其学逈非圣人之学也夫中庸之博学将以笃行也顔子之博文将以约礼也大易之穷理将以尽性而至命也大学之格物将以修齐治平也今滞事物以为穷理未免沉溺迹象既支离而无本离事物以言致知又近于堕聪黜明亦虚空而鲜实学路乆迷习染日深偶尔虚见未为真得非黙识本体诚敬存之绵绵密密不贰不息前圣心传何能防通无间故曰茍不至德至道不凝焉呜呼岂易言哉逸庵之学以主敬为宗以体天为要可谓得程朱正防矣吾惧学者之易视之也故因记书院而详言之欲其深思而自得焉张侯明经起家治行多可纪与逸庵相与有成尤足嘉也吾又惧来者之不能继故备书之以告后之君子】颍谷书院【在颍阳城西元至正五年重建】
　　永宁县
　　洛西书院【元至元元年邑绅薛有谅建程钜夫记元统元年主簿完顔光祖重修明宣德二年佥事刘咸重修正统十年县丞于渊重修】
　　新安县
　　川上书院【在城南涧上祀尤西川邱方山明邑绅孟化鲤建】
　　芝泉书院【在城北芝泉明邑绅吕维祺建后废】
　　嵩　县
　　伊川书院【在县东北鸣臯镇元克哷士希建制拟文庙时乆俱废】
　　【皇清康熙二十七年知县徐士讷教谕李滋二十九年知府汪楫相继増修】
　　元赵孟頫书薛友谅伊川书院碑记【圣天子继统御极四方无虞专务以文德化天下惟洛邑土厚俗淳恪于用命不数嵗家户诗书庠序之教大行重以两程子故里在迩瞻望乔木孰无髙山仰止之思而明德新民之学日以兴盛伊川鸣臯镇炮手军总管舒苏台读易传读遗书坚苦刻砺而有得焉乃更名曰士希尝语人之生也天与之至善之性茍不为物欲所蔽操存涵养真积力乆去圣人之域夫何逺哉吾儒读书学道必以成已成物为第一义毎欲礼聘师儒合里之俊秀教养之使知圣贤义理之学以少副方今开设学校作新士类之美意于是伊川书院立焉募工鸠役皆出已赀十年乃就先圣先贤之像设传道诸儒之位序门庑庖厨讲室库庾举皆如制经营巅末已尝记之其子穆延特穆尔复起稽古阁贮书万卷延祐三年春三月来京师谓友谅曰先子闻道晚而为道力其于勉励后进之意老不自已所剏书院倘获上赐之名庶其不朽友谅因为集贤学士頫言之頫遂以闻上嘉之且曰力役之大财用之广咸于一家诚不易得也宜赐额曰伊川书院其命翰林直学士友谅文诸石集贤学士赵孟頫书丹参知政事郭贯篆额臣友谅谨再拜稽首奉诏呜呼士希培植人材之心穆延特穆尔继成前人之美皆甚盛矣而非圣天子慨然俞防彰厥成绩则来防来歌之士亦何所观感兴起哉是举也岂独河洛多士之幸实世道之幸也感叹不足而声之诗诗曰天生垂拱天九重一家四海车书同洛阳奥居天地中乡庠术序俗可封伊洛发源昼夜东东归洙泗犹朝宗先贤之传后所崇士希志学能返躬人生而静由降衷莹然妙理恒昭融邪思一动万欲攻养正乃得成圣功欲将此说开羣防倾囊倒囷兴学宫圣人像设申申容传道诸儒俨以恭春秋释菜廪饩丰贮书有阁高凌空乃子肯搆成厥终延师聚徒鸣鼓钟齐鲁一变鸣臯风焉知主善无王通焉知来逰无轲雄他时取材预登庸补裨治道三代隆大臣含香闻帝聪深嘉此举心何公集贤老笔摇长虹大书恩纪碑穹窿百千其龄垂无穷】明刘咸伊川书院碑记【永乐丙申秋余自西川调至河南间尝出巡伊洛过程夫子之乡徃徃访寻遗迹而不可得一日道经鸣臯见苍莽荆棘中败屋岿然无门墙扄钥以为限因取揵造之至则萝丛纷翳兽蹄鸟迹交乎其中有像设遗绘灭不可得辨摩挲石刻而读之然后知为元敕赐伊川书院葢上以奉先圣先师其殿庑东则以祀程夫子兄弟及濂溪康节横渠温公南轩东莱晦庵九先生西以祀鲁斋许文正公而其文实翰林直学士薛友谅所撰其书实赵文敏公之笔也因再拜其下发为一诗以示河南诸学官冀或有以相与新之者后予以公务所覊足迹弗及再至距今又七八年以向之所冀者竟无一人义举而其倾坏视昔所见尤甚也予乃尽出廪资以付河南府经歴解希渊嵩县知县呉祥俾特以为谋始计而郡中官属若知府李遵义教授杨旦以下闻予兹举亦皆欣然割俸以相厥役未数月殿庑像设焕然一新工既讫予又恐夫继今者或忽其事而莫之重也乃命有司嵗择谨厚者一人复其家俾守之而因以书其事始末于石庶俾后人念其成之不易相与挟翼以保其勿坏】
　　皇清汪楫重修伊川书院记【河洛贯穿天地间圗书出焉圣人则河圗以作易则洛书以序畴而千古为学之统是河洛者学之大源也自洙泗扬其波而流防息由孟子而后歴千三百有余嵗而二程夫子始生亲承濂溪太极之秘倡明絶学防张邵诸子皆聚于伊洛之间说者谓伊洛之汭道学所防故东都建两程夫子书院特以伊洛名是河洛学之源而伊洛又学之归矣伊川先生晚年迁居龙门之南文潞公为置田千亩于嵩之鸣臯先生玩易其地此伊川书院所由始也尹彦明有云先生践履尽易平生用意惟在易传求先生之学观此足矣而河圗洛书俱统备于易传之中然则伊川书院之所系于学为何如也宋南渡后仅存废址元统制克哷士希读先生易传有得复为营建元末兵燬明万厯时程氏子孙求潞公所为置田千亩者至与土人讼经年不解田竟不可问书院荒圮殆尽康熙己巳余有事嵩卢间过两程故里访伊川讲学之地惟短碣存道左询之教谕李滋言书院只余废宇三楹祀孔子主其中伊川讲席邈不可识矣方创建两程祠土人犹恐祠成而追及其田为之哓哓不止也嗟乎自宋而后世代屡更所谓千亩之田不知什伯其主岂可复问顾因田不可复而并废其祠虑祠成而更求其田皆惑也且伊川者万世之伊川书院者天下之书院程氏不得而私之其子孙又乌得问之吾人读先生之书身歴过化之地讵表章之功甘出士希下耶亟为修复而书其畧于石用解士人之惑且以告吾徒之学于斯者志河图洛书之学必先之于伊川由伊而至于洛由伊而至于河庶防百川学海而至于海也哉】和乐书院【在县东春秋二丁致祭　至圣先师】
　　南阳府
　　南阳县
　　养正书院【在府城外东闗明正德间勅建】
　　志学书院【在府城外西闗明成化八年知府段坚建】
　　诸葛书院【在府城西南卧龙冈诸葛孔明故居元至大中建兵燹之余仅存遗址明成化八年知府段坚徙建遗址之东嘉靖六年重修】
　　元程钜夫诸葛书院碑记【南阳城西七里有冈阜窿然隠起曰卧龙冈有井渊然渟深曰诸葛井者相传汉相忠武侯故居民嵗祀之巫觋杂揉荐献无节黩礼慢贤君子病之至大初故河南行省平章武亭何玮行农至郡率官吏长老伏谒祠下顾瞻徘徊忾然兴怀谓守吏烜曰孔明三代而下一人而已武昌相去千有余里犹建庙学而祀尊之况其所逰处也哉出步祠东得隙地焉曰以是建庙学足矣遂委主簿赵守训董其事乃合僚吏禄入之赢以备佣相山之良木坚石而隶官者以具材至大二年春即工大修侯祠而加广焉祠之东为孔子庙庙之后为学凡堂序门庑庖湢库庾肄业之斋庋书之阁官守之舍咸备以间计祠十有二庙学四十有六端庄广直不务侈丽割官之废地四十顷籍于学置山长一人掌其教又名讲堂为静成之堂东序为明志斋西序为广材斋阁曰崇文合名之曰诸葛书院传曰有功于民则祀之侯之功万世之功也于祀为宜祀于其居为尤宜焉诸学子以及有位之人师圣人之道仰大贤之业夙兴夜寐可不思庙学之所以建天子之所以命岂徒夸前人耸后观者哉】
　　南阳书院【在府治东旧为按察司行署】
　　豫山书院【在豫山前】
　　唐　县
　　敷文书院【文昌阁改建】
　　泌阳县
　　丰羽书院【始建失考】
　　邓　州
　　大成书院【在东庑之东明知州夏忠建】
　　贾状元书院【在紫金山后明成化间郡人李让重修】
　　临湍书院【旧为韩文公书院在城东南二里许明嘉靖间参政刘漳迁于大西闗改今名】新野县
　　白水书院【明在城北闗寇燬】
　　【皇清康熙三十年知县顔光是重建】
　　舞阳县
　　舞泉书院【在城南三里舞泉上】
　　问津书院【在南闗昆水南】
　　问政书院【明在旧县】
　　【皇清康熙二十九年知县吕柳文重修】
　　晒书堂书院【明在水南】
　　【皇清康熙二十九年知县吕柳文重修】
　　汝宁府
　　汝阳县
　　汝南书院【在汝寜府城北五里许明成化十七年提学佥事呉伯通创建都御史邱兆麟复建在城北隍池之外】
　　正学书院【在县治西明隆庆中知府史桂芳建】
　　天中书院【在拱北门外明嘉靖十二年知府廖自显建名笃志书院四十年知府徐中行重建改今名后为寇燬皇清知府熊重龙复建】
　　新建书院【在十字街束】
　　【皇清知府金镇建】
　　上蔡县
　　显道书院【即上蔡书院在南关谢显道读书之所宋末建明佥事刘咸修】
　　【皇清康熙二十七年知县杨廷望改建】
　　确山县
　　铜川书院【在南闗路东】
　　【皇清康熙六年邑令呉琠涖任七载清廉爱民去任之日士庶感慕公捐起建】
　　新蔡县
　　大吕书院【明在城内东隅】
　　【皇清康熙三十年知县吕民服奉檄劝捐创建】
　　皇清吕民服大吕书院碑记【书院之设倡于宋盛于明成于嵩阳白鹿大梁岳麓而道尊于苏湖制经义治事两斋乃德闻于天子而取法乎后世于是在中州者大梁嵩阳外为白沙为伊洛为上蔡为渑池为百泉为涑水中州书院甲于天下新蔡旧无书院明万厯间知新蔡者乌程潘君曽纮始建铜阳书院于城外东陲兵燹时已焚毁矣】
　　【本朝顺治间谭君宏宪欲建吕亭书院未果民服自康熙乙丑来治兹土见荒烟蔓草庐舍星散人民逺离且招抚不暇又遑问礼义哉越六年感人文不振乃为修校宫凿龙门改水口书声渐达于牖户闾阎渐观其彬雅士知在塾教知有方而科第于是乎有人矣遂进学谕聚邑人士而问之曰汝防新蔡前者人文之盛乎夫朴者利于农秀者利于士今见秀而文者实繁有徒也曷从吾教乎古者教士必有课课必于日月而立范也造俊必有地地必于城阙而置馆也将卜地而经营焉适有王氏园基瓦砾茂草欲售者再于是合众议公捐赀买为官基遂鸠工庀材早夜督理不间寒暑搆造防易日月乃立大门一重典礼堂一重时雨堂一重堂东西各有斋曰达才曰成德曰居仁曰由义内奉伯夷漆雕开曹防秦冉陈蕃之主以时祭祀藏通鉴性理诸书以供披览遂聘名师讲学课文月凡两防而诸生童之从教者甚众前凿池以种莲后聚石为山植花木于旁以为游息地又循唐人逺上寒山之句于山后左基筑石名曰白云深处于左幽篁中创亭曰弹琴处葢取王维竹里馆余意更于院之西搆观德堂三间为习射圃规模既就邑人士乐观其成请余命名余曰在昔唐尧命伯夷典礼佐禹治水有功封吕侯于此地今余为邑宰于斯而与诸弟子讲学于斯也亦窃效古人典礼遗意矣且余与诸父老日夕于沟遂之上防胼手而胝足焉又数千百年后得以吕姓绍古圣之迹此地又有大吕小吕之亭是书院也即谓之大吕书院奚不可耶众皆诺立石一求余记曰子不闻律吕之义乎六阳之长曰律六隂之长曰吕阳君象也得黄钟之律焉隂臣象也得大吕之吕焉君命臣而为之宰臣得君而敷之治今圣天子崇儒重道两幸阙里都宪阎公日督民兴义学教子弟民服防臣也体圣天子右文之心修学宫制乐舞今复创书院日与二三子课业于此将以冀隂阳和而万物得是书院也于大吕之义或宜欤至若踵四书院之盛而昭圣道之光也端有望于二三子者】
　　西平县
　　东隅书院【在县治东南隅明都御史王诰建】
　　文城书院【在县治东门外明知县王国柱建】
　　朝阳书院【在城北门外明知县张应化邑进士李之芬建】
　　新建书院【明在仪封镇请见祠侧】
　　【皇清康熙二十五年知县傅弼创建】
　　正阳县
　　贤良书院【在旧县南明知县黄瑞辉建】
　　慎独书院【明在迎春街右】
　　【皇清康熙三十九年知县安圻建】
　　信阳州
　　义阳书院【今改察院】
　　瑚琏书院【在城外西北隅后废】
　　子贡书院【初名仕学书院明正德中兵备道副使阎钦创建万厯壬辰兵巡道佥事任赞化重修】
　　汝　州
　　汝阳书院【旧在大街北】
　　【皇清顺治中巡道张汧复建康熙五十三年知县贺宏源重修】
　　鲁山县
　　鲁阳书院【旧在学宫旁】
　　【皇清康熙四十八年知县髙镗复建】
</div>
    <div class="pagination">
<a href="河南通志_page178.html">上一页</a><span>...</span><a href="河南通志_page174.html">174</a><a href="河南通志_page175.html">175</a><a href="河南通志_page176.html">176</a><a href="河南通志_page177.html">177</a><a href="河南通志_page178.html">178</a><span class="current-page">179</span><a href="河南通志_page180.html">180</a><a href="河南通志_page181.html">181</a><a href="河南通志_page182.html">182</a><a href="河南通志_page183.html">183</a><a href="河南通志_page184.html">184</a><span>...</span><a href="河南通志_page180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
