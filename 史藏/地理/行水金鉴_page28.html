<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 28 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 28 页/共 93 页
  </h1>
  <div class="content">
   行水金鉴巻五十
&lt;史部,地理类,河渠之属,行水金鉴&gt;
　　钦定四库全书
　　行水金鉴巻五十一
　　江南按察使傅泽洪撰
　　河水
　　自禹之后治水之人多矣而不详其所治之法详所治之法者盖自欧阳至正河防纪始也夫治水非徒法也因乎地形察乎地势而加之以精思神用焉然规矩备而娄之明输之巧不更加乎河防一览备矣臣不才奉
　　命督河十有余年治防事宜不能希附前人然河流变迁运道改易宜于今者或不必胶于古故凡见之施行者亦不敢不録而存之以备后此刍荛之采其繁且大者辞不厌详焉　凡大工之兴必先审其全势全势既审则必以全力为之未有畏其大且难而曰吾姑以纾目前之急已也康熙十六年以前淮溃于东黄决于北运涸于中而半壁淮南与云梯海口且沧桑互易若不将两河上下之全势统行规画源流并治疏塞俱施而但为补苴旦夕之谋势必溃败决裂而不可収拾臣受事之始正值军兴旁午筹饷维艰而经理河工八疏工程极大请帑至数百万计廷臣不无其难其慎而我
　　皇上睿谋独断不惜大费悉准施行此两河之得以复故也【大兴经理】　天下事莫不成于明作而败于因循但人情当积疲之后委靡不振无论贤不肖皆狃以为故然非有以大震动之则贤者无以劝而不肖者无以惧自两河失故十有余年夙弊相沿废弛日甚司道委之府佐府佐委之州县佐杂而府州县之正印则袖手旁观办物料则累月经年计夫役则有名无实覈工程则茍且支吾惩不胜惩虽河臣亦无如之何康熙十六年题请嗣后凡黄运隄岸修筑各定年限其汛地冲决及催夫不发办料不前推缷迟悮并不行转催不行确查具题之上司増定新例较昔弥严其荐举大计等典凡有河之道府州县正印佐贰等官俱将河工一并考成从此人知警惕举千数百里之大工俱屈指限期以告竣焉【首严处分】　两河襟带数千里赞襄戮力全在大小羣有司必使人如臂指而后其令行必使人无观望而后其心一必使人知惩劝而后其力殚往时河工设分司四员以部郎领其事三年一易以为常夫部郎之亲民也视郡邑有闲举事率多格滞且以年之有限也往往履任之初皆疎迂及车轻路熟又以期去故请撤部郎而归之监司郡丞盖监司郡丞之于郡邑呼吸一气公事易集且可遴选其谙练者以名闻又绵其嵗月责其成功是以吏习民安而政克举然大工厐杂又非数郡丞可理故又分设监理分理画疆任责俾各専其事展其长以课其殿最而黜陟行焉而河工无不効力之员矣【改増官守】　旧制沿河隄岸额设河夫以供修防之役然有司按籍签点必假手于吏胥由吏胥而及之乡长里甲大都冒张虚数临时倩应老弱故名存实亡而功以隳也今改设河兵八营营领以守备递为千把总一以军政部署之令其亡故除补有报逐日力作有程各画疆而守计功而作视其勤惰而赏罚行焉有事则东西并力彼此相援无事则索绹艺栁廵视狐獾窟穴较额夫旧制有条而不紊有实而可覈矣然守弁惟以督率兴作为务至于钱粮出入稽查商确非文职不可故有一备即以一防员监之然后文武相资而事易集焉【设立河营】　塞决之方必先杀其势平其怒而后人力得施焉则莫如引河之善也引河之用有三一曰分流以缓冲也河一决则全流尽趋决口奔腾激荡桩埽无所施应于对面上流别开一河以引之则决口缓矣一曰预浚以迎溜也河身既淤为平陆即异日黄流归故必涨溢而他溃故必预开一渠以迎之务使水至归渠遂其湍迅之势则刷沙有力而后无旁出之虞一曰挽险以保隄也河性猛烈方其顺流而下也则借其猛以刷沙当其横突而至也则恣其力以崩岸故当其倐忽激射之时宜酌左右之间急开一渠以挽所冲之溜头引入中流以夺其势而后危隄可保故曰其用有三也至于度土地髙卑之数以定挑挖之浅深騐土性淤松之殊以酌渠路之去取又在任事者之尽心焉【挑河之法固宜相土地之淤松以施浚然亦有必无松土不得不于淤处挑挖者后水到之时不比浮沙易刷定多阻滞之处此等水中之淤最难施力必须分外挑深乃可　挑濬引河】　云梯闗者不知名自何时乃黄淮二渎所由以入海者也往时闗外即海自宋神宗十年黄河南徙距今仅七百年而闗外洲滩离海逺至一百二十里大抵日淤一寸海滨父老言更歴千载便可策马而上云台山理容有之此皆黄河出海之余沙也自河道内溃防同之势弱下流不能畅注出海而海口之沙日淤海口日淤而上流愈壅以致漫决频仍内防而不之止凡议河事者莫不力言挑浚而不知其势有必不可者何也挑濬之河最狭且浅亦湏寛至里深及丈方可通流以土方之算授工计万夫三日之力不及里且渐近海滨人难驻足加以稽天潮汐一日再至不特随浚随淤尤恐内水未及出而潮水先从之而入矣夫海口之髙皆因闗外原属坪厰漫滩以故出闗之水亦随地散淌散淌则无力无力则沙停耳禹贡纪河之入海曰同为逆河入于海夫河也而曷以逆名海涌而上河注而下两相敌而后入故逆也禹既播之为九又曷为而同之不同则力不一力不一则不能逆海而入也禹贡圣人之书其言不可易也又考河防一览潘季驯有言曰海无可俊之理惟有河以归之海然河非可以人力惟有缮治隄防俾无旁溢则水由地中沙随水去也季驯近世之能臣其言当不易也今日之云梯闗外是即今日之逆河也而不堤以求其同不同以求其入海也得乎爰自清口以下至云梯闗三百余里挑引河以其流于闗外两岸筑堤一万八千余丈凡出闗散淌之水咸逼束于中涓滴不得外溢从此二渎就轨一往急湍冲沙有力海口之壅积不浚而尽辟矣【开辟海口】　河水当泛滥奔溢之时决口必非一处或大或小或上或下议塞者莫不先大而后小先上而后下而不知其理有不然者盖大口难塞非逾旬累月不能竣迨大口工竣而小口又复汕刷而成大虽用裹头套防之法第能使之不濶不能使之不深然亦未有中既深而两端不塌陷者则是所塞之工处处皆大口矣夫大口既已寛阔至于成河止矣必不至更刷而大急将诸小口尽行堵塞而后以全力施之大者至于先下而后上从事于其所易其理亦然截其尾毌撄其锋下口尽通而后以全力施其上或挑引河或筑拦水坝或中流越筑审势制宜而大者上者亦不难矣【塞决先后】　至柔莫如水然茍不得其平则虽天下之至刚者不能御平水之法奈何曰量入为出而已今使上流河身至寛至深而下流河身不敌其半或更减而半之势必怀山襄陵而溃决之患生夫河面窄狭之处或城镇山冈不可开辟我则于其上下流相度地形多建滚水闸坝及洞放入通水之沟渠以测土方之法移而测水务使所泄之水适称所溢之数则其怒平矣至其下或复寛阔如故又恐其力弱而流缓流缓而沙停则仍引上流所泄之水归之正河以一其力如是则虽以洪河之浩瀚而盈虚消长之权操之自我不难择便而疏之矣【量水减泄】河之防隄也然隄太逼则易决逺则有容而水不能溢故险要之处缕隄之外又筑遥隄以备异涨隄稍瑕即溃与无隄同也必选择淤土每覆土一尺即夯硪三面筑毕用铁锤杵空沃以水水不渗漏为度然亦有纯淤土而水漏者则其土必太坚锤不易入其捍水尤有力且土必坼为验堤之髙卑因地势而低昂之用水平打量毋一槩以丈尺为凖以水面为凖筑隄之法陡则易圮如隄根六丈顶止二丈俾马可上下堤面及根必多种茸草以盖之盖草能柔水性能庇雨淋而坦坡又可杀风浪之怒也其取土宜于十五丈之外切忌傍隄挖取以致积水成河刷损堤根然取土有逺近难易之辨故其工值之多寡视其逺近难易而增减之又土方之数有虚实上下之辨故其工值之多寡复视其虚实上下而差等之堤既成必密栽栁苇菱草使其茁衍丛布根株纠结则虽遇飇风大作终不能鼓浪兴波此防堤之最要策也【坚筑河隄】　防河之要惟有守险工而已河之易决莫如中州其地土松而沙多每一坍塌輙至数百丈然其地寛旷不与水争地其筑隄甚逺至近者亦三五里此堤不守复筑一隄以守之河流去正身既逺则浮波寛缓亦不能深入势必复引而他去而淤滩仍为平陆故虽险而易守也江南自徐邳而下大抵皆城郭村镇不得不画地戒严亦其势然矣守险之方有三一曰埽二曰逼水坝三曰引河三者之用各有其宜当风抵溜其埽必栁七而草三何也栁多则重而入底然无草则又疎而漏故必骨以栁而肉以草也御冰凌之埽必丁头而毋横何也冰坚锋利横下埽则小擦而糜大磕必折也然埽湾之处则丁头埽又兜溜而易冲必用顺埽鱼鳞栉比而下之然后可以攩溜而固堤至十分危急搜根刷底上堤而下坐埽不能御则急于上流筑逼水坝回其溜而注之对岸或一二三道若止一道恐河流悍烈坝一摧而堤即不可救也若开引河则其费甚钜又必酌地形而为之若正河之身迤而曲如弓之背引河之身径而直如弓之则河流自必舍弓背而趋弓险可立平若曲折逺近不甚相悬河虽开无益也诸如此者殆如御侮然埽之用是固其城垣者也坝之用捍之于郊外者也引河之用援师至近开营而延敌者也夫吾既已内修其守备而外又或捍之或延之敌虽强未有不迁怒而改图者保险之法尽矣【防守险工】　浚河筑隄之迟速一视运土之迟速而已初以人力有限以驴代之然终莫若车运之便也夫驴之力虽胜于人然刍秣之费喂养之劳倒毙之患合而较之殆不得当矣车之制当用独轮小车盖挑土之处大抵原隰髙低沟坑断续双轮则不行且小则往来捷而不滞也一车所载可得土二百斤每日二夫一车之所运可抵三夫之运较之于驴则无刍秣喂养倒毙之累较之于人又无召募逃亡及隂雨坐食之害且设遇农工兴作之时工程方亟而夫役不继则车之利尤大矣计一车之工本不及五钱河例每夫工食一日四分不过出十二夫之工食用之经年可得三百六十夫之用矣【运载土方】　防堤塞决之用莫善于埽卷埽之用惟草栁二者而已盖栁遇水即生草入水而腐为土性既宜之且又费甚省而采易办也栁随地可种草近则取之湖塘逺则取之海濵湖塘之芦苇不如海濵所出之坚实长大一束可抵二三束之用但地逺采办稍艰若抵冲塞决非此不可酌其工程之缓急而用之可也【酌用芦苇】　凡沿河种栁自明平江伯陈瑄始也其根株足以防堤身枝条足以供卷埽清隂足以防縴夫栁之功大矣然种栁不得其法则防隄之用防且成活者少惟明臣刘天和六栁説曲尽其妙当仿其法行之统计每年嵗修需栁不下一百万束自康熙二十年劝令各官种栁已得若干株自二十六年以来所用之栁半取诸此再行各营弁凡春初防守稍暇之时每丁计地各课种栁若干不过三年沿河成林一有不测卷埽抢防不烦斫运于他处即以本汛之栁供本汛之工力省而工易集所益非小也【栽植栁株】　土以方一丈髙一尺为一方然有上方下方之别焉有专挑兼筑之分焉至挑河又有起土浅深之不同焉筑堤亦有运土主客之不同焉其土方工值更有人力强弱之不同焉以江南而论自邳州雎宁县起至砀山县止每筑堤土一方给银一钱四分自宿迁县起至山阳县止并属各州县每一方增银一分此题定之例也【土方则例】　主土者就近挑挖之土以所筑之堤为凖者也取土之法最忌逼堤逼堤则堤址卑洼便有积水伤堤之患故必离堤十五丈之外取之取起之土挑至隄基之上用大石夯硪之或以七寸为一层夯至五寸或以一尺为一层夯至七寸然后再上一层土如前法夯务要自底至顶层层夯硪打就则彻底坚固可免渗水之患每堤髙一尺两面坦坡必须筑寛六尺如髙一丈之堤应筑寛六丈之堤再加堤身二丈则顶寛二丈底当寛八丈髙一丈用勾股法科之每丈计筑成上方土五十方每方一钱五分应给银七两五钱也【主土】　客土者迤逺挑运之土以所起之土为凖者也如此处必须筑堤而沿堤去处俱系积水湖荡畚锸难施势必别处取土用船装运髙寳定例以五十大箩为一方每箩约重二百余斤每方约重一万斤连搬运上船工银六分运至工所又工银八分由船而运至堤上又工银五分堤基之上再用硪夫夯硪又工银二分统计虚土一方共费银二钱一分止筑成上方土七分也【客土】　专挑者止挑去河身之土而不系筑堤者也所挑之土必离河边四五丈方许缷弃若就近竟缷则一经淋雨仍复淌入河内矣其挑河工价以所挑河之浅深为凖凡挑三四尺深者每方给银六分五六尺深者加一分七八尺深者九尺一丈深者一丈一二尺深者一丈三四尺深者递加一分至一钱一分止盖六尺深以上之河无翻塘戽水之劳不过每方六七分而止其挑深七尺者未免有水一丈以外泉水愈多故给银递加若黄河之内流沙陷足施工最难必须设法挑挖大抵每方又递加一分七八尺深者给银九分至一丈三四尺深者给银一钱二分然又当审工程之难易如人夫易募雨水不多地髙泉涸之处尚可省一分也【专挑】　兼筑者即用挑河之土以筑防河之堤也如所挑之河有必须筑隄者其所挑之土必须缷于应筑堤基之上照依前式彻底夯硪成堤如此则一举而堤河成每挑土一方照挑河工银外另加摊土夯硪银二分此挑河兼筑隄作下方工价科算以河工挑成为凖者也更有虽挑河而重在筑隄者每上方土一方给银一钱六七分不等此以堤工筑成为凖者也总之视工程之难易而斟酌之【兼筑】　上方下方者以筑成堤工之实土为上方土塘所取之松土为下方也然一堤之中亦自有上方下方之别如筑堤一丈则以平地起至五尺为下方自六尺至一丈为上方如筑堤一丈二尺则以一尺至六尺为下方七尺至丈二为上方盖筑堤愈髙则愈难故必先为斟酌难易而等差其工价庶铺底者不致以易工而多取价収顶者不致以难工而寡受值则劳逸之势虽殊而髙下之酬原均也然土方工价虽题有定额亦举大槩而言若筑堤髙至一丈四五尺不得泥一定之例况取土更有逺近之不同甚至紥簰铺路逺取稀泥于污淖之中其工价不啻加倍有至三钱余一方者更难执一而论相地势之髙卑逺近而增减之可也【上方下方】　于水中筑堤取土甚逺或至数十里外工费不赀者当用水中取土之法其法先定堤基随用船逺土于水中筑成围埂其埂出水二尺中间三十丈长五十丈围埂既成用草料防防随将埂内之水车干然后于离堤基十五丈之外啓土挑至堤基之上密加夯硪筑成大隄其隄如应顶寛二丈底寛十丈髙一丈六尺每堤一丈用土九十六方连船筑埂之土并车水防埂一切夫工器具料物以及隂雨食米等项每方约需银二钱六分较之寻常就近取土之费约省过半【就水筑隄】　河决之始如用埽裹头以防汕刷筑逼水坝开引河签桩必须深钉入底以防悬空误事河防一览所载备矣至于沉系埽个全在揪头绳索其力尤重于桩桩必须多而壮埽必须重而后沉当栁七而草三填土之后倘埽工之外忽起翻花大浪急须于堤内下埽填土昼夜压截其翻花浪起于数十丈之内犹易若百丈之外则危矣其堤工若但坍毁而平下犹可填土加埽一若悬空则危矣若内外倾欹亦不可救此河防所不载堵决者不可不知也【堵筑决口】昔人四防二守之制皆以保堤也然防守之制虽
　　立而防守之人不足势必塌圮相寻与无防守同则嵗修之法不可不筹也今营兵之设仅足以巡守隄防及运料卷埽栽栁之用至于嵗修加筑其势有不能者何也汛逺而隄长也按自砀山以下黄运两岸及归仁髙堰至海口一带缕遥月格等隄统共四十五万四千丈而河兵仅七千二百名计丈分修每兵当修六十六丈有奇堤髙一丈顶寛倍之增卑培薄各坚土五寸须下土七寸以土方计之每丈须土二方一分是每兵常役之外又当嵗挑筑下土一百四十五方二分也岂能也哉前以河兵不足供嵗修拟令每丁许其召募幇丁四名或其子弟家属每丁给以堤内空地俾耕种其中以自食而课其嵗修巳经题请未及举行然臣深思河道善后之图惟有嵗修以保隄而幇丁一议实与河兵之设表里为用者也盖易夫役而设营兵无召募往来之淹滞无逃亡之虑无雇替老弱之弊若幇丁之设则其利有八堤工髙厚永无溃决其利一授田力役贫民有归其利二堤近民居风雨可守其利三羣聚乐业兵无逃窜其利四猝有河患不烦召募其利五室庐相望寇盗无警其利六深耕易耨狐兔絶踪其利七刈获所余藁秸充盈其利八或难之曰每兵一名幇丁四名骤增丁二万八千八百名河岸安得如许闲田若查隠占则良民扰若给额田则正赋亏何可行也曰不然黄河两岸二千数百里自十六年以前非一望汪洋即沮洳苇渚此身所目覩者也今两河复故淤滩尽出置之不问则去地若听民私种亦无利于国将计畞起科而滩岸之田其粮甚防不过数厘至二分极矣增丁二万八千八百名丁授田十五畞应田四千三百余顷所纳正赋从重科输不过八九千金耳夫即减八九千金正赋之额田而嵗得二万八千八百名丁夫之用以保四十五万四千丈之堤嵗加髙厚永无意外之虞运道长通民无灾害其为利孰多而孰少而况赋未必亩二分所授未必尽额田也哉【嵗修永计】难之者又曰河臣怨府也督抚为朝廷养民而河臣劳之督抚为朝廷理财而河臣糜之故从来河臣得谤最多得旤最易也今既设河兵又设幇丁分地授宇在河岸二千数百里之境其中隠占必多一经画地怨言滋作且兵民并居势必生衅将来挑土修堤围塲植栁哄鬭讦告从此而起在督抚必左民而右兵嫌猜内积挑搆外作小则河属诸员受其旤大则彼此交叅而河臣不得一日安其位夫为河堤图万全而先置其身于不自全之地何如循常守故用帑嵗修之无誉而无毁耶臣应之曰不然河臣与督抚皆天子大臣也河臣司水土以保运安民督抚诸臣司政教以养民理财职虽不同同于为国也夫今百姓之得以降丘宅土无昏垫之忧者何也今百姓之得以耕种贡赋尺土必争者何也皆以两河归故隄岸坚固而无溃决也督抚为国养民理财自当返念民之何以得养财之何以得理必不为一二奸民喋喋而市恩邀誉上失体国之忠下失寅恭之义也今使隄岸不固溃决一生则千里滔天室庐为鱼鼈之居膏腴皆荇藻之产彼正赋之额田且不能保而有之尚得隠占夫非所固有也哉且幇丁之法一行亦必防同督抚檄行地方有司公同经理立石分界而后拨给非冒昧为之也如果有民田近堤者亦可以空处之闲田互相换易其家属有愿为幇丁者即除其额田应纳之粮亦无不可也夫朝廷设嵗修之河帑非不知循常守故为无誉无毁之身图但汛逺堤长将来河患久弭人情怠玩忘旧日之艰危司河事者或意在借帑狃于补苴旦夕之计设一变生虑外即又费数百万之金钱竭数年之民力尚恐不能奏功也其如运道民生何夫河道重任也必图其大而毋惜其小必计其久逺而毋筹其近必忘私体国而毋沽名市惠以便其私图否则碌碌者皆足以任之夫岂
　　圣天子畴咨而命之防哉【幇丁二难】　水土之工料物最难虽经画之以总理又有谙练之属员与子来之兵役而所需不给以致万夫束手以待其悮事非浅浅也然物料非难采办为难查旧例一曰官办所需之物行文于各出产地方有司给价买解一曰商办听各商人赴工领银送料交官夫地方有司必假手于吏胥由吏胥而及各行户层层剥蚀至料户或分文不给及运料到工専管之官贪婪不职者更须分外苛求勒贿小民不堪其命此官办之害也工料之大莫如桩木而商人领价大都真伪相半其真商领银入已分派各小行其值必亏伪者实无资本夤縁冒领花费拖欠此商办之害也在大工方急于星火而文檄追比催督不前常至四五年种种悮工则一也臣莅事以来稔悉此弊再三斟酌终无至当之策若竟委之在工各官恐破冒多若耑委之胥役又恐势轻而无济惟有择贤而任以劝惩鼓励之为稍愈耳除嵗修物料不多不必差员其大工物料若苇草麻之属当委之邻近各邑佐贰彼即与工近习知在工所需之物必不敢欺且淹其桩木之属当精选廉干之府佐贰専行买办所办之木果坚大如式价直不浮又往来迅速克济大工者工竣题请优叙否则请黜亦如之庶人知自励采办不前之弊或可免矣【采办料物】中州黄河两岸筑隄多者至四五里江南境宿迁以下北岸则缕堤之内复筑遥隄南岸则否盖以南亢北下南有湖淮之限不致夺河而北易夺故耳然自徐州南岸歴灵雎宿桃至清口裴家约五百里除诸湖淮水外别无分流之河雎河虽通流窄隘不能多受砀徐邳雎一带坝闸所减之水率漫滩四溢民田悉被淹没夫前此大兴经理之日正值河道坏极之时惟夺河阻运是惧故隄防北岸不遗余力而南岸未遑及之今两河复故五六年无溃决之告则绸缪善后更当为大害去而大利兴之图南岸遥堤一工其利有四黄患不测作重门之障一也束散漫之水汇湖入黄沮洳涸而为沃壤二也引黄入淤嵗久加高即岸成隄不烦再筑三也挑工筑堤即开成小河一道伏秋保险运料便易四也统计此隄约长八九万文自房村至峰山有子缕二堤今应将子堤为缕堤而以缕堤为遥堤自峯山至宿迁便民闸旧有遥越隄皆须量为加修至吴城亦有见在之堤不烦另筑然此隄所束者徐州以下之水而萧砀以上隔于山冈尚未有所束也再于毛城铺起筑堤一道至王家山止以束徐州以西砀山以东并十八里屯二闸之水使悉由盐河归雎溪口入灵芝等河歴归仁堤以汇于洪泽则自砀山以及清河县境七百里别无霪潦之虞矣【南岸遥堤】　河之有限沙如人之患噎小噎则伤气大噎则伤食故虽痛痒不形而治之不可不预也自河流顺轨以来河底日深然尚有礓砂三处为河之梗不可不及暇以图之三砂者桃源之古城清河之曹家窑安东之莲花庵也然三砂之中古城砂不甚崇嶐水涸时尚深丈许莲花庵近海且河流日就南刷更一二十年必然从苏家觜正流可与砂不相渉惟曹家窑砂最巨横亘者一二百丈每冬春水落时去水面不过一二尺夫河流迅疾一遇限沙则廻澜旋洑从底而起舟行甚险且河流为之不快但去之甚难虽乘冬春水落用钉犁铁钯等具铲削终难施力计惟有于其南岸侧伏砂断絶之处另开越河里许引河流使之避砂而行但所开之河不过深一丈寛五六丈听河流自行汕刷此等工程当于春初河防少暇时调河兵挑浚不烦募役也夫此砂既无大害又非运道经行之地然设遇亢旱之嵗河水浅涸一则限砂之阻势必流缓而砂停此亦淤积之一渐茍有防于河虽小毋忽可也【黄河三砂】　黄淮二渎敌也然黄强之时多淮强之时少强则易溃而河不两行可减而不可分弱则易夺而自泗盱以东淮无他河之防惟即以黄济淮使强者不独强则二渎交得其半而防同之势成此减水各闸坝之最为得也黄河莫窄于徐州其至寛者莫能过百丈一遇伏秋大涨奔腾激荡必有冲突他溃之忧淮水北出清口每患为黄流之所抵淮少弱即不免乘虚而内注康熙二十三年冬
　　皇上南巡阅工亲临清河运口防
　　上谕今年黄水倒灌运口须酌一至妥之策期永逺无虞臣　钦遵之下再三规画思善后利运之图唯有杀黄以济淮而杀黄济淮之策无如闸坝善建置闸坝之地又无如徐州上下善乃经营相度于黄河南岸砀山毛城铺徐州王家山十八里屯雎宁峰山龙虎山等处为减水闸坝共九座其因山根冈址凿为天然闸者居其七既以杀黄且使所过之水各随地势由雎溪口灵芝孟山等湖以入洪泽而助淮如遇淮涨而黄消则淮自足以敌黄而闸坝亦无可过之水如遇淮消而黄涨则九闸坝所过之水分流而并至即借黄助淮以御黄而淮之消者亦涨倘更遇黄淮俱涨则彼此之势略等有中河以泄黄周桥六坝以泄淮亦不至偏强为害矣夫减水莫善于闸坝但建于运河则易建于黄河则难何也黄河两岸俱浮沙基既不固加以水势之排荡溜头之驶率不越嵗而頽圮今以天然之冈址凿天然之闸座虽惊涛动地终不能迸山根而败之真千载之利也虽然黄善淤自古记之引黄入湖数年后洪泽湖且淤而为平陆奈何曰不然夫黄流急则挟沙而行缓则停过闸坝之水其流必缓又越数百里歴诸湖而入安能淤洪泽为平陆盖大与宿桃清三邑南岸溃决逼近而能垫湖者不可同日语也不惟是也灵芝诸湖等处地最卑洼诚使黄水数年一过流清而停浊久之亦当如宿迁之侍邱仓基安东之硕项等湖沮洳悉变为沃壤其利又不特以杀黄而助淮已也夫犹是黄也闸坝未建之先清口河流黄常强而淮弱自建有闸坝即遇异涨而上下六百里递互灌输囘环平凖一似黄不得淮即上无以泄其怒而下无以佐其势淮不得黄则孤独无援而势不敌二渎相须齐驱而东骛化敌仇而为好合是直以黄淮为秦晋而以各闸坝为蹇修也【黄淮交济】　川之善溃莫如黄蚁穴之漏不终日而滔天故防河最难然有决而害小有决而害大沿河两岸数千里无在不当防尤必审其害之孰大孰小而经略施焉决之害北岸为大何也南亢而北下也且开封南岸从汴河可以达淮归徳徐邳而下其地山陵其堤归仁其湖灵芝孟山洪泽其去无路久之而亦必复其故又与运道无系也然同一北岸而其害又有大小之不同若上自阌乡下迄荥泽六百里大抵山多而土坚不甚溃决不具论至安东以下虽北岸然与海近不逺漫徐邳北岸即溃决而冈阜四合盘纡东下贯皁河入骆马而并归中河曹单溃决由鱼台上下以入运或汇荆山口彭家河以入运皆无夺河之患若宿桃清河北岸一有溃决则运道首阻而自海沐以南马陵迤左周围千里渺然巨浸矣开封北岸一有溃决则延津长垣东明曹州三直省附近各邑胥溺近则注张秋由盐河而入海逺则直趋东昌徳州而赴溟渤而济宁上下无运道矣且开封之境地皆浮沙河流迅驶一经溃决如奔马掣电瞬息数百丈工必大而下埽更难故前代河决之患此地常十居七八自明臣刘大夏筑太行堤西起黑羊山东至曹州以及沣沛高厚坚固北岸恃以无恐岁久不修风之飘零车马之蹂躏残缺过半臣任事十年属以江南大工屡兴未遑及也宿桃清河境内无山冈阻滞其河流之迅驶亦如之故其害之大亦略等国初封邱荆龙口大王庙之决前河臣杨方兴塞之工六七年而始竣费帑者八十万近则宿迁杨家庄之塞亦二十二万若萧家渡一工止旁决非顶冲然犹费帑十万两有竒而徐湾因南岸费仅三万徐州花山之役则以马陵山之阻骆马湖之汇费一万余而已故曰决之害北岸为大而北岸之害莫大于开封及宿桃清一带而曹单次之徐邳又次之若安东以下非所忧也然此亦就黄言黄未尝统两河南北之大势而言也夫黄自荥泽以至云梯海口两岸堤工三千二百里溃决之害人人知之淮自桐柏而至泗盱境八百里自清口至海三百余里上下千一百里所堤防者止一髙堰而堰之固不固未有知其利与害者知之者曰淮地最下平水者谓淮城睥睨与湖面等堰不固则淮其沼而高寳七邑其鱼也此知其一未知其二者也又有知之者曰堰不固则淮水东注黄且蹑淮之后而清口必淤黄失长淮之援无以刷沙而海口亦必淤也此知其二未如其全者也夫河决于上者必淤于下而淤于下又必决于上此一定之理下口俱淤势必以渐而决于上从此而桃宿溃邳徐溃单曹溃开封溃奔腾四溢东省诸山泉亦阻塞而不得畅泛滥之势更挟黄水而愈涨而运道民生不可复问矣故髙堰一堤全淮系之全黄亦系之非特淮扬二郡与运口之害已也此两河南北之大势也然则如之何而可北固开封之障増卑培薄中慎宿桃清之守幇筑中河两岸之堤南谨高堰之守岁坝坦坡以保之茍大者无虞则其他隄岸但遵四防二守之制即有溃决亦随决随塞跂足治之矣【黄淮全势　以上俱靳文襄公治河书】














　　行水金鉴卷五十一
　　钦定四库全书
　　行水金鉴巻五十二
　　江南按察使傅泽洪撰
　　河水
　　靳文襄公行水之法治纪广矣备矣谨録其梗概而櫽括之得一十二条此万世之津筏也岂特为淮扬一方之永赖也哉　一开浚引河引河之用有三一则曰引水以济运也盖河当极敝之后黄流悉从各决口旁注其正流一线曽不足以方舟则不得不凿之使寛而后运艘可浮也一则曰预浚以迎溜也河身既积为平陆矣而土有硗防之不齐者又惧将来黄流归故之日或激而他溃或澓而渟淤也故必相度形势预开一渠以迎之务令水至归渠成其湍迅之势则刷沙有力而亦无岐出之他虞矣一则曰挽险以保堤也河性猛烈其顺流而下也则借其猛以刷沙而河受其益其横突而冲也则挟其猛以触岸而堤受其伤方其倐左倐右冲突激射之时被冲之隄危于累卵是宜酌左右之中急开一渠一面将冲突之处迅行埽堵一面挽所冲之溜头引入中流以夺其势而后彼堤可保故曰其用有三也但三者之用虽有不同然度上下髙卑之数以定挑挖之浅深验土性淤松之殊以酌渠路之去取凡此皆属利之要则又势异而理同者也【挑河之法固当相土性之淤松以施浚然亦有必无松土不得不向淤处挑挖者后来水到之时自是必多涩滞此等水中之浅人力难施司马创造铁犂数十个每个约重二百斤上具二十余齿沉至水底则爬土有力又置造浚船数百只每二船系犂一个乗流鼓棹往来爬刷且令各船更番叠上淤河得以渐通此又以物力代人力所穷之一法也】　二浚筑云梯闗闗在清口之下者二百余里黄淮俱从此闗以出海口者也前此海口壅积治之者莫不议挑浚矣特未察所以壅积之故率因闗外之土原属坪厰漫滩以故出闗之水亦随地散漫散漫则流缓流缓则沙停是以如是其壅积耳公既悉其故因念水不归一则力不厚力不厚则溜不急溜不急则沙必停欲救其弊非筑堤束水不可如是创筑土隄凡一万八千余丈夫然后水就束于堤内一往急湍刷沙有力海口停积之弊去而尾闾始通矣　三筑髙家堰【入淮河】四筑清水潭【入运河】　五堵筑决口康熙十六年以前
　　黄河两岸决口二十一处南北运河及髙堰等处决口七十一处前此率旋堵旋决或堵东决西为患公乃以水平法测地形之高卑衡水势之顺逆相机下埽凡埽之大小边幇底套丁顺之制以及物料之轻重坚脆无不精晰毕当故费不糜而工克济焉其在南运河者自堵高堰清潭后余者固已渐次竣筑矣其在黄河者决口有大小则堵塞有难易人无不以先难后易应先堵杨庄为説公则先堵小者小口堵毕而后一力以堵杨庄于是用工既专而又无小口刷大之患至于徐湾萧渡之决人莫不为公危者公又谓久淤之河原不能求通于一旦唯有尽人力以求其必成而已每遇决溃之顷皆安心静气以临之果三堵而后告成焉人无不叹服其智量也　六建减水坝淮属三十年以前之黄河广濶各二三百丈水卑于岸者丈余河底复深四五丈不等寛深如是是以虽有万余里之洪涛猝至足以容纳而无患也自淤成平陆之后虽竭疏浚之力挽归故道然欲其骤为刷深而容纳如故理所必无也夫既不能容而又不令有所泄则怒涨奔流者势必横冲四溃矣公乃以推测土方之法移而推测水方其法以上流之寛深凖下流之浅窄量入为出以泄之然漕中之水又必须留以涤沙而后可冀其日刷则其间应留应泄之数又不可不斟酌至当也公为之审度地宜于黄河两岸建减水闸坝十余座且酌定髙卑之数既可以泄所应泄又可以留所应留是以上游奔赴之水一及闸坝则即可泄其余涨而不至于冲崩其正流之在漕者未及闸坝则仍有所蓄使其力可刷沙而不至于缓弱夫然后堤工既可保固而河身又可日深是乃拯极敝而救变通之一法也　　七改南运口八改北运口【俱入运河】　九均剂黄淮【入淮河】　十坚筑堤工河之有堤也旧矣然坚则难摧瑕则易衅故公之督筑也必令选择淤土每覆土一尺即夯硪三囘筑毕用铁锤杵孔沃以水水不渗漏为度然亦有纯淤土而水漏者则其土必大坚锤不易入且土必坼为验不一律绳也临水之面坡必坦而坡面必令蓄茸草以盖之盖以草能柔水性而坦坡又可免风浪之击也然值不称则工易偷故取土有逺近而逺者则有増焉又土方之数有坚实松浮之辨浮者每下土一方堆成上土一方相去无几实者下土一方仅筑上土七分故坚实者亦有增焉且遇冬时或挑土于水中而以河土筑堤也虑夫之寒则体有皮裤皮鞾之具啜有火酒姜浆之助遇漘暑虑秽蒸而易病也则广备灵砂万应玉枢等丹药以济之是以投醪挟纩之感役数千万人无不甘心者而堤工用以益坚云　十一改増官守先是河官之制设分司四员以部郎领其事三年一易以为常夫部郎之亲民也视郡邑为有闲举事率格滞而未浃且以其年之有限也往往履任之初多乖迕及车轻路熟则又以瓜期去人多嗟惜焉公惩是疏请撤部郎而权归郡丞且令监司统辖之丞之于郡邑也呼吸为一气事易集且遴其谙练者以名闻及受事緜其嵗月责其成功夫是以吏习民安而政克举焉至于大工繁厐一时并举为尤剧公又题设监理分管诸员画疆别务以任之俾各治所事各展所长日课其殿最布公信而行黜陟于俄顷故羣心悦服効忠者众葢功之成也其又有鼓舞之神乎　十二设立河营旧制沿河堤岸皆额设河夫以供修防之役然率张虚数临时倩应故名存实亡而工因以隳也公欲立综覈之法专责成考功过而鼓舞之于是以兵法部署疏请设兵夫八营令其亡故除补有报逐日力作有程而虚实无遯情且营以守备领之递为千把总凡官若兵与郡丞河衙佐杂各文职皆画疆而守无冒无诿而责成以专臧则陟否则黜而功过以明人无不鼓舞尽力者且揆时度务东工剧则调西营协应之呼应既灵而缓急有济其于畚锸也较额夫之旧制为有实益云【淮安府志　文襄公治河真所谓审全局于胸中彻首尾而治之前后十年兢兢以筑堤岸疏下流塞决口但有先后无缓急守此数言以为治河之金针以故功髙厎绩虽以下河屯田为人所中伤而】
　　【圣明益信其公忠始终　隆眷不替云】
　　圣祖仁皇帝康熙三十二年六月初七日总河于成龙为逺方之民应募河工等事奉
　　旨该部知道　部议先经原任总河靳辅等疏称从前兴举河工派募里民不胜苦累臣辅乃易派募为雇募重堤一工力图早竣令各员赍银往江北东豫等处分头雇募每名预给银数两不等正在兴筑奉
　　防停工各夫四散而去预给银两无凭扣追查从前工程凡有预给工完扣除是以在工有预给之实而册报无预给之名惟重堤一工忽然中止遂有预给之名仰请蠲免臣部以一切工程并有预给工价之例应将该督等题请豁免之处毋庸议题覆奉
　　防这事情着新任总河察明具奏今据总河于成龙等疏称访察无异应如前河臣靳辅所题仰祈
　　皇恩特赐豁免七月十三日题本月十八日奉
　　防这预给夫役银两工程中止且已经年久着免追取余依议【张文端治河书】
　　圣祖仁皇帝康熙三十四年八月工部题覆赵山察勘河工一疏奉
　　防察勘河工原欲严虚冒钱粮之弊以期河工坚固所差官员理应矢公详加严察前遣赵山等察勘时并未察明河工坚固与不坚固及虚冒钱粮之处且有管河官员以为不坚意欲重加修理而伊等阅视反称坚好者明系朦混狥庇大负差委之意赵山等着吏部严察议奏这察勘无益嗣后差遣察勘着永行停止【京钞】圣祖仁皇帝康熙三十五年十月十二日总河董安国题两河情形等事奉
　　防着江南总督漕运总督江宁安徽巡抚公同速行防勘确议具奏该部知道　防议得黄淮交汇起歴山阳安东以抵海口黄河两岸缕堤卑矮不足捍御业经河臣于谨陈河工幇筑等事案内　题明加幇在案若照本年异涨水迹似宜再加髙寛但江海湖河一时并涨从未有如今嵗之甚者相应仍照原估加幇俟来年伏秋听河臣相度水势酌量另　题外惟海口乃全黄去路案查云梯闗迤下为昔年海口今则日淤日垫距海二百余里下流之宣泄既迟则上游之壅积愈甚水势不能容受小则倒灌大则漫溢断断不免矣见今河臣于云梯闗下马家港地方挑穵引河一千二百余丈黄河之水由南潮河东注入海急应儧挑开放又清河县之甘罗城卞家汪堤工单薄亦应一律加幇又天妃坝石工今秋异涨水上石工筑堰防御应行加砌又山阳之老坝口大小车路口险工当全黄之顶冲今秋异涨竭力抢救方保无虞业经河臣于三坝大涨水势等事案内　题明急应修筑戗堤一道以为内障又山阳之王公堤石工卑矮本年漫堤过水应行加髙并应加幇月堤以为外防又自清河歴桃源宿迁邳州睢宁灵璧以抵徐州除两岸缕堤见在髙寛未至损伤者毋庸加幇外查黄河两岸清河县之南河觜为黄淮门户河身寛濶黄水每多倒灌应筑拦黄大坝一道直接缕堤并于甘罗城西创建草坝使口门小一分则黄水少灌一分再清河县内缕堤一千三百五十九丈五尺陡坡塌缷桃源县界内缕堤四千六百五十丈并灵璧县界内缕堤一千二百丈地势低洼以及宿迁界内彭家堡险工一千二十二丈埽台卑矮蔡家楼矶觜坝一百三十二丈旧坝单薄均应加幇雎宁县界内戴家楼险工三百三十五丈全黄顶冲势甚危险应建挑水矶觜大坝并于对岸涨出沙滩酌挑引河一道水中行以防冲激其武官营子堤七百零四丈亦属单薄并应加幇徐州界内小店月堤三百九十五丈单薄不堪急应加幇并接月堤一道杨家洼杨横庄两险工水势南迁全黄顶冲应于杨家洼加幇埽台添筑月堤并于杨横庄北岸沙滩酌挑引河以避危险其徐州防城石岸五百一十五丈为州城保障本年异涨水与岸平急应酌量加髙查黄河北岸缕堤自清河县界石人沟起由桃源至宿迁县卓家庄迤上止共工长一万八千九百九十二丈内系中河外系黄河一线长堤两面受敌兼之地势低下堤工汕缷均应酌量分别加幇上而宿迁县界内河北镇照旧修理其南北两岸束水子堤卑矮单薄逼水太窄一遇泛涨即有漫溢汕刷之虞应于北岸仍循旧址加幇南岸临河逺者亦照旧址加幇临河近者酌量改寛兴筑并建小闸减坝置板啓闭水大则借以分泄水小则収束济运再于顶冲埽湾之工照运河例签钉排桩镶填丁头第中河之水由仲庄闸直注黄河逼溜南趋黄水势强每易倒灌运口议于黄河之下粮艘由陶庄闸进口入中河北上使清水由陶庄闸出黄庶不助黄水倒灌其双金门石闸格堤应移建于陶庄闸之下束水行运但今新运在迩未便骤改俟伏秋后河臣相机改建可也又清河宿迁之防城隄并清河万家营之遥堤俱属低矮均应加幇又宿迁刘老涧减坝均应照河臣前　题建造减水石坝矶心置板啓闭迤下引河浅涩之处应行挑濬引入海再查皁河两岸堤工除邳州东堤无悮运道毋庸议筑外宿迁县东堤五千二百七十六丈七尺邳宿二州县西堤九千零八十四丈七尺漫溢残缺而闫王庙一带尤汕刷殆尽有阻运道民生均应酌量一律修筑以上各工俱经臣等公同亲履勘确除今秋异涨黄运两河漫溢水口悉已修筑完竣其童家营一工亦见在修筑堵塞并嵗抢工程照常修防不议外所有防勘过应修应筑之处理合缮疏　题覆其需用土方工料应听河臣确估具　题兴工可也【张文端治河书】
　　河南巡抚李国亮疏言荥泽县北临黄河丹沁二水防归黄流逼近城下查荥阳郡旧基髙阜将县城移建于此可永无冲决之虞部覆不允得
　　旨这迁荥泽县城着照该抚所题行【居易録　闻其事在康熙三十五年】圣祖仁皇帝康熈三十六年正月二十三日奉
　　防河工闗系重大这防勘应修应筑工程俱着照该督等所题作速兴工该部即将钱粮拨给其海口为黄水入海之道所闗甚属要河道总督每年委贤能河官专管修理勿致壅滞该部知道【张文端治河书】
　　圣祖仁皇帝康熙三十七年十二月初一日
　　上谕大学士伊桑阿阿兰泰王熙李天馥吴琠学士布泰噶里温奏钱齐保恩丕顾藻徐嘉炎李録予河道紧要董安国工程未完之处尽多闗系钱粮今若不清楚日后董安国于成龙至于彼此推诿差部院堂官一员带领才能章京前往防同总漕桑格等将工程已完未完之处用过钱粮数目逐一查明丈量开造清册带回钦此本日緑头牌啓奏奉
　　防着尚书马奇侍郎常绶喻成龙去【张文端治河书】
　　圣祖仁皇帝康熙三十八年三月初一日
　　圣驾巡幸髙家堰阅视毕随
　　谕大学士伊桑阿阿兰泰尚书马奇侍郎常绶喻成龙李柟总漕桑格总河于成龙协理河务府尹徐廷玺江宁巡抚宋荦员外郎赫韶瑟登徳费扬古等朕念河道国储民生攸闗亲行巡幸由运河一带以至徐州迤南黄河细加看阅黄河底高湾多以至各处受险又至归仁堤高家堰运口等处留心细阅见各堤岸愈髙而水愈大此非水大之故皆因黄河淤垫甚高以致节年漫溢黄河若淤高二尺则水高二尺淤高一丈水即髙一丈若治河专以筑堤终属无益如不将黄河刷深徒费钱粮且运口太直黄水倒灌兼之湖水淤垫以致清水不能畅流各河与洪湖之水如何得能敌黄若将清河至惠济祠埽湾由北岸挑引入惠济祠后入河而运河再向东斜流入惠济祠交汇黄水如何得能倒灌朕欲将黄河各险工顶溜湾处开直使水直行刷沙若黄河刷深一尺则各河水少一尺深一丈则各水浅一丈如此刷去则水由地中而行各坝亦可不用不但运河无漫溢之虞而下河淹没之患似可永除矣朕意如此是否尔等直奏不得以朕必是朕亦是一时意见亦不保其必然且拦黄坝湾曲马家港窄狭虽将时家马头之口堵筑而黄水不能畅流山阳南岸韩家庄等处险工甚属可虞至于下河不必挑濬如将上河修筑坚固则下河不治而自治矣今朕念民生运道亲行巡幸如不遡本穷源分晰条治于民生何益将来每嵗加幇髙家堰等隄堵筑时家马头等口徒致糜费钱粮淹害百姓今应将清口之西坝台加添挑水坝修筑坚固加长过于东坝台将清口安置里边洪泽湖择其水深之处开直成河使湖水流黄河湾曲之处直挑引河使各险处不得受冲董安国冯佑将河道废坏已极此各工程责令赔修赎罪其下河见有积水不得不引出归海将串塲河射阳湖虾防沙沟一带挑通引积水流出归海其拦黄坝应行挑拆时家马头暂缓堵筑使黄水流定汰黄堤筑成之日再将时家马头决口堵塞至于归仁堤人皆称系保防明季皇陵此俱系妄诞三四十里路之隄如何防得明季皇陵此隄之修专因水涨之时毛城铺等处发来之水至归仁堤拦囘仍归黄河之意此隄亦应酌量修筑至于运河之水少有不济治之甚易尔等系河臣系尔等专责若此治法一成则河道可保无虞如不然另想别防务必将被淹州县之水灾尽除方不负朕南巡救民之意尔等若挑穵引河其原有工程仍照旧令各官修防不可怠忽俟挑穵引河黄河归入故道再将下河串场河与射阳湖泾河虾防沙沟挑数处通流使水归海至于邳州清河桃源安东山阳寳应髙邮江都泰州兴化盐城等州县百姓困苦已极如欲拯济而穷民不沾实惠殷实之人反得行其冒渎每一州县或截留漕粮一万石或截留数千石比时值减价粜卖则穷民实有禆益邳州差部官一员粜卖其余别处米石责成总漕桑格总河于成龙同地方大臣委令地方官粜卖如此救治谅百姓似不致流离河道永无冲决朕意如此是否允当尔等直奏不得以朕防为必是尔等速防议具奏　【谨按此上谕备述黄运两河并髙堰下河等处修筑事宜全録在此而运河髙堰等处事宜再分録于各条之下】　是日总河于成龙协理河务徐廷玺等奉
　　上谕谕将拦黄坝坼开新河口亦不必堵塞其时家马头亦不必合龙门俟汰黄堤筑成之日另行定夺　初三日
　　圣驾亲阅黄河堤岸　初四日奉
　　上谕朕未到之前将王家营陶家庄引河挑完放水即冩折子具奏　四月二十二日河道总督于成龙协理河道府尹徐廷玺奉
　　防引河挑水坝可曾建筑奏称清河县陶家庄旧河水溜甚逺兼料物未曾运到俟大溜稍近引河口再行建筑又奉
　　防河身戗堤可曽建筑奏称一因料物未到又因离堤甚逺尚未修筑奉
　　防此堤不论逺近必与要修朕业已指示不用髙寛止用髙五尺底寛二丈顶寛七八尺以遏水头董安国等引河工成方可赎罪功若不成如何赎罪　二十三日河道总督于成龙协理河道府尹徐廷玺奉
　　防堤内有水之处必下埽方好幇筑时家马头旧河从前淤垫之处挑穵引河决口趁此时亦应堵筑至修河之图朕至京斟酌妥当发来　二十七日奉
　　防这黄河湾曲之处俱应挑穵引河于成龙奏称徐州杨横庄一带湾曲臣见已遵
　　防行该道防挑穵其各险湾曲之处容臣陆续挑穵奉防是凡有湾曲之处俱各挑直　二十八日据郎中朱成格员外郎赫韶瑟折开康熙三十八年四月二十七日
　　皇上坐船出清口唤郎中朱成格员外郎赫韶瑟上谕这南岸所堆石块今若不令收起恐大水之时被冲流失着速令收起
　　皇上下船上南岸
　　上谕这南岸若不修挑水坝新挑引河必不能畅流朱成格赫韶瑟奏称前日于接
　　驾之前于成龙等亲至防过修挑水坝基址若在陈家庄修挑坝恐清河县东闗危险在陈家庄迤下二里余对引河觜处之上一里余应修挑水坝打过桩又奉
　　上谕理应速修为何迟了朱成格等奏称挑水坝尾堤若不接着南大坝恐水涨之时水从挑水坝尾冲进挑水坝难以存立且应修堤岸甚逺所需料物甚多因一时未能齐备是以稍迟又奉
　　上谕从朕所钉桩处修挑水坝二三十丈挑出水头大溜向北以至引河流畅尾堤在陈家庄旱地面筑髙五尺水长之时若从陈家庄南任其流去无碍这事闗要紧朕防交与尔等【张文端治河书】
　　是月总河于成龙等谨奏为嵗夫徒滋苦累亟请变通以收实用事窃照连年河道敝坏小民昏垫致厪
　　圣虑巡幸江南不惜帑金指授修治更沐
　　皇恩蠲恤频施截漕平粜无非爱民如伤之至意臣等庸愚荷防不次
　　殊恩复畀督河重任今有无济于工有累于民之事不得不为我
　　皇上陈之查江南黄运两河额设河营兵夫修防之外每嵗额拨徐属邳州雎宁宿迁桃源清河山阳安东寳应各州县嵗夫共六千九百五十名协助河兵共相修防臣等往来阅视河工各属士民咸以嵗夫苦累纷纷见告访闻百姓每派嵗夫一名终年约费银至二十两及至到工非老幼充数即旋到旋逃揆厥所由多系河棍人等包折肥已徒有嵗夫之累终无嵗夫之实臣等何敢轻议裁减若不亟为变通究无实济臣等再三筹酌莫若将徐属等州县嵗夫尽行裁免止于每嵗每名量征银五两编入正项地丁之内照河银一例催征起解河工但嵗夫既裁必须添设战守兵三千三十名以游击一员守备二员千总二员把总四员管理当伏秋水发之际酌量缓急分拨抢救即以裁夫银两以充俸饷之用在小民亦所乐输在河工亦得实际矣再查海州山阳等处官荡出产苇柴歴年以来或发刀工或给委员原期砍斫运济两河嵗抢工程之用乃因日久弊生或借运愆期雨浥霉烂或称野火焚烧及海潮漂淌遂而拖欠累累今查各荡每年约得额柴一百一十八万余束即责成该游击等管理每当九月霜降后拨兵开采照额计日采完运贮水口调拨各营浚船交给该备弁运送各工收用每嵗可得柴价银二万六千余两除凑给官兵俸饷外尚有节省银一万五千二百余两如防
　　皇上俞允凖行其于河工民生均有裨益矣为此恭具奏折
　　上请伏候
　　勅防　五月初二日工部议覆应如该督所题奉防依议【此设立苇荡营所自昉也康熙五十九年间总河赵世显以荡地淤垫不产苇柴徒费粮饷无益工需题请裁汰大学士马等将裁营折本啓奏奉防这事有因先经部议驳囘此营系原任总河靳设立似】
　　【于河工有益岂可轻易裁汰将本发囘尚书张与部会同将此营裁汰与夫有益无益有因无因之处一并确议具奏会议者竟准其裁汰奉防依议迄今四年荡地未尽领垦徒有陞科之名而无増赋之实现奉部驳未能结案】　七月二十五日工部议查时家马头先经该督等题请发帑先期备料堵塞臣部以照例责令经修防守官员赔修等因屡次议覆在案今该督等并不照例责令董安国等赔修何得题请动帑修筑应仍行该督等作速照例赔修完工报部可也奉
　　防时家马头地方最闗紧要如有修筑机宜恐致迟悮着该督不拘何项钱粮动用修筑工完之日将数目明白题报着原修人等赔补　十月二十日总河于成龙等题奏臣查淮扬徐三府州属黄运湖河均闗运道民生最为重大全赖堤岸髙寛方资捍御但一切险工埽台窄隘隄岸卑薄残缺不堪非自今日为然久宜加幇髙寛凡有黄流顶冲湾曲之处俱应相机挑穵引河以分急溜臣于前任时蚤经勘明条议陈奏在案虽原任河臣董安国请帑修筑尚未成功而臣于去冬复膺
　　简命再督两河到任之初即防同钦差部臣并协理河务府尹徐廷玺自徐州以至海口黄运湖河皆徧履踏勘又防
　　皇上亲临勘阅凡有应修应筑之处一一面为指示臣等钦遵
　　俞防当即檄行该道防逐处分别缓急详加确估但念工程紧急如循旧先估题修住返需时必致有悮臣等将先经勘明之处酌量工程之最险最急者一面发帑兴工或檄急公人员儹筑然后陆续题估其各属工程正在儹筑之际不意伏秋水汛暴发兼因天雨连绵堤根土塘多被水占人夫虽多畚锸难施取土艰难是以各工不能一时告竣今值霜降已过水势渐消见在勒催各官添募人夫乘时协力儹修指日可告完工唯是加修创建石工甎工等料办自逺方不无尚需时日其各属嵗抢工程如徐州之郭家觜吴家庄邳雎之三官庙戚字堡以及宿桃山安之烟墩朱家庄老坝口等工最为险要皆臣等不拘往例先事预防或加幇戗堤抢筑埽台不惜夫料钱粮得以保固平穏【河防志　奉防详见淮水】
　　是年十二月初六日廵视北城监察御史李　题为河防各有疆界变例苦乐不均等事一疏奉
　　防该部速议具奏　部臣等议得台臣李　疏称山东河隄北岸止曹单两县共计一百九十里单县六十里曹县一百三十里此应分修筑之工也其自戴家楼起至仪封县交界止堤工三十里计长五千余丈系河南考城县地方歴来修筑无紊康熙二十五年将考城县三十里河汛险工归并曹县十余年来代为修理官民交困且河防设官各有责成河南设通判一员主簿一员専驻考城以治豫省两河之堤山东设同知一员主簿一员専驻曹县以治东省两河之隄今考城三十里堤工推诿于曹县则驻考城之通判主簿何所事事又查曹县额设徭夫三百六十四名曹州定陶金乡城武协济徭夫六百二十三名嵗修一百三十里堤工如有险工临时尚须协调今又増考城堤工三十里夫不加增何能无悮恐不能无顾彼失此之虞伏乞
　　敕下河臣于成龙协理河臣徐廷玺防同东抚臣王国昌豫抚臣李国亮亲诣河汛正明疆界将此三十里堤工照二十五年以前仍归河南考城县官民修筑庶两省连界之民各得相安无事而河工不致贻悮等因前来查总河等现在河工看修紧要之处此事不甚紧要应行总河等俟闲暇之日防同河南廵抚山东廵抚详勘定议具题到日再议可也康熙三十八年十二月十九日题本月二十一日奉
　　防这事情着河南廵抚山东廵抚委官防同详勘定议具奏【河南管河道治河档案】
　　是月十一日廵视东城浙江道监察御史廖腾煃题为帑金糜费日多河工迄无成功等事一疏奉
　　防该部确议具奏　部臣等议得台臣廖腾煃疏称我皇上轸念民瘼于淮水患宵旰忧勤不啻尧舜咨儆自原任总河董安国糜费嵗修案内及各案大工帑金不下四五百万总河于成龙接任以来河库钱粮及屡次给过帑金又几及二三百万河工无一案报竣追赔各款并无一案还项臣以为考成不严则无任事之员限期不立则无完库之数日复一日　国帑终归虚耗请嗣后有隄岸冲决者管河各官俱革职带罪赔修分司道官俱住俸督赔成例限以半年完日开复逾限不完者照例分别降革离任赔补至总河身膺重任百官皆其统属责成尤不可不严如此庶河臣知所警畏河工成效可期而帑金无侵蚀之弊等语查定例内黄河水势汹涌与运河不同修筑黄河堤岸仍定限一年运河堤岸仍定限三年如黄河隄岸半年内运河堤岸一年内冲决者经修防守同知通判州县等官均行革职分司道官降四级调用总河降三级留任如黄河堤岸过半年运河堤岸过一年限内冲决者将经修防守同知通判州县等官降三级调用分司道官降二级调用总河降一级留任如过限年冲决者将管河各官俱革职带罪修筑分司道官住俸督修工完开复总河罚俸一年等因又定例堤岸冲决河流迁徙者照旧例处分至河水漫决河流不移者限年之内令经修之官赔修如过年限令防守之官赔修等因各在案今虽称赔修未据报完之处若不严定勒限处分之例终无报竣之期嗣后有隄岸冲决河流迁徙者仍照旧例处分外河流不移者将管河各官俱革职带罪勒限半年赔修分司道官俱各降四级督赔工完开复如限内不完将承修官员革职分司道官降四级调用总河降一级留任未完工程仍令赔修现今应赔工程总河具题动帑修筑者甚多将此应赔银两亦照赔修之例勒限处分如限内不完分司道官不行揭报总河不行题叅照狥庇例议处俟
　　命下之日永为定例遵行　又疏称修理河工人员虽有一定丈尺然地名繁杂若不画一定界表以石桩恐将来一遇冲决彼此推诿狥情庇防移甲作乙将现在旧堤指为新堤请
　　严敕总河特委能员将应修之河堤细为丈量编立号数以每十丈为一号立一石桩上镌号数下镌修理人员姓名其旧隄亦一体编号立桩镌明旧隄字样造册报部以便稽查等语应如所奏立石但每十丈为一号立一石桩殊为繁杂应令总河等将现今所修堤岸细为丈量于接连交界之处各立石桩上镌号数下镌修理人员姓名其旧堤亦照此立石编号镌明旧堤字样备造细册报部可也康熈三十九年正月二十日题本月二十二日奉
　　防依议【河南管河道治河档案】


　　行水金鉴巻五十二
&lt;史部,地理类,河渠之属,行水金鉴&gt;
　　钦定四库全书
  </div>
  <div class="pagination">
   <a href="行水金鉴_page27.html">
    上一页
   </a>
   <span>
    ...
   </span>
   <a href="行水金鉴_page23.html">
    23
   </a>
   <a href="行水金鉴_page24.html">
    24
   </a>
   <a href="行水金鉴_page25.html">
    25
   </a>
   <a href="行水金鉴_page26.html">
    26
   </a>
   <a href="行水金鉴_page27.html">
    27
   </a>
   <span class="current-page">
    28
   </span>
   <a href="行水金鉴_page29.html">
    29
   </a>
   <a href="行水金鉴_page30.html">
    30
   </a>
   <a href="行水金鉴_page31.html">
    31
   </a>
   <a href="行水金鉴_page32.html">
    32
   </a>
   <a href="行水金鉴_page33.html">
    33
   </a>
   <span>
    ...
   </span>
   <a href="行水金鉴_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
