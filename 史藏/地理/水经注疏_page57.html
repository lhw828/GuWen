<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 57 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 57 页/共 77 页
  </h1>
  <div class="content">
   县故蒋国守敬按：《续汉志》，期思有蒋乡，故蒋国。《释例》小国内，期思县所治蒋乡亭。周公之后也。守敬按：《左传 僖二十四年》，蒋，周公之胤也。《春秋 文公十年》，楚王田于孟诸，守敬按：孟诸见《泗水》篇泡水下。期思公复遂为右司马，楚灭之以为县。全云：道元似以期思公即蒋君之后，而楚灭之，误也，是盖楚之县尹，故称公耳。守敬按：杜预明言复遂，楚期思邑公。郦氏何至误认为蒋君之后？《注》先言期思公，后言楚灭，盖因蒋变名期思而推言其故耳。高士奇云，庄公时，楚灭之。汉高帝十二年，以封贲赫为侯国。守敬按：《史》、《汉表》同。城之西北隅，有楚相孙叔敖庙，守敬按：《地形志》，安宁有孙叔敖庙。《寰宇记》，楚相祠在固始县西北七十里。在今固始县北期思镇。庙前有碑。赵云：《集古录》曰，《孙叔敖碑》云，名饶，字叔敖。而《史记》不着其名，见于他书者，亦皆曰叔敖而已。微斯碑，后世遂不复知其名饶也。碑载《隶释》。洪适曰，碑在今光州，延熹三年，固始令段光为叔敖作庙所立。《左氏传》载蒍敖、蒍艾猎，杜预皆以为叔敖。他书但云孙叔敖，此碑独言其名饶，未知何据？又章怀《后汉书 注》引《皇览》曰，楚大夫子思冢，在当涂县东山乡西，去县四十里。子思造芍陂。子思似是孙叔敖之字，然则非名饶字叔敖矣。守敬按：《天下碑录》云，《孙叔敖碑》在光州固始县西南[当作北。]本庙内。《舆地碑记目》称，期思遗爱庙在固始，碑谓之《遗爱庙碑》，因元丰七年，敕以遗爱之碑为额也，今佚。淮水又东北，淠水注之，朱此九字讹作《经》，
戴改《注》。《笺》曰：淠一作。赵云：案非也。淠水即沘水，淠、沘音同。会贞按：《广韵》去声，淠字、 字俱云水名，在汝南。《集韵》平声 字，去声淠字，俱云水名，在弋阳，是 、淠错出，此水黄本作 ，云一作，当是一作淠之误。朱本作淠，当云一作 ，而亦云一作，失考。《说文》则作淠。赵氏因《沘水注》云，沘，字或作淠，故言淠水即沘水。段玉裁谓《汉志》有沘无淠，《说文》有淠无沘，不得混为一水。且此水亦无称沘水者。水出弋阳县南垂山。会贞按：语本《说文》。《江水注》，垂山之水，北出垂山之阳，与弋阳淠水同发一山，则淠水出山阴，其源甚远。《一统志》，南岳山在光州南三十里，为淠水所出，非也。今水曰白露河，源出光山县东南山。西北流历阴山关，会贞按：《通鉴》梁天监二年，魏入寇，取阴山戍。大通元年，攻魏阴山关，克之。《唐志》，麻城县东北有阴山关，在今商城县南一百里，接麻城县界。径二城间，旧有贼难，军所顿防。朱所下衍谓字，戴、赵删。西北出山，又东北流，径新城戍东。会贞按：《地形志》新城郡治新城，盖即此戍所也。当在今光州东南。又东北得诏虞水口，西北去弋阳虞丘郭二十五里，水出南山，东北流，径诏虞亭东，会贞按：亭当在今光州东南。而北入淠水。会贞按：今水曰春河，出商城县马鞍山，东北流径光州固始之界，入白露河。又东北注淮，会贞按：今白露河自光山县东南，东北流经光州，至固始县西北入淮。俗曰白鹭水。孙星衍曰：《說文》 水在丹陽，即此。守敬按： ，淠字既不同，期思去丹陽，謬以千里。《寰宇记》引此作白露水。
又东过原鹿县南，朱脱又字，赵同，戴增。汝水从西北来注之。守敬按：《汝水》别有篇。
县即春秋之鹿上也。守敬按：县见《汝水》篇。《春秋》杜《注》，鹿上，宋地。汝阴有原鹿县。互详《济水》篇鹿城乡下。《左传 僖公二十一年》宋人为鹿上之盟，以求诸侯于楚。建武十五年，世祖更封侍中、执金吾阴乡侯阴识为侯国者也。守敬按：见《后汉书 阴识传》。
又东过庐江安风县东北，朱安风作安丰，下同，各本皆同。会贞按：《决水》篇，安丰在决水西，安丰之东北为阳泉县。阳泉之东为安风县。郦氏准以地望，知《经》之决水，当为穷水，穷水出安风。[见后。]必是谓安风东北注淮者穷水，由此知所见《经》必作安风。自校此书者习见安丰，少见安风，改《经》、《注》并作安丰。而传刻者亦皆沿之，不知其地望不合也。今订。决水从北来注之。
庐江，故淮南也。汉文帝十六年，别以为国。守敬按：《汉志》文。《通鉴》文帝十六年，《注》庐江王都江南。考《志》又言，庐江出陵阳东南，北入江。足征庐江国取庐江为名，在江南，即应劭所云故庐子国。虽于古无征，亦当在江南。自景帝三年，赐徙为衡山王，王江北，而庐江为郡，陵阳等县，割隶丹阳，庐江所领县皆在江北。《志》载文帝事于郡下，乃追溯其先耳。郦氏又因《经》称庐江安风而带 庐江郡于此。至庐州置于隋，而《寰宇记》、《九域志》并云，古庐子国，[一二]则承用应说而未深考也。应
劭曰：故庐子国也。守敬按：《汉志》颜《注》引应说。决水自舒蓼北注，不于北来也。守敬按：《汉志》决水北至蓼入淮，不得称舒蓼，说见《决水》篇。水北入淮则是南来，非北来，故郦氏驳《经》北来之误。安风东北注淮者，穷水矣，又非决水，皆误耳。守敬按：《决水》篇，[见后。]决水入淮在蓼北，决水之东为穷水。《经》言安风东北注淮则是穷水，非决水。故郦氏兼驳《经》决水之误。淮水又东，谷水入焉。朱此八字讹作《经》，戴改《注》，全、赵同。水上承富水，东南流，世谓之谷水也。守敬按：富水见《汝水》篇澺水下。谷水承富水东南流，即《一统志》所云谷水自新蔡县流入阜阳县也。今谓之谷河。东径原鹿县故城北，城侧水南。谷水又东径富陂县故城北，守敬按：汉县并属汝南郡，后汉因，后废，在今阜阳县西。俗谓之成闾亭，非也。《地理志》：朱有曰字，赵同，戴删。汝南郡有富陂县。[一三]建武二年，世祖改封平乡侯王霸为富陂侯。守敬按：见《后汉书 王霸传》，平乡作王乡，误，当以此正之。《十三州志》曰：汉和帝永元九年，分汝阴置，守敬按：《续汉志》但云永元中复，据阚说则是后汉省并汝阴，至是年复分置也。汝阴县见《颍水》篇。多陂塘以溉稻，故曰富陂县也。赵云，沈氏曰，《汉志》、《续志》、《后汉书》本传皆作波，波、陂字通用。会贞按：《吴志 吕蒙传》作富陂，与此同。又考《隶释》载《杨统、杨震碑》并作富波。桂馥《札朴》八言，汉李君残碑作富波，证以《汉书 诸侯王表》波汉之阳，颜
《注》引郑氏曰，波音陂泽之陂。《江都易王传》游雷波，《注》，波读为陂，则波、陂古通审矣。谷水又东，于汝阴城东南注淮。朱注下有脱文，《笺》曰：当有之字。赵增淮字，云：案不当有之字，于文是落淮字耳。戴增同。会贞按：今谷河自阜阳县西，东流至县南入淮。旧《志》谷河至水台入淮，是也。淮水又东北，左会润水，朱此九字讹作《经》，戴改《注》，全、赵同。守敬按：《地形志》，西恒农、陈南二郡，南顿有闰水，即此水也。水首受富陂，守敬按：富陂即富水所积之陂，互见《汝水》篇。谷水承富水，即此陂水。润水受富陂，亦即富水。《注》特变文书之耳。陂在今阜阳县西，接新蔡县界。东南流为高塘陂，守敬按：宋监本《地形志》，汝阴、弋阳二郡，陈留有高塘陂。与此同。毛本作高城，误也。陂在今阜阳县西南。又东，积而为陂水，东注焦陵陂。守敬按：《唐志》，汝阴南三十五里有椒陂塘，引润水溉田二百顷。永徽中修，盖修其故道耳。《九域志》，汝阴有椒陂镇。旧《志》，镇在颍州南六十里。椒陂椒、焦音同，即此陂也。又《地形志》胡城有燋丘、雉鲖二陂、神庙，与《注》可参异同。陂并在今阜阳县南。陂水北出为鲖陂，陂水潭涨，引渎北注汝阴，四周隍堑，下注颍水。会贞按：陂水北出者，别流，自今阜阳县南，北流绕城下注颍，已湮。焦湖东注，会贞按：陂水东注者，正流。谓之润水，径汝阴县东，径荆亭北会贞按：东上当有又字。《宋书 刘 传》，泰始五年，汝阴太守杨文苌，破魏军于荆亭。《梁书 夏侯详传》，魏先于淮上置荆亭戍，常为寇掠。《地形
志》，汝阴、弋阳二郡，宋县有荆亭城。《寰宇记》，荆亭城在颍上县西南六十里。宋颍上即今县治。而东入淮。朱入下有脱文，赵据胡渭校增于淮二字，戴增淮字。会贞按：今有大润河、小润河俱出阜阳县西，东南流经县南，合为一，又东南至颍上县西南入淮。淮水又东北，穷水入焉。朱此九字讹作《经》，戴改《注》，全、赵同。水出六安国安风县穷谷。朱此及下八风字俱讹作丰。赵同，惟辨安丰津，丰为风之讹。[见下。]戴并改风。会贞按：《决水经》之安丰，乃故县，决水过县东，则在决水西。又别有安丰县，见《沘水》、《泄水注》，乃后世移置之县。淠水径其西，泄水亦径之，则在淠水、泄水东，更在穷水东。此《注》言穷水泄注于决水之右，决水北流，以东为右，穷水适径决水之右。言北灌安丰之左。县南向，以东为左，穷水既不得越决水而径故安丰之左，亦不得越淠泄而一径移置安丰之左，则灌安丰之安丰为误字无疑，当作安风。因此知前后皆当作安风。《魏志》本作安风津，尤作安风之明证。戴并改风，是也。京氏言安风有穷水，则穷水所出、所径皆安风地。后魏无安风县，而舍故安风无可指证。故郦云，水出安风，北灌安风，与《河水注》有水出勇士县西北，径其县祖厉川，水出祖厉南山北流，径其县[县并废。]同也。自来地志多混，故详辨之。汉安风属六安国，后汉属庐江郡，魏为安丰郡治，晋因，后省。在今霍邱县西南二十里。《寰宇记》丰水在霍邱县西南十里，本名穷水，乃沿俗号丰水之误。今俗犹名澧河，出霍邱县南。《春秋左传》楚救 ，司马沈尹戍与 师遇于穷者也。朱穷下有谷字，赵同，戴删。会贞按：《左传 昭二十七年》文。《正义》，本或穷下有谷字
者，为定七年《传》败尹氏于穷谷，涉彼而误耳。惠栋据《唐石经》有谷字，驳《正义》。阮元以《石经》谷字为后人旁加，此盖又校者依《石经》加之。故《寰宇记》引无谷字。戴删是也。《左传》 作潜。潜、 同。 县见《沘水》篇。川流泄注于决水之右，北灌安风之左，世谓之安风水，会贞按：世以县名水，如中陵水、奢延水之比。亦曰穷水，音戎， 声相近，字随读转。全云：十字《注》中《注》。流结为陂，谓之穷陂。会贞按：今霍邱县西南有洪塘湖，县西有西湖，尤大，皆丰河水所汇，盖穷陂之变名也。塘堰虽沦，犹用不辍，陂水四分，农事用康。北流注于淮。会贞按：今澧河自霍邱县南，东北流至县东北入淮。京相璠曰：今安风有穷水，北入淮。淮水又东为安风津，水南有城，故安风都尉治。会贞按：魏徐州置淮海津都尉，故《三少帝纪》称此为安风淮津都尉，赵氏《三国志注补》谓淮字衍，失之。后立霍丘戍，会贞按：《寰宇记》引后汉朱汤《九江寿春记》金明城西南一百二十里有黄帝时霍邱城，楚庄废为戍，则有此戍久矣。又云，霍邱县本梁所置霍邱戍，天监四年，使将军吕僧珍北伐，克虏霍邱城是也。《注》于曹魏安风都尉治下，接言后立霍邱戍，则指梁言矣。今霍邱县治。淮中有洲，朱重一淮字，戴、赵删。俗号关洲，会贞按：《寰宇记》，关洲在颍上县西南四十五里。唐颍上即今县治。盖津关所在，故斯洲纳称焉。《魏书 国志》有曰：司马景王征毋丘俭，使镇南将军、豫州刺史诸葛诞朱南讹作西，赵改东，
戴改同。会贞按：《诸葛诞传》，是镇南，今订。从安风津先至寿春。俭败，与小弟秀藏水草中。安风津都尉部民张属斩之，传首京都，会贞按：《毋邱俭传》文。即斯津也。赵云：案《汉志》六安国有安丰县，莽曰美丰；又有安风县，莽曰安风亭。盖西京六安国治安风，故莽改国曰安风，县曰安风亭也。魏收《地形志》杨州有安丰郡，霍州有安丰郡，治步洛城。《方舆纪要》，安风城在霍邱县西南三十里，《郡国志》云，安风，侯国。盖后汉以封窦融之国都也。而别有安丰县，三国魏置安丰郡，治安风县，晋仍为郡治。杜佑曰，霍邱城北有安风津，曹魏安风都尉理。毋丘俭败走安风津见杀处也。或讹风为丰，今《注》云云，直是误文。
又东北至九江寿春县西，沘水、泄水合北注之。朱沘讹作泚，泄讹作洪，戴改。赵改沘，北下增流字，而仍洪，但引全云：洪水当作泄水。守敬按：《沘水》、《泄水》俱别有篇，见卷三十二。郦氏言沘、泄乱流同归，与此《经》合。赵氏知泚为沘之误，而不知洪为泄之误，但引全说以表异同，可谓失之眉睫。又东，颍水从西北来流注之。守敬按：《颍水》篇。见前。
淮水又东，右合沘口。朱讹作左合泚口。戴、赵改沘口而作左合同。会贞按：左当作右，以沘水在淮水之右也。按《沘》、《泄》虽分为二篇，然《泄水经》云，北与沘水合，而北入淮，则下流止一水，故此《注》但云合沘口。水之决谓之沘口，见彼篇。又东径中阳亭北，会贞按：亭在今寿州西南。为中阳渡，会贞按：渡在今寿州西南及颍上县东南界。水流浅碛，可以厉也。淮水又东流与颍口会。
会贞按：颍水入淮之口也。《颍水》篇但引《左传》称颍尾，此言与颍口会，补所未备。《通鉴》晋太元八年，秦王坚入寇，阳平公融等兵先至颍口，即此。东南径仓陵北，赵仓改苍陵，下增城字，云：《方舆纪要》，寿州西北有苍陵城。《魏书 地形志》云，寿春，故楚，有仓陵城是也。戴改、增同。会贞按：《寰宇记》引此作仓陵，无城字。而《北齐书 慕容俨》及《皮景和传》则称仓陵城，与《地形志》同。考《梁书 夏侯夔传》中大通六年，帅军人于苍陵，立堰。此见苍陵之始。又《陈书 樊毅传》作沧陵。证以《诗 王风 黍离》悠悠苍天《释文》，苍本作仓。《汉书 扬雄传 甘泉赋》东烛仓海，《文选》作沧，苍、仓、沧通用。惟《皮景和传》言城在淮北，与此淮水径北异，当误，在今寿州西南。又东北流径寿春县故城西，朱此上二十六字讹作《经》，戴改《注》，全、赵同。守敬按：《寰宇记》称此为西寿春县，引《寿春记》秦始皇二十三年置。秦及前秦为九江郡治，后汉属九江郡，魏、晋为淮南郡治。东晋改寿阳，宋、齐[见《齐志 注》。]曰睢阳，为南梁郡治。后魏复曰寿春，为淮南郡治。《寰宇记》秦县，在寿春县西四十里，又有故县，在县西一里。《一统志》，今寿州治。县即楚考烈王自陈徙此。守敬按：《汉志》文。《史记 楚世家》，考烈王二十二年，东徙寿春。楚先都陈，见《渠水》篇。秦始皇立九江郡，治此，兼得庐江、豫章之地，故以九江名郡。守敬按：《汉志》，九江郡，秦置。王先谦曰，《江水注》，始皇二十四年置。《江水注》无之，乃全氏《汉志稽疑》说也。九江在寻阳南，界汉庐江、豫章二郡闲，二郡皆秦九江郡属地，故郦氏言兼得二郡地，以明郡名九江所由来。汉高帝四年为淮南国，孝武元狩六年复
为九江焉。会贞按：《汉志》文，六年作元年。据《史》、《汉表》当在元年，此六字误无疑。考高帝四年，更名淮南国，以封英布，武帝元狩元年，淮南王安国除，复故。文颖曰：《史记 货殖传》曰：淮以北，沛、陈、汝南、南郡为西楚，彭城以东，东海、 、广陵为东楚。衡山、九江、江南、豫章、长沙为南楚。是为三楚者也。赵云：案孟康曰，旧名江陵为南楚，吴为东楚，彭城为西楚。师古曰，孟说是。会贞按：《汉书 高帝纪》颜《注》引文说，末句，郦氏意增。三楚详《●水》篇。淮水又北，左合椒水。朱此八字讹作《经》，戴改《注》，全、赵同。水上承淮水，会贞按：李兆洛《凤台县志》，椒水即今之焦冈湖，今县西南五十里淮北岸鲁家沟，即《水经注》所称椒水上承淮水者也。东北流径城南，朱城讹作地，戴、赵改。会贞按：城在今凤台县西北四十余里焦冈湖西北之虎头冈西畔，遗迹犹存。又历其城东，亦谓之清水，东北流注于淮水，谓之清水口者也。朱也字作左合椒水焉五字。全云：五字羡文。[一四]戴改作是此水焉四字。赵改作也字。会贞按：今鲁家沟自凤台县西南，东北流注焦冈湖，又注燕湖，于县西入淮。
又东过寿春县北，肥水从县东北流注之。会贞按：《肥水》篇见后。
淮水于寿阳县西北，戴云：案晋孝武改寿春曰寿阳。会贞按：晋讳春改阳，[一五]详见《渐江》篇富春下。肥水从城北西入于淮，朱作从城而北入于淮，赵而改西，戴而上增西字。会贞按：皆非也。
《肥水注》，肥水西径寿春城北，西北注淮。是径城北，不径城西也。又《寰宇记》寿春县下，肥水经县北二里，又西入淮。亦一证。此当本作从城北西入于淮，传钞讹西为而，又错入北字下耳，今订。谓之肥口。会贞按：《肥水》篇肥水注淮是曰肥口。淮水又北，夏肥水注之。全云：《汉志》沛郡城父县，夏肥水东南至下蔡入淮。此别是一水，与九江成德之肥水无与也。近《志》称肥水曰东肥，夏肥水曰西肥。会贞按：《阴沟水》篇之北肥水与夏肥东西相望，今谓之东肥河。成德之肥水在淮南，今谓之南肥河。水上承沙水于城父县，守敬按：沙水即狼汤渠，据《汉志》，狼汤渠至陈南入颍，而于自陈东出之水略之。此则《渠水》篇自陈东出之沙水也。《汉志》系夏肥水于城父，故郦氏谓夏肥承沙水于城父。《渠水》篇以夏肥承沙水为高陂，水东出夏肥，即高陂上流也。今西肥河源出鹿邑县西。右出东南流径城父县故城南，守敬按：楚有两城父，一已见《汝水》篇，一即此也。汉县属沛郡，后汉属汝南郡，魏属谯郡，晋因，后废。在今亳州东南七十九里。王莽之思善也。县故焦夷之地，守敬按：《左传 僖二十三年》，楚伐陈，取焦夷。杜《注》，焦今谯县。夷一名城父，今谯郡城父县。此当但言故夷地，因《左传》焦、夷连称而引之。《春秋左传 昭公九年》，楚公子弃疾迁许于夷，寔城父矣。[一六]守敬按：《传》寔作实，杜《注》同。矣字，郦氏意增。取州来淮北之田以益之，守敬按：州来见下，据《注》，州来在淮北。孔《疏》以为在淮南，未审。盖州来在淮北，田则淮南北俱有，此但取其淮
北之田耳。伍举授许夷田。戴改夷作男。守敬按：非也。杜预曰：此时改城父为夷，故《传》寔之者也。然丹迁城父人于陈，以夷濮西田益之，朱无此十五字，赵同，戴依《左传》增。言夷田在濮水西者也。守敬按：此句亦《注》文。《释例》楚地内，夷濮本陈地。《春秋 隐四年》杜《注》，濮，陈地水名。夷濮互见《潩水》篇。然则濮水即沙水之兼称，得夏肥之通目矣。守敬按：《渠水》篇 沙水东分为二水，即《春秋》所谓夷濮之水也。又于沙水东南径城父下，言一水东注，即濮水也。是以沙水为濮水矣。故此谓濮水即沙水之兼称。夏肥自沙水出，亦即濮水，故又谓得夏肥之通目也。汉桓帝永兴元年，封大将军梁冀孙桃为侯国者也。朱兴讹作寿。沈氏曰：是永兴二年。全、戴删者字。守敬按：见《后汉书 梁统传》。夏肥水自县，又东径思善县之故城南，汉章帝章和三年分城父立。守敬按：王莽改城父为思善，后汉城父复改名，而章帝又分置县，袭王莽之号也。后省，今亳州南八十里有古城集。夏肥水又东为高陂，守敬按：《元和志》，高陂在城父县南五十六里，周回四十三里，多鱼蚌菱芡之利。在今亳州东南。又东为大 陂。朱作天淙陂。赵同，而引《颍水注》作大 陂，以表异同。戴改大 。会贞按：《唐志》，下蔡西北百二十里有大崇陂。《玉海》二十三引作大 。《方舆纪要》亦作大 ，则天淙字误无疑。《凤台县志》，在今县西北百五十里之黄家渡处，陂形大段尚存。水出分为二流，南为肥水，赵肥水上增夏字云：下鸡水又
会肥水亦增夏字。守敬按：郦氏 水，往往省字以示变化，似不必增。北为鸡陂。会贞按：《唐志》，下蔡西北八十里有鸡陂。即今凤台县西北百十里，跨湿泥河两岸之闻家陂。陂水源今出港河，古自大 出之源久绝。夏肥水东流，朱脱水字，戴、赵增。左合鸡水，水出鸡陂，东流为黄陂，朱无流字，赵同，戴增。守敬按：《唐志》，下蔡西北六十里有黄陂。在今凤台西北九十里，跨湿泥河上，地名岭子头，即陂遗址。又东南流，积为茅陂，守敬按：茅陂在今凤台县西北八十里，跨湿泥河两岸。又东为鸡水。会贞按：今有鸡沟湖在凤台县西北七十里，盖后世鸡水下流所汇也。《吕氏春秋》曰：宋人有取道者，其马不进，投之鸡水是也。守敬按：见《用民》篇。今本《吕氏春秋》作鸂水。《读书杂志 余编》云，《 书治要》引作投之溪水。《论衡 非相》篇，宋人有御马者，不进，刭而弃之沟中。沟与溪同类，则作溪者是也。溪、鸡形近而讹。郦氏因以为思善之鸡水，误矣。今本鸂字亦误。鸡水右会肥水朱右讹作又，赵同，戴改。守敬按：《魏书 任城王子嵩传》，萧衍将曹天宝屯于鸡口，盖鸡水入肥之口也。水自今凤台县西北，东南流，仍于县西北入西肥河。而乱流东注，俱入于淮。会贞按：今西肥河自鹿邑县东南流，经亳州、太和县、涡阳县、阜阳县、颍上县至凤阳县西北入淮。淮水又北径山硖中，谓之硖石。朱此十二字讹作《经》，戴改《注》，全、赵同。岸山上，结二城以防津要。会贞按：《元和志》，硖石山在下蔡县西南六十里，对岸山上，筑二城以防津要。本此为
说。又云，硖石城，魏诸葛诞反，王昶据硖石以逼诞。晋太元八年，胡彬援寿春，既陷，退保硖石。皆即此城。今考梁尹明世屯东硖石，又赵祖悦袭魏西硖石，尤两岸山上结城之切证。至陈吴明彻军至硖口，克北岸城，南岸守者弃城走，乃东西变言南北耳。在今凤台县西北二十五里。西岸山上有马迹，世传淮南王乘马升僊所在也。今山之东南石上，有大小马迹一十余所，仍今存焉。会贞按：《肥水》篇八公山下， 安白日升天，践石皆陷，人马迹存。此硖石又云乘马升僊，马迹仍存，盖流俗所传异辞也。淮水又北径下蔡县故城东，守敬按：汉县属沛郡，后汉、魏属九江郡，魏因，晋属淮南郡，宋省，后魏复置，为下蔡郡治。今凤台县西北三十里下蔡镇。本州岛来之城也。守敬按：《汉志》下蔡，故州来国，为楚所灭，后吴取之。 季札始封延陵，后邑州来，故曰延州来矣。守敬按：张聪咸《左传杜注辨证》襄三十一年《传》，延州来季子，《注》，延州来，季札邑。昭二十七年《传》使延州来（季子），[一七]《注》，季子本封延陵，后复封州来。其《土地名》又云，延州来阙。此三说皆参错不合。按《礼 檀弓下》，延陵季子适齐，郑《注》，季子让国，居延陵，因号焉。《春秋传》谓延陵，延州来。《正义》，《春秋传》谓延陵延州来，即此《经》，延陵即《左传》延州来，明是一也。检《传》言延州来季子凡三见，不云延陵。《礼 檀弓》、《公羊》、《史记 吴世家》、《汉书 地理志》皆云延陵，不云延州来，[一八]盖州来为吴语之发声也。陵、来又双声。郦元《水经注》以下蔡之州来城为延州来，殊谬。据《汉志》延陵在会稽毗陵，《晋志》毗陵郡有延陵县；《汉志》故州来国在沛郡下蔡，《晋志》
淮南郡有锺离县，故州来邑，风马牛不相及。《史记 索隐》、《元和志》皆沿郦氏之误。会贞按：《寰宇记》延陵县下，亦引顾野王云，吴自有延州来，此地先已封季子，非楚州来邑也。《春秋 哀公二年》，朱哀作襄，《笺》引《左传 哀公二年》云云。戴、赵改。蔡昭侯朱讹作成公。全云：是昭侯，其子乃成侯也，且蔡亦无称公者。戴改昭侯。自新蔡迁于州来，谓之下蔡也。守敬按：《史记 管蔡世家》是昭侯，而《集解》引宋忠曰，平侯徙下蔡，异。淮之东岸，又有一城，即下蔡新城也。朱脱即字，赵据《寰宇记》校引增，戴增同。[一九]会贞按：《凤台县志》，下蔡新城在县西北三十八里，淮河东岸，地名月河滩。《齐书》，建元三年，魏攻寿阳，垣崇祖击 之，恐魏人复寇淮北，乃徙下蔡戍于淮东，即此城也。[二〇]《寰宇记》、《舆地广记》但云梁大同中，于硖石山筑城以拒东魏，即今县城。胡氏《通鉴 注》引宋白同。《方舆纪要》引杜佑曰，梁于硖石山下筑城，以拒魏，即下蔡新城，皆误。梁所筑者硖石城，非下蔡城，自下蔡望硖石，正在西南，何云东岸乎？诸书皆未得之目验耳。二城对据，会贞按：此下蔡新旧二城对据，去硖石之城远矣，《注》 水甚明。翼带淮濆。淮水东径八公山北，朱脱公字，戴、赵增。会贞按：山见《肥水》篇。山上有老子庙。淮水历潘城南，置潘溪戍。戍东侧潘溪，吐川纳淮，更相引注。会贞按：《梁书 武帝纪》，普通五年，克魏潘溪，守者弃城走，即此所云潘城、潘溪戍也。潘溪即今凤台县东北境，滨淮北岸卢家湖地，有两溪南流，汇为湖。湖东南出注淮，淮涨则倒灌，
所谓吐川纳淮更相引注者也。沟西二里大冈上，即古城戍。又东径梁城，会贞按：《通鉴》梁天监五年，昌义之与魏陈伯之战于梁城，即此。胡《注》，晋太元中，侨立梁郡于淮南寿春界，故有梁城。又后周显德四年，《注》淮水东径梁城滩北，齐、梁控扼之地。又东二十五里至洛河口。在今凤台县东北。临侧淮川，川左有湄城。会贞按：《梁书 武帝纪》，普通五年，克魏郿，守者弃城走。即此湄城也。在今凤台县东北。淮水左迤为湄湖。会贞按：《唐志》，下蔡东北八十里有湄陂，即湄湖。今凤台县东北境，淮河北岸焦家湖北，又东至高皇寺南，滨淮洼下地皆是。淮水又右纳洛川于西曲阳县北，水分阎溪，北绝横塘。守敬按：《肥水》篇洛涧出焉，即此川。故《方舆纪要》以洛河为肥水之支流也。晋时苻坚遣王鉴救袁瑾，据洛涧。又坚寇晋，遣梁成等率众屯洛涧皆右洛涧之证。故《注》下文称洛涧，阎溪即阎涧，阎涧、横塘并见《肥水》篇。据彼篇，洛自横塘分出，非先分阎溪，后绝横塘也。又北径萧亭东，朱脱又字，戴、赵增。会贞按：亭在今寿州东南。又北，鹊甫溪水入焉。水出东鹊甫谷，西北流径鹊甫亭南，会贞按：《初学记》八引此亦作鹊甫亭，而宋本《地形志》，北谯县有苟甫城，毛本又作荷，《寰宇记》定远下，废定远县城在西南八十五里，相传梁、魏交争之日，魏筑为垒，在芰蒲塘下流，水出夹城西注。盖缘塘立名。《梁典》普通七年，胡龙骧掠芰蒲塘，生擒五千人，是也。《寰宇记》一本又作艾甫塘、艾甫城，殊为歧出。考《名胜志》引《舆地纪胜》，定远县西八十里有芍甫城，并称《梁典》作芍甫，芍音鹊。疑苟、荷、芰、艾皆芍之误。芍甫、鹊甫一也。此亭即废定远城，其距
定远里数，《寰宇记》、《纪胜》不同。《一统志》则本王说也。西北流注于洛水。会贞按：鹊甫溪水今名清洛涧，在定远县西南。北守敬按：北上当有又字。径西曲阳县故城东，王莽之延平亭也。应劭曰：县在淮曲之阳，下邳有曲阳，故是加西也。赵云：按《汉志》九江郡曲阳县，莽曰延平亭；东海郡曲阳县，莽曰从平。师古《注》两引应劭在淮曲之阳语，此是九江之曲阳，《续志》始加西字。东海之曲阳，《续志》改隶下邳。《魏书 地形志》彭、沛二郡领南阳、中阳、洛阳三县。南阳县有曲阳城是也。洛阳即洛涧之阳也。守敬按：汉东海之曲阳，后汉属下邳，据应说下邳云云，则后汉始改此曲阳为西曲阳，与两《汉志》合。然有一疑，《寰宇记》寿春县下引《晋太康地理志》，东海复有曲阳，故此为西曲阳，则又以前汉已名西曲阳，岂《太康志》失考乎？魏仍属九江郡晋属淮南郡，后废，在今寿州东海八十三里。洛涧北历秦墟，会贞按：《梁书 武帝纪》普通五年，克魏秦墟，即此，在今怀远县西南。下注淮守敬按：今洛河自寿州东南，定远县西南界，西北流至怀远县西南入淮。谓之洛口。守敬按：《通鉴》梁天监四年谋伐魏，遣杨公则将兵塞洛口，即此。胡氏引此文云，有洛口戍，见《魏书 奚康生传》。《经》所谓淮水过寿春县北，肥水从县东北注者也，朱脱从字，戴、赵增。盖《经》之谬矣。会贞按：《肥水经》又北过寿春县东北入于淮，谬与此《经》同。考川定土，即实为非，是曰洛涧，非肥水也。会贞按：肥水从寿春城
北西入淮，[见上。]洛水则经寿春城东北入淮，故知此是洛涧，非肥水。淮水又北径莫邪山西，朱此九字讹作《经》，戴改《注》。守敬按：《齐书 刘怀珍传》，怀珍击刘子勋将王仲蚪，大破之于莫邪山。《御览》四十三引《寿春图经》，莫耶山，长老传云，古者于此铸莫耶剑，因为山名。在今凤阳县南五十里。山南有阴陵县故城。守敬按：前汉县属九江郡，后汉为郡治，[见下。]三国为魏、吴两境弃地，晋属淮南郡，东晋后废。《地形志》，北谯郡治阴陵城。在今定远县西北六十五里。汉高祖五年，项羽自垓下，守敬按：垓下聚见后洨水下。从数百骑，夜驰渡淮，至阴陵，迷失道左，陷大泽，汉令骑将灌婴以五千骑追及之于斯县者也。守敬按：《史记 项羽本纪》文。案《地理志》，王莽之阴陆也。后汉九江郡治。守敬按：《续汉志》，九江郡以阴陵居首。时多虎灾，百姓苦之，南阳宗均为守，朱宗讹作宋，《笺》曰：谢承《汉书》云，南阳宗资祖父均。赵明诚《金石录》云，宗资墓在南阳，有天鹿、辟邪。知宋均当作宗均也。戴改宗。守敬按：范《书》误作《宋均传》 均事，与《注》略同。退贪残，进忠良，虎悉东渡江。
又东过当涂县北，濄水从西北来注之。孙星衍曰：《初学记》引作涡水。守敬按：濄水即阴沟水。《阴沟水》篇见后。
淮水自莫邪山，东北径马头城北，全云：按马头者，《续志》当涂之马邱也。《齐书》涡口南岸
即马头。会贞按：《通典》，晋永和中，谢尚镇马头城，即盛唐县北。地望稍差。《寰宇记》，马头城在锺离县西一百一十七里。晋太元二年，谢玄为兖州刺史，以为马头城。在今怀远县东南。魏马头郡治也，会贞按：《宋志》马头郡，故当涂县地，晋安帝立，宋、齐、梁、后魏因之。此《地形志》楚州之马头郡也。故当涂县之故城也。会贞按：汉县属九江郡，后汉因，三国时荒废，晋太康元年复立，属淮南郡，东晋后废。《吕氏春秋》曰：禹娶涂山氏女，不以私害公，自辛至甲四日，复往治水。故江淮之俗，以辛壬癸甲为嫁娶日也。会贞按：今《吕氏春秋》无此文。《汉志》当涂，颜《注》引应劭曰，禹所娶涂山氏国也。《书 益稷》曰，娶于涂山，辛壬癸甲。《说文》，民俗以辛壬癸甲之日嫁娶。皆吕说之证。禹聚朱讹作娶，戴、赵改墟。守敬按：《初学记》八引《帝王纪》，当涂县有禹聚。则此娶乃聚之误。王莽改当涂为山聚，盖因县有涂山，又有此聚也。禹聚当即下禹墟，郦氏故意错出以示博。在山西南，县即其地也。《地理志》曰：当涂，侯国也。魏不害以圉守尉，捕淮阳反者公孙勇等，朱讹作者，戴、赵改。汉以封之。赵云：按《汉表》当涂侯魏不害以圉守尉，捕反者淮阳胡倩侯。又轑阳侯江喜以圉啬夫捕反者故城父令公孙勇侯，俱以征和二年十一月封。此从褚《表》，故当以班史为是。江喜，褚作江德。会贞按：褚《表》当涂、潦阳二侯，并云，捕淮阳反者公孙勇等侯，则该胡倩在内，《史》、《汉》文有详略耳。王莽更名山聚也。淮水又东北，濠水注
之，朱此九字讹作《经》，戴改《注》，全、赵同。全云：此尚未是锺离之濠水，乃《元和志》所谓西濠者也，在怀远县界。水出莫邪山东北溪。朱溪上有之字，全、赵移于东北上。戴删。溪水西北引渎，径禹墟北，守敬按：《汉志》当涂，颜《注》引应劭曰，有禹虚，虚承作墟，在今怀远县东南。又西流注于淮。守敬按：《元和志》，西濠水出锺离县西南莫耶山，北入淮，今水曰天河，出凤阳县西南四十里离山，西北流至怀远县东南入淮。淮水又北，沙水注之，朱此八字讹作《经》，戴改《注》，全、赵同。《经》所谓蒗荡渠也。戴荡改。会贞按：不必改，说见《河水注》五。考《渠水注》云，渠水即沙水。则沙水即蒗渠。而《河水》、《颍水》、《阴沟水 经》并见蒗荡渠。渠水作小字，《经》首反无蒗荡字，乃传钞脱之，说见彼篇。此言《经》所谓蒗荡渠，指彼篇之《经》，尤《经》首本有蒗荡字之铁据。淮之西有平阿县故城，会贞按：汉县属沛郡，后汉属九江郡，魏因，晋属淮南郡，东晋后废。在今怀远县北三十里。王莽之平宁也。建武十三年，世祖更封耿阜为侯国。守敬按：耿阜，范《书》不载，当在谢承、华峤等书中。《郡国志》曰：平阿县有当涂山，戴删当字。守敬按：《续汉志》无当字，故戴删。然《初学记》六、《御览》四十三、《通鉴》梁普通五年，《注》引此并作当涂山。《后汉书 膝抚传》，阴陵人徐凤反，筑营于当涂山中。即此。章怀云，当涂县之山。[惟云在宣州误。]盖就山言曰涂山，就县言曰当涂山，如弋山亦称弋阳山，蒙山亦称蒙阴山也。当涂、平阿二县相接，故分有此山。又《地形志》，
已吾有当涂山。《隋志》，涂山县有当涂山。皆称当涂山之证。郦氏下以荆山、当涂对举，当涂紧承此当涂山言，足征当字不宜删。淮出于荆山之左，赵淮改渠。守敬按：非也。此《注》同言淮水，与渠水无涉。赵不知下北注之之字是讹文，以为别有一水注淮，故臆改渠，与上应。自赵妄改，汪士铎不考原本，其《悔翁笔记》遂议郦氏之误， 矣。《初学记》、《御览》、《通鉴 注》引并作淮。《地形志》，已吾有荆山。《通鉴》梁天监十四年，魏杨大眼督诸军镇荆山。胡氏引《水经注》淮水过涂山而后至荆山云云，今涂山在锺离县西九十五里，荆山在县西八十三里。顾祖禹谓淮流屈曲，故道里相悬。宋濂《游山记》，二山本相联属，而淮水绕荆山之背，神禹凿开，使水流二山间，其疏凿之迹犹存。涂山在今怀远县东南八里荆山在县西南一里。当涂之右，奔流二山之间而扬涛北注也。朱而讹作西，也讹作之。赵据《书钞》引此，改西作而。戴改同，戴并改之作也。守敬按：《初学记》、《御览》引并作也。《春秋左传 哀公七朱讹作十，戴同。赵改。年》，[二一]诸大夫对孟孙曰：禹会诸侯于涂山，执玉帛者万国。杜预曰：涂山在寿春东北。非也。余按《国语》曰： 伐越，朱越作楚，戴、赵同。守敬按：《国语》是吴伐越，韦《注》，吴王夫差败越云云，《家语》、《说苑》亦作越。《注》文误越为楚，各本均不检《国语》正之，偶疏矣。堕会稽，获骨焉，节专车。 子使来聘，且问之。客执骨而问曰：朱曰作之，赵、戴改。敢问骨何为大？仲尼曰：丘闻之：昔禹致 神于会稽之山，防风氏后至，禹杀之，其骨专车，此为大也。守敬按：《鲁
语》下文。盖丘明亲承圣旨，录为实证矣。又案刘向《说苑 辨物》，王肃之 孔子廿二世孙孔猛朱《笺》曰：旧本无廿二字。王肃《家语 序》云，孔子廿二世孙猛。所出先人书《家语》， 出此事，守敬按：俱见二书《辨物》篇。故涂山有会稽之名。守敬按：《文说》，嵞，会稽山也。嵞即涂山，嵞、涂古今字。许以涂山为会稽山，故道元谓涂山有会稽之名。又《述异记》上禹会涂山，防风氏后至，禹诛之，足证《国语》之会稽即涂山，郦说可信。而梁玉绳云，禹合诸侯于涂山，非会稽也。繁称博引，言之成理，讥此《注》据《国语》为违戾。窃以防风近会稽，于彼较合。故段玉裁言，《左传》、《国语》所说是一事，援《封禅书》禹禅会稽等文，以禹前名嵞山，禹后名会稽山，斥杜《注》涂山在寿春，非古说也。盖微窥郦旨矣。考校 书及方土朱土作士，《笺》曰：一作土。戴、赵改。之目，疑非此矣，盖周穆之所会矣。守敬按：《左传 昭四年》穆有涂山之会。杜《注》，涂山在寿春东北。此则从杜说。淮水于荆山北，濄水东南注之。朱东讹作自，赵同，戴改。守敬按：改东南是也。东南注与《经》从西北来合，若作自南，则乖矣。又东北径沛郡义城县东。司马彪曰：后 九江也。会贞按：县详《渠水》篇。《汉志》属沛郡，《后汉志》属九江郡。
又东过锺离县北。
《世本》曰：锺离，嬴姓也。守敬按：《史记 秦本纪 集解》引《世本》锺离《伍子胥传 索隐》，锺离，
《系本》谓之终犁，嬴姓之国。应劭曰：县故锺离子国也，会贞按：《汉志》锺离，颜《注》引应劭同。《括地志》锺离国，故城在锺离县东五里。楚灭之以为县。守敬按：《左传 宣十二年》杜《注》，楚灭九国以为县。灭锺离不知何年？《史记 楚世家》称楚边邑锺离，汉县属九江郡，后汉因，三国为魏、吴两境弃地。晋太康二年复立，属南郡，安帝改置燕县。在今凤阳县东北。《春秋左传》所谓 公子光伐楚，拔锺离者也。会贞按：《左传 昭二十四年》，吴人踵楚灭锺离，文异。此见《史记 楚世家》，乃郦氏记忆之误。王莽之蚕富也。赵作濠，下同。守敬按：《御览》六十三引此作豪，郦氏或故与上错出。水出阴陵县之阳亭北，全云：此所谓东濠也。《寰宇记》云，出锺离县南濠塘山。二濠相近，然东濠为大。守敬按：《元和志》谓之东濠水。《方舆纪要》，濠塘山在凤阳府东南七十里。阴陵县见上，阳亭当在今定远县西北。小屈，有石穴，不测所穷，言穴出锺乳，守敬按：《御览》四十三引《寿春图经》，山穴多出锺乳，并有蝙蝠，于穴中倒悬。所未详也。豪水东北流，径其县西，又屈而南，转东，径其城南，又北历其城东，径小城而北流，注于淮。守敬按：《通典》，锺离县东一里，有废小东城。秦始皇二年，筑之以镇濠口。《寰宇记》，宋泰始二年，筑以镇濠口。城至小，初本无号，后俗见在锺离东北，缘此号小东城。在今凤阳县东北。今濠水自凤阳县东南，东北流至县东北入淮。淮水又东，径夏丘县南，朱此九字讹作《经》，戴改《注》，全、赵
同。守敬按：县详后潼水下。又东，涣水入焉。水首受蒗荡渠于开封县。守敬按：此即《渠水》篇所谓渠水东南流径开封县，涣水出焉者也。县详彼篇鲁渠水下。《隋志》，陈留有涣水。开封、陈留，地相接也。《史记》韩厘王二十一年，使暴救魏，为秦所败，走开封者也。守敬按：《韩世家》文。东南流径陈留北，守敬按：陈留下当有县字，县详《渠水》篇鲁沟水下。又东南，朱无入焉至此四十六字，赵同，戴增。西入九里注之。戴云：按此六字脱误，未详。涣水又东南流，径雍丘县故城南，守敬按：县详《睢水》篇。又东径承匡城，守敬按：城见下。又东径襄邑县故城南，守敬按：秦县，[见下。]汉属陈留郡，后汉因，魏、晋属陈留国，宋属谯郡，后省。后魏复置，属阳夏郡，在今睢州西一里。故宋之承匡襄牛之地，赵云：按《汉志 注》，应劭以陈留襄邑为《春秋》之襄牛。师古引圈称曰，襄邑，宋地，本承匡襄陵乡，应说误也。道元盖惑于仲瑗，不能别也。守敬按：《左传 僖二十八年》，卫侯出居于襄牛。杜《注》，卫地。又襄十年，卫侯救宋，师于襄牛。说者以《济水注》之襄邱当之，然其地实无襄牛之名，今本《汉志》襄邑，莽曰襄平。据应说则所见《汉志》必作襄牛。高士奇已见及，则应说可信，故道元从之，而亦不没圈称之说。赵氏讥道元惑于仲瑗，不能别，未知其抉择之精也。[章怀、杜佑、李吉甫、乐史，并本应说。]《方舆纪要》则于应说、杜说两存之。师古引圈称说甚详，道元分引于下。宋襄公之所葬，故号襄陵矣。守敬按：二句，圈称说。《元和志》，
宋襄公墓在襄邑县城中东隅。《寰宇记》在东北隅。《睢州志》，即襄台旧址。《竹书纪年》：梁惠成王十七年，宋景鼓赵云：景鼓，黄本作景公，误也。《史记 十二诸侯年表》，宋终于景公之四十年，实周敬王之四十三年也。《年表》云，六十四年，卒。《宋世家》同，盖卒于周定王之十六年。《六国表》，魏惠王十七年为周显王十五年，去景公之卒，已九十九年矣。今从吴管本所改考正之。景鼓之族，疑出景公，以谥为氏者也。守敬按：吴本作公，与黄本同。朱作鼓，《笺》曰，以《竹书》校正。赵说误也，考《竹书》自明。范钦本以下无不作鼓者，戴作●，当是《大典》钞本歧出，[二二]而张宗泰刻《竹书》遂改鼓作●矣。卫公孙仓会齐师，围我襄陵。守敬按：今本《竹书》脱齐字，当据此补。十八年，今本《竹书》周显王十六年。惠成王以韩师败诸侯师于襄陵。朱脱败字，此句之下有县字。赵据孙潜增删云：今本《竹书纪年》作惠成王以韩师诸侯师县于襄陵，大缪。戴增、删同。齐侯使楚景舍来求成，朱此下有公会齐宋之围六字，全、赵同。戴删云：原本及《竹书》皆无此语。[二三]守敬按：公字无着，朱右曾校《竹书》，据此文补，改公作王，然语终未惬，当是误衍。即于此也。西有承匡城，《春秋》会于承匡者也。守敬按：《春秋》杜《注》，承匡在襄邑县西。详见《阴沟》篇谷水下。秦始皇以承匡卑湿，徙县于襄陵，更为襄邑也。戴删也字。守敬按：三句，圈称说。王莽以为襄平也。汉桓帝建和元年，封梁冀子胡狗为侯国。全云：按胡狗当是梁胤小字。会
贞按：胤，梁冀子，一名胡狗。建和元年封襄邑侯，见《冀传》。《地形志》梁郡襄邑治胡城，盖因胡狗得名。《陈留风俗传》曰：县南有涣水，故《传》曰：睢、涣之间出文章，天子郊庙御服出焉，会贞按：《文选 陈孔璋〈为曹洪与魏文帝书〉 注》引《陈留记》，襄邑，涣水出其南，睢水经其北。《御览》八百十五、《事类赋注》十，并引县南有涣水，北有濉水。言二水，方与睢、涣之间句合。此有脱文，又所引出文章下，比此为详。《尚书》所谓厥篚织文者也。赵云：《禹贡锥指》曰，厥篚织文，《疏》云，汉世，陈留襄邑县置服官，使制作衣服，是兖州绫锦美也。按《水经注》引《陈留风俗传》云，襄邑在豫域，不当引兖篚为证，《疏》承其缪。涣水又东南径已吾县故城南，守敬按：县详《阴沟》篇谷水下。又东径鄫城北。守敬按：杜预言，襄既县东南有鄫城，故《方舆纪要》谓在睢州东南。今在柘城县北。《春秋 襄公元年 经》书，晋韩厥帅师伐郑，鲁仲孙蔑会齐、曹、邾、 ，次于鄫。杜预曰：陈留襄邑县东南有鄫城。守敬按：《释例》郑地内文，依他篇引《释例》，杜预下当有释地二字。涣水又东南径鄢城北，新城南，守敬按：鄢城、新城并详《睢水》篇。又东南，左合明沟，守敬按：《御览》六十三引《九州岛要记》，涣水径新城南，东合明沟水。沟水自蓬赵作逢。洪陂东南流，谓之明沟，下入涣水。守敬按：睢水于睢阳城南，积为蓬洪陂。[二四]明水承陂，绝睢注涣，详《睢水》篇。又径亳城北。守敬按：《括地志》，谷熟县西南三
十五里，有南亳故城。《寰宇记》与宁陵县葛城相去八十里。在今商邱县西南。《帝王世记》赵作纪。曰：谷熟为南亳，即汤都也。守敬按：互见《睢水》篇云南亳即汤所都，本《世纪》说。《续汉志》谷熟，刘《注》引《世纪》，但云有南亳，乃节引之。《十三州志曰：汉武帝分谷熟置。会贞按：谷熟县始见《续汉志》，此有讹文。考《寰宇记》熟城在虞城县西四十里。阚骃《十三州志》云，熟城，汉之县名。又云，后汉废熟城，合为谷熟县。然则汉武当分南亳地，置熟城县，而史略之。《春秋 庄公十二年》朱二讹作三，全、赵、戴改。宋公子御说奔亳者也。朱奔下有于字，赵同，戴删。会贞按：《左传》文，杜《注》，蒙县西北有亳城，指北亳言，郦氏则以南亳当之，《寰宇记》同。涣水东径谷熟城南。会贞按：后汉置谷熟县，属梁国。魏文帝时省，晋复置，仍属梁国，宋徙废。在今商邱县东南四十里。汉光武建武二年，封更始子歆为侯国。会贞按：《后汉书 刘玄传》，更始三年，为谢禄所缢。明年，光武封其子歆为谷熟侯。即建武二年也。又东径杨亭北。赵杨改阳。会贞按：《释例》宋地内作杨亭，在今商邱县东南三十里。《春秋左氏传 襄公十二年》，楚子囊、秦庶长无地，伐宋师于杨梁，以报晋之取郑也。京相璠曰：宋地矣。今睢阳东南三十里，有故杨梁城，赵删今字，杨改阳，梁下增城字。戴增同。守敬按：杜《注》，睢阳县东有地名杨梁。《释例》，县东南有地名杨梁，则是故杨梁地，或今说本无城字。然增城字，方与下意贯。《续汉志》，
睢阳有杨梁聚《吕氏春秋 行论》篇，宋杀楚文无畏于杨梁之堤，当即此。今曰阳亭也，俗名之曰缘城，非矣。西北去梁国八十里。会贞按：汉梁国治睢阳，魏治未详。《晋志》以太康初为定，亦治睢阳。此先言在睢阳东南三十里，又言西北去梁国八十里，则梁国在睢阳西北五十里。考《谷水注》，京相璠与裴司空彦季修《晋舆地图》，作《春秋地名》。据《晋书 裴秀传》在泰始时，[二五]当是魏梁国移治，晋初因之，至太康时仍复故治也。涣水又东径沛郡之建平县故城南，守敬按：汉县属沛郡，后汉属沛国，后废。《地形志》南兖州马头郡治建平城，在今永城县西南。汉昭帝元凤元年，朱昭讹作武，脱元凤二字，赵改、增云：《汉书 功臣表》，杜延年以昭帝元凤元年封，是《注》有缺误。戴增同，仍武字，失之。封杜延年为侯国，王莽之田平也。又东径酇县故城南。守敬按：汉县属沛郡，后汉属沛国，魏属谯郡，晋因，宋废。在今永城县西。《春秋 襄公十年》，公会诸侯及齐世子光于 。朱作酃，下同，《笺》曰：酃字误。按《三传》皆作会于柤，古文柤作 ，应劭读作嵯。戴、赵改 ，详下。今其地 聚是也，会贞按：《续汉志》酇县有鄍聚，《注》引《左传》伐鄍三门，则刘昭所见本作鄍。惠栋《补注》不加详考，亦顺文音鄍，亡丁反。据此《注》则当作 聚，足正《续志》千余年之误。王莽之酇治矣。赵酇作赞，云：按《汉志》沛郡酇县，莽曰赞治。应劭曰，音嵯。师古曰，此县本为 ，应音是也。中古以来，借酇字为之耳。读皆为 ，而莽呼为赞治，则此县亦有
赞音。《索隐》以为萧何所封邑。班固《泗水亭碑》云，文昌四友，汉有萧何，序功第一，受封于酇。[按碑作 。]以韵而言，似非南阳之酇。又曰，何封实在南阳，非沛县也。说者引江统《徂淮赋》以为证，[二六]此乃统之疏谬，不可考核耳，后说是。守敬按：赵谓何封在南阳，是。《沔水》篇说同，然究不若以先封沛后封南阳为允也，已见彼篇。涣水又东南径费亭南。守敬按：《元和志》，故费城在永城县南二十里。《寰宇记》，在县西南二十五里，南临涣水。在今永城县南。汉建和元年，封中常侍沛国曹腾为侯国。腾字季兴，谯人也。永初中，定桓帝策，封亭侯，此城即其所食之邑也。守敬按：曹腾事见《后汉书》本传。《续汉志》酇县，《注》引《帝王世纪》，曹腾封费亭侯，县有费亭是也。费县，《注》亦云，曹腾封费，是酇县费亭。又湖陆《注》引《地道记》以县西费亭，为魏武帝初所封，盖存异闻。不知《类聚》五十一载后汉献帝诏，明言操袭父爵费亭侯，复食旧土，盖腾封费亭，养子嵩袭爵，操又袭嵩爵也。安得谓别一地乎？故何焯谓刘氏误引《地道记》。涣水又东径铚县故城南。守敬按：汉县属沛郡，后汉属沛国，魏属谯郡，晋废，宋废。在今宿州西南四十六里。昔 广之起兵也，使葛婴下之。守敬按：见《史记 陈涉世家》。涣水又东，苞水注之。会贞按：《九域志》柘城有包水，谯县有泡水。《金 地理志》亦言，谯县有泡水。包、泡、苞音同。《注》言出谯城北，当出今柘城之东南，亳州之西北。水出谯城北自汀陂。朱脱水字。戴、赵增，改自作白。会贞按：改自作白，无据。百汀陂亦未闻。考《左传 成十六年》，郑子罕伐宋，宋将鉏、乐惧败诸汋陂，退舍于
夫渠，不儆，郑人覆之，败诸汋陵。杜《注》，汋陂、汋陵皆宋地。《元和志》，汋陵在宁陵县南二十五里。参观之，汀与汋形近，盖汋之误。此陂即《左传》之汋陂也。自字当是衍文。汋陂在谯城北，宋人由汋陂北退至宁陵境，败于汋陵，与当日情事适合。陂水东流径酇县南，又东，径郸县故城南。朱《笺》曰：《汉志》有郸县，孟康曰，郸音多。守敬按：汉县属沛郡，后汉属沛国，后废。在今永城县南。汉景帝中元年，封周应为侯国，守敬按：《史》、《汉表》同。又《史 蒯成传》元年作二年，误，应作居，尤误，居乃应子。[二七]王莽更之曰单城也，朱单讹作留。赵云：按留城，《汉书》分《注》作单城，是也。宋祁谓郸有留音，非也。《宋书 索虏传》云，步尼公进军清东，屯留城，此《春秋传》侵宋吕留之留。汉县属楚国沛郡之郸县，苏林音多寒反，不当作留音也。音多。全云：二字《注》中《注》。沈氏曰，《汉书 周 传》，景帝中元元年，封 子应为郸侯。苏林音多寒反，读如邯郸之郸也。《史记 周 传》亦引苏音则但曰音多。《汉志》引孟康之音，亦曰多。丁度遂造为当何反之音，以附会之。观是《注》则六朝本已如是，不始于小颜、小司马也。又宋祁曰，音留。盖承六朝误本，以莽所改之单城为留城之缪。若作留音，则又添一疑网，转相迷惑，不可穷诘矣。守敬按：王念孙曰，今考景佑本、汪本，毛本《周 传 注》并作音多，独明监本有寒反二字，沈氏遂为所惑。凡《汉书 注》中所引汉、魏人音。皆曰某音某，或曰音某某之某，未有音某某反者。明监本《地理志》鲖阳下，孟康曰，鲖音纣红反，与此传郸音多寒反，皆不类汉、魏人语。此县之音，苏林、孟康、颜师古、司马贞与郦道元皆音多，自是旧读如此。[二八]沈氏徒以单在寒
韵，多在歌韵，郸从单声，不当读如多。不知寒、歌二韵，古声相近。历引《诗》、《说文》、《尔雅》为证，而以全氏《经史问答》称扬沈说为大谬。见《读书杂志》四之八。又东径嵇山北，守敬按：《隋志》，临涣有稽山。稽当作嵇。[二九]《通典》，临涣有嵇山。《元和志》，山在临涣县西三十里。《寰宇记》，在县西北三十五里。在今宿州西南一百一十里。嵇氏故居。嵇康本姓奚，朱脱康字，戴、赵增。会稽人也。先人自会稽迁于谯之铚县，改为嵇氏，朱改讹作故，赵据《三国志 注》引虞预《晋书》改，戴改同。取稽字之上以为姓，守敬按：《魏志 注》上下有山字。殿本《考证》云，元本作加山，多加字，然则此脱加山二字。盖志本也。《嵇氏谱》曰：谯当作铚。有嵇山，家于其侧，遂以为氏。守敬按：嵇康，《魏志》附《王粲传》此上二条，皆见裴《注》。《注》引虞预《晋书》康本姓奚云云。又称一曰，铚有嵇山云云，《世说 德行》篇《注》亦引虞预铚有嵇山之文。郦氏好博，则因《嵇氏谱》有此说，而改引之。县，魏黄初中，文帝以酇城父、山桑、铚、置谯郡，故 谯焉。赵云：按《晋志》云，魏武分沛立谯郡。《宋志》云，魏明帝分立。又引王粲诗以证是建安中立，[三〇]然则武帝是也。《注》以为黄初，盖文帝受禅之后，建立五都，谯亦其一耳。守敬按：魏立谯郡见《阴沟》篇，此因县隶谯郡而带言置郡耳。城父详本篇，夏肥水下，山桑详《阴沟》篇北肥水下。苞水东流入涣。会贞按：《明 地理志》，永城南有泡水，弘治间淤塞。《一统志》，苞水在永城县南五十里，今曰包河。自亳州东南流，至宿州西入浍河。涣水
又东南径蕲县故城南，守敬按：汉县属沛郡，后汉属沛国，魏属谯郡，晋、宋因，齐属北谯郡，后魏徙废，至武定六年复置，曰蕲城，属蕲城郡，在郦氏后。《地形志》，蕲城县有蕲城，在今宿州南三十六里。《地理志》曰：故垂乡也。赵垂改●，云：《汉书》作●。师古曰，音直恚反。又《高帝纪》十二年，冬十月，上破布军于会缶。孟康曰，音侩保，邑名，属沛国蕲县。苏林曰，缶音●。师古曰，会音工外反，缶音丈瑞反，苏音是也。此字本作●，而转写者误为缶字耳。音保，非也。《黥布传》正作●，此足明其不作缶也。《史记 高帝纪》作会甀。裴骃曰，《汉书音义》音侩保，邑名。甀，直伪反。《黥布传 索隐》曰，上古外反，下持瑞反。《吴王濞传 索隐》曰，会音古兑反，甀音锤。以是知《汉纪》缶字音保，诚误也。戴改甀。守敬按：《史记 黥布传》称蕲西会甀，在今宿州西南。汉高帝破黥布于此县，旧都尉治，守敬按：亦《汉志》文，郦惟增于此县字及旧字。王莽之蕲城也。水上有古石梁处，遗基尚存。涣水又东径谷阳县，左会八丈故渎，朱左讹作右，赵同，戴改。会贞按：下云渎承洨水，南流注涣，则渎在涣之左，作左会是也。八丈故渎有二，一北流，一南流，与下长直故沟同。但长直故沟俱自蕲水出，八丈故渎则一自蕲水北出，一自蕲水南之洨水南出为异耳。此则自蕲水南之洨水南出者也。渎上承洨水，南流注于涣。会贞按：渎在今灵壁县西南。涣水又东径谷阳戍南，会贞按：薛昙尚，《魏书》附其祖《野传》，熙平二年，除徐州谷阳戍主。即此，在今灵壁县西南。至《通鉴》陈太建五年，吴明彻北伐，谷阳士民杀其戍主，以城降。乃别一谷阳。乃胡三省误注，《方舆
纪要》承其说，钱氏《考异》已辨之矣。又东南径谷阳赵有县字。故城东北，会贞按：汉县属沛郡，后汉属沛国，后废。《地形志》，谷阳郡治谷阳城。在今灵壁县西南。右与解水会。水上承县西南解塘，东北流径谷阳城南，即谷水也。应劭曰：城在谷水之阳，朱作城在谷水。赵以谷水下属，在下增谷水之阳四字，云：《汉志 注》校补。戴增之阳二字。会贞按：增二字是也。又东北流注于涣。全云：先大父赠公曰，涣读如濊。胡三省《通鉴 注》引《地形志》，谷阳郡连城县有濊水。丁度曰，濊，呼外反，一作涣，其音同。今人呼为浍水，即濊水也。守敬按：见《通鉴》梁天监六年《注》。据《楚策》楚取睢濊之间，则直以濊水为涣水。解水在今宿州西，源出州之仁义乡，东流经灵壁县西南八十里，入浍河。《州志》谓之蟹河。涣水又东南径白石戍南。会贞按：戍在今灵壁县西南。又径虹城南，朱脱又字，虹讹作蚿。戴增改，赵改 。会贞按：《汉志》作 ，《续汉》、[三一]《晋志》作虹。[《唐》、《宋》、《金》、《元》、《明志》同。]汉县属沛郡，后汉属沛国，魏属谯郡，晋复属沛国，宋废。在今五河县西。洨水注之。水首受蕲水于蕲县，会贞按：应劭言洨水出洨县，据郦说则是洨水径洨县，非出洨县也。水首受蕲水于蕲县，当出今宿州东北。东南流径谷阳县八丈故渎出焉。会贞按：此八丈故渎自洨水出，即上所云八丈故渎上承洨水者也。又东合长直故沟。赵改沟作渎，以与下合。戴改下长直故渎作沟，以与此合。又戴、赵改下八丈故沟作渎，以与上合。会贞按：《说文》，沟，渎也；渎，水沟
也。沟、渎一也。本篇三言八丈，两称故渎，一称故沟；两言长直，一称故沟。又《睢水》篇称八丈故沟、长直故渎，郦氏盖故意错出，以示变化。戴、赵未见及，故臆改。沟上承蕲水，会贞按：此长直故沟，承蕲水，即下所云蕲水又东流南长直故渎出焉者也。南会于洨。会贞按：沟当在今灵壁县东。洨水又东南流，径洨县故城北。朱径作于，赵同，戴改。守敬按：汉县属沛郡，后汉属沛国，魏属谯郡，晋复属沛国，东晋后废。在今灵壁县南五十里。县有垓下聚，汉高祖破项羽所在也。守敬按：《汉志》垓下高祖破项羽，王念孙谓垓下下脱聚字，以《续志》及此《注》称县有垓下聚，皆本《地理志》也。《高帝纪》围羽垓下，羽走大败。《元和志》，垓下聚在虹县西南五十四里。在今灵壁县东南十五里，阴陵山南。王莽更名其县曰肴城。[三二]朱肴讹作育。赵云：按《汉志 注》作有成， 误也。此是莽改洨县曰肴城耳。师古曰，洨音肴，是也。戴改肴。应劭曰：洨水所出，音绞，《经》之绞也。全云：六字《注》中《注》。洨水又东南，与涣水乱流而入于淮。朱脱与涣水乱流而六字，赵同，戴增。会贞按：今有沱河，出宿州东南紫芦河，东南流，经灵壁县、泗州、五河县南入淮。或曰即洨水。涣水自今陈留县，东南流经 县、睢州、柘城县、宁陵县、商邱县，已湮。以下即今浍河，东南经永城县、宿州、灵壁县，至五河县东南入淮。故应劭曰：洨水南入淮。会贞按：《汉志》颜《注》引应说，此与上文本为一条。郦氏分作二截引之。淮水又东至巉石山，守敬按：巉石与浮山相对，并见《梁书 康绚
传》，详下。《一统志》，巉石山在泗州东南七十里。《五河县志》，即州东三十里之铁锁岭，横跨淮口。潼水注之。水首受潼县西南潼陂，守敬按：两《汉》、《晋》、《宋》、《后魏志》，潼并作僮。汉县属临淮郡，后汉属下邳国，魏属下邳郡，晋属下邳国，宋、后魏属下邳郡，在今泗州东北七十里。《梁书》北方童谣，潼、沱为激沟，[三三]即此潼水。今俗名南潼河，源出泗州北羊城湖，盖潼陂之异名。又《元和志》，潼陂一名万安湖，周回二十里，在虹县北五里。则在泗州西南，非此陂也。县故临淮郡之属县，王莽改曰成信矣。南径沛国当作郡。夏丘县，绝蕲水，又南径夏丘县故城西，朱脱水又南三字，赵同，戴增。守敬按：汉县属沛郡，后汉属下邳国，魏属下邳郡，晋属下邳国，宋省，后魏武定六年复置，属临潼郡，在郦氏后。《地形志》，夏邱有夏邱城。今泗州治。王莽改曰归思也。又东南流，径临潼戍西，守敬按：戍在今泗州南。《地形志》临潼郡治临潼城，非此也。又东南至巉石，赵增山字。西南入淮。守敬按：今南潼河自泗州北，东南流经州与五河县之界，入淮。淮水又东径浮山，朱此七字讹作《经》，戴改《注》，全、赵同。守敬按：汉元光中，封刘不害为浮邱伯。《表》云，在沛，当即此。《寰宇记》，临淮山在濠州东九十五里，俯临长淮，山下有穴，去水一丈，淮水泛溢，其穴即高，水减，其穴还低，有似山浮，亦号浮山。在招信县西七十里。在今盱眙县西一百二十里，与五河县分界处。山北对巉石山。梁氏天监中，立堰于二山之间，逆天地之心，乖民神之望，
自然水溃坏矣。朱坏作淮，赵同，戴改。《笺》曰：《梁书 康绚传》，魏降人王足陈计，求堰淮水以灌寿阳，高祖然之，发徐、扬人，率二十户取五丁以筑之。假绚节，都督淮上诸军事，并护堰作，役人及战士，有众二十万。于锺离，南起浮山，北抵巉石，依岸以筑土，合脊于中流。天监十四年，堰将合，淮水漂疾，复决溃，用铁数千万斤，沈于堰所，伐树为井干，填以巨石，加土其上。士卒死者十七八。十五年四月，堰乃成，其长九里，下阔百四十丈。九月淮堰坏。[三四]《南史》，杀数万人。守敬按：《梁书》南起浮山，北抵巉石，故《注》云立堰于二山之间，然此特就淮堰尽处言耳。《梁书》，荆山为上格，浮山为下格。《元和志》，浮山堰在招义县西北六十里，梁天监中与荆山堰同时修筑。荆山见上。淮水又东径徐县南，守敬按：县详《济水》二。历涧水注之。朱此上十三字讹作《经》，戴、赵改《注》，全、赵同。水导徐城西北徐陂，朱脱水字，戴同，赵增。守敬按：徐城谓徐县城也。至隋始有徐城县。徐阪当在今泗州东北。陂水南流，绝蕲水，径历涧戍西，朱戍讹作水，赵同，戴改。守敬按：戍当在今泗州东南。东南流注于淮。守敬按：今泗州有溧河。《一统志》以为即历涧水自州东北，东南流，通塔影湖入淮。淮水又东，池水注之。朱此八字讹作《经》，戴改《注》，全、赵同。水出东城县，会贞按：今水曰池河，有南北二源，北源出定远县西北山，南源出合肥县东北山，皆古东城县地。据《方舆纪要》，主合肥，言，则以南源为正源也。东北流，径东城县故城南。会贞按：汉县属九江郡，后汉属下邳国，三国为
魏、吴两界弃地，晋属淮南郡，宋废。在今定远县东南五十里。汉以数千骑追羽，羽帅二十八骑引东城朱脱一羽字，戴、赵增。因四隤山，朱山讹作出。赵改云：《汉书 项籍传》云，因四隤山，而为圜阵外向。孟康曰，四下隤也。会贞按：《寰宇记》，乌江县本汉东城县地，四隤山在县西北七十五里。斩将而去，会贞按：以上约本传文。即此处也。《史记》：孝文帝八年，封淮南厉王子刘良为侯国。朱作孝惠八年，作刘赐，《笺》曰：孙云，按《史记》，孝文八年，封淮南厉王子刘良为东城侯，刘赐为阳周侯。戴依改。会贞按：《汉表》同。《地理志》：王莽更名之曰武城也。池水又东北流，历二山间，东北入于淮，会贞按：今池河自合肥县东北流，经定远县，合西北之北源，又东北至盱眙县西北入淮。谓之池口也。全云：按胡三省曰，今招信军盱眙县西，淮陵城临池河，池河过淮陵城西北入淮，谓之池河口。戴增河字。会贞按：增河字，非也。胡所指者，后世之水，后世有池河之名，故称池河口。古名池水，当称池口。《名胜志》引此作池口。淮水又东，蕲水注之。朱此八字讹作《经》，戴改《注》，全、赵同。水首受睢水于谷熟城东北，会贞按：《通典》、《元和志》、《寰宇记》、《金 地理志》并云，蕲县有蕲水。不知蕲县乃蕲水所径，非蕲水所出也。据《睢水》东径谷熟城北，又东，蕲水出焉。又云，睢水径谷熟两分，一为蕲水。是蕲水首受睢水于谷熟城东北也。谷熟城详上涣水下。东径建城县故城北。会贞按：《汉志》城作成，县属沛郡。后汉废，在今永城县东
南。汉武帝元朔四年，封长沙定王子刘拾为侯国。赵云：按《索隐》曰，《表》在豫章，道元于《赣水》篇已引之，此误也。会贞按：《史》、《汉表》同。豫章与长沙近，故以封豫章为是。王莽之多聚也。赵云：按《汉志》，豫章郡建成县，莽曰多聚。道元误以沛郡之建成当之。蕲水又东南，径蕲县，县有大泽乡。陈涉起兵于此，篝火为狐鸣处也。守敬按：《汉书》本传作构火，此从《史记》。史称乡在蕲西，[三五]在今宿州西南。南则洨水出焉。会贞按：洨水详上。蕲水又东南，句北八丈故沟出焉。朱讹作又东南北入丈八故沟出焉，《笺》曰：克家云，当作八丈故渎。会贞按：戴乙丈八作八丈，删入字。赵乙同，而仍入字。又以出焉二字为衍而删之。此八丈故沟自蕲水出，下流入睢，即《睢水》篇所谓八丈故沟水注之也。赵不知衍入字，而删出焉二字，与彼篇不相应矣。且以为蕲水入八丈故渎，谬甚。戴删入字，是也。此称北八丈故沟，盖以南有八丈故渎出洨入涣，故称北以别之乎？又东流，南、北长直故渎出焉。赵移南字于流字上，删北字。戴删南北二字。会贞按：删皆非也。盖长直故渎有二，一自蕲水北出，入乌慈水，详《睢水》篇；一自蕲水南出入洨，详本篇上文。是渎旧分南北流，故此云南、北长直故沟出焉。戴、赵臆改，未省清脉络耳。又东入夏丘县，东绝潼水，径夏丘县故城北，又东南径潼县南，又东南流入徐县，朱东下无南字，戴同，全据柳佥本校增，赵增同。东绝历涧，又东径大徐县故城南，会贞按：县字当衍。《释例》徐地内，僖三年，
徐，下邳僮县东南大徐城。《地形志》，高平郡治大徐城。《括地志》，大徐城在泗州徐城县北三十里，古徐国也。《寰宇记》，大徐城周十二里，徐偃王权造，故名薄薄城。今呼为故故城。俱称大徐城，不言大徐县城，在今泗州东。又东流戴脱流字。注于淮。会贞按：蕲水自今商邱县东南，东南流，经夏邑县、永城县、宿州灵壁县至泗州东南入淮。《一统志》称，旧《志》蕲水故道，已不可考。隋、唐时，汴河绝睢水而南流，盖即蕲水故道也。淮水又东历客山，沈氏曰：盱眙山，古谓之客山。守敬按：《禹贡锥指》说同。《寰宇记》，盱眙山在盱眙县东四十里。阮升之《记》云，旧名马鞍山，唐天宝中改名。在今盱眙县东北。径盱眙县故城南。朱此上十四字讹作《经》，戴改《注》，全、赵同。又朱南作西，赵据胡渭本改，戴改同。会贞按：汉县属临淮郡，后汉[眙作台。]属下邳国，三国为魏、吴两界弃地。晋复置为临淮郡治。永嘉后省。安帝立盱眙郡，宋因，齐复置县，为盱眙郡治。后魏仍为郡治。在今盱眙县东北。《地理志》曰：都尉治。汉武帝元朔元年，封江都易王子刘蒙之赵云：按《史表》作刘象之，此从《汉表》。为侯国。王莽更名之曰匡武。赵云：按《汉志》作武匡。淮水又东径广陵，历淮阳城，朱历讹作广，《笺》曰：当作历，赵改历。戴删历，城下增南字。会贞按：删非也，增亦不必。《通鉴》胡《注》，魏广陵郡徙治淮阴。《吴志 孙权传》嘉禾三年，遣孙韶等向广陵淮阳。戴岂以为据，故删历字，以广陵淮阳连文乎？然《吴志》乃谓广陵郡之淮阳地，盖其时尚无淮阳城，则非《注》所指也。且此广陵字亦有讹。如谓是治淮阴之广陵郡，则淮水东流，不得先径广陵，后历淮阳，如谓是宋临淮郡之广陵县，
则《志》称前汉属泗水，后汉属广陵，广陵令乃凌令之误，亦不足据。惟有富陵县，前汉属临淮郡，后汉省，后魏复置，属淮阴郡，在今盱眙县东北六十里，地望适合。则当本作富陵县，富、广形近致讹脱县字耳。此淮阳城谓淮阳郡城也。《宋志》，淮阳太守，晋安帝义熙中土断立。《地形志》，东楚州淮阳郡，萧衍置，魏因之。《寰宇记》，淮阳城在旧徐城县东北一百五十里，西临泗水。在今清河县西南。城北临泗水，朱脱城字，戴、赵增。阻于二水之间。会贞按：《寰宇记》引《郡国志》，淮阳县有抱月城，城抱淮、泗之水，形势如月。《述征记》淮阳太守治，自后置戍，会贞按：《齐书 李安民传》言：戍淮阳城。县亦有时废兴也。会贞按：《注》不言何县，似有脱文，细审此县，盖指角城也。
又东北至下邳淮阴县西，守敬按：后汉县属下邳，魏属广陵，《经》作于魏人，当作广陵淮阴，[三六]此作下邳，盖据旧籍为说，未遑改正耳。泗水从西北来流注之。守敬按：《泗水》篇见前。
淮、泗之会，即角城也。守敬按：各书甬、角错出。《通鉴》齐建元三年，《注》甬城当作角城，晋安帝置角[《宋志》作甬，依《通鉴》引改。][三七]城县，属淮阳郡，宋因，齐、梁为戍。《齐书 高帝纪》有角城戍主李安民。《传》言戍角城。《魏书 高祖纪》称，萧道成角城戍主。《世宗纪》称，萧衍角城戍主。至《地形志》淮阳郡之角城县，武定七年置，在郦氏后。《宋志》淮阳郡领县四，先书角城。故《通鉴》宋泰始三年《注》言，淮阳郡治角城。据《魏高闾传》角城去淮阳十八里。则角城别一城，胡氏说误也。《寰宇记》，角城在宿迁县东南一百一十一里。《郡国志》云，东临泗水，南近淮水，自晋至隋，迄为重镇。在今清河县西南。
左右两川，翼夹二水决入之所，所谓泗口也。守敬按：《晋书 卞敦传》除徐州刺史，镇泗口，即此，又谓之淮泗口，见《汉书 吴王濞传》。亦曰淮口，亦曰清口，并见《陈书 吴明彻传》。《通鉴 注》，淮口，清水入淮之口，即清口也。《方舆纪要》，清河即泗水入淮谓之清口，在今清河县西北。
又东过淮阴县北，中渎水出白马湖，东北注之。
淮水右岸，即淮阴也。守敬按：淮水东流，右岸为淮南，水南曰阴，以淮阴名县，与水南之义适合。非若荡阴、颍阴县之在水北也。城西二里有公路浦，昔袁术向九江，将东奔袁谭，路出斯浦，因以为名焉。守敬按：《魏志 袁术传》，在九江，欲至青州从袁谭。袁绍出长子谭为青州，见《绍传》。《类聚》九引伏滔《北征记》，广陵西一里，水名公路浦，袁术自九江东奔袁谭于下邳，由此浦渡，因名。一里与此二里异，此向为自之误。《北征记》下邳当作青州。《寰宇记》山阳县下，公路浦，淮口也。在今清河县西北。又东径淮阴县故城北。守敬按：汉县属临淮郡，后汉属下邳国，魏为广陵郡治，晋因，宋属临淮郡，齐因，梁为淮阴郡治。《地形志》淮州治淮阴城，在今清河县东南五里。北临淮水，赵北临上增城字。汉高帝六年，封韩信为侯国。守敬按：《史》、《汉表》同。王莽之嘉信也。昔韩信去下乡而钓于此处也。会贞按：见《史》、《汉》本传，并作下乡。《初学记》六引此同。而《寰宇记》山阳县下，《舆地纪胜》楚州下，引作下邳，误。今有韩信钓台，在山阳县北，近漂母祠。城东有
两冢：西者，即漂母冢也，守敬按：《史记 集解》张华曰，漂母冢在泗口南岸。《寰宇记》，冢在临淮县北十里河北岸。在今清河县东，去马头镇二里许。周回数百步，高十余丈。昔漂母食信于淮阴，信王下邳，盖投金增陵以报母矣。守敬按：上二句见本传，传称信召所从食漂母，赐千金，此则谓投金增陵于漂母卒后，乃别有所据，因冢高大，故知为信增陵也。东一陵即信母冢也。守敬按：本传，母死无以葬，乃行营高敞地，令其旁可置万家。《淮安府志》，韩信母墓与漂母墓相对，俗呼东西冢。在今清河县东。县有中渎水，首受江于广陵郡之江都县。会贞按：汉置县，属广陵国，后汉属广陵郡，三国时废，晋复置，仍属广陵郡，东晋省，寻复置，及宋、齐、梁属同。在今县西南四十里。县城临江，应劭《地理风俗记》曰：县为一都之会，故曰江都也。会贞按：《舆地纪胜》引《元和志》言，远统长江，为一都会。县有江水祠，俗谓之伍相庙也。子胥但配食耳，岁三祭，与五岳同。全云：子胥为浙江神，今钱塘吴山祠庙，香火甚盛，而大江之上杳然，不知其亦主风涛之患也。观范《史 张禹传》及章怀《注》所引《水经注》逸文可见。故山谦之《南徐州记》，其于广陵之曲江，亦俱以为大江，而不专主浙江，非尽无说也。会贞按：《汉 地理志》，江都有江水祠。《郊祀志》江水，祠蜀。宣帝改祠于江都。《风俗通》十，河堤谒者掌四渎礼祠，与五岳同。考汉泰山与河，岁五祠，江水四，余皆三祠。应说欠分析。此言岁三祭与五岳同。亦未核。《寰宇记》、《名胜
志》皆言岁三祀，以伍员为配，则承用郦说也。今江水祠在江都县瓜洲镇。伍子胥庙在仪真县西城外，则后人分建之。旧江水道也。朱无江字，戴、赵增。守敬按：中渎水首受江耳，何得直称江水，当是旧渠水道也，故下文引《汉志》以明之。或曰，此水有韩江之名，诸家因增作江水，刘文淇《扬州水道记》考订极精，亦以为据，今姑存之。昔 将伐齐，北霸中国，自广陵城东南筑邗城，城下掘深沟，会贞按：《寰宇记》山阳县下引《吴越春秋》，吴将伐齐，北霸中国，自广陵掘江通淮，运粮之水路也。《扬州水道记》，《水经注》云，自广陵城东南筑邗城，则邗城在广陵城东南濒江，今不知其处。《寰宇记》谓芜城即扬州城，古为邗沟城，非也。谓之韩江，亦曰邗溟沟，会贞按：宋本《左传》杜《注》，今广陵韩江是。《困学记闻》[十八引同。]监本、毛本，韩作邗。《通释》引《元和志》谓之邗江，亦曰邗沟。《寰宇记》江都县下同。自江东北通射阳湖。《地理志》所谓渠朱作筑，《笺》曰：《地理志》，江都有渠水。戴、赵改渠。水也，西北至末口入淮。朱西讹作而，又脱入字。赵依胡渭校改、增。戴改、增同。赵云：按《汉志》广陵国江都县，渠水首受江，北至射阳入湖。《禹贡锥指》曰，阎百诗《四书释地》曰，《左传 哀公九年》，吴城邗沟，通江淮。杜预明谓于邗江筑城穿沟，东北通射阳湖，西北至末口入淮。乃引江达淮，与孟子排淮入江不合。直至隋文帝开皇七年丁未，开山阳渎。炀帝大业元年乙丑开邗沟，皆自山阳至扬子入江。水流与前相反，盖孟子后九百余岁，其言始验，若预为之兆者，亦一异事。又云，《汉志》江都，渠水首受江，北至射阳入湖。《水经注》中渎水首受江，自广陵至山阳入
淮。是其水乃自南入北，非自北入南也。且以邗沟既开言之。孟子云，淮注江，非误。[三八]然班固言渠水入湖而不言入淮，颇有分刌。撰《水经》者乃云，淮水过淮阴县北，中渎水出白马湖东北注之。郦道元遂以此水直至山阳口入淮，而其说牢不可破矣。窃疑高邮、宝应，地势最卑，若釜底然。邗沟首受江水，东北流至射阳湖而止。杜预云，自射阳西北至末口入淮，此不过言由江达淮之粮道耳。路可通淮，而水不通淮也。《水经》殆不如《地志》之确。今按江、淮自吴阙邗沟以后，水流径通，但与隋人所开，有顺逆之分。胡氏云：路可通淮，水不通淮，语亦有病。末口，今《注疏》本作宋口，非是。会贞按：校勘记宋本《注疏》作末口，与此合。《释例》吴地内，今之韩江口。《方舆纪要》，北神堰在淮安府城北五里，古末口也，今废。自永和中，守敬按：永和晋穆帝年号。江都水断，其水上承欧阳，全云：胡三省曰，江、淮之间，地名欧阳，见于史者非一处。吴喜使萧道成留军欧阳，在淮阴界。裴邃拒长孙稚，欲营欧阳，则在寿春境上。萧正表为侯景栅欧阳，断援军，在今真州界，邗沟之所承也。而会稽郡乌程县亦有欧阳。戴欧阳下增埭字。守敬按：《通鉴》宋大明三年，竟陵王诞举兵广陵，诏沈庆之讨之。庆之进至欧阳。齐延兴元年，萧鸾使王广之袭南兖州刺史安陆王子敬，广之至欧阳。皆此欧阳。《注》引此文无埭字。《方舆纪要》，仪真有欧阳戍，在县东北十里。引江入埭，六十里至广陵城，楚、汉之间为东阳郡。会贞按：《初学记》八引《舆地志》，广陵郡楚汉云云，与此同。高祖六年为荆国，十一年为 城，即 王濞所筑也。景帝四年，更名江都。武帝元狩三年，更曰广陵。王莽更名郡曰
江平，县曰定安。守敬按：高祖以下，《汉志》文，惟吴王句，郦氏增。朱作为荆国，为吴，为俱当依《汉志》作属。今本《汉志》作荆州。钱氏《考异》曰，州字衍。高帝六年，封刘贾为荆王，兼有广陵地，故云属荆。余谓州为国之误，当以此正之。《通典》称属荆国可证。朱作十一年，沿《汉志》之讹，当为十二年，详见王念孙《读书杂志》四之七。《史记 六国表》，楚怀王十年，城广陵。是广陵有城久矣，濞盖增筑耳。《文选 芜城赋 注》引王逸《广陵郡图经》，郡城，吴王濞所筑。《续汉志 注》，吴王濞所都，城周十四里半。朱作景帝四年，当为三年，亦详《读书杂志》。朱作元狩三年，与毛本《汉志》同，汪本作二年。朱脱更名二字，戴、赵增。赵从《汉志》，改定安作安定。后汉广陵县为广陵郡治，三国为魏、吴两界弃地。晋复置，及宋、梁，并为广陵郡治。城东水上有梁，谓之洛桥。守敬按：《宋书 沈庆之传》，竟陵王诞据广陵反，庆之讨之，进营洛桥西，焚其东门。足证桥在城东门外。中渎水自广陵北出武广湖东，陆阳湖西。二湖东西相直五里，戴云：按此二湖，在今高邮州南。守敬按：武安湖即武广湖，在高邮州西南三十里。渌洋湖即陆阳湖，在州南三十里。水出其间，下注樊梁湖。戴云：按湖在高邮州西北五十里。守敬按：《陈书 敬戍传》自繁梁湖下淮，围淮阴城，即此。《方舆纪要》，上流为繁梁溪，自天长县流入州界，潴而为湖。旧道东北出，至博芝、射阳二湖。守敬按：《续汉志》射阳，《注》引《地道记》有博支湖，支、芝音同。在今宝应东南九十里，其水北通射阳湖。《舆地纪胜》引《元和志》，汉广陵王胥有罪，其相胜之奏夺王射陂，即射阳湖也。在山阳县东南八十里，与宝应、盐城分湖
为界，萦回三百里。在今山阳县东南七十里。西北出夹邪，朱作耶，下同。赵并同，戴作邪。会贞按：《深水经》燕室邱误作燕室邪，疑此夹邪为夹邱之误，其地无考，当在今宝应之北，山阳之南。乃至山阳矣。会贞按：山阳县见下。至永和中，患湖道多风。陈敏因穿樊梁湖北口，会贞按：《晋书 陈敏传》敏尝为广陵度支及广陵相，此盖其时事。但考在惠帝末，下距穆帝永和约四十年，不合。此当作永安，或永兴，和字乃涉上文而误。下注津湖径渡，赵云：按《魏书 蒋济传》作精湖，湖在今山阳。全以津为误，改作精，下同。会贞按：《宋书 谢灵运传》载《撰征赋》，发津潭而回迈，逗白马以憩舲。[三九]刘文淇谓津潭即精湖。《方舆纪要》，津湖或曰即精湖。盖精、津音同错出，不得谓精是而津非。湖在今宝应县南六十里。《通鉴 注》谓在山阳，而赵氏从之，非也。渡十二里，方达北口，戴云：按此谓津湖之北口。直至夹邪。兴宁中，会贞按：兴宁，晋哀帝年号。复以津湖多风，又自湖之南口，朱南下衍北字，赵据胡渭校删，戴删同。云：此谓津湖之南口。沿东岸二十里，穿渠入北口，自后行者不复由湖。故蒋济《三州论》曰：赵云：按蒋子通作《三州论》，本诗人淮有三洲之义，言水浅也。守敬按：《魏志 蒋济传》，黄初中，征吴，车驾幸广陵。济表水道难通，又上《三州论》以讽帝。淮湖纡远，守敬按：刘文淇曰，邗沟水自樊梁湖不能直达射阳，先东北至博支，又由博支西北至射阳，其道纡曲殊甚，所谓淮湖纡远也。水陆异路，山阳不通，陈登穿沟，朱陈下有
脱文。赵同，上有陈敏穿繁梁湖事，增敏字。戴增同。守敬按：刘文淇曰，陈敏，晋惠帝太安时人，在蒋济后八十年，《三州论》不当引之，当作陈登。以《三国志 登传》曾为广陵太守也。其说良是。但谓是《水经注》旧本则诬矣。会贞按：严可均辑《全魏文》，载《三州论》不采穿沟二句，盖亦为近本《水经注》陈敏字所惑。《水经》为三国魏人作，《经》言中渎水出白马湖东北注淮，足征凿马濑是陈登事。更凿马濑，百里渡湖者也。赵马上增白字。守敬按：顾炎武《郡国利病书》，马濑，白马湖也。自广陵出山阳白马湖，径山阳城西，即射阳县之故城也。守敬按：山阳县，东晋义熙中置，为山阳郡治。宋、齐、梁因。地入魏在郦氏后。据《宋志》山阳去南兖州，[治广陵。]水三百，陆同。则山阳城即今山阳县治无疑。射阳县，汉属临淮郡，后汉属广陵郡，三国时废，晋太康初复置，仍属广陵郡。义熙九年省。诸地志以宝应县东七十里射阳镇为汉射阳城，则在今山阳之东南。故《宋志》云，山阳为射阳县境。《通典》、《旧唐志》同。此《注》谓山阳城即射阳县之故城，非也。应劭曰：在射水之阳。守敬按：《汉志》颜《注》引应说，《括地志》引《吴地志》同。汉高祖六年，封楚左令尹项缠为侯国也。赵云：按师古曰：即项伯也。守敬按：此本《史表》。《表》又云，赐姓刘氏。故《汉表》作刘缠。《项羽本纪 集解》徐广曰，名缠，字伯。王莽更之曰监淮亭。世祖建武十五年，封子荆为山阳公，治此，十七年为王国。赵云：按《方舆纪要》山阳县下云，后汉属广陵郡。晋义熙中置县，为山阳郡治，以境内有山阳津而名。《后汉书》山阳王荆，光武帝子，初封山阳公，进爵为王。后以西羌反，徙封广陵，曰广陵
思王也。荆封本不在淮南，郦氏盖以广陵地近致误，而不知山阳郡、县之名，起于典午。《潜邱札记》曰，后汉河内郡有山阳县，又山阳郡治昌邑，荆封或郡或邑不可定，唯其为金乡之山阳，或河内之山阳，方以西羌有警，徙居东南广陵。若如今山阳去广陵三百里耳，何取乎其徙封？一清按：范《史 广陵思王传》，荆以飞书事，显宗遣其出止河南宫，是未尝就国也。时西羌反，荆不得志，冀天下有变，私迎能星者，与之谋议。帝闻之，乃徙封广陵，遣之国。说荆潜居京邸，包藏祸心，是以屏之远方，以绝其邪谋。东京皇子皆封郡王，则似金乡之山阳为是，郦氏言之未明，遂启后人之惑尔。城本北中郎将庾希所镇。会贞按：《晋书》希附《庾亮传》，隆和元年二月，为北中郎将，徐、兖二州刺史，镇下邳。十二月退镇山阳，见《哀帝纪》。中渎水又东，朱脱水字，戴、赵增。谓之山阳浦，又东入淮，谓之山阳口者也。
又东，两小水流注之。
淮水左径泗水国南，会贞按：国治凌县，见下。故东海郡也。徐广《史记音义》曰：泗水，国名。会贞按：《汉志》，泗水国，故东海郡。此似本《汉志》，然实本徐广说。《史记 汉兴以来诸侯王年表 集解》，徐广曰，泗水属东海。此《注》追溯泗水之先，故属秦东海郡，而以徐说实之。然则当本作泗水属东海，国名二字，乃后人所改。汉武帝元鼎三年初置，都郯。四年，常山宪
王子思王商为国。沈氏曰：《汉志》云，元鼎四年，别为泗水国，而《表》作二年封，已自不合。是《注》又复参差。《史记 汉兴以来将相名臣年表》商以四年封，则《志》是而《表》非也。又泗水国无郯县，其都即凌县，善长亦误。赵引沈说，惟四年下增封字。戴三年改四年，郯改凌，删四年二字，亦增封字。会贞按：《史记 诸侯王表》，元鼎三年下初置泗水，都郯。四年，思王商元年，商，常山宪王子是也。《注》全本《史表》，郯当作凌无疑。《史表》之例，凡初置某国，或复置某国，或分为某国，皆于前一年载之，[以因字数过多分载于前。]本年则书某王元年，戴氏失检，以为一年事，故臆改删。考《五宗世家》，商封在元鼎四年，与《诸王表》、《将相名臣表》同。《汉书 武帝纪》亦同，《志》言四年别为泗水国，亦同。而《表》作三年改，《读书杂志》四以为误。乃王先谦定从《汉表》三年，力斥《史表》四年之非，未审。《地理志》曰：王莽更泗水郡为顺水，戴改作水顺。凌县为生凌。朱作陵县为生麦称《地理志》作凌县，作生夌。戴、赵改凌县。赵改生夌，戴改生凌。凌水注之，水出凌县，守敬按：《说文》凌水在临淮，与《汉志》异，依《汉志》则在泗水，以凌县取水为名也。秦置县，汉属泗水国，后汉属广陵郡，魏因，晋属下邳国，永嘉后省。在今宿迁县东南五十里。东流径其县故城东，而东南流注于淮，守敬按：水在今宿迁县东南。是曰凌口也。朱是作寔，脱凌字。戴仍寔，增凌。赵仍、增。应劭曰：凌水出县西南入淮，守敬按：《汉志》颜《注》引应说，出县作所出，无西字。即《经》之所谓小水者也。朱之在谓下，戴、赵移。
又东至广陵淮浦县入于海。赵云：《禹贡锥指》曰，淮浦，汉属临淮郡，其故城在今淮安府安东县西。《地理志》云淮水至淮陵入海，《注疏》本讹为睢陵。唯《水经》云，至淮浦县入海。又曰，淮陵故城在今盱眙县西八十五里。此地距海甚遥，淮何得于县界入海也。淮陵乃淮阴之讹。又云，淮阴去海一百四十五里，而《志》云淮阴入海者，亦犹江都去海甚远，而湔氐道下云，江水东南至江都入海，不言海陵也。全云：东樵之言非也。《地志》以淮水之入海，系之淮陵，而以淮水所分之游水，系之淮浦。《水经》则但言淮浦，以游水即淮水也。《汉志》、《水经》，其实一也。说者谓盱眙去海尚远，不知淮水至此而止，其东即枝分之游水，故班固曰淮陵也，何得改曰淮阴乎？一清按：《山海经 海内东经》，淮水出余山。余山在朝阳东，义乡西，入海淮浦北。与《水经》应。守敬按：《禹贡锥指》以《汉志》淮陵为淮阴之讹，而全氏非之，谓《汉志》 淮水至淮陵而止，其东即枝分之游水，则游水即淮水。此盖因游水枝分之后，即不复见淮水，故曲为此说。不思淮为四渎之一，岂枝分之游水所得假其称？且游水枝分，在淮水已过淮浦之东，并非在淮陵。余直谓《汉志》之淮陵即淮浦之误。郦氏叙游水入海之后，必有淮水又东入海之文，而今本脱之。
应劭曰：浦岸也，赵浦岸改淮涯，云：浦岸字误。《汉书 地理志 注》作淮涯，戴改淮崖。守敬按：《诗 常武 传》、《淮南 天文训 注》、《文选 思玄赋 注》并云，浦，涯也。又《吕览 召类》篇《注》，浦，岸也。是浦有涯、岸两训。今本《汉志 注》淮字是浦字之误，若是淮涯，不烦郦氏言临侧淮濆故受此名矣。赵不能据此《注》以订《汉志》，殊为失考。戴氏乃改为淮崖，特以与岸形近之故，不思崖亦岸也，见《荀子 劝学》篇《注》，[四〇]然则浦涯、浦岸皆可，淮涯、淮岸皆不可也。盖临侧淮濆，朱无临字，戴、赵增。戴改濆作
渎。故受此名。淮水径县故城东。朱径作出，赵同，全、戴改。又朱无东字，全、赵、戴增。守敬按：汉县属临淮郡，后汉属下邳国，魏属广陵郡，晋因，宋废。在今安东县西。王莽更名之曰淮敬。淮水于县枝分，北为游水。守敬按：游水见《汉志》，此《注》下文引之。《史记 孝武本纪》有游水发根，《集解》引晋灼以为即此水。钱坫曰，古者水上流称游。历朐县与沭合。朱沭作沐。戴、赵改云：即沭水也。守敬按：此即《沭水注》所云相水注沭，东南至朐县入游者也。又径朐山西。朱径作匡，《笺》曰：匡字 ，未详。[四一]戴、赵改径。守敬按：东海朐山，见《后汉书 桓帝纪》。宋置朐山戍，见《齐书 垣崇祖传》。《地形志》朐县有朐山。《寰宇记》，山在朐山县南二里。《明一统志》，山有双 如削，俗名马耳 。在今海州南四里。山侧有朐县故城。守敬按：秦置县，属东海郡，两汉因，魏属东海国，晋属东海郡，宋省。至后魏武定七年复改，梁招远曰朐，属琅邪郡，[四二]在郦氏后。《地形志》，朐县有朐城。在今海州南。秦始皇三十五年，于朐县立石海上，以为秦之东门。赵云，按《汉志》云，秦始皇立石海上，以为东门阙。《古今注》云，阙，观也。《说文》云：门观也。盖古象魏之制。秦皇立石海上，状如宫门之阙也。《史记 始皇纪》云，立石东海上朐县界中，以为秦东门。据此是无阙字。守敬按：《隶释》二汉东海庙碑阴云，阙者，秦始皇所立，名之秦东门阙，事在《史记》。则《史记》本有阙字，故《汉志》因之，亦作东门阙。[《寰宇记》同。][四三]今本《史记》但作本门，乃传钞脱阙字。此《注》无阙字，盖浅人据误本《史
记》删。又《后汉书 刘永传 注》、《通典》作东阙门，虽误倒，然亦本有阙字之证，赵氏失考。崔琰《述初赋》守敬按：崔琰，字季珪，《魏志》有传。《类聚》二十七引崔琰《述初赋》 曰，闻北海郑征君，当世名儒，遂往造焉，道由齐都，而作《述初赋》。《初学记》八作述征，异。曰：倚高舻以周眄兮，观秦门之将将者也。守敬按：《类聚》载《述初赋》文，略此二句及吾夕济句。东北海中有大洲，谓之郁洲，赵洲俱作州，下同。会贞按：字本作州，后人加水以别州县字，多相承作洲。《通鉴》晋隆安五年、宋泰始三年、七年，《注》引此作洲。《山海经》郭《注》，郁音郁，二字通用。故魏、晋以下，诸史多称郁洲，亦称郁洲。《齐志》，郁州在海中，周回数百里。又《魏志 邴原传》谓之郁洲山。《隋志》东海下谓之郁林山。《九域志》朐山下谓之郁洲山，乃《山海经》郁山之证，在今海州东北十九里海中。《山海经》所谓郁山在海中者也。守敬按：今《海内东经》，都州在海中，一曰郁州。《续汉志 注》引与今本同。而《通鉴 注》引《水经注》，称《山海经》作郁山，与此同。言是山自苍梧徙此，云山上犹有南方草木。守敬按：郭《注》，世传此山自苍梧从南徙来，上皆有南方物也。有讹文，当以此订之，《海内南经》有苍梧之山。高诱《淮南子 注》，苍梧之山，在苍梧冯乘县东北，零陵之南。今郁州治。会贞按：此非郁州也。郁字乃涉上下文而误。考《宋志》，明帝失淮北，侨立青州于赣榆。《齐志》，青州，宋泰始六年始治郁州上。《魏书 世宗纪》，延昌二年，萧衍郁州[即郁洲，《通鉴》作郁洲。]民
徐玄明等斩送衍青、冀二州。[《梁书 康约传》作青州。]刺史张稷首，以州[指青、冀。]内附[四四]。《地形志》，刘子业[二字误。]置青州，武定七年改海州，治龙沮城。《一统志 表》，武定七年，改青州曰海州，自郁州移治龙沮。是郦氏时青州正治郁洲也。此当作今青州治。[四五]故崔季珪之 《述初赋》，言郁州者，故苍梧之山也，心悦而怪之，闻其上有僊士石室也，乃往观焉。朱焉讹作所，《笺》曰：所字衍。赵据孙潜校改焉。戴改同。守敬按：《初学记》作焉。见一道人独处，休休然不谈不对，顾非己所及也。朱无所字，戴、赵同。守敬按：当有所字，《初学记》八引《述初赋》叙文，比此尤 。即其《赋》所云：吾夕济于郁洲者也。赵云：按《寰宇记》东海县下引《水经注》曰，朐县东北海中有大州，谓之郁州。有道者学徒十人，游于苍梧、郁州之上，数百年，皆得至道。其山自苍梧徙至[四六]东海上，今犹有南方草木生焉。故崔琰《述初赋》曰，郁州者，故苍梧之山也。古老传言，此 人皆先是麋家之隶，今存牛栏一村，[四七]旧是麋家庄牧，犹枯，祭之，呼曰麋郎。临祭之日，必着犁铧，执耕鞭。又言初娶妇者，必先见麋郎，否则为祟。此等文句，今皆失矣。游水又北径东海利成县故城东，朱成作城，又东上有之字，戴、赵改删。守敬按：《汉志》作成，《续汉》、《晋志》作城。汉县属东海郡，后汉、魏、晋因，宋省。在今赣榆县西六十里。故利乡也。守敬按：《沭水注》刘钉封有利侯，《汉表》谓属东海，当是利成乡名，而郦氏系利乡于比，则直以为利成县，然则利成置县，在元狩三年国除之后。
汉武帝元朔四年，封城阳共王子婴为侯国，全云：按此条足补《汉表》之《注》，然后知非涿之利乡也。守敬按：《史》、《汉表》同。王莽更之曰流泉。游水又北，历羽山西。《地理志》曰：羽山在祝其县东南。守敬按：《汉志》作在南，证以《山水泽地》篇亦作在南，此东字似衍。又五书《疏》引《志》作西南，《左传》杜《注》、《山海经》郭《注》同。《晋志》作在西。《隋志》，朐山县有羽山。《元和志》，在县西北一百里。《明一统志》在赣榆县西八十里。在今海州西北。《尚书》曰：尧畴咨四岳得舜，朱畴咨讹作时曰，全云：二字，当畴咨之误。戴、赵改畴咨。会贞按：明抄本咨字是也，惟作时犹误耳。进十六族，殛鲧于羽山，是为梼杌，与驩兜、三苗、共工同其罪，故世谓之四凶。鲧既死，其神化为黄龙，朱《笺》曰：龙字误，《晋语》作黄能，韦昭《注》，能似熊。宋庠《音释》云，能，乃来反。《字林》云，能足似鹿，又为 类。东海人祭禹庙不用熊白及 为膳。《汲冢晋春秋》云，平公疾，梦朱罴窥屏，则又变能为罴矣。全云：黄龙见于《山海经》郭《注》之《开筮》。会贞按：《海内经 注》，《开筮》曰，鲧死三岁不腐，剖之以吴刀，化为黄龙。戴改黄熊。入于羽渊，会贞按：《释例》郯地内，羽渊在祝其县西，羽山西南。《续汉志 注》引《博物记》，东北独居山西南有渊水，即羽泉也。是为夏郊，三代祀之。会贞按：尧畴咨以下见《尧典》、《舜典》兼采《左传 文十八年》及昭七年文。故《连山易》会贞按：《周禮 春官 太卜》掌三易之 ，一曰連山。《汉志》、
《隋志》皆不著录，盖已佚。《唐志》始有《连山》十卷，司马膺《注》[四八]多疑《连山》为隋刘炫伪作，而道元在炫前，所见犹是真本。曰：有崇伯鲧，会贞按：《史记 夏本纪 索隐》引《连山易》，鲧封于崇。伏于羽山之野者，是也。游水又北径祝其县故城西。守敬按：汉县属东海郡，后汉因，魏属东海国，晋属东海郡。宋废。在今赣榆县西五十里。《春秋经》书：夏，公会齐侯于夹谷。《左传 定公十年》，守敬按：定公十年四字，当在上句春秋下。公及齐平，会于祝其，寔夹谷也。守敬按：杜《注》，夹谷即祝其。不言所在。而服虔实以祝其县，[见《史记 齐世家 集解》。]《续汉志》同。郦氏因之。《通典》、《寰宇记》等书，相承无异辞。然去齐、鲁之都太远，近儒以莱芜之谷当之，见《淄水》篇。服虔曰：地二名。守敬按：《释例》同。王莽更之曰犹亭。县之东有夹口浦，游水左径琅邪即丘县故城之西。赵即丘改计斤，云：即丘字误，当作计斤。《汉书 地理志》，琅邪郡有计斤县，若即邱则东海之属县也。又云，按计斤县，杜预谓之计基城。乐史云，即《左传》所谓介根城。皆音之转耳。全、戴改同。守敬按：《左传》杜《注》称，黔陬县东北计基城。《寰宇记》，在高密县东南四十里，去游水甚远。即丘在今兰山县东南，实游水之所经。但莒子实起计基，郦引《汉志》，亦是计斤下之文，又缀以世谓之南莒，殊为差互。若以郦氏所叙实指即丘，而《沭水注》言，即丘为《春秋》之祝丘。庄四年杜《注》，祝丘，鲁地，非莒国地。若云计斤在赣榆、祝其之间，则《传》、《注》皆不可信矣。郦氏依附盲左，又墨守班《书》，何至违错如此。考《汉志》东莱、曲成下治水所出，南至沂入海。
说者谓沂字为计斤之误。今本《水经注》缺治水，余疑此盖其烂余之文。因即丘与计斤形近，浅人遂羼入之。其下本谓之北莒，又因其地在莒南，改为南莒。赵氏等且将县名改之，不知其方位全不合也。近丁履恒《游水疏证》考故城极详，而亦沿计斤之误，疏甚。至《地形志》怀仁有莒城，乃后起之名，与莒国无涉也。若西汉即丘属东海，此作琅邪，或郦氏笔误，又水径县城东，西亦东字之误。《地理志》曰：莒子起于此，后徙莒，有盐官，故世谓之南莒也。游水又东北径赣榆县北，守敬按：汉县属琅邪郡，后汉属东海郡，魏省，晋复置，仍属东海郡，宋因，齐、梁属北海郡，后魏武定七年属东海郡，在郦氏后，在今县东北五十里。东侧巨海，有《秦始皇碑》在山上，去海一百五十步，潮水至，加其上三丈，去则三尺所见东北倾石，[四九]长一丈八尺，广五尺，厚三尺八寸，一行一十二字。守敬按：此碑《续汉志》赣榆刘《注》、《名胜志》赣榆下引《地道记》东侧巨海作海中，去海作去岸。《初学记》八引王隐《晋书》同，则此有误。五十步，《初学记》同，刘《注》作九十步，疑误。《名胜志》作半里许，又异。刘《注》作去则三尺见，《名胜志》同，此所字衍。长一丈八尺，刘《注》同。《名胜志》作高十一丈八尺，误。广五尺，刘《注》、《初学记》同，并误。《名胜志》作五丈为合厚三尺八寸，《初学记》同。刘《注》，《名胜志》作八尺三寸，异。十二字，刘《注》二作三，《名胜志》作一，并误。《御览》五百八十九引虞喜《志林》，《书钞》一百二引《徐州记》作二，与此同，可证。此碑欧、赵、洪皆不著录，盖已佚。今有秦山在赣榆县东四十里海中。游水又东北径纪鄣故城南。
会贞按：《寰宇记》，纪鄣城在怀仁县东北七十五里平地，近海，周一里余。丁履恒曰，今赣榆县北四十余里，石桥镇东赣县海口中，每潮落，往往见城形，相传即纪鄣城北。《春秋 昭公十九年》，齐伐莒，莒子奔纪鄣。莒之妇人，怒莒子之害其夫，老而托纺焉。取其纑而夜缒，缒绝，鼓噪，[五〇]城上人亦噪。莒共公惧，启西门而出，齐遂入纪。会贞按：《左传》文。杜《注》，纪鄣，莒邑也。孔《疏》，纪即纪鄣。故纪子帛之国。《谷梁传》曰：吾伯姬归于纪者也。会贞按：《谷梁 隐二年》文。考《左氏经 隐二年》，纪裂繻来逆女。又纪子帛、莒子盟于密。杜《注》，裂繻纪大夫。又云，子帛，裂繻字。是纪为纪国。《汉志》，淄川国剧县，古纪国。《巨洋》篇载之。此纪即纪鄣，与纪国无涉。且郦氏下引杜说，明知纪与纪鄣为一地，何至取纪国为证？此二句当是后人所加。杜预曰：纪鄣，地二名。东海赣榆县东北有故纪城，会贞按：《释例》莒地内文，地作纪，此误。又无故字，孔《疏》引亦无故字。《通鉴》齐建武二年，青、冀二州刺史王洪范遣军主崔延，袭魏纪城据之。称纪城同。即此城也。朱城讹作水，全、赵、戴改。游水东北入海，旧 之燕岱，常泛巨海，惮其涛险，更沿溯是渎，由是出。《地理志》曰：游水自淮浦北入海。守敬按：见《志》淮浦下。《尔雅》曰：淮别为浒。守敬按：见《释水》。游水亦枝称者也。守敬按：游水自今安东县西枝分北流，经海州赣榆县，又自县西东流，至县东北入海。《方舆纪要》，安东县涟水盖即游水。
钱坫曰，游水今无所考，而安东县北有盐河，东北流，合硕项、青伊二湖，大约即游水，故流为湖水所浸溢而断蚀也。淮水又东入于海。守敬按：篇末当有此句以应《经》，见上，今增。今淮河自桐柏县东流，径信阳州正阳县、罗山县、息县、光州、固始县，又东北径阜阳县、霍邱县、颍上县、寿州凤台县、怀远县、灵壁县、凤阳县、五河县、泗州盱眙县入洪泽湖，径桃源县、清河县、山阳县，又东北至云梯关，入于海。
校记
[一]　「《禹贡锥指》，余山乃桐柏之别名」　按：郝懿行《山海经笺疏》卷十三云：「按《说文》云：淮水出南阳平氏桐柏大复山，东南入海。《地理志》云：南阳郡平氏，《禹贡》桐柏大复山在东南，淮水所出，东南至淮陵入海。《水经》云：出胎簪山东北，过桐柏山。然则此《经》云余山者，或桐柏之异名也。」检《禹贡锥指》第十六未见此语。
[二]　「《寰宇记》，胎簪山在县西北三十里」　按：金陵局本《寰宇记》桐柏县下未见此文，而《禹贡锥指》卷十六导淮自桐柏下引之，此转引。《方舆纪要》卷五十一引同。
[三]　「又乐宁载武阳关」　按：今标点本在《地形志》中南司州下，「武阳」作「咸阳」，但《校记》从温氏校并引《元和志》卷二十七，关在应山县东北一百三十里之说，别引同书卷七申州义阳县下亦见武阳关，甚精密。惜卷二十七误排，应作「二十八」，卷七误排，应作「卷十」，附记于此。《元和
志》卷十义阳县下云：「按义阳有三关之塞，此其一也。武阳、黄岘二关在安州应山县界。长老云：『此关因山为障，不营濠隍，故名平靖。』」又卷二十八应山县云：「澧山关，即《齐志》所谓武阳关也，在县东北一百三十里。」又云：「平靖关，因古平靖县为名。」
[四]　「考唐天宝中， 改乐安县为仙居县，乐安山为仙居山」　按：《寰宇记》原文「分轪县立乐安县，唐天宝元年改为仙居县。北仙居山原名乐安山，唐天宝中 改为仙居山。」熊氏此《疏》不宜合而言之。
[五]　「颍川定阴人」　按：今标点本作「颍阴」。
[六]　「知许伟君」　按：沈钦韩曰：「许杨，《后汉书 方术传》。」
[七]　「何故败我濯龙渊」　按：《后汉书 方术传 许杨传》记此语作「何故」，《疏》不从戴作「敢」仍作「故」，是也。郦《注》本《杨传》。
[八]　「《括地志》，黄国……春秋时，黄都在光州定城县西十里」　按：此据《元和志》十光州定城县改正。《括地志》七光州定城引《史记 楚世家 正义》引《志》文，「春秋」并讹作「秦」，「西」并讹作「四」。标点本从讹未校正。秦时安得有黄都，黄早灭于楚成王时矣。
[九]　「按：《元和志》作穆陵关，云在麻城县西北八十八里，穆陵山上」　按：《元和志》二十八黄州麻城县下穆陵关无此数语。《清一统志》光州下木陵关已见上引，又二百六十四黄州府下穆陵关引《元和志》如此作。
[一〇]「宋置光城县，为光城左郡治，齐因」　按：沈钦韩《疏证》云：「钦韩按：《宋州郡志》，以蛮民立郡县者为左郡左县，以别于内郡县。」
[一一]「《初学记》八引此作伍子相，并不作胥」　按：今本《初学记》八作伍子胥，不如熊氏所说。熊改作「伍相庙」，实据《寰宇记》。
[一二]「而《寰宇记》、《九域志》并云，古庐子国」　按：卷五无此语，当在古迹中。
[一三]「汝南郡有富陂县」　按：两《汉志》均作「富波」，《东观记》同。惠栋补引《孙叔敖碑》波与陂古字通，依阚说县多陂塘故曰富陂，亦有义。今按《孙叔敖碑》波障源泉，波即陂。沈炳巽云：「《史记 货殖传》：『木居千石鱼陂』，又《灌夫传》：『陂池田园』，《汉书》俱作波，此一证也。」
[一四]「全云：五字羡文」　按：全七校本、赵氏《刊误》引全校，此下尚有「盖径城南者，即椒水也，何合之有？」
[一五]「晋讳春改阳」　按：晋简文帝母李氏名阿春，孝武时始讳「春」改「阳」。
[一六]「楚公子弃疾迁许于夷，寔城父矣」　按：孔颖达《正义》云：「杜以地名《经》、《传》不同而传言实者，则以为名有改易也。」
[一七]「昭二十七年《传》使延州来（季子）」　按：「来」下本无「季子」，《左传》原文以「使延州来季子」为句，张氏引文过略，不成句，不宜省，故补「季子」二字。仍加括号。
[一八]「《礼 檀弓》、《公羊》、《史记 吴世家》、《汉书 地理志》皆云延陵，不云延州来」　按：「《公羊》」
下有「误语」二字不得其解，依上下文当是书名，检《国语 吴语》亦无其文，今删。
[一九]「朱脱即字……戴增同」　按：「朱」上原有「官本曰按近刻」，此实录王氏合校本语，与全《疏》体例不合，今改作「朱脱即字……戴增同。」（「戴」上「全」字今据台北本删。）
[二〇]「《齐书》，建元三年……即此城也」　按：检《南齐书 高帝纪》及《垣崇祖传》文不同，实用《通鉴 齐纪》一页四二四三文。
[二一]「《春秋左传 哀公七……年》」　熙仲按：《御览》卷四十三涂山凡引书四则：应劭《汉书 注》、《太康地记》、《郡国志》之后全引郦《注》此文，而不云出何书。今影宋本如此。朱讹作「十年」，《记》正作「七」。「禹会诸侯」与《左传》原文同作「合」。杜预下有「注」字。「《国语》」作「《家语》」，「堕」作「至」。节专车上有「其」字。禹致群神不作「神」而作「臣」，防风氏当为臣不应作「神」，优于它书。王肃之 孔子廿二世孙亦脱「廿二」两字。「孔猛」作「孔 」。附记之于此。
  </div>
  <div class="pagination">
   <a href="水经注疏_page56.html">
    上一页
   </a>
   <span>
    ...
   </span>
   <a href="水经注疏_page52.html">
    52
   </a>
   <a href="水经注疏_page53.html">
    53
   </a>
   <a href="水经注疏_page54.html">
    54
   </a>
   <a href="水经注疏_page55.html">
    55
   </a>
   <a href="水经注疏_page56.html">
    56
   </a>
   <span class="current-page">
    57
   </span>
   <a href="水经注疏_page58.html">
    58
   </a>
   <a href="水经注疏_page59.html">
    59
   </a>
   <a href="水经注疏_page60.html">
    60
   </a>
   <a href="水经注疏_page61.html">
    61
   </a>
   <a href="水经注疏_page62.html">
    62
   </a>
   <span>
    ...
   </span>
   <a href="水经注疏_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
