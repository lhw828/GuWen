<!DOCTYPE html>
<html>
<head>
    <meta charset="UTF-8">
    <title>广西通志 - 第 151 页/共 315 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广西通志 - 第 151 页/共 315 页</h1>
    <div class="content">　　归顺州
　　故城在州治南十里元置后废为峒明治九年复设州筑城周一里为门四后燬
　　计峒即计甲今为州治禄峒在州治西十四里元皇庆二年交阯犯镇安归顺二州陷禄峒计峒寻引去即此
　　奉议州
　　故城在州治东十五里宋置明洪武中省入来安寻复置二十八年改为衞寻又复置　案故城元大徳间筑明洪武初迁于砦林村遗址尚存向武土州
　　故城在州治西北五里宋置元初筑城延祐间迁于岜捧村故址尚存
　　富劳县在州治北三十里元置明洪武间没于夷獠寻复置后并入向武今为劳甲
　　武林县在州治东十里元置明永乐初省入富劳向武千户所明洪武初置正统中徙贵县
　　上映土州
　　上映峒即今州治宋皇祐中置州许公顺以平侬智高功授知州世袭明洪武五年废为峒万厯三十二年复置
　　小镇安
　　镇安峒明永乐中即峒分置州更名小镇安在府治西感防岩侧
　　柳州府
　　马平县【附郭】
　　故城隋开皇十一年析桂林置属象州唐始为栁州在府北双山间
　　龙城郡城即今府治唐武徳四年以始安郡之马平置通志相传有八龙见于江中故名移置详见柳城
　　潭中县在府治东南驾鹤山间汉置晋为桂林郡治隋开皇十一年县废
　　新平县在县治南唐武徳四年析置贞观十二年省入马平即今新兴镇地
　　常安县在县治南沈约太康地志属桂林郡今为常安堡
　　将台在城北旧传宋狄青征侬智高时所筑镇粤楼在北门外明嘉靖间总督张岳平马平猺筑栁北郭城建楼名镇粤后人即以祀襄惠公于其上骆日升有记刻石
　　待苏楼在府治后宋州守许申建取杜诗春生南国瘴气待北风苏之句自为记
　　罗池馆在城东罗池旁明景泰三年建
　　柑子堂在府城西唐柳宗元于城西隅种黄柑树有手种黄柑二百株春来新叶徧城隅一诗刻于石宋陶弼柑子堂诗子厚才名甲有唐谪官分得荔枝乡罗池水尽黄柑死独有空碑在画堂云锦亭在朝京门外宋闗庚建
　　三相亭在驾鹤山麓宋丞相王安中汪应辰呉敏谪宦尝寓此赵师邈有碑记
　　罗池亭在罗池上宋守朱轨建刻栁宗元像于其中后迁郡龙江复凿池建亭新庙之左
　　东亭在城东南唐守柳宗元建并记
　　思栁亭在城东宋陶弼有诗
　　秀野亭在北闗外明成化间防将欧磐建
　　杨文广峒在江东北俗传侬智高幽杨文广于此又一峒在大堂西峒有门有鎻用生铁封锢人持灯烛照之辄为风所灭于门隙中隠隠见盔甲军器状土人言此峒由城外河底直通隔江之峒仙人迹在天马山麓一石自平地拔起上有足迹相传为钟吕二仙所留者一统志载入栁城防碑在栁侯祠内唐韩昌黎诗宋苏子瞻大书刻石遗栁民歌以祀侯者俗称韩诗苏字栁侯碑是也后筑外城军士拾得碑一角以砌城城辄崩因取还与原碑复合
　　干明寺碑唐栁子厚来刺是邦建寺立碑今废又栁侯遗碑旧在夫子庙盖子厚亲笔乆仆无闻宋淳熙己酉太守赵彦礼复得防碑于学宫草莽间遂龛于郡治之明秀堂
　　老子像在城南五里老君洞内钟乳所成
　　古栢在栁侯祠前东西二树摇其一则彼树亦动大叶榕在水南上寨叶生则暖叶落则寒唐栁子厚有榕叶满庭莺乱啼之句明末为兵所伐唐栁州司户刘蕡墓在府城西五里
　　唐栁州刺史栁宗元墓在罗池街后
　　雒容县
　　洛容故城在县治东北洛清乡唐置明万厯三年省以其地为平乐镇
　　象县在县治南陈置象郡隋开皇九年改置县宋嘉祐六年废入洛容
　　石钟在县西白象岩石洞玲珑中有一钟击之铿然
　　罗城县
　　故城在县治北宋崇寜元年置罗城堡属融州二年废明初始置县在西罗乡
　　武阳县在县治西北平西里巴台村隋开皇十一年析置临牂县唐初废龙朔二年重置改名武阳宋熙寜七年省为镇入融水即今武阳镇
　　黄水县在县治西北唐武徳四年本隋黄水郡地析置属融州天宝初并入武阳
　　安修县在县治西北唐武徳初置属融州贞观十三年省入临牂
　　乐善州在县治北唐融州管羁縻州宋崇寜二年置乐善砦即此今县安祥乐善二里分立四堡栁城县
　　龙城故城在龙江南岸梁置宋咸淳元年移府城于龙江因移县于江北元至大间仍各徙还而江北之城废明初又改龙江东岸即今县治而江南之城亦废置南阳衞寻废衞设南荡堡今土城尚存
　　栁岭县在县治西唐武徳四年置贞观七年省入龙城
　　千蔓城明设叅将镇守后废接马平县界城址尚存
　　潭中亭在县南闗外
　　泥桥在城东六十里大河堤邉长可丈余广四尺厚二尺乡人恐水涨冲塌以巨石填其上水至石尽漂去而桥如故傍有虞帝祠
　　落米滩在田村塘离城二十五里石壁一穴如鸡子大日落米一升足养一僧其僧贪而不餍引匠凿濶其穴米遂絶
　　融县
　　融水县在县治西唐武徳六年置属融州明洪武四年废入州寻改州为县
　　东寜州城在县治江东梁大同中本萧齐齐熙县置隋大业初废
　　将台在城西门外宋清远军节度使岳飞建今旧基尚存
　　风雩台在灵岩絶顶
　　祖师台在县西二里独秀山
　　防一阁在城东五里真仙岩旁宋宝庆三年建唐麟有诗
　　望仙阁在县城内前揖仙岩故名
　　真仙亭在真仙岩宋守鲍粹然重建易祓有赋御书碑在真仙岩内凡四面各高三尺横六尺一刻西江二字一刻颐堂二字一刻瑞云二字一刻精忠二字每面篆御玺一小图书一盖宋太宗真迹也
　　党籍碑在真仙岩内
　　贡士碑在真仙岩内宋守刘继祖立
　　劝农碑在香山之麓宋守李兴时出郊劝农邑宰张锜立碣
　　平猺碑在真仙岩内
　　平蛮石刻唐乆视元年立
　　画鹘行磨崖宋韩琦手书在灵岩石壁字可五寸许
　　卦辞磨崖宋司马光手书家人卦彖爻全辞在灵岩峭壁高不可攀
　　镇蛮书在背江戥潭两岸悬崖壁立横江砥石平铺自东岸石上刋字一行直透江心转达西岸字如斗大非篆非隶漫不可识世传诸葛武侯制以镇蛮者
　　宋银青光禄大夫覃光佃墓在太平乡渗尾村宋御史大夫覃庆圆墓在太平乡浮石村
　　宋李仙墓在县西十六里康田村
　　元义兵万户何先甫墓在拱北坊铁坑厢
　　明按察副使李允简墓在高锡村谕祭葬
　　京观在西城外一里明万厯间猺蛮宼县擒斩千余人筑此儆蛮
　　怀远县
　　故城在县治北相传即宋初所置怀安军治后废为王口砦崇寜四年知桂州王祖道诱致诸峒纳土开邑于砦建怀远军寻改为平州兼置怀远县政和元年州县俱废绍兴十四年复置县明洪武初废为三江镇寻复置万厯中议旧城难治移建丹阳
　　允州在县治西北安口砦宋崇寜中置允州及安口县又于中古州置格州及乐古县寻改从州政和元年废州为乐古砦属允州寻又废允州入平州
　　诸葛营在大融江亮寨下相传七擒孟获时所筑至今台基尚在濠堑依然
　　象州
　　阳寿县即州治本汉中留县地隋开皇十一年析桂林县置唐于县置象州明洪武二年省入州长风故城在州治东九域志象州有古长风城废置详见来宾
　　武徳县在州治西北唐置仍于县重置象州天宝元年省入阳寿
　　西寜县在州治南隋大业初并入桂林唐武徳中复析置属象州贞观十二年省入武徳
　　象台在州南三十里旧志云平地崛起岿然若台四望平远
　　拱辰楼在州城北门上
　　瑶光楼在州西门上俯溪山面长江晴岚烟霭景物殊胜后更名西峰
　　瑞莲亭在惠泽街方池中
　　寒光亭在扶疎堂侧宋孙觌有诗
　　谢家园在州南门外宋进士谢氏兄弟所营内扶疎堂竹木深防王安中南迁尝寓此
　　韦厥碑在智诚洞盖厥所隠之洞也碑乃刺史韦敬辨立
　　来宾县
　　循徳县在县治东唐置五代时废旧志县古郎山下有古郎城即故县址
　　严州在县治西二十里白面村唐干封间于废昆州乐沙县置严州今村即其故址
　　归化县在县治南唐干封二年置属严州宋废武化县在县治南唐初析建陵县南界置属安州后属象州宋熙寜中省入来宾元祐初复置南渡后省
　　长风故城在县治西唐武徳四年析阳寿县置属象州大厯十一年省入武化
　　庆远府
　　宜山县【附郭】
　　龙水县唐贞观五年置宋改曰宜山旧有土城在今县治北江北岸
　　崖山县在府治南唐贞观间置南汉时省
　　洛曹县唐置因近洛曹山故名宋嘉祐七年省入龙水在今县治东四十里即大曹驿
　　东玺县在县治西唐置南汉时省
　　蕃州在县治南唐置属桂州宋属宜州领蕃水都伊思寮三县
　　琳州在县治西宋初置熙寜八年废为怀远砦入龙水今为古阳乡
　　铁城在府治北三里宋宝祐间筑黄应徳有记明梁益有诗
</div>
    <div class="pagination">
<a href="广西通志_page150.html">上一页</a><span>...</span><a href="广西通志_page146.html">146</a><a href="广西通志_page147.html">147</a><a href="广西通志_page148.html">148</a><a href="广西通志_page149.html">149</a><a href="广西通志_page150.html">150</a><span class="current-page">151</span><a href="广西通志_page152.html">152</a><a href="广西通志_page153.html">153</a><a href="广西通志_page154.html">154</a><a href="广西通志_page155.html">155</a><a href="广西通志_page156.html">156</a><span>...</span><a href="广西通志_page152.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
