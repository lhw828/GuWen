<!DOCTYPE html>
<html>
<head>
    <meta charset="UTF-8">
    <title>陕西通志 - 第 447 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 447 页/共 490 页</h1>
    <div class="content">　　星源来晋甸天险峙秦关波涌方舟速威明古戍闲万民瞻鳯辇百职集鹓班冬省经兹地移风先化顽
　　入陜西境
　　世逺山河在汉唐史有存风光移万户景物换千门叹昔当殷鉴畴今广湛恩从来秦陇地莫使竞心繁
　　望华山
　　一月风霜尘土中忽看翠盖拥三峯汉廷金掌今应笑惟有华巅并古松
　　渭河见终南山
　　渭水自萦纡秦川喜清旷山势何岧嶤经过絶尘坱马首见层峦直挿青霄上云际有飞泉朝光明画嶂石险登临难心寒不可量太乙本仙源天都聊骋望嵗嵗松柏林遐睇心神畅问俗戒征途便欲慰幽访
　　冬至抵西安遥祝
　　皇太后万夀
　　葭管初囬日景长西巡行幸抵披香愿将唐句南山夀
　　遥捧蓬莱万里觞
　　长安行
　　河山天险古金汤都邑规模溯汉唐陆海膏腴本沃壤秦风慓悍称岩疆每因睠念劳中夜忍使时巡后一方逺幸冲寒访民隠终南太华遥相望豳岐不乏耕织业漆沮尚存搜狩塲重农藏富屡诏谕雨旸时若歌丰穰雄兵超距贾余勇野老讴吟多宿粮要令遐陬沾湛露讵以无事弛邉防大阅三军训甲士来朝诸部趋蕃王蠲租恤下恩未巳共跻仁夀乐且康渭水氷消囬暖律南山烟霭动初阳停銮懐古还披巻宵旰勤求意不忘
　　西安偶作
　　八水源秦陇山河辅帝京此方文武职须教尽和平
　　回銮至华隂欲登华山因风雾所阻
　　踟蹰风雾阻莲峰未识云台止水溶秦地山川聊一望方舆亩尽三农兵民拥道心随仗文武攀辕泪满容凉徳何能衢壤乐皆因嵗乆庆时雍
　　大阅赐陜西固原镇西鳯协副将【臣】康防
　　南苑风髙水潦收旋催羽对肃貔貅九天鼓吹鸣金镯万乘旌旄拥翠虬马足过时残雪尽峦峰逥处朔云浮宣威端在承平日自昔经邦有大猷
　　击匈奴诏【文帝三年】　　　　　　　汉书
　　汉与匈奴约为昆弟无侵害邉境所以谕遗匈奴甚厚今右贤王离其国将众居河南地非常故往来入塞捕杀吏卒敺侵上郡保塞蛮夷令不得居其故陵轹邉吏入盗甚骜无道非约也其发邉吏车骑八万诣髙奴遣丞相灌婴将击右贤王
　　徙请作昌陵大匠诏【成帝永始二年】　同前
　　前将作大匠万年知昌陵卑下不可为万嵗居奏请营作建置郭邑妄为巧诈积土増髙多赋敛繇役兴卒暴之作卒徒防辜死者连属百姓罢极天下匮竭常侍闳前为大司农中丞数奏昌陵不可成侍中卫尉长数白宜早止徙家反故处朕以长言下闳章公卿议者皆合长计首建至防闳典主省大费民以康宁闳前赐爵关内侯黄金百觔其赐长爵关内侯食邑千户闳五百户万年佞邪不忠毒流众庶海内怨望至今不息虽防赦令不宜居京师其徙万年敦煌郡
　　下关中诸将玺书【光武】　　　　　后汉书
　　制诏大司马虎牙建威汉中捕虏武威将军虏兵猥下三辅惊恐栒邑危亡在于旦夕北地营保按兵观望今偏城获全敌兵挫折使耿定之属复念君臣之义征西功若丘山犹自以为不足孟之反奔而殿亦何异哉今遣大中大夫赐征西吏士死伤者医药棺殓大司马以下亲吊死问疾以崇谦让
　　追赐朱勃子谷诏【明帝】　　　　　　同前
　　告平陵令丞县人故云阳令朱勃建武中以伏波将军爵土不传上书陈状不顾罪戾懐旌善之心有烈士之风诗云无言不讐无徳不报其以县见谷二千斛赐勃子若孙勿令诣阙逺谢
　　追祠太尉杨震诏【顺帝】　　　　　　同前
　　故太尉震正直是与俾匡时政而青蝇防素同兹在藩上天降威灾眚屡作尔卜尔筮惟震之故朕之不徳用彰厥咎山崩栋折我其危哉今使太守丞以中牢具祠魂而有灵傥其歆享
　　赐郭淮诏【魏嘉平二年】　　　　三国魏志
　　昔汉川之役几至倾覆淮临危济难功书王府在关右三十余年外征防虏内绥民夷比嵗以来摧破廖化禽虏句安功绩显著朕甚嘉之今以淮为车骑将军仪同三司持节都督如故
　　赐夏侯道迁诏【北魏世宗】　　　　　魏书
　　将军前识机运已投诚欵而中逢猜间致有播越复翻然风返建兹殊效忠贯古烈义动遐迩汉郑既开势翦庸蜀混同之畧方自斯始擒凶扫恶何快如之想余党悉平西南清荡经算淹朔当有劬劳所请军宜别勅
　　又赐道迁玺书　　　　　　　　　同前
　　卿忠义夙挺期委自昔中有事因以致乖舛知能乘机豹变翻然改圗奨率同心万里投顺逺举汉中为开蜀之始洪规茂畧深有嘉焉今授卿持节散骑常侍平南将军豫州刺史丰县开国侯食邑一千户并同义诸人寻有别授王师数道络绎电迈遣使持节散骑常侍都督征梁汉诸军事镇西将军尚书邢峦指授节度卿其善建殊效称朕意焉
　　劳同州刺史达奚武玺书【北周髙祖】北周书
　　公年尊徳重弼谐朕躬比以隂阳僭序时雨不降命公求祈止言庙所不谓公不惮危险遂乃逺陟髙峯但神道聪明无幽不烛感公至诚甘泽斯应闻之嘉赏无忘于懐今赐公杂防百疋公其善思嘉猷匡朕不逮念坐而论道之义勿复更烦筋力也
　　移都城于龙首山诏【隋文帝】　　　　隋书
　　朕只奉上元君临万国属生人之敝处前代之宫常以为作之者劳居之者逸改创之事心未遑也而王公大臣陈谋献防咸云羲农以降至于姬刘有当代而屡迁无革命而不徙曹马之后时见因循乃末代之晏安非往圣之宏义此城从汉以来雕残日乆屡为战塲旧经丧乱今之宫室事近权宜又非谋筮从占星揆日不足建皇王之邑合大众所聚论变通之数稽幽显之符同心固请情词深切然则京师百官之府四海归向非朕一人之所独有茍利于物其可违乎且殷之五迁恐人尽死是则以吉凶之土制长短之命谋新去故如农望秋虽暂劬劳其究安宅今区宇宁一隂阳顺序安安以迁勿懐胥怨龙首山川原秀丽卉物滋阜卜食相土宜建都邑定鼎之基永固无穷之业在斯公私府宅规模逺近营搆资费随事条奏
　　褒长安令李朝隠制【唐睿宗】　　册府元
　　夫不吐刚而謟上不茹柔而黩下者君子之事也践霤必绳登车无屈者正人之务也中大夫行长安县令李朝隠见义不回强直自遂亟闻佳胜累着能名近者品官入宦有干仪式遂能责之以礼绳之以但宧竖之流多有凭恃柔寛之代必弄威权每观载籍尝为叹息朕规戒前古勤求典宪能副朕意实在斯人虞延持皇后之客梅陶鞭太子之傅古称遗直复见于今思欲旌其美行迁以重职为时当阅户政在养人宜加一阶用表刚烈
　　褒魏知古谏猎渭川手诏【先天元年冬】旧唐书
　　朕顷向温泉观省风俗时因暇景掩渭而畋方开一面之罗式展三驱之礼躬亲校猎聊以前禽岂意卿有箴规辅予不逮今赐物五十段用申劝奬
　　幸新丰及同州敕　　　　　　　　苏颋
　　勅虞之四朝且编区防汉之三辅本同京师善于古者考于今发乎迩者应乎逺若顺豫之事缺则紊于王制巡游之典备则虑于人劳朕受命膺期励精设教幸乾坤幽赞风雨咸若百物既阜三农已登同颖荐于宗庙稆穗生于郡国我无大桀实欣于嵗取人有小康未果于时迈但左翊之地近入黄图新丰之邑甫邻青绮山川宫馆咫尺相望欲过灞亭而渉□经沙阜而临渭见彼耆耋问其疾苦察长吏之政恤黎甿之寃盖所以展义陈诗观风问俗始自畿甸化于天下宜以今月二十五日幸长春宫停五日縁顿所须并令所司支备一事以上不得干扰州县发日唯量将飞骑万骑行更不须别遣兵马及妄有科唤朕此行之处不得进奉在路有称寃苦州县不能防决者委御史金吾收状为进各勉所职副朕意焉
　　幸长安制　　　　　　　　　　　前人
　　门下观俗省方所以爱人治国尊崇庙貌所以事神享亲钦若防典此言大哉朕祗膺鸿业积念咸秦去嵗欲幸洛京已发成命旋属重营太庙因将中止诚以其绳则扳功且未即展铃效驾信弗可违终肆觐于东方恒载驰于西土流晷不驻通丧永毕象居始成如在増慕朕之前志日夕匪遑故可以诗陈肃雝礼极禋祀神明之奥时惟雍州稼穑有年莫若关辅王假用吉后来其苏实获我心俾从人欲可以今年十月取北路幸长安所司凖式路在节省无得劳费主者施行
　　幸西京制　　　　　　　　　　张九龄
　　勑朕所时迈皆顺物情顷属关辅无年遽尔东幸固非为已将以息人今百谷既成庶务皆省而五陵所奉诚在京师安可更留周南有阙时荐宜以来年正月七日取南路幸西京所司凖式应行幸所须务从节减所申明为条例勿使劳烦
　　授宋璟兼京兆尹制　　　　　　　苏颋
　　勅惟雍设都实难其理尹京镇俗不易其才御史大夫上柱国广平郡开国公宋璟天假直清时归方正端庄以立奸慝迁于望风果断而行纲维成于不日衣冠所重人吏攸钦俾承弹纠之余乃综浩穰之剧可兼京兆尹余如故
　　授萧璿京兆尹制　　　　　　　　同前
　　黄门九牧之重列为州伯四方之则求于京兆或匪其才莫膺兹任左散骑常侍上柱国东郡留守萧璿体峻而整气刚而直慎必兼清文能饰吏慈惠可以应务严明可以训人故当权豪革心贵戚敛手三王迭拜况其甫嗣家声二鲍相承未若累光朝奨休命斯允佥言所属可京兆尹勲如故
　　授贾至京兆尹制　　　　　　　　常衮
　　门下方外甫定惟新制度必于根本源流正之以丕式于十有三牧县内之御万邦所瞻将自中刑外致一其政化若独任办吏何以模楷故前代尹京多用经术之士翟方进隽不疑皆首叅此选称于毂下今亦因其制而进用也正议大夫行尚书兵部侍郎信都县开国男赐紫金鱼袋贾至髙文典册合于韶雅五经大义防于宗极识畧精技辅之以仁全节致命形于危难歴阶要重澹然虚懐宗伯以和神人夏官以纠邦国乆于叅贰多所发挥省理持纲亦既详审朝有大议访求所得于公卿大夫之间举汉魏名臣之奏不失其政有补于时加以经务大才堪任烦剧艰虞一纪旷废百度有司失职京邑尤甚频有赈救差可条缉今京府九卿率由旧典大变风俗以明朝纲统尹之重益难其任仗贤立政叅领南台懋乃休绩慎乃出令以惩强猾以惠困穷举能其官则理称匪其人则败端本靖末尔其诫之可守京兆尹兼御史大夫散官勲封赐如故
　　授辛徳谦丹延团练使制　　　　　同前
　　勅上郡北地义渠故国临制戎狄屏于关中当此襟要难于镇守前朔方留后左厢兵马使同节度副使开府仪同三司试太常卿兼御史中丞单于副都防充振武军使上柱国辛徳谦山西出将代有勲业长才伟畧主之以忠峻节用断服之以礼顷者职贰留府朔垂分镇横絶大漠坚守孤城能详武经载讨军实推以恩信济其威懐士卒知方羌夷服化休有茂绩着于北邉用观劳臣俾膺重任委以藩事捍兹戎疆列在储寀之右叅于宪台之长中外兼荣服我嘉命可试太子詹事兼御史大夫持节都督延州诸军事兼延州刺史充丹延两州都团练使守捉使散官勲封如故
　　授韦覃万年县令徐演长安县令制　同前
　　勅朝议郎行尚书工部员外郎赐绯鱼袋韦覃朝奉郎行尚书仓部员外郎上柱国赐绯鱼袋徐演等器行纯备文以彰之尤通政体必本经术直道以进当官而行执宪字人早扬厥职自叅俊茂之选各举弥纶之要遵我风化始于京兆素称雄剧今则仓廪空虚戎车未宁兵食屡调嵗有倍征之重用过经费之数公私抗蔽人户离逷虽难理之任又属艰虞而制事之宜亦有工拙苟或贞介纯白端诚奉公恭敬以仁明察以断不虐鳏寡不阿贵强以兹抚驭庶有苏息择才而授政岂逺哉俾尔化神皋之俗分司之路考其能否当有迁黜勉思诫勅以副忧勤覃可守万年县令演可守长安县令散官勲赐俱如故
　　备朔方诏【大厯九年】　　　　　　　册府
　　自古圣帝明王之临御也莫不法乾坤之覆载体山川之受纳立徳于太上还淳于至道清净无事保合太和济于羣生洽于四海岂垂意兵革劳心战争也盖有徳化之所不绥招懐之所未谕不式王命毒流生人故有除暴禁淫之师安人止戈之武则神农黄帝尭舜禹汤之所不免也朕君临万邦十有三载薄徳内愧中夜再兴至如易简寛仁恭黙元淡素懐所慕终食岂忘然自承统已来属当多难伊川有盗国之孽朔野有叛君之将江湖海岛伏戎数辈其在右武安能解严所以请于宗庙亲授经畧诛诘奸宄摧殄暴强三年之间方内底定此皆皇天佑我烈祖羣后戴予一人是用集大勲于国家保万姓于区夏岂朕寡薄能及此邪每思偃兵姑务柔逺将息马以论道期舞干而修徳而西戎负约间嵗犯邉朕尝弃细过庶大体疆臣兵吏亟请长驱屡有诫勅不令掩袭兼约游骑不许擒生即或误执亦使还遣固以亭育之义岂限穷荒抚绥之恩宁殊逺迩故布文告以训之叙舅甥以睦之彼亦尝遣聘臣来修旧好玉帛之礼以至于上国熢燧之已及于近郊长其无厌昧于事大去冬逾我关陇入我郇邠驱人之马牛掠人之士女朕许其通好本在人安乘此不虞飜贻我诈每一兴念悼于厥心岂朕不叶于亲邻有负于恩信犹期惩艾未忍讨除今大阅甲兵以増扞御且不战之道用举备邉之常所以然者念其载勤欵疏求继嘉姻事或由衷义从割爱因之宁逺岂复顾私当罢四方之师永全二国之好倘更侵冒必示威刑宜令子仪以上郡北地四塞五原义渠稽胡鲜卑诸部马歩五万众严防栒邑克壮旧军抱玉以晋之髙都韩之上党河湟义从汧陇少年凡三万众横絶髙壁斜界连营马璘以西域前庭车师后部兼广武之戎下蔡之徭凡三万众据于朝那遏当路之塞忠诚以卢龙桞城洎在北平汉东诸镇江黄申息之师凡三万众屯于回中张大军之援忠诚以武落别校右地奇锋凡二万众出岐阳而北防希让以三辅太常之徒六郡良家之子自渭上而西合汴东淄青河阳幽冀总四万众分列前后魏成徳昭义永平总六师众大舒左右朕内整禁旅亲誓诸将资以千金之费锡以六牧之马戎装战器军用邉储各有司存素皆精办咨尔将相文武宣力之臣夫师克在和善阵不战各宜保据经界屯据要冲斥惟明首尾相应若能悔过何必劳人如或不然自当伐罪然后眷求统一以致诸部进取之宜俟于后命各敬尔守无黩武经赏罚之科国有明典宣示中外知朕意焉
　　授髙重同州刺史兼防御使制　　李虞仲
　　勅汉号左冯翊分理浩穰近者非清名显秩不在兹选正议大夫行给事中上柱国渤海县开国男食邑三百户赐紫金鱼袋髙重沉厚守道贞介操身以礼法为践履之途以学行为游泳之地坚金不耗止水无波穆然士风休有美论属者侍周禁署驳议闱重席有戴凭之名通经得陈邵之美侍从之暇傅益多移于牧人宜有善政吾以商原故地丰水攸同襟带山川接畛甸服掌离宫之管钥领近关之式遏俾扬风化思得兼材尔宜提举政经苏息物力清静率下以奉诏条用答宠荣勿替休问可使持节同州诸军事同州刺史充本州防御长春宫等使散官勲封赐如故
　　李晟鳯翔陇西节度兼泾原副元帅制　陆贽
　　周之元老以分陜为重汉之丞相以忧邉见称故方岳克宁疆埸不耸安人保大致理之端今所以重烦上台作镇西土奉天定难功臣司徒兼中书令充神防军节度鄜坊丹延等州观察处置等使仍充京畿渭北鄜州华州兵马副元帅上柱国合川郡王李晟励清刚之操体博大之徳适时通变而大节不夺虚受广纳而独断自明奉法以身推功以下众无犯命人用乐从懐徳畏威令行禁止誓羣帅于危疑之际驻孤军于板荡之中气凌风云诚动天地一皷而凶徒慑北再驾而都邑廓清师皆如归人不知战再安社稷功格皇天而明识秉彛清风激俗雅尚恬旷为谦有光朕以汧陇近郊扶风右地川阜连亘抵于回中保障名城藩屏王室所属诚重付之元臣兼二将之甲兵崇十连之元帅宣威耀武罢警息兵俾予仰成时乃丕烈可兼鳯翔尹充鳯翔陇右节度营田观察处置等使仍充鳯翔陇右泾原节度管内诸军及四镇北亭行营兵马副元帅改封西平郡王功臣本官兼官如故
　　浑瑊京畿金商节度使制　　　　　前人
　　王者之制安不忘危其道则文武齐致教其人则农战兼务故虽县内不可去兵况宻迩防虞干纪稔慝都邑郊甸骚然靡宁聿求信臣特建戎号济人夷难允属勲贤京畿渭北节度使兵部尚书行在左都虞浑瑊忠贞博厚温恭简肃持重不挠好谋而成居业克敦其诗书受赐每陈于廊庑能推诚而抚下不伐已以拒人委任中外咸着声绩夷险一贯隠然殿邦朕越在郊坰偪于凶丑授之师律式是戎昭侍卫増严斥无爽检身齐众同士伍之劳苦敦阵整旅壮行列之威容静以伐谋动而制胜临危励节予有赖焉王圻之内沃壤千里绵亘商岭屏于南门观风靖人诘禁诛暴俾尔兼领用孚于休可京畿渭北渭南节度观察处置等使余并如故
　　改梁州为兴元府升洋州为望州诏　前人
　　自昔多虞顺时而动古公避狄兆永祚于岐下髙帝徙蜀建雄圗于汉中王迹所兴子孙是奉覩迁居于遐阻知致君之艰难矧天下为家不常厥邑王者所至四方防同崇号设都于是乎在朕遭罹冦难播越梁岷烝庶烦于供亿武徒勤于捍卫凡百执事各奉厥司人皆竞劝物以丰给嘉乃成绩予懐不忘今大憝已除京邑甫定将旋法驾展敬园陵眷于是邦复我兴运宜其崇大以示将来古者天子省方则问百年防百姓以颁庆赐以茂勲劳用布泽之恩式慰来苏之望宜改梁州为兴元府其署置官资望一切与京兆河南府同南郑县升为赤县诸县并升为畿县见在州县官各令终考秩至考满日放选依本资处分耆夀与板授五品官仍并赐绯先已赐绯并赐紫典正等各赐勲五转百姓除先减放税钱外更给复一年洋州宜升为望州见任州官亦并令终考秩并诸县官等各减两选无选可减者各加三阶应山南西道节度下将士除扈从迎驾已经改官者余并即与甄叙呜呼古先哲王东征西怨顾予不徳重于勤人抚心咎已良増愧叹宣示有众明知朕懐
　　甄奬陷贼守节官诏　　　　　　　前人
　　沮劝二柄国之大纲奬善惩违固不可废顷者贼臣搆乱京邑震骚惟兹土人奔窜无所或从其诱胁遂染汚名或守以纯诚竟全贞节昨所司奏议但举刑章坐累者各已条疏守节者并未甄异忠正而不报岂朕意焉应在京百司及京兆府长安万年两县去年十月三日见在职事官在城陷于贼中潜藏不受逆命并诸色前资官被伪署官爵频遭廹胁首末不出事迹昭著众所明知者并委御史台访察勘覆其事勿容虚滥仍限今月内具名衔事迹闻奏五品已上及常叅官已受替者委中书门下与处分六品已下各减三选不拘考例听集其未得资被替非时放选仍稍优与处分如已丧亡者并与追赠使恩加存殁以称朕懐
　　授唐朝臣振武节度论惟明鄜坊观察使制
　　前人
　　分命使臣统临方岳弛张之道盖亦从宜近甸无虞则但亷风俗邉陲式遏则兼假旌旄名制虽殊委任俱重膺是选命莫非勲贤开府仪同三司检校兵部尚书兼鄜州刺史鄜坊丹延等州节度观察处置等使平乐郡王唐朝臣尝总偏师遘于多难仗义率众临危不回保全关冲抗絶凶逆守而能固出则有功每急病而让夷尝以寡而敌众竟殱大憝克集茂勲炳然真心坚若金石洎息师旋归按俗颁条军旅慰安流庸悦附奉天定难功臣开府仪同三司检校工部尚书兼左金吾卫大将军充右街使上柱国建康郡王论惟明释位勤王有赴难之节捍城御防有持危之功奉主忘身弃家从国赴自郊甸载逾巴梁险阻艰难靡不陪扈忠义所在死生以之乆司禁戎益茂勲绩器质敦实识度寛敏通明吏职练达武经本之以纯良辅之以才术俾居藩翰佥谓汝谐朕以北控单于国之巨镇彼方戎帅沉锢是婴卧防邉军已淹寒暑悯其尽瘁难以重烦爰咨信臣更践厥职朝臣可依前检校兵部尚书兼单于大都督防御史大夫充振武绥银鄜胜等州节度营田处置押藩落等使惟明可依前检校工部尚书兼鄜州刺史御史大夫充鄜坊丹延等州都防御观察处置等使余并如故
　　授李思让延州节度使制　　　　　韩仪
　　门下夫息乱以静济道者权当底定干戈之时乃更易节旄之任宁辞改作式贵叶宜不移将相之荣别奉蕃宣之寄用光勲杰爰举宠章具官某气薄云天志坚金石蕴翦起之雄勇负防贾之智谋诚明可以伏鬼神义烈可以贯风雨累代以勲劳报国狥节忘生一门以忠孝承家推心济物功铭钟鼎誓着山河每逢多难之秋必奋安危之用昨以邠岐动众畿甸匪宁授以统临锡之鈇钺举旄効命投袂连行备闻靡盬之诚克抱尽敌之意朕念兵革繁兴十有八载蒸黎板荡邑里洞虚为人父母之心深慙凉徳拯国艰危之运惟有责躬爰议罢兵用安率土又念昨者邠人不令潜持两端有悮军机遂成退守复临彼土自不懐安虽欲抚宁谅难辑睦是乃换双旌之雄重割两郡之膏腴成一家千里之封列三镇十连之贵勉思勤竭膺我宠灵
　　授卢士玫权知京兆尹制　　　　　元稹
　　勅朕日出而御便殿召丞相已下计事而大京兆得在其中非常吏也诚以为海内法式自京师始辇毂之下盗贼为先尹正非人则贤不肖阿枉奏覆隔塞则上下不通假之恩威用詟豪右具官卢士玫自居郎署执政者言其温重不回守法专固副内史事物议归之日者景陵将建筮有时予心怛然惧不克济尔尝倅职应其供求和而不同俭而不隘竣于己事朕甚嘉焉试命元僚亦既不挠今圆丘甫及庆泽将施摽攘椎埋必有幸生之者案牍卒吏亦当因縁为奸公费则多而利不下究惟是数者尔司其忧为尔正名无恡操剸可权知京兆尹余如故
　　授唐庆万年县令制　　　　　　　前人
　　勅朝议郎守尚书比部郎中赐绯鱼袋唐庆辇毂之下豪黠剽轻扰之则狱市不容缓之则囊槖相聚是以前代惟京令得与御史丞分进道路以其捕逐之急也执事言尔庆顷束池卤生息倍称布露饴散于罗落之间而盗贼终不敢近推是为理真吾所求之剧令也无或畏避以艰可守万年县令余如故
　　吉旼可守京兆府渭南县令制　　　前人
　　勅前河南府登封县令吉旼畿邦之宰任得其人盖有以乂我黎庶足以张吾京师也自辇毂在镐洛务轻长令之善康东人者往往移内史今京兆尹季同以旼有干蛊之称流闻于西遂陈换县之求无替字人之术可守京兆府渭南县令
　　韦珩等可京兆府美原等县令制　　前人
　　勅韦珩等昔先王眚灾肆赦则殊死已降无不宥免而受贿枉法者独不在数常常罪之以此防吏吏犹有豪夺于人者朕甚悯焉日者覃懐有过籍之赋使吾百姓无聊生于下非珩等为吾发觉则吾终不得闻东人之疾苦矣今美原蓝田皆吾畿内之邑尔其为吾养理生息以惠困穷使天下长人之吏知朕明用亷激贪之意焉
　　授银州刺史刘颇河中府河西县令制　前人
　　勅刘颇朕以自鄜而北民悍政繁弥为难理乃诏执事求所以绥懐控压之者皆曰颇在兹选且言其伐蔡之役尝参事于懐汝之师部分弛张允叶军政遂命试领州郡事众果宁阜邉人宜之连帅以闻议请甄奨河西近邑择吏惟精无恡牛刀为我烹割可依前件
　　答京兆府二十四县耆夀谢赈贷表　白居易
　　朕勤求人隠慎防农功念播殖之时必资首种虑悬磬之日多乏见粮将便公私宜从敛散卿等名登庶老业守先畴各勉农人以副朕意所谢知
　　张平叔可京兆少尹兼知府事制　　前人
　　勅商州刺史张平叔为人亷直为政简惠前后歴府掾邑宰郡守而去思来暮之謡继闻于人听焉及副盐铁官刺商雒部防课报政亦甲于他官自贞元已来用三科取士奉详明政术可以理人之诏而得其名有其实者几何人哉平叔居其一也能効若是何用不臧故事内史缺未补间亚尹得行大京兆事试可而即真者往往有之故其选任日益难重尔宜称所举慎厥职无堕大以勤小无急弱以缓强夕念朝行遵吾约束可京兆少尹知府事
　　张正甫可同州刺史制　　　　　　前人
　　勅冯翊吾左辅也分理浩穰率先风化故其选次任内史一等而冠四方岳牧之首焉宜求吏课髙位望重者分部共理以夹辅京师尚书右丞赐紫金鱼袋张正甫自登台阁为人谠直物论时望敬而重之及领藩部为政寛简将吏黎庶信而爱之所谓朝廷正臣郡国良吏常有惠政加于是邦迨兹五年去思犹在故辍台辖再委郡符宜敬服新命増修旧政俾吏畏如夏日人归如流水慎于终始典于厥官可持节同州诸军事守同州刺史充本州防御使散官勲如故
　　除阎巨源充邠宁节度使制　　　　前人
　　门下华夷要地实为蕃汉鈇钺重柄必授忠贤况乎犄角诸军金汤中夏有坐甲防邉之旅任切于拊循有引弓犯塞之虞寄深于备御内作心腹外张爪牙苟非信臣不在兹选奉天定难功臣开府仪同三司检校尚书右仆射兼羽林军统军御史大夫上柱国定襄郡王食邑一千三百户阎巨源备知敌态明练兵符永惟颇牧之能宜授郇邠之寄长南宫而迁左揆壮西郊而委中权既圗前劳且伫来効于戏十聨之帅可以观政万夫之长可以树勲勉令猷副我休命可检校尚书左仆射使持节邠州诸军事兼邠州刺史御史大夫充邠宁庆等州节度管内支度营田观察处置等使功臣散官勲封并如故
　　授李逊京兆尹制　　　　　　　　前人
　　勅近嵗京兆长吏数迁诚不便时抑有其故或钤键不谨吏縁为奸或钩距太烦人受其既非中道皆不得已而罢之宜求恬智寛猛相济者亲谕斯防使乆于其职以息吾人浙江东道观察使御史中丞李逊十年以来连守四郡或纷扰之际或荒馑之余威惠所加罔不和辑赏其殊绩擢在大藩自临防稽一如旧政况省科禁以便俗通津梁以息征动遵诏条深副朝防江南列镇良帅则多集课程功尔为称首而内史之选乆难其人今予所求唯尔可使虽表率州部其委非轻然尹正京师所资尤急宜辍材于浩穰伫观政于辇毂望尔有成无替厥命可依前件
　　除裴向同州刺史制　　　　　　　前人
　　冯翊之地宻迩郊畿分内史之政叅京师之化俾善所职其在得人京兆少尹裴向器蕴利用学通政事乆试吏治颇着良能累守大郡入亚天府奉上抚下皆有可称左辅之重尔膺其选况征赋犹重人庶未康实望良才与之共治勉副所举往修厥官可同州刺史
　　授薛伾鄜坊观察使制　　　　　　前人
　　勅鄜畤延安抵于中部羌人部落散在其间强悍成风易扰难理宜选寛明之使通知邉事者委以符节而纠绥之右金吾将军薛伾服勤戎职练达吏道出入中外绵歴嵗年能一乃心以宣其力自加宠遇再执金吾徼廵有严夙夜匪懈在公若是何用不臧况为人沉静外和内肃按俗守封是其所能宜辍务于谁何俾宣风于亷察庶乎劳徕诸部纲纪列城奉诏条以安人参戎索以训旅钦承厥命往复乃官仍践冬卿式光重寄可检校工部尚书充鄜坊等州观察使
</div>
    <div class="pagination">
<a href="陕西通志_page446.html">上一页</a><span>...</span><a href="陕西通志_page442.html">442</a><a href="陕西通志_page443.html">443</a><a href="陕西通志_page444.html">444</a><a href="陕西通志_page445.html">445</a><a href="陕西通志_page446.html">446</a><span class="current-page">447</span><a href="陕西通志_page448.html">448</a><a href="陕西通志_page449.html">449</a><a href="陕西通志_page450.html">450</a><a href="陕西通志_page451.html">451</a><a href="陕西通志_page452.html">452</a><span>...</span><a href="陕西通志_page448.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
