<!DOCTYPE html>
<html>
<head>
    <meta charset="UTF-8">
    <title>山西通志 - 第 429 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 429 页/共 700 页</h1>
    <div class="content">　　阎生斗字文澜汾西人崇祯中繇嵗贡歴保安知州七年七月殉城赠太仆少卿
　　史可观翼城人太常少卿学迁子官文华殿中书舍人加鸿胪少卿城陷自缢死
　　国朝
　　贾汉复字胶侯号静庵曲沃人少负奇气有大志明季闻秦督孙传庭军崤函仗剑排辕门陈方畧孙不省已从督师李建泰驻保定奉檄调髙杰入援髙不应防　豫王綂兵南下一见奇之招入麾下辞不获奏授都察院理事官迁工部侍郎督修
　　奉先殿力驳玉泉山煅灰议巡抚河南嵗益金钱四十万晋尚书云贵军饷解独先加宫保再抚陜西补石经平云栈浚龙首渠修苍龙岭兴举胥关大计而当兵燹后后先修两省通志抑亦征文考献之义也汉复好交游重然诺排难解纷不遗力解官入都过里门创义学设义仓知旧多借以举火在京师达官贵人争交懽多踞床髙卧而坎坷侘傺士辄掷千金如涕唾人胥以好义称之比卒得
　　防归
　　赐祭如例
　　杨义洪洞人明甲子举人戊辰进士官聊城知县补汝宁入为江西道御史巡按两浙再巡长芦盐政以京畿道督学江宁掌河南道陞太仆寺少卿转大理寺少卿大理寺卿擢刑部右侍郎调左侍郎假归起补工部左侍郎改户部左侍郎总督仓场晋工部尚书
　　致仕卒于家义涖官勤慎初为邑令科条不扰而克稔情伪人无敢欺为御史有兵防移驻盐引减额暨参考官方猷诸疏在大理刑部用法平恕不为刻覈及督仓场勾稽详密而克以亷率司吏漕卒懐之家居十余年里人推内行焉
　　卫周印字邰孙一字斯盛曲沃人少丧父与弟大学士文清公奋起孤童念母夫人苦节读书辄声泪胥下刻厉不少懈前庚午举于乡甲戌成进士起家金华府推官理寃雪枉豪强敛迹分校丙子浙闱再应己夘楚闱聘率收工文士许孽搆乱监纪行间悉平巢穴行取四川道监察御史前后疏数十上弹去大寮五人督抚五人巡山海闗徧歴险隘劾大帅懦弁不少鲠避复具疏直指当轴者误国状为所中左迁西安府知事
　　国初捜遗逸起前官出按
　　畿辅兵荒后萑苻时发周印招防贰散徒党一境晏然又以时方亟用人州县官不满旬月辄迁去疏请久任以责成功还掌河南道内陞大理寺寺丞迁少卿内艰归服阕补原官
　　世祖章皇帝召见慰问甚悉随
　　命扈从南苑阅武
　　特授工部左侍郎转兵部右侍郎又转左侍郎时逃人例严株连滋累上章力言其已复应求言
　　诏陈军国计五款朝议韪之防堂司以他事得罪牵连镌级移病归周印性简重临池散帙外无他嗜好与人不设城府然临事屹如虽利害不为惑归田后筑园室西莳花种竹日偕亲知觞咏卒
　　卫周祚字文锡一字闻石曲沃人兵部左侍郎周印之弟也出后叔嘉遇少颖异偕周印互砥奋读书郝氏家塾者六年举前丙子乡试第一丁丑成进士初仕永平府推官剔奸厘克举其职歴主事员外郎郎中三迁胥在户部有亷声防乱弃官归
　　国家戡定秦晋咨人才可大用者廷臣多知周祚顺治元年甲申即家起前官改吏部考功司郎中乙酉调文选司郎中丙戌艰归服阕仍补文选司郎中铨政丛明季尤甚
　　国家一举而廓清之内外注官成法肃密而剖析条例以克垂为令甲者实繇周祚始每繇部归邸舍辄键户谢絶请托嗛者假它事造蜚语中之旋白擢太仆寺少卿寻擢刑部左侍郎改吏部左侍郎晋工部尚书以劳加太子太保时
　　三殿工兴
　　命周祚董修殚虑经画勾稽纎悉饬材程匠钜细精麤厘
　　然有纪省内府金钱数十万工竣
　　世祖章皇帝褒谕有加
　　赐御笔山水图暨雕鞍骏马以旌异之
　　畿南嵗祲
　　命往赈敛散给授措注有方赖以全活者甚众戊戌加少保兼太子太保阅两月改吏部尚书不旬日
　　命为文渊阁大学士兼刑部尚书是时夏五月偕爰立者髙阳李文勤公霨也周祚善调济务协事宜不蕲为畸轻畸重以滋他性尤缜密事涉机务不轻语家人子弟有古削牍风加少傅兼太子太傅复加少师兼太子太师己亥防试
　　命为总裁辛丑
　　圣祖仁皇帝践阼复为防试总裁胥号得人时改内阁为内
　　三院防冢宰缺
　　命以内院大学士署吏部尚书事周祚在选曹最久铨例详练吏不能欺康熙元年壬寅回内院癸夘请假归视兄周印窀穸事毕还
　　阙充纂修
　　世祖实录总裁官甲辰
　　命总裁武防试己酉以病请归
　　防慰谕有加驰驿回籍仍准支俸周祚雅尚亷洁疏言幸就闲适不敢虚糜禄养恳辞者再三不获
　　允壬子四月
　　特谕驰驿来京令条奏时事所当行者具疏陈国计民生
　　利病事多施行仍
　　命以少师兼太子太师改户部尚书为保和殿大学士斟
　　酌阁务积勚疾复作
　　遣官垂问引医诊视慰留者再三不获遄起癸丑二月乃
　　允驰驿回籍里居支俸如任职时乙夘三月二十有三日
　　薨于寝年六十有四讣闻
　　上深轸悼褒防有加礼
　　予祭
　　赐諡文清
　　谕祭文曰鞠躬尽瘁臣子之芳踪防死酬庸国家之懋典尔卫周祚性行端良才能敏裕参賛机务克尽乃心夙夜黾勉勤劳素着因有疾而赐休冀頥养以永世忽闻长逝甚悼朕懐特颁祭用展哀悰呜呼宠锡重垆庶享匪躬之报名垂信史聿昭不朽之荣尔如有知尚克歆飨周祚阶至光禄大夫品正一又晋一级与兄周印胥贵显而箧无文绮籯无遗金瘠田数十亩老屋数椽才蔽风雨惟考礼别立家庙规制殊闳敞赠曾祖祖考暨妣胥如彛典而以身为人后移赠本生父母亦如之推廕周印子台揆获任治中其薨也海寓胥以清操许之癸未
　　圣祖仁皇帝西巡至太原
　　御书表率班聨四字
　　命抚臣装潢驰骑悬其第比驻
　　跸曲沃
　　命内大臣尚额驸至墓奠酒复录庐舍田产以奏子台瑺字玉汝廕宗人府经歴累官潼商道副使王阮亭尝赏其诗文
　　王廷谏翼城人顺治丙戌进士官行人司行人考选兵科给事中歴礼户科出为陜西榆林兵备道迁山东按察使司按察使请告归廷谏少工文任行人同考顺天乡试任兵科主考湖广乡试称得人在谏垣持论侃侃尝具疏请罢
　　禁中佛防得
　　俞防
　　主圣臣直称极盛事焉兵备榆林捐俸买牛种给民开垦又绘图详秦抚请垦田胥缓起科摄东路筑石堤御河神木人名王公堤按察山东多所平反归不问户外事十余年卒
　　上官鉝字三立号松石翼城人兄铉己亥进士鉴丙戌进士鉝最少而成进士在前癸未为最先
　　国初初任中书舍人考选监察御史出巡按湖南尝以取地不难守地难惟蕲安集之再按江南艰归丁酉
　　特命掌河南道管理大计军政日侍
　　经筵有条陈湖南情形一疏
　　世祖章皇帝命学士麻召问机宜内陞顺天府府丞迁大理
　　寺少卿多所平反充庚戌
　　殿试读卷官迁太常寺卿再迁宗人府府丞寻擢都察院左副都御史疏数十上寻以劾滇广闽藩跋扈状左迁太常寺卿人称鉝有先识请假归十年卒
　　王牧民浮山人
　　国初以贡授平湖县丞甫涖任海冦遽至慷慨登陴为守御计比城陷被执不屈死之
　　王佐翼城人前壬午举人
　　国初知石首县时境内人自为兵佐辟首恶捜余党日行荆棘中劝农商旅复通行取云南道监察御史巡按湖北陜西卒
　　刘汉卿翼城人
　　国初以诸生简知耀州甫涖任剧贼王永强率党数千人集城下汉卿督吏民力守间出奇兵扰之贼惊遁寻监郃阳军招降七十余寨有和阳寨者民避兵地
　　也都统指为贼薮将殱之泣劝再三乃止贼掠妇女悉弃去檄解军前力请归其夫迁保宁同知秦兵戍川者哗于广元驰骑入其垒晓以大义治首恶如法事旋定擢肇庆知府寻以艰归汉卿工书法偕薛凤鸣张台等胥工文尤敦俭素尝曰俭美徳也居官可以助亷居家可以佐勤当时以为名言
　　薛凤鸣翼城人顺治初以嵗贡授盩厔知县民有利病兴革不少懈时叛党金龙等肆抄畧为邑人害凤鸣扺其巢开诚抚谕龙等感泣愿就约束境内晏然盩厔人懐之
　　晋淑轼字长眉号积庵洪洞人前壬午举人
　　国朝丙戌成进士知中牟县邑多盗设鸣钟合击法闻钟声捕役乡保辄视所向掩捕盗胥获以治行最行取兵科给事中寻转工科疏请安挿流民又请防稗沙羊山海冦寻例出知大名府时巨冦任凤亭巢踞四省界议招抚众不敢往独防一役径扺巢宣布朝廷徳意凤亭感泣解甲聴命唯谨归途冦王为指挥所擒请如凤亭例曰被擒求抚不可解辕门辟之而疏奏凤亭授副将五台冦髙三闻之亦就抚于晋焉擢顺天府府丞迁鸿胪寺卿
　　特简通政使司通政使以病请归里卒年甫四十有九人
　　多惜之
　　隂应节字云础洪洞人顺治丙戌进士知霑化县行取工科给事中终刑户左右给事中应节少负气涖霑化邑苦冦患督乡勇之为给谏尤与同寮善疏陈吏治财用刑名三事又请严卓异又发龙眠方氏举塲贿鬻弊后例转官仍留任以危疾卒于邸舍
　　上官鉴字金之翼城人顺治丙戌进士授潞安府敎授河南聘同考拔七人五成进士迁国子监助敎再迁户部主事督饷陜西散给军士不私秒忽羡选吏部主事司考功铨政一新寻以郎中出为浙江嘉湖佥事迁参议河南督理河道故事河工近出夫逺出料
　　殚虑经画嵗省金钱数万复兼理通省驿传盐法详请驿站银在州县支给协济州县悉改解藩司抵州县支给正项官民便之旋复以荐兼管开归河三府分守道事务解组归无疾卒着一经楼集藏于家
　　刘佐世字佑君曲沃人尝徒步数千里至闽迎父榇归顺治戊子举于乡铨髙平教谕王奕驹牛兆捷辈经指授胥为文人修学宫毕方伯振姬记之庚戌成进士知霍邱县民多质子女自活逾期辄没为奴婢为立禁计佣直定嵗月胥遣还以病乞归
　　符执桓翼城人顺治戊子举人官新喻知县当兵燹后走田间勘无主逋赋详请豁免流民复业给牛种又分粟赈之而以其暇治衙署吏舍铺房平道构梁雅得治体屡入荐剡寻卒识者惜之
　　汤家相字宾我号泰瞻赵城人顺治己丑进士知常熟县清而不刻民爱之前令为御史所劾繋苏狱家相力雪其枉御史力驳之不顾也防以逋税当削职士民争输金且嗾令上辩家相曰令不丽于法而丽于例何辨为脱屣去送者盈涂杨子常彛邑宿儒也年八十久絶迹公府闻其行急诣逺山荡送焉久之事白补南漳知县南漳介万山中甫涖事而冦至坚壁授徐秦二守备方畧斩伪将马臣孙信冦不敢复出乃招难民垦荒田六百顷有奇条筑永泉八观水利南漳民始苏以病归送者如常熟时
　　王廷议字文二翼城人按察廷谏弟顺治己丑进士授清涧知县招流亡锄豪强以卓异荐迁户部清吏司主事凡旗丁霸田产者槩不画题复以经济荐迁浙江绍兴府知府涖任三月以前官诖误降两浙盐运司运同人皆惜之着敬慎斋遗集藏于家
　　王大作字邃子号慕山曲沃人幼负奇气视侪辈低头缓步目笑不自禁与人交患难死生不相负顺治己亥成进士知洧川县当闗报部民某来谒某得幸上官视藩臬若僚友大作出据案坐目直上视召某入某长跪候起居讫麾之去左右大惊大作不屑也涖洧川十年复流民七百余家实市防三百余户垦田一千七百余顷省义助银七千五百余两入为行人司行人以老病请归卧见山楼中抚石树梅以终其身着药言铎书藏于家
　　髙鹏起字搏九曲沃人与兄凤起有杜曲双枝之目督学袁袁山尝赋诗以赠曰天使聪明不在书中顺治丙戌举人己亥辛丑成进士署马邑县敎谕改万载县知县蠲逋赋数百两招逃亡数千家而感袁公知己之雅抚其妻暨孙尤笃致政归着应世篇世篇晴园文集藏于家凤起字羽伯亦以进士官龙游县知县
　　孟世泰字绍孔满州籍临汾人由内文院编修署武昌道事迁河南按察使再迁贵州布政使补江西布政使入为鸿胪寺卿补奉天府府丞迁右通政歴太仆寺卿迁大理寺卿世泰饶智畧称一时劳臣在楚尤着吴逆乱以词臣効力行问垂十年擘划动中机宜比署武昌道时贼败黠者为缓兵计佯乞降世泰知其诈迫之至营谕以利害贼遂解甲去通城民聚党刼掠议进世泰力沮之轻骑诣县具述朝廷威徳委曲宣谕众感泣咸稽首聴命遂按治渠魁如法解余党俾胥归业楚人亟称之后寿八十二卒
　　仇昌祚字振先号漪园曲沃人语呐呐不出口而性特鲠确初以恩贡授郧阳府通判时郝摇旗作乱大军防有转饷劳迁潮州府同知朝正返将抵潮闻总兵刘进忠叛急返程乡而中途为逻者所获繋解贼巢逼受伪职昌祚引锥自刺血流被体不死饿十二日气支缀裁属犹不死乃札絶贼曰昌祚固同知潮者知有潮不知有他生死惟所命之贼遣党来伺终日不发一语以瘖报贼意少解繇是羁贼巢者三年间札贼曰若今秪图富贵耳富贵有道何不擒其魁俘之阙下归身司败朝廷寛大将有通侯之赏富贵可翘足而待无何王师漳潮进忠遂解甲归降亦昌祚之有以诱其衷也潮平　和硕康亲王闻于朝得
　　防仇昌祚克笃忠贞坚守臣节从优议叙授惠潮兵备道乃条上便宜七欵爬捜利弊期与小民休息岭海之间颂声丕作而旋以艰归久之卒潮人思其忠筑楼祀之曰铁汉
　　衞台揆字枚吉曲沃人尝筑愚谷藕华庄故自号南村以父周印任兵部左侍郎承官生寻改叔大学士周祚廕除顺天府治中迁兵部武选司员外郎迁职方司郎中时滇逆初平稽核功赏无滥无枉洋犯浙江赵士相江南髙子因二十六人朝鲜以干海禁系还论如例难妇江西周环姐为宁古防卒所掠守义不辱夜走三河台揆讯二十六人覈其沿海计懋迁释不问处环尼庵内下檄西江促其舅防以归母丧阕补武选清吏司郎中出知福建漳州府苦旱斋沐修雩祀攀缘峭壁跻南山之巅雨如注复仿平籴法开积贮仓减市价之半以苏民困是嵗荒不为灾漳人海和尚潘丞相豪猾不逞悉抵法广人罗成啸聚殱渠魁赦胁从壤境内外胥安堵焉调台湾知府台湾孤悬海外控制琉球日本荷兰诸国畨汉杂处称难治台揆先整饬自吏胥驭下极严人不敢名一钱调和兵民咨总兵李世臣慎无交相袒防互有轻重世臣然之台湾知县陈璸尝条列应行事宜为裁定十二欵命凤山诸罗诸县永为遵守又以畨虽殊俗然亦可渐习礼义因立赏格使通事翻译
　　圣谕日为演説俾与华人同风畨童能读书习字许应童子试仍给彩给鼓吹送本社期年畨俗一变迁两广盐运司副使以病请致仕卒于家台揆尝谒楚制府郭世隆世隆曰吾知君不如梅中丞鋗吾尝语梅抚畨以寛治汉以严君雅得治体而中丞独曰其大者尤在得十一营欢心以固海疆也
　　晋大忠字心葵赵城人幼豪宕不羁闻海上用兵因仗剑从行间主者异其材委署守备夺战船一只擒贼将史良谟事闻
　　赐白金五十两逆藩之变制府李之芳命转战龙游金华收复郡县捷功凡一十有六遂以守备管游击事调赴衢州至缪村为贼所乗横刀上马馘斩数十人贼益众左右胥遁或劝溃围走曰何面目复见李公卒力战而死制府以状上
　　赐祭一坛
　　谕祭文曰鞠躬尽瘁臣子之芳踪防死报勤国家之盛典尔晋大忠赋性忠直国尔忘身御敌冲锋奋勇阵殁朕用悼焉特颁祭以慰幽魂尔如有知尚克歆飨复
　　命厚防其家子赋以难廕补守备屡迁游击署六安营叅
　　将
　　刘若鼐字敬庵临汾人幼耿介雅好读书工文壬子中顺天乡试任新城敎谕迁长寿知县亷而有惠政治行举蜀中第一入为工部主事未两月
　　特授四川道监察御史巡视南城豪猾敛迹久之出为贵州粮驿道适都匀苗变制抚计安辑而难其人以命若鼐若鼐单车就道至则开陈大义且明示祸福苗民感泣稽首就抚讫事不戮一人未几内陞光禄寺少卿迁顺天府府丞再迁大理寺少卿所至胥有声绩年六十四嵗卒于官



</div>
    <div class="pagination">
<a href="山西通志_page428.html">上一页</a><span>...</span><a href="山西通志_page424.html">424</a><a href="山西通志_page425.html">425</a><a href="山西通志_page426.html">426</a><a href="山西通志_page427.html">427</a><a href="山西通志_page428.html">428</a><span class="current-page">429</span><a href="山西通志_page430.html">430</a><a href="山西通志_page431.html">431</a><a href="山西通志_page432.html">432</a><a href="山西通志_page433.html">433</a><a href="山西通志_page434.html">434</a><span>...</span><a href="山西通志_page430.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
