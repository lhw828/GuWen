<!DOCTYPE html>
<html>
<head>
    <meta charset="UTF-8">
    <title>大清一统志 - 第 152 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 152 页/共 202 页</h1>
    <div class="content">　　分野天文牵牛须女分野星纪之次
　　建置沿革禹贡扬州之域周为七闽地后属越秦为闽中郡地汉为防稽郡治县地晋太康三年分置温麻县属晋安郡宋齐因之后废为闽县地唐武徳六年复置寻并入连江长安二年又分置温麻县属福州天寳元年改曰长溪五代宋因之元至元二十三年以县置福寜州属福州路明洪武二年州废为县成化九年复陞为州直福建布政使司领县二
　　本朝初因之雍正十二年升为福寕府属福建省领县五
　　霞浦县【附郭东西距一百十里南北距二百二十里东至福鼎县界七十里西至福安县界四十里南至海一百里北至福寜县界一百二十里东南至福寜县界六十里西南至福安县界五十里东北至福鼎县界一百里西北至福安县界六十里晋温麻县地唐为长溪县地五代宋因之元至元二十三年升县为福寕州明初废州为福寕县成化中复为州　本朝雍正十三年升州为府置霞浦县为府治】福鼎县【在府东北二百里东西距一百六十里南北距一百五十里东至浙江温州府平阳县界九十里西至温州府泰顺县界七十里南至霞浦县界一百十里北至温州府平阳县界四十里东南至海七十里西南至霞浦县界七十里东北至温州府平阳县界四十里西北至温州府太顺县界五十里本霞浦县望海育仁连江遥郷四里地　本朝乾隆四年析置】福安县【在府西一百十里东西距八十里南北相距一百三十里东至霞浦县界四十里西至寕徳县界四十里南至寕徳县界七十里北至夀寕县界六十里东南至霞浦县界一百里西南至寕徳县治一百三十里东北至霞浦县界一百里西北至夀寕县治一百二十里晋温麻县地唐为长溪县地宋淳祐四年始析置福安县属福州元至元二十三年改属福寕州明洪武二年改属福州府成化九年还属福寕州　本朝初因之雍正十二年属福寕府】寜徳县【在府西南一百十里东西距一百五十五里南北距二百五里东至下浦县界三十五里西至福寕府古田县界一百二十里南至福州府罗源县界十五里北至夀寕县界一百九十里东南至海二十里西南至罗元县治七十里东北至福安县治一百三十里西北至建寕府政和县治三百四十里晋温麻县地唐为长溪古田二县地开成中析二县两乡置感徳场五代闽置寕徳县属长乐府宋属福州元改属福寜州明初属福州府成化九年还属福寕州　本朝初因之雍正十二年属福寜府】夀寜县【在府西北一百六十里东西距一百九十里南北距一百八十里东至福安县界九十里西至建寜府政和县界一百里南至寕徳县界一百里北至浙江处州府景寕县界八十里东南至福安县治一百二十里西南至寜徳县界一百四十里东北至浙江温州府太顺县治一百四十里西北至处州府庆元县治一百九十里三国吴建安县地宋为政和福安二县地明景泰六年始置夀寕县属建寕府　本朝雍正十二年改属福寕府】
　　形势东南襟带大海西北控扼崇山【郡志】左为瓯括右为今福兴州境突出海中独当东南北三面之冲【旧州志】
　　风俗州境僻陿君子则业伊吾小人则业畊佃濒海者谋生于网罟居山者作计于竹木人情不善商贩【旧州志】
　　城池福寜府城【周四里门四东北隅有水门濠广三丈明洪武四年创筑　本朝顺治十二年重修乾隆十二年十五年二十四年重修】福鼎县城【周二里许门四城根水窦四泄城内水于两溪　本朝乾隆四年设县因明嘉靖间置石堡新筑】福安县城【周四里一百五十四步门四又増立小西门明正徳元年筑　本朝顺治十八年修雍正三年乾隆九年十六年重修】寜徳县城【周三里二百六十四步门四又増开小东门环以濠明正徳元年筑　本朝雍正九年修乾隆二十五年重修】夀寜县城【周四里一百步门四水门二明宏治三年筑　本朝乾隆二十五年重修】
　　学校福寜府学【在府城东南宋时长溪县学在府治东庆厯间徙菱湖即今地　本朝康熈雍正年间屡修乾隆十九年重修入学额数二十名】霞浦县学【在县治本朝乾隆元年新建十九年修入学额数八名】福鼎县学【在县南郊　本朝乾隆六年新建十九年年修入学数七名】福安县学【在县治南重金山之麓宋时建学湖山元景庆中徙邑东明正徳间复建于旧址嘉靖十三年移今所本朝康熈十一年重建雍正三年乾隆十六年十九年重修入学额数十五名】寜徳县学【在县治南宋嘉祐三年始建讲堂主嘉定间规制始备明洪武中重建　本朝康熈九年修乾隆二十四年重修入学额数十二名】夀寜县学【在县治东明景泰中与县同建　本朝乾隆十一年拓建入学额数八名】蓝溪书院【在府学右　本朝乾隆四年建于东社名蓝溪书院二十二年改建今所更今名二十四年郡守李拔拨田以充膏火又福鼎县桐山书院在县治东福安县紫阳书院在县治东寕徳县鹤峯书院在分司旧址各县俱设有社学又旧志载霞浦有来青书院正学书院福安县有环溪书院兴文书院院晦翁书院宁徳县有灵谿书院广福书院附识于此】
　　【原额军民人丁三万九千三百九兹生丁人二万八千七百三十六新増屯丁三百六十七田地四千九百五十二顷三十二亩零屯田地四百二十一顷六十三亩零额徴银五万四百】
　　【二十三两九钱五分零米九千三百三十二石九斗八升四合零】
　　山川松山【在霞浦县东十里下有松山港昔时风涛险恶后流沙渐合有径可行明正统九年徙置烽火寨于山下其对峙者曰后崎山山全体皆石巨细磊砢争竒竞秀】箬山【有二一在霞浦县东二十余里山之下有虞溪洞一在福安县东南三十里上有紫藤峰冈峦峭耸紫翠参错为县胜地】里山【在霞浦县东七十里乱峰连鎻蟠曲僻隠明嘉靖中倭乱人逃入此者俱得免其下即乌崎港也】洪山【在霞浦县南三十里峭拔凌空望温台如在掌上县南极髙山也旧传葛洪尝隠此故名山有石洞洞口清泉一通于海名曰海眼其东有鼔楼山故温麻县治此】牛迹山【在霞浦县南四十五五里山脊两凹相向如牛蹄迹溪水围绕至其迹防则没入地中潜流四十余丈滔滔有声虽霖雨弥旬上可步履过此则水复出旧志又有山曰渔洋垾东西皆海形如蜂腰东曰上限西曰下限相去甚近而隔絶不通故以垾名】霞浦山【在霞浦县南四十五里下临霞浦江中有青黒元黄四屿日出照映江水如霞故名】罗浮山【在霞浦县南五十五里海滨相传此山浮海而来泊船山下可避北风若南风则石崖齿齿难近明嘉靖三十年倭贼流刼罗浮官军御却之即此旧志旁又有石笋山峰峦耸秀山有清泉又南曰文崎山与武崎山并峙海中广袤五里周围皆海上有玉井钟冠于诸峰】南金山【在霞浦县南七十五里何乔逺闽书广袤二十里一名大金山前有保老中峯二山南北相向又南曰小金山其支峰曰剑岩山上有石洞】龙首山【在霞浦县北为府治主山山脉分为五派又名五叶莲花山其山前挹长流东抱华峯西接莲坡水光山色映带城郭山巅平坦千丈其西有井广丈许水清冽可愈疾号曰圣水旧志龙首之东有金字山入福鼎县界为城东主山又东曰狮山为州左防】火焰山【在霞浦县东南闽书在松山东南海中断屿一名屏风屿旧志明嘉靖三十八年倭贼突犯州境防将黎鹏举等击败之于屏风屿又有七星山七石浮立海面嘉靖中官军尝败倭于此】嵛山【在霞浦县东南海中山高而中防形如鉢盂旧名盂山中有三十六澳地肥饶居民稠密明洪武间周徳兴以其孤悬海中尽徙其民于内地澳遂荒废旧志海中又有台山官澳山屏风山筋竹山四龙山皆在烟波浩淼中难计里数屏风山之东有旧烽火门】浮膺山【在霞浦县西南官井洋中旧谓之浮瀛山上有四澳控扼海道宋元时居民防庻明洪武二十一年周徳兴奏徙其人于大金山地遂荒废其西为水澳山】瓢峯山【在霞浦县西南十里以产瓢得名山水清秀人多游眺其上】四城山【在霞浦县西南五十五里亦名四层山危壁峭立上有巨石黒色名鐡印山下多屯田军营其东隔溪曰小马山有堡】小洪山【在霞浦县西南七十里以高峻亚于洪山而名亦曰红山上有石洞有天池濶二三亩四时不竭曰龙潭有大小风门天欲雨则吐雾又西有白匏山山脊与寕徳县分界】莲花山【在霞浦县西北为县西主山亦曰明宗山】仙台山【在霞浦县西北二里闽书岩中有古刻慧山泉通仙台六字】望海山【在霞浦县西北七十里去海百余里势极高峻上有石池四时不涸旁有鐡涡山下有龙井】飞来山【在霞浦县西北一百二十里高耸入云上有石岩轩豁幽防人称仙洞】柘洋东山【在霞浦县西北一百二十里东望海外数百里诸山皆在履舄之下悬崖耸削春深积雪不消明置巡司于此山有石洞曰普陀岩有泉一勺大旱不涸】福鼎山【在福鼎县西南脉自浙江平阳县赤洋而来亦名北岭最高大诸山皆发于此相近有龙凤山山有合掌岩两石相倚下可容三四十人又有金屿门两岩夹江如门中可聫二舟】桐山【今福鼎县治平坡寛广旧产桐故名与浙江平阳县接界山东有双髻峰北有伏虎岩又五莆山岭极险峻有兵戍守为浙闽要隘】福全山【在福鼎县东二里其上曰莲花冈下曰龙山为县左防循东而南曰鐡塲山曲而上曰南阳为县右防】铁障山【在福鼎县西壁立千仞其色如铁相接者为马冠山一名昆田山山势连亘数千里】草堂山【在福鼎县西旧名灵山唐末林嵩尝筑草堂于中改今名迤北有黄﨑山贯入海中有堡又有屏风山为黄崎之障】大姥山【在福鼎县南祝穆方舆胜览在长溪县王烈蟠桃记云尧时有老母得九转丹法登仙于此有三十六峯州志在州东北一百里高十余里周四十里东西北三面皆海旧名才山其山秀拔得名者四十五峯摩霄其絶顶也自摩霄而下千岩万瑰竒灵异蓝溪水出此唐薛令之有诗】积谷山【在福鼎县南闽书峯峦峭拔有清泉一取泉祷雨多获丰年故名旁有鳯桐山夀山又有莲花屿金屿両山高峙如门相近为巽成山车头山鱼山】茭阳山【在福鼎县东南一名髙场又名吴庄接浙江泰顺县界】鹤山【在福安县东旧在城中明嘉靖时倭防逼城议者以城旷难守截出之万厯九年拓城环于山岭二十一年仍复故址】湖山【在福安县西平地突起与鹤山对峙下有湖明万厯中筑城依山断湖城外造坝以限之其北有龙山】仙境山【在福安县西十五里峯峦峭拔怪石嵳峩岩洞寛豁有石门天成为神仙窟宅】福源山【在福安县西二十五里上有三峯高耸如凤翔千仭名凤翔峯又狮子岩幞头岩诸胜下为穆溪亦曰穆洋稍北有玉案山山径平坦上有玉女洞】耸秀山【在福安县南竒特图好又南有天马山为县水口】三公山【在福安县南二里一名三台山旁有石塔俗呼文笔山】扆山【在福安县北列峙如扆为县主山】马顶山【在福安县东南五里其山首尾高耸中央平凹顶朝县治若奔马之状相近有五马峯又东二十五里有凤山以形似名入福鼎县界】芹山【在福安县东南四十余里中有石室容数十人上有石珠云兴则雨】城山【在福安县西南十五里旧志唐末乡人筑城于此以避黄巢之乱故名明万厯中尝议迁县治于此上有灵岩下有双剑水交流亦曰亷溪相近曰湖山絶顶有积善岩下有石龙潭】铜冠山【在福安县东北四时云气欝蒸青翠不改下有流泉】东山【在福安县东北七十里上有天池亦名天池山下有银坑】昆仑山【在福安县西北五十里峻削万仞上有天池相近有葛蒲山】碧山【在寕徳县东蜿蜒逶迤朝拱县治】官扈山【在寕徳县东二十五里海滨地势舒坦土壤饶沃相接者为扈崎山山下有官井三江三渡诸洋出洋即渺茫大海亦名扈屿】白鹤山【在寕徳县西一里许俗名西山秀拔千仞南连飞鸾北接莲花诸峯旁有石洞山下悬崖峭壁空洞幽深可空数十人泉水清冽是为龙湫山南有南山漈飞泉百丈望之如银河倒防山西南为白鹤岭道通罗源石磴崚嶒纡回百折盘曲而上海上诸山皆入延眺岭北有黯井味甘美四时不竭又西五十里为石碑山山石皆温润有一石突出如碑相近有保青山棋盘山又十里有白象山】勒马山【在寕徳县南二十里东接飞鸾南俯大海竒峯拱挹为县案山】城澳山【在寕徳县南二十里四面环绕如城郭然内有南北中三澳可容万人然四际皆海中无所产人迹罕到相近有真山逺望若屏风上有一石如慿岩左顾】霍童山【在寕徳县北七十里列仙传作霍童山乐史太平寰宇记在长溪县西一百五十里云是列仙霍童逰处天宝六载勅改为霍童山亦曰逰仙山高七里冈峦甚逺山顶一峯如香炉半山一峯名霍童上有坛坛上石瓮盛水雨不溢旱不竭下有涌泉味甘如蜜方舆纪胜洞天记所谓霍林洞天是也唐武后时司马炼师于此修炼后驾鹤仙去遂赐名鹤林三山志沛国王元甫吴郡邓伯元言官禇伯玉皆于此修白下丹景之法杜光庭以为第一洞天白玉蟾云此山周环九十九峯名著者三十六最胜者四十八名山记山高三千四百丈周三百里王闽时尝封为东岳通志山南有苏溪鹤岭北有菩萨紫防大童小童左右弼诸峯又有宝剑岩霍林赤城二洞有都全湖旁近田资以灌溉又有甘露坑海防井竒胜错出山东别峯曰高盖山洞天正在其下山西有支提山峰峦围绕岩谷幽深更为竒胜】凤山【在寕徳县北一百二十里卓立万仞旁分两翼如凤上有池又县东北二十五里有骝山形如骅骝奔驰入海】金瓯山【在寕徳县东南十六里四际平旷一峯突起潮涨时若金瓯浮于水面与酒屿袁猿毛屿大小金崎诸屿络海中为县治罗城】梅溪山【在寕徳县东南二十里飞鸾岭东前有笔峯后有屏山鸾溪绕其下相接者曰杨溪山】白石山【在寕徳县东北三十里山中石无大小皆莹然如玉故名】石堂山【在寕徳县西北一百二十里有石窟如堂故名其主峯名唐山形如狮俗呼啸天狮子絶顶有棋盘石左有石屋山上有岭路可通田下有水名石塘亦曰塘溪滙为蛟潭东麓有双柱翠屏诸峯】丛珠山【在夀寕县东二里峯峦重叠磊磊如贯珠又东三里有香炉山又东十五里有仙峯山又东二十五里有驻跸山】渐山【在夀寕县东一百十里地名梧桐山峯尖削如笔即浙江泰顺县儒学对山也】天马山【在夀寕县西一里势腾跃如奔马状】大蜀山【在夀县西二十里亦名大熟山山蟾溪出焉】岩山【在夀寕县西四十里土名托溪四面如璧】翠屏山【在夀寕县南二里其状如屏】板仙山【在夀寕县南二十里上有石洞深二丈余中有岩石如乳相近有韶托山俗名大嶂山】罗家山【在夀寕县南七十里山峯高耸半隠云雾下又有谷林银坑】童山【在夀寕县南八十里禾溪出焉又南三十里有孤长山】镇武山【在夀寕县北县之主山也耸秀甲于境内俗又名真武山】立茂山【在夀寕县北二十里渔溪出此又北五里曰古鼎山下有石柱数丈】百里林山【在夀寕县北一百里林木茂密官台山路经此上地溪出焉】马鞍山【在夀寕县东南五十里古有银坑铅冶】高山【在夀寕县西南十里孤峯峭防高出羣山之表茗溪出焉】东山【在夀寕县东北十里登之可望浙闽二界铁梗溪出焉】官台山【在夀寕县东北八十里古号黑风洞下有银坑明正统中矿贼郑怀茂等啸聚于此】佛际山【在夀寕县西北三十里犀溪出焉稍西有榧子尖山山岩有石乳流出即雨下有龙潭井银坑】台州岭【在霞浦县东二十里箬山西南今取道于岭西麓】杨梅岭【在霞浦县西南三十里旧产杨梅东抵九里亭西至十八溪山径﨑岖宋嘉定十六年县令杨志悉平荦角甃以石名杨公路】头陀岭【在霞浦县东北六十里北连九岭﨑岖险峻宋时有王头陀砌岭成路故名嘉定中县令杨志用石甃平亦名杨公路】梨溪岭【在霞浦县西北三十里上产梨木故名下临池清溪相近者曰牛岵岭】家岭【在霞浦县西北四十里中有古涧深百余仞又有石门俗呼仙人洞又县西北八半十里有南楼岭县北一百三十里有石马岭】岭【在福鼎县北二十五里为往来通道】分水岭【在福鼎县北四十里为浙闽之界岭旁有钱马坑小叶桐坑旧有银坑二鐡坑八今皆废】栖云岭【在福鼎县西十五里双髻山当往来之道】牛岭【在福安县西三十里与寕徳接界路通建延置隘口】金鸡岭【在福安县南四十里为五路之防一名五岭有隘口为戍守处】大莱岭【在福安县东南一百二十里一名大梨岭有隘为戍守处相近有双岩岭】觚岭【在福安县西北七十里旧传宋辜岭司置于此　按旧辜岭巡司在县南二百余里近寕徳之飞鸾渡非此觚岭也】飞鸾岭【在寕徳县南十五里接罗源县界形如飞鸾展亦与勒马梅溪诸山冈脉相接逶迤曲折而达罗源】新岭【在寕徳县北一百六十里路通夀寕县高者曰大新岭次曰小新岭上有飞流瀑布人过其下虽盛暑亦萧爽如秋】麻岭【在寕徳县北路通政和夀寕二县】隠仙岭【在寕徳县东北二十里中有石室号鬼洞时闻呼啸声又埔岭在县东北三十里下有东墙渡】石壁岭【在寕徳县西北十里与石钟山相近石壁峭拔高入云霄旧志岭下有溪与瑞迹溪环绕里中谓之双溪溪旁小山曰屿与石壁相连】青竹岭【在夀寕县南二十里道出寕徳登涉甚艰源底溪出此】弹子岭【在夀寕县北五十里有石窦万计中出弹大如雀卵取之不竭】西表岭【在夀寕县西南三十里平溪出焉】华峰【在霞浦县城东门外下有雷坛元末州尹王伯顔与山贼王善战兵败见执即此】南峯【在霞浦县南三里顶岐为三亦曰三台山有白岩崖壁峭拔中有龙井其水流绕南山资以溉田】石壁峯【在霞浦县南四十五里石形如笋壁立千仞春夏青碧如画】天柱峯【在福安县东南一百二十里有巨石端方而高势若擎天之柱故名】瑞峯【在寕徳县县东三十里海中秀拔万仞与白鹤山对峙今县治向东以此为案山少南有黄湾峯高峻相并】文笔峯【在寕徳县西五十里其尖如笔秀拔万仞】展旗峯【在寕徳县西六十里白象山西形如旗帜展风西乡诸山皆本于此相近有钟峯下有大湖水深莫测】玉女峯【在寕徳县城正南四际小山森立一峯突起烟云防翳】玉屏峯【在寕徳县北二百余里两峯秀拔峻入云霄上丰下敛形状竒崛虽猿猱莫能上】五马峯【在寕徳县东南二十里县南诸山势皆东趋海滨垂尽处忽五峯突起高出海上为县门户】芦坑峯【在寕徳县东北二十五里石峯屹立二水夹流境极幽胜中多仙迹】莲花峯【在寕徳县西北如莲花万朶青翠挿天俗呼为金字峯】百辟岩【在福安东南五十里又相传宋少帝航海入闽集勤王之师于此因名又县东南一百十里有金刚岩石室嵚崟顶有蛎殻】寳生岩【在福安县西南二十里有三石岩石形如笏面有红晕一抹俗以为仙书其文竒古人莫能识】更漏岩【在福安县西北五十里两峯屹立有瀑布悬崖百余丈其声逺闻如更漏然俗呼百丈漈】白公岩【在福安县西北五十余里有石室广数丈俗称灵泽夫人洞乡人多于此祷雨】万石岩【在寕徳县东三十里石岩如室可容数百人两崖之间有石桥横跨】响山岩【在寕徳县北一百十里两山对峙人语则山谷响应】显圣岩【在寕徳县北二百十里石室可容数百人旁有石炉峯显然泉天然池灵岩井等胜】岩湖障【在福安县西北五十里高二三十仞濶六七十仞其平如掌半岩有穴可容数百人下有湖名曰岩湖又铁仙障在县西北八十里】竹屿【在霞浦县西南六十里突出海中形势竒突潮退泥泞中有沙径长一里可行地无田民皆业渔有堡相近者为孤山明嘉靖三十五年倭贼自寜徳遁入州界官军追败之于此】秦屿【在福鼎县东南海中为戍防要地筼筜巡司置于此】海【在霞浦县南百里福鼎县东南七十里寕徳县东南二十里福鼎东北接浙江温州府平阳县界寜徳西南接福州府罗源县界旧通志潮汐入福寜州境者凡五派一自松山港口一自乌溪港口一自剑港口一自怯港口一自沙埕港口入寜徳县境者凡五派一自南门桥一自跨鳌桥一自蓝田渡一自东墙渡一自铜镜渡旧志州境海环三面其在东北者三沙海形势陡絶最为险要沙埕岩称首冲秦屿次之】官洋井【在寜徳县东北三十里合福安霞浦诸水潴为大洋入海三山志官井洋港源出龙泉县流出黄﨑镇与政和古田罗源诸溪同滙于官井洋风涛险恶号三港口东入海县志在二都扈﨑山尾洋底有井故名又三江洋在扈﨑山中段乃埔村港黄﨑港防流之地又三渡港在扈﨑山侧呼为内港又青山洋呼为铁墩门过三江入北洋出大海】长溪【自浙江温州府泰顺县流入府境经夀寕县东南流曰交溪又南经福安县城东曰东溪绕城而南西防西溪水亦谓之环溪又南至三港口西与穆溪水防东南流经霞浦县西五十里与寕徳县接界又南至白马门入海唐时因此溪以名县李吉甫元和郡县志长溪在县西南四十五里旧志出三港口曰江又南曰六印江下流为甘棠港芭蕉洋至古镇门入海自三港口而上皆曰溪自三港口而下皆曰江出古镇门则为海　按舆图溪源出于泰顺之龙溪白溪二水旧志于福安以东西二源俱出庆元于夀宁又以溪为东源北溪为西源皆误溪托溪俱合入长溪耳】犀溪【一名西溪源出夀寕县北佛际山东流合龙潭水又名局下溪受铁梗溪上堤水渔溪诸水又东南流经福安县西绕城而东与东溪合于城南　按舆图此即平溪而旧志及通志又皆谓平溪出夀寕县西南之西表岭流经福安县西北五十里合东溪又蟾溪在夀寕县南源出大蜀山东流合茗溪源防溪入福安县界】秦溪【源出霞浦县西北一百二十里钟龙井西流经福安县东入长溪绕城折而西南与西溪合于天马山下】大梅溪【源出霞浦县西北五十里杉洋西流经福安县东南四十里入长溪】倒流溪【在霞浦县东三十五里四都界乌岩西流至县东十五里赤岸以其西流故名通志旁有雉溪】杨家溪【在霞浦县东六十里相近有饭溪下流入乌溪港通志又东二十里为杨栁溪】柸溪【在霞浦县西北三十里下场溪在县西四十里通志县西柸溪西溪下溪虎溪其流滙于官井洋】蓝溪【在福鼎县南源出大姥山通志每嵗八月溪色变蓝其时取水染帛最佳又九都吉溪亦名蓝溪】大兰溪【在福鼎县西南秋时水至溪石可炼为又桐山溪续通志疑即夹城溪又暗溪俱在县西南源出泰顺县界　按舆图此三溪东南流至沙埕港入海】夹城溪【在福鼎县西南源自浙江泰顺县厯南尾南溪达县之水北门抵城东　本朝康熈三十八年筑隄雍正乾隆年间屡修】穹窿溪【在寕徳县西六十里三山志官井洋一源出古田山谷合周仙湖东流为穹窿溪又东为晡溪又东为淀尾经赤鉴门滙于洋县志有环溪在寕徳县西六十里源出古田界流合穹窿溪旧志有唐溪在石堂山下亦流石焉　按舆图有龙溪出古田县东北界东流经寜徳县西北又东经城北又东至马鞍塞东入海当即穹窿溪龙窿音相近而讹也】鸾溪【在寕徳县南二三十里三山志云官井洋一源出罗源飞泉渡出于三屿之右滙于洋】五丈溪【在寜徳县北二百余里两崖下插万木交防俗呼梧桐溪　按舆图源出县西北之马岭东南流至县北云淡门东入海】外渺溪【在寕徳县西北一百十里东南流经县北金垂塞东入海三山志官井洋北源出政和县界至外渺程家渡南合甘露溪兹溪经深埔渡至长境平分为二潮至金垂防于洋　按舆图是外渺溪东西二源并出温州府庆元县东流入夀寕西界合而南至寕徳府境巨流长溪之外此水源流甚逺】油溪【在寕徳县西北十里亦曰油溪三山志官井洋一源出古田至防溪合罗源山溪至溪口村同出三屿寨之左滙于洋县志有金溪源出罗源入油溪】托溪【在夀寕县西四十里旧志源出庆元县界桃岭流合芹洋溪入福安县界一名大溪又丹溪在夀寜县西南源出县西北八十五里峡头山东南流合九岭溪由芹洋溪入大溪又禾溪在夀寕县南源出牧童山流入寕徳县界按托溪即穆溪溪以其流经福安县西三十里穆洋而名也又东至亷首村曰亷溪又东合大溪曰三港口旧志穆溪源出政和县牛岭实与托溪异源同流】松山港【在霞浦县东南三山志在筋竹山西旧志有二源一出州东一出州西至沙塘合流南入海又霞浦江在县南四十五里上流曰砚江通潮】沙埕港【在福鼎县东南三山志源出温州界至桐山东入海旧志桐山溪相近有董江上流通白水江即沙埕旧港也】怯港【在福鼎县西八十里一名怯门港又有剑港一名潋港在县东百里下流俱入海】乌﨑港【在福鼎县西稍南七十二里受杨家溪水入海旧志县出蔗洋一百五十里至乌﨑向峯火门入海蔗洋即柘洋在州西北一百二十里州志港北为青湾司】玊湖【在福县南南大姥山之麓】东湖【在寕徳县城东山髙水迅宋淳祐九年县令李泽民鸠工筑堤起附马塘至蓝岫长二百余丈周九百五十余步旱涝有备民号曰李公堤】霍湖【在寕徳县北九十里霍童山下一名渚坪湖隋时邑人黄鞠凿通溪水长一里许广百余丈溉田千余顷湖源深逺大旱不竭】赤鉴湖【在寕徳县东北二十五里一名西陂塘元祐四年里人林珪筑田作堰堰垦田七百四十八顷后沦于海宣和七年县令禇惇叙重修不就后又潴为湖】周仙湖【在寕徳县西北百余里岩峯之上相传有周仙者得道于此故名乡田赖其灌溉】桐山陂【在福鼎县治地高少泉宋庆厯间土民障江流设水车溉田至今赖之】龙潭【在霞浦县西三十里其水流下白岩又有马阳水合流为州前溪又一在县西南五十余里源出洪山引入龙湾陂灌田数百亩又结渎坝在县东溉田数百顷】翁潭【在福鼎县西南源深流午广乡田利之】日龙潭【在寕徳县西六十里四山环绕中有午日岩下有三潭岩头瀑布千寻防入潭中而树木蒙宻惟亭午有日光故名又西十里有葛地龙潭上有瀑布】百丈龙潭【在寜徳县西北石壁岭有三潭縁石攀藤而上约百余丈乃得至相近又有险峻龙潭从石壁岭沿溪而入地势险絶】五龙潭【在寜徳县北霍童山五潭聨络相接一名青龙潭次名洗心池三名千佛沐浴池其下二潭曰浴剑曰落星】兴庆洲【在福安县东南四十里夹两溪之中有良田数顷】柜洲【在寜徳县北一百二十里山水陡峭险恶难渡土田稀少居民以鬻塩为业又有桃花洲在霍童山东一里】玉津东井【在霞浦县西北八十里平坑底上有怪石穹窿髙数十仞井门可容一人出入当门在浅门内深不可测相传有龙居此】
　　古迹长溪故县【在霞浦县南三十里晋置温麻县属晋安郡宋书州郡志太康四年以温麻船屯立宋齐因之后废唐复置李吉甫元和志长安二年割晋温麻旧县北四郷置长溪县西南至福州水路八百里乐史太平寰宇记长安二年复置温麻县天寳元年始改曰长溪王存九域志县在福州东北三百四十五里州志有古县在州南三十里鼓楼山下又有温麻里在县西北界】洋行县【在寜徳县北一百六十里即明初麻岭镇故址嘉靖四十年倭陷城东洋之民乗乱肆掠知县林时芳以其地僻民顽请建行县于周墩分主簿驻之一方赋税就地征收民以安辑后罢】福寜故卫【在霞浦县治东明洪武二十年建　本朝康熈三年裁】大金故所【在霞浦县南七十五里濒海旧为西臼巡检司明洪武二十年改置千户所福寜卫城周五百八十二丈门四　本朝康熈三年所裁】韩洋坂【今福安县治县本长溪西郷四境濶絶溯江逾岭百姓有急不得亟闻于有司宋嘉定十年士民郑子化等告分长溪为二淳祐四年始柝长溪之安乐乡六里灵霍乡三里置县于韩洋坂创立基址名曰福安】感徳场【今寜徳县治寰宇记寜徳县在福州东北三百里唐开成中割长溪古田两郷置感徳塲王闽升为县县志闽特置县初议置城于今县西北十里陈塘洋后以土踈水轻改置于白鹤洋即今治也】杨梅村【在夀寜县治本政和县东境有银坑数处流民窃采往往啸聚为盗明正统末邓懐茂防官台山剽掠旁县景泰六年副使沈讷讨平之以地势险逺因请析政和之善政乡东北二里及福安之平溪等里置县治杨梅村】盐塲【在霞浦县九域志长溪县有一盐三山志县东擢秀里望海里东南安民里皆有盐埕又有塩田在县西温麻里】银塲【在霞浦县九域志长溪县有玉林一银州志州东北分水岭旁有黄海黄社二银坑俱在福安县有刘洋上坪二银坑皆乆废】大铜场【在寕徳县西北二百二十里李家园后山宋元祐间发绍熈后废明洪武十九年重建正徳五年废又黄柏铜在县西北一百二十里新兴铜坑在县北九十里坑龙铜坑在县北九十里坑龙铜坑在县西七十里皆宋淳熈中发后废又八房后洋沿铅坑在县北一百六十里宋发寻废阳防山鐡坑一名阳陵山坑在县北一百二十里宋政和间发明因之其地有铁冶四所】内塲官司【在寜徳县西三十里华葢山宋时采办银课之所】大宝坑【在夀寜县东北官台山相近又有钱塘濶塲等坑】海山竒观楼【在寜徳县城西西山宋建州志前临海后倚山飞鸾勒马玊女金仙环拱向防呈竒献秀】见江亭【在霞浦县王象之舆地记胜在长溪元祐中令袁正规诗江心逺叠通潮浪海外遥分异域疆明统志在福寜县东】飞翠亭【在霞浦县西八里梁大通元年建并造浮屠以镇温麻】御风亭【在寜徳县宋淳熙中建又超然亭在城西天峯亭在白鹤岭皆宋建】筹邉台【在霞浦县城东南隅明万厯间郡守陆万垲筑以御倭俯瞰山水最为雄胜】林嵩草堂【在福鼎县南大姥山唐林嵩读书处又嵩故宅在霞浦县东十五里赤岸】玉梅堂【在福安县扆山东宋淳佑八年建左右环植梅花又县西有锦屏堂植梅最盛】白莲堂【在福安县西洋头宋淳祐中建明嘉靖间改名环溪书院又广福书院在寜徳县西四里梁干化二年建灵谿书院在寜徳县西一里宋大观初建】容斋【在福鼎县治桐山宋著作郎高昙居此高宗御书容斋二字赐之】薛令之故宅【在福安县西南十五里志胜唐肃宗念令之旧徳表所居为亷村水为亷溪山为亷岭以旌之宋朱松有题薛补阙故居诗旧志旧有灵谷草堂今为灵岩寺又夀寜县西有南山别业令之读书上有天池】薛贤故宅【在霞浦县东十五里赤岸】杨复故宅【在福安县南七十里倪侨又寜徳县东亦有复宅地名杨家村】郑虎臣故宅【在福安县东六十里柏树俗呼为白鹭】陈普故宅【在寜徳县西北石堂山】谢翺故宅【在霞浦县治后街又福安县西三十里穆洋漳檀坂亦有翺宅】林聪宅【在寜徳县埔源】
　　闗隘后溪闗【在霞浦县西北一百二十里柘洋王闽时立宋建炎中建寜贼范汝为自政和来犯里人王褒拒之于此贼不得过而去】营岭闗【在霞浦县南霞浦山前有小屿跨海路通大山中可容数百人宋绍兴中邑人常守此以拒海冦又塩田闗在县西四十里杨梅岭闗在县西南三十里南岭闗与松山遥对俯瞰海口旧有炮台设汛防守县境闗隘凡二十余处而南岭塩田尤险要】分水闗【在福鼎县北四十里分水岭与浙江平阳县接界又烽火门闗在大姥山东北十里为福寕沿海要隘设水师叅将并潋城巡司驻守县境闗隘凡十余处而分水烽火门闗尤要】叠石闗【在福鼎县亷江里顾景范方舆纪要叠石分水二闗俱王闽时制以备吴越】白石闗【在福安县南九十里上达县治下通海口为白马东冲门户设巡司稽查出入闗隘凡七处而白石为要】南靖闗【在寕徳县南十五里接罗源县界明嘉靖十五年开辟南路建设兵守之后行者病其纡逺知县林时芳改路由马鞍山上达白鹤岭闗北路遂废今有闗门镇市县境闗隘凡七处而飞鸾岭闗在县南二十里乗潮百十里可至塩田中经白匏山白马门等处最为险要】车岭闗【在夀寜县南四十里车岭头又鐡关在县东南五十里又东有絶险闗在火烧岩皆明万厯二十一年建县境闗隘凡二十余处】桐山镇【今福鼎县治旧桐山堡置巡司明洪武中徙于水澳又徙芦门嘉靖末仍还桐山】大筼筜镇【在福鼎县东南明洪武二十年筑城移蒋洋巡司于此改名嘉靖中又移巡屿堡在县东北一百里海滨今为秦屿巡司】清湾镇【在霞浦县东五十里西岭明洪武二十年筑城移西臼巡司于此改名嘉靖中又移于牙里堡在州高东七十里今裁】罗镇【在霞浦县南四十五里明洪武二十年筑城置巡司嘉靖中移于闾峡堡在县南五十五里今裁有闾峡市】延亭镇【在霞浦县南百里明洪武二十年筑城置巡司嘉靖中移于下浒堡在县南七十五里今裁】柘洋镇【在霞浦县西北一百二十里西南去福安县百里元末有袁天禄率其兄弟据此为泰安社筑城周二里元授以江西行省防政明初纳欵正统六年増置巡司于此今因之】芦门镇【在霞浦县西北一百四十里明正徳末筑城移水澳巡司于此嘉靖末又徙铜山堡今改置坏溪司在县西北四十里】石堂镇【在宁徳县西北一百二十里旧置于麻岭今移驻此】渔溪镇【在夀寜县东南五十里斜滩旧置于县东渔溪属福安县明景泰六年移官台山宏治中又移驻此仍曰渔溪司今因之】烽火门水砦【在霞浦县东十里松山下旧有巡司明初废为松山堡正统九年始自三沙移砦于此増拨官军以备倭宼今有烽火镇市】三屿砦【在寕徳县东三十里宋初建元丰初移置于蛇﨑山接福安福寜三县界因改名三县砦明洪武二十一年又移于福寕之松山寻废】莆门镇【在福鼎县东南与温州接界】黄﨑镇【在福安东南九域志长溪县又有黄崎一镇县志镇在县南一百五十里唐咸通中置税塲于三江口宋熈寜五年徙于此明治十八年以寜徳县东北之长﨑为黄﨑镇而改故镇为白石巡司设城堡嘉靖中置甘棠公馆为监司行部驻节之所万厯五年又移塩运分司于此】关镇【在寜徳县北九域志县有闗一镇三山志镇在县七十里水漈漈里】麻岭镇【在寜徳县北二百余里元置巡司明洪武初移治县北百六十里之东洋曰东洋麻岭司宣徳间徙驻涵村嘉靖八年又徙于云淡门寻又徙于黄湾隆庆初复还驻东洋】三沙堡【在霞浦县东六十里海滨明永乐十八年设烽大台水砦于此拨军防守正统九年移于松山今有三沙市县境之堡凡二十余处】沙埕堡【在福鼎县东近浙江莆门三面皆海商民辐辏今成镇市县境之堡凡十六处】苏洋堡【在福安东南四十五里明嘉靖中置塩运分司于此今有苏洋醝市又三塘堡在县东南五十里明嘉靖四十五年置万厯中尝议迁县此地堡凡四处】大黍堡【在夀寕县西九岭溪出此县境之堡凡四十余处皆明万厯中筑】富溪津市【在福安县西南三十里亷村旧名石矶津渔塩之货丛聚于此上通建寕】穆洋市【在福安县西三十里亷溪上游盐货从富溪过者居积于此亦泰顺诸县咽喉也】
　　津梁金台桥【在霞浦县东十里明正徳中知州欧阳嵩浚河引赤岸潮绕入城门因建此桥下设板闸以时啓闭又东门外一里有欧公桥南门外有通济桥亦嵩所建】石湖桥【在福鼎县南门外宋有王氏号仙源者常建三十六桥今皆不详所在惟此桥独传　本朝乾隆十六年重建覆以亭】溪口桥【在福安县南秦溪口长四百六十八尺酾水为十一道旧志元皇庆时建又沙潭桥在六都明正统初建上架亭二十一间其下灵湫传有神物居焉】飞鸾桥【在寜徳县南飞鸾岭下】石马桥【在寜徳县北一百九十里元建石折而不坠传为仙迹】
　　堤堰长溪河堤【在府治南明正徳十年知州欧阳嵩浚河筑堤深一丈五尺长一千七百六十丈两堤各广一丈建桥四立闸三以时蓄泄明季修　本朝乾隆二十五年郡守李拔重浚加筑】斗门闸【在霞浦县东门外开化桥下宋元祐二年修筑溉田万顷】
　　陵墓隋黄鞠墓【在寜徳县北霍童山下】唐薛令之墓【在福安县西南二十里泉埔山】林嵩墓【在霞浦县东岱村】黄岳墓【在寜徳县南二十里覆连山下】宋邱允墓【在霞浦县南马鞍山】邱最墓【在福安县西南十五里城山】杨复墓【在寜徳县东北十五里】王定国墓【在福安县东南百二十里丹澳】林湜墓【在霞浦县贤沙里】张叔振墓【在霞浦县东建善寺龙山】杨楫墓【在福鼎县南潋村】余复墓【在寜徳县北八十里东山】林駉墓【在寜徳县东北七十里】王伯大墓【在霞浦县东三十五里】孙翼凤墓【在霞浦县西南十里】陈普墓【在寜徳县一百二十里】元王伯顔墓【在霞浦县虎镇塔下】韩信同墓【在寜徳县东北十五里】明林聪墓【在寜徳县东北五十里水南湖】黄钏墓【在福安县南白沙】
　　祠庙谏议大夫庙【在寜徳县霍童山隋大业中谏议大夫黄鞠尝垦山之荒壤为田凿涧以灌溉之民立祠祀焉】薛补阙祠【福安县有三祀唐薛令之一在城南明兴文书院兼祀宋杨复一在金山一在富溪】七贤祠【在府学内宋建祀唐林嵩宋林维屏张叔振孙调黄干杨楫林湜】忠烈祠【在寕徳县碧山祀唐黄岳】三贤祠【在福安县西湖山下祀唐薛令之宋郑虎臣谢翺】节孝忠勇祠【在霞浦县西门外旧以忠勇庙祀宋县令潘中节孝庙祀元州尹王伯顔明万厯中合为一祠】阮先生祠【在寜徳县东北十五里祀宋阮大成】朱韦斋祠【在福安县北龄寺宋建炎中韦斋常擕朱子寓此亦名晦翁书院一在寕徳县察院西又霞浦县西北来青书院初名学古齐霞浦县东南正学书院俱祀宋朱松朱熹】庄敏祠【在寕徳县治右祀明尚书林聪】怀徳祠【在霞浦县东门外祀明知州欧阳嵩】功徳祠【在寕徳县治左祀明都督戚继光】义勇祠【在福鼎县南秦屿城北门明季海冦攻城前后三战张鸾等山悉力捍御计死难者四十三人后人为之立祠以祀】
　　寺观建善寺【在霞浦县东门外华峯下唐景云中建有松风绣谷二亭东臯湼槃台诸胜】栖林寺【在福鼎县西五里晋天福二年建又昭明寺在县西八里梁大通元年梁昭明太子建　本朝乾隆二年拓建十八年修】山寺【在福安县西八十里闽坑岭唐开成中建宋朱子与杨复讲学处】支提寺【在寕徳县北九十里支提山唐成通九年建又有小支提寺】鹤林宫【在寕徳县北霍童山下相传为禇伯玉修真之所】三峯寺【在夀寕县治西一里宋淳化初建】
　　名宦宋蔡高【仙游人蔡襄弟景祐中尉长溪屡断疑狱人称神明】黄琮【莆田人元符中尉长溪戢吏便民以忧去令鸠钱以赙固辞徒步防防以归】曹辅【沙县人元符中任寜徳尉刚毅有为境内井然】宋棐【莆田人宣和初令寕徳性和易临事屹然不可动吏不得逞】储惇叙【晋江人宣和中令寕徳清慎自持多惠政】潘中【浦城人靖康改元令长溪政化翔洽建炎二年建卒叶侬叛犯寕徳中率兵赴援力战被执骂贼遇害】赵诜之【宗室建炎中任寕徳令操法明谨狱无寃民】赵善悉【宗室淳熈初令寕徳劝课农桑作兴学校造金溪桥以利涉人徳之】赵镇【乐清人嘉定中令长溪王十朋荐之曰屡更州县皆有治绩明敏之政吏不能欺】赵时焕【晋江人亦宗室子嘉定中尉长溪政声大着奸恶逺窜】鲍逊【平阳人淳祐中令长溪案无留牍防帅幕嶒设军期船逊为民力争获谴民诉于朝起为司农丞】黄恪【南剑州人淳祐初令长溪筑赤岸陂截溪流骈木为基垒巨石为三级灌田千余亩至今赖之】郑黼【崇安人淳祐中初置福安县黼为令经画疆邑科条井然】李泽民【淳祐八年令寕徳政平讼简创筑东湖陂人称李公隄】元胡琏【懐孟人至大中任福安县簿持身防谨建学校造溪口诸桥民懐之】孟格特依【回回人皇庆中尹福安务农重谷政声翕然孟格特依旧作忙兀歹今改正】张伯顔【河间人至顺初知福寕均赋役置学田育士州人祀之】高琛【燕山人至顺初尹福安强毅正直敦励风化】王伯顔【沾化人至正九年尹福寕红巾贼入境伯顔率中子相引兵败之已而贼大集还守州治守门者遯贼突入伯顔奋身力战焉中流矢遂被执贼知其名欲令仍尹州伯顔叱骂不屈贼怒遂遇害相亦死之相妻潘及二幼女皆死同时邑人阮宗泽以巡检家居伯顔令率兵御寇至古县力战死】张贤赞【至正中为福寜判官十三年三月红巾防州治贤赞死之】明尹昌隆【太和人洪武间以御史改知福寕县清勤自砥科差必騐丁而高下之吏无所售其奸】焦玉【汶上人福寜卫副千户宣徳五年冦警从都指挥刘海收捕分兵哨至州东屯管洋山下与贼遇奋战力竭死之】胡全【吴山人正统中知寕徳县有时应才时军书络绎区画随宜邓茂七叛卒入境率兵克其寨邑赖以安】胡晨【英山人正统末任福安县丞时邓茂七倡乱晨备御有方邑赖以安正统初嵗祲晨称贷于富室不足乃尽借存留仓米发赈同官欲中请晨曰请则动经旬日民死过半矣有罪晨自当之全活无算】刘象【安福人成化九年县复为州象知州事勤政惠民百废具举植松四万株于龙首山民比之甘棠云】欧阳嵩【太和人正徳中知福寕州开城东南河一千八百丈灌田数千顷复买田贮谷以为后人疏濬之费】罗干【永丰人正徳中知寕徳县性刚毅令行禁止干伦子也人称其有父风】张璧【六安人袭福寕卫指挥佥事任烽火寨把总破倭有功嘉靖三十八年倭寇岩前战死】钟一元【秀水人嘉靖中知福寕州营西城六百余丈甫竣而倭至守御有备民徳之】程箕【绩溪人嘉靖中官福安教谕倭入寇守西门督兵力战死之】陈泗【永康人嘉靖间知福安摘奸锄强每食只薯一噐人呼为薯公】谢君锡【海阳人嘉靖中官福安训导倭陷城死于文庙】卢仲佃【东阳人嘉靖间知福安县时邑初陷于倭积骸弥野仲佃竭力抚循与民休息明年倭又薄城悉力固守贼遂遁去】张尧卿【番禺人嘉靖中任寕徳知县倭犯城单弱无援矢死以守贼拥众登陴尭卿手刄六七人城陷死之】陆万垓【平湖人隆庆初知福寕州事至立断兵兴増赋力为节缩嵗省金六千有竒客兵更戍创造兵营于城外处之万厯时临川祝永夀知州事寛厚爱民厘奸剔人称陆祝】韩绍【归善人万厯初知福寜州涖政精勤请除陷海虚粮免站银七百两两】钱士鳌【钱塘人万厯中知福寕州吏治敏决阂阓山陬夫征无扰】方孔炤【桐城人万厯中知福寜州始至建学宫开玊带池识州人刘中藻于诸生中中藻后举进士官行人就义死】霍腾蛟【南海人万厯中知夀寜县顺昌贼吴建鼔众谋乱腾蛟单骑往谕留三日示以祸福众贼不敢害率官军进讨平之】揭重【临川人崇正中知福寜州以清亷明敏称曰与诸生讲学论文士风丕振】凌义渠【归安人崇祯间为礼科给事中时与相温体仁不合出为福寜防政精勤厘剔一尘不染染士民戴之】
　　本朝郭之秀【沈阳人顺治三年任福安知县时冦盗方炽之秀竭力御抚防明末余冦聚众焚掠督兵与战为流矢所中死】吴允焞【仁和人顺治三年任夀寕知县山寇犯境允焞招集义勇往御势寡不敌为所执脑篐悬树骂不絶口而死妻瞿氏闻之投缳以殉事闻　予防廕】饶崇秩【丰城人顺治六年任夀寕知县时值冦攘崇秩率兵讨平胁从者悉请寛免全活万计在任五载锄强辑众威惠并着以迁去】张延统【华州人顺治十一年任福安知县未匝嵗民懐其惠闻父讣哀号七日而絶士民醵钱以殓并送其丧归】吴万福【辽东人康熈间任福寕摠兵官悍御有方冦盗屏息耿逆叛万福发兵拒战死之合家见害事闻赠太子太保　予卹廕入祠忠祠】冷岐辉【嘉定人雍正十二年知福宁州事适州陞为府附郡设霞浦县即管县事经理一切公廨坛宇皆井井有条时有冷慈父之称】路以周【招逺人雍正十二年知福安县修文庙建尊经阁修学志培西郊水坝去之日人为立碑建亭曰路公亭】傅维祖【鄞县人乾隆四年知福鼎县时县初建凡公署学宫坛宇草创经画具有条理】周天福【亳州人乾隆九年知宁徳县戢暴除奸重儒兴学士民祀之遗爱祠】萧克昌【咸阳人乾隆二十年知福安县洁已爱民修理学宫城垣捐膏火以造士因调入闱以劳卒士民哀之】
　　唐五代薛令之【字君选长溪人神龙进士闽士登第自令之始开元中累迁左补阙兼太子侍读谢病归肃宗即位嘉其防因勅其乡曰防村水曰亷溪】林嵩【字降神长溪入干符进士词赋为一时之冠召除秘书省正字黄巢乱东归观察使陈岩辟为团练巡官转度支使后除毛诗博士厯官刺史有赋一巻】黄岳【长溪人唐末太学生王审知窃号必欲官之岳度无以拒遂投栖云百八丈漈死乡人为立祠】宋周希古【字叔信长溪人端拱进士收辰州蛮有功授著作郎厯秘书丞知蓬州政绩昭著终朝请大夫】邱允【字执中长溪人父腴字伯纯幼孤事母至孝为乡党楷模允举元符进士授栾城尉调知宁湘平反寃狱五十余人厯知栁州南渡后召对允疏劝勤政事任忠良逺奸侫帝嘉纳改知恵州俗信巫鬼病不服药允焚巫词开药局卒赠朝议大夫】杨惇礼【字穆仲长溪人崇宁进士建炎初以御史召与赵鼎同命惇礼辞曰艰难无从卫之劳时平享豊盈之乐吾不敢也】阮大成【字希圣宁徳人政和中以三舍升国学靖康时李纲罢斥大成同陈东等伏阙上书斥李邦彦白时中等之奸乞复用李纲钦宗从之】陈最【字季常长溪人宣和进士官新昌丞防杭卒乱最单骑抚之贼曰陈公忠义虐之不祥遂迭归召对称防授诸司粮料院出使川陜有平贼功】杨复【字志仁长溪人受业朱子之门劲特通敏考索最精真徳秀帅闽即郡学创贵徳堂以处之着祭礼十四巻仪礼图十八巻又有家礼杂説附着二巻皆传于世】王定国【字安卿长溪人绍兴末叩闗上边宜十策髙宗幸金陵复进十五事命従赵端招抚山东时海州为红巾所据定国收复之摄州事兴隆间守髙邮城与金凡九十三战皆捷特创髙邮军签判以处之后官知髙邮军】林湜【字正甫长溪人由富阳尉厯御史论劾甚鋭出为江西转运判官厯太府司农卿韩侂胄雠逐正士吕吕俭贬岭外湜见丞相余深曰吕子约南行执奏收回大臣责也不聴刀请外除湖北转运副使进直龙图阁致仕朱子被斥士皆逺嫌湜独执弟子礼不变所着有槃隠集】杨兴宗【字似之长溪人少师郑樵复执经林光朝之门举绍兴进士调铅山簿孝宗登极汤思退主和议连书抵东府争其非思退怒已而迁校书郎与林光朝校文省殿擢郑侨蔡幼学陈傅良时称得人转宣教郎权尚书司勲郎论张説不当与赵汝愚同除拜不报乃丐祠】王宗已【字子由长溪人绍兴进士授赠城令治为岭南第一孝宗书其名于御屏终朝奉大夫】张观【字逵之长溪人太学生隆兴中金人渝盟侵扰淮甸观率诸生七十二人上书请斩汤思退等而用陈康伯胡铨以济大计言甚切直仕终新城令】林维屏【字邦援长溪人通诗书三经梁克家判福州延礼郡庠讲道授业一时学者云集所着有易春秋等　论韩栁辨疑语録诸书】杨楫【字通老长溪人淳熈进士刚介有守调莆田尉闽帅程叔逹移县括逃田楫力疏其不便漕使林祈异而荐之累官司农寺簿劄论进君子退小人语多风厉转少卿寻出知安庆终朝散郎】高颐【字元龄寕徳人经明行修从防者防千人庆元进士知永州东安县居官临民卓然有声平生博极羣书着鸡牕丛览百五十巻诗集传解三十巻】郑师孟【字齐卿寕徳人家贫力学六经注疏手自抄録从朱子游黄干妻以女曽着洪范讲义发明皇极之蕴】黄泳【字夫长溪人庆元中禁伪学泳试防排斥异端力宗朱子之学】林駉【字徳颂寜徳人清修苦学博极羣书九经注释暗记成诵尤习当代典故着源流至论皇鉴前后集后同邑王履翁字吉父更为外集十巻行世】林仲麟【字景冲寕徳人太学生庆元间赵汝愚以谗被贬仲麟同杨宏中等六人伏阙上书乞救触权奸怒送毘陵编管时称庆元六君子嘉定中诏加褒録弟仲虎开禧间副李璧使金亦以风节着】王伯大【字幼学长溪人嘉定进士国子学正厯江东提举常平知临江军岁饥置荒政局延客究古今赈济法全活甚众端平中累迁直宝谟阁枢密副都丞防右司郎中进对直言无所讳淳祐八年除防知政事归督漕于闽命县令筑营田陂卒諡忠文】李鉴【字汝明长溪人嘉定进士官广东提举平易近明尤晓兵事尝督捕赣冦擒之领州符海冦惮其威遁去值两浙饥运米活众素从黄干杨复防归与同邑龚郯创建讲堂推明师说着有和鸣集】孙翼凤【字昭瑞长溪人颖悟絶伦以乡举入太学史嵩之谋起复翼鳯率同舍生黄伯恺金九万等攻之又斥和议事言甚剀切绍定中与兄附凤同登进士累官签书枢宻院事】黄干【字尚质长溪人师朱子著述甚富余干饶鲁幼从干游寜徳李鉴亦师之所着有诲语官至直学士与三山黄干别为一人】余复【字子叔寜徳人绍熈初防士大廷光宗览复对曰余复直而不讦擢第一赐之诗寕宗即位诏入史舘兼实録检讨着有礼记图说】赵万年【字方叔长溪人庆元武举为襄阳制置司干办官开禧二年金人围襄阳宣帅诸司相继遁万年缮兵峙粮力赞招抚使赵淳为死守计相拒九十余日贼遁去以功进武徳大夫有守城録及禆幄集】陈经【字正甫长溪人庆元进士官终奉议郎性沈潜多所著述有书觧五十巻行世】高伯壎【字汝谐寜徳人頥子学问醇正践履笃实留心闗洛之学有防粹古今事类二百巻集闗洛诸公语为传心直指十巻】林子云【字质夫长溪人宝庆进士融州教授潜心圣学躬行实体多所自得着易说十巻】郑士懿【字从之寜徳人端平进士时真徳秀知贡举得其巻曰经世才也厯官太学博士出知武冈军公明廉慎着有定齐集】郑君老【字邦夀长溪人咸淳进士乞归养亲而宋亡入元知君老者交荐于朝竞不起卒学者私諡曰靖节】谢翺【字臯羽福安人父钥有至行翺徙居浦城元兵南下文天祥由海上至闽檄州郡大举勤王翺倾家资率乡兵数百人赴难遂防军事天祥转战闽广至潮阳被执翺匿民间后之浦阳依方凤及永康吴思齐以居防稽唐珏诸陵骨于兰亭种冬青树为识翺实与其事尝为作冬青树引闻者莫不洒泣年四十七死方凤等葬翺于子陵台南】陈普【字尚徳寜徳人居石堂山学宗庆源辅广广朱子高弟也入元三辟为本省教授不起巍然以斯道自任四方及门者数百人尝聘主云庄书院晚居莆中造就益众其学以真知实浅求无愧于古圣贤而后已所著书甚多亡逸过半明嘉靖中闵文振辑其存者为石遗堂集】元王都中【字邦翰福寜人以父积翁奉使日本遇害特授平江路治中时年十七遇事剖柝动中肯綮秩满除浙东宣慰副使终江浙行省防知政事厯官四十余年治郡之绩虽古循吏无以加】王荐【字希贤福寜人性孝而好义父疾甚夜祷于天愿减年以益父夀父絶复苏曰适有神人语我曰汝子孝上帝赐汝十二龄后果十二年终母病渇语荐曰得渇可止时冬月求不得行至深深岭值雪避树下思母病仰天而哭忽见石岩间青蔓离披有二焉因摘归奉母渇遂止】陈阳盈【字子谦福寜人字天锡以文学厯官知福清州阳盈为泉州税课副使忧归至正十二年攻州知州王伯顔檄阳盈帅民兵拒敌防于贼贼胁之降汤盈大骂与义士汤成顺同遇害】陈端孙【字伯都福寜人登武举首授总管府録事四迁至福建宣慰都元帅镇福清州时陈友定欲据八闽勒兵侵境端孙率众拒之中流矢被执友定胁之从端孙骂曰我家三世仕元肯从汝反乎友定怒杀之其妻孙氏挈女投井死】韩信同【字伯循号古遗寕徳人从陈普学究心濓洛闗闽之说普叹曰吾老矣得斯人饮水俟命何憾延祐四年应江浙郷举不第归即杜门不出弟子抠衣受教者履满户外有韩氏遗书二巻】明江得澄【鲁福安人与弟得汉友暧四世同居元季兵乱负亲避难遇贼伤臂贼感其孝而舎之合家安焉】程宗儒【福寜人检身励行洪武初举明经训导多所造就着五经蠡测五巻】韩孝标【昌福安人孝友天至亲殁庐墓三年教授乡校旬暇輙至墓所拜哭洪武间举孝亷授海塩知县】周斌【字质夫宁徳人洪武五年乡荐为建宁教授撰贺云南平表称防赐金币秩满陞齐左长史以疾卒初杨荣少时斌见而竒之亲授以业语之曰子器识非常他日大就惜余老不及见也后果为名臣人服其鉴】陈竒【字器之福安人领乡荐擢御史永乐间监军甘肃号令严明军民戴之寇至锜勒兵战孤军不支被执死之】陈琦【字公琰福安人永乐进士以与修永乐大典超授江西按察佥事能断疑狱时称神明】池斌【字仕全福寕人正统末邓茂七党至其乡值斌外出贼炽火炙其父以胁财斌至贼所抱泣请代贼释其父炙斌至焦烂不死因得与父放归后以夀终】林遂【字元成福寕人正徳进士官南京大理寺副嘉靖初陈九事帝纳之擢湖广按察司佥事赈襄沔饥活万余人又寻迁四川副使平酉阳乱官至贵州防政致仕归囊无余赀着有石壁集】林聪【字季聪寕徳人正统进士景泰初为吏科都给事中风采凛然额森送英宗归聪请备銮舆卤簿从之遂迎复如礼迁春坊司直仍补给事时吏部尚书何文渊以选法不公为聪论罢其党劾聪左迁国子学正英宗复辟擢佥都御史厯官刑部尚书卒諡庄敏公额森旧作乜先今改正】周朴【字懐玉福寜人嘉靖初举于乡从吕柟学以潜心力行见称判广州斥絶畨舶常防署肇庆赎锾商税悉籍库时有事安南军军兴数万一无所染厯任思恩知府归】阮贡【福安县人三嵗而孤母卓氏力贫守志贡事之尽孝母病汤药必亲尝目不交睫者逾月母卒朝夕哀恸既葬刻木为母像事之如生】林爱民【字子之福寕人嘉靖进士授嘉靖主事寻阳先是司闗令有拯溺物者赏爱民至令救人者赏倍之全活甚众坐事判嘉兴倭变筑桐乡城工成而防至城赖以全擢广东佥事】黄干行【字大同福寜人友爱好义兄病夜觅医于乡遇虎不顾登靖进士厯户部郎中出守重庆爱民诲士卒于官】郭文周【字景复福寕人嘉靖进士授中书舍人改御史鲠直有风裁巡按广东复命应代世宗命再往粤人益肃然擢顺天府丞论劾赵文华忤严嵩致仕归着有台中奏议按粤封事观风漫兴东山集】黄钏【字珍夫福安人任温州府同知为人英毅有畧嘉靖中倭自福寜向温钏发兵拒战于水北州身先士卒贼伏四起官军溃同事者皆奔窜钏自麾兵抗贼贼支解之】李泰【字文亨福安人官龙泉教谕嘉靖中矿徒宼邑泰率众战于万夀桥下死之】詹镐【字徳武福安人通判坤之子嘉靖中倭防城镐不屈骂贼死时诸生郭大科郭大干死城守国初吴廷珙骂贼支解皆称志士】陈继盛【字朝嘉福寕人事父至孝官遂昌训导迁兴寜教谕处州埛冦为梗单车谕降之转国子助教以母老乞归】陈褎【字邦进寜徳人嘉靖进士官御史敢言不讳巡按江西时夏言欲毁民居以益园囿上书讽之人为之危褎曰吾寜危一身忍见百姓离析之惨夏憾之谪泗州乆之移慈溪令厯迁广西左江守备着骝山集】陈富春【字必亨福寜人以隆庆选贡授济寜州判却羡金监泰山香税一无所取迁鲁藩经厯谢病不赴着有岱宗小史】防朴【字太初福宁人九嵗能属文举万厯进士授成都府推官厯迁刑部郎中三主法曺无一冤狱仕终湖广防政】白受采【福寜人世官百户父麟嘉靖间委守白鹤岭倭陷寜徳麟坐罪繋狱万厯初贼陷大金松山采同弟祥自陈愿击贼报効赎父罪竟以失援死州旌其门曰孝义】张万纪【字汝守福寜人世袭福寕卫指挥佥事官桐山把总善以贼捕贼贼无所匿每破贼巢倾所获尽敬之士卒故乐为用厯官昭平防将每战身杂士伍队中亲冐矢石暇则读书赋诗若不知兵者万厯中官惠潮副将征琼崖黎蛮中流矢死】陈朂【字世勉寜徳人万厯进士知余姚县三迁广东防议谢病归再起广西副使知兵左江是特川贵防征杨应龙朂因简土司兵数千人往反破之防皮林蛮反遂晋朂监军防政协勦生擒苗首抚降万计以积劳卒】崔世召【字徴仲寜徳人领万厯乡荐任巴陵令以忤珰削籍归寻擢浙江运副再擢连州知州以诗著名】吴中藻【字荐叔福安人崇祯庚辰进士授行人明亡中藻正衣冠坐防事吞金不死遂自缢本朝乾隆四十一年　　赐諡烈愍同邑举人缪自珣亦死之　本朝乾隆四十一年　　予入忠义祠】
　　本朝叶有挺【字贞夫夀宁人康熈庚戍进士十三年耿逆变作有挺避入南昌明年从涧道归省母逆党逼胁有挺泣告母曰儿不得长侍膝下矣遂走山中絶粒死】
　　流寓五代许光大【沿海都巡检寓居研江冦至力战死卿人即其地祀之】宋朱松【建炎中尝擕子熹寓福安之龄寺寕徳之西山寺后熹于庆元间亦以伪学之禁避地焉从游甚众黄干杨楫林湜高松陈骏郑师孟龚郯张泳其最着也】郑樵【莆田人受学于长溪今州东北潋溪之西灵峯寺蒙井有樵题咏】陈傅良【遂安人寓居长溪周大山有纪咏镌石林复杨兴宗与之友】明马思聪【莆田人宏治中为诸生讲学于南禅寺后使江西死宸濠之内】
　　列女唐黄岳妻林氏【长溪人岳不受伪闽之辟投渊死氏哭曰夫能为忠臣氏独不能为烈妇乎亦投于渊】宋郑贞娘【长溪进士郑君老妺受林森聘未行元兵南下贼俘掠里中小婢奔告曰贼巳至门奈何贞娘神色不动取刀自刎年甫十八】元李午妻张氏【本邹平人午同从子零戍福寜死张力作养舅姑舅姑殁叹曰夫死千里外不能归骨奚以生为遂书事衣背行丐至闽见零问夫处则荒葬莫辨矣张哀号防絶忽有童子午慿之言曰西郊夫人桥我葬处也张啓视得之持骨祝曰诚妾夫也入口当融如雪黏如胶巳而果然遂与零防防归至正间旌门】林氏女【福寜人袁天禄屠其家驱女以行女不从杀之其兄林克咸妻陈氏仓卒闻变扶姑抱子遁去潜依母家纺织养姑抚姑终其身】明彭祖振妻黄氏【名昭娘寕徳人年十七归祖振祖振素有痿疾事之无怨色居八载而祖振亡昭娘犹处女也有谋聘之者誓死不从抚侄为嗣以节夀终】朱祚妻顾氏【福寜人少适祚祚贫且婴疾顾鬻奁具以供药饵祚死顾年二十六无子尽鬻釜甑陶器之具夫于木梳山父母强之归不往絶粒七日而死】包埙妻曽氏【名罗莲福寕人许聘未婚埙家日替父不恱防埙死父喜曰吾女脱苦矣女泣曰儿虽未行父当往吊父如言往女遂自尽】刘廷舆妻陈氏【福安人氏与夫及姑俱为倭所掠谓夫曰妾死不足惜姑与君奈何乃绐贼以身为质释廷舆母子归取赎金度去稍逺即自刎死】杜应鸿女【字叔真福寜人年十七从母避贼走海上贼追至女投海淖而死】陈翰妻林氏【寜徳人与夫同执倭营告夫曰不幸至此势难两全我有死而巳君归抚子母相念也乃以计脱夫出营叹曰吾事毕矣遂赴水死】林鸿渐妻崔氏【寜徳人为倭所掠不屈被杀巳而屋燬身焚天雨其形宛然在地】渔者妻【遗其姓氏从夫徙福寜古县夫死不能殓恸哭三日殡尸海滨跃入海中死】李津妻黄氏【夀寜人年二十五夫卒兄嫂逼之嫁氏剪髪自誓嫂曰髪可短亦可长也遂自尽】黄钏妾卓氏林氏【福安人钏死卓年十九林年二十八嫡室陈氏怜其无出试遣之二氏毁容自誓乃相依守节而终】
　　本朝朱廷璋妻张氏【霞浦人夫殁家赤贫氏抚孤无二志康熈二十四年　旌】连孟斛妻李氏【霞浦人与子邦品妻倪氏孙鳯徳妻郑氏三世孀守人以为难】陈端淙妻池氏【福安人年二十五夫亡甘贫抚孤年至八十五嵗】吴邦畿妻夏氏【夀寕人年甫十七夫亡无子翁姑令改适氏除笄毁妆归守父家亲戚罕见其面】林子侯妻赵氏【寕徳人年二十二夫卒止生一女氏为夫立后孝事衰翁守节七十年】张守符妻江氏【夀寕人寇乱被掠氏投崖死】林公兴妻符氏【夀寕人年二十六为上冦所掠强汚不从投河死】林朝纲妻李氏【夀寕人冦乱被掠欲汚之百般诱胁终不屈贼怒攴解投河中】吴瑞云妻郭氏【福安人未婚瑞云客死氏闻讣毁容恸哭及榇归衰麻往迎絶食而死同邑林时亥妻栁氏名端娘亦未嫁死节】陈芳名妻林氏【名聚姐寜徳人年十九许聘未嫁闻芳名卒悲号自缢夫家迎归与芳名合葬又同邑黄元昌聘妻林氏以遇冦不辱死】蓝氏女【名银娘霞浦人年十九遇暴不汚服毒死乾隆年间建坊旌表】危彬妻郑氏【霞浦人夫亡遗腹生一子训诲成立事舅姑以孝闻乾隆年间　旌又同邑张士光妻林氏王荩未婚妻陈氏盛天宜未婚妻童氏王挺未婚妻方氏林天宠未婚妻曽氏俱乾隆年间先后　旌表】黄天第妻王氏【福安人夫亡纺绩奉姑抚孤成立雍正间　旌又同邑节妇吴瑞彪妻刘氏郑如金妻王氏苏洋妻刘氏陈桂妻毛氏叶文鹢妻黄氏林永六妻李氏郑仁彦妻王氏郑尚储妻刘氏郭秉钺妻余氏林万上妻周氏林兆綖妻李氏林良玑妻金氏刘万淇妻王氏又贞女郑颂华妻林氏刘肇渤妻陈舜英俱乾隆年间先后旌表】黄有达妻郭氏【寜徳人夫亡家贫抚二孤成立雍正间　旌又同邑节妇】
　　【吴兆穆妻陈氏李学琇妻林氏李舒祐妻潘氏林啓祥妻陈氏林韬未婚妻黄氏左振妻陈氏左玺玺妻马氏俱乾隆年间先先后旌表】叶长青妻缪氏【夀寕人夫亡矢志苦节又同邑节妇叶师和妻徐氏叶仲先妻许氏叶春先妻吴氏夏华珩妻刘氏夏华瑀妻刘氏李秉妻叶氏俱乾隆年间先后　旌表】江子盛妻郑氏【福鼎人夫亡死莭乾隆年间　旌表】
　　仙释太姥【帝尧时人以练蓝为业有道士求浆母饮以醪道士授以九转丹砂之法以七月七日乗龙马上升今太姥山以此得名】晋葛洪【字容父尝炼丹于温麻县今名其山曰洪山】唐司马承祯【修炼于霍童山跨鹤飞升】陈蓬【号白水仙干符中驾舟从海上来家于后崎与林嵩有诗文之雅后不知所之着有隂阳书七十二巻星图一巻】宋杨彦国【福寜人入太学崇寜间退隠方着易解夜忽光明由顶而出遂崇内典栖才山号太姥居士着楞严经解】元周兴能【寜徳人尝学道于福寜水西观后返怡云堂学炼丹之法道成元统间别怡云堂香炉上升】
　　土产鐡【寜徳县出今有冶】盐【霞浦福鼎俱出九域志长溪县有盐塲州志福安寜徳卤水味薄用火熬汁十锅止可得一锅】茶【山园俱有惟白琳多】蓝靛【府境俱有又漳汀流寓之民辟地种菁草绞其汁成靛】谷纸【出府境杯洋】









　　钦定大清一统志巻三百三十四
<史部,地理类,总志之属,大清一统志,台湾府图>
<史部,地理类,总志之属,大清一统志,台湾府图>
<史部,地理类,总志之属,大清一统志,台湾府表>
　　钦定四库全书
　　钦定大清一统志巻三百三十五
　　台湾府【在福建省治东南水程一十一更外五百四十里四面皆海东西距除澎湖及水程四更外广一百里南北距二千八百四十五里东至大山番界五十里西至澎湖岛五十里南至沙马矶头海五百三十里北至鸡笼城海二千三百十五里自府治至　京师七千余里】
　　分野天文牵牛须女分野星纪之次
　　建置沿革自古荒服之地不通中国名曰东番明天启中为红毛荷兰夷人所据属于日本
　　本朝顺治六年郑成功逐荷兰夷据之伪置承天府名曰东都设二县曰天兴万年其子郑锦改东都曰东寜省升二县为州康熙二十二年讨平之改置台湾府属福建省领县二雍正元年又分诸罗置彰化县领县四
　　台湾县【附郭东西距除澎湖及水程四更外广五十里南北距五十里东至大山番界四十五里西至鹿耳门海五里南至鳯山县界十里北至诸罗县界四十里本东番地　本朝顺治六年郑成功伪置天兴万年二县属承天府其子郑锦又升二县为州康熙二十三年废二州改置台湾县为府治】凤山县【在府治南八十里东西距五十五里南北距二百七十五里东至淡水溪大山番界二十五里西至海三十里东至沙马矶头海二百三十里北至台湾县界四　五里本东番地　本朝顺治六年郑成功属万年州康熙二十三年分置凤山县属台湾府】诸罗县【在府治北一百十七里东西距五十一里南北距二百五里东至大山番界二十一里西至海三十里南至台湾县界七十七里北至彰化县界一百二十八里本东番地　本朝顺治六年郑成功据之寻属天兴州康熙二十三年分置诸罗县属台湾府】彰化县【在府治北三百九十七里东西距四十里南北距七百七十里东至大山番界二十里西至鹿仔港海二十里南至诸罗县治二百八十里北至鸡笼城海六百八里本东番地本朝顺治六年郑成功据之寻属天兴州康熙二十三年属诸罗县雍正元年分诸罗县北半线地置彰化县属台湾府】
　　形势屹峙海中延袤二千余里为东南屏障【台郡闻见録】四面环海崇山峻岭横截其中【台郡图志】背负崇冈襟带列岛浪峤南屏鸡笼北卫【旧志】
　　风俗禾麻蔽野庐舍依然畜牧之饶无异中土【台郡闻见録】节稍晚夏乃澍雨人始耕种嵗一收获丰盈常足【同上】地无木棉兼民不知蚕布帛多资于中土【同上】尊敬长老孤独废疾之人则乡社人共餔之【同上】土人性畏海捕鱼则于溪涧故老死不与他国往来【漳州府志】
　　城池台湾府城　【本朝雍正三年建栅城四十一里三百三十四歩门七各建楼台其上乾隆元年易七门以石雉堞钉鐡皮楼防女墙】鳯山县城　【本朝康熈六十年创筑土城周四百一百八十步门四有濠】诸罗县城　【本朝康熈四十三年建补城雍正元年始土筑周四里一百五十歩门四池深一丈广三丈五年建城门楼十二年于土城外环植刺竹】彰化县城　【本朝雍正十二年于城外环植刺竹周四里一百十八歩门四】淡水防城【在竹堑　本朝雍正十一年于城外环植刺竹周二里一百六十歩门四俱建楼】淡水城【在淡水八里岔山北麓红毛时建　本朝雍正二年设门四】澎湖防城【在大山屿西澚本朝康熈五十六年建】
　　学校台湾府学【在府治西南宁南坊　本朝康熙二十四年建五十一年修乾隆十年重修入学额数二十名】台湾县学【在县治东东安坊　本朝康熙二十三年创建四十二年雍正元年十二年屡修入学额数十二名】凤山县学【在县治兴隆庄本朝康熙二十三年创建五十八年雍正七年屡修乾隆二年重建入学额数十二名】诸罗县学【在县治西门内　本朝康熙四十五年建四十七年五十四年拓建雍正八年重修入学额数十二名】彰化县学【在县治东北　本朝雍正三年建入学额数八名】海东书院【在府学西本朝康熙五十九年巡道梁文瑄建乾隆四年学臣杨二酉奏准照直省书院例以府教授为师】
　　【选诸生肄业其中贡生施士安捐田一千畆以充膏火又崇文书院在东安坊康熙四十三年建彰化县有白河书院在学宫右各县并有社学】
　　户口【原额人丁一万八千八百二十七滋生人丁一千六百五十八土番人丁一千七百四十八】田赋【田园四万八千六百三十四甲四分零又一千八百六十三顷二十一畆九分零额徴银共一万三千四百五十五两七钱五分零粟共十九万三百六十二石九斗八升零】
　　山川大目防山【在台湾县东五十里土畨所居通志山下有大目降溪蜿蜒而下过平坂于番其南曰栁仔林山列阜如屏延亘数里其西北为马鞍山自木冈西递众山重叠不一马鞍其尽处也　按舆图台湾之东有大冈山当即木冈及大目降山字音讹异耳又通志自大目降山歴保大里东保大里西至新丰永丰二里又南抵崇徳里相距百里其山崔嵬险阻人迹不到从无名号以此知大冈山葢大山之统名也】大冈山【在台湾县南八十余里山顶险峻上有巨冈可望不可登近鳯山县之嘉祥里亦曰江山又曰碙山其东南为小冈山近鳯山县之长治里新志大冈在北小冈在南两山相对峙凡至台舟过澎湖东吉澳即见此山与台湾猴洞诸山相界处也以舆图考之台湾有两大冈山一在台湾东稍北当即旧志大脚山与新志大目降山也一在县南又南曰小冈山与鳯山县接界】香洋仔山【在台湾县东南通志山在湖仔内山南防嵝络绎拥起平畴】角带围山【在台湾县东南二十六里通志在香洋仔山南下有深坑仔红毛寮溪过此曰冈山溪为鳯山县界　按旧志小香洋山东为深坑仔又西南为大香洋溪流逶迤山水幽胜即指此山也】猪母耳山【在台湾县东南五十八里通志下有鲫鱼潭许寛溪咬狗溪石头坑又有遥接其南者曰湖仔内山】木冈山【在台湾县东北三十三里与诸罗县相接巍峩特耸其顶带戴云雾天气清明始见山形其峯上与天齐通志台湾之山此最髙大为一府诸山之祖亦县治之主山也北至茑松溪则为诸罗县界山之南有畨仔湖山抜地而起与木冈山势相聨属　按舆图台郡北自鸡笼山南至沙马矶头二千余里东偏负山西面临海其山蜿蜒不断总名大山亦总呼为木冈山】阿猴林山【在鳯山县东林木茂密渐入畨界】赤山【在鳯山县东十里上有汤池旧志去府一百四十里通志陂陁平衍时有火出其上由此而南悉属畨社又鳯弹山东北一山土色纯赤亦曰赤山】鳯山【在鳯山县南三十里形若飞鳯县以此得名旧志上多巨石嵚崎玲珑通志旁有二小峯如翅又其东北有数小峯如卵曰凤弹山西南山冈曰鳯鼻山邑治之对山也】毘南谧山【在鳯山县南二百二十里亦曰卑南覔山旧志山连绵髙峻上多松杉人迹不至夜望之有光如火又金山在县东境外多罗满港内相传产金又大女覔山有芋叶大如屋土畨珍之】半屏山【在鳯山县北七里通志自台湾县大小冈山迤而南近附于县治者为半屏山形如画屏故名莲花潭直过其下悬崖立又呼为半崩山又县左有龟山近接半屏山中多乔木繁隂密防望之蔚然深秀又漯底山在半屏山西北平原中一邱浮出其顶寛平上有小窍出水若无底然】观音山【在凤山县东南十五里旧志有水西流入小冈山水通志在阿猴林西北起伏盘曲中峯屹立若菩萨端坐众小峯拱峙扵侧故名又七星山聫络观音山之北七峯皆戴石如星】傀儡山【在凤山县东南六十里土畨所居呼为加唠通志在县治东冲霄耸起常带云雾舟行至澎湖天气晴霄即见此山重冈复袖皆人迹所不到总呼为傀儡山野畨出没扵此其分支为北叶山自是而南为蜈蜞岭其左为嫏娇山又南而直抵于波涛中者为沙马矶自矶回转而东有两峯并峙髙出天表为纲卒山老佛山由二山络绎而北累累不絶又有朝华离山大柴髙山霄马于山大乌万山皆背立傀儡山之后俯临海中】沙马矶头山【在鳯山县东南二百三十里海濵其南有仙人棋盘石亦曰仙人山旧志山形如城下可泊舟水退时有礁状如马通志吕宋船往来皆以此为指南】虎仔山【在鳯山县西南七里海濵亦曰打鼓山俗呼为拘狗山旧志北去府治百里下为打狗仔港冬产青鱼通志山特峙海濵旧有畨人居之明嘉靖间流防林道干为俞大猷所逐遁入于此后从海道逃入占城其遗种尚有存者今水师营垒尚在由此山蜿蜒而下势若长蛇为蛇山在邑治右又旗后山在打鼓山西南临海上为渔人采捕处其参差隔海列于打鼓左右者西有石佛北有石塔南有凉礁皆屹立于大海中舟人经此必鸣金焚纸以祭海神】滚水山【在鳯山县东北旧志在冈山南二十余里下有汤泉广五十余畆泉源沸突防有硫气流潴为潭周数十里有山环障中起三洲古木森列居民决水灌田饶沃数千顷通志有大小滚水二山相离十里许上有浊泥水滚出】七鲲身山【在鳯山县西北通志自打鼓山穿田过港逶迤六十余里平地中结为七峯如鲲鱼鼔浪其山无石皆沙土上多杂木苍翠可观】火山【在诸罗县东二十五里玉案山东稍南通志山多石石隙泉涌常有火出水中】南马仙山【在诸罗县南通志山势腾空卓立其南为乌山西南为芋匏山罗汉门山猴洞山山有大石洞洞外旧属台湾县雍正三年割东南界至罗汉门归台湾县以分水岭为界】大武峦山【在诸罗县东南通志由彰化县大遯山南奔七百余里山脉停驻挺为是山特立圆秀可爱县治之主山也又牛朝山在县西北十里通志由大武峦迤而西二十余里横冈如带近贴县治之背复自右旋左尾一小山逆列水口为邑治锁钥　按大武峦即诸罗山旧志山在县东地最肥饶县治其麓多熊豕獐鹿县之得名以此】玉山【在诸罗县东南大武峦山之后色白如银北与彰化县之水沙连内山接通志三峯并立髙出羣山为大武峦后障终嵗云封其顶惟冬日晴明可见顷刻烟雾复合矣】多侣居山【在诸罗县东南旧志在天兴州东北百余里山极髙峻盛夏雪消流成瀑布】阿里山【在诸罗县东南通志山极辽阔内有八社又东南为大龟佛山同为邑治左肩又东为肚武膋山为畨米基山】马椆山【在诸罗县东南二十里通志自半月岭而南又西转为闗仔岭山径仄如天险下有汉人耕种其中相近有粪箕湖山又小佛山在粪箕湖西南下有古树髙数丈相传有神附焉居民皆徙数里外东南为赤山土皆赤色　按此与旧志佛山异旧志谓山东临中巷者今为彰化县山】玉案山【在诸罗县东南三十里通志山自东而折于南居邑左臂为学宫对山旧名玉枕又嵌头山在至案山东北其西南为笔架山又有翁上天山如老翁扶杖欲行状又西为半月岭】大武垅山【在诸罗县东南六十里通志山绕玉案山后与学宫遥对又西北为五步练山峭险不容足相并为消离山其支峯聨络扵南为鹿驭山东西烟山虎头山内茄拔山琅包山下有旷埔汉人多耕种其中】大福兴山【在诸罗县东北通志一名大目根山与覆釡金山同为县治右肩又东为枋仔岸山鹿楮山打利山鹿仔墉山则为邑右之外辅】叶仔林山【在诸罗县东北七十里通志与大武峦相接自东旋北居诸罗县右臂稍北为鼎葢梁山为梅仔坑山又北为尖山子山又北为竒冷山又北则为彰化县界】寮望山【在彰化县其麓旧为半线营今为县治通志山北为猫罗社东南为猫罗山　按旧志有打猫山在诸罗县东北百余里多巨木鸟兽当即猫罗山也】半线山【在彰化县东旧志在废半线司东美田畴利畜牧产栗木可造舟楫明末海防林道干窜此】倒旗山【在彰化县北通志山形如旗由岸里山而北渐逼扵海小峯错落与倒旗相连者为礁防叭山】岸里山【在彰化县北通志山深险其东北即南日山猫盂山】大肚山【在彰化县北旧志在废半线司北山形圆耸下有大肚溪通志与寮望山对峙山后为猫雾拣社其北为沙辘山铁砧山岸里山】南嵌山【在彰化县北南嵌社东为太平山猫里山椰里歴山交眉山】南山【在彰化县北竹堑社之南通志相近为小鳯山与山形势相属下为竹堑埔汉人耕种其中东为祐武乃山极髙大与合欢大山障蔽南日诸山之后遥接干豆门诸社及查内山】大遯山【在彰化县北通志由小鸡笼蜿蜒而南矗起屼立扵淡水港之东北即寄独仑山也烟霏雾霭峯峦不可枚举】圭州山【在彰化县北大遯山之南旧志在海濵淡水城东】硫黄山【在彰化县北淡水城相近旧志山下常有火光日照之气能伤人土可煎硫亦名璜山通志山在大遯山东内有鸡柔山外为北投社西极港口循港逆折而东为干豆门】大鸡笼山【在彰化县北海中鸡笼城之南旧志下有港甚寛广可容巨舟数十红毛常筑城扵此通志山在港东一望巍然为全台祖山凡往来日本洋船皆以此山为指南其西有金包裹山山背有二石对峙曰旗杆石西有小鸡笼山亦曰鼻头山峻峙海濵有石中空曰石门】大武郡山【在彰化县东南四十里通志去大鸡笼七百余里在虎溪之北南山之西南有大武郡社社东为南投山有社二溪南曰南投社溪北曰北投社又有阿拔泉山竹脚寮山内有林冀埔汉人耕种其中上有九十九尖峯玉笋排簇天际下为大吼山栲栳山又东北为水沙连内山南与诸罗县之玉山相接又西隔一溪为扑仔篱山】牛相触山【在彰化县东南六十五里通志南北两峯如牛奋角相触中隔小溪溪南为诸罗县斗六门界溪北为县之大武郡山界】牛朝山【在彰化县东北通志自大鸡笼分支东渡八尺门港双峯遥对髙不可极山南为生畨三十六社居蛤仔滩地人迹罕到其南为买猪末山两山相对百余里又南为哆罗满社山东南为蛤仔滩山又南为黒沙晃山为崇爻山二山皆极髙犬内有生番十社亦人迹所不到又南袤接鳯山之毘南諡山界】八里分山【在淡水城西旧志上有古铁猫触之则病通志自干豆门穿港而西山势雄伟杰出于淡水港之东南】澎湖岛【在台湾县西大海中西与泉州金门所相望唐施肩吾有澎湖诗宋史琉球国在泉州之东有海岛曰澎湖烟火相望元史漳水兴福四州界内澎湖诸岛与琉球相对水至澎湖渐低近琉球则谓之落漈其水趋下不回最为险迅至元二十八年闽人吴志斗言欲伐琉球宜就澎湖发船明年自汀州渡海伐之不克还驻澎湖旧志山形平衍东西约五十里南北约二十里周围小屿颇多自泉州府城东出海三日可至至元末置巡司于此明洪武二十年尽徙屿民废巡司而墟其地嘉靖中海防曽壹本林鳯等据为巢穴万厯二十年以倭犯朝鲜増设戍兵三十七年红夷一舟阑入澎湖久之乃去天启二年有髙文律者乘戍卒单弱以十余船突据澎岛遂因山为城环海为池肆毒扵漳泉防海之地要求互市巡抚南居益遣兵分三路进勦大破其兵乃复澎湖议于穏澳山开筑城基东西南各留一门北设炮台　本朝顺治中郑成功保据夏门兼有澎湖后取台湾倚为重镇设安抚司领巨舰二百精兵二万拒守康熙二十二年施琅帅舟师南征抵八罩水进攻澎湖因风縦火克之通志澎湖岛古称三十六屿泛若水中之鳬其朂大而居中者曰大屿山縦横各三十余里屿之东偏曰香炉屿西偏曰雁净屿曰沙墩屿北偏曰龟壁山山外曰锭钩屿产紫菜曰鸡肾屿曰员背屿又北曰鸟屿曰白沙屿最北曰屈爪屿吉具屿其最西有目屿屿之东有姑婆屿铁砧屿土地公屿金山屿空殻屿而正西为西屿丁字门屿稍北为镇海屿东则太仓屿西屿之后有四角屿鸡笼屿桶盘屿虎井屿转而南有花屿草屿大猫屿小猫屿南屿头巾屿八罩屿屿周三里余居民稠密北为狗沙屿相对为将军屿稍西为岑圭屿后为船帆屿后埭屿其南曰东屿北曰西屿其二屿居南屿之东而平分一水故名其下流曰味银屿曰钟子屿又东曰东吉屿曰西吉屿其中曰锄头屿渡海者必由二吉以入葢入台之指南也总计屿实四十有五云】小琉球屿【在凤山县南一百里下淡水南大海中旧志屿周二十余里通志突起一峯盘郁苍翠中无人居多产椰子竹木下多巉岩巨石大舟湾泊甚难葢鳯山县之水口也】浪乔南屿【在凤山县南二百四十里亦名琅峤山旧志自沙马矶头一潮水可至逺视防茫舟人罕至土番所居地宜羊去下淡水三百余里多瘴气】南谧东屿【在鳯山县南二百二十余里海中去南谧三里许为一方之蔽土番至彼见水中有菓稻流出而无从踪迹也】北澎湖屿【在彰化县极北鸡笼城东北大海中旧志屿低平寛广周约二十余里其旁多溜舟人惮之】海【环台湾府境皆海鸡笼城东北渡洋不辨里程一日夜以十更为率自鸡笼淡水舟行至福州港口五更自台湾港至澎湖四更自澎湖至泉州金门所七更东北至日本国七十二更南至吕宋国六十更东南至大港二十二更西南至南澳七更皆就顺风而言又自鸡笼而东南约三更以外便为下溜舟不可至通志海居极东月常早上故潮水长退视同厦亦较早焉初一十六潮满巳亥而竭扵寅申初八二十三潮满寅申而竭于巳亥然南北亦有不同从半线以下潮水过北汐流过南与澎湖同半线以上潮流过南汐流过北矣海多飓风最甚为台土番有识飐草草生无节则周嵗无大台一节则台一次多亦如之无不验矣】圆港【在台湾县西海港自鹿耳门以内周环皆隄海舟聚泊后红毛建城如台因亦谓港为台湾】网港【在台湾县西北废天兴州北旧志渔人恒取鱼于此】新港【在台湾县北十五里源出木冈山西流至洲仔尾入海港南为台湾县界港北为诸罗县界】蚊港【在诸罗县界南六十里源出县东大山中白急水溪西流经铁线桥又西入海其北有八掌溪亦自大山西流经县南又西入海是为蚊仔港其南为茅港尾港又西为麻豆豆港按旧志蚊港在县西北上流为石龟山叠二溪至县北合八掌牛朝溪诸水入海俱误】仔港【在诸罗县西北县北牛朝溪西入海之口】笨港【在诸罗县西北上流石龟溪山叠溪二水合而西入海】海丰港【在诸罗县西北彰化县西南二邑之界　按舆图彰化县海港极多循丰而北为三林港又北为鹿仔港又北为草港又北为大甲港又北为双寮海口即房里溪猫盂溪入海处又北为后垅港又北为中港又北为竹堑港又北为凤山港又北为南北大溪港又北为南嵌港又北为后淡水港又东北为鸡笼港又东为尺门港又东南为蛤仔滩港】马沙港【在台湾县西南旧志西通大海北接台湾南岸即安平镇城亦名马沙沟新志安平镇港潮汐与鹿耳门七鲲身相连寛衍可泊千艘又北线尾在鹿耳门南有柴头港红毛时水甚深夹板船可入今淤浅】蛲港【在鳯山县西北十五里旧志上源自小岗山西流防观音山又西经县西北维新里入海可泊小舟新志蛲港系台湾辖其南为竹仔港又南为弥陀港即小冈山水及浊水入海处又南为万丹港】打鼓仔港【在鳯山县西南七里通志港口一巨石劈分水门水分两条南入为前镇港又入为凤山港至凤山庄北入为硫磺港至兴隆庄】鼈兴港【在鳯山县东六十里放索溪西入海处】茑松溪【在台湾县北十里上源有二北源出县东北湖仔内山曰狗咬溪西南流南源出县东栁仔林山西流曰大目降溪过大目降庄北与狗咬溪合经鲫鱼潭又西经府城北为茑松溪又西北于海亦曰大目溪又县东三十里为卓猴溪源出卓猴后山合洋子港县东十五里为许寛溪流入鲫鱼潭俱防于茑松溪】冈山溪【在台湾县东南三十里源出大冈山红毛寮溪在县东三十里源出深沟二赞行溪在县南二十里合冈山红毛寮二溪由喜树港入海为台鳯分界处溪北属台湾溪南属鳯山】湾里溪【在诸罗县南七十里源发县东南大山西流过湾里铺北又西至新港口入海稍北有麻豆溪西流入海】急水溪【在诸罗县南三十里通志作嘓溪源出大武垅山十八重溪合哆啰嘓社北九重溪水过双溪口西南为急水溪下急水渡西汇于蚊港入海】八掌溪【在诸罗县南二十里通志源发玉山过枋仔岸山阿里山牛朝山之西南至白须公潭由小龟佛石西至青峯闗入海】牛朝溪【在诸罗县西南五十里通志源发大武峦山出大福兴山牛朝山之北西过北新庄至槺榔庄为龟子港入海】山叠溪【在诸罗县北二十里通志在牛朝山北发源阿里山西流至双溪口北会石龟溪又西流至笨港入海石龟溪发源竒岸冷山西流南与山叠溪合】虎尾溪【在诸罗县北五十五里彰化县南二县以溪为界过此而北人烟渐少旧志源出大山中从柴里斗六门社流出截溪分流而北经东螺社南折而西南流复合为一西入扵海通志虎防溪源发于水沙连内山麓西流过牛桐触山北分于东螺又南滙诸罗县阿拔泉溪之水为西螺又西至台仔挖入于海东螺溪分自虎尾溪北折而西流滙于海丰港入海】大武郡溪【在彰化县南通志发源大武郡山西流至鹿仔港入海】大肚溪【在彰化县北旧志源出大山中西流经大肚社南又西入海通志溪濶水险源发于南投山过北投猫罗社北合水沙连九十九尖之流西过阿东社北为草港入于海】大甲溪【在彰化县北旧志源出大山中流经大甲社南又西入海溪中多石艰于行涉通志溪面甚阔源发于岸里内山西流南分为牛骂溪崩山溪西入海】大安溪【在彰化县北通志险如大甲溪面较狭发源于水沙连内山西流过岸里南日二山支分于南日山之后曰房里溪分于铁站山之北曰猫盂溪西滙于双寮海口入海】吞霄溪【在彰化县北发源于南日山西流至倒旗山前入于海】后垅溪【在彰化县北发源于猫里山西流至后垅港入海】中港溪【在后垅之北源发于合欢大山西流至中港社西入海】竹堑溪【在中港溪之北源发大山中西流经竹堑社北又西入海】鳯山溪【在竹堑溪北通志源发查内山西流至小鳯山埔入于海】南北大溪【在彰化县东北俱发源大山中西流入海】南嵌溪【在北大溪北西流经南嵌社南折而北与社北之水防西北流入海】长豆溪【通志源发八里分山南西流入于海】上淡水溪【在彰化县东北上淡城西旧志源出东北界大山中深十余寻縁崖皆古梅舟行数日不穷中产红心鱼长竟丈其水西流北折防巴浪泉水北入于海通志八里分山之北为淡水港海口至干豆门水程十里内有大澳分二港港可泊大艘数百】磺溪【在彰化县东北通志源出大山西流出干豆门入海东北即鸡笼港】浊水溪【在鳯山县东北三十里通志源出大滚水山水流极浊南合小冈山之水会弥陀港入于海】下淡水溪【在鳯山县东南三十里旧志自淡水社西流入海旁多水田利畜牧亦名下湛溪通志源出东北大山受巴六溪之水西出而为西溪又与赤山仔所受众流之冷水坑合入于海】力力溪【在凤山县西六十里淡水溪南源出大山中西南流经力刀溪北又西南入海】放索溪【在凤山县西七十里力力溪南源出大山中北源曰中溪南源曰毕乡溪合而西南流经放索社北又西南至鼈兴港入于海】茫丹湖【在鳯山县西北半萌山西西通大海】鲫鱼潭【俗呼东湖在台湾县东北十里旧志周五里许多鱼亦名鲫仔潭其水北流绕县北会茑松溪水西入海又凤山县亦有鲫鱼潭在县西北维新里阔百余丈】甘棠潭【在台湾县东保十里居民潴水灌田又有无源潭在县东南永丰里承天鸳鸯水漆三潭俱在县南文明里】草潭【在凤山县东北观音山庄又县境有风柜莲花金荆三镇龙须等潭】鬼面潭【在彰化县北大山中旧志潭夏秋溢冬春竭有鱼虾之利】深坑【在台湾县东南源出角带围山下流入二赞行溪】月眉池【在凤山县竹沪】莲花池【在彰化县北大山中池内有屿土番居此者浸版为田种木甚羙】汤泉【在凤山县冇二一在下淡水社源出赤山一在大滚水社泉俱温故名又诸罗县东北有温泉泉上气蒸如沸】红毛井【在诸罗县署左其水甘冽荷兰所凿故名】
　　古迹赤嵌城【在台湾县南向为畨地明嘉靖四十二年流冦林道干据为巢穴始名北港既而倭冦扰闽退屯扵此遂为倭地万厯末红夷荷兰国欲据澎湖寻徙北港因招集人民商贾为窟穴崇祯八年红夷始筑赤嵌城　本朝顺治六年郑成功与倭使何斌通谋遂破红夷取其地建为承天府康熙二十二年郑克塽降改设台湾府寻移治永康里即今府治旧志红夷所筑赤嵌城方圆仅半里许上构重楼以为居室今名红毛楼】台湾废城【在台湾县西南明崇祯八年荷兰夷筑方圆一里右凭鹿耳左面海洋并设市城外以通漳泉商贾后郑成功居此更名安平镇新志红毛城在安平镇一鲲身顶又筑小城绕其麓女墙更寮与内城相连缀郑成功改建有螺梯风洞机井备极工巧乃　本朝康熙五十七年修】天兴废州【在台湾县东北四十里新港顺治六年郑成功置天兴县属承天府郑锦又陞县为州康熙二十二年属】万年废州【在台湾县东南二十里二赞行亦郑成功置县郑锦陞为州康熙二十二年废】废鸡笼安抚司【在彰化县极北海中明永乐时中官郑和奉节招抚尝三泊鸡笼淡水后荷兰夷据之筑鸡笼城　本朝顺治中郑成功置安抚司康熙二十二年废今置兵戍守】废淡水安抚司【在彰化县北有城亦荷兰夷筑郑成功置淡水安抚司于此康熙二十　年废】废半线安抚司【今彰化县治郑成功尝置半线安抚司于此康熙二十二年废】梦蝶园【在台湾县城内明季李茂春遯迹至台搆亭永康里因以名园】
　　闗隘鹿耳门【在台湾县西三十里旧志为台湾出入咽喉两岸皆筑炮台水流峡中委折回旋而入中有海翁崛多浮沙水浅风急则深浅顿易最为险要门内水面寛展可泊千艘即大圆港也今有水兵戍守又县西北有大目港亦为要地通志鹿耳门在台湾港口形如鹿耳港甚隘下有隠石行船者以浮木植标识之】罗汉门【台湾鳯山诸罗三县之总路】斗六门【在诸罗县北去竹脚寮二十余里为生畨隘口】南路营【在鳯山县西龟山下设参将驻守】淡水巡司【在鳯山县东南原在下淡水东港康熙五十一年移驻赤山之巅今移驻大昆山麓】佳里兴巡司【在诸罗县西南咸水港旧在县志右康熙六十一年移驻县西北笨港后复移驻今所】竹堑巡司【在彰化县北又猫雾捒巡司八里坌巡司鹿仔港巡司俱在县北】旧社【在台湾县东新丰里又中港冈在县东南长兴里俱有营兵分防】上淡水社【在凤山县南旧志赤水南至上淡水社八十里又二十里至下淡水社又十五里至力力社又十五里至茄藤社又六十里至放索社又八十里至茄落堂又一百二十里至浪峤峤内俱深山大林土番或攀萝扪麻葛而出不通人行】豆社【在诸罗县南旧志自台湾县新港又北五十里至麻豆社又九十里至诸罗山又一百里至地里务又一百二十里至大武郡又六十里至半线又一百十里至水里社又三百里至大甲社又一百四十里至房里社又一百三十里至吞韶社又一百三十里至后垅社又二十里至新港仔又四十五里方至中港社百里至竹堑社又二十里至社又二百里至南嵌社又八十里至八里分社又过江十五里至淡水城又三十里至竒独龟仑又六十里至内圭州杜又六十里至大屯社又四十里至小鸡笼又超石一百五十里至金包里外社又十里至内社又超大石二百里至鸡笼头又逾大江二十里至鸡笼城城防悬海中旁无港澳可泊夏天风静水程东行四日可至蛤仔滩计府治至鸡笼共二千三百一十里】
　　津梁大坊桥【在台湾县东东安坊　本朝康熙十三年因水圯重建乾隆十年修】二砖仔桥【在台湾县南西定坊】乌鬼桥【在台湾县北】安澜桥【在台湾县西门外本朝康熙五十九年重建】坑仔口桥【在台湾县南下淡水社】二赞行桥【在凤山县北二赞行溪上】铁线桥【在诸罗县急水溪上又下流有芋港尾桥】
　　陵墓明寜靖王墓【在鳯山县雉新里竹扈】五妃墓【在台湾县仁和里墓前有碑曰寜靖王从死五妃墓　本乾隆隆十一年重修墓立碑】
　　祠庙田租庙【在台湾县　本朝康熙五十五年建】八蜡祠【在鳯山县兴隆庄龟山之隂　本朝康熙四十五年建】天妃庙【在台湾县北神甚灵又鳯山彰化二县亦有庙】真人庙【在澎湖奎壁港】将军庙【在澎湖将军澳澎湖旧祀其神因以名澳】水仙宫【在凤山县安平镇】元帅庙【在诸罗县治东祀唐张巡　本朝康熙二十八年建一在凤山县观音山】
　　寺观海防寺【在台湾县治北成功别馆一名开元寺　本朝康熙二十九年建】竹溪寺【在台湾县治东南　本朝康熙二十二年建林木苍郁溪涧纡回逰人多集于此董天工见闻録寺门榜曰小西天】黄蘖寺【在台湾县北门外　本朝康熙二十七年建寻火三十二年重建】诸福寺【在诸罗县西门外　本朝康熙四十六年建】龙湖岩院【在诸罗县赤山庄前有潭名龙湖中多荷花】
　　本朝名宦施琅【晋江人郑成功据住台湾三世负固为闽海邉患康熙二十年】
　　【祖从福建总督姚启圣议拜琅靖海将军征之二十二圣　　年琅率诸将舟师由铜山进入八直扺澎湖殱其精鋭郑克塽穷蹙归命台湾平封靖海侯世袭琅为善后计特疏陈台湾弃留利害请分府县设兵戍守为东南数省藩篱上报可海氛始靖】蒋毓英【奉天锦州人康熙二十二年初】
　　【平台湾以毓英为知府毓英至身厯郊原披斩荆棘经界三县封域相土定赋罢不急之役安抚畨夷招集流亡台地遂为乐土任满迁去百姓刋石纪功】沈朝聘【辽东人康熙二十三年知台湾县方平亷介人不可干以私奸豪屏息】勒治扬【汉军骧黄旗人康熙三十四年知台湾府抚辑土畨加意教化畨童未知礼义治扬立社学延师教之】李中素【西陵人知台湾县善聼断遇寃狱必竭力申救民以不寃卒官台人思之】卫台揆【曲沃人康熙四十年知台湾府时课诸生分席讲艺文教大兴】陈璸【海康人康熙四十一年知台湾县为海疆治行第一初至台知穷民苦于水丁申请豁免值嵗旱璸去葢步祷赤日中甘霖立澍及水大涨溃隄势逼仓厫璸躬先负土石御之隄复完固修建学宫明伦堂规制焕然士民至今逢璸生日犹张灯以祝详统部】孙元衡【桐城人康熙四十二年为台湾府同知性刚正诸不便民事悉除之嵗大饥令商民俱以运米多者重其赏否则罚于是南北客艘云集米价顿减民遂得不饥】王敏政【汉军正黄旗人康熙四十三年任台湾道仁厚不苛畨民感悦】周元文【汉军正黄旗人康熙四十六年知台湾府置学田以赡寒士年荒谷贵申请恳切得免租课十之三】洪一栋【应山人康熙四十八年知台湾府通商惠工革除陋规积台人徳之】欧阳凯【漳浦人任台湾镇总兵官康熙六十年贼朱一贵作乱众至数万凯率官军进勦为贼所围力战死事闻　赠太子少保赐祭镇标左营逰击孙文元守备胡忠义千总陈元把总石琳中营千总蒋子龙把总林彦南路营守备马定国把总林富并以战死　赐防典】许云【海澄人任台湾水师副将朱一贵反云率师赴援与贼军遇连破之扵中营埔贼悉众四面来攻云跃马陷阵贼不敢逼围之数重总兵欧阳凯已阵亡云孤军无继矢尽创遍体犹奋力手刃数十贼为贼所执磔死同时死节水师左营逰击游崇功千总赵竒奉林文煌把总李茂吉并　赐祭】罗万仓【陜西人任台湾北路防将朱一贵反府城陷万仓率众坚守贼攻之急万仓突围拒战逾沟坠马贼以竹篙防其喉犹挥刀杀贼而死妾蒋氏闻兵败自经事闻　赐祭蒋氏建坊　旌之】施世骠【琅子袭封靖海侯任水师提督驻厦门朱一贵乱总督觉罗满保羽檄飞促世骠师赴澎湖迨满保至厦门而世骠登舟出港两日矣时朱一贵悉众攻安平世骠直捣台郡贼就擒时南澚镇总兵蓝廷珍同事有功复与廷珍分兵南北二路以除残孽台郡悉平】陈大辇【江夏人康熙六十一年任台湾道台经朱一贵之后所在残破大辇至安辑流亡抚绥部落生畨归化者接踵会余孽窃发未靖大辇悉捕获置之法台民获安】张湄【钱塘人雍正年间以御史巡台湾严稽冒籍校士公明】曾曰瑛【南昌人乾隆十一年任台湾淡水同知摄彰化篆寻擢汀州府知府后调台湾府所至建学造士修志筑堤百废具举民风为之丕变嵗旱步祷病暍卒士民哀之】
　　本朝人物陈士俊【字子庆台湾县人好施与康熙五十七年大饥士俊出粟二千五百石以赈存活无算置园地于诸罗凤山二县以充义塜乡人徳之】黄孟深【诸罗人性孝友兄弟俱早殁孟深抚侄如巳子人以为难同里王求李次俱四世同居有司并表其门】
　　流寓明张士防【恵安人崇祯癸酉副榜遯迹台湾隠居扵东安坊杜门不出日以书史自娱辟谷三年惟食茶果夀至九十九而终】
　　本朝列女洪之庭妻张氏【台湾县人年十八归之庭生一女之庭死氏勤纺织以飬舅姑苦节四十年如一日】辜纯汤妻林氏【台湾县人纯汤卒时氏年二十无子抚其媵所生二子成立与同邑杨茂仁妻余郑斌升妻陈俱以节孝着】沈瑞妻郑氏【氏郑斌女也瑞以传为霖反间事连坐被囚独发氏归氏泣谓父曰免既适沈家矣安可独生愿同系斌従之系别室沈将死乃解一带使人持别氏见即投缳死】傅璇妻黄氏【璇傅为霖子为霖反间事觉父子俱置极刑氏以兄铨百方营救得不坐氏曰子死父妻死夫一也遂自缢】郑克妻陈氏【克郑经飬子也经入冦时以伪监国印付克经病死经诸子幽克于别室夜遣乌鬼拉杀之陈自缢而死】谢灿妻郑氏【漳州府人归台湾县谢灿灿逺贾扵外病卒讣闻氏投缳死】王寻妻阮氏【寻凤山县人行伍氏归寻无所出寻卒氏请于伯叔为寻立嗣殡毕自缢死】李宋妻赵氏【台湾县人归宋时宋已病笃氏衣不解带扶侍汤药及宋卒氏哀恸投缳台人莫不髙其节争吊祭之同邑曽国妻郭年十八国溺海死郭自缢以殉】黄氏女【台湾县人许聘同邑陈越琪未婚越琪卒氏自缢康熙六十一年　旌同邑纪氏女许配吴氏子亦以未婚殉志乡里义之】欧预妻王氏【诸罗县人年二十适预逾年预卒氏悲号治防尽礼逾月闭室自经】袁氏女【台湾人夫亡殉节雍正间旌】林妙妻侯氏【台湾人夫亡矢志数十年如一日乾隆年间　旌同邑陈振扬】
　　【妻吴氏侯孟富妻刘氏并夫亡守节先后　旌表】李时灿妻王氏【鳯山人夫亡守节又同邑烈妇陈顔氏守志不汚自缢俱乾隆年间　旌表】吴庆荣妻髙氏【诸罗人夫亡守节不贰又同邑节妇刘源由妻江氏民大治妻南大蛮又烈妇苏智妻林氏并乾隆间先后旌表】汪刘氏汪余氏【彰化人姑妇二人素慈孝雍正九年大甲西畨作乱姑谓妇曰义不可辱当各为计遂自刎妇抱姑尸泣逆畨粹至触垣死又同邑节妇翁昌龄妻林氐俱乾隆年间　旌表】
　　土产盐　糖【有黒白二种】饲子饭鱼【通志无细骨可和饭以饲幼子】鹿茸三友花【俗呼山茉莉】檨【通志红毛从日本移来之种实如猪腰五六月盛热有香】
　　【檨木檨肉檨三种】椰　梹榔　波罗密　芋【大于内地数倍】番薯






　　钦定大清一统志巻三百三十五
<史部,地理类,总志之属,大清一统志>
<史部,地理类,总志之属,大清一统志,永春州图>
<史部,地理类,总志之属,大清一统志,永春州图>
<史部,地理类,总志之属,大清一统志,永春州表>
　　钦定四库全书
　　钦定大清一统志巻三百三十六
　　永春州【在福建省治西南四百一十里东西距三百八十里南北距二百二十五里东至兴化府仙游县界八十里西至龙岩州漳平县界三百里南至泉州府南安县界四十五里北至福州府永福县界一百八十里东南至南安县界三十里西南至泉州府安溪县界三十里东北至永福县界一百九十五里西北至延平府永安县界四百一十里本州境东西距七十五里南北距九十里东至南安县界三十里西至漳平县界四十五里南至南安县界四十五里北至德化县界四十五里东南至南安县界三十里西南至安溪县界三十里东北至仙游县界六十里西北至漳平县界一百五十里自州治至　京师七千一百四十五里】
　　分野天文牵牛须女分野星纪之次
　　建置沿革禹贡扬州南境周为七闽地后属越秦为闽中郡地汉为冶县地晋以后为晋安县地陈隋为南安县地五代王闽分置永春县属泉州【按宋史志作闽曰桃源府志作后唐长兴三年闽王延钧升桃林塲为桃源晋天福三年始改曰永春皆与寰宇记不同】宋元明不改
　　本朝因之雍正十二年陞为永春州直福建省领县二
　　德化县【在州北少西三十里东西距二百里南北距一百四十里东至兴化府仙游县界八十里西至大田县界一百二十里南至本州界二十里北至福州府永福县界一百二十里东南至本州界二十里西南至本州界七十里东北至永福县界一百五十里西北至延平府尤溪县界七十里汉冶县地晋为延平晋安二县地宋齐以后为沙村晋安二县地唐为尤溪县地五代王闽置德化县属福州后改属泉州宋元明不改　本朝雍正十二年改属永春州】大田县【在州西北二百六十五里东西距一百七十里南北距一百三十里东至延平府尤溪县界七十里西至龙岩州宁洋县界一百里南至德化县界六十里北至延平府永安县界七十里东南至德化县治二百里西南至龙岩州漳平县治二百二十里东北至延平府沙县治二百三十里西北至永安县治一百七十里汉冶县地晋宋以后为沙村县地唐以后为尤溪县地明嘉靖十四年始析尤溪永安漳平德化四县地置大田县属延平府　本朝雍正十二年改属永春州】
　　形势南有象山东有双鱼羣峯走青一趋碧【闽书】极有溪山岩洞之胜【名胜志】
　　风俗土田膏腴兼有山林陂池苑囿之利故民多温饱白首不离乡井朴鲁而少文【旧志】其君子善居家其小人勤耕稼【隋书地理志】
　　城池永春州城【周二里三百三十六歩门四环城有濠西隅濵江明嘉靖四十三年筑本朝顺治十二年乾隆十二年十六年相继修】德化县城【周三里三百二十歩门四明嘉靖年筑　本朝康熈年间屡修乾隆十年重修】大田县城【周三里三百二十歩门四西有小溪环城而南绕入于北明嘉靖十五年筑本朝顺治康熈年间屡修乾隆二十一年重修】
　　学校永春州学【在州治东明宏治五年建　本朝康熈元年雍正二年修乾隆十七年重修入学额数十八名】德化县【在县治西明万歴元年建　本朝顺治四年康熈五十五年雍正八年修乾隆三年六年九年相继修入学额数十二名】大田县学【在县治东鳯凰山下明嘉靖中建　本朝康熈二十三年重建雍正八年修乾隆二十七年重修入学额数十二名】文公书院【在州学左旧在州治东北留湾明嘉靖间建　本朝康熈二十三年移今所乾隆十三年知州杜昌丁拓建置田以充膏火又德化县图南书院在县南门南大田县崇文书院在县治西俱康熈年间建州及各县并设有社学又旧志德化县有紫阳书院丁溪书院】
　　戸口【原额军民人丁二万八千四丁又滋生人丁六千一百十四又新増屯丁二千四十三】田赋【田地三千七百十三顷七十二亩三分六厘零屯田地一千八十五顷九十四亩一厘零额征银四万四百四十六两二分七厘零米三千一百五石七斗六升六合零】
　　山川大鹏山【在州西北隅为州治主山形如鹏飞垂翅顶有三峯秀出云表】大羽山【在州西北大鹏山之右重冈叠嶂如鸟舒翼相近有康山脉自大羽山顿伏而起为州之障卫】昆仑山【在州东山势雄拔根盘数里】水口山【在州东居州水口其前为双鱼山】陈岩山【在州西二十六里中峯尖耸东西二峯屹立谓之二台有瀑布泉飞落数百丈昔人开路于山左通龙溪尤溪县慿虚架石下瞰深涧甚为峻险】髙丽山【在州西二十余里屹立如屏顶有道塲寨】长安山【在州南一名小姑山又南有塔口山接南安县界旧名大姑山】髙田山【在州北其山平坦众水四时流注昔有髙姓者田于其上故名】髙镇山【在州北二十里形势峻极髙出羣峰为一方巨镇】桃溪山【在州北二十余里其西有御兰山产兰】浮空山【在州北一峯突耸若浮空然】花石山【在州东南三里石乳若开花上有龙潭深不可测旁有石鼓髙大四五丈】云峯山【在州东南十里最髙峻时有云气】龙山【在州西南五里其东为象山其西为虎尾山其后为狮山】魁星山【在州西南二十里上有魁星岩岩石峭拔祝穆方舆胜览魁星严为永春县治之对山闽书古桃林塲在焉】云居山【在州西南二十里卓立嵯峨若起若伏云常居之因名又有乌石山山石俱黒如墨】周山【在州西南二十里山势雄壮绵亘三十余里】逹理山【在州西南二十五里峭拔苍翠山半有茂林清泉六月如秋产砺石】东平山【在州西南州之诸山皆峻絶此独坦夷又相近有洪步山巍然秀峙】谷平山【在州东北山顶平衍有田数亩丰衍宜谷】齐云山【在州东北十余里髙与云接相近有三冠山三峯秀出云表】翰文山【在州东北三十里亘数十里东接仙游县界冈峦回伏势若飞舞俗名石狮岭又东为玉柱山土名白隔岭与仙游分界】天竺山【在州东北三十里与南安仙游二县接界极髙峻日霁时可望泉山】乐山【在州东北四面各有一山名曰四台乐山居中周四十里亦曰五台相传昔人过此尝闻音乐故名】蓬莱山【在州西北二十里回环秀丽与锦绣山对峙有金龟桥横截于外又锦绣山在州北旧名鬼岫山宋庄夏葬父于此光宗改今名】双髻山【在州西北十里旧志脉自德化蜿蜒而来顿伏耸起结有二峯形似双髻一名朋山上有水一名仙人池】河涧山【在州西北五十里盘回起伏有九十九峯一名大池岩相近有铁矿山产铁】雪山【在州西北六十里德化县西南四十里接界处山势博衍回环盘亘四五十里隆冬积雪经月不消其阳之水为桃源溪下流入永春其隂丁水出焉下流入浐水旧志山东下为琼山二山髙相等而大小不侔其西南有斤山一名盖竹根山峯峦尖秀如卓笔然】天湖山【在州西北一百里峭崿摩空有泉四时不竭相近有岱山接德化县界熊田溪出焉】冻山【在州西北三峯似笔架髙耸下有义门陈氏居】碧溪山【在州西北一百五十里下有溪水停深碧】龙浔山【在德化县治东北山势峭拔数千仭蜿蜒如龙县主山也宋绍兴初令吴崇年尝筑寨以御防】灵山【在德化县东奇峯峭壁常兴云气旱祷輙应相近有石狮山】东济山【在德化县东顶有涧泉泻流而下济邑东居民之汲故名】龙门山【在德化县东三十里浐溪经其下与南岸山对峙如阙名曰龙门夹岸石壁数百寻一水中流旋沈跳沫十余里】七台山【在德化县东六十里巉岩特立众山莫并其上平广有水泉可屯聚东行二十里至上围岭岭北之水北流入大溪其南水逹永春州东闗入桃溪】五华山【在徳化县西四里顶有五峯形似莲花因名旧名根山上有虎蹲岩端午泉】太湖山【在德化县西盘踞数里髙十里四面崔巍上有奇峯罗列十二其巅平广数丈内有池丈余影涵太虚一碧如镜因名太湖俗名龙湖又曰青草山以形如船亦名飞船山又名金壁峯】双阳山【在德化县西四十里耸翠如叠指有大小二山】虎头山【在德化县西五十里上有古寨周七里余其中泉石如画外极险峻昔人避兵者依之相近有大尖山】双鱼山【在德化县南县之案山也脉自琼山来两峯骈耸向水而上状若双鱼并跃故名】凤翥山【在德化县南十里秀出诸峯如鸟之跂一名髙举山又名鹞山在双鱼山后为县重案】绣屏山【在德化县北十里层崖峭壁髙耸如屏顶有印石】科荣山【在德化县北绣屏山北其髙倍之环四十里上有官道南北上下延于山顶者十数里缨溪水出焉】天马山【在德化县东南西去剧头岭十里两峯状如马鞍髙耸插天其阳即永春州界黄斜溪出焉】琼山【在德化县西南峯峦圆秀状如髙廪上有石鼎石床一名囷山又名芹山新志山自雪山发脉髙与之埓】石牛山【在德化县东北旧志三面临溪阻絶山逺而髙其色苍翠欲滴绵数百里上有石壶湖北有飞仙漈壁立百仭如削悬流甚峻至半山则云消雾散不知所之幽奇不可殚述府志邑之巨山惟戴云九仙雪山与此四耳通志絶顶望见兴泉二郡山上有石如牛】九座山【在德化县东北八十里峯峦层叠道路险巇】戴云山【在徳化县西北五十里横跨五六十里实为县之镇山旧志西为大戴云东为小戴云自南逺望小戴云之髙与大戴云等及至小戴云三峯之巅则又仰望大戴云也小戴云有小径通南北平坦纡回有流泉潴泽名曰七里洋大戴云人迹罕到山顶有池分九而下曰九溪南流者二东流者五北流者二】九仙山【在德化县西北六十里有九峯秀削如攒笋嵯峩奇怪絶顶有摩云齐云二洞累石如屋天梯石门左右可通攀石俯窥直下万仭峯右有弥勒洞怪石相撑如城中广数丈东为灵鹫岩有防照池东下与路口溪合为涌溪之源西为仙峯岩冇龙池流入大田县界】鸬鷀山【在大田县城东其山三面墙立下有滩湍急傍一径可逹山巅】银瓶山【在大田县东三十里山形如瓶兼产银鐡明初置冶于此后渐逋聚为盗景泰后罢银冶惟鐡尚存】象山【在大田县西南台阁山西髙千仭羣峯矗立林木深茂上有望军洋杨家砦明嘉靖初贼首郑新等巢其上郡守陈能勦平之】大仙山【在大田县南亦名大仙峯两峯挿天如仙人角髻立于云外县之镇山也】双髻山【在大田县北三里许双峯并峙为县主山其麓有漈曰龙源悬流百仭下潴为龙潭稍东曰凤山县城跨其巅】文笔山【在大田县东南壁立河中圆耸如笔为县水口之镇】台阁山【在大田县西南三十里一名南台山山势髙耸顶平如砥有石池泉水不涸山下田数百亩皆资灌溉】雪山【在大田县东山西南延袤十余里髙千仭毎积雪经十余日不消上产草芋可以和药】白鹤山【在大田县东北一百五十里层峦叠嶂髙矗万余仭昻然如鹤立云霄府志旁有杨梅溪下有石溪梨溪橘岭诸胜】东屏山【在大田县东北一百五十里苍峭壁立方正如屏山背有岭接尤溪县界后漈崎迤逦十五里松杉夹道泉石俱佳名曰山后岭】髙岭【在州北十里其顶平衍髙压众峯】羊岭【在州东北】官田岭【在德化县西十里接大田县界亦曰尤岭岭有跃龙寨宋元武中建】大官岭【在德化县北七十里接尤溪县界往来孔道】湖岭【在德化县西北五十里最髙峻其水分西南二流皆入于浐溪】大剧岭【在德化县东南二十里亦名剧头岭髙十里接本州界朱子以事往德化夜宿于此有诗】汤岭【在德化县西北八十里下有温泉】仙峯【在大田县东南二十里仙丰溪源出此】五台峯【在大田县东北一百五十里五峯并峙有二峯尤髙自下望之缥缈入云亦曰双髻峯其下有漈曰白水】赤岩【在大田县东隔溪又白岩在县西与赤岩对峙】大虚岩【在大田县东一百余里下有水壶洞可容二三百人流乳积洞壁间髙广二丈许岩背有望鹤台髙平可坐数十人】郎官岩【在大田县东北一百里其石离离骨立上有白云庄明嘉靖中尤溪县令李文兖尝勦防驻兵于此易今名】灵惠岩【在大田县东北一百余里方舆胜览在尤溪县西一百四十里中有岩窦可入若防事者二所可环坐千人旧志山隂即沙县界旧名佛窟岩又名师姑岩岩壁峭拔去地千尺有泉出石罅间随饮者多寡为盈缩号曰圣泉土泥极腴毎三大斗可粪田百亩农民经百里来市之其阳有九湖岩在大云峯下岩前后有湖凡九故名最上一湖怪石森立亦名天湖岩】东岩【在大田县东北一百余里悬崖阻峭惟一径可登明邓茂七之乱乡人结寨守御于此岩根一台屹峙溪濵可坐而渔名曰钓台下有七潭相属曲折如北斗曰七星潭】黄龙岩【在大田县东北一百余里两岩对峙相距仅丈许流水出其间凿岩根为径相近又有虎跳岩其下石潭为虎过潭】髙才坂【在大田县东七十里与尤溪县接界元置巡司于此明移于尤溪街头今裁】桃溪【源出州西北雪山南流为新华溪经陈岩山曰陈岩溪又东为埔兠溪又东经东平山为洑溪又北为磁灶溪又东至徐山曰石鼔溪始通舟楫经州城南曰县前溪又东出云龙桥曰虎尾溪转而东北湾环如月是为留湾又东南绕花石山朝水口山出为长澄潭潭下乱石叅错激水湍猛为马甲钟山山门南涧滑石西涵诸滩西涵在州东十五里桃溪之咽防也又东南流入泉州府南安县界为晋江之上源在州境众水之会入者凡十有四】锦溪【源出州北桃溪山西南流入桃溪又逸溪出州西北苏坑龟龙溪出州西圳兠塞及南畬岭新田溪合州西南加湖猛虎岭万代山三水白芒坑水出乌石山东渡坑水出羊岭山小姑溪水源出州南与南安县接界又白内溪出州东武极山合白隔岭溪水下流俱入桃溪　按舆图有坑溪出州东北白隔岭西南流经湖洋堡南又西南至东闗南入桃溪当即旧志白内溪也】熊田溪【在州西北一百五十里源出岱山南流经碧山为碧溪又西南入泉州府安溪县界又洞口溪在州西北五十里亦入安溪县界入蓝溪】浐溪【源出德化县西北戴云山共有九其二南流者曰东埔曰李山防流为白泉溪至大屈尺有花桥溪自双阳山东来注之又东流为苏溪至涂坂受雪山盖竹根山诸水又东流过县城南为浐溪南受丁溪水稍下有缨溪水自县北科荣山南来注之溪水至此可负二十石舟又东流十余里为虎跳溪有黄斜溪自县东南天马山北流注之又二十里至龙门又东北二十里至石狮渡有蕉溪水自戴云山之阳东流注之又东北二十里至举口受上下漳溪之水又十里至南埕有芹溪水自戴云山之阳东流注之又东流三十里有涌溪水自戴云山隂东流注之又东入福州府永福县界为大樟溪下流东北入建江】丁溪【在徳化县南源出县西南琼山东流会于浐溪先是丁溪东行不与浐防宋元符间邑人林程始募工凿通之一夕雷雨决流若丁字然故名】寨前溪【在德化县西北源出湖岭有二南流者入李仙溪西流者入大田县尤溪】小尤溪【源出德化县西九仙山西流为小尤溪又西合小尤中水北流至大田县巩口为大田溪东北流经大田县城前亦曰县前溪又东过镇东桥为夹剑潭又东北合仙丰溪为合剑潭又东北经髙才坂接尤溪县界会东溪滙为七星潭即尤溪之上源也旧志大田未立县时溪湮明嘉靖二十四年谢廷训率民疏导凿石决隄始可胜舟　按舆图湖头溪出大田县西南武陵安村南东北流至县西南有林柄溪自县西东南流注之又东经县城南又东北流有英溪自县西北羊子岭东流经县北合花溪水东南流注之又东北经溪演坂东南又北经髙才司东又北流入尤溪县界旧志及通志俱畧】东溪【在大田县东北七十里源出县西北三十里曰觞溪潭东流合渡头桥溪入尤溪】龙潭【在州东又龙窟潭在州西南三清潭在州西北】佐溪龙潭【在德化县东又石山龙潭在县西北二十里】青龙潭【在大田县西南百里与龙岩州漳平县接界广一里许有石百丈俯瞰潭中】雷潭【在大田县西四五里隐入深林中两岸石山壁立如瓮上有五小潭下滙为一大潭亘五里许相传有龙居之】石花潭【在大田县东北一百五十里两岸皆石壁斗絶人迹罕到岩瀑飞流冲激崖石水花如雨散入澄潭中潭深不可测有龙居焉相近有七龙潭两山夹涧亘石为底其中凹为七潭上下相缀水节级而下】杨栁漈【在大田县东北一百余里极髙峻水如悬练下注深潭有龙居之】秋阳漈【在大田县东北一百五十里髙百余丈三级而下其半有陂堰水碓】卓坂陂【在大田县西七十里东南就小涧筑陂障水灌田数百亩又西窍圳在县东北百里里人廖赐窍山导泉凡数里灌田甚多】温泉【有五在州境者三一在州东一在州西南一在州北在德化者二一在县西北汤岭一在县东北十五里蕉溪北】分流泉【在大田县东三十里府志水分二流阳年流右隂年流左故名】
　　古迹永春故城【今州治本南安县地五代王闽置寰宇记县在泉州西一百五十九里唐长庆二年析南安西界两乡置桃林塲福州伪命壬寅嵗改为永春县王存九域志在州南一百三十里府志桃林塲在县西南魁星山下今名上塲村又有桃源驿先在西门义烈祠后移县东今之学地犹名驿前村】德化故城【今县治五代王闽置乐史太平寰宇记在泉州北二百十里府志唐贞元中析永泰之归义乡置归德塲后唐长兴三年陞为德化县治在龙浔山南丁溪之北】大田里【今大田县治本尤溪县地其壤在延漳泉三府之交民多依山负险丛聚为盗明嘉靖十四年府通判林元伦平尤溪盗建议奏请割尤溪县十四都永安县一都漳平县十社德化县黄认一团凡十四图置县取旧里为名曰大田县治基曰状元邱旧为田则稻先熟故名】土城【在大田县西北七十里均溪社未置县以前土人陈姓筑以避盗】银塲【九域志尤溪有安仁龙蓬等塲大田县志龙蓬塲在县东北一百三十里安仁即旧安仁司也】铁塲【九域志永春县有倚洋铁塲旧志在县西北铁矿山下久废】故税务【在州治宣诏亭东宋置明初徙于州西三里后废又东津在州东十里东闗西津在州西七里南津在州南十五里小姑铺三津俱宋置以税商货元废】留从效故宅【在州东北留湾】环翠亭【在州治东州人以九日登髙于此又名万寿亭】禊饮亭【在州治东南瞰江为亭宋绍熈间县令陈珙建又州东有豁然亭宋县令黄瑀建】最髙亭【在徳化县龙浔山巅曺学佺名胜志宋宣和间令刘正建明嘉靖间易名驾云】登髙阁【在德化县治内宋建邑人以重九登髙于此】
　　闗隘虎豹闗【在德化县东南二十里剧头岭接州界有隘口在岭上明崇祯中知县李元龙榜曰虎豹闗傍有寨正临岭道寨中坠一巨石则千百石相击而下　本朝顺治初拨兵驻镇五年乃罢六年置髙洋塘】官井闗【在德化县北七十里大官岭与尤溪县接界宋置闗明为油竹隘今有大官隘】汤尾闗【在德化县西北八十里汤岭接尤溪县界宋置闗亦曰汤岭隘有汤尾寨】岩市闗【在德化县西八十里亦宋置中通五路】蕉岭隘【在德化县西七十五里接大田县界明嘉靖三年官军歼漳汀贼于此又有伏虎隘在县西北县堍闗隘凡十余处】南埕城【在德化县东六十里东连永福北接尤溪东南通仙游有南埕洞在悬崖间肩摩乃得上下为南埕乡有田数顷前阻大溪上下二山皆临流凿磴为道乃得入　本朝顺治初林忠临溪筑城以连上下二山置隘守之又于絶顶造天平城忠受抚后毁天平城而南埕城如故为县险要第一】黄坂【在州西与漳平县接界　本朝雍正十二年置巡司】桃源店【在大田县西南一百里桃源社接漳平县界有桃源店巡司原属漳平明嘉靖十六年改属本县】花桥镇【旧志在大田县东北七十里有巡司与县同置又安仁巡司在县西南湆瓶隔明正统中置本属德化后改属大田通志安仁巡司在县西南聚贤里原在德化县安仁塲改迁于此今名花桥】邱店寨【九域志德化县有邱店寨旧志在县西北四十里尤岭下宋大中祥符间以其地当德化安溪永春三县之交置三县巡司以土军守之今废又清泰里在县东北五十里元置巡司明洪武二十年移于惠安县之黄崎村又小尤巡司在县西小尤中团亦元置明废又东西团在县西北六十里元置巡司明洪武二十年移于同安县之官澳又杨梅团巡司在县北杨梅上团亦元置明废】万安寨【在州南五里花石山明嘉靖三十九年建千戸所以御倭甚险可守　本朝康熈三年裁】陈岩寨【在州西二十余里岩口村宋置寨元置陈岩隘巡司明洪武二十年移司于晋江团头村后复置寨】道塲寨【在州西北髙丽山可容万人】白鹳寨【在州西北二十五里白鹳山顶峻峭壁立崖石环障清泉四出纵横各一里许元建明正统十四年修筑贼来攻不能克州志州境堡寨隘格凡五十余处陈岩白鹳为要】英果寨【在大田县北七十里汤头元至元二十一年自尤溪县徙置于此明洪武四年复还旧址】四海寨【在大田县后双髻山平广可容数百人四围壁立一径旋绕而上县境堡塞凡三十余处】赤水市【九域志德化县有赤水铁塲旧志赤水市在县西北六十里地名赤水隔当大田尤溪之冲有上下二街】
　　津梁云龙桥【在州东南长三十余丈跨桃溪旧名知政桥宋建】溪山第一桥【在州南旧名登龙桥俗呼汤头桥明成化中建】登瀛桥【在州东北宋淳熈中建】化龙桥【在德化县东长三十七丈宋熈宁中建】镇东桥【在大田县东一里许明成化八年建曰大田桥嘉靖二十三年重建改名长二十四丈】防仙桥【在大田县西百里跨浮水溪当漳延二府之冲水势汹涌】渡头桥【在大田县东北一百余里】
　　陵墓唐盛均墓【在州东北】宋曾公亮祖墓【在德化县西北石山溪头】庄裳墓【在州东北锦绣山】明顔廷榘墓【在州西北大羽山麓】田一防墓【在大田县东门外有碑亭】
　　祠庙石鼓祠【在州西二十三都宋绍兴间县令黄瑀建雨旱祷之輙应】朱文公祠【一在州东文庙左一在德化县南门】义烈祠【在州西南明嘉靖间南靖贼犯永春前后战死者计郭荣六等三十五人至今祀之】
　　寺观太平寺【在州东唐开成年建】香林寺【在德化县北杨梅上宋天圣年移建】大罗寺【在大田县东南三十都宋朱子尝游此有诗】蓬莱观【在德化县西小尤中团明永乐中重建】
</div>
    <div class="pagination">
<a href="大清一统志_page151.html">上一页</a><span>...</span><a href="大清一统志_page147.html">147</a><a href="大清一统志_page148.html">148</a><a href="大清一统志_page149.html">149</a><a href="大清一统志_page150.html">150</a><a href="大清一统志_page151.html">151</a><span class="current-page">152</span><a href="大清一统志_page153.html">153</a><a href="大清一统志_page154.html">154</a><a href="大清一统志_page155.html">155</a><a href="大清一统志_page156.html">156</a><a href="大清一统志_page157.html">157</a><span>...</span><a href="大清一统志_page153.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
