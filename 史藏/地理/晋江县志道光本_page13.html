<!DOCTYPE html>
<html>
 <head>
  <meta charset="utf-8"/>
  <title>
   晋江县志道光本 - 第 13 页/共 196 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   晋江县志道光本 - 第 13 页/共 196 页
  </h1>
  <div class="content">
   鹊鸟桥　原名“通籴桥”。在南薰门(即水门)右水关处。
　　八兴桥　在马坂巷内。接鹊鸟桥，以注于花桥。
　　花桥　在保生大帝宫前大街。接八兴桥，注通淮桥。
　　通淮桥　在涂山街头、燕支巷口。收花桥水，北折入镇南门外大濠，注府学内桥。按：通淮桥即“通远桥”。府志分为二，于通淮条谓为子城外濠桥。府学前河乃罗城外濠，殊欠明白，不知子城正南外濠桥已无迹也。
　　文相桥　在溪亭铺大街，即排铺街文天祥庙前。以水路已失，不列图。
　　灵慈宫沟桥　在惠义铺灵慈宫前。以今水源短，不列图。
　　南门城中桥　在德济门下墙与关之中。收铳池天妃宫左畔之水，出第二城门外之右一桥，以注今罗城外濠。按：以上六城门皆有水关。北门、西门、新门、水门，其关皆在城门之右。东门、涂门，其关皆在城门之左。惟此不在左右，直从城门閾内横过，未有言其故者。

　　城外附近之桥

　　仁风桥　在仁风街尾。南唐保大间建。按：环城之水归于东南。此自北而南者，下则自西而东。
　　甘棠桥　出临漳门外，第一桥，明宣德间里人张实修。
　　棠阴桥　出临漳门外，第二桥。
　　龟山桥　出临漳门外，第三桥。〔宋淳祐志〕以上三桥庆元四年僧了性重修，嘉定己卯真文忠公立石。
　　石笋桥　在临漳门外笋江。宋皇祐初，郡守陆广造舟为梁，名日“履坦”。一名“浮桥”。元丰七年，转运判官谢仲规再修。断舟以绩梁道，改名“通济”。淳熙间，桥北有亭，以为放生处。绍兴三十年，提刑陈公与弟贺州同谋，枢密□公及僧文会助之，作石桥，长八十余丈，翼以扶栏。明景泰间，同知谢琛倡修。弘治间，南梁断，知府李哲修。正德间，北梁断，知府葛恒修。嘉靖三十八年，倭寇至，佥事万民英断桥梁以御寇。国朝康熙二十七年，邑人施琅修。雍正四年，桥崩，知县叶祖烈修。〔宋王十朋诗〕记清源郡城之西，有渡名笋溪，与江会，险而深，涉者病之。初，浮木为梁，屡修屡坏，议更以石，费重而役艰。时提刑陈君慨然为之倡，弟贺州叶其谋，今枢密□公力助之。经始于绍兴庚辰，讫工于乾道己丑。提刑屡约予观，夫果。明年春三月庚寅，(己丑之明年是庚寅，乾隆府志作卒酉，误。)迓客出郊，过而观之，因记以诗：刺桐为城石为笋，万壑西来流不尽。黄龙窟宅占江头，呼吸风涛势湍紧。怒潮拍岸鸣霹雳，淫潦滔天没畦畛。行人欲渡无翼飞，鱼腹蛟涎吁可悯！二三大士为时出，目睹狂澜心不忍。小试闲居济川手，远水孤舟寇忠愍。亦有山僧愿力深，解使邦人捐仓囷。五丁挽石投浩渺，万指硺山登峋嶙。辛勤填海效精卫，突兀横空飞海蜃。趾于千尺鲛人室，护以两旁狮子楯。南通百粤北三吴，担负舆肩走騋牝。论功不减商舟楫，遗利宜书汉平准。莫将风月比扬州，二十四桥真蠢蠢。我昨出郊春雨后，鹭点沙汀扬鹰隼。江亭矫首独遐观，有客南来杯共引。欲咏河梁拟苏李，颇类鑑湖逢元稹。江山不逢贤太守，袖手沈吟觉才窘。况无铁笔拟端明，徒使时人笑蚯蚓。绣衣屡约吾来游，未遂堪嗟德星陨。向来尝以记属我，固避牢辞惭不敏。传闻江欲飞栋初，异论纷纷互矛盾。世无刚者桥岂成？名与万安同不泯。〔明朱鑑记略〕通济桥者，泉郡晋江之名桥也。宋皇祐元年，太守陆广守是邦，始造舟为梁于石笋之江，民得履坦，因名浮桥。嘉祐间，守卢革及僧本观重修，又于两岸作亭以翼卫之，名曰“济民”。至元丰七年，转运判官谢仲规再修，断舟以续梁道，改名“通济”。绍兴三十年，陈提刑、□枢密、僧文会作石桥一十六间，长七十丈五尺，广一丈七尺，翼以扶栏，镇以浮屠，如桥之长，两夹之。越乾道五年，始克落成。后至庆元间，有僧了性者，复修三小石桥。于是桥之北相贯联络，以达于临漳之门。逮永乐十有一年，桥中石断一梁。洪熙间，复断一梁，往来险之。里人张实，以木梁暂葺，以通人行。惟皇上御极之四年，郡之别驾四明谢公琛。由进士来佐是邦。一日公余，经是桥而目击之，愁然谓曰：惠民莫先于为政，作善莫大于修桥。遂命张实之子钦领其事。复命禅师愍默董其工。虽不能如僧文会之取大石成功于前，亦能捐赀募匠，复取木石收功于后。至于三小石桥，亦皆修葺，焕然一新，俾往过来续之人无病涉之虞者，皆钦辈之力也。
　　巨济南桥　在石笋桥西。明景泰七年里人王叔济、林健建。长十八丈，阔八尺。
　　浯浦桥　在德济门外。
　　浯浦东桥　在德济门外左。
　　车桥　在车桥市东。〔隆庆府志〕海舶聚此。国朝乾隆十一年，令裘思通立石示禁，不许跨桥盖屋，以避水灾。
　　顺济桥　在德济门外，笋江下流。《闽书》：旧以舟渡。宋嘉定四年，郡守邹应龙造石桥，长一百五十丈余，翼以扶栏。以近顺济宫，因名顺济。以其造于石笋桥后，俗呼新桥。元至正间，于那烈那达修。明成化七年，知府徐源修。复疏桥东小浦，引潮入城濠，以通舟楫。嘉靖五年，同知李缉修；十四年，知府王士俊修。国朝康熙二十四年，邑人施琅修。雍正四年知县叶祖烈修。八年知县王之琦修。乾隆十六年，知府黄昌遇修。十八年圮，复修。二十二年复圮，知府怀荫布、知县干从濂，委贡监生李保、柯廷锡大修。〔明顾珀记〕镇南门外有浯江，江百溪汇也。江之横二里许，亘江之横虹跨于其上而石之，是为顺济桥。宋嘉定四年，实始之。泉之界可千里，络络于于，日不下蚁。舟楫木浮所辏，日夜撞击。重以阴风怒号，霖潦暴溢，巨涛翻天，惊雷撼地，汹涌激射之患，可畏也。元至正辛巳，桥梁圮；国朝成化庚寅则又圮；嘉靖丙戌则又圮。悉修之如式。嘉靖丁亥五月，桥之东一梁断，彻夜鸣声，令续之以木。今乙末三月，又一梁断。郡守安福王公士俊，召晋安驿丞陈士显，溪民陈润、潘政、林铨、陈华、林涣、徐概等董役，相时度工，计佣受直，伐松于山，驱石于海。楯之倾者、欹者，梁之；木之续者，新断者，扶栏之；颓者、圮者，俱松之、基之、石之、易之。悉经始于是岁春三月，至秋八月落之。縻金三百六十两有奇，皆取诸赎。夫举羸者伤财，怠事者病民。君子曰，是举也，有五美奠焉：早为之所，财不妄费也；易危以安，民不病涉也；工出于佣，民不苦劳也；金取诸赎，民不虐输也；修废坠，成伟观，以利于无穷，真得先王桥梁道路之遗休者。呜呼，是可以观政矣。予望后之人，有以永公之功，遂纪于石。〔何乔远记〕浯渡桥者，郡南门桥也。是所取漳潮道南乡海滨之民，悉兹来往。桥造于宋嘉定之季，所从来矣。维桥之前，累石为堡，以临重渊。维上有台，浮屠截然，石人有二介，而戟门诸门，岁月既久，灰缝离次，撑柱将颠。维桥之西，溪海之会，风潮之所撞射，或激而斗，或洪而怒。惟桥之东，海船所凑，无地系缆，椿于桥梁之下，风执船力，时与石斗，椿去而石砉然离。此皆桥害也。城门之轨，两马之力欤？一以历岁久，一以阅人多。晋江令江夏宜苏陈公目而形言：吾有俸金，五能捐之，少不足以给也。吾欲令募施如僧道者，非吾理人之体也。且夫谁可任者？安溪詹公仰宪，居则布德惠人，动则舍力为公。公乃往请：子有厚德，且有计心，为吾任之。詹君曰：小人亦有囊中之蓄，眎公俸锱铢耳，勿募以施从其人欲，顾亦不足以佐。抑有图焉：桥东西南，傍有官地可鬻也。鬻可得金若干。傍留其一屋以居桥卒，使之监桥。风潮之荡射，则系于天矣。海舶之缆，卒使禁之。桥庶几无虞十之一。公可之。壬子夏月而载工，癸丑春月而毕事。亦维鬻地与夫助工者之力，詹君之劳。然自非公形言捐俸，为之详计，亦无由固以捷若是也。于是詹君谓何生某记之。予惟天下之事，有成也，必有亏也。惟于其中有人治其潜蛊，遏其将衅，则绳绳永永，可以千万崴而无害，盖天下国家莫不皆然，而桥特其小耳。公之为吾晋邑也，所以治蛊遏衅不可胜言，而兹桥亦特其一事。然以一桥之小，而公系心如是，则其大者、远者，可以类而推也。自詹君之外，又有耆民邵某、林某皆有劳于桥，并附而书之。且以见公善任能之一端云。〔庄一俊诗〕江树离离若可齐，江门之水下浯溪。诸峯返照潮声远，万户沧洲烟火低。来听渔歌鸥泛泛，去随秋色草萋萋。道人那得伤心恨，一任西山送日西。〔国朝黄昌遇记略〕泉郡德济门外有顺济桥，建自宋郡守邹公，岁久渐堆。雍正四年，前任叶公修葺。岁庚午，水涨桥断两道。余偕绅士修筑，民免病涉。无何，客岁壬申，淫霖肆虐，溪流湍激，复圮。双孔通桥栅亭尽坍。余议重修，复延惠绅通守陈君文辉董理，培基架梁，翼栏立亭，仍其旧制而缮葺之，愈加巩固。经始于乾隆十八年七月十一日。告竣于十九年十二月二十六日。费朱提若干，爰操翰而为之记。〔怀荫布记〕周官司险知山泽之阻而达其道路，郑注谓，以桥通之。夏令曰，十月成梁。桥梁，诚王政哉。其时用民之力，伐木为之，费省而工不劳。岁岁举行，至便也。后世易以石，其制遂坚且久。若乃洪波激湍之中，甃石累基，长虹绵亘；前者创始，后者踵修，尤非旦暮事矣。泉州桥梁虽更仆数，其跨江而当孔道者，东有万安，南有顺济。万安桥，宋蔡忠惠守泉时所建。顺济桥，则嘉定四年，前太守邹景初建也。桥在德济门外，长百五十余丈，广丈四尺。为间三十有一，扶栏夹之。以其建在石筍桥之后，又名新桥。浯江横贯二里许，桃源、武荣诸山流由此入海。霖雨暴涨，巨浪拍天，其地下通两粤，上达江浙，实海国之冲衢，江城之险要也。自斯桥成，而肩摩踵接，直蹑风涛于足下，而恬然不知，厥功伟矣！历元明至今，圮而复修者非一，大抵因而补葺之，而费均不赀。乾隆二十一年秋，予来守是邦。越明年，桥之七、八、九三坎倾毁殆尽，民以舟渡，屡濒于危。予惕然曰：是不可缓须臾也。亟偕邑令干君从濂，亲诣相度，倡首捐资，仍劝谕绅士商民随力输助。先于断处续以木桥，俾便行旅。继乃集材鸠工，将已毁三坎增石筑之。及新令王君勋接任，又以一坎至六坎将近坍塌，十六、十七两坎欹侧可虑，爰复捐俸劝输，一并拆卸改筑，为一劳永逸之计。乾隆二十二年五月兴修，二十四年八月告竣。縻白金四千七十五两有奇。予乐郡人慕义者多，既经行县议，详转请奖励，并勒石书名以劝来者。而诸士民欣然于桥之成也，请予为文记之。夫出险履夷，爱民之心也；兴废举坠，长民之责也。当日邹公俶造即有望于后人之缮修。今也费以累千，迟以岁月，上下交励，绩用底成。继自今官斯土者先事图维，因时葺治。俾往来如织之赤子，永免病涉之虞焉，是尤予所望于后人者也。遂濡笔而为之记。嘉庆己卯重修。〔萧汉杰记〕顺济桥，自宋太守邹公创建后，历元明国初，旋坏旋修，载于旧碑者详矣。乾隆丁酉，吊桥朽敝，重造者林公振嵩。嘉庆癸亥，吊桥没于洪水，承造者林公文时。丁丑，石版折坠，暂架以木，即黄君清和。己卯狂飚折阑，伐石修整，即林君文献。乃工成，循桥检校，桥之第十坎十一坎驾桥石墩已欹侧裂痕，行将欹倒，呼工估价修葺，非数人所能共功。于是，王君日曜、黄君清和、林君文献、陈君鸿谟、石君焕章倡议捐修。幸乐善者多，各宏愿力。遂兴工于己卯年十月十一日，蒇事于庚辰年十一月十八日。从兹易危为安，履险如夷。诸君子利济之功，岂不伟哉！爰勒捐赀名姓，使费数日，以誌善心，以劝来者。按是役共费白金近二千二百元。南邑黄纶恩，自补造三石塔及吊桥。

　　城外各都之桥

　　建隆桥　在一二都，宋绍兴十六年建。
　　梅溪桥　在一二都。〔万历府志〕南北二溪流，自南安县弥陀、梅花二岭，合于此桥，抵清洋陂、出小桥。大桥长五十余丈。宋绍兴十六年，里人苏展建。
　　甆市桥　在二都。里人苏展建。
　　湖柄南桥、湖柄北桥　以上二桥俱在一二都。宋元符间建。南桥，构亭曰喜雨，北桥，构亭曰“攀龙”。
　　古陵桥　在三都。长一十七丈。宋绍兴三年建。〔府志〕桥下溪水发源罗裳山，其流逢烟浦埭。
　　马平桥　在四都后头坑乡。
　　安平西桥　在八都安海港晋江南安之界。旧以舟渡。宋绍兴八年，僧祖派始筑石桥，未就。二十一年，守赵令衿成之。酾水三百六十二道，长八百十有一丈，广一丈六尺。东西袤延四里余，故名曰“五里西桥”。〔令衿诗〕为问平安道，驱车夜已分。人家无犬吠，门巷有炉熏。月照新耕地，山收不断云。梅花迎我笑，为报小东君。明永乐甲申，里人黄韦修。天顺三年，耆民安固募修。成化乙酉，里人蔡守辉、刘耿修。国朝康熙二十二年，邑人施琅修。五十年，施韬倡修。雍正四年，知府张无咎修。乾隆五十八年，施开泰、黄世瑶等修。嘉庆十二年，黄元濬倡修。〔徐汝澜记〕泉之属，巨桥有二：一为万安，一为安平。万安之建，自蔡忠惠始，其桥为泉之通衢。圮而叠修者屡，至今完且固。而安平距郡城西南六十里，地与南接壤。由宋绍兴八年创起，历明及国朝，旋修旋废。迨雍正四年，太守张无咎再整之。越今数十载，日就倾颓，行旅往来，咸以为不便。今夫制度不能无兴废，而以时修举，俾无缺失。唯邑令实主其事，余甫莅事泉南，每思讲明而补救之者，不一而足。乃闽省下游，海氛未靖，萑苻以时窃发，有地方之责者，方苦攘除之未能；又俗尚强悍，有小愤辄群率相争，抚循劝谕之事，在上尤日不暇给。余于时虽欲修此桥，而愿曷由遂？丁卯维夏，计余从事兹土，凡七易寒暑。赖朝廷德化之宏，与上宪委任之专，遂使温陵前后道途之攘窃者日静，民间竞斗之风亦时戢。余适因公出，小驻于此，偶触于目，先捐俸议修。而邑之绅士、耆老无不踊跃鼓舞，以为修废举坠，正当其时。乃相与倾囊以资者若而人，遂从事以迄于成。计桥酾水三百六十二道，长八百有一丈六尺，从旧制也。栏楯之倾圮及桥石之中折者，乃更新之。是役也，兴工于丁卯六月，迄事于戊辰九月，计阅十七月而落成，糜金钱九千有奇。后之览桥者，知所由废，复知所由复。而又知官斯土者，非由政事之暇，虽蓄所愿，无能为民兴斯役，是则邑民之大幸，又不徒邑民之大幸也夫。〔黄仕癸记〕乾隆癸丑之岁，安平诸衿耆重修西桥。余时设帐外邑，弗及与也。溯桥之建，自宋绍兴八年，间历前明至国朝，有坏辄修。中亭碑记历历可考。至是岁而倾圮滋甚矣。盖自西埭崩颓，逆流汎滥，水势汹涌，日冲月激，遂至于斯。诸公悯往来之维艰，俾危险之无虑，修而筑之，甚盛事也。顾以陡绝之流，仍前决冲，故落成未几，不旋踵而仍坏，且有甚者。而勒碑记事，亦未及举行。兹嘉庆丁卯岁，邑侯徐公捐俸倡修。都人士踊跃奔赴，捐题者不惜厚赀，董事者不殚劳瘁，余亦从诸公襄事其间。凡阅十七月，而大告厥成。费用之繁，修筑之坚，比前十数倍，其巩固孔厚矣。顾欲纪今日之绩，不得忘昔日之劳，谨将当日董事诸公及捐题之人，开列于左，以为急公尚义者劝。二十一年，黄元礼、施继辉续修。〔徐汝澜记〕安平桥在晋江八都安海港，与南安接壤。曩余宰晋邑，尝鸠众兴修，并记其颠末于石，迄今又十稔矣。去年秋，予以知郡事再至泉州，父老复以桥圮告。盖阳侯为患，自昔已然。而以时修举，固守土者事。矧较前仅十之一，有基勿坏，不尤易为力耶？爰复捐俸倡议重修，俾附近绅耆董其事。即以是秋兴工，至次年夏仲告竣。计縻制钱百万有奇，而完固如旧，行旅便之。邦人因请记于予。夫舆梁之成，岁修有其政，当事者不足以为患，而又何赘焉。予惟是倡予和女，举重若轻，所以能继起有功，民无病涉者，则邦人之功足多焉。故为记从事诸姓氏以为后来者劝。按是桥中有水心亭，桥西有碑，镌安平桥三字。
　　安平东桥　一名曰“东洋桥”。在八都安海港。宋绍兴二十三年，守赵令衿偕进士史进建。长六百六十余丈，广一丈二尺余，酾水二百四十二道。明嘉靖三十六年，知县卢仲佃拆桥石造安平城，桥遂废。国朝康熙五十一年，施韬重建，又废。道光元年周仕鼎、蔡时绍、萧允迪等重建。
　　瑞狮桥　在九都。长六丈五尺，阔九尺。国朝康熙六十年里人许良俊等修。
　　陈坑桥　在十一都。《方舆纪要》：宋淳熙元年，里人陈公亮建。酾水百四十道。〔县志〕甃路八十余丈。今圮。
　　许家巷桥　在十二都。
　　岐山桥　在十二都，原系永宁陈佩兰建。道光丙戌年陈锡倡众重建。
　　义济桥　在十四都。此处溪水海水交流，行人悼叹。嘉庆十一年，坑口乡蔡宗阳独力创建。乡为立碑。
　　溜澳大桥　在十五都。乾隆三十一年，溜澳乡州同陈元灿重修。
　　虺湖桥　在十六都。国朝康熙四十三年，施韬建。
　　蒋桥　在十七八都。跨海。国朝康熙四十三年，施韬重建。
　　通济桥　在十九都石湖。宋元祐间侍禁傅琎建。
　　登瀛桥　在十九都。一名“回龙”。宋僧道询建。
　　厦渎桥　在十九都。
　　普利大通桥　在十九都。《方舆纪要》：宋绍兴十二年，给事中江常建。凡百十间，长二百丈。僧智资董其事。国朝康熙五十六年，邑人施韬接建锦塘桥。百五十余丈，今废。
　　悲济桥　在十九都。其地为海之支港。〔隆庆府志〕先是民筑堤以代涉。宋皇祐间，僧法超造桥一百三十间，长八十丈，元祐中，邑人许荣于桥南复为小桥。
　　菜妈桥　在十九都。
　　蚶江桥　在二十三都。宋元符间，僧怀应彻石为路，自北而南二十里，中为桥三：曰前埭，曰林湾，曰高港。桥上架石为亭。
　　玉澜桥　在二十三都。《方舆纪要》：跨海港，长千余丈。宋绍兴间，僧仁惠修。
　　龙尾桥　在二十三都。宋宝庆二年，僧圆光建。《县志》甃石五百余丈。
　　应龙桥　在二十五都。〔通志〕宋嘉定五年里人吴谦光建。县志云：万历志作“端拱间建”。
　　清风桥　在二十五都，宋僧道询建。
　　应台桥　在二十六都，宋淳祐二年建。
　　莲花桥、龙井桥　俱在二十六都。
　　海岸长桥　在二十六都。宋时建。明成化间圮。弘治正德间，里人林孔彰等，与僧智镜协修。〔明蔡清记〕出泉城南里许，折而东，行二十里，曰陈江；由陈江复东，历玉澜渡至于龟湖，盖又十五六里，此海滨地也。海滨之地，咸流浸润，不可田。昔人因筑大堤以止其流，而内蓄涧水以溉田，殆千余顷。傍堤之边，驾石以便行者，计七百七十余间，通名“海岸长桥”。中有亭，有庵，以为憩息祈赛之所。其工最钜，其利最溥矣。据故老遗文所传，桥成于宋乾道间。主其事者陈君亢，今亦未详何许人也。是后修治之功莫考。入本朝成化间，桥有圮者，弘治乙卯莲江林孔彰、仑后吴怀荆、桐城吴则敬、玉田詹勤立、承天寺僧智镜，各舍银两合而修之。督工者吴茂实、蔡成端也。于是圮者以完。至弘治乙丑，值洪水冲决之圮视前为甚，而前人之乐善事多已沦谢，久不克修，行者病焉。怀荆左顾无与共工者，而孔彰之子时学与怀荆复倡捐。于是则敬及余某、王某、吴某、张某、姚某、灵源室僧体然，或助以力，或督以工，而余某所助独厚。于是桥复完而功视昔为固矣。时正德丁卯也。诸里人无长少，咸壮其功。不可无纪载以示来者，遂相率诣予请记。惟古人有言：莫为之前，虽美弗彰；莫为之后，虽盛不传。此一事也，使有乾道之创，而无弘治之修，则先功将自成化而堕矣。有弘治之修，而无正德之续，则前功又将自今日而堕矣。今日之修者，岁久不能无圮，设当其时莫之修，则举今日之功并墮矣。且修之贵乎及时，或小圮不修，驯至于圮之甚，然后图之，则为害已多，而亦难乎其为功矣。此皆所谓莫为之后者也。此皆后人之所常念也。然则是记之作，岂但以既往。道光辛卯五月，蚶江通之续，亦将以为来者之规也。判华文瑛捐俸倡修。
　　吴店桥　在二十七都。宋淳祐八年筑。蔡常卿建，凡四十间。〔县志〕并甃石路一百七十丈。
　　官桥　在二十七都。明成化四年，里人庄士彻、林崇重建。
　　汾溪桥　在二十七都。
　　横沟桥　在二十七都蔡青埭。
　　乘驷桥　在二十七都浔尾渡。宋宝历间，里人高晔建。
　　结甎福利桥　在二十九都沟头里。吟啸桥之水经此入海。元大德五年，僧法助建。国朝康熙间，施韬修。
　　后尾桥　在二十九都。吟啸桥水东行一支，经结甎桥，一支经此桥。
　　适南桥　在二十九都。宋绍兴间，司石王元建。元大德六年修。僧法助重建。〔县志〕吟啸桥之水东分一支，至陈埭西陡门经此。
　　涵口桥　在二十九都。国朝康熙间施韬建。
　　陈翁桥　在二十九都茅坂里、前头里交界处。结甎桥之水经此入海。宋建隆间建。旧传陈洪进筑陈埭并造此桥，故名。明崇祯壬午重修。国朝康熙三十三年修。
　　苏埭桥　在二十九都苏埭里。九十九溪之水，分一支灌苏埭者，经流其下。桥凡四。《方舆纪要》：宋绍兴二十四年，僧守徽建，又造小石桥，百四十间，长二千四百余丈，以通泥淖难行处。
　　姑坑桥　在三十都。“姑”，一作“高”。
　　吟啸桥　在三十都白石。九十九溪之水，出清洋陂，历大桥及沿江陡门，经此通烟浦埭，抵溜石六里陂入海。唐日辉(万历府志作“日映”)禅师架木为梁，刺史王延彬、余廷相继修。宋咸平中，邑人王养及僧行珍始为石桥。长十五丈，广丈余。《图经》：唐欧阳詹尝吟啸于此，故名。〔明庄一俊诗〕欧子考盘处，潘湖是故村。偶寻山水迹，乘兴到桥门。逝者空怀古，鸥来欲断魂。平田野望阔，吾此驻黄昏。
　　小桥　在三十一都。〔县志〕白石九十九溪之水，顺流经此至沿江陡门，出与大桥之水会。
　　大桥　在三十二都。〔县志〕白石九十九溪之水，出清洋陂经此桥，兴沿江陡门会。以上二桥，俱宋太平兴国间建。
　　玉京桥　在三十三都。(县志〕在金粟洞前。宋嘉定四年，道士黄去华建。
　　青濛桥　在三十四都。(县志〕在紫帽山东、龙首山北。宋淳化中建。
　　御亭头桥　在三十五都。元至正二十三年，僧法助建。
　　下辇桥　在三十五都。〔隆庆府志〕宋幼主自万岁山南行，经此下辇，故名。元至正间，僧法助建。凡六百二十间。明洪武间，桥南沿江一带陷于江。二十九年，参议李庸、知府金孟浩，命道士林正宗、里人黄胜生，募赀徙入田中。
　　东山桥　在三十五都。旧以舟济，名“东山渡”。国朝康熙间施韬建。桥长五里余。
　　上保桥　在三十五都乌洲洋。
　　下保桥　在三十五都乌洲洋。已上二桥，俱宋淳熙间建。
　　停车桥、王桥　俱在三十七都。
　　万安桥　在三十八都，晋、惠交界，跨洛阳江，一名“洛阳桥”。桥中有台，又有济亨亭。宋宗室赵不骀书额有“泉南佛国”。亭元至正间建，四明张即之书匾。又有镜虹阁。《名胜志》：旧为万安波，宋庆历初，郡人李宠始甃石作浮桥。皇祐五年，郡守蔡襄建石桥，长三百六十余丈，广一丈五尺左右，翼以扶栏，为南、北、中三亭。桥下种蛎，固其基。绍兴八年飓风，桥坏，郡守赵思诚修复。以余金分诸刹权子母，为修桥费。淳熙间，郡守张坚、颜思鲁修。嘉熙初，郡守刘炜叔复修。淳祐十二年，郡守汪应元修。明永乐间，知府胡器修。旧址低下，潮至，桥梁俱没？宣德六年辛亥，池店乡李俊育讳英，奉知府冯祯命，捐己赀甚多，与僧正淳，增高三尺。《闽书》：宣德间，蔡锡以给事中知泉州。先是洛阳桥圮坏，故石有刻文云：石摧颓，蔡再来。至是，锡捐俸修之。海深不可址，锡檄文海神，遣卒投之。卒醉卧海上，寤，视檄面题一“醋”字。锡曰：“酉月廿一日”也。至期潮果不至。桥成，民祀于蔡忠惠祠畔。明列卿传亦以移檄海神为蔡锡事。按：宣德止十年，何以六年李俊育奉冯祯命，已费多金修之。三年始毕，而蔡锡又修乎？查官职部，蔡锡又即继冯祯后，皆宣德间任。此处《闽书》及志乘当有误。恐是宣德初，蔡锡重正其基，至六年，冯祯再命李俊育增高耳。蔡当在冯之先也。附此俟考。景泰四年，桥梁断三间，知府刘靖、同知谢琛修。嘉靖三十一年壬子(乾隆府县志皆作二十九年，误。)知府方克修。三十七年倭入寇，桥亭改为砦隘。〔万历府志〕隆庆元年，知府万庆重修，仍严取蛎之禁。万历三十五年，地大震，桥梁圮，复低陷，知府姜志礼修。桥南晋江詹仰宪董其役，桥北惠安李呈春等董其役。国朝康熙二十二年(府志作二十年，与下记不符。)总督姚启圣、提督万正色重修。雍正八年秋，桥崩，知县王之琦修。乾隆二十六年，知府怀荫布、署府嘉谟倡募重修。《泊宅篇》：泉州万安渡，水阔五里，上流接大溪，外即海也。每风潮交作，数日不可渡。刘鋠据岭表，留从効等据漳泉，恃此以负固。蔡襄守泉州，因故基修石桥。两岸依山，中托巨石，桥岸造屋数百楹为民居，以其僦直入公帑。三岁，度一僧掌桥事。春夏大潮，水及栏际，往来者不绝，如行水上。十八年桥乃成。(据下蔡公记止七年。)即多取蛎房散置石基，益胶固焉。元丰初，王祖道知州奏立法：辄取蛎房者，徒二年。《闽中疏》：闽中桥梁甲天下。盖闽水怒而善崩，故以数十重木压之。中多设神像，香火甚严，然无如泉州万安桥，蔡端明名与此桥不朽矣。〔宋蔡襄自为记〕泉州万安渡石桥，始造于皇祐五年四月庚寅，以嘉祐四年十二月辛未讫工。累址于渊，酾水为四十七道，梁空以行。其长三千六百尺，广丈有五尺。翼以扶栏，如其长之数而两之。縻金钱一千四百万。求诸施者，渡实支海，去舟而徒，易危而安，民莫不利。职其事者，卢锡王实、许忠浮图、义波宗善等十有五人。既成，太守莆阳蔡襄为之合乐讌饮而落之。明年秋，蒙召还京，道由是出，因记所作，勒于岸左。〔陈傅良诗〕跨海为桥布石牢，那知直下压霞鳌。基连岛屿规模壮，势截渊潭气象豪。铁马著行横绝漠，玉鲸张鬣露寒涛。缣图已幸天颜照，应得元丰史笔褒。〔刘子辇诗〕跨海飞梁叠石成，晓风十里渡瑶琼。雄如建业虎城峙，势若常山蛇陈横。脚底波涛时汹涌，望中烟景晚分明。往来利涉歌遗爱，谁复题桥继长卿？(王十朋诗〕北望中原万里遥，南来喜见洛阳桥。人行跨海金鳌背，亭压空江玉虹腰。功不自成因砥柱，患宜预备有风潮。蔡公力量真刚者，遗爱胜于郑国侨。〔萧元吉纪路〕陇西李公俊育讳英，世居凤池。性纯而姿丰，言温而气和。韬光不仕，好义乐施。衣食不给者周之，纷争不解者断之，人皆詟服，目为义长者。宣德六年辛亥，太守冯公、县尹刘公请公，谓曰：洛阳万安桥，南接漳广，北通江浙，往来者殷。曩以舟济，宋蔡忠惠公始造石桥。然遇秋潮涌起，桥落石没，渡者罔济，君知之矣。余欲增而高之，难得其人，君其殚心覆力以成厥事，何如？俊育曰：某固有志，今得其命，其又奚辞！遂捐己赀，邀僧正淳董之。起是年十月，越三载而毕。高增三尺，行人便之。夫获带还妇，身都将相，编竹渡蚁，名魁天下。以公方之，受福岂可量乎！行见身康强而后昌大，绵绵无极也。于是乎书是碑在蔡忠惠公祠内。〔明王慎中记〕出迎恩门(即仁风门)以东二十里，长江限之。有石跨江，蜿若卧波之虹，其修逾数千丈，名曰万安之桥。有宋蔡忠惠公守泉时所造。由皇祐以来，五百余年间，东西行者，履砥视矢，凌风波于趾踵之下，而若不知。苟有昔人临河以望，思禹而兴叹者之意，想夫营度架结之所由，岂不喟然有叹于斯人哉！桥之钜，与万安埒。与亚之者，在泉州所以三四数，民皆由焉而不言，而独好言万安。其言往往多异，以谓撰时揆日，画基所向，锲址所立，皆预檄江水之神，而得其吉告。至于凿石伐木，激浪以涨舟，悬机以弦繂，每有危险，神则来相。址石所垒，蛎辄封之。而公自为记，无是也。岂其驾长江之洪流，冯虚以构？实其役有足骇人者，昧者惊焉，而言之异。亦以贤者之所为，兴事起利，人乐其成，而赖其功，故托于神，以美之耶？今其言虽不为缙绅所道，然贤士大夫之至泉者，莫不临江顾望，慨然思当时之风烈而壮其所为，亦以其人之故也。嘉靖辛亥之秋，宪使济南王公以事过泉，盖临江而慨然者，既想其人，尤访其为桥之详，益知其成之不易。思所以久之，使勿少坏，而永为吾民之济。于是翼栏之欹缺者，累址之陁折者，途坂柱亭之罅析者。目揣心量，靡有漏失。授意于郡守方侯，会财计功，覈上其议。乃檄晋江主簿陈冕往讫修桥之役。议定檄下，是为壬子仲夏。役且及半，王公去为浙江右布政使，今四明范公来代。公风裁独持，神明傍周。不出堂序八郡之远，如是身到。斯役之有会于官，有赋于民，一一察知，而督之加严焉。于是，以秋讫役。公驰币郡中，属方侯来，请记。王公于斯役，其出费庀徒，已为尽心，而尤属意于取蛎之禁。盖蛎附址石，则涂泥聚而石得相胶蟠以固。故忠惠公于桥之南北，表石为台，以识其界。禁敢取蛎界内者。岁久禁弛则界有窃者，而附址之蛎，亦且为窃者所剥。人莫不虑此，而亦莫为告。王公一日而得其利病之大端，可谓难矣。观其檄下所司之文，亹亹可记也。范公名钦，字尧卿，靳县人。王公名昺，字承晦，章邱人。方侯名克，字惟力，桐城人。今为陕西苑马少卿。修桥之役，始壬子五月，毕于八月二十日，记之为癸丑夏六月既望。适钱塘童公汉臣来为郡公，由桥入境，未见吏民，已慕忠惠之风，慨然有踵盛绳美之想。故于斯石之役属意焉，亦可书也。按：桥中亭侧有西川甘雨碑，为方克立。相传嘉靖辛亥岁亢旱，祷雨未应，方公誓于府城隍之神曰：三日不雨，则系神之主，同投洛阳江以死耳！夜梦神谓曰：已借西川雨来矣。果如言，后人为之立碑。乾隆府志名宦传不及此事。县志并其传而没之，何欤？〔康朗记〕万安桥去郡郭东二十里，而当惠安属邑与莆阳三山、京国孔道。近郭而当孔道，故往来于其上者，肩毂相踵也。又其长三百六十丈有奇，跨江接海，若飞虹然，其势为至险。宋皇祐五年，郡守蔡忠惠公始克成之。是后屡有增修。前人之述备矣。历千百年而济是江者，去危履坦，谁之赐也？世传忠惠之始造桥也，借潮于海神。又《传谶记》有云：洛阳沙平，泉南公卿。其事不经，学者所不道。然以今观之，桥据江海之中，夹峯峦之秀，尝试登梁以望，波涛汹涌，云物满江，令人有逍遥傲世游仙之思，慷慨题柱击楫之气。嘉靖之末，倭寇煽患，设守者城其桥之中亭，寇由是不敢越桥而西以犯郡畿，环桥居民数百家，亦得依堡而脱于锋刃之惨。则桥之力，而忠惠之余泽也。泉古称多才，而自国初以来，未有登八座舆及第者。今桥下之沙且平矣，而泉之人士遂相继为尚书，岂桥之灵异使然如传闻所云耶？太守万公莅泉之三年，政洽民谧，百废俱举。凡郡城内外川渠桥梁，如八卦沟之类，靡不开治，以复其故。是年三月，万安桥之南偏，石梁一并栏楯，折坠江中，石柱、石基损坏数处。公惧其大坏也，亟鸠工修筑。功方就，而黄生及第之报适至。夫人才之兴，云蒸雾滃，各有所适，岂在于此？而机有相召，气有相应，则亦岂偶然哉！然则是桥之修否，岂惟系于济川之安危，其有关于吾泉之形胜气运，固不少欤？〔姜志礼记〕自蔡忠惠公建洛阳万安桥以来，凡几修至今上御极之三十五年，丁未，地大震，城垣坊刹胥就颓，桥圮尤甚。桥跨海，亘南北，中流大石雄屹，吞吐洪涛，称郡东北之胜。旧有中亭，有石门，有镇风塔，俨然巨观，一时悉坏。会余来守是邦，凡百拮据，乃首议修文庙城雉，渐及道路桥梁。方举事，忽桥子报，桥喊有声，大石梁折入于海。余色变，即书其报牍曰，端明有遗迹，桥断我当修。亟往眎，梁果沉海，折不可续。而桥北石址塌低于南四尺，奇潮至，辄没，人不能行。渊址剥落，十仅存三四耳。大抵岁久，水道更移，而由中桥深坎酾水，而后沙平水隘，穿溪荡浦而北，风涛复噬啮之，故今坏更甚也。余是以谋于观察姚公，采石修之，南北并举，于桥北尤所重云。时有进拆楯之说者，余谓楯拆则石梁无所寄。动移一损，费出不经。则议设弥天之架，横木悬梁上，可通人行，下不碍工作。其法用定嵌金□柱策。每伺潮退，辄从海底将新旧石互取结址垒垒，以连于顶，梁道载平。造墩二十二，修旧三十五，整补扶栏五百，增两翼镇风塔各一，折梁重易，关楼亭榭及忠惠公祠俱加庀，焕然一新。余因而追维其事，非但人力，盖亦有神助焉。当经始初，潮水浩弥，巨浸滔天，匠师患无所措其手足。余为祷之，潮不至者数日，一异也。大石梁折，戴石补之，舟至泊于桥，择四月之十八日，乘潮长而上。连三日潮俱小，舟不加浮。匠师告惫，余曰，昔忠惠公以二十一日安桥，岂须是耶？及是日，滔天之水，果自东来，石梁遂上，二异也。悬空挈石，一绳千钧，架高千仞，下临深渊，每值狂风巨浪，人尽危之。自经始迄告成，木不摧，绳不断，石不损，无几微虞，三异也。桥北之役，郡人李呈春董之，以僮李魁视督石事，坐卧舟上，忽入海不知所往。呈春奔涕，余亦泫然。令渔人捞获之，归槥行索断，不可去，瘗于桥左。世传忠惠公造桥，有夏得海之事。有无不足凭，乃今而有李魁赴渊，四异也。夫缔造难，修旧亦不易。而缮修于倾圮既极之后，尤不易。桥南之修，因仍居多。桥北之修，改作，半之功。非天不因，非人不成，事从时起，废乃以兴。此徼海若之灵，忠惠之佑，与诸大夫国人之伐也。工始于戊申春，终于己酉夏。事既竣，郡缙绅陈公名华、刘公宏宝、蔡公应麟、李公懋桧、庄公懋华、何公乔远、蔡公彭、苏公懋，相载酒邀余而乐之。余亦幸有藉乎以谢诸公，乃若申禁取蛎坏墩，以绵忠惠公之绪。则维今日，与继今者，先后同心图之耳。是役也，晋江李令待问、惠安甯令维新，与余协谋以底厥成。督工力，檄钱粮，则惠安李主簿嘉禾。董役则詹生员仰宪、李署丞呈春、张生员翰臣、魏阴阳官岳玉、省祭官宋振、吏李焕章、老人黄烈。石匠则曾赞、杨维远。奔走则保长黄祖禹。若詹仰宪之尚议捐赀，视为己事，不言劳，不言功，尤不可泯，并记于石。时万历三十七年己酉冬立。按：此碑字九百有奇。大只寸余，但作一片。又碑字百四十，大满四寸、却作两片，亦姜公自撰。盖恐细字易漫漶也。文云：洛阳桥造于蔡忠惠公，利赖至今。万历三十五年秋，地震桥圮，大石梁折人于海。桥北故址塌南四尺有奇。余乃采石从海底结址二十三，葺旧三十五，整捕扶栏五百，增两翼镇风塔各一。折梁重易，关楼亭榭一新。縻缘金千三百。桥载安董事詹仰宪、李呈春、张幹臣等七人。役始戊申春，终己酉夏。是冬入觐，道出斯桥，追感前人遗绪，不觉低徊。因纪年月于岸左。〔蒋德璟镜虹阁记〕崇祯戊寅春，万安桥新建，镜虹阁成。晋江汤侯、惠安李侯，以其事谂史璟曰，是宜指张公意也。公按泉从桥，谓架江海雄胜为九州冠。而腰有小屿，屿有城，尤奇。城内舍稍庳隘，宜有高阁以称之。时李侯方自惠署晋，公遂捐俸，俾扩新。未几，汤侯至，困合荚躬行营表，各佐俸百金。即旧址为厅事，上增三楹为合，高山睥睨。旁为耳房，供燕息。翼以回廊，向仆厨从，各有宁次。木巨而坚，垣甍言言。一切购募，皆眎民间平值。董以土著之好义者，不进胥，不持檄，费省工倍。阁竣而民不知，郡人美之，为之赋子来。君子曰，是举也，具三善焉：泉水国也，夹以两江。笋江绾西北水入海，有石笋顺济二桥。雒阳江，绾东北水入海，有万安、乌屿二桥。皆鞭石潜犀，力相伯仲，然而万安独显当时。至进图，为神宗嘉赏。而故老相传，谓忠惠揆日锲址，皆预檄江水之神。以至辇石悬木遇危险，辄得神相。址石所累，蛎辄封之。王公慎中谓，贤者之所为，人乐其成，而赖其功，或托于神以美之！似矣。然以三千六百尺之石，斗空而行，为千万年履海之康庄，不谓有神司如禹之灵威，玄夷不可而得。是阁以为之圭表，云楶兰拱，宛在波心，忠惠灵杰，斯为光大。其功在前贤。天官家：东井为黄道所经，天之亭堠，介两河天阙间为关梁。内有积水，主酒食，积薪，主庖厨；坐旗，主台榭望气。晋志曰：天驷旁为天桥，阁道南北有天厩，主驿传及宾客之馆。今桥北为惠，桥南为晋。车马剧骖而行，卢湫逼棨戟之重，间僦民居，是子产单襄公所讥也。以桥象井，以阁象营室，爽垲宏丽，便栖憩而明等威，其功在宾旅，虽然独其小也。易称天险，地险，王公设险，以守其国。墨子城三十步置坐楼，百步木楼，二百步立楼，皆为险设。自嘉靖末，倭寇阑入，陷莆掠泉，连破永宁、崇武，故万佥宪就小屿，筑城为兵备行营。且门其北为万胜，南为万全，以为关南第一关。计垛口仅四十七，而巨石崇墉稳若天堑。今以城扼桥，以阁凭城；城取诸豫，阁取诸大，壮而合之。桥有习坎重险之象，天地之险，尽为用矣。其功在封守，斯三者于法皆宜书。故曰：一举而三善备也。然而封守大矣。若夫枕双阳，面沧海，峯峦环匝，潮汐噏嘘，禽鱼卉木之观，烟蜃风虹之态，登眺之美，则不可胜书也。昔诸葛武侯所至，治官府、次舍、桥梁、道路、藩篱、障塞，皆应绳墨。一日之行，不改其初。公观风度桥上亦暂耳，而即图久远若此，计是阁与桥终始，则公亦当与忠惠并传。而两侯又能承公德意，于二邑界协恭共济，下不扰民，上不耗官，几于古所称不日成者，宜乎有子来之赋也。镜虹公所署名，盖取虹势亘天，水光如镜之义。而公之风采赫耀，澄清山海之槩，亦具露一班矣。阁坐乾向巽，建于春正月十八日，成于三月十五日。广三丈，高二丈六尺，深三丈八尺。张公讳肯堂，华亭人，天启乙丑进士。汤侯讳有庆，长洲人。崇祯丁丑进士。李侯讳沾，华亭人，戊辰进士。而当戊辰之岁，有雷电从阁址起，绕城三匝，裂雉堞者三，实为鼎新之兆云。董其事者贡生蔡嗣铨，尝以千金助边，诏旌其门曰忠义者也。诸生吴其泓、张廷荐，皆附桥，人亦有劳，得附书。〔徐■〈火勃〉诗〕路尽平畴水色空，飞梁遥跨海西东。潮来直涌千寻雪，日落斜横百丈虹。郊野尚留棠树绿，岁时犹荐荔支红。行人幸不为鱼鳖，细看丰碑利涉功。〔祖熙寅诗〕树底孤帆带夕晖，闲亭下马拂征衣。天回戌垒春流迥，风静官桥晚浪归。水国蒹葭长淅淅，沙汀凫雁远微微。昔贤已去荒祠在，淅沥桐花满钓矶。〔顾大典诗〕沧波欲尽海云垂，千尺晴虹挂水湄。寂寞寒潮自来去，行人惟说蔡公祠。〔又〕鱼子腥闻山市近，蛎房寒浸海潮生。日暮驱车桥上过，断肠秋色似江城。〔凌登名诗〕洛阳之桥天下奇，飞虹千丈横江垂。西有滚滚万壑流波之倾注，东有澒灏澎湃潮汐之奔驰。石梁亘其上，震啮永不移。千秋万岁功利溥，直与天壤无休期。巍然巨石中流峙，群神百灵共栖止。约东涛浪鞭蛟螭，雄镇东南数千里。遥望扶桑海日升，山头松柏常青青。揽衣登蹑还四顾，使我醉眼惺然醒。天空云滃沧海阔，东风吹云海水裂。宇宙神物能有几？如此大观亦称绝。蓬莱仙阙蛟人宫，夜半仙人骑玉龙。倘于石上求奇事，为言狂客留题处。〔黄克晦诗〕松花小径过柴车，乱石荒苔去去徐。数里一沾惊蛰雨，二旬三食洛阳鱼。春来为客多堪恨，乱后空村有废居。安得闾阎无警报，在家长读古人书。〔何乔远诗〕天上遥闻白玉庭，北风吹起戏龙醒。扶桑挂影初无障，海若司潮似有灵。楼外行人亭寂寂，尊前逋客鬓星星。昔贤修禊来题柱，篆笔摩挲眼尚青。〔又〕落日望长桥，虚亭正在腰。度关时小骑，阁汐有轻船。蛎趾初支壳，蛏田别种苗。摩挲看题柱，高兴感遥遥。〔黄凤翔诗〕龙峤三千仞，琼楼几万重。虹垂天际石，云抱水中峯。急雨潮声壮，微晖树色浓。任公闲把钓，独与野鸥逢。〔苏茂相诗〕群山匡卫此中亭，蹑屐登临酒易醒。秋至奔流朝海若，月明清韵听湘灵。只今虹影闻吞浪，何客槎头可犯星。堞外纵横千里目，遥天直北数峯青。〔国朝万正色记〕忠惠蔡公始造万安桥，历今七百有余载。履劫蛟宫，毁拆至再。扶栏基址？各有啮风涛而漫漶倾圮者，余虑不早葺，费且不赀。因縻金伐石八百六十，松杉半之，进原游击洪忠董厥工。悉数绸缪垒址重构者，梁二十有八。荷蒙神庥，潮涨者十，汐涸者三，程工五万，狻猊墩塔焕然一新。计资给白金二千三百有奇。始康熙二十二年癸亥三月甲子，迄十二月壬戌告成。庶巩往迹，且冀人怀利济，毋或胥戕云。康熙二十三年甲子二月立石。〔阮曼锡诗〕白虹饮大江，偃卧长不起。何用祖龙鞭，横跨东海水。巨石驾蛟宫，飞栏翼雁齿。巍然忠惠碑，详哉岁月纪。醋字或讹传，后人诧神鬼。壮观甲中州，亨途通万里。诗书邹鲁匹，江山洛阳似。倦客设留题，且食蛎房美。〔张云翼诗〕端明学士守泉时，万安渡头行人悲。天吴日驾踊灵壑，狂潮横海走蛟螭。累址于渊架石梁，长波凌跨玉虹垂。砻石作记清且遒，银钩铁画同纷披。何年烽火照桥畔，倾斜石垣如巾欹。一朝自立屹然正，如有神物相护持。闻公正色知谏院，直声早振四贤诗。经国文章饰吏治，朱轮皂盖青云移。循绩千秋受余荫，七百里长松风吹。我寻东堂听寒声，日丽潮平动远思。〔黄孙馨诗〕玉冻盘空明镜悬，题来人在碧云边。双阳势转依江尽，两岛波澄向水连。伐竹徒劳司马造，潜犀不藉祖龙鞭。至今士女村家度，结构犹追嘉祐年。
　　凤屿盘光桥　在三十八都，即乌屿桥。《方舆纪要》：旧有石路，潮至不可行。宋宝祐间，僧道询募建石桥。百六十间，长四百余丈，广一丈六尺。《闽书》：是桥与洛阳桥海中相望，如二虹然。
　　旧铺桥　在三十八都，近五里亭。嘉庆十一年，守徐汝澜重修。
　　惠济桥　在三十八都田头亭。嘉庆十一年，守徐汝澜重修。有碑在亭内。
　　偃月桥　在三十九都。五代、唐天成三年建。
　　龙津桥　在四十一都，旧名濠溪。长二十六丈，宋绍兴间建。嘉熙六年，尚书杨炳重建。改今名。
　　长溪桥　在四十一都，苦店乡。长二十六丈，宋绍兴间建。淳祐六年蒲开宗重修。国朝乾隆丙戌，知县王勋重建。
　　谷口桥　在四十一都。周显德三年建。府志“谷”作“穀”，非。
　　岭脚桥　在四十一都。国朝康熙五十六年施韬建。有碑。
　　仙溪桥　在四十二三都。元僧道嵩建。
　　濠市桥　在四十都。《闽书》：宋大观间，僧宗爽建。旧石址木梁，火毁。明邑人都督俞大猷重建。万历二十七年圮于水。知县顾士琦命里民童豪募造石梁。国朝康熙九年施韬重修。乾隆元年又圮于水。七年，知县江夏胡重修。乾隆府志云：按是桥隆庆志不载，下有濠溪桥，在四十五六都。隆庆志作宋大观间僧宗爽建。疑即此桥，姑两存之。今查濠溪桥即此桥，不必两存，故下删之。
　　马夹桥　即安济桥夹府县志作甲在四十四都。国朝康熙四十四年施韬建。碑文云：马夹桥，即郡志之安济桥也。乾隆府县志皆分马甲、安济为二桥。且以安济为四十五六都，误。
　　五版桥　在四十四都坑边乡。无碑。
　　济龙桥　在四十五六都。宋淳熙十四年建。
　　康溪桥　在四十五六都。〔隆庆府志〕、《闽书》俱云，溪中巨石峻激，不容舟揖。宋庆元二年，僧绍杰始建桥溪上，而〔万历志〕作大观间建，未知孰是。
　　金溪桥　在四十七都。宋乾道八年僧继辨建。
　　万金桥　在四十七都。宋淳熙四年建。淳祐四年里人洪政重建。
　　龙潭桥　在四十七都。碑文云：龙潭溪者，晋仙交界地也。其桥俗号广桥。宋淳熙间里人彭映、僧白昕始建。明嘉靖间赖沆重建。国朝康熙四十二年癸未，施韬倡建。又一碑云：乾隆五十七年，公捐再建。对面有白虹漈。
　　林田桥　在四十七都。宋端拱二年建。
　　永安桥　在四十七都。
　　玉虹桥　在四十七都玉虹村。《闽书》：里人彭映建。

　　渡
  </div>
  <div class="pagination">
   <a href="晋江县志道光本_page12.html">
    上一页
   </a>
   <span>
    ...
   </span>
   <a href="晋江县志道光本_page8.html">
    8
   </a>
   <a href="晋江县志道光本_page9.html">
    9
   </a>
   <a href="晋江县志道光本_page10.html">
    10
   </a>
   <a href="晋江县志道光本_page11.html">
    11
   </a>
   <a href="晋江县志道光本_page12.html">
    12
   </a>
   <span class="current-page">
    13
   </span>
   <a href="晋江县志道光本_page14.html">
    14
   </a>
   <a href="晋江县志道光本_page15.html">
    15
   </a>
   <a href="晋江县志道光本_page16.html">
    16
   </a>
   <a href="晋江县志道光本_page17.html">
    17
   </a>
   <a href="晋江县志道光本_page18.html">
    18
   </a>
   <span>
    ...
   </span>
   <a href="晋江县志道光本_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
