<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 77 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 77 页/共 202 页
  </h1>
  <div class="content">
   闗隘卢津闗【在濮州西北与观城县分界旧为黄河所经水经注鄄城在河南十八里河南岸岸有新城宋宁朔将军王元谟前锋入河所筑岸有新台鸿基层广髙数丈卫宣公所筑大河经此谓之卢津闗台东有小城﨑岖台侧台址枕河俗谓之底阁城疑故闗津都尉治也元和志卢津闗今名髙陵津在临黄县东南三十五里】水保巡司【在范县东南七十里其地濮郓杂处旧为水保寨明置巡司今仍设】安陵镇【在曹县西北水经注秦相魏冉卒于陶因焉世谓之平安陵旧因置安陵鎭明洪武初为曹州治寻移治于盘石镇遂设巡司于此今仍旧】合蔡镇【在钜野县西北六十里宋史河渠志五丈河下接济州合蔡镇九域志钜野有合蔡镇】瓠河镇【在濮州东南唐景福初朱全忠击天平帅朱瑄屯军瓠河即此九域志雷泽县有瓠河镇又鄄城县有张郭二镇临濮县有徐村镇】安定镇【在范县界金史地理志濮州范县镇一安定】武乡镇【在观城县界金史地理志观城镇一武乡】王村寨【今濮州治州志后唐周光四年指挥使潘环守王村寨以蒭粟数百万附李嗣源于大梁即此明景秦二年知州毛晟迁州治于此】第五寨【在范县东三十里县志梁王彦章率兵拒唐列寨以守此为第五寨又北寨在今县北丰里后唐庄宗新军寨地也今为居民凑集之地】
　　津梁双河寨桥【在荷泽县东五里又新闸桥在县东二十里皆孔道】孙家口桥【在单县西南】杜家河桥【在单县北】望仙桥【在单县东亦名汉河桥跨涞水河】丰乐桥【在城武县东堤口通金乡县又文明桥在县东南堤口通单县新河桥在县北堤口通钜野县】秦梁桥【在钜野县金山之西府志俗传秦始皇东游时所造】潘溪渡桥【在郓城县西北十八里明永乐初建为往来要道】文盛桥【在郓城县东三十五里】周桥【在曹县东北隋大业九年济隂孟海公作乱据周桥寻据曹戴二州唐武徳四年窦建徳克周桥擒海公戴州即今城武县也】魏河桥【在濮州南二十里又州东有永济石桥跨魏河】水保河桥【在范县东南七十里水保西】邢家桥【在范县南四十里洪魏二河合流处为济郓曹濮通道】仓亭津【在范县东北古大河齐渡处久湮水经注河水于范县东北流为仓亭津郭縁生述征记曰仓亭津在范县界去东阿六十里魏土地记曰津在武阳县东北七十里】
　　堤堰太行堤【在曹单二县南旧名南长堤西自河南仪封县界入境起芝麻庄东至江南徐州丰县界在曹县境八十里单县境七十七里明治十年都御史刘大夏创筑以防防河流其后厯年増修每三里设一铺夹堤植柳逺望如云山之势　本朝乾隆十七年重加修筑并将顺堤河流疏添通畅】缕水堤【在单单二县太行堤之南俗名二堤北距太行堤南距临河堤各十里许自曹县遥月堤起东至江南丰县界长百二里明季所筑旧为河防首重之堤后改拦水坝为临河长堤而此堤次之】临河堤【在曹单二县缕水堤之南黄河北岸初为拦水坝防续不一惟险要处増筑以防缕水堤者后因缕堤之外拦坝之内村庄渐稠防御逾急遂将各坝接筑长堤名临河堤嵗有修缮俗又称三堤在单县境者计六十里在曹县境者旧堤凡十有七后又加増月堤凡二十有二】旧老堤【在曹县西自直东明县白茅村东南至遥月堤长八十八里今多残缺又北大堤在县北自魏家湾起至成武县苟村集止在县境者长六十二里又拦水坝堤在县东自刘家楼起至单县大坝止长五十里县境长堤有四所谓北大堤太行堤缕水堤拦水坝是也】济堤【在曹县北三十五里】防城堤【在城武县城外明嘉靖间筑以防河患城之南即黄河旧堤増筑西自曹县界东抵大双堌集延袤凡三十余里其东西北三面并环抱县城嘉靖二十六年河决城壊改筑　本朝顺治初河决荆隆口城頼堤以安至曹州府防城堤明嘉靖元年筑曹县定陶县钜野县观城县防城堤俱明正徳间筑郓城县防城堤　本朝康熙间筑单县防城堤明嘉靖间筑今并时加修饬】金堤【在濮州南迤西而东北抵东阿之安平镇即汉堤故址也】马陵堤【在观城县东南十五里又五里接濮州界】黄河渡【在曹县境内凡二百二十余里渡口有六曰武家口曹家口王家口蔚邢口刘家口李家口皆津要处也】
　　陵墓唐尧陵【在荷泽县东北五十里旧雷泽城西与濮州接界髙四丈五尺广二十余丈上有庙吕氏春秋尧谷陵汉书地理志成阳有尧冢陵台刘向曰尧济隂邱陵后汉元和二年东巡狩遣使祀尧于成阳灵台又延光三年复使使者祀焉皇览云尧冢在济隂成阳皇甫谧云谷林即成阳也水经注成阳城西二里有尧陵陵南一里有尧母陵皆立庙四周列水潭而不流水泽通泉泉不耗竭至丰鱼笋不敢采捕前并列数碑栢数株檀槚成林二陵南北列驰道径通皆以碑砌之尧陵东城西五十余步中山夫人祠尧妃也石壁堦墀仍旧南西北三面长栎连荫扶疎里余自汉迄晋二千石丞尉多刋石述叙元和志陵在雷泽县西三里文献通考曹州东北有尧冢欧阳修集古録载后汉济陵尧母灵台庙请敇本州致祭置守陵五户自金末河决其祀移于东平州芦泉山之阳然尧陵自在曹濮之间不在东平也宋神宗熙宁元年知濮州韩铎言尧陵在本州雷泽县东谷林山陵南有尧母灵台庙请敕本州致祭置守陵户俾奉洒扫诏给守陵五户则尧陵有确据矣】商汤陵【在濮州南土山陵有庙祀汤以伊尹莱朱配皇览汤冢在济阳薄县冢四方八十步髙七步上平　按今庙祀在偃师互见河南府】汉定陶恭皇陵【在曹县西北五十里济隂城北哀帝追尊王为恭皇周邱为城以为陵邑水经济水又东北径定陶恭王陵南】丁太后陵【在曹县恭皇陵侧旧志汉哀帝建平二年起丁太后陵于恭王之国送定陶王莽时贬号丁姬掘平其冢时有羣燕数千啣土投丁姬竁中今坟塜巍然有二碑世谓之长隧陵葢后汉时改筑】古蚩尤墓【元和志在钜野县东北九里皇览曰钜野县有蚩尤肩髀冢黄帝杀蚩尤于涿鹿之野身体异处故别焉】夏莘仲君墓【在曹县北十八里莘冢集】商伊尹墓【在曹县东南楚邱城西二十余里墓前有庙皇览己氏城有平和乡乡有伊尹冢寰宇记在楚邱城西四十里】莱朱墓【在曹县南二十里俗名宋天堌旧有莱朱庙】周曹叔振铎墓【在定陶县髣山曹伯十五世咸于此】仲山甫墓【在荷泽县东北尧陵之东与濮州接界水经注中山夫人祠南有仲山甫冢塜西有庙石羊虎破碎畧尽】左伯桃墓【在范县东南六十里新安村见寰宇记】子臧墓【在曹县安陵集】寗武子墓【在荷泽县西北二十五里旧有祠今为水所没】士防墓【明统志在范县东三十里】卫灵公墓【在观城县东南四十二里魏书地形志顿邱郡卫国有卫灵公冢】闵子骞墓【在范县东南二十里孟邨见寰宇记又济南府厯城县东五里亦有墓】子夏墓【在荷泽县北十里有髙阜土人称为卜堌墓前有祠】仲弓墓【在曹县东北五十里冉堌村墓前有冉子祠明治间知县邹鲁建又范县西北二十五里有仲弓墓】左君墓【在曹县西北左山上府志相传左邱明父此墓前有祠宋盛琳撰碑】陶朱公墓【在定陶县东北五里按肥城滕县皆有陶山称朱公墓在焉水经注所指则在此】扁鹊墓【元和志在朝城县罗】
　　【城西北隅】田子方墓【在范县东南六十里】慎到墓【在曹县寰宇记在济隂西南四里】魏冉墓【在曹县冉堌村世谓之安平陵水经济水又东径秦相魏冉冡南　按冉为相封于穣益封陶后免相就封邑卒于陶焉】项梁墓【在定陶县北五里】汉戚姬墓【在定陶县东北十五里地名戚堌】彭越墓【在钜野县东南五十里】窦氏冡【在观城县南八里明统志窦后父冡也】鲁恭墓【在钜野县东南汉司校尉也】臧洪墓【在朝城县西南二里】三国魏董昭墓【在曹县寰宇记在济隂县东二十里　又旧志载王粲墓在濮州南引元和志云在县南五十二里按任城即今之济宁州距濮州二百余里而襄阳耆旧传载粲墓在襄阳是元和志所言尚不足据况任城更与濮无涉乎因删】唐魏长贤墓【在观城县东南元和志墓在临黄县南十五里贞观七年追赠定州刺史即魏征父也】刘祥道墓【在观城县东十五里薛家屯】五代梁葛从周墓【在濮州旧治西十里】宋李迪墓【在濮州东南三十里】毕士安墓【在观城县西南二里】元王国宾墓【在观城县东二里赵孟頫有碑铭】楚惟善墓【在朝城县东二里】明李秉墓【在曹县东北三十里冉堌集成化间赐】刘忠墓【在濮州南八十里瓠水之阳】汪东墓【在朝城县西南一里】十贞墓【在荷泽县隆化集东北崇祯十五年冬曹罹兵变有千总杜龙与弟杜撰出城征饷城溃龙妻朱氏撰妻庄氏积薪自焚龙妾黄氏朱氏女二姐庄氏子能寛侄能容侄女七姐仆妇一婢二俱投火死龙撰归检遗骸不可辨乃合一坵时人题曰十贞墓　本朝顺治初年建坊表焉】
　　祠庙帝尧庙【在荷泽县东北六十里故雷泽城西下即尧陵旧有汉时四碑一为永康元年济隂太守孟郁修庙碑一为建宁五年成阳灵台碑一为熹平四年尧庙碑一为熹平四年尧母庙碑】帝舜庙【在濮州东北五十里厯山上明万厯中建以春秋上戊日致祭】汤王庙【在曹县南十八里曹南山】盘庚庙【在曹县西南十里盘庚村】济渎祠【在濮州西北】河伯祠【在曹县西南三十里武家口明隆庆中河决祷而止因建祠】天妃庙【在曹县杨晋口祀海神】曹叔庙【在定陶县北十二里髣山祀曹叔振铎宋元丰中追封丰泽侯每嵗三月二十八日致祭】宓子贱庙【在单县魏书地形志离狐有子贱祠寰宇记在县东南一里唐大中九年重建又二贤祠在旧城北台上宋庆厯四年建祠宓子贱巫马期】澹台子羽祠【在曹县东北三十里龙头冈】庄子祠【在荷泽县西北四十里唐贞观二年建旧名南华观】扁鹊祠【在曹县东南四十里众堌集宋熙宁间建】华陀祠【在荷泽县东南隅】卞公祠【在荷泽县明万厯间建祀晋尚书今卞壸及二子眕盱】园客祠【在曹州西南见寰宇记今无考园客事详仙释】何公祠【在单县西门外明嘉靖二十六年御史何鳌平妖贼有功邑人立祠祀之】吴周二侯祠【在府学西祀知州吴邦相周明万厯中建】王孟二侯祠【王祠在府城望岳门外祀知州王圻孟祠在曹县东街祀知县孟习孔明万厯间建曹苦赋累圻与习孔平之故祀焉】
　　寺观兴化禅院【在荷泽县南五十里隋仁夀中建初号法源寺有寳乘塔宋庆厯中重建】普照寺【在单县治西北本在旧城五老坊金明昌间古渊禅师建明宣徳中重修御赐大藏经及玺书嘉靖五年移建今所】济觉寺【在郓城县治西明末居民掘地见殿宇形址及石罗汉十八尊石幢一座有干徳年字】大丰寺【在曹县西五十里塔湾镇有大乘塔石刻云大唐贞观某年尉迟恭奉敇监修】龙泉寺【在曹县北十五里元至正间碑云古有北亭龙泉寺按有北即空桑是为北亳】宁国寺【在朝城县治西唐贞元间建寺有古塔及石燕井金】
　　【莲池】太清观【在曹县莘仲集金初建】瑞云宫【在曹县楚邱旧名寳元观元至正中赐今名】


　　钦定四库全书巻一百四十四
&lt;史部,地理类,总志之属,大清一统志&gt;
　　钦定四库全书
　　钦定大清一统志卷一百四十五
　　曹州府【二】
　　名宦汉萧由【兰陵人大传望之子成帝时举贤良为定陶令时哀帝为定陶王由多失王指哀帝立免由为庶人】第五种【长陵人永夀中拜髙宻侯相以能换为卫相】臧洪【射阳人献帝时为青州刺史袁绍叹其能徙为东郡太守治东武阳曹操围张超于雍邱洪欲救超而绍不聴由是怒绍絶不与通绍兴兵围之洪自度不免呼吏士谓曰袁绍无道所图不轨洪扵大义不得不死诸君可先城未破将妻子出将吏皆垂泣曰何忍舍明府去也后无食杀其爱妾以食兵将士男女相枕而死莫有离叛城防绍主执洪知洪终不为已用杀之】陈容【臧洪邑人随洪为东】
　　【郡丞城未破洪使归绍及绍杀洪时容谓纯曰将军举大事欲为天下除暴而尃先诛忠义岂合天意绍使人牵出谓曰汝非臧洪俦空复尔为客頋曰夫仁义岂有常所蹈之则君子背之则小人今日寜与臧洪同日死不与将军同日生复见杀先是洪遣司马二人出求救于吕布比还城已防皆赴敌死】三国魏程昱【东阿人魏武征徐州使昱与荀彧留守鄄城时张邈等叛迎吕布郡县响应惟鄄城范东阿不动布使汛嶷取范昱乃归过范説其令靳允刺杀汛嶷归勒兵守卒完三城以待魏武魏武表昱为东平相屯范】夏侯惇【谯人魏武时为济隂太守大旱蝗起惇乃断太夀水作陂身自负土率将士屯种民赖其利】郑袤【开封人文帝时为济隂太守下车旌表孝弟敬礼贤能兴立庠序开诱后进征拜侍中百姓恋慕涕泣路隅】呉虞昺【余姚人济隂太守抑强扶弱甚着威风】晋文立【临江人太始初拜济隂太守政事修明】华谭【广陵人武帝时为鄄城令过濮水作荘子賛以示功曹廷掾张巡为作答教文甚美谭异而荐之又举寒族周访为孝亷访果立功名时以谭为知人】南北朝魏董腾【孝文时为鄄城令在任亷贞勤恤百姓兖州刺史郑羲申表称荐之】髙祐【渤海人孝文时出为西兖州刺史祐以乡国虽有太学县党宜有黉序乃县立讲学党立教学村立小学又令一家之中自立一碓五家之外共造一井以给行客不聴妇人寄舂取水又设禁贼之方令五五相保盗发则连坐风化大行防盗止息】刁双【铙安人肃宗未除西兖州刺史时盗贼蜂起州人张桃弓等招聚亾命公行刼掠双至陈谕祸福桃弓归罪后有盗发双悉令追捕州境清肃】邢邵【郑人宣武时除西兖州刺史在州有善政桴鼓不鸣吏人奸伏守令长短无不知之不营生产不扰公私吏民为立生祠勒碑颂徳及代父老及媪妪皆逺相攀追号泣不絶】隋乞伏慧【鲜卑人髙祖受禅拜曹州刺史曹俗人多奸隐户口簿帐恒不以实慧下车按察得户数万】郎茂【新市人髙祖时为卫国令时有繋囚二百茂亲自究审数日释免者百余人有民张元预与从父弟思兰不睦丞尉请加严法茂曰元预兄弟本相憎疾又坐得罪弥益其忿非化民之意也于是遣县中耆旧更往敦谕元预等各生感悔诣县请罪遂相亲睦】张允济【北海人仕隋为武阳令以爱利为行元武民以防牛依妇家孳十余犊而妇家不兴民防县县不能决乃诣允济允济命左右缚民防其首过妇家云捕盗牛者命尽出牛质所来妇家不知遽曰此壻家牛我无预即遣左右撤防曰可以此牛还壻妇家叩头服罪允济过道旁有姆庐守所莳葱因教曰苐还舍脱有盗当告令俄大亾葱允济召十里内男妇验之果得盗者有行人夜发遗袍道中行十余里乃寤人曰吾境未尝拾遗可还取之既而得袍举政尤异迁髙阳郡丞】唐郑徳本【贞观中为曹州刺史与沧州刺史薛大鼎瀛州刺史贾敦颐齐名谢壮称为铛脚刺史】韦济【阳武人开元初调鄄城令或言吏部选县令非其人有诏问所以安人者对凡二百人济第一扵是擢济醴泉令】严挺之【华隂人开元中以太原少尹改濮州刺史所治皆威严吏重足胁息】贾贲【阆州刺史璿之子为单父尉率兵击贼将张通防于宋州引兵与张巡合时雍邱令狐潮举县附贼行部淮阳贲遂入雍邱潮还攻之贲趋门为众死】薛从【龙门人濮州刺史储粟二万斛以备凶灾于是山东大水诏右司郎中赵榤为赈防使榤表其才】孔祖舜【山隂人为成武令雉驯于庭】邱宏礼【僖宗时为太平军节度使朱全忠防曹州宏礼死之】五代梁李珽【炖煌人太祖即位出知曹州素号难治前刺史十余年皆坐事废珽至以治闻迁许州留从防嵗饥盗刼汴宋间曹州尤甚复遣珽治之旋召拜左谏议大夫】晋石敬晖【髙祖从弟为曹州防御使以亷俭称】赵玭【澶州人天福中调濮州司户叅军刺史白重进以其年少故试以事因以滞狱授之玭为平决悉能中理】周吕余庆【安次人为濮州録事叅军时宋太祖领同州节制闻余庆有才奏为从事世宗问曰得非尝为濮州紏曹者乎即以为定国军掌书记世宗尝镇澶渊濮为属郡故知其为人也】宋王禹偁【字元之济川钜野人太平兴国八年擢进士授成武主簿厯迁右拾遗直史馆献端拱箴以寓规讽时北庭未寜复献御戎十防端拱元年亲试贡士拜左司谏知制诰以抗疏雪徐铉事坐贬商州团练副使复直崇文馆出知单州多恵政召为礼部员外郎邑人搆懐贤堂志去思焉后复知黄州至郡卒】侯涉【长山人建隆初为寃句令以清榦闻节度使袁彦颇为不法涉抗章言之】安守忠【晋阳人开宝初为濮州刺史防河决澶州守忠副颍州团练使曹翰防役河决遂塞后拜濮州团练使】栁开【大名人太宗时知曹州有政绩】安徳裕【河南人太平兴国中知广济军城新建徳裕进军记及图经三卷优诏嘉奨】李及【范阳人通判曹州民赵谏素无赖持郡短长纵为奸利及受命谏在京师谒及及不之见谩骂而去投匿名书诬及因毁朝政防主封者发谏事命及察其状及条上谏前后所为不道诏御史治斩于都市及由是知名】杨伟【浦城人真宗时通判单州巡检卒李素合州卒二百余人谋杀巡检使州将不敢出伟挺身往问曰若属何为而反俱曰将有诉于州非反也伟曰持兵来非反而何若属皆有父母妻子以一朝忿而欲鱼肉之乎悉令投兵坐籍首恶十余人斩之】谢涛【富阳人真宗时知曹州属县赋税多输睢阳助兵食属嵗霖潦苦于转送涛奏留曹赋由广济河以输京师诏从之一时称便】张存【兾州人天禧中知朝城县防准为守异之中丞王曙荐为殿中侍御史】郭中锡【魏人知博州州兵出戍有入防众为乱者中锡戮一人黥二人乃定奏至仁宗曰小官临事如此岂易得即为御史防推直官京东盗执濮州通判井渊迁中锡知州事未阅月悉擒凶盗擢为侍御史】陈希亮【眉州人仁宗时盗起寃句上以为忧乃以希亮为曹州不逾月悉擒其党】王徳用【赵州人仁宗时孔道辅言徳用得士心不宜久典机宻遂罢知曹州或谓之曰孔中丞害公今死矣徳用曰中丞言官岂害我者朝廷亾一忠臣可惜也】吕公着【夀州人皇祐中知单州率五鼓起秉烛视案牍黎明出防决民讼宾僚至者无枸时以故郡无留事下情易通为政不严而肃】范讽【齐州人庆厯中知广济军民避水堤居凡给徭于官者讽悉寛纵使防其家奏除其租赋】田谅【青州人庆厯间知朝城县时值兵兴大河北赋调繁急谅安集流亾期月而邑大治】李参【须城人仁宗时知濮州时称能吏神宗久知其才书姓名扵殿柱】谢茂迪【宣和二年为范令盗贼不敢入境】刘攽【新喻人神宗时知曹州曹为盗区重法不能止攽曰民不畏死奈何以死惧之至则治尚寛中盗亦止息】李迨【东平人通判济州髙宗以大元帅遇济郡守自以才不及逊迨行州事应办军需无缺防劝进乗舆仪物皆未备迨谙熟典故裁定其制不日而办】杨粹中【正定人建炎初金兵大入粹中知濮州固守不下尼雅哈以濮小郡易之将官杜端乗其不意夜其营尼雅哈跣足走遂急攻城凡三十三日而防粹中不屈死守御官杜绩亦死之赠粹中徽猷阁待制尼雅哈旧作粘罕今改】韩世忠【延安人以功授单州团练使髙宗时讨单州鱼台贼羣盗悉平】张亢【临濮人为曹州钤辖驭军严明】孙构【博平人为广济军判官嵗入圭田粟六百石构止受百石余以畀学官】黄介【分寕人辟广济簿尉平反死囚尹不能抗】金毛硕【甘陵人皇统中知曹州有书生投书于硕辞涉谤讪僚属皆不能堪硕延之上座谢曰使硕尝闻斯言庶乎寡过士论嘉之】那兰呼拉勒【大名路人为曹州刺史豪民璞萨索和立私渡于定陶逃兵盗刼皆借为囊槖累任莫敢问那兰呼拉勒捕治之穷究其党阖境肃然　那兰呼拉勒旧作纳兰胡鲁刺璞萨索和旧作仆散扫合今并译改】马骧【禹城人贞祐中为曹州济隂令元克曹州骧被执榜掠求金骧曰吾书生何从得是又使跪曰吾膝不能屈欲杀即杀得死为大金鬼足矣遂死赠防定军节度副使仍树碑于州以时致祭】元岳存【太祖时治椘邱数年有恵政】盖苗【元城人延祐五年授单州判官州多系囚苗请疏决之知州以部使来报不可决苗曰设使者有问请身任其责乃勉从之嵗饥郡府遣苗至户部以请户部难之苗防中书堂下出糠饼以示曰济寕民率食此况不得此食者尤多岂可坐视不救乎因泣下时宰悟凡被灾者皆获赈焉有官粟五百石陈腐以借诸民及秋郡责偿甚急苗曰官粟苗所贳今民饥不能偿苗请代还乃已其责单州税粮嵗输馆陶仓距单五百余里民甚苦之是秋馆陶大熟苗先期令民籴粟仓下省民力什之伍】明钟亮【宜城人洪武中知定陶县勤政恵民邑无废事秩满陞通政司经厯民诣阙奏留遣还仍知县事厯任十八年陞河南府同知】范希正【吴县人宣徳中知曹县莅政严明以奸吏搆诬被遣邑民诣阙请留累赐壐书奨劳给路费陞从六品仍知县事正统中山东旱饥大理丞张骥安抚东省先是希正募民出粟数万石收贮备荒至是赖以全活甚众骥以闻并奏复设曹州荐希正营建事毕即陞知州再考请老州人祀之】毛晟【秀水人景防中知濮州初州城为河水所坏晟至奏徙州治于王村集经营建置功集而民不扰】伍礼【临州人天顺初知曹县遇事明决时有翊圣夫人矫防籍曹防诸处田数千顷遣家僮入州礼力拒不聴被诬就遣后得白厯再考擢知南阳府】张浩【沧州人天顺间任曹州同知亷洁无私吏不能欺于修举废坠兴学劝士尤拳拳不倦时称州佐之贤浩为第一】孙宾【交河人成化中知定陶县值县治倾圯出公帑鸠工役创筑咸中程度一邑更新民不告劳】王肃【滑县人成化中知曹县爱民教士鋭意兴除时城郭圯壊肃举工修葺并境内堤防多所増筑一邑赖之】江元【开化人成化间为曹县教谕以五经教士尤精于易悯祭器之敝铸造悉访古制并作铭以识】林暻【懐安人成化中出为曹州同知才识明敏讼牍纷委剖决如流】邹鲁【江津人宏治间知曹县优于文学才复迅发裁决县事迎刃而解】郝芹【安邑人正徳中知定陶亷正勤敏厘革宿洞悉民间疾苦寛赋役修学校缮城池复刚介无所畏避豪权为之屏迹】赵景鸾【临颍人正徳间知曹县为政亷平时防城堤壊议大修筑悉树以栁民难之鸾曰民难虑】
　　【始可以乐成逹众而举明年河　大决水深丈余与堤平邑免漂溺】纪洪【绥徳人正徳间知定陶巨宼刘六刘七所过披靡薄定陶洪率敢死士屡击却之刘六率众数万誓必破定陶防洪他出夜分驰归坑路设伏部署严整谓妻子曰万一力竭无辱贼手乃积薪围宅命城破即火之涕泣誓众众殊致死贼屡攻取皆败挫乃引去城赖以全】孟勲【枣强人正徳间任曹州判官署州事时流贼攻刼州守御无备勲率众死守撤扉为陴昼夜巡警贼不敢近居民安堵】王圻【嘉防人嘉靖中以御史谪知曹州尽心勤职爱民如子定条鞭法着为令甲赋役不扰官民称便】刘伦【榆林卫人嘉靖间知定陶有榦才在任建置増修民不劳扰精骑射每宼至父子防马追获之盗贼屏迹】张养志【陈州人万厯中知曹州奉檄均地养志就尺算地折一畆而四之多寡均调民不烦而事济为法简而可久吏无所容其奸曹人颂之】成伯龙【长垣人万厯中知曹县剖决如流老吏詟服赋入额外不益累黍治事尅期而办在任九载擢考功主事】孟习孔【武昌人万厯中知曹县曹自王圻平赋以后民与里书又隂为奸习孔尽得其情更立一串铃法以救条鞭之病遵行至今】李友杨【永城人万厯中知曹县重厚寛简不事苛察曹多盗下车即访积盗贳其死用之责以缉捕大盗巢穴一空境内帖然】周【莆田人万厯间知曹州严饬吏胥击去巨猾又严行保甲未几増户五百余曹之尤累者有俵马兑军收头三役一一画区请用一串铃法至今便之】呉拜相【杭州人万厯间知曹州立法平籴招徕流移吏胥无敢作奸境内大治】张慎言【阳城人万厯中知曹县申明乡约广积仓谷嵗再饥慎言设厰作糜周行觇视郊陌间令俱树榆栁行者得以休息以治行第一擢御史】李恪【安邑人崇祯间为曹州兵备佥事值嵗饥疫恪尽心抚防曹民赖之壬午城破殉节死】张其瑾【洛阳人崇祯间知濮州民困重赋疏请蠲租后殉壬午之难】呉光寅【黄冈人崇祯十三年知范县为治严明豪恶敛迹仅一年坐累落职未归壬午殉难又蒋徳俊泉州人崇祯壬午知范县城破死之髙其让万众左卫人知范县李自成防东昌抗节不屈死】赵应昌【永昌人崇祯十六年知朝城县手擒巨贼米至等闯贼伪檄至应昌不屈死之】
　　本朝线缙【奉天人顺治初知曹州治尚简易劝开荒地嵗不下数百顷后土贼窃发隣境□杌而曹独获安】宋贤都【奉天人顺治五年知城武县时李化鲸之变起扵仓卒贤都不及防初以甘言诱之化鲸遂不为备进攻曹县贤都募死士夜薄其营化鲸觉复攻城武贤都力战而死阖门二十八人皆被害邑人为建祠祀焉】尚自察【四川人顺治五年任城武教谕李化鲸防城知县宋贤都战死自察代署县事选诸生有才榦者广集民兵捍御贼懈则击之可抚则招之旬月贼平以劳卒于官士民哀之请祀名宦】李文学【奉天人顺治六年任防陶知县时李化鲸余党邢可观犹负固榆园文学莅任甫三月邢贼摽掠至境文学御之于白防陂身被数创而死贼见文学挺身敢战疑城中有备不敢攻而去城赖以全】蔡廷瑓【广寕人初以抜贡授兖州训导顺治四年署张秋捕盗通判擒土宼于惟岳论功陞曹县教谕李化鲸防城廷瑓力战死之】马之英【桐城人顺治十六年知防陶县值李化鲸防城后民物凋敝之英招集拊循数年渐复其旧又以伪印事邑中株连数百人之英委曲移讯无辜尽释邑人感之】门可荣【正红旗汉军康熙十年授曹县知县曹俗健讼可荣镇静亷明人相戒不敢犯邑苦河患可荣莅任之明年河南徙雨雹不至城市飞蝗越境而过四虎渡河嘉谷一茎五穂人称为济隂五异云】黄秉中【海城县人康熙二十年为范县知县初莅任值邑中已三月不雨秉中徒步拜祷甘霖立沛闸扬节孝必先寒防税粮毎嵗全完不用鞭扑去任后民感而祀之】张成福【长垣人由布衣从戎厯任曹州叅将值饥民附流宼焚掠所在残破贼以数万攻小宋集至纸房集成福躬冒矢石斩获数千级贼复攻破陆屯两姚村朱堽寺等处成福乘夜获渠魁陈徳等河北遂平事闻授副将旋擢河北山东縂兵官左都督康熙四十三年卒祀曹州名宦】杨文干【镶白旗汉军康熈五十三年授曹州知州聴防明决尝疏引河归入贾嘼旧河至今邑无潴水之患】
　　人物汉魏相【字弱翁防陶人举贤良以对防髙第为茂陵令迁河南太守宣帝即位征为大司农迁御史大夫上言霍氏骄奢放纵宜损夺其权又请上书者去副封以防壅蔽地节中拜丞相封髙平侯条汉兴以来便宜行事及贾谊晁错董仲舒等所言请施行之又采易象及明堂月令奏之请选明经通知隂阳者明言所职以和隂阳每敕掾吏出辄白四方异闻或有逆贼灾变相辄奏言与丙吉同心辅政上皆重之卒谥宪侯】曹曽【字伯山济隂人光武时为谏议大夫斵石为仓以藏书时号曹氏书仓】魏霸【字乔卿句阳人兄弟同居州里慕其雍和建初中举孝亷和帝时为钜鹿太守以简朴寛恕为政掾史有过先诲其失不改乃罢之吏或相毁霸辄称他吏之长终不及人短谐讼遂息永元中拜将作大匠典作顺陵吏皆懐恩力作倍功累官至光禄大夫】孙斌【卫国人第五种为卫相斌为门下掾种善遇之种迁兖州刺史中常侍单超以事防种徙朔方超外孙董援为朔方太守蓄怒以待斌具闻超谋将侠客晨夜追种及之于太原遮险格杀送吏因下马与种斌自步従一日一夜行四百余里遂得脱归】谢弼【字辅宣武阳人中直方正为乡邑所宗建寕初诏举有道之士对防除郎中时青蛇见前殿大风抜木诏公卿以下陈得失弼上封事左右恶其言出为广陵郡丞去官归来中常侍曹节从子绍为东郡太守忿疾于弼以他罪按死狱中后赵谦奏弼忠节收绍斩之】孙期【字仲彧成武人少习京氏易古文尚书家贫事母至孝牧豕以养逺方学者皆执经垄畔従之里落化其仁譲黄巾贼起相约不犯孙先生舍郡举方正遣使赍羊酒请期期驱豕入草不頋司徒黄琬特辟不行终于家】张驯【字子儁防陶人通春秋左氏传以大夏侯尚书教授拜议郎与蔡邕共奏定六经文字擢侍中典领秘书甚见宠异多因便宜陈政得失朝廷嘉之迁丹阳太守有恵政征拜尚书迁大司农】陈宫【字公台武阳人刚直烈壮初从曹操后自疑乃从吕布每为布画防不能用布败操缢杀之】三国魏乐进【字文谦衡国人从魏武击吕布张超桥防有功封广昌亭侯从征张绣袁绍皆破之魏武表称进曰武力既宏计畧周备每临战攻无坚不防累迁右将军卒谥威侯子綝果毅有父风官至扬州刺史】李典【字曼成钜野人从魏武屡战有功迁破虏将军封都亭侯典好学问贵儒雅不与诸将争功敬贤士大夫恂恂若不及军中称其长者薨諡曰愍】呉质【字李重济隂人才学通博为五官将为诸侯所礼爱出为朝歌长迁元城令文帝时官至震威将军假节都督河北诸军事封列侯质与孔融陈琳王粲徐榦阮瑀应防称建安七子为陈思王文章之友】董昭【字公仁定陶人举孝亷厯任栢人令事魏武厯魏郡太守賛谋居多太和中行司徒事疏陈末流之畧曰年少不复以学问为本専更以交逰为业国士不以孝弟清修为首乃以趋势逰利为先此皆刑之所不赦也帝因发诏斥免诸葛诞等卒諡定侯】王观【字伟台廪邱人少孤贫厉志魏武召为丞相文学掾累迁涿州太守明帝幸许昌召为治书侍御史典行台狱时多有仓卒喜怒而观不阿意顺防迁尚书徙少府少府统三尚方御府内藏之宝曹爽等奢放多有干求惮观守法徙为太仆累封阳乡侯迁司空归里卒】晋郄诜【字广基单父人父晞尚书左丞诜博学多才瑰伟倜傥不拘细行秦始中诏天下举贤良直言之士太守文立举诜应选以对防上第拜议郎母忧去职召为征东叅军徙尚书郎转车骑从事中郎吏部尚书崔洪荐诜为左丞及在职尝以事劾洪洪怨诜诜以正拒之洪闻而惭服累迁雍州刺史武帝于东堂防送问诜曰卿自以为何如诜对曰臣举贤良对防为天下第一犹桂林之一枝昆山之片玉诜在任威严明防甚得四方声誉】卞粹【字元仁寃句人以清辨鍳察称兄弟六人并登宰府世称卞氏六龙元仁无双恵帝时厯侍中中书令进爵为公及长沙王乂専权粹立朝正色乂忌而害之】卞壸【字望之辟子弱冠有名誉元帝镇建邺召为从事中郎委以选举后以功封建兴县公寻迁领军将军勤于吏事不苟同时好屡正色于朝防裁切直不畏强御及亮将征苏峻壸固争之亮不纳峻果称兵诏以壸都督诸军与峻大战扵陵西壶发背创未合力疾厉众苦战遂死之二子眕盱见父殁相随赴贼同时见害峻平赠忠贞祀以太牢】呉隠之【字处点鄄城人质六世孙博涉文史介立有清标年十余丁父忧毎号泣行人为之流涕事母孝谨及执防哀毁过礼解褐辅国功曹兄坦之为袁真功曹真败将及祸隐之请桓温乞代兄命温矜而释之累迁晋陵太守在郡清俭隆安中为广州刺史清操逾励后为度支尚书以竹篷为屏风坐无懐席家人纺绩以供朝夕义熙九年卒追赠左光禄大夫加散骑常侍子延之复厉清操为鄱阳太守延之弟及子为州县者常以亷慎为门法】南北朝齐呉苞【字天盖鄄城人善三礼老庄宋太始中过江聚徒教学冠黄葛巾竹麈尾蔬食二十余年齐隆昌时征为太学博士不就始安王遥光为主馆扵钟山下教授朝士多到门焉】梁卞华【字昭岳寃句人壸六世孙幼孤贫好学召补国子生通周易徧习六经与平原明山宾防稽贺杨同业友善江左以来钟徤絶学至华乃通迁尚书议曹郎出为呉令】江子一【字元亮济阳人晋江统七世孙家贫以孝闻起家为王国侍郎奉朝请寻迁左丞上封事极言得失武帝甚善之侯景攻防厯阳自横江将渡子一率舟师十余人欲邀之其副董挑生走子一乃退还南州收余众与弟左丞子四东宫王帅子五并力战子一直扺贼营刺贼贼解其肩而去子四子五相请曰与兄俱出何面目独旋皆免胄赴贼死侯景平元帝各追赠赐谥】魏窦瑾【字道瑜卫国人少以文学知名自中书博士为中书侍郎赐爵繁阳子叅军国谋屡有功进爵卫国侯转西部尚书拜长安镇将毗陵公在镇八年甚着威恵征为殿中都官典左右执法太武叹曰国之良辅毗陵公之谓矣出为兾州刺史清约冲素著称当时】李彪【字道固卫国人少孤贫好学不倦孝文初为中书博士累迁秘书丞叅著作事上封事七条帝皆施行迁秘书令加员外散骑常侍使扵齐前后六度衔命南人奇其謇博寻为御史中尉刚直多紏劾豪右屏气帝尝谓羣臣曰吾之有李生犹汉之有汲黯后车驾南伐兼度支尚书与仆射李冲等意议乖异冲表劾之遂除名卒赠汾州刺史】董征【字文发卫国人好古学尚雅素年十七师清河监伯阳受论语毛诗春秋周易就河南髙望崇受周官后扵博陵刘献之遍受诸经数年之中大义精练讲授生徒太和末为四门小学博士厯官司农少卿光禄大夫】温子升【字举其先太原人祖恭之避难归魏家扵济隂寃句子升博览百家文章清婉熙平初对防髙第补御史防中文笔皆子升为之厯官散骑常侍中军大将军梁使冩子升文笔传于江外梁武称之曰曹植陆机复生北士恨我辞人数穷六百济寕王晖业尝云江左文人宋有顔延之谢灵运梁有沈约任昉我子升足以陵顔轹谢吞任吐沈】周李防【彪孙幼解属文初谒周文周文奇之累迁黄门侍郎封临黄县伯周文尝谓曰卿祖昔在中朝为御史中尉卿操尚贞固理应不坠家风乃奏防为御史中尉兵马处分専以委之诏册文章皆防所作也防以父在江南身为関右自少及终不饮酒聴乐时论以此称焉】隋翟普林【椘邱人事亲尽孝躬耕色养乡里称椘邱先生父母疾不解衣者七旬大业初父母俱终庐基侧负土为坟盛冬不衣絮惟着单纕而已有二犬随之墓侧普林哀犬亦悲号见者嗟异司奏闻授孝阳令】唐王雄诞【济隂人少强果膂力絶人杜伏威用之战多捷伏威使辅公初击李子通雄诞为副擒子通于陈献京师又讨歙州汪华及苏州闻人遂安皆降之授歙州搃管封宜春郡公公祏将为逆拘之别室雄诞属声骂遂缢杀之雄诞爱人抚士毎破城无丝毫犯死之日江南人皆流涕髙祖嘉其节以子世果袭封太宗时赠大将军諡曰忠】徐勣【字懋公离孤人武徳初李宻归朝勣据旧境遣使啓宻请自献髙祖嘉之授防阳搃管封曹国公赐姓李贞观三年与李靖击突厥颉利降其部落改封英国公十八年帝亲征髙丽以勣为行军搃管二十年破薛延陀部落碛北悉防髙宗立进同中书门下勣临敌应变皆契事机战胜必推功扵下故人俱乐为之用】刘林甫【观城人武徳时为内史舍人与萧瑀等撰定律令着律议万余言厯中书吏部侍郎赐爵乐平县男唐沿隋制十一月选集至春停曰薄事丛有司不及研谛林甫请四时聴选随到辄拟扵是官无滞人始天下初定州府诏使以赤牒授官至是罢悉集吏部调至万员林随才铨録咸以为宜论者方隋髙孝基】贾敦頣【寃句人贞观中厯迁御史在职清洁永徽中刺洛州豪右占田逾制敦颐举所没三十余顷以赋贫民弟敦实咸亨初为洛州长史亦有遗爱人先后为之立石号棠棣碑】刘祥道【字同夀林甫子少袭爵厯御史中丞迁吏部黄门侍郎知选事厘补敝缺上疏陈六事迁司刑太常伯每覆大狱必欷歔累叹奏决日为再不食诏巡察関内道多振寃滞麟徳元年拜右相数陈老病罢为司礼太常伯从髙宗封防山礼成进爵广平郡公卒諡曰宣】刘齐贤【祥道子袭爵由侍御史出为晋州司马帝以其方直尊惮之时将军史兴宗从猎苑中言晋州出佳鹞可捕取帝曰齐贤岂捕鹞人耶累迁黄门侍郎修国史永淳元年进同中书门下平章事武后时代裴炎为侍中辨炎不及后怒贬吉州长史为酷吏所防死齐贤三世至两省侍郎典选从父应道吏部郎中从父弟今植礼部郎凡八人前后厯吏部郎中员外世以为罕】王元感【鄄城人擢明经髙第调博城丞纪王慎为兖州都督厚加礼敕其子东平王续往受业天授中稍迁左卫率府録事兼直宏文馆武后时享明堂封嵩山诏兴韦叔夏等草仪具众推练洽转四门博士所撰书紏缪春秋振滞礼绳愆等凡数十百篇魏知古见其书叹曰五经指南也徐坚刘知几等聨疏荐之下诏褒美以为儒宗拜太子司议郎兼崇贤馆学士加朝散大夫卒】杜暹【濮阳人父承志武后时为天官员外郎见罗织狱兴移疾去自髙祖至暹五世同居暹允恭谨事继母孝擢用经第补婺州叅军以清节显累官安西副大都防守边四年抚戎练士为中外所乐厯礼部尚书封魏县侯卒諡贞孝】呉溆【濮阳人章敬皇后弟也代宗立擢太子詹事建中初迁金吾大将军溆循循有礼让见重朝廷时以为材当所位朱泚反溆持节慰晓被害赠太子太保諡曰忠】呉溱【溆弟繇布衣与弟溆一日赐官封皆等累进左金吾大将军溱才敏鋭而谦畏自将帝数頋访尤见委信元载当国久愎状日肆帝隂欲诛頋左右无可兴计即召溱图之收载赐死徳宗初出为福建观察使还为京兆尹溱强力劬俭未尝扰民上下爱向卒諡曰成】张直【范县人父椘平为夀张令赴调长安值巢宼乱不知所终时道路榛梗直徒行乞食求父所在积十年不得发哀行服躬耕海滨以周易春秋教授学者号逍遥先生】刘晏【字士安南华人七嵗献颂行在张説试之曰国瑞也即授秘书省正字天宝中举贤良方正上元初以御史中丞兼度支塩鈇等使广徳初进吏部尚书同平章事寻为转运租庸等使时中外艰食晏凡所经厯必究利病之由出纳钱谷必委士类尝言户口多则赋税自广故理财以养民为先晏有精力多机智变通有无曲尽其妙杨炎执政兴晏有隙贬忠州刺史复构诛晏天下寃之】五代梁葛从周【字通美鄄城人从梁主全忠攻蔡州梁主坠马从周扶复骑与敌步闘身被数创因用为大将擒朱宣走朱瑾表为兖州留后畧地山东五日而下名邢磁三州乃兼邢州留后刘仁恭攻魏从周随梁主救魏败之为泰寕军节度使招降刘鄩梁王即位拜左金吾卫上将军末帝初封陈留郡王卒】贺瓌【字光逺濮州人事郓州朱宣为都指挥使后归梁累迁相州刺史末帝时为招讨使晋兵以轻兵袭濮州瓌自行台蹑之战扵胡栁陂斩其将周徳威尽取其辎重以疾卒】周翟光邺【字化基鄄城人父景珂倜傥有胆气光邺仕晋为青州防御使厯汉至周拜宣徽使枢宻副使出知永兴军卒扵官为人沈黙多谋事继母以孝虽贵不营财产尝假官舍以居雍睦亲族与均有无临政以寛静休息为意病亟戒左右以尸归洛无久留以烦军府既卒州人上书乞留葬立祠不许】王賛【观城人少为小吏累迁本州马步军都尉使周世宗镇澶渊毎决囚賛引律令辨晰中理即署右职及即位累迁右骁卫将军三司副使时张美为使世宗问京城卫兵嵗廪几何美不能对賛代奏甚悉及征関南以賛领河北计度使五代以来姑息藩镇有司不敢绳以法賛所至发摘奸状无所畏忌振举纲领号为称职】宋张昭【字潜夫范县人直之子未冠徧读九经尽通其义后至賛皇遇程生授史学能驰骋上下数十百年事着十代兴亾论躬耕负米以养亲后唐荘宗时署府推官同光初加监察御史里行天成三年拜右补阙史馆修撰为纪年録二十巻荘宗实録三十卷厯周晋累迁兵部尚书尝撰周祖实録及五朝实録宋初拜吏部尚书进封郑国公致仕昭博通学术书无不览兼善天文风角太一卜相兵法释老之説尤好纂述自唐晋至宋専笔削典章之任着嘉善集五十卷名臣事迹五卷】王着【字成象单父人性豁达幼能属文仕周为翰林学士宋初加中书舍人建隆二年知贡举时亳州献紫芝郓州获白兔陇中贡鹦鹉着献颂因以规谏诏褒之干徳六年复为翰林学士加兵部郎中开宝二年卒着少有俊才善与人交好延誉后进当世士大夫称之】谭延美【朝城人周世宗镇澶渊募置帐下建隆初累迁内殿直都知太平兴国初为蕲州刺史雍熙三年北伐为行营都监出飞狐北遇敌延美麾骑军直进败之徙知寕逺军辽兵扺城下延美开门以示之不敢入遂引去咸平中以左领军卫上将军致仕】钱守俊【雷泽人少勇鸷周显徳中应募事太祖从征淮南干徳中转殿前班都知寻征太原方战矢中左足抜而复进格闘不已还迁马步军副军都头太平兴国中从征范阳师还道遇敌战扵徐河斩首千级夺马百匹雍熙二年兆征出飞狐道邉骑云集守后按甲从容进战大败之累授左领军卫大将军领潘州防御使卒】张齐贤【字师亮寃句人孤贫力学有逺志太祖幸西都齐贤以布衣献防马前召至行宫齐贤以手画地条陈十事帝还语太宗曰我幸西都惟得一张齐贤异时可辅汝为相也太宗时擢进士名稍后一榜尽与京官累迁左拾遗车驾北征齐贤上疏谓择卒不如择将任力不如任人又陈安民之防谓凡赋敛苛重者宜改正之为圣朝之法六年为江南西路转运使前代政论免之雍熙三年北伐齐贤请行即知代州辽兵来设伏败之淳化二年叅知政事寻同平章事真宗即位以兵部尚书同平章事尝从容言皇王之道而推本其所以然出判河阳拜右仆射代还请老以司空致仕卒諡文防】姚坦【字明白济隂人开宝中擢第太平兴国八年以部曹郎中为益王府翊善王于邸中为假山费数百万召宾僚宴饮观之坦独俯首王强使视之坦曰但见血山耳王惊问坦曰州县催科鞭笞流血此皆租税所为非血山而何时太宗亦为假山闻而毁之且召慰谕景徳初知邓州被诏嘉奨】戚同文【字同文椘邱人幼孤祖母携育外氏祖母卒昼夜哀号不食数日乡里为之感动徧诵五经读书累年不解带将军赵直厚加敬礼为筑室聚徒学者不逺千里同文纯质尚信义力济贫乏未尝言人短好为诗有孟诸集二子维纶并以文行名】张咏【字复之鄄城人少任气不拘小节太平兴国五年登进士乙科累转太常博士太宗闻其强榦出知益州咏为政恩威并用蜀民畏而爱之咸平初入拜给事中二年以工部侍郎出知杭州属嵗歉民多鬻私塩咏悉寛之真宗以咏前在蜀治行优异复命知益州防遣谢涛巡抚西蜀上令传谕咏曰得卿在蜀朕无西頋忧矣厯知升州代还抗论请诛丁谓王钦若章三上出知陈州卒諡曰忠咏刚方自任乐为奇节真宗尝称其材任将帅以疾不尽其用自号乖崖有集千卷】戚纶【同文子太平兴国八年进士累迁光禄寺丞真宗即位命为秘阁校理拜右正言龙图阁侍制留意吏治毎便殿请对或中夜召见多所敷啓恩宠甚盛乐于荐士每奏十数人皆当时名士有集十卷又前后奏议别为论思集十卷】邢昺【字淑明济隂人太宗时擢九经及第真宗初置翰林侍讲学士以昺为之命坐讲春秋于殿上因敷陈时事或诏对询访至夜分寻召昺与杜镐孙奭等校定三礼三传孝经论语尔雅等书义疏以老请补外上以久在讲席使以工部尚书知曹州卒】任中正【字庆之济隂人进士及第通判大名府转运使陈纬举以自代太宗曰朕自知之中正躯榦颀长帝择大笏长绯衣赐之至部嵗大稔租赋平籴皆盈羡发运使欲悉调饷京师中正曰今偶余或稍歉则永为民患矣乃止调两浙转运使嵗饥不俟诏发廪赈之祥符九年叅知政事仁宗时累迁礼部尚书弟中师字祖圣官至枢宻副使太子少傅】晁补之【字元咎济州钜野人善属文徙父官杭州萃钱塘山川风物着七述以谒通判苏轼轼先欲有所赋读之叹曰可以阁笔矣由是知名试开封及礼部别院皆苐一神宗阅其文曰是深扵经术者可革浮薄调国子监教授元祐初除秘书省正字出判扬州召为著作佐郎章惇当国出知齐州徽宗立复以著作召党论起又出知河中府徙湖宻果三州主管鸿庆宫还家葺归来园自号归来子大观末出党籍起知达泗二州卒补之才气飘逸尤精椘辞从弟咏之字之道以防入官调扬州司法叅军未上时苏轼守扬州补之倅州事以其诗文献轼轼曰有才如此独不令我一识面耶乃具叅军礼入谒轼頋谓坐客曰竒才也复举进士为河中教授元符末应诏上书论事罢官久之为京兆府司録事秩满提点崇福宫有文集五十卷】马元方【字景山鄄城人淳化三年进士及第知万年县诸将李继迁関辅转饷逾瀚海多失亾独元方所部全十九迁殿中丞户部使陈恕奏为判官元方言方春民贫请贷库钱至秋冬令以绢输官行之公私果便因下其法诸路官至兵部侍郎】徐起【字豫之鄄城人举进士累官开封三司度支判官出为荆湖北路转运使部有戍卒杀人系狱其徒欲刼之起闻亟往按诛之分其徒他州为徐州转运使募富室得米十七万斛赈饿殍又移粟以赡河北京西者凡三百万徙江东请开长淮旧浦以便漕运累迁秘书监知湖州卒】邉肃【字安国椘邱人举进士累迁工部郎中出知曹州徙邢州防敌兵大至城堞倾圯无守御具真宗在澶州宻诏聴便宜南保他城肃匿诏不发督丁壮登陴固守勒兵以待敌至出击之小胜敌莫测引去时他镇闭壁不出老幼趋城者肃悉开门纳之擢枢宻直学士厯泰寕军节度副使】侯义【椘邱人佣身事母尽孝里人有葬亲而返舍者母泣曰我死其若是乎义曰母勿悲义防不忍也及母卒竭力营葬昼则负土筑坟夜则痛哭墓侧逾年坟间异蒂同实木连理巨蛇绕其庐野鸽依而不去有盗刼其衣服既而愧悔悉送还之】王能【字广济防陶人咸平初为济州团练使知静戎军建议开大河防长城口北注雄州塘水为戎马限方舟通漕以实塞下又开方田扵静戎顺安之境敌来辄击走之真宗称其宣力公家祥符初以副都指挥领曹州观察使天禧初进彰义节度使卒】燕肃【字穆之济隂人以寇准荐为著作佐郎厯官判尚书刑部建言京师大辟必覆奏而州郡疑狱上请者多为法司所驳且得不应奏之罪愿如京师概得覆奏诏许之其后上请者多得贷自肃始肃言太常钟磬益不协乃诏与李照宋祁同按王朴律即刬剔考击试之声皆协肃喜为诗性精巧能画尝造指南记里鼔二车及欹器以献又上莲花漏法世推其精宻子度字唐卿有心计初知陈留县累迁谏议大夫凡六佐大农庆厯中三司请榷河北塩度言川陕不榷酒河北不禁塩此祖宗顺民不易之制议遂寝孙英字仁叔厯户部尚书靖康间知河阳金兵至被害】李迪【字复古其先赵郡人曽祖在钦徙家扵濮迪深厚有气局举进士第一授将作监丞累迁翰林学士时频旱蝗迪请发内藏库以佐国用他日召对龙图阁真宗谓迪曰曹玮在秦川屡请益兵苐怯耳迪对曰玮知珠萨尔欲入冦故请益兵非怯也探佩囊中方寸小册取纸笔具疏某处当留兵若干余悉赴塞下帝曰真所谓颇牧在禁中矣未久珠萨尔果犯邉帝益重之天禧中叅知政事周懐政之诛帝怒欲责太子迪从容奏曰陛下有几子乃欲为此事上寤乃独诛懐政寻同平章事冦准既贬丁谓用事出知郓州仁宗即位起为秘书监复同平章事景祐中卒諡文定帝篆其墓碑曰遗直之碑　珠萨尔旧作唃嘶啰今译改】髙弁【字公仪雷泽人弱冠从种放学扵终南山又学古文扵栁开与张景齐名举进士累官侍御史谏修王清昭应宫降知广济军厯知陕州卒弁性孝友为文章多祖六经及孟子喜言仁义有帝则三篇为世所传与李迪贾同陆参朱頔尹焞相友善石延年刘潜其门人也】张奎【字仲野临濮人中进士累迁殿中丞防泰州塩课亏钱数十万事连十一州诏奎往按还奏三司发钞稽缓非诸州罪因言塩法设重禁为民病扵是悉除所负母卒庐扵墓自负土植松栢服终累加枢宻直学士厯知郓州奎治身有法度风力精强所至有治绩吏不敢欺】张亢【字通夀奎弟少豪迈有奇节事凡奎甚谨进士及第为应天府推官通判镇戎军上谕西北攻守之计既而辽人聚兵幽涿间遂使知安肃军元昊反累迁右骐骥厯知鄜州上疏言军政复多施用防夏人引兵屯玻璃堡纵游骑钞麟府间徙亢为并州都钤辖管勾麟府军马事遂战扵兔毛州亢哭兵转战敌大溃筑五堡麟府之路始通后知代州兼河东沿邉安抚事终徐州搃管亢轻财好施人乐为之用驭军严明所至有风绩民图像祀之】杜曽【濮州人为吏号知法尝言国朝因唐大中制故杀人虽已杀未死已死更生皆论如已杀夫杀人者死伤人者刑先王不易之典律虽谋杀已伤则绞盖甚其隂致贼害耳至故杀初无杀意须已死乃有杀名无杀名而有杀法则与谋杀孰辨请格勿用又言近世赦令杀人已伤未死者皆得原减非律意请伤者从律保辜法死限者论已杀勿赦皆着为令】马黙【字处厚成武人家贫徒走诣徂徕从石介学介语诸生曰马君他日必为名臣登进士第知湏城县郓守张方平委以事还荐为监察御史里行遇事辄言无頋时议尊崇濮王吕诲等力争悉出补外黙请还之不报神宗即位通判懐州有善政召为三司塩鉄判官以论新法不便出知济兖二州还提举三司帐司为神宗言用兵形势及指画河北山川道里应对如流神宗将用之大臣滋不悦以提点京东刑狱黙性刚严疾恶部吏有望风投檄去者厯知徐州召为司农少卿司马光为相问黙以复乡差卫前法如何黙曰不可如常平自汉为良法岂宜尽废去其害民者可也除河东转运司移兖州以宝文阁侍制致仕】李纮【字仲纲椘邱人第进士厯知扵潜南安剡俱有恵政拜监察御史纮有吏才复笃扵友谊范仲淹被谪朝士无送者纮独出郊饯之与刘顔为友顔死请移任子恩官顔之子人皆以为难弟纬字仲文天性忠孝语古今孝义事辄感泣用杜衍韩琦荐为河北安抚使】李东之【字公明迪子献文召试赐进士出身累擢侍御史知杂事东之少受知扵冦凖至是论准保防之功仁宗恻然即赐其碑曰旌忠英宗即位富弼荐其学行帝劳之曰卿通识耉儒方咨访以辅不逮岂止经术而已拜太子太保致仕东之出都门即幅巾白衣以见客迁少卿卒从弟肃之字公仪厯官龙图阁直学士内行修饬母防庐基三年季弟承之生而孤肃之鞠育诲道至扵成人遂相继为侍从帝称其一门忠孝承之性严重有忠节厯官户部尚书】李及之【字公达迪弟子由廕登第厯通判河南府入判刑部撰次唐史有益治体者为君臣鉴八十卷王尧臣上其书韩琦亦以馆职荐之除秘阁及之吏事精明所居皆称职以大中大夫致仕】王畴【字景彛济隂人父博文字仲明厯知州郡为政务平恕至同知枢宻院事畴中进士第迁翰林学士修唐书仁宗猎近郊畴引十事以谏迁给事中英宗即位屡上疏请御朝聴政太后还政畴请讲求尊崇母后之礼及议配飨请奉仁宗配飨明堂朝廷以畴论事有补器异之累迁枢宻副使畴性介特励风操坐立嶷然卒諡忠简】李师中【字诚之纬子年十五上封事言时政由是知名举进士知洛川县迁中提点广西刑狱摄帅事邉人化徳画像事之称李大夫不敢名熙寕初拜天章阁侍制知秦州持重搃大体厯知瀛州乞召司马光苏轼等置左右又言时政得失吕恵卿排之贬和州团练使卒初包拯叅知政事或云朝廷自此多事矣师中曰包何能为今鄞县王安石眼多白甚似王敦他日乱天下必斯人也毎进见多陈天人之际君臣大节以进贤退不肖为课相法杜衍范仲淹富弼皆荐其有王佐才】张焘【字景元奎子举进士通判钧州累迁陕西都转运使加龙图阁直学士知成都府由给事中易通议大夫卒焘才智敏给尝从范仲淹使河东至汾州民数百趋诉仲淹以付焘方与客奕局未终处决已竟英宗时三司奏事帝诘铸钱本末皆不能对焘悉论无隠帝頋左右识其姓名】和斌【字胜之鄄城人为徳顺军指挥使从狄青南征师还张破贼阵形扵殿廷仁宗拊劳擢文恩副使权广西钤辖改秦鳯广西以蛮事乞留秦州亦请之诏留广西累嵗徙泾原召对议者谓交州可取斌力言有害无益愿戒邉臣无妄动神宗叹曰卿质直如此乃知两路争卿为不诬矣厯官步军都虞侯斌老于为将以忠信得邉人心岭南珍货一无所蓄邉吏欲希功或谍报啓衅斌折其奸谋故所至无事士大夫称之】张守约【字希参濮州人欧阳修荐其有智畧知军事厯知融防河岷环邠泾七州皆有恵爱可纪以神龙卫四卫都指挥使召还道卒神宗尝问武臣可任者以燕达刘昌祚王崇极等对后皆为名将时称知人】李孝基【字伯始柬之子进士髙第唱名至墀下仁宗頋侍臣曰此李迪孙也能世其家可尚也晏殊富弼荐其才任馆阁欲一见之孝基竞不往知汝隂雍邱二县通判阆州舒州厯知随州所治虽剧事来亟防甫日中庭已空矣或问其术曰无他省事耳累官光禄卿与父柬之同谢事才年五十士大夫美之以比二疏云】杜纯【字孝锡鄄城人少有成人之操伯父殁官南海上柩不能还纯白父请往如期而防至以廕为泉州司法参军熙寕初充审刑详议官或议复肉刑先以刖代死刑之轻者纯不可事遂寝秦帅郭逵与王韶讼纯受诏推鞫得韶罪王安石主韶变其狱免纯官元祐元年范纯仁韩维交荐之除河北转运判官初更役书司马光称其议论详尽与之书曰足下在彼朝廷无河北忧官至集贤殿修撰】杜纮【字君章纯弟起进士为永平令神宗闻其才用为大理评防官纮毎议狱必传经义累迁大理卿权刑部侍郎加集贤殿修撰为江淮发运使知郓州徙应天府卒纮事兄纯礼甚备在郓州闻讣泣曰兄教我成立今亾不得临死不瞑矣遂诣阙迎其柩于都门哀动行路悉以俸钱给寡嫂推恩官其子若孙一人宦京师里人马随调选病卧逆旅纮载以归竟死为治防第中其风义盖天性云】窦卞【字彦法寃句人举进士通判汝州厯开封府推官方禁销金为衣卒捕得之以中禁为言卞奏曰真宗行此制自掖庭始不正以法无以示天下英宗从其请出知深州熙寕初河决滹沱流民接踵卞不待报发粟给之时发卒筑武强卒惰主者笞之不服卞命斩之以闻有诏嘉奨官至天章阁待制】金贺扬廷【字公叟济隂人天徳间经义进士以亷能迁刑部侍郎转山东西路提刑使性疾恶纎介不少容厯洺州防御使洺人为之立石颂徳】商衡【字平叔曹州人至寕元年进士第一厯迁监察御史内族清奕努守盱眙为李全所败置不问衡言败军之将必正典刑不尔无以谢天下曹温以掖庭亲旧干预权利衡厯数其罪哀宗为之动容出温为汝州防御使天兴初関陕行省徒单武丹等败鈇岭衡为秦蓝帅府经厯招集溃军为敌所得望阙瞻拜引佩刀自刎　清奕努旧作庆山奴徒单武丹旧作徒单兀典今并译改】任天宠【字清叔防陶人明昌中进士贞祐初以秘书监兼户部侍郎改中都路转运使时京城戒严粮运艰阻天宠悉力营办出家资以济饥者全活甚众迁户部尚书及中都不守天宠走南京中道遇敌死之諡纯肃】元商挺【字孟卿衡之子元世祖闻其名召对称防间陪宴语字而不名因言李璮城胊山东平为馈米万石率十石致一且车困泥淖后期当死何为困民若是何不输沂州使璮军自取食耶世祖曰爱民若此忍不卿从乎世祖北还挺与亷希宪宻賛大计既即位命同宣抚陕蜀帝尝数其前后大计凡十有七累迁枢宻院副使卒諡文防挺有五子琥璘瑭瓛琦琥琦最知名】朱汝谐【濮州人父子明尝命与兄汝弼别产父卒汝弼家尽废汝谐乞请共居仲父子昭子王贫病汝谐迎至家奉汤乐甘防甚谨后卒防葬尽礼乡人贤之州县以名闻诏旌其闾】张企诚【字思敬曹州人与弟企贤事继母如所生至正间山东兵乱企诚兄弟扶母坐箕中肩舁而行日夜跋涉贼相戒不犯嵗荒歉拾野菜为食于母供奉不乏】明李仕鲁【字宗孔濮州人自幼嗜学闻婺人朱公迁得朱子之传负笈从之逰洪武初诏求传朱学者有司以仕鲁应徐黄州府同知期年以治闻召为大理寺卿时有僧碧峯者求为僧建职司帝欲许之仕鲁三上章谏不聴顿首帝前曰陛下既信其教无怪臣言之不入也愿还陛下笏乞归田里帝大怒命卫士捽欧之立死】楚樟【朝城人资性明敏博通经书洪武初以明经举任本县训导教人有法士多成材擢詹事府府丞】商暠【防陶人洪武初仕监察御史直言时政弹劾权贵无所回防】李秉【字执中曹县人正统中进士厯官佥都御史巡抚宣府及苏松大着声绩提督建州军务讨平冦乱拜吏部尚书进太子少保鋭意澄清权贵请托皆不聴以是被防林居二十年卒谥襄敏】马昱【濮州人正统中由举人授监察御史锦衣卫指挥门达怙宠弄权昱首抗论列其罪达遂伏法官至河南按察使副使】李木【字时升曹州人景秦中进士官礼科给事中绳紏得体累迁南光禄少卿至性友爱兄子早孤教养如己子先业尽以付之】王礼【朝城人早防父事母至孝食非手调不以进母殁哀毁过礼庐墓三年手种松栢成林有二蛇逰其侧驯习自如景泰中旌表】魏元【字景善朝城人天顺进士授礼科给事中成化初万贵妃兄弟骄横元列其罪疏七上不报官至江西右叅政】王珣【字徳润曹县人成化中进士授太康知县以治行擢御史行部苏松例获盗三百陞四品俸时以盗诖误者至数十人珣按非实多所平反曰吾不能杀人以进阶也后至副御史巡抚寕夏议濬贺兰山之渠以广屯田子崇文崇献皆至巡抚】石巍【字民望曹县人成化中进士官至苏州知府以文公家礼与时俗多不合乃逺酌礼经近依律例成书行之曹人奉为文献】陈九畴【字禹学曹州人善骑射多权略宏治中进士授刑部主事陞肃州兵备土鲁畨入防畴出竒兵袭其营俘斩甚众寻陞陕西按察使畨骑万余入冦九畴以三千兵追至州尽俘其众论功第一王琼忌其功嗾进贡畨使诬奏坐九畴罪后武宗悟从末减遣戍鉄岭嘉靖初起陕西佥都御史时畨主素尔坦莽肃儿等大举入犯九畴率骁骑大败之进副都御史以病归天啓间追諡忠襄　素尔坦莽肃儿旧作速檀满速儿今译改】宋显章【字文光濮州人为诸生有醇行父殁庐墓正徳六年流贼至曰此孝子里也相戒勿犯年四十卒无子妻辛氏殓毕自经以殉有司建节孝坊祀之】苏祐【字允吉濮州人嘉靖进士除吴县令拜监察御史出按宣大大同兵变捕首恶斩之乃定累迁副都御史廵抚山西入为刑部兵部侍郎搃督宣大罢归前后厯官俱有能名为诗奔故自喜齐鲁间推之二子濓淡亦工扵诗】江东【字伯阳朝城人嘉靖进士授工部主事厯廵抚辽东搃督宣大免归南京兵变起为兵部侍郎往按治诛首恶江南倭乱奉诏讨平之擢南京兵部尚书改户部俺答围大同右卫粮饷告絶命东搃督宣大赍米三万斛往救东令士各持火器倍道趋进距右卫百里许昼鸣鼓发铳夜列万炬烛天敌惊随解围去累加太子太保卒于边諡恭防东倜傥有谋推诚御下人乐为用】曹邦辅【字子忠防陶人嘉靖中进士厯知元城南和县以政绩擢御史巡按陕西疏邉臣讳防状逮者七人后为河南副使浙江按察应天巡抚亲平巨防赵文华求贿不得诬防谪戍】何尔健【字明甫防陶人万厯中进士知鄢陵县捐资活饥民数十万召为御史防稽没张珰力谏出无罪者万余人出按辽左大珰髙淮横虐尔健收其党杖杀之官至大理寺丞】楚烟【字方壶曹县人天啓中进士宰龙溪荡平海防调賛皇陞户部主事谢政归崇祯末城破被执贼知其贫欲纵之烟立求死遂见害　本朝乾隆四十一年　　赐諡节愍子鳯包以身蔽父先被数创死妻赵氏亦触柱死】刘太清【字得一定陶人天啓中以明经任望江知县勦除巨防黄文鼎一城安堵以忤权贵归崇祯末殉节死】叶廷秀【濮州人天啓进士崇祯中厯户部主事黄道周被逮廷秀初未相识杭疏论救帝怒杖之百遣戍福建乃受业刘宗周之门笃志正学羣臣交章荐之终未任用】朱廷焕【字衷白单县人以进士厯官大名府知府崇祯甲申贼刘宗敏移檄谕降廷焕作书其父然后防伪使以大礮向贼营击之贼怒城防支解之　本朝乾隆四十一年　　赐諡烈愍】
　　本朝朱纁【字武林廷焕子以父死难终身不御罗绮事母备极色养与兄同居八十年翕好无间邑中有大兴作必竭资以襄民力殁之日郷人有感恸失声者】朱应麟【字石抱单县人幼有至性父病吁天求减己夀以代父病果瘳好施与助举防葬者数十计代完娶者十余人而赎榆林贼之掳妇拒李化鲸之防掠乡人尤颂其徳】何觐【曹州人康熙丁未进士年十二父死兵难觐哀愤欲自缢门客劝以宗嗣大义且母在乃扶榇奉母归里干戈抢攘中色养备至官至内阁中书舍人】李泰【字阳复单县人性纯孝十七居亲防哀毁骨立推所有田产奴仆与姊及甥共之嵗饥捐数千金助赈存活无算邑人咸徳之】王衮【曹县人金吾前卫指挥邑有巨蟒为人害衮斩之害遂息】
　　流寓唐萧頴士【梁鄱阳王七世孙补秘书正字奉使括遗书赵卫间久不报为有司劾免流客濮阳扵是尹徴王恒卢异卢士式贾邕赵匡阎士和栁并等皆执弟子礼以次受业号萧夫子】宋毕士安【云中人父乂终观城令因家焉士安少好学事继母祝氏以孝祝氏曰学必求良师友乃与如宋又如郑得杨璞韩丕刘锡为友因为郑人】范仲淹【字希文苏州人依戚同文因寓椘邱后又与椘邱李纮为石交】陈师道【字无已彭城人善为文绍圣初其妇翁郭概知曹州因求寓曹数年与教官晁无斁多唱和】范纯礼【吴县人崇寕中贬静江军节度副使徐州安置徙单州】
　　列女唐贾孝女【鄄城人年十五父为族人元基所杀弟彊仁尚幼孝女不肯嫁躬抚育之彊仁能自树立教伺元基杀之取其心告父墓彊仁诣县言状有司论死孝女诣阙请代弟死髙宗闵叹诏并免之】晋卞壸妻裴氏【壸二子眕盱同死父难母裴抚二子尸哭曰父为忠臣汝为孝子复何恨乎】宋焦孝女【防陶人家贫父早防女与母居性诚慤事母至孝母疾思食燎麦时隆冬女号泣求扵郊原忽新吐麦穗归以奉母母疾遂瘳人以为孝诚所感立祠祀之】刘潜妻姜氏【防陶人潜以进士知蓬莱县代还母抱疾卒潜一恸遂絶妻抚潜尸哀号而死时人伤之曰子死扵孝妻死扵义】元丁从信妻李氏【鄄城人名冬儿年二十二从信殁服阕父母呼归欲再为择婿冬児不从诣从信冡哭日暮还从信家入室更新衣自经死】明郭宪妻赵氏【曹县人年二十四夫死无子誓卒不嫁正徳辛未刘贼掠曹迫之不从遇害又李聘儒妻王氏胡瓉女俱为贼所得痛骂被杀】马洲妻防氏【曹州人年二十刘贼卒至欲犯之冦瞑目大骂贼以槊贯其子胁之骂益厉贼支解子嘉靖中旌表又李兴女贼胁以刄不从见杀】陈玲妻刘氏【曹县人嫁未几夫故刘日夜号泣欲以身殉家人防之稍解卒自缢柩旁】田増妻徐氏【曹县人年十七増亾其姑陈亦少姑泣谓曰吾夫与子皆殁相依者妇耳然汝甚少忍相误乎徐抱姑大哭以死自誓家贫十指拮据以养姑嘉靖中表其门】李世资妻张氏【曹县人夫亾食贫抚姑后其子又卒张与妇陈两孀相守教孙成名有司上其节诏旌其门】魏礼妻李氏【曹州人礼死家贫无倚李托身兄弟家纺绩操作以给守节三十余年】窦琏妻张氏【单县人夫避水渡河溺死张闻之身入水负其尸还遂自缢邑人哀之】孔良弼妻乔氏【防陶人二十六而寡抚二孤坚守亲授句读后皆成名良弼弟良臣亦早卒妻刘年二十四亦教孤成立旌曰双烈】邢隆妻孙氏【范县人隆出贾流贼至母老不能行孙侍姑不去贼欲汚之孙曰吾儒家女誓不从贼贼剚其腹而死又将养正妻张氏土防防城养正缢死张携女子婢妾七人俱投井死李廷揖妻吕氏廷揖守城死扵贼吕携幼女哭尸旁邻妇促之避贼吕曰夫死安所之乎抱女投井一婢随之俱死吴一胍妻李氏为贼所掠迫挟上马自投扵地贼刄其胸死丁孔□妻徐氏闻孔□死扵兵自缢死】岳尔髙妻孟氏【朝城人崇祯壬午城防尔髙及长子中瑾皆殉难孟闻变以幼子付仆妪自与子妇吕氏及三女俱投井死】
　　本朝张敦雅妻周氏【荷泽人顺治间榆园贼起敦雅御贼死周闻变往哭之手击贼破其面贼怒支解之康熙年　旌】杨氏女【荷泽人名存姐为强暴所逼不从见杀又同邑张氏女亦以拒暴被杀俱扵康熙年　旌】王大有妻叚氏【城武人许配大有未婚而卒氏闻讣自缢又同邑谭瑜妻邵氏曹县和刚妻张氏俱未婚夫死闻讣自缢康熙年　旌】黄都阳妻牛氏【郓城人夫亾自缢康熙年　旌】王化妻汪氏【曹县人顺治五年李化鲸之变化携氏赴鱼池中家人救之化死而氏复苏遂抚孤守节年七十余而殁康熙年旌】张坦妻沙氏【曹县人坦出外有恶少年欲犯之氏不从碎颅而死又同邑邵东妻赵氏强暴夜入其室氏持刀拒之为所杀俱康熙年　旌】纪大青妻刘氏【曹县人大青为兵所掠久无音耗父母欲议改婚氏遂自缢康熙年　旌】孙思温妻张氏【单县人年十七守节夀至百嵗】苏大魁妻王氏【单县人大魁出外强暴伺其独处欲汚之氏不从被杀】马折桂妻朱氏【单县人夫亾自缢又同邑许经新妻王氏亦以夫亾不食死】谢国璧妻刘氏【曹县人李化鲸防城氏携其女投河死】杜龙妻朱氏【荷泽县人与龙弟诸生杜撰妻荘氏明崇祯十五年冬曹州罹兵变时龙为千搃与撰出城征饷城溃朱氏荘氏积薪自焚龙妾黄氏朱氏女二姐侄女七姐及仆妇婢女俱投火死详见前陵墓又同邑马仲妻郭氏赵锡妻张氏俱以夫亾自缢又梁维守女字同邑辛氏未嫁辛病故女絶粒三日不死复投环卒张端女留姐值端夫妇赴田有隣人常新乗间入室调之女峻拒新逸端归女哭诉旋投环死俱扵顺治雍正年间得以先后旌表又张盘龙妻王氏李之贞妻陈氏夫亾守节俱扵康熙年间　旌表生员何瓉妻连氏生员李毓馨妻王氏黄嘉柱妻李氏监生胡方新妻何氏魏兴防妻孔氏刘维英妻吴氏生员萧垓妻何氏魏崇亷妻许氏生员李仪继妻张氏王端妻张氏俱以守节扵雍正年间　旌表生员李垣岐继妻韩氏田万全妻赵氏王化醇妻侯氏杨淑震妻李氏监生周渭洛妻吴氏朱廷英妻武氏王斌妻杨氏施其学妻夏氏王允恭妻董氏俱扵乾隆年间旌表】刘兴邦妻赵氏【单县人兴邦仕云南经厯吴逆兵乱南北隔絶十年氏命子宏甲万里寻亲越二载兴邦卒氏哀毁尽礼年百有二嵗卒又同邑张炳妻李氏生员张柱明继妻贾氏刘琦妻张氏及子允昌妻李氏生员张觩妻王氏张资睿妻刘氏魏君佐妻杨氏监生赵元旷妻刘氏生员朱伯琛妻徐氏与妾刘氏生员吴乗龙妻马氏俱夫亾守节扵康熙年间　旌表又李国谟妻程氏朱榥妻李氏谢蘅妻黄氏黄楷妻刘氏张行贵妻黄氏王淳妻刘氏李青如妻葛氏谢心典妻刘氏俱以夫亾守节扵雍正年间　旌表又生员孟琭章妻朱氏刘朴妻魏氏刘烁妻张氏刘铣妻赵氏刘起元妻陈氏朱允恭妻王氏刘逢震妻李氏胡自强妻刘氏王肃徳妻张氏张榘妻徐氏权茂徳妻陈氏袁以倬妻厐氏许璋妻李氏张国脉妻郭氏张棻妻刘氏许都妻谢氏包寕妻刘氏生员朱允和继妻贾氏李希麟妻张氏丁宏济妻陈氏常华妻王氏卢善先妻刘氏卢鸿嗣妻黄氏吴颖妾闰氏时宗儒妻李氏黄榧妻刘氏贡生朱尔靖继妻李氏贡生黄鲁妻牛氏林英妻孙氏单京妻张氏刘峵妻郭氏张蒲妻朱氏石中荣继妻朱氏朱淑琪妾孔氏朱涑妻刘氏知州刘毅妾张氏管某妻罗氏俱以夫亾守节又孙宏吉女张君辅女俱以夫亾守志扵乾隆年间　旌表】潘九妻张氏【城武县人明崇祯十五年九为贼所虏氏年二十七矢志不辱身受数刄复苏后城防复投井不溺以节终又同邑生员李飞龙妻夫殁子三嵗家人私语少妇食贫将不克终氏闻之取刀立防三指自誓卒守节以没又王梦正继妻曹氏适梦正为贼所害子幼氏隠恨欲报仇直走贼巢寻尸归葬并诉贼状扵官捕获正法手刄贼肉以祭夫墓又生员王配京妻刘氏祝尔夀妻王氏监生孟尚志妻李氏与子浩妻张氏孙长庚妻李氏李绘妻季氏张翮妻王氏杨天培妻张氏与子大伸妻邵氏管景舆妻陈氏生员李全妻侯氏生员刘梦嘉妻耿氏生员李壮妻朱氏李钝妻曹氏王人龙妻董氏杨士循妻宋氏曹峯越妻刘氏岳鸿儒妻苏氏王沂妻徐氏生员李璜继妻程氏刘育倬妻李氏宋昱妻髙氏步先登妻贾氏俱以夫亾守节扵康熙雍正乾隆年间旌表】李元正妻呉氏【钜野县人元正亾氏事祖姑邢氏及姑马氏以孝闻家遭回禄姑老不能行氏相守不去室焚而氏与姑无恙人以为节孝所感又同邑杨登云妻王氏轩辕善世妻魏氏傅和説妻孙氏宗玺妻李氏魏京妻郝氏邹浡妻张氏邹文车妻赵氏邹丽正继妻王氏姚成年妻张氏田复振妻张氏丁肇修妻李氏丁慎修妻魏氏丁端修妻吕氏徐某妻傅氏姚某妻李氏俱以夫亾守节扵康熙雍正乾隆年间先后　旌表】刘心泰妻徐氏【郓城人心泰逺出有隣人潜入氏室调之氏峻拒旋自经死又同邑监生黄妻周氏生员樊建勲妻牛氏张桓妻刘氏杨晼妻孙氏丁秉智妻陈氏谭文谟妻冯氏生员李承祐妻王氏赵永美妻祝氏生员李色亲继妻牟氏贡生李伦继妻翁氏刘瀚妻王氏与子绥妻司马氏常忭妻頋氏与子存礼妻董氏单文英妻吴氏王应显妻江氏牛宏道妻殷氏曽贞椲妻朱氏监生曾贞璠妻刁氏刘守恪妻薛氏王成周妻宋氏俱以夫亾守节扵康熙雍正乾隆年间先后　旌表】李一原妻董氏【曹县人夫故色养孀姑姑多病冬日思得樱桃氏梦献姑亦梦食病寻愈又扵秋日思食氷氏贮水祝天天忽雨雹姑食病愈及姑年老卧病絶粒氏亦不食姑没氏一痛而絶又同邑车永徳妻秦氏夫殁投环以殉又张恋妻常氏僦居刘氏庑下有隣人调之氏怒詈归诉其夫旋取铅粉吞之而死又张云霄女许聘和纲为室未嫁纲病殁讣至女自经死又生员黄曰事妻石氏夫没自缢柩前又生员孙为则妻刘氏王学聚妻赵氏朱特兴妻李氏监生赵干健妻胡氏生员葛铨继妻何氏生员安于陛妻郑氏孙维周妻姜氏孙璧妻刘氏刘曰桂妻王氏生员王谟妻杨氏王懐仁妻李氏监生张永祚继妻崔氏监生张焕妻王氏监生徐坦继妻陈氏监生袁修永继妻武氏俱以夫亾守节于康熙雍正乾隆年间先后　旌表】马大用妻李氏【定陶人其夫故氏以孝闻夜有盗入室缚翁姑氏冒白刄急吁祈免贼义之翁姑获全又同邑朱弓锡妻马氏侯相妻杨氏俱夫亾守节扵康熙雍正年间先后　旌表又苏友楷妻刘氏祝志恭继妻黄氏潘廻妻秦氏马大蕃继妻朱氏李其纲妻刘氏监生祝志礼妻朱氏俱扵乾隆年间　旌表】殷秉智妻樊氏【濮州人秉智殁翼日自经以殉又同邑葛天民妻萧氏李培基妻陈氏监生毛伯梁妻宗氏生员祝天骐妻杨氏与子賛周妻周氏史永光妻梁氏与夫弟恒光妻苏氏陈大行妻孙氏路鸿业妻郝氏监生毛防正妻苏氏任某妻李氏张某妻李氏俱夫亾守节扵康熙雍正乾隆年间先后　旌表又范县范含乂妻孟氏与同邑吴某妻李氏亦以夫亾守节于乾隆年间　旌表】马廷辅妻于氏【观城县人夫殁无子因劝翁娶妾生子三日而妄亾氏仰天泣祝乳忽涌出子赖以存与同邑王某妻李氏夫亾守节扵乾隆年间　旌表又朝城县牛玊贵妻张氏夫亾为营防葬事毕投井死与同邑吕铨妻王氏生员赵谦妻岳氏张夫朝妻靳氏巩学诗妻谢氏俱以守节扵乾隆年间旌表】
　　仙释汉蓟子训【建安人客济隂寃句尝抱隣家婴儿误坠地死埋之月余复抱儿归其父母大恐发瘗视之但见衣被过荥阳车骡忽毙子训以杖叩之骡蹶然兴子训去惟见白云腾起时有百嵗翁言儿时见训卖药防稽市中貌已如此】园客【济隂人尝种五色香草积数十年食其实一日有五色蛾止香树稍客收而以布荐之生桑蚕至蚕时有好女夜至自称客妻与客俱收蚕得百二十头茧皆如瓮大缫一枚六七日始尽讫则俱去莫知所在故济隂人世祠桑蚕设祀室焉】唐赵州和尚【曹州人姓郝名从穂携锡徧厯诸方年八十始往赵州东观音院积四十年凡举问者皆为敷扬干寕四年逝其徒称为真济禅师】临济【南华人姓邢名义元初在黄檗和尚坐下行业纯一得佛法大意后住镇州临济院坐化其夕月色如画由西北升太极见者皆望空而拜】宋甄栖真【字道渊单父人应进士举不第遂弃业读道家书以自乐出逰京师因入建隆观为道士后遇许元阳授錬形养元之诀行之二三年渐返童顔攀髙蹑危轻若飞举干兴元年秋谓其徒曰此嵗之暮吾当逰矣即宫西北隅自甃殡室室成不食一月衣纸衣卧砖榻卒及久形如生众始惊传以为尸解栖真自号曰神光子与海蟾子以诗往还有养生秘术曰还金篇】王老志【临濮人事亲以孝闻为转运使不受小吏贿谢遇异人于丐中自言钟离先生与之丹服之而狂遂弃妻子结草庐田间时为人言休咎政和三年召至京师封洞微先生复归濮死】明仙桐道人【尝逰曹南防清寺敝衣垢面形如醉狂寺有枯桐桐止存根道人趺坐根上曰此树由我再生索水噀之越三日顿发枝逾月扶疎围五六尺许】任风子【范县人状貎竒异少孤为酒家佣遇异人授以仙术或经旬不食虽隆冬单衣行乞于市而气体充粹双目烱然言休咎皆应忽一日端坐而逝后有人见扵辽阳意为尸解云】
　　土产绢【府境出唐书地理志曹州土贡绵绢元和志濮州开元贡绢濮州志濮州土产丝绢绵防】柿饼【府志荷泽县出俗称为耿饼其得名之由未详】牡丹【府志牡丹种至数百盖土性所宜花时烂若云锦牡丹自宋时初盛扵洛再盛扵亳百年来最盛于曹与亳为近易致佳种也】蒌仁【府志荷泽县出】泽防【府志单县出】薏苡仁【县志定陶县出】枸杞【濮州志濮州出】葶苈子【唐书地理志曹州土贡葶苈子今惟濮州出】



　　钦定大清一统志卷一百四十五
&lt;史部,地理类,总志之属,大清一统志,济宁州图&gt;
&lt;史部,地理类,总志之属,大清一统志,济宁州图&gt;
&lt;史部,地理类,总志之属,大清一统志,济宁州表&gt;
&lt;史部,地理类,总志之属,大清一统志,济宁州表&gt;
　　钦定四库全书
　　钦定大清一统志卷一百四十六
　　济宁州【在山东省治南四百九十里东西距一百四十里南北距一百八十里东至兖州府邹县界四十里西至曹州府钜野县界一百里南至江苏徐州府丰县界一百四十里北至兖州府汶上县界四十里东南至兖州府滋阳县界四十里西南至曹州府单县界一百二十里东北至滋阳县界五十里西北至汶上县界四十五里本州境东西距八十里南北距一百五里东至邹县界四十里西至嘉祥县界四十里南至鱼台县界六十里北至汶上县界四十五里东南至邹阳界四十里西南至金乡县界六十里东北至滋阳县界五十里西北至汶上县界四十五里自州治至　京师一千二百里】
　　分野天文房心分野大火之次
　　建置沿革禹贡徐兖二州之域春秋任国战国属济秦属砀郡汉置任城属东平国后汉元和初分置城国晋永嘉后以县属髙平郡宋初因之后废后魏神龟初复置任城郡并置县为郡治北齐天保七年改郡曰髙平隋开皇初郡复废县属鲁郡唐属兖州五代周属济州宋因之金天徳二年移州治任城元初仍曰济州至元六年徙治钜野八年升为济宁府还治任城寻复徙十二年复置济州属济宁府十五年移府来治而徙州治钜野寻复故十六年升为济宁路明洪武元年改路为府十八年降为州以州治任城县省入属兖州府
　　本朝因之雍正二年升为直州【领嘉祥钜野郓城】八年仍属兖州府乾隆四十一年仍升为直州【领汶上嘉祥鱼台四十五年以汶上还属兖州府割金乡来属】领县三
　　金乡县【在州西南九十里东西距五十五里南北距七十里东至鱼台县界十五里西至曹州府城武县界四十里南至江南徐州府丰县界三十里北至嘉祥县界四十里东南至丰县界二十五里西南至曹州府单县界三十里东北至济宁州治一百里西北至曹州府钜野县治九十里秦置昌邑县汉置山阳郡治昌邑兼领东緍县后汉分置金乡县晋改山阳为髙平国仍治昌邑领金乡县刘宋移髙平郡治髙平省昌邑入金乡属之隋属济隂郡唐武徳四年于县置金州五年州废又徙戴州治此贞观十七年州废县属兖州五代周广顺二年改属济州宋金因之元属济宁路明初属济宁府洪武十八年改属兖州府本朝因之乾隆四十五年间改属济宁州】嘉祥县【在州西五十里东西距三十五里南北距七十五里东至济宁州界十里西至钜野县界二十五里南至金乡县界五十里北至汶上县界二十五里东南至鱼台县治一百十里西南至曹州府城武县治一百里东北至汶上县冶九十里西北至曹州府郓城县治九十里古大野地秦属砀郡汉为任城钜野二县地晋宋属髙平郡唐属东平郡金皇统中始析置嘉祥县属济州元属东平路至元三年还属济州明洪武四年属济宁府十八年降府为州属兖州府　本朝因之雍正二年分济宁州八年改属曹州十三年仍属兖州府乾隆四十一年改属济宁州】鱼台县【在州南一百一十里东西距一百三十五里南北距六十里东至滕县界一百里西至金乡县界三十五里南至江南徐州府丰县界二十里北至济寜州界四十里东南至徐州府沛县界六十里西南至曹州府单县治一百二十里东北至邹县治一百五十里西北至金乡县治五十里春秋鲁棠邑地战国为宋方与邑秦置方与县汉属山阳郡后汉因之晋属髙平国宋及后魏因之北齐废隋开皇十六年复置属彭城郡唐初属金州寻属戴州贞观十七年改属兖州寳应元年改县曰鱼台五代后唐以县属单州宋金因之元太宗七年属济州至元二年省入金乡县三年复置明初属徐州寻属济南府洪武十八年改属兖州府　本朝因之乾隆四十一年改属济宁州】
　　形势南通江淮北连河济控邳徐之津要振宋卫之咽喉【顾祖禹读史方舆纪要】髙堑深隍水陆交会南北冲要之区【旧志】
　　风俗土俗古逺风流清髙贤良间生掩映天下【李白任城防壁记】氓务耕种愿朴畏法急公赋怯争讼【旧志】
　　城池济宁州城【周九里门四濠广四丈五尺明洪武三年改筑　本朝康熙年间修乾隆三十六年圣驾东巡有】
　　【御制过济宁城诗】金乡县城【周七里有竒门四濠广四丈六尺外为重隄周十一里明万厯六年因旧址甃甎　本朝康熙十二年四十九年重修】嘉祥县城【周四里门五濠广里许创自金皇统间明成化初改筑崇祯间甃以石　本朝康熙中修】鱼台县城【周七里外环以堤本元泰定中筑　本朝乾隆二十二年城圯于水移建董家店周三里有寄门三濠广三丈】
　　学校济宁州学【在州治东北元至元间建明洪武以后屡修　本朝顺治间重修入学额数二十名有汉碑五一故执金吾丞武君之碑一故郎中郑君之碑一故司校尉忠惠父鲁君碑一故益州太守北海相景君碑一不知何氏碑皆书】金乡县学【在县治东金大定间建　本朝康熙五年重修入学额数十五名有于志宁书枯树赋李白壮观碑】嘉祥县学【在县治南元至元三年始迁今地后圯明嘉靖九年兵备道严时道撤城隍庙改建三十四年仍还故址　本朝顺治八年重建入学额数十二名】鱼台县学【在县治西北明洪武二年建本朝康熙三十年重修入学额数二十名】讲徳书院【在济宁州治东北康熙二十年建又任城书院在州治东乾隆二十八年建山阳书院在金乡县治东曾子书院在嘉祥县治东崇徳书院在鱼台县谷亭镇州县俱设有义学社学】
　　戸口【原额人丁九万二千三百一十五又滋生人丁四万九千九十二】
　　田赋【田地二万七千三百六十顷六十五亩五分零额徴地丁银十万三千九百七十九两零米一万三千九十九石七斗九升七合零】
　　山川承注山【在济宁州南四十里元和郡县志在任城县东南七十六里相女娲生处下有女娲庙】两城山【在济宁州东南五十里蜿蜒如屏下临南阳湖其东又有马陵牛东二山】缙云山【在济宁州西南三十里北瞰重湖西聨九十九峰漕河统其左有登临之胜一名晋阳山】彭子山【在济宁州西北三十里一作彭山运河帆樯近在几席颇称胜境其对峙者马旷山在州西北二十里】金乡山【在金乡县西北三十七里接曹州府钜野县界县以此名水经注金乡数山皆空中穴口谓之隧戴延之西征记曰焦氏山北数山有汉司校尉鲁恭穿山得白蛇白不以葬更葬山南凿而得金故曰金乡山冢前石庙四壁皆青石起自书契以来忠臣孝子贞妇孔子及弟子七十二人形像皆刻石记之文字分明府志山隂有清凉洞深十余丈内凿石作四小阁相传秦始皇避暑宫也山上有泉其西有桥曰秦梁相传亦始皇所造】阳山【在金乡县西北二十五里山石坚可作碑碣蜿蜒而东两峰相峙中有隘口其北有石屏葛山在其后鱼山在其右以在羣山之阳因名】萌山【在嘉祥县治东北隅峯岩秀拔石如萌芽左右舒异县治实枕之稍东为横山独坐山柏山皆在城外而山麓相接】澹台山【在嘉祥县南三里县志相传澹台灭明家此】塔山【在嘉祥县南二十里髙出县境羣山上有石塔其相接者曰范】
　　【山小金山富山】崱山【在嘉祥县南四十里其山崱嵂髙大横亘数里因名】南武山【在嘉祥县南四十五里其南有曾子墓】郗山【在嘉祥县东南五里县志相传晋郗凿居此俗谓之登台又县有二青山大青山在县西南十五里迤南相接者曰焦氏山小青山在县西八里在运河西岸亦谓之嘉祥山】璺山【在嘉祥县东南五里顶有涧深丈许其北为东卧龙山县西十里又有西卧龙山】华林山【在嘉祥县东南十五里山北髙岭上有寨基又名东寨山亦名龙华山华林泉出山下流泻成渠农田赖以灌溉其东为东磨山顶平可耕山圆如磨又县南二十余里有青龙山二十四里有云头山二十五里有大鼎山山南麓有圆城】挟山【在嘉祥县西南二十里与焦氏山相连上有圣水井冬夏不盈涸】郎山【在嘉祥县西南三十五里山顶平旷约十余亩周回皆有隄形今亦曰狼山】遂山【在嘉祥县西南五十三里其西有古洞深二里秉烛可入亦名满家洞又平山在县南五十五里山巅四平如掌泉甘土肥可以耕稼】垞山【在嘉祥县西北十里与小青山相连上有伏义庙】黄山【在鱼台县东北五十里山有黄良等九泉其后有云寨山左有鳯凰山旁有平山兖山】独山【在鱼台县东北黄山前巍然独秀故名又有庙山以伏羲庙故名与独山相峙】金莎岭【在金乡县东一里官道左西自曹县定陶东抵鱼台绵亘三百余里因地异名实一岭也上有莎草映日如金故名】春城堆【在金乡县治东三里其形﨑岖如城】鱼垞堆【在金乡县西八里其形如鱼】运河【在州境自兖州府滕县东南六十里西北迳鱼台县东北三十里折而北迳济宁州西三里与嘉祥县分界康熙间济寜东岸旧隄圮废河臣靳辅建议修筑自石佛闸起至鲁桥沙州寺止又修嘉祥县尹家沟石闸以蓄蜀山湖之水乾隆四年増筑蜀山湖东面马场湖北面围堤十四年修建济寜汛董家口滚水坝三十丈分泗河暴涨之水入独山湖济运二十三年改济寜汛杨家坝为斗门闸二十四年建利水闸宣泄济宁西乡民田陂水入运又以汶河上源何家坝坝身过髙咸水无多改坝低尺余二十五年移嘉祥汛金线闸于汶上汛栁林闸北使蜀山湖水全为北用又建斗门闸二于旧金线闸之对岸水咸则开以泄汶水入南旺湖水弱则开寺前闸水口泄南旺湖之水以济运二十七年因鱼台县地势洼下昭阳蜀山两湖受水过大择辛庄桥土坚之所建涨水坝二十丈以泄水势济运由是十八水口宣泄得宜而上防汶泗诸水咸资挽运矣康熙二十四年】
　　【圣祖有御制阅河堤诗四十八年】
　　【东巡有御制舟过济宁诗过八闸诗乾隆三十年四十九年圣驾南巡俱有御制过济宁州诗　按今兖境漕渠所资之水在沂泗汶洸兖州府志云金口之堰修而泗水尽入于漕戴村之堰修而汶水尽入于漕葢漕之利尤在汶与泗也余详兖州府卷】菏水【故道自曹州府钜野县流迳金乡县北又东迳鱼台县南七里入于泗水禹贡浮于淮泗达于菏桑钦水经济水至乗氏县西分为二南为菏水北为济渎又其一水东流者过乗氏县南又东过昌邑县北又东迳金乡县南又东过东緍县北又东过朱鲔冢又东过方与县北为菏水东迳重乡城南注又东迳武棠亭北又东迳泥母亭北又东与钜野黄水合又东迳秦梁又东过湖陆县南东入于泗又曰菏水即泲水之所苞注以成湖泽者也而东与泗水合于谷亭城下俗谓之黄水口元和郡县志鱼台县菏水即济水也一名五丈沟西自金乡县界流入去县十里又东南流合泗水　按菏即济水分流其上流在令曹州府及定陶钜野二县界禹贡所谓导菏泽及济水东至于菏是也而其下流则自金乡方与至湖陆以合于泗方与湖陆即今鱼台县地禹贡所谓浮于淮泗达于菏葢自泗至菏自菏至济也　又按水经济水东过方与县北为菏水泗水南过方与县东菏水从西来注之是菏水入泗当在今鱼台县南境旧志作东迳鱼台县北入泗于水道未协今从县志】旧运河【在鱼台县东北二十里昭阳湖西即泗水故道也顾祖禹川渎异同考自沛县北胡陆城闸十二里至孟阳闸又十八里至八里湾闸又十八里至谷亭闸又十八里至南阳闸此旧运河所经之道也河防志旧运河在昭阳湖西岸由沛县城东至孟阳泊入境又北二十里至于谷亭镇又北二十里为广运闸明初所开牛头河是也嘉靖四十三年河决飞云桥运道告阻乃开夏镇新河以达南阳此渠不复行舟既而曹单决口塞河水亦絶惟牛头河下流运渠暴涨则溢而入也】新开河【自曹州府城武县北东南流迳金乡县南三十里鱼台县西北二十里又东南至江南沛县界河防志长一百有六里旧以土沙壅塞不能泄水以济运】
　　【本朝康熙二十九年疏濬深广自是宣泄无患又汶上县西南二十里亦有新开河明正统八年凿以泄山谷之水西流入运河】牛头河【自济寜州流迳鱼台县东北至塌场口入于旧运河县志明初开此以资运道故建永通闸于此正统以后防塌场口之溃故是广运闸于南漕渠水盛由此行舟黄河自曹州双河口来亦由此入运自运渠东徙河水南流此河与故渠同塞】涞河【在金乡县北县志从单县入金乡石晋时所开首受汴水北扺济河南通徐沛即宋之漕河也元末湮废乂有夀河在金乡县治东四潴环流源通涞水今仅存遗迹】澹台河【在嘉祥县南三里黄河支流自曹州府钜野县入境经澹台山下东流入莲花池池在城南四里长可三里其水清莹冬夏不涸雨潦时澹台河水注焉雨止则塞】马场湖【在济宁州西十里运河东岸周四十里洸泗二水所滙也北接蜀山湖西临运河有安居十里斗门闸二座以备蓄泄】桓公沟【在金乡县北故道自曹州府钜野县流入又东南至鱼台县入菏水晋书桓温传太和四年悉众北伐次金乡时亢旱水道不通乃凿钜野三百余里以通舟运水经注黄水东迳钜野县北又东迳咸亭北又东南迳任城郡之亢父县故城西其中谓之桓公沟南至方与县入于菏水】宣圣墨池【在济宁州鲁桥闸下俗名砚瓦沟】南池【在济宁州南其上有少陵祠唐杜甫同任城许主簿逰南池诗秋水通沟洫城隅逰小船即此乾隆三十年巡漕御史沈廷芳奏请】
　　【赐额御书荩臣诗史四字三十年三十六年四十一年四十
　　五年四十九年圣驾经北俱有】
　　【御制南池诗南也少陵祠诗】浣笔泉【在济宁州东门外州志旧传李白浣笔处】芦沟泉【在济宁州东南六十五里入南阳闸又州南六十里有托基泉入枣林闸马林泉入鲁桥闸】泥河泉【在鱼台县东二十五里东南经沛县界入漕又县东北四十里黄山下有黄良等泉由三坌河会流东北六十里有圣母池等五泉至张家桥会流东北九十里有东龙等五泉至集泉桥会流皆入于运河】
　　古迹亢父故城【在济寜州南五十里本斋地战国策苏秦曰秦之攻齐也倍韩魏之地过卫阳晋之道径乎亢父之险车不得方轨骑不得比行秦置亢父县史记二世二年项梁引军攻亢父汉属东平国后汉改属任城国晋因之宋属髙平郡后魏仍属任城郡后齐废水经注黄水又东迳亢父故城西】东緍故城【在金乡县东北二十里本夏时緍国春秋属宋春秋僖公二十三年齐侯伐宋围緍注緍宋邑髙平昌邑县东南有东緍城水经注济水又东迳东緍县故城北故宋地应劭十三州记曰山阳有东緍县邹衍曰余登緍城以望宋都者也后汉世祖建武十一年封冯异长子璋为侯国也晋省入昌邑元和郡县志兖州金乡县本汉东緍县地属山阳郡即古之緍国左曰夏桀为仍之会有緍叛之陈留风俗曰东緍县者故阳武戸牖乡也汉丞相陈平即此乡人也　按两汉时陈留郡有东昬县乃故阳武户牖乡非山阳郡之东緍也元和郡县志误】昌
　　邑故城【在金乡县西北四十里本秦县汉初属梁国景帝三年周亚夫引兵东北壁昌邑中六年分梁为山阳国治此武帝天汉四年更为昌邑国宣帝时复为山阳郡治后汉因之又移兖州刺史治此晋为髙平国治宋移髙平郡治髙平县以昌邑省入金乡隋开皇十六年复分置昌邑县属曹州大业初省元和郡县志昌邑故城在金乡县西北四十二里其中城周十余里外城周三十余里中有铁柱出地数尺金史地理志金乡县有昌邑镇　按府志昌邑城在县西东西六里南北六里县志在县西南今从元和郡县志】防东故城【在金乡县西南后汉置县属山阳郡晋省后汉书张俭中常侍侯览家在防东注县名属山阳郡故城今在兖州金乡县南　按古有西防城在县西其南即单县境本春秋时宋防邑地后谓之西防城后汉置防东县在西防之东故名春秋公十年公败宋师于菅取防杜预注髙平昌邑县西南有西防城后汉书刘永永遣使拜西防贼帅山阳佼疆为横行将军葢延延率平敌将军厐萌攻西防拔之注西防县名春秋宋之西防城故城在今宋州单父县北太平寰宇记西防故城在单父县北四十九里汉为防置兵戍于此故城在今县北犹存今考汉志无西防县后汉书注谓县名误】嘉祥故城【在嘉祥县西二十五里即宋钜野县之山口镇金始置县于此旧鲁哀公时获麟处因名嘉祥正隆初县圮于水徙治横山之南大定十五年又徙于萌山之下即今治也】爰戚故城【在嘉祥县西南秦县也汉初曹参攻爰戚又周勃攻爰戚略东緍汉髙六年封功臣赵成为侯国属山阳郡史记正义曰近亢父】方与故城【在鱼台县北春秋时宋之方与邑战国策楚人説项襄王外击定陶则大宋方与二郡者举矣秦置方与县史记二世二年秦嘉立景驹为楚王引兵之方与元和郡县志兖州鱼台县东北至州一百九十里本汉方与县属山阳郡髙齐文宣帝废开皇十六年复置方与县属戴州贞观十七年废戴州县属兖州寳应元年改为鱼台县因县北有鲁君观鱼台为名县理城即汉方与城也太平寰宇记鱼台县唐元和四年八月淄青李师道请移县置于黄台市即今治也县北有小城即故县治　按隋志方与县属彭城郡元和郡县志云属戴州误】湖陵故城【在鱼台县东南六十里与江南沛县接界战国时宋湖陵邑秦置湖陵县史记项梁击败秦嘉进至湖陵汉属山阳郡后汉元和初封东平王苍子为侯国改曰湖陆后汉书注湖陵故城在方与县东一名湖陆晋属髙平国苻坚常置兖州于此南北朝省入髙平郡崔鸿十六国春秋苻坚建元十五年以毛盛为兖州刺史镇湖陆魏书地形志髙平郡髙平有湖陆城太平寰宇记湖陵故城在今鱼台县东南六十里】邾娄城【在济寜州南十里春秋哀公六年城邾瑕注任城亢父县北有邾娄城太平寰宇记在任城县南二十里】茅乡城【在金乡县西南古茅国周公子所封左传僖公二十四年富辰曰凡蒋邢茅胙祭周公之裔也注髙平昌邑县西有茅乡后为邾邑哀公七年季康子伐邾茅成子请告于吴不许成子以茅叛水经注髙平县西三十里有故茅乡城】鸡黍城【在金乡县西南三十五里县志汉功曹范式故宅也基址尚存式与汝南张劭有鸡黍之约故名】司马城【在金乡县境太平寰宇记金乡县司马城在邑界郡国志云城内有鐡碑云汉浮阳侯司马耀所封邑】武城【在嘉祥县南四十五里南武山下俗为曽子故里今讹为阿城　按鲁有二武成东武城即今东昌府之武城县南武城在今沂州府之费县而府志又据南武山载入未敢臆断详见曽子墓下】焦城【在嘉祥县南十五里青山之东县志俗周武王封神农之后于焦即此今其地为焦城村云】郎城【在鱼台县东北八十里接滕县界春秋时鲁邑古名郁郎亭今曰郁郎村左传公元年费伯帅师城郎注郎鲁邑髙平方与县东南有郁郎亭括地志郎亭在滕县西五十三里】重乡亭【在鱼台县西北十一里左传僖公三十一年取济西田分曹地也使藏文仲往宿于重馆注髙平方与县西北有重郷城汉书王子侯表重乡侯少伯东平思王孙元始元年封水经注济水东迳重乡城南左传所谓臧文仲宿于重馆者也】郗鉴城【在鱼台县东南故湖陵城西水经注泗水又东迳郗鉴所筑城北又东迳湖陆城南】费亭城【在鱼台县西南春秋时鲁大夫费伯食邑也晋书地道记湖陆西有费亭城又西有极亭公二年无骇入极即此】邿亭【在济宁州东南左传襄公十三年取邿注小国也任城亢父县有邿亭　按汉志作诗亭】甲父亭【在金乡县南在传昭公十六年齐侯伐徐徐人行成赂以甲父之鼎注甲父古国名髙平昌邑县东南有甲父亭】武唐亭【在鱼台县北十二里唐一作棠春秋公二年公及戎盟于唐五年公观鱼于棠注髙平方与县北有武唐亭鲁侯观鱼台水经注菏水又东迳武唐亭北公羊以为济上邑也城有台髙二丈许其下临水昔鲁侯观鱼于棠谓此也在方与县故城北十里元和郡县志鱼台县因县北有鲁君观鱼台为名观鱼台即武唐亭也在县北十三里太平寰宇记观鱼台髙一丈五尺周回一里】泥母亭【在鱼台县东十二里春秋僖公七年公防齐侯宋公陈世子欵郑世子华盟于母注髙平方与县东有泥母亭音如后汉书郡国志山阳郡方兴有泥母亭或曰古母】射防台【在济宁州南门外旧志相传吕布射防援昭烈处台有古碑】琴堂【在嘉祥县治东金泰和中苏思忠建县志旧传曾子鼔琴即此】太白楼【在济宁州南城上唐李白逰任城县令贺知章觞白于此后人因建楼马咸通闲沈光有记　本朝乾隆三十年三十六年四十一年四十五年四十九年】
　　【圣驾南巡回跸经此俱有御制太白楼诗】
　　关隘鲁桥镇【在济宁州东南六十里唐咸通十年徐卒厐勋等作乱兖州发兵戍守鲁桥镇王存九域志任城有鲁桥山口二镇明初置巡司今裁】黄队镇【在鱼台县九域志鱼台县有黄队镇今废】谷亭镇【在鱼台县东二十里武亭东水经注菏水东与泗水合于湖陵县西六十里谷庭城下即此后譌曰谷亭亦曰谷亭旧置谷亭闸及河桥水驿谷亭逓运所北至济宁南至沛县俱九十里为运漕往来要地明隆庆中运河东徙省逓运所及闸而移驿于南阳镇遂废】南阳镇【在鱼台县东北四十里明隆庆初新运河成自谷亭移建于此为往来津要　本朝设守备及管河主簿驻此】南城水驿【在济寜州南门外有驿丞今裁】河桥水驿【在鱼台县东北三十里南阳镇明隆庆初自谷亭镇移此有驿丞今栽】满家硐【在嘉祥县南四十五里即遂山洞也　本朝设千总戍守】
　　津梁姜家桥【在济寜州东三十里跨泗水】两川桥【在济宁州南鲁桥镇】广惠桥【在金乡县西门外】澹台桥【在嘉祥县南三里澹台山下】鲁翟桥【在嘉祥县】
　　【东南五里】双龙桥【在鱼台县东南五十里跨沙河上】
　　堤堰苏家坝【在鱼台县东南五十里沙河镇北遏滕县境内大乌诸泉流以达漕河又有南阳坝在县东北二十里旧运河上今废】天井闸【在济宁州城东南洸泗二水交注处也其东南为在城闸赵村闸石佛闸新店闸仲家浅闸枣林闸俱有闸官又安居十里斗门闸二座在马场湖南运湖东岸】南阳闸【在鱼台县东北三十里新运河上有闸官又利建闸在县东五十里旧名宋家口邢庄闸在县东南六十里亦在新运河上】
　　陵墓古女娲陵【在济宁州元和郡县志在任城县东南三十九里】伏羲陵【在鱼台县东北七十里鳬山南其前有庙九域志兖单皆有伏羲陵路吏又云陵在山阳今曲阜邹滕嘉祥境内俱有伏羲庙以此故也　按　本朝遣官祭告女娲陵在山西平阳府赵城县伏羲陵在河南陈州府淮宁县旧志沿明统志载入此未免附防姑存俟考】曽子墓【在嘉祥县南武山之阳　按曽子居武城子逰为武城宰防攷诸书及祠墓所在当在今费县通志亦系之费而兖州府志又称嘉祥县南四十五里有南武山山南有曾子墓山东南三里许有南武城葢因明成化元年山东守臣上言嘉祥南武山西南有渔者悮陷入一穴中得悬棺其前有石碣镌曾参之墓奉诏封树邱陵于是始有嘉祥县之南武城传闻互异姑依旧志存之唐台灭明墓仿此】澹台灭明墓【在嘉祥县南又沂州府费县东北三十里亦有澹台墓】汉灌婴墓【在齐宁州东三十里地名灌冢】鼂错墓【在嘉祥县南十五里　按错不应葬此葢宋钜野鼂补之祖墓俗误传耳】朱鲔墓【在金乡县西五里水经注朱鲔墓北有石庙梦笔溪谈今之衣服非古惟朱鲔石堂所刻衣冠真汉制也】三国魏王粲墓【在鱼台县东北十里】唐任城王道宗墓【在济宁州南二十里】宋李演墓【在济宁州西二里有碑】
　　祠庙仲子庙【在济宁州南四十里汉更始初子路后裔避乱自泗水流寓济宁因建庙横坊村即今仲家浅也世袭博士有祭田六十五顷三十八亩庙户二十一户　本朝康熙四十八年】
　　【圣祖南巡经此有御制仲子庙诗乾隆三十年】
　　【圣驾南巡　　　赐额曰贤诣升堂】樊子祠【在济宁州东郝家村内】言子祠【在嘉祥县南四十五里崱山西】漕河神祠【在济宁州城南天井闸上即分水口也本名禹王庙明正徳中史今名　本朝乾隆三十年圣驾南巡回跸水程经此】
　　【御书额曰朔源明徳又分水口有闗帝庙新建御书额曰赫濯同钦】范张祠【在金乡县东门外明万厯六年建祀汉范式张劭】报功祠【在州南天井闸东祀明尚书宋礼莱阳伯周长平江伯陈瑄侍郎金纯】
　　寺观普照寺【在州城西北隅齐梁古刹也有六楞唐碑载寳厯二年重修又有金党怀英书二碑　本朝康熙中重修】光善寺【在金乡县治东】防国报恩寺【在嘉祥县南三十里蜀山唐贞元中建有石罗汉数百】法云寺【在嘉祥县青山之阳后有法云泉甚佳】长夀寺【在鱼台县东五十里元皇庆中建】白鹤观【在金乡县治东唐髙宗东封有白鹤下焉诏郡县为观以白鹤名有唐先天金大定碑记】
　　名宦汉袁安【汝阳人明帝时除隂平长任城令所在吏人畏而爱之】秦彭【茂陵人建初元年山阳太守以礼训人不任刑罚为人设四诫以定六亲长幼之礼有遵奉教化者防为乡三老以劝勉之吏有过咎罢遣而已不加耻辱百姓懐爱莫有欺犯犯起稻田数十顷每于农月亲】
　　【度顷亩分别肥瘠差为三品各立文簿藏之乡县于是奸吏无所容诈诏以所立条式并下州郡在职六年迁颍川太守】汝郁【陈国人和帝时累迁为鲁相以徳教化百姓称之流人归者八九千户】刘祐【安国人桓帝时为任城令兖州举为尤异】宋刘顔【彭城人除任城主簿嵗饥发大姓所积粟活数千人李迪知兖州辟顔为从事】石延年【幽州人家于宋城眞宗时知金乡县有治名】徐处仁【谷熟县人知济州金乡县以荐者召见徽宗问京东嵗事处仁以旱蝗对问邑有盗贼乎曰有之帝谓处仁不欺】元汪泽民【源州人顺帝时调济宁路兖州知州孔子后衍圣公袭封职三品泽氏建议宜陞其品秩以示褒崇先圣之意廷议从之】明方克勤【宁海人太祖徴为济宁知府时始诏民垦荒闸三嵗乃税吏徴率不俟期民辄弃去田复荒克勤与民约税如期区田为九等吏不得为奸野以日辟又立社学数百区葺孔子庙堂敎化与起视事三年户増数倍一郡饶足克勤为治以徳化为本不喜近名尝曰近名必立威立威必殃民吾不忍也】戴琰【渑池人成化时知鱼台县才识敏练兴利除知无不为人服其明断】
　　本朝李顺昌【直新安人康熙元年任济宁知州州为运道咽喉夫役旁午额设之外向派里中每因一夫而扰及一里顺昌为均输之法先定保甲按日而逓役之民困以苏】罗大美【字在中阆中人康熙十五年任鱼台县知县因嵗荒代民垫解以省追呼久而免其偿十七年奉文协济彭口派夫百名大美力请豁除后遂永免为例】陈士凯【全州人康熙三十八年授鱼台】
　　【知县邑濒河多水患士凯设为拯济之法委曲详详民不知劳】
　　人物张长安【字幼君山阳人事王式授诗为博士论石渠至淮阳中尉兄子防卿为谏大夫以诗授元帝】张就【山阳人受诗泰山粟豊至大官徒众尤甚】张无故【字子儒山阳人从平陵张山拊受尚书无故善修章句为广陵太傅守小夏侯説文】丁恭【字子然东緍人习公羊严氏春秋学义精明建武初为谏大夫博士封关内侯迁少府诸生自逺方至者着録数千人当世称为大儒厯官至骑都尉光武每事谘访焉】范式【字巨卿金乡人少防太学与汝南张劭为友并告归乡里式谓劭曰后二年当过拜尊亲乃共尅日期后期方至劭白母设馔之其日式果到升堂拜饮而别后劭卒式忽梦见劭呼曰巨卿吾以某日死当以尔时葬式寤悲泣便驰往赴之未到丧巳发柩不肯进移时式至执绋引柩于是乃前后到京师受业太学时诸生长沙陈平子与式未相见被病将亡谓其妻曰山阳范巨卿烈士也可以托死乃裂素为书以遗式式乃营防平子妻儿身自送丧于临湘哭别而去后举州茂才四迁荆州刺史后迁庐江太守卒于官】郑均【字仲虞任城人兄为县吏颇受礼遗均脱身为佣得钱帛归以与兄曰物尽可复得为吏坐赃终身捐弃兄感其言遂为亷洁均好义笃实养寡嫂孤儿恩礼敦至不应州郡辟召肃宗朝公车特徴拜议郎称病乞归帝东巡过任城幸均舍敕赐尚书禄以终其身时人号为白衣尚书】魏应【字君伯任城人少好学习鲁诗建初四年拜五官中郎将经明行修弟子自逺方至着録数十人肃宗甚重之时会诸儒于白虎观讲论五经同异使应専掌难问帝亲临称制如石渠故事再迁骑都尉卒官】张匡【字文通山阳人习韩诗作章句后举有道博士徴不就】度尚【字博平湖陆人为郡上计吏拜郎中厯迁文安令延熹五年长沙零陵贼合七八千人自称将军入桂阳苍梧南海交趾尚书朱穆举尚自右校令擢为荆州刺史桂阳贼帅畏尚威名徙入山谷尚穷追数百里入南海破其三屯遂平之七年封右郷侯迁桂阳太守明年徴还京师时荆州兵朱葢等与桂阳贼胡兰等复攻桂阳焚烧郡县于是以尚为中郎将发兵讨击大破之复以尚为荆州刺史后为辽东太守延熹九年卒于官】刘梁【字曼山一名岑宁阳人宗室子孙少孤贫卖书于市常疾世多利交以邪曲相党乃着破羣论又着辨和同之论桓帝时举孝亷除北新城长大作讲舍延聚生徒儒化大行召拜尚书郎孙桢字公干亦以文才知名】单飏【字武宣湖陆人以孤特清苦自立善明天官算术举孝亷厯官尚书】三国汉伊籍【字机伯山阳人随先主入益州以为左将军从事中郎遣使于吴孙权闻其才辨欲逆折以辞籍适入拜权曰劳事无道之君乎籍即对曰一拜一起未足为劳机捷类如此后迁昭文将军与诸葛亮法正刘巴李严共造蜀科蜀科之制由此五人马】魏凉茂【字伯方昌邑人少好学论议常据经典以处是非魏国初建厯官尚书仆射中尉奉常文帝在东宫为太子太傅甚见敬礼后卒于官】满宠【字伯宁昌邑人从太祖力战有功文帝即位破吴于江陵拜伏波将军厯封昌邑侯太和三年以前将军代曹休都督扬州诸军事拜征宋将军时孙权嵗来合肥宠屡击退之景初二年以年老徴还迁太尉宠不治产业家无余财卒諡景侯子伟嗣伟以恪庋知名官至卫尉】王弼【字辅嗣山阳人好论儒道辞才逸辨注易及老子为尚书郎年二十余卒】晋虞溥【字允源昌邑人専心坟籍汪春秋经传撰江表传及文章诗赋数十篇卒于洛】郗鉴【字道徽金乡人少孤贫専览经籍以儒雅著名于时所在饥荒州中之士有感其恩义者相与资赡鉴复分所得以恤宗族及乡曲孤老赖而全济者甚多明帝即位王敦専制内外危逼仗鉴为外援假节镇合肥敦忌之徴还遂与帝谋灭敦钱鳯攻逼京都鉴以尚书令领诸屯营凤等平封髙平侯帝以其有器望万几动静辄问之累官至太尉卒諡文成】郗愔【字方回鉴子性至孝居父母忧殆将灭性与姊夫王羲之髙士许询并有迈世之风简文帝辅政累迁都督徐兖青幽州之晋陵诸军事领徐克二州刺史虽居藩镇非其好也及帝践祚就加镇军都督浙江东五郡军事久之以年老乞骸骨卒赠侍中司空諡文穆子超字景兴一字嘉宾卓荦不羁善谈论年四十二先愔卒】南北朝宋檀道济【金乡人少孤居丧备礼奉兄姊以和谨称武帝北伐道济为前锋所获俘囚皆释而遣之中原感悦归者甚众文帝侵魏以道济都督征讨诸军事转战多防威名甚重朝廷疑之文帝寝疾彭城王义康矫诏收付廷尉道济见收脱愤投地曰乃壊汝万里长城】齐檀超【字悦祖金乡人好谈咏自北晋郗超齐髙帝赏爱之以超与骠骑记室江淹掌史职上表立条例史功未就卒】魏徐招【字思贤金乡人少好法律及朝廷旧事发言措笔辨析秋亳永安初射策甲科除员外散骑常侍领尚书仪曹郎中尒朱世隆屯兵河桥庄帝以招为行台左丞自武牢北渡引马场河内之众以抗世隆后尒朱兆得招锁送洛阳仲逺将斩之招曰不亏君命得死为幸仲逺释之后卒于度支尚书】隋防元【字楚客任城人为治书侍御史宇文述等败绩元按其状速遣家僮造请元不之见按之愈急帝嘉其公正奉使黎阳杨元感作逆屡胁以兵竟不屈见害】唐郗纯【字髙卿金乡人举进士拔萃制策皆髙第张九龄李邕弃称之自拾遗七迁至中书舍人处事不回为宰相元载所忌时鱼朝恩以牙将李琮署两街功徳使恃势辱京兆尹崔昭纯诣载请速处其罪载不纳遂辞疾还东都徳宗立召为太子左庶子集贤殿学士不拜改詹事致仕卒】郗士美【字和夫纯子年十二通五经史记汉书父友萧颍士顔真卿栁芳尝曰吾曹异日当交二郗之问矣厯昭义节度使昭义自李抱眞以来皆武臣私厨月费米六千石羊千首酒数十斛潞人困甚士美至悉去之又卢从史时日具三百人膳以饷牙兵士美亦罢之讨王承宗大将王献恣横逗挠士美即斩以徇亲鼔之大破贼下三营环柏乡时诸镇合兵十余万多玩冦犯法独士美兵鋭整最先有功威震两河以疾召拜工部尚书后检校刑部尚书为忠武节度卒赠尚书左仆射諡曰景】宋李邴【字汉老任城人徽宗时迁翰林学士命赋诗髙丽使者请传録以归髙宗即位召为兵部侍郎时苗刘迫上逊位邴谕以逆顺祸福之理宻劝殿帅王元以禁旅击贼绍兴五年邴条上战阵守备措画绥懐五事不报闲居十七年卒諡文敏有草堂集一百卷】李演【字巨川任城人泰和六年进士第一除应奉翰林文字再丁父母忧居乡里贞祐初任城被兵演墨衰为济州刺史书守御策召集州人为兵搏战三日众皆市人不能战逃散演被执大将见其冠服非常且知其名问之曰汝李应奉乎演答曰我是也使之跪不肯以好语抚之亦不聴许之官禄演曰我书生也本朝何负于我而利人之官禄哉大将怒击折其胫遂曳出杀之时年三十余赠济州刺史诏有司为立碑云】明朱清【字熙之济寜人天顺四年巡士为南京兵科给事中时军政不肃壮者投权门老弱备行伍清奉诏覈阅弹劾不避权势或劝黙自全清曰某受天子耳目寄顾惟身家自利乎卒见忤权贵谪四川布政照磨】曹玉【宇廷美嘉祥人宏治中进士授侍御巡按庐扬等处秉公执法为当道所不容迁陜西佥宪会云南有思田之变命玉往抚慰之玉至思田降论功当迁忌者抑之不果已而致仕正徳初特以平云南功加俸一级召用而玉卒】胡汝桂【金乡人嘉靖中进士由刑部主事厯吏部文选郎中擢大常少卿好学慕古与同志者讲阳明之学月旦为会海内翕然称之】靳学顔【字子愚济宁州人嘉靖进士由南阳推官厯吉安知府冶行冠一时隆庆时入为太仆卿巡抚山西应诏陈选兵铸钱积谷深切时务累擢吏部左侍郎学顔内行修洁洁于世味见髙拱以首辅掌铨政多专恣遂谢病归卒】仙豸【字直卿济宁人嘉靖中举人知开喜县清正不避豪强凡有益于民者知无不为在职二年谢病归周济族党人髙其义】王法汤【鱼台人崇祯十四年土寇掠谷亭法汤父嘉言肘间缚数十金携法汤出遇贼搜金以为富翁也缚而挞之法汤跪泣求免贼不聴挞嘉言至死法汤泣骂不已贼怒支解之时法汤年十余嵗】
　　本朝杨宗震【字严四济宁人顺治丙戌进士授陜西兴安知州招徕安集疆域晏如厯迁江南盐驿道时江洋适有冦氛宗震造理战船毫不扰民而军需猝办寻以劳勚卒于官】
　　流寓唐李白【山东人客任城与孔巢父韩凖裴政张叔明陶沔居徂徕山日沈饮号竹溪六逸】
　　列女南北朝宋檀道济妻向氏【金乡人道济进司空镇夀阳朝廷疑畏之元嘉十二年召道济入朝向氏曰夫髙世之勲道家所忌今无事相召祸其至矣后果为义康所害】明吴宪妻李氏【鱼台人崇祯间流贼起宪被执将死李引颈愿以身代遂遇害夫竟免于难】
　　本朝邵纯妻髙氏【济宁州人顺治初土防掠州境缚纯拷掠索金时髙避楼上闻夫急遂趋而下贼舍纯逼髙髙大骂不絶口贼怒杀之】徐国柱妻吴氏【济寜州人国柱病有族无赖子乗间诱之氏不从泣告其夫遂自缢】焦继泉妻张氏【济宁州人夫亡守节崇祯甲申闻流贼陷京师大恸缢死同邑生员刘中行妻任氏客寓扬州防城破呼母同缢死】马氏女【济宁州人许氏王姓未嫁而王卒闻讣自缢】周治皡妻苏氏【金乡人夫亡自缢死同邑刘玫妻吴氏周榘妻李氏俱夫亡自尽】金荣贵妻陈氏【嘉祥人夫亡守节有豪率众调之氏大骂豪嗾众殴之立毙】夏九围妻王氏【鱼台人遇强暴不受汚自杀】王扬庭妻张氏【济寜人年二十八夫亡孝养舅姑抚姑至成立苦节厯四十余年卒顺治年　旌】闵时茂妻魏氏【济寜州人夫亡孝事病翁抚孤成立同邑李哲妻吕氏宋慧妻赵氏汪杰妻郑氏王用霖妻扬氏王掦廷安张氏俱康熙间　旌】张筠妻阮氏【嘉祥人于归月余为土冦所掠大駡不受辱贼怒杀之同邑苏州无女亦骂贼遇害俱康熙年　旌】刘浩妻董氏【嘉祥人夫亡缢死康熙年　旌同邑生员徐圣跻妻杨氏夫亡自尽鹿氏女名令姑许字髙崇未婚而崇卒闻讣缢死】樊民瞻妻聂氏【鱼台人早孀顺治初榆圉土寇掠谷亭镇氏与其女皆自缢雍正年　旌】程正善妻孙氏【鱼台人正善贾于单恶少诈正善札以病亟招之氏曰夫之死生命也妇人无早夜独行之理恶少乗其独居以言挑之不应强之不从恶少去自缢死雍正年　旌】李永锡妻周氏【济宁州人夫亡守节同邑宗维濓妻张氏徐守业妻郭氏刘汝龙妻潘氏杨洽妻王氏周森绍妻方氏刘永智妻张氏乔世荣妻路氏伊可法妻闻氏时超妾王氏陈际元妻仲氏李时菶妻许氏路徳珣妻张氏李汝琳妻王氏赵懋聪妻乔氏潘呈悦妻陈氏许嘉宾妻车氏问芳名妻张氏孔夫振妻杨氏宋相博妻邱氏秦平格妻郭氏王惠我妻李氏烈妇张克梓妻李氏俱乾隆年间旌　袁王】氏女【名仙姐金乡人遇暴不汚羞忿自尽又同邑李水妻杨氏王振海妻李氏孙织妻王氏郝宗哲妻王氏贾成都妻秦氏李振埼妻周氏张廷桢妻范氏李世焘妻刘氏宗文秀妻张氏王克标妻李氏卢珍妻张氏赵艮楫妻李氏杨若炯妻杜氏杨锡瑀妻李氏王文炳妻李氏李士聪妻杨氏苏竒妻李氏李瑗妻江氏周嶐妻邓氏刘钦妻赵氏苏中保妻江氏马溥妻周氏殷曰琨妻氏王毓琨妻周氏俱乾隆年间先后　旌表】王蕴绶妻丁氏【嘉祥人与蕴绶弟蕴经妻欧氏俱夫亡守节又同邑梁徳秀妻张氏李鹏飞妻赵氏张珽璘妻髙氏俱乾隆年间旌表】王大美妻刘氏【鱼台人夫亡守节又同邑李中蕴妻刘氏段存贞妻苗氏屈克昌妻韩氏王天申妻甄氏朱云妻刘氏朱擅妻杨氏史通裕妻王氏刘节妻蒋氏赵谏妻田氏任铨妻夏氏武待徴妻徐氏张炳妻刘氏烈妇方彬妻刘氏俱乾隆年问先后　旌表】
　　土产丝　茧防【州境出】













　　钦定大清一统志卷一百四十六
&lt;史部,地理类,总志之属,大清一统志,临清州图&gt;
&lt;史部,地理类,总志之属,大清一统志,临清州图&gt;
&lt;史部,地理类,总志之属,大清一统志,临淸州表&gt;
　　钦定四库全书
　　钦定大清一统志卷一百四十七
　　临清州【在山东省治西二百八十里东西距一百五十二里南北距一百三十里东至东昌府高唐州界八十二里西至直广平府曲周县界七十里南至东昌府堂邑县界四十里北至直河间府故城县界九十里东南至东昌府茌平县界九十里西南至东昌府馆陶县界三十里东北至东昌府恩县界九十里西北至广平府清河县界五十里州境东西距八十二里南北距五十五里东至清平县界十二里西至曲周县界七十里南至堂邑县界四十里北至清河县界十五里东南至清平县界二十里西南至馆陶县界三十里东北至夏津县界三十里西北至清河县界二十里自州治至　京师七百六十里】
　　分野天文女虚危分野元枵之次兼营室东壁之分建置沿革禹贡兖州之域春秋时卫地战国时为赵之东鄙秦属东郡汉置清渊县属魏郡后汉因之三国魏改属阳平郡晋因之后魏太和二十一年析置临清县仍属阳平郡北齐县废隋开皇六年复置属贝州大业初属清河郡唐仍属贝州大厯七年改属瀛州贞元末还属贝州五代后唐改属兴唐府宋属河北东路大名府熙寕五年省为镇入宗城寻复置金改属恩州元至元中改属濮州明洪武二年改属东昌府宏治二年升为州仍属东昌府
  </div>
  <div class="pagination">
   <a href="大清一统志_page76.html">
    上一页
   </a>
   <span>
    ...
   </span>
   <a href="大清一统志_page72.html">
    72
   </a>
   <a href="大清一统志_page73.html">
    73
   </a>
   <a href="大清一统志_page74.html">
    74
   </a>
   <a href="大清一统志_page75.html">
    75
   </a>
   <a href="大清一统志_page76.html">
    76
   </a>
   <span class="current-page">
    77
   </span>
   <a href="大清一统志_page78.html">
    78
   </a>
   <a href="大清一统志_page79.html">
    79
   </a>
   <a href="大清一统志_page80.html">
    80
   </a>
   <a href="大清一统志_page81.html">
    81
   </a>
   <a href="大清一统志_page82.html">
    82
   </a>
   <span>
    ...
   </span>
   <a href="大清一统志_page78.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
