<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 94 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 94 页/共 479 页</h1>
    <div class="content">
　　淮陵城县西北九十五里。汉县，属临淮郡。后汉属下邳国。晋属临淮郡。惠帝元康七年，分置淮陵国。永嘉后废。梁天监二年，魏扬州刺史元澄等入寇，澄分命诸将攻东关、大岘、淮陵九山，徐州刺史潘伯邻救淮陵，为魏所败。○焦城，在淮陵废县西。梁天监二年，魏元澄南寇，将军王燮保焦城，魏党法宗等攻拔之，进破淮陵，即此。又富陵城，在县东北六十里。汉县，属临淮郡。高祖十一年，黔布反，击荆王贾，贾走死富陵，即此。后汉废。后魏亦置富陵县，属淮阴郡。后齐废。

　　直渎城在县南。晋义熙中，析盱眙县置直渎县，属盱眙郡。宋齐及梁因之。后魏仍属盱眙郡。隋初并入盱眙。○赘其城，在县西。汉县，属临淮郡。吕后封吕更始为赘其侯，邑于此。后汉县废。晋复置，寻又废。县西南有阳城及考城二县，俱晋末侨置县，属盱眙郡。隋初废。

　　鲁城县东南三十里。后魏尝侨置鲁县，属淮阴郡。后齐废，即此城也。《志》云：县东北三里有彭城，盖亦南北朝时所侨置。○公路城，在县东北七十余里，今为公路村，相传袁术屯兵处。《城邑考》：县东北三十里有汉王城与项王城、小儿城，三城相连，相传项氏立楚后时屯兵处。

　　○东山在县治东南。山有石洞，左曰灵关，右曰剑壁，皆曲折相通。宋元嘉二十七年，魏寇彭城，将军臧盾赴救，至盱眙，魏主焘已过淮，质遣其将胡崇之等营东山。毛熙祚据前浦，皆为魏人所败。明年，魏主还攻盱眙，筑长围，一夕而合，运东山土石以填堑，力攻，久之不克。胡氏曰：东山、前浦，皆在盱眙左右。东山之北。则高家山。高家山之东，则陡山，稍南则都梁山。都梁山之东北，则古盱眙城，城临遇明河。又东径杨茅涧口，又东径富陵河口，则君山，魏太武作浮桥于此。自此渡淮，稍东则龟山矣。○台子山，在县治东一里。宋元嘉中，臧质守盱眙以拒魏人，魏主造弩台于山上，以射城中，因名。治东又有第一山，治南有清风山，皆名胜处也。

　　君山县东北六里。魏邓艾尝于此堰涧为塘以溉田。晋太元四年，谢玄等败苻秦将俱难于淮阴，秦人退屯淮北之君川，即君山之川矣。宋元嘉中，魏主焘筑长围，围盱眙，作浮桥于君山，绝水陆道，即此。亦曰军山，又东北一里曰长围山。《志》云：魏主焘围盱眙，自都梁山筑长城，造浮桥，绝水路，此其旧址。

　　陡山在县东北五里，下瞰淮流，其势陡峻，亦曰斗山。《一统志》：山与都梁山相接，当淮流之险峻。胡氏曰：陡山之东，古盱眙也。唐咸通十年，辛谠为泗州迎粮于淮南，舟载钱米，还至斗山，贼将王弘立帅众拒之于盱眙，布战舰塞淮流，谠击败之，遂入泗州。○望州山，在县南五里。《志》云：自南而登，可见泗州城。又县东有磨旗山，相传南北交兵，每立旗帜于山上。

　　九头山县南三十五里。山有九丘，因名。梁天监二年，魏豫州刺史元澄分命诸将攻淮陵九山。或曰：九山，即此山也，或谓之塘山。宋嘉定六年，尤育言：白水塘源出塘山，其山冈阜重叠，涧萦纡，凡四十里。盖因白水塘而得名。

　　龟山在县东北三十里。《志》云：山有二，上龟山在县治西南，下龟山在此山西南隅，上有绝壁，下有重渊，相传禹锁淮涡水神巫支祁于此。宋嘉定十二年，山东贼时青来附，处之龟山。又宝庆三年，李全以青州叛，降蒙古，袭据楚州，败金将完颜讹可于龟山。即此。

　　都梁山在县东南五十里。广袤甚远，产都梁香，隋建都梁宫，并置城于此。项安世曰：都梁山上水极清浅，中多兰草，俗谓兰谓都梁也。隋大业二年，炀帝起行宫于山上，殿阁三重，长廊回绕。其下有磐泉，七源并导，合为一流。又于宫西南淮水侧凿钓鱼台，临淮高岸。又起四望殿，前有曲河，以停龙舟大舸。其离宫别馆，萦带淮滨，俗呼都梁宫。大业十年，贼孟让自长白山寇掠诸郡，至盱眙，据都梁宫，阻淮为固，王世充破走之。唐光宅元年，徐敬业起兵扬州，武后使李孝逸讨之，敬业屯下阿，使其弟敬猷逼淮阴，其将韦超屯都梁山，孝逸至都梁诸将以险固不可攻，薛克构曰：超众少，击之必举，举都梁，则淮阴、高邮，望风瓦解矣。从之，超果遁去。又上元二年，刘展据江淮诸州以叛，平卢将田神功屯任城，奉诏进讨，至都梁，刘展自广陵将兵迎战，败走。咸通九年，桂州叛卒庞勋据彭城，遣其党围泗州，淮南遣兵赴援，皆屯都梁城，与泗州隔淮相望，贼围都梁而陷之，据淮口，漕驿路绝，既而戴可师奉诏讨勋，欲先夺淮口，后救泗州，围都梁城，贼伪降遁去，可师入其城，贼帅王弘立乘大雾掩击，官军尽没。《寰宇记》：山在县东南六十里，淮滨之阻也。

　　青山县西南八十五里。宋绍兴间，刘泽保聚于此，金人不敢近，其城垒故址犹存。《志》亦作清平山。又西南六十余里有嘉山，亦有营寨旧址。○三台山，在县西南百五十里，山有三峰，东西南鼎立，上可屯十万众。宋建炎中，刘纲保聚于此。元末，定远豪王弼亦结寨其上。

　　浮山县西百四十里。北临淮水，一名临淮山。《水经注》：淮水自钟离县又东经浮山，北对石山。梁筑浮山堰，盖以此山名也。杜佑曰：浮山去钟离郡九十里，山下有穴，名浮山洞，夏潦不能及，冬涸不加高。浮山之名亦以此。五代周显德四年，破南唐水军于洞口，即浮山洞口也。既而周主攻下泗州，唐战船赴援者，犹泊洞口，周主遣骑侦之，唐兵退保清口。清口谓清河口矣。○云山，在县东七十余里。一名东阳山，盖因旧县而名。上有天井，冬夏皆水深五丈许。

　　○淮河在县北二里，与泗州中流分界。自五河县流入境，又东一百五十里至清河口合于黄河，城北有长沙洲，自淮水渡接牛场港，长二里，淮水泛涨，赖以捍御。

　　运河在县东北三十里。宋元丰六年开运河，自龟山蛇浦起，讫于洪泽，凿为复河，亘五十七里有奇，广十五丈，深丈有五尺，发运使蒋之奇董其役，以避淮流之险，为转输之利。谓之龟山运河，亦谓之洪泽河。宋《国史》：先是发运使许元自淮阴开新河，属之洪泽，避长淮之险，凡四十九里，久而堙涩。熙宁四年，发运副使皮公弼修泗州洪泽河六十里，以避漕运涉淮风涛之患。至是发运使罗拯，复欲自洪泽而上凿龟山里河，以达于淮。会发运使蒋之奇入对，建言上有清汴，下有洪泽，中间风涛之险，不过百里。宜自龟山蛇浦，下属洪泽，凿左肋为复河，取淮为源，不置插堰，可免风涛覆溺之虞。议者以为便，遂成之。建中、靖国初，复下司修筑。自是岁以为常。南渡后，始罢其后。○直河，在今城北郭内，唐太极初，敕使魏景倩引淮水至黄石冈，以通扬州，即此河也。

　　池河在县西南，自合肥县境流入，北注于淮，又有津里河，源出嘉山，亦北流入于淮。

　　洪泽浦县北三十里。旧名破釜塘。邓艾立白水塘，与破釜相连，开水门八以溉田。其后炀帝幸江都，道经此，久旱遇雨，因改今名。唐咸通九年，徐州贼庞勋遣其党李圜攻泗州，敕使郭厚本将淮南兵救之，军洪泽，畏贼强不敢进。宋乾道七年，诏浚洪泽至龟山浅涩处以通运。元至元二十三年，淮南立洪泽、芍陂两处屯田。初，两淮兵燹之余，荆榛蔽野，宣慰司昂吉儿言：可立屯田，以给军饷。至是试行，果大获，遂以兵三万屯此，岁得米数十万斛。○万岁湖，在县西二十里，方圆四十里。周世宗攻泗州，驻跸于此，民皆呼万岁，因名。

　　曲溪堰在县西南十里。亦名新河堰。唐咸通中，高骈镇淮南，有曲溪屯将。五代周显德二年，张永德败唐泗州兵于曲溪堰。是也。○九山湾，在县西。梁天监二年，魏元澄分命诸将犯淮陵九山，徐州刺史司马明素将兵救九山。胡氏曰：盱眙县西南十五里有三城，又西十五里至淮陵城，临池河，池河过淮陵城西而北入淮，谓之池河口。九山店在淮北，南直淮陵。九山店之东则陷冈湖，南则马城，淮流至此，谓之九山湾。其东则凤凰洲，在淮水中，约长十里。今土人亦呼九山湾为狮子渡，北兵渡淮之津要也。

　　○都梁宫在都梁山上，隋置。《志》云：县东南十五里，旧为都梁驿，炀帝亦置宫殿于此。今地名莲塘。

　　洪泽镇在县东。《九域志》：盱眙有洪泽镇。王氏曰：镇有二，一在盱眙，一在山阳界。宋绍兴中，韩世忠欲伏兵洪泽镇，邀金使者张通古处也。今县东六十里至石灰窑，又三十里至洪泽驿，繇水道沿淮至淮口，此其必繇之道也。○淮原驿，在县西南三十里，为往来濠、庐之通道。

　　天长县州东南百五十七里。东至扬州府百二十里，东南至扬州府仪真县百二十里，南至江宁府六合县九十里。汉东阳县地。刘宋侨置南沛郡及沛县于此。萧齐亦置南沛郡及沛县。梁置泾州，领泾城、东阳二郡。后齐因之。陈废州，并二郡为沛郡。大建十一年，没于后周，改置石梁郡及石梁县。隋郡废，县属扬州。大业中，改县曰永福。唐初废。天宝初，置千秋县，仍属扬州。七载，改为天长县。光启三年，淮南军乱，杨行密自庐州趋广陵，至天长，是也。南唐为天长制置使。升元六年，改曰建武军。明年，又改为雄州。周显德四年，克唐泗州，攻楚州，使降将郭廷谓将其濠州兵攻天长，天长降，改为天长军。宋因之。至道二年，复为天长县，属扬州。建炎初，又升为军。绍兴初，复为县。十一年，又升为军。十二年复为县，隶招信军。元改属泗州。明因之。县旧有土城，周六里，今废，编户二十里。

　　○东阳城县东七十里。秦县，陈婴为东阳令史，即此。汉属临淮郡。后汉永平中，属下邳国，寻改属广陵郡。刘昭《志》：县有长洲泽，吴王濞太仓在焉。晋复属临淮郡，后废。今故址尚存，俗谓之屈城。

　　石梁城县北二十五里。江左所置戍守处也。宋泰始二年，薛安都举兵彭城，应晋安王子勋，遣其从子索儿引兵向广陵，为张永、萧道成所败，退保石梁。梁承圣二年，秦州刺史严超达围齐泾，州侯等俱出石梁，为超达声援，寻为齐将韶所败，引还。陈大建五年，吴明彻大败齐兵于城下，遂克石梁。十一年，为后周所取，置石梁县于此，后废。唐武德七年，又置石梁县。贞观初省。今亦谓之旧城，其东有关城，关城之东有月城，皆战争时所筑。又有土城，在县东北三十里，一名新城，盖县尝迁治于此。○横山城，在县西南三十里，梁置横山县于此。后周省入石梁。又有义城，在县南二十五里，或曰梁时尝置义城县于此。

　　○横山在县南五十里。山形四平，望之若横。宋建炎中，刘纲尝保聚于此。又冶山，亦在县南五十里，汉吴王濞冶铸处也。上有天井及白龙池、铁牛洞，又南十里有道人山。○覆釜山，在县西五十里。相传周世宗取淮南时，驻跸于此。

　　望城冈县西十里。又西三十五里为夹寨冈，又寨子冈在县东四十五里，皆昔时营垒处。又有宋城冈，在县北十三里。○东长冈，在县东北十五里。县西十三里又有西长冈，逶迤萦绕，与望城诸冈前后相接。

　　○石梁河县西北三十里。源出滁州，或谓之铜城河。自天长以西之水，俱流入焉，汇为五湖，接高邮州界，分流为樊梁溪，一名下阿溪，唐徐敬业为李孝逸所败处也。《通释》：天长有石梁堰，后周因以名县。○汊涧河，在县东四十五里。山涧三处于此合流，繇县东北入于五湖。

　　得胜河县北七里。涧谷诸水汇流于此。上有破城，城下为破城渡。相传汉高祖败淮南王英布，引兵渡此，因名。东北流入于五湖。

　　五湖县东北四十五里，以五水合一而名。东接高邮州之毗沙湖。又创冈湖，在县北四十里，东接五湖。又有丁溪在县东四十五里，亦与五湖相灌注。○万岁湖，在县西五里，周十里，相传以秦始皇经此而名。

　　○下阿镇在县东北下阿溪上，因名。唐光宅初，徐敬业举兵扬州，武后使李孝逸击之，敬业拒之于下阿，阻水为守，魏元忠曰：风顺荻干，火攻之利也。从之，敬业败死。宋白曰：下阿镇本属高邮，唐天宝初，割高邮、六合、江都三县地，置千秋县，故在县境。

　　铜城镇在县北四十五里。汉吴王濞即大铜山铸钱处，后因以名镇。又城门乡，在县东北四十五里。今有巡司戍守。○大仪镇，在县东南五十里，与扬州府接界。今见江都县。

　　平原桥在县西九十里，西北通盱眙，东南通六合，为往来之要地。又鸦口桥，在县东南。宋绍兴初，韩世忠败金人于大仪，别将复败金人于鸦口桥，即此。

　　附见：

　　泗州卫在州城内。洪武初置。

　　宿州府西北二百三十三里，东北至淮安府邳州二百二十里，西至河南永城县百三十里，北至徐州百五十里，南至蒙城县百二十里。

　　《禹贡》徐州地。周为宿国地，春秋时属宋，后并于楚。秦属泗水郡，汉属沛郡，后汉属沛国。晋因之。梁置睢州，后齐置睢南郡。隋属徐州。唐初因之。元和四年，始析徐、泗二州地置宿州。五代因之。宋亦曰宿州亦曰符离郡。开宝初，兼置保静军节度。金仍旧。元属归德府。明初改今属编户五十一里，领县一。今仍之。

　　州西翼梁、宋，北控邳、徐，南襟濠、寿，东限淮、泗，舟车要会，战守所资也。唐建中四年，李泌言：东南漕运，自淮达汴，徐之甬桥，为江、淮、汴口。五代梁乾化四年，徐州附于吴，而宿州中梗，徐州复入于梁。州在徐、泗之间，岂非噤喉之所欤《五代史》：梁武宁帅王殷叛附吴，梁主遣牛存节等讨之，存节军于宿州，吴军赴援徐州，为存节所败，徐州复为梁有。胡三省曰：不径攻徐州，而南屯宿州，据甬桥之要，且绝淮南之援也？

　　○符离废县州北二十五里。故楚邑。《战国策》：冷向曰：楚南有符离之塞。秦置县，陈胜令符离人葛婴将兵徇蕲以东，是也。汉属沛郡。武帝封路博德为侯邑。后汉属沛国。晋因之，后废。萧梁置淮阳县及沛郡于此。东魏武定六年，改郡曰睢南，县曰斛城。后齐复为符离县，仍置睢南郡。隋初郡废，县属徐州。唐因之。元和四年，置宿州治于符离城南，以扼淮汴之冲。咸通九年，叛卒庞勋等自徐城，而西徐州观察使崔彦曾命宿州兵出符离，泗州兵出虹县以拒之，不克。十年，勋党张玄稔以州来归，明日，引军袭入符离，遂北趣徐州，是也。宋亦为符离县，隆兴二年，张浚督诸将北伐，劭宏渊等大败于符离，金人遂进攻淮南。元至元三年，省县入州。今符离集盖以此名。《城邑考》：今州城周六里有奇，门四。

　　钅至城州南四十六里。战国时宋邑。黄歇说秦王，魏氏出兵而攻留、方与、钅至、湖陵、砀、萧、相，故宋必尽，此即钅至邑也。秦置钅至县，二世初，陈胜起大泽乡，收兵攻蕲、钅至，皆下之。汉属沛郡。后汉属沛国。晋属谯郡。宋时，废南谯郡有钅至县，乃侨置。后属魏。梁大通二年，遣将军陈庆之送魏北海王颢还北，颢袭魏钅至城而据之。是也。方与见山东鱼台县，余见徐州。

　　临涣城在州西南九十一里。唐临涣县治也。萧梁置临涣郡于故钅至城，领白禅、丹城等县。东魏因之。后齐废郡为临涣县。隋开皇初，县属亳州，以丹城县省入。大业初，复以白禅县省入。唐因之。刘句曰：唐初置谯州，领临涣、永城、山桑、蕲县。贞观十七年，州废，自故钅至城移临涣县于废谯州，仍属亳州。元和九年，割属宿州。宋金因之。元至元二年省。○涣北废县，亦在州西南。梁置，属临涣郡。后魏因之。后齐废。

　　竹邑城在州北。秦曰竹邑。汉高十二年，黔布反，曹泰破布军，南至蕲，还定竹邑、萧、相、留，即此竹邑矣。寻为竹县，属沛郡。后汉曰竹邑，属沛国。晋因之，亦曰竺邑，后废。北魏置竹邑戍。齐建元二年，徐州刺史崔文仲遣兵拔魏竹邑戍，是也。寻复没于魏。梁大通初，成景隽攻魏竹邑，拔之，于此置睢州。东魏武定五年，改置南济阴郡，领顿丘、定陶二县。北齐复曰竹邑县。隋开皇三年，州县俱省入符离。刘句曰：符离县，隋治朝斛城。唐贞观初，移治竹邑。《括地志》：今符离即故竹邑也。

　　相城在州西北九十里。《志》云：古相土所居，宋共公徙都于此。秦置相县，二世二年，章邯别将司马将兵北定楚地，屠相，至砀，即此。汉为沛郡治。后汉及晋皆为沛国治。宋、齐徙沛郡治萧，而相县属之。魏亦属沛郡。后周省。或讹为襄城。唐咸通十年，徐州贼庞勋遣其党王弘立犯官军于鹿塘寨，为沙陀将朱邪赤心所败，自鹿塘至襄城，伏尸五十里。既而庞勋自萧县攻柳子，约襄城、留武、小睢诸寨，合兵并进，襄城兵先至，攻柳子，为官军所败。于是康承训进克临涣，并拔襄城、留武、小睢诸寨。诸寨盖在临涣南也。

　　蕲城州南三十六里。楚邑也。《楚世家》：王负刍四年，秦王翦追破楚师，至蕲南，杀将军项燕。即此处也。秦置县，二世二年，陈胜起兵于蕲。汉十二年，黔布叛，渡淮而西，帝自将讨布，与布军遇于蕲西，寻亦置蕲县，属沛郡，郡都尉治焉。后汉属沛国。建安二年，曹操讨袁术，术留其将桥蕤等于蕲阳以拒操，操击斩之。晋属谯郡。宋及后魏因之。梁改置蕲郡。东魏因之。后齐亦为蕲郡治。隋初郡废，县属徐州。唐因之。元和九年，改属宿州。宋亦曰蕲县。金人仍属宿州。元废。又有庸城，在蕲西。汉高与布军遇于蕲西，壁庸城望布军。是也。

　　赤坎城《寰宇记》在虹县西南百九十五里，是也。梁天监八年，置赤坎戍。大同二年，废戍置仁州，中大同二年，遣仁州刺史湛海珍发兵趣悬瓠，是也。魏收《志》：武定六年，仁州及临淮郡皆治己吾县，即赤坎城。后齐因之。陈大建五年，吴明彻等伐齐，克仁州。隋大业初，州废入蕲县。唐武德四年，复置仁州于夏丘。贞观八年，州废。夏丘，见前虹县。《志》云：县南三十里有霸王城，相传项羽屯兵处。

　　灵壁城在州西北。孔颖达曰：符离西北九十里有小城，古灵壁城也。杜佑曰：符离北有灵壁，项羽击汉军于彭城，汉卒南走山，楚又追击，至灵壁东睢水上，汉军却，为楚所挤，多杀汉卒十余万人，皆入睢水，睢水为之不流。即此处。又晋惠帝永兴二年，东海王越起兵屯萧，将西讨河间王于长安，豫州刺史刘乔遣其子拒之于萧县之灵壁，越不得进。《水经注》：睢水东径沛郡相县，又径彭城郡之灵壁东。

　　○相山州西北九十里。山甚危峻，相县盖以山名。《志》云：州北五十里有离山，产符离草。《尔雅》所谓莞也，县名符离，以此亦谓之茅山。又有大山在州北四十五里。○骞山，在州北七十里，以山有闵子骞墓而名。墓左有龙ネ潭，灌田数千顷，又有丘疃山，在州西北七十里。

　　○汴河在城北。自河南永城县流入界，又东南流入虹县界。《志》云：炀帝自汴开河，经州境至泗，长千三百里，两岸筑堤。今州城东南尚有故迹，名曰隋堤。唐咸通九年，叛卒庞勋自徐还攻宿州，军于符离，州将焦璐决汴水以断北路，贼至，水尚浅，遂涉水攻城，城陷。既而徐州军追贼至州北，决水已深，徐州将元密渡水围城，为贼所败。又自州而东，汴皆有堤，贼寻自宿州掠船顺流东下，官军追之，贼舣舟堤下，而陈于堤上，伏兵舟中，官军至阵者，走入陂中，官军登堤，贼自舟中出兵夹攻，一军悉没。又宋绍兴十年，王德复宿州，金人阻汴水邀战，德策马先济，步骑从之，金人败走，遂取其城。

　　睢河在州北二十里。自萧县流入，与徐州接界。项羽击汉军睢水上，即此。唐咸通九年，叛贼庞勋等至符离，州军讨之，溃于睢水上，贼从符离竟抵宿州，陷之。

　　涣水在州西南五十里。亦自河南永城流入境，经废临涣城北，又东合于浍水。胡氏曰：涣水经亳、宿二州间，东南至泗州石山，西南入淮，亦谓之水。丁度《集韵》云：，呼外反，一作涣，是水即涣水也。《战国策》：魏拔赵邯郸，楚救赵，取睢、之间。梁天监二年，韦破魏军于钟离，遂北至水上。唐咸通十年，徐州贼庞勋袭宋州，不克，渡汴水，南掠亳州，官兵追之。勋循涣水而东，至蕲，将济，官军四集，败死。

　　浍水州南三十五里。亦自永城县流入境，合涣水，经州东南入灵壁县境，又东南至五河县入淮。又泡河，在州南九十里，源出亳州舒安湖，经永城境，至临涣旧县南，又东合于浍河。《史记》：汉十二年，汉将别击黔布军洮水南北，皆大破之。徐广曰：洮音导，或以为即泡水之讹。按是时布已败走江南，则非泡水明矣。○沱水，在州东南六十里。《志》云：州东南有紫亭湖，沱水出焉，东流入灵壁县界。

　　淝河在州南九十里。《志》云：州南有龙山湖，淝水出焉，东南流入怀远县界，注于淮。○蕲水，在废蕲县南，东流入虹县境。《括地志》：睢水至谷熟而两分，一为蕲水。然则蕲水即睢水也，亦谓之谷水。

　　牌湖堤在符离旧城东北五十里。灌田五百余顷，本隋旧堤。唐显庆中修治，后复废。《唐史》：符离县有安阜屯，盖亦导水耕屯处也。

　　○甬桥州北二十五里。亦名符离桥，今名永济桥，跨汴水上。《舆地记》：隋氏凿汴以来，徐州南控甬桥，以扼汴路，故其镇尤重。唐于其地置盐铁院。建中二年，淄青帅李正己拒命，屯兵甬桥，江淮漕船数千余，不敢逾涡口。贞元十九年，徐州军乱，泗州刺史张亻丕出兵攻甬桥，大败而还。元和四年，议者以甬桥在徐州南界汴水上，当舟车之会，因置宿州以镇之。至唐末，汴水溃决，自甬桥东南，悉为污泽。周世宗显德三年，谋伐南唐，发民夫，因故堤疏导，东至泗上。五年，复浚汴口，导河流达于淮。于是江淮舟楫始通。今汴河堙废，甬桥不复为襟要矣。
</div>
    <div class="pagination">
<a href="读史方舆纪要_page93.html">上一页</a><span>...</span><a href="读史方舆纪要_page89.html">89</a><a href="读史方舆纪要_page90.html">90</a><a href="读史方舆纪要_page91.html">91</a><a href="读史方舆纪要_page92.html">92</a><a href="读史方舆纪要_page93.html">93</a><span class="current-page">94</span><a href="读史方舆纪要_page95.html">95</a><a href="读史方舆纪要_page96.html">96</a><a href="读史方舆纪要_page97.html">97</a><a href="读史方舆纪要_page98.html">98</a><a href="读史方舆纪要_page99.html">99</a><span>...</span><a href="读史方舆纪要_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
