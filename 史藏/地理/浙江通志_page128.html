<!DOCTYPE html>
<html>
<head>
    <meta charset="UTF-8">
    <title>浙江通志 - 第 128 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 128 页/共 787 页</h1>
    <div class="content">　　唐武安县治　嘉靖浙江通志故武安县在江山证圣三年割常山须江弋阳置武安县以其地有武安山故名今废址尚存
　　宋礼贤县治　天启江山县志宋咸淳间改江山为礼贤县县治在太平寺今礼贤镇也城隍庙犹存
　　元江山军营　治衢州府志在江山县仙霞闗菱塘诸园　天启衢州府志郡城东隅今即杨公河旧志塘濶近百亩中有长隄亘数十步环池岛屿萦纡竹树茂密东有邵祭酒之野航赵别驾之雪斋刘二卿之壶中天宇余甸公之东湖道院赵安庆之更碧楼刘南安之退庵西有刘江隂之别墅毛紫薇之水国秋陆衡阳之环胜
　　南园　治衢州府志在郡城有春风楼
　　登春园　韶光园　治衢州府志并在郡城西湖园　万厯龙游县志在县治南宋马天骥以枢密奉祠归濬湖起花木亭榭拟杭西湖故名
　　留春园　嘉靖浙江通志常山县留春园亭榭旧有一十余所在县治后
　　日渉园　天启衢州府志在江山县东白岩有飞瀑宋靖康末邯郸李正爱其秀拔因治圃于此
　　赵氏园　治衢州府志江山县西山景盘赵氏园内有梅泉
　　介园　开化县志县北石壁峭立有石梯桥势若飞虹山石之竒不减西湖飞来峯今为蒋氏介园
　　河阳圃　崇祯开化县志县治内有河阳圃有友山堂熙春亭翼然亭放生池池心又有载月亭无尘亭观民亭
　　雁序馆　名胜志在郡城西唐咸通中刺史赵磷与其弟处州刺史瓒会别之处
　　景星馆　明一统志在江山县南五十步宋汪大猷辛弃疾皆留题
　　白云庄　舆地纪胜在江山县南三十五里石门有轩堂台榭之胜邑人毛维瞻建赵抃题四咏【赵抃次韵毛维瞻白云庄诗四首好山深处静开轩目送孤云手弄泉枕石堂无金玉富濯缨家有子孙贤初寻旧逄三伏已发新吟仅百篇闻説夜分烦暑散凉飚浑似素秋天右掬泉轩亭号休休古退藏岂如溪上构虚堂坐邀城市真潇洒却谓江湖太渺茫下笔新题无俗事搘笻野服是家常临流最有清风快未见古人心已凉右平溪堂治圃我依浮石滩筑台君占白云山三秋一日登临外千里同风咫尺间峯黛隂晴常黯黯溜琴朝夕自潺潺休官谁道何曾见林下如今两处闲右晩望台溪流回合逗方池轩槛时临面翠微紫陌红尘行不顾白云青嶂坐忘归方荣即谁能继未老先休世所稀我昔凌云登阁会主翁留散见蟾晖右懒归阁】
　　峯堂　舆地纪胜在府治内
　　双桧堂　晏公要在州衙宋开寳七年建刺史慎知礼记
　　双石堂　舆地纪胜在州治防左宋绍圣中守孙贲建
　　思政堂　天启衢州府志在郡治宋守张嵲作超览堂　治衢州府志郡守吴兴施公作【毛幵超覧堂记郡跨峯之上南山为最近反蔽于谯门之楼屋昧然不快于心太守吴兴施公步过东山堂前向若堆阜崛起数仭上可容百人仰而望之则万峯闯然出于林木之杪高者下者向者背者前者却者説者平者如游龙者如色云者缭者如屏峙者如壁角秀争雄表里呈露頫仰万殊盖古今之胜槩尽于此矣其下旷野平川一俯千里近则连抱之木疎干垂隂庇暎左右乃作新之以为观游而其南为延宇植槛凭虚层轩遡风亢爽宏寛四逹既成遂以超览名之又为亭曰月坡不逮户牖之间几席之上飘然若决浮云而游乎埃之外也遂书以记之】
　　景髙堂　治衢州府志宋萧忱作于郡治之后圃【闻人阜民景髙堂记大理丞永嘉萧君忱以面对论当世务切于民者上嘉纳之于是剖分左符至衢访民疾苦抑损先己期年民益安之郡之后圃初有库屋五楹荒圮特甚乃仍其旧敞以轩楹环以流泉爰即中楹列三贤绘像清献公里居孝弟所应绘事而范太史之系实寓居超化寺代有令闻视衢为归绍兴制防且命范氏经理司马文正之绪范所寓则文正公之所寓也乃以文正太史三像参绘清献名其堂曰景髙使元祐风烈奋厉乎百世之下岂特为登览烟云啸咏风月已哉】
　　尘外堂　天启衢州府志在郡治【毛幵尘外堂诗地胜无迩逺眇然契髙躅山色润窗扉炉烟浄花竹玩世乆忘名采真固疑独门外三尺尘先生睡初足】
　　中和堂　徐梦龙复建郡治记郡治旧有堂曰中和承泽堂　天启衢州府志在西安县孔圣家庙西双桂堂　治衢州府志在府治西韩徽猷宅独清堂　名胜志在殷浩庙侧赵清献旧游之地清隂堂　名胜志在南禅寺赵清献旧迹
　　昭庆堂　治衢州府志在郡城和丰门内宋吴焕建
　　崇恩堂　天启衢州府志在西安县状元坊内宋留怙登进士仕至开府建以寓报本之意
　　谷口堂　程俱有山居谷口堂诗见治衢州府志临清堂　万厯常山县志在县东南宋赵希錧建双溪堂　舆地纪胜江山县双溪泉在县市中有双溪堂为负邑佳处
　　祈年堂　天启衢州府志江山县登真岩有潭唐刺史投龙祈雨名为天泉宋守范祖徳作堂其址
　　世学堂　治衢州府志江山县柴禹功受业杨时之门时扁其堂曰世学
　　七贤堂　名胜志在开化县华川黄泥岭下宋少卿江纬筑公侄少虞齐汉与汪藻程俱李处权赵子昼七人从游时人指为文中七虎云【江纬七贤堂拜星月词退处乡闗幽栖林薮舍宇苐须茒盖翠囐清泉启轩窗遥对遇等闲邻里过从亲朋临顾草草便成幽会防杖壶向湖邉栁外旋买溪鱼便斫银丝脍谁复欲痛饮如长鲸吞海共惜曛酣恐欢娱难再矧清风明月非钱买休追念金马王堂心胆碎且鬬尊前有阿谁身在张栻和拜星月词十里烟堤百花风榭游女翩翩羽盖防柱秋千蹙花梢娇对矧门外森立乔松日花争丽犹若当年文会廊庙夔龙暂卜隣郊外真率盘餐玉糁金虀鲙同萧散寄傲尊罍倾北海佳处难忘约追欢须再况风月不用一钱买便回首七虎堂中心欲碎千里相思幸前贤犹在】
　　逍遥堂　治衢州府志在开化县北地名马金宋淳熙中汪观国仕归筑堂后为包山书院
　　自娱堂　万厯开化县志在龙山乡宋程如所居【杨廷秀题程如自娱堂诗万夫掉臂烦心热一室潜身古道寒棐几春风牙轴乱短檠夜雨玉虫残忽于妙处有所得自谓平生无此欢雁鹜争前问钱谷了然泾渭不相干】
　　晩香堂　天启衢州府志在开化县南邑人元徐伯昌所居伯昌详究易理性嗜菊以晩香名其堂
　　髙斋　方舆胜览在西安县治北宋赵抃归老作此斋西安县志内有濯缨亭逸老亭水月亭皆朱文公书扁【赵抃退居十咏轩外长溪溪外山卷帘空旷水云间髙斋有间如何乐清夜安眠白昼闲右髙斋池阁孤清瞰碧流太空壊抱物华秋圆蟾黙有中宵约防防闲云为我收右池亭鱼不能言似可哀竭池千数竞徘徊縠江深处呼童放羡尔优游得所哉右放鱼少时亲手植双松画爱层隂夜听风今日嵗寒逾五纪也应心似主人翁右双松暑威何处称疎慵百本修篁小槛东时有清风送消息此君多在不言中右竹轩动入和风静惹烟翠条疎处露池莲林中尽是能吟物春有黄鹦夏有蝉右栁轩疎径修筠郊外居小亭随意傍归欤等闲早暮笻到池沼东头是旧庐右归真亭亭上秋登逺目明濯缨诚不是虚名晴波一片如铺练浮石江心彻底清右濯缨亭累嵗辞荣得帝俞老来天幸有谁如腰间已解黄金印归有田耕二顷余右附郭田乌巨东西气秋于湖冈陇暮云浮欲观古佛丛林地只用凭栏一举头右巨山苏轼寄题赵阅道髙斋诗见公奔走谓公劳闻公退引云公髙公心底处有高下梦幻去来惟所遭不知髙斋竟何义此名之设原吾曹公年四十已得道俗缘未尽余伊臯功名富贵俱逆旅黄金知繋何人袍超然已了一大事挂冠而去真秋毫坐看猿猱落置网两手未肯置所操乃知贤逹与愚陋岂直相去九牛毛长松百尺不自觉企而羡者蓬与蒿我欲嬴粮往问道未应举臂辞卢敖】
　　怡顔斋　胡翰怡顔斋铭序衢之超化寺昔朱子吕子尝寓焉寺故有云山阁怡顔亭悉废矣惟朱子所书亭扁石刻余于祝仲文家见之仲文有吏能退居委巷遂名其斋曰怡颜乃为之铭
　　克斋　名胜志江山县西山徐复殷家于此宋理宗赐克斋二字
　　雪竹轩　名胜志在郡斋有屋二楹中槛植竹敲风击雪音韵鉴然
　　觉轩　天启衢州府志宋元丰状元黄裳来游开化爱招福院山水而寓焉寺僧构轩裳为题扁
　　听雨轩　治衢州府志在开化县北汪观国字廷元于所居作逍遥堂翼之以轩扁曰听雨与其弟端斋燕息以终老复遣其子浤从游东莱之门时晦庵自建安来过张南轩陆象山吕祖俭各赋听雨轩诗以美之【朱熹汪端斋听雨轩诗试问池塘春草梦何如风雨对牀诗三熏三沐事斯语难弟难兄此一时为母静弹琴防曲遣懐同举酒千巵苏公感寓多游宦岂不临风尚尔思吕祖谦次韵听雨轩诗弟兄真乐有谁知颇忆苏公听雨诗小院深沉人静后虚檐萧瑟夜分时对牀魂梦归灯火浮世身名付酒巵书册一生计足怡然防慰亲思】
　　峯亭　舆地纪胜在旧郡治内
　　月坡亭　天启衢州府志郡守吴兴施公作毛幵记来月亭　名胜志在郡圃莲池上
　　泉亭　天启衢州府志在府治平山堂后泉上平山亭　天启衢州府志在郡治元大德癸夘治中陈孚作自为铭今扁曰大观亭【西安县志即今游瞩亭】
　　羣峯亭　赵抃有登郡城峯羣峯亭诗
　　征梦亭　晏公要在州衙之东唐豆卢署建【天启衢州府志豆卢署初名辅真少旅于衢刺史郑式瞻谓曰子复姓不宜二名乃书署字授之夕梦老父云闻使君与君易名当四举成名后二十年牧兹郡指一地方曰北处可建亭台后悉符所梦果刺衢于所指地立防梦亭】
　　风亭　治衢州府志在郡城吴兴施徳初建【西安县志疑即今雩观亭在埭堰西南挺出一道如台界于濠间今为雩祀之所】
　　【谨按郡志职官宋刺史有施元之徳初或其字也】
　　雨亭　治衢州府志在郡城
　　闯山亭　天启衢州府志在郡城【毛幵闯山亭诗逺峯颙然来近峯矗然出作亭以延之入眼青突兀何人切云冠凛凛相映发有如众君子可望不可屈平生谢宣城爱山甚饥渇笑谈了官事独往寄超逸卷帘新雨霁伏槛孤云没遥知尊俎外秀动龙蛇笔朝来有爽气不待羣木脱心赏信无同佳人天末】
　　风月亭　天启衢州府志在郡城
　　观稼亭　天启衢州府志在城隍庙南下视平远青山入云为城中伟观
　　卷雪亭　舆地纪胜在郡城航远门外俗称水亭门竚舟亭　毛幵竚舟亭记太守吴兴施公元之治衢明年作亭西溪之上既成请以竚舟为名而记之
　　日迟亭　瞿溥日迟亭记三衢多灵山惟石室以烂柯着去郡治稍近因建亭于山上取昔人春远日迟之咏颜其亭【西安县志亭在烂柯山青霞洞侧令陈鹏年重葺名曰柯山亭】
　　绣谷亭　程俱有绣谷亭诗见治衢州府志縠坡亭　万厯龙游县志在县北五里縠坡岩上宋吕防建【天启衢州府志縠水亭在縠溪山下汪泌縠坡亭诗波纹端与縠纹同正倚栏干想像中更被轻舠横截去斜阳染得半江红】
　　插花亭　龙游县志县南天堂山其山半为插花亭冷公亭　万厯龙游县志在冷水华严庵相传元末冷谦曾寓于此
　　独往亭　名胜志在常山县容车山宋赵鼎建【沈与求独往亭诗林下何人伴嵗寒亭前相对小檀栾年来闻道烟梢长乞与衰翁把钓竿赵鼎自题独往亭诗亭前旧种碧琅玕别后何人着眼看上下溪流接潮水时凭双鲤报平安】
　　灵渊亭　治衢州府志在常山县西白龙洞山萃贤亭　名胜志在江山县礼贤镇邑人周頴建王安石蔡襄欧阳修王安国范镇梅尧臣吴光韩维韩绛王祺石扬休苏舜钦刘湜萧公才李大临吴宗复邵必李际曾巩皇甫澄余藻张大有皆有诗【欧阳修萃贤亭诗君家富山水占胜作髙亭坐听溪流响能令醉客醒阳生羣木秀寒入乱峯青吾子东南美人贤益地灵】
　　始喜亭　天启江山县志在江山县南面烟萝洞宋嘉泰三年令黄汝嘉名之
　　江山竒观亭　明一统志在江山县治西西山邑人择胜为亭宋令黄汝嘉题扁
　　竹亭　徐公遴开化云隠洞记西山之北有云隠洞洞之胜在灵山之竹亭【天启衢州府志在灵山寺侧后移于西山之麓】
　　无尽藏亭　万厯开化县志在和平通济桥溪之西宋曾巩题扁毛幵有记
　　女楼　治衢州府志在峯峥嵘间唐会昌中崔耿为郡重作之名曰东武以识世封【崔耿东武楼记衢之城成于龟山峥嵘岭上其守之居西北角有楼以女名之耿按信安分于东阳昔姑蔑国也其地上当婺女之舍次意其号楼亦或在此图经无记宿老莫传故莫知其所以女名其楼之义者结构年深参差倾脱会昌辛酉嵗余祗命作守至此逾月条悉郡理之余视其将毁壊命工度其形势难加补葺乃重作之上楼下室左右升降洞然无冲碍焉南附小楼舒二翼而抱之室立壁垣楼彻户牖有山在前有水在下浩然羣籁挐挐哦哦隂魄悬光阳辉陞照一邑风景万井人烟飘飘然出乎虚无之际厯四之变态覩万物之动息安其所安聊乐以处耿也本清河束武城人六代祖岐叔讳镳仕隋为散骑侍郎内史舍人文林馆学士应诏入都遂留于都曽祖考太保忠公以道事君任冠中外自并入觐报政册勲复开国于东武城于戏大凡为人后者动一意举一足不敢忘其本因旧址作新楼北向临风万感俱集强名东武以成愚志遂磨贞石日而月之书其所以然也】
　　【谨按崔耿以会昌二年为刺史撰东武楼碑记天启郡志艺文内讹为耿自古女楼记竟以耿为姓自古为名而西安县志亦承其误】
　　华丰楼　天启衢州府志在西安县西地名桥下西安县志元王都中建【王逢衢州华丰楼望柯山江郎石诗华丰楼信美登望乆踟蹰木落偃王庙天寒姑蔑墟屏开山石远青锁洞霞虚不有从亲役乗风振佩琚】
　　永清楼　熙春楼　治衢州府志并在郡城明远楼　天启衢州府志在江山县治内宋知县程凖建【程凖明逺楼诗防带暮云归别浦厓拖秋色落澄波天连尺五银河挽月倍寻常玉镜磨】
　　竒气楼　天启江山县志在长台国史柴望建文会阁　治衢州府志在郡斋即唐刺史季彀置二石处
　　从山阁　夕佳阁　环映阁　景髙阁　治衢州府志并在郡治
　　云山阁　名胜志在郡城超化寺后城上明一统志宋守张嵲建
　　横山阁　萨天锡有题乌石山仁王寺横山阁诗懐舒阁　治衢州府志在江山县仙居院前有水帘宋毛谏议注即其前为阁
　　髙山阁　天启衢州府志在开化县西卧佛山麓唐末长史胡公亿所建髙据四山为一邑冠
　　桂岩阁　名胜志开化县东南马尫溪之上五代时侍御史江景房卜筑于此前有山壁立百仞中有秋香一本自石窍出与岩对峙宋隆兴间七世孙侍御溥构阁
　　萃清阁　嘉靖浙江通志开化县金马岭金溪之水合于此宋时建阁于上
　　芙蓉台　治衢州府志郡城峥嵘山旧芙蓉台在其处
　　采月台　明一统志在府城中宋时筑
　　景髙台　明一统志在府城中
　　超霞台　常山县志在金川门山巅
　　月波台　天启衢州府志在开化县金钱山北宋山长江天然建天然二子俱中神童科朱子过访为书月波台【朱熹月波台诗孱潺流水注回塘中作平台受晩凉四面不通车马迹一尊聊饮芰荷香韩公无复吟花岛楚客何妨赋药房少待须臾更清彻月华零露洗厓牀】
　　殷浩宅　元丰九域志在西安县基地犹存土人号曰殷墙【天启衢州府志在西安县南六里信安故城中浩在晋为中将军建元间北代为姚襄所败废为庶人贬居于此其址犹存道傍有小石室其神为介冑之像】
　　郑革宅　治衢州府志西安县矻石山五峯拔起隠者郑革居其下夜见光怪访其处得古剑防二
　　赵抃宅　治衢州府志在西安县北五里孝悌里初抃丧继母与弟拊庐墓县令过朂榜其里曰孝悌筑阙立表楼钥为书忠孝之家【明一统志赵抃故居宋咸淳中郡守立为清献书院】
　　王安宅　名胜志西安翠微山宋招讨使王安所居陈师锡宅　治衢州府志在府治西南隅宋崇宁间陈师锡谪居于此民爱其贤故称陈殿院宅
　　毛自知宅　西安县志卧龙山在县东其下为宋状元毛自知所居亦名状元峯
　　马天骥宅　万厯龙游县志资福山左为马府即宋枢密马天骥宅
　　陆秀夫宅　龙游县志县南有桃源宋陆秀夫以忤贾似道尝栖于此今呼尚书坞
　　王介宅　嘉靖浙江通志常山县贤良峯宋王介读书其下后举贤良第一故以名峯
　　江跻宅　明一统志常山县北廌峯宋侍御史江跻故宅在焉
　　樊曾宅　天启衢州府志常山县北有叠石崖上有窝宋学士樊曾居焉
　　徐国镇宅　天启衢州府志常山县西彤弓山宋咸淳间徐国镇读书其中爱之遂徙居焉
　　祝臣宅　天启衢州府志在江山县郎峰下
　　毛渐宅　天启衢州府志在江山县礼贤溪西毛注宅　毛防宅　天启江山县志并在镇安清漾柴弓宅　衢州府志八行柴弓宅在江山县长台徐揆宅　衢州府志宋徐宅卿宅在江山县仕阳毛晃宅　嘉靖衢州府志在江山县沙堤宋铁砚先生毛晃父子闭门著书处今为髙斋书院
　　姜夔宅　天启衢州府志在江山县石城
　　吾衍宅　天启衢州府志吾衍元初居开化县石井后寓杭之生花坊
　　洞庵　治衢州府志在郡治尘外堂傍
　　仙岩洞天　明一统志西安县仙岩太祖兵下江西过此乡书仙岩洞天刻于石
　　溪庵　赵抃有题毛维瞻溪庵诗见衢州府志幽岩精舍　周必大乌石山题名乌石山龙游境也其上幽岩精舍今为宗室仪泰孝王功德寺
　　潜心室　嘉靖浙江通志在江山县长台宋柴禹声建
　　青霞洞天　方舆胜览在开化县【崇祯开化县志内有妙髙台韬云磴寂光庵谷口堂云巢绣谷堂梅谷普润池妙湛池崇兰坞漆林竹岭听云庵羃翠轩菊泉见程俱诗题】
　　双石　西安县志郡治前有小蛾眉峯唐干符间刺史季彀置砦龙山得二石长六尺取置文会阁宋淳化间郡守慎知礼移于治前积土为峯后讹为郭璞墓宋绍圣中郡守孙贲发之宣和中郡守髙至临复归故处明郡守李遂又复去双石植于游瞩亭之侧其发双石处即今戒石亭也
　　石鼔　天启衢州府志在龙游县九里桥叶公宅外余端礼幼时从学一日赴学早门未启端礼假寝鼔上叶公梦黑龙蟠鼔起视见端礼焉
　　乌石山古松　龙游县志山口古松一株防厯千禩婆娑特甚





</div>
    <div class="pagination">
<a href="浙江通志_page127.html">上一页</a><span>...</span><a href="浙江通志_page123.html">123</a><a href="浙江通志_page124.html">124</a><a href="浙江通志_page125.html">125</a><a href="浙江通志_page126.html">126</a><a href="浙江通志_page127.html">127</a><span class="current-page">128</span><a href="浙江通志_page129.html">129</a><a href="浙江通志_page130.html">130</a><a href="浙江通志_page131.html">131</a><a href="浙江通志_page132.html">132</a><a href="浙江通志_page133.html">133</a><span>...</span><a href="浙江通志_page129.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
