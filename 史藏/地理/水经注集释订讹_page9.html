<!DOCTYPE html>
<html>
<head>
    <meta charset="UTF-8">
    <title>水经注集释订讹 - 第 9 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>水经注集释订讹 - 第 9 页/共 29 页</h1>
    <div class="content">　　济水又北迳须朐城西【东平州西南有须朐故城】
　　城临侧济水故须国风姓也春秋僖公二十一年子鱼曰任宿须朐颛臾风姓也实司太皥与有济之祀【朱笺按左传僖公二十一年诸侯防宋公于盂子鱼曰祸其在此乎君欲已甚其何以堪之于是楚执宋公以伐宋冬防于薄以释之子鱼曰祸犹未也未足以惩君子鱼之言止此其下任宿须朐云云另是一传乃是为邾人灭须句张本如何可混作子鱼之言下疑有譌脱　杜注任宿须句颛臾四国名俱伏羲之后四国封近于济故世祀之】杜预曰须朐在须昌县西北非也地理志曰寿张县西北有朐城者是也济水西有安民亭亭北对安民山东临济水水东即无盐县界也【今为兖州府东平州州西南有须朐故城其故城在州东三十里】山西有冀州刺史王纷碑汉中平四年立
　　济水又迳微乡东
　　春秋庄公二十八年经书冬筑郿京相璠曰公羊傅谓之微在东平寿张县西北三十里有故微乡鲁邑也杜预曰有微子【何氏云案左传注但云郿鲁下邑无有微子冢四字葢此处有脱文耳】济水又北分为二水其枝津西北出马【马下疑有脱字或疑作焉】谓之马颊水者也
　　又北过须昌县西【今东平州西有须昌县故城】
　　京相璠曰须朐一国二城两名葢迁都须昌朐是其本秦以为县汉高帝十一年封赵衍为侯国济水于县【县下疑有脱字】赵沟水注之
　　济水又北迳鱼山东左合马颊水【元和志云鱼山在东阿县东二十里近志云在县西以宋初县治东移故也】
　　水首受济西北流歴安民山北又西流赵沟出焉东北注于济马颊水又迳桃城东春秋桓公十年经书公会卫侯于桃丘卫地也杜预曰济北东阿县【今属兖州府】东南有桃即桃丘矣马颊水又东北流迳山南山即吾山也汉武帝瓠子歌所谓吾山平者也山上有抑舒城魏东阿王曹子建每登之有终焉之志及其终也葬山西西【朱云宋本无下西字】去东阿城四十里其水又东注于清济谓之马颊口也
　　济水自鱼山北迳清亭东
　　春秋隐公四年公及宋公遇于清者也京相璠曰今济北东阿东北四十里有故清亭即春秋所谓清者也是济水通得清之目焉亦水色清深用兼厥称矣是故燕王曰吾闻齐有清济浊河以为固即此水也【按春秋庄公三十年公及齐侯遇于鲁济杜预曰济水歴齐鲁界在齐界为齐济在鲁界为鲁济济水自清亭又北则为糓城齐地矣济之为齐为鲁当分于此间也】
　　又北过谷城县西【今为东阿县治】
　　济水侧岸有尹夘垒南去鱼山四十余里【鱼山在东阿县西八里一名吾山】是谷城县界故春秋之小谷城也齐桓公以鲁庄公二十三年城之邑管仲焉城内有夷吾井魏土地记曰县有谷城山【在东阿县东北五里一名黄山】山出文石阳谷之地春秋齐侯宋公会于阳谷者也谷有黄山台黄石公与张子房期处也又有狼水出东南大槛山狼溪西【狼溪水源发东阿县东南二十八里狼山下西北流经县城内又北流入汶水】狼溪西北迳谷城西又北有西流泉出城东近山西北迳谷城北西注狼水以其流西故即名焉又西北入清水城西北三里有项王羽之半许毁坏石碣尚存题云项王之墓皇览云去县十五里谬也今彭城谷阳城西南又有项羽非也余按史迁记鲁为楚守汉王示羽首鲁乃降遂以鲁公礼葬羽于谷城宁得言彼也【项羽墓今在东阿县东南一十一里】
　　济水又北迳周首亭西
　　春秋文公十有一年左丘明云襄公二年王子成父获长狄侨如弟荥如埋其首于周首之北门即是邑也【按左传文公十有一年鄋瞒侵齐遂伐我公使叔孙得臣追之冬十月甲午败狄于咸获长狄侨如富父终甥摏其喉以戈杀之埋其首于子驹之门晋之防潞也获侨如之弟焚如齐襄公之二年鄋瞒伐齐齐王子成父获其弟荥如埋其首于周首之北门云云则是十一年非十二年襄公上漏去齐字竟似鲁襄公二年矣况获侨如者是鲁之叔孙得臣获荥如者乃齐王子成父今并侨如亦云王子成父所获乌乎可且侨如之首埋于子驹之门荥如之首埋于周首北门传文甚明今牵连书之则二首俱埋周首北门矣侨如下当有之字便明】今世谓之卢子城济北郡治也京相璠曰今济北所治卢子城故齐周首邑也
　　又北过临邑县东【按通典汉临邑故城在卢县东今为东昌府茌平县地】
　　地理志曰县有济水祠也王莽之谷城亭也水有石门以石为之故济水之门也春秋隐公五年齐郑会于石门郑车偾济即于此也【朱有笺按左是隐公三年】京相璠曰石门齐地今济北卢县故城西南六十里有故石门去水三百歩葢水渎流移故侧岸也
　　济水又北迳平隂城西【平隂本齐地汉为卢县晋因之隋置榆山县后为平隂县今属兖州府】
　　春秋襄公十八年晋侯沈玉【原本譌王】济河防于鲁济防溴渠【当作梁】之盟同伐齐【朱笺左襄公十八年晋侯伐齐将济河中行献子以朱丝系玉二防以祷焉沈玉而济冬十月防于鲁济寻溴之言同伐齐齐侯御诸平隂堑防门而守之广里注曰平隂城在济北卢县东北其城南有防防有门于门外作堑横行广一里】齐侯御诸平隂者也杜预曰城在卢县故城东北非也京相璠曰平隂齐地也在济北卢县故城西南十里平隂城南有长城东至海西至济河道所由名防门去平隂三里齐侯堑防门即此也其水引济故渎尚存今防门北有光里齐人言广音与光同即春秋所谓守之广里者也又云巫山在平隂东北昔齐侯登望晋军畏众而归师旷邢伯闻乌鸟之声知齐师潜遁人物咸沦地理昭著贤于杜氏东北之证矣今巫山之上有石室世谓之孝子堂济水右迤过为湄湖方四十余里
　　济水又东北至垣苗城西【今在济南府长清县西南元和志云长清县济水在北去县十里即今大清河也对岸则齐河县大清桥跨其上为南北通衢】
　　故洛当城也伏滔北征记曰济水又与清河合流至洛当者也宋武帝西征长安令桓遵镇此故俗人有桓苗之称河水自泗渎口东北流而为蒲魏土地记曰盟津河别流十里与清水合乱流而东迳洛当城北黒白异流泾渭殊别而东南流注也
　　又东北过卢县北【今为长清平隂等县地】
　　济水东北与湄沟合水上承湄湖北流注济尔雅曰水草交曰湄通谷者微犍为舍人曰水草木交合也【朱有笺按尔雅防李廵曰水草交会曰湄】郭景纯曰微水边通谷也释名曰湄眉也临水如眉临目也
　　济水又迳卢县故城北【故城在长清县西南二十里】
　　济北郡治也汉和帝永元二年分泰山置葢以济水在北故也济水又迳什城北城际水湄故邸阁也祝阿人孙什将家居之以避时难因谓之什城焉
　　济水又东北与中川水合
　　水东南出山茌县【山茌县故城在今长清县东北】之分水县【谢云宋本作岭】溪一源两分泉流半解亦谓之分流交半水南出太山入汶半水出山茌县西北流迳东【项本作东迳】太原郡南郡治山炉固北【朱本注孙云太原刘宋侨置山炉当作山茌谢云固北宋本作西北】与汉賔谷水合水出南格马山汉賔溪北迳卢县故城北陈敦戍南西北流与中川合谓之格马口其水又北迳卢县故城东而北流入济俗谓之为沙沟水
　　济水又东北右会玉水
　　导源太山朗公谷谷旧名琨瑞溪有沙门笁僧朗少事佛图澄硕学渊通尤明气纬隐于此谷因谓之朗公谷故车频秦书云苻坚时沙门笁僧朗尝从隐士张巨和游巨和常宂居而朗居琨瑞山大起殿舍连楼叠閤虽素饰不同并以静外致称即此谷也水亦谓之琨瑞水也其水西北流迳玉符山又曰玉水又西北迳猎山东又西北迳祝阿县故城东【柷阿故城亦在长清县】野井亭西春秋昭公二十五年经书齐侯唁公于野井是也春秋襄公十九年诸侯盟于祝阿【春秋作柯】左所谓督阳者也汉兴改之曰阿矣汉高帝十一年封高色为侯国王莽之安城者也故俗谓是水为祝阿涧水北流注于济建武五年耿弇东击张步从朝阳桥济渡兵即是处也
　　济水又东北泺水出焉【禹贡锥指寰宇记泺水在厯城西南二百步元和志全节县济水在县北四十里按今济南府治歴城县东有东平陵故城汉县唐贞观中改名全节属齐州曽巩齐州二堂记曰泰山之北与齐东南诸谷之水西北合于黒水之湾而至于渴马之崖葢水之来也众其北折而西也悍疾尤甚及至于崖下则泊然而止而自崖以北至于厯城之西葢五十里而有泉涌出高或至数尺其旁之人名之曰趵突之泉其注而北则谓之泺水达于清河以入于海舟之通于济者皆于是乎达也齐多甘泉其显名者十数而色味皆同以余验之葢皆泺水之旁出者也齐乘曰今府城西平地泉源觱涌声如隐雷旁合马跑金线诸泉周可数亩北出又合密脂五龙众泉并城北流屈而东至城北水门大明湖水出注也】泺水出歴县故城西南泉源上奋水涌若轮春秋桓公十八年公会齐侯于泺是也俗谓之为娥姜水也以泉源有舜妃娥英庙故也城南对山山上有舜祠山下有大穴谓之舜井【今在济南府城内】抑亦茅山禹井之比矣书舜耕厯山亦云在此所未详也其水北为大明湖【明一统志在济南府城内西北隅源出舜井其大占府城三之一由北水门出与济水合】西即大明寺寺东北两面侧湖此水便成净池也池上有客亭左右楸桐负日俯仰目对鱼岛极【朱笺疑有脱字或是极望】水木明瑟可谓濠梁之性物我无违矣湖水引渎东入西郭东至歴城西而侧城北注湖水上承东城歴祀【李云疑作祠】下泉源竞发其水北流迳歴城东又北引水为流柸池州僚賔燕公私多萃其上分为二水右水北出左水西迳歴城北西北为陂谓之歴水与泺水防自水枝津合水首受歴水于歴城东东北迳东城西而北出郭又北注泺水又北听水出焉泺水又北流注于济谓之泺口也
　　济水又东北【疑漏迳字】华不注山【在歴城县东北十五里】
　　单椒秀泽不连【湖引陵上有丘字连作縁】陵以自高虎牙桀立孤峯特防以刺天青崖翠发望同黛山下有华泉故京相璠曰春秋土地名也华泉华不注山下泉水也春秋左成公二年齐顷公与晋郤克战于鞌齐师败绩逐之三周华不注逢丑父与公易位将及华泉骖絓于木而止丑父使公下如华泉取饮齐侯以免韩厥献丑父郄子将戮之呼曰自今无有代其君任患者有一于此将为戮矣郄子曰人不难以死免其君我戮之不祥赦之以劝事君者乃免之即华水也北絶听渎二十里注于济
　　又东北过台县北【今歴城县东北有台县故城】
　　巨合水南出鸡山西北【巨合水在济南府城七十里东源曰偷科泉西源曰江水泉北流各五里许合流入小清河】北迳巨合故城西耿弇之讨张歩也守巨里【后汉书注巨里聚名也一名巨合今齐州】即此城也三面有城西有深坑坑西即弇所营也与费邑战斩邑于此巨合水又北合闗卢水闗卢水导源马耳山北迳博亭城西西北流至平陆城与武原水合水出谭城南平泽中世谓之武原泉北迳谭城东俗谓之有城也又北迳东平陵县故城西故陵城也后乃加平谭国也齐桓之出过谭谭不礼焉鲁庄公九年即位又不朝十年灭之城东门外有乐安任照先碑济南治也汉文帝十六年置为王国景帝二年为郡王莽更名乐安郡其水又北迳巨合城东汉武帝以封城阳顷王子刘发于为侯国【汉表作钜合侯发无于字】其水合闗卢水而出注巨合水西北迳台县故城南汉高帝六年封东郡尉戴野为侯国王莽之台治也其水西北流白野泉水注之出台城西南白野泉北迳留山西北流而右注巨合水又北听水注之水上承泺水东流北屈又东北流注于巨合水乱流又北入于济
　　济水又东北合芹沟水
　　水出台县故城东南西北流迳台城东又西北入于济水
　　又东北过管县南【今章丘县西北有菅县故城隋改置临济唐属齐州百脉出土鼔县故城西源方百步百泉俱出西北流注于济　元和志临济县济水在县南二十里章丘县济水在县西去县十七里旧志小清河在章丘县北三十里】
　　济水东迳县故城南汉景帝二年封齐悼惠王子罢军为侯国右纳百脉水百脉水出土鼓县故城西水源方百歩百泉俱出故谓之百脉水其水西北流迳杨丘县故城中汉孝景帝四年【按表是文帝四年封】以封齐悼惠王子刘安为杨丘侯世谓之章丘城非也城南有女郎山山上有神祠俗谓之女郎祠左右民祀焉其水西北出城北迳黄中【当作巾】固葢贼所屯故固得名焉百脉水又东北流注于济济水东又有杨渚沟水迳于陵故城西南【于陵故城在长山县长白山北汉置县晋改曰乌陵后省】西北迳土鼓城东又西北迳章丘城东又北迳寗西而北流注于济水也
　　又东过梁邹县北【元和志济阳济水在县南长山县济水在西北去县三十五里邹平县济水在北去县三十五里按梁邹故城唐置济阳县属淄州今为邹平县治其唐之邹平县则割入今之齐东县界金志长山新城二县西北并有小清河新城本汉高苑其故城在今县东】
　　泷水南出长城中北流至般阳县故城西南与般水会水出县东南龙山俗亦谓之为左阜水西北迳其城南王莽之济南亭也应邵曰县在般水之阳县资名焉其水又南屈西入泷水北迳其县西北流至萌水口萌水出西南甲山东北迳萌山西东北入于泷泷水又西北至梁邹东南与鱼子沟水合水南出长白山东抑泉口山即陈仲子夫妻之所隐也孟子曰仲子齐国之世家兄戴禄万钟仲子非而不食避兄离母家于于陵即此处也其水又迳于陵县故城西王莽之于陆也世祖建武十五年更封则乡侯侯覇为侯国其水北流注于泷水泷水即古袁水也故京相璠曰济南梁邹县有袁水者也泷水又西北迳梁邹县故城南又北屈迳其城西汉高祖六年封武虎为侯国【史记作武儒汉书作武虎】其水北注济其城之东北又有时水西北注焉
　　又东北过临济县南【锥指云今高苑城西南有临济故城元和志高苑县济水在北去县七十歩】
　　县故狄邑也王莽更名利居汉记安帝永初二年改从今名以临济【以临济三字疑衍锥指引此作汉永初二年改名临济】故地理风俗记云有乐安太守治晏谟齐记曰有南北二城隔济南水【一作水南】城即被阳县之故城也北枕济水地理志曰侯国也如淳曰音减罢军之罢也【朱笺按汉志注如淳曰被一作疲音罢军之罢也咸字疑衍】史记建元以来王子侯者年表曰汉武帝元朔四年封齐孝王子敬侯刘燕之国也今渤海侨郡治【朱笺史记刘燕封披阳侯汉书作被俱音皮又音皮彼反】
　　济水又东北迤为渊渚谓之平州
　　湿沃侧有平安县故城【禹贡锥指注今青州府高苑县东南十里有麻大泊一名鱼龙湾周五六十里葢即古济所汇之平州也】俗谓之会城非也案地理志千乘郡有平安县侯国也王莽曰鸿睦也应劭曰博昌县西南三十里有安平亭故县也世尚存平州之名矣济水又东北迳高昌县故城【在今博兴县西南属青州府】西案地理志曰千乘郡有高昌县汉宣帝地节四年封董忠为侯国世谓之马昌城此也【原本作北也从朱本作比】
　　济水又东北迳乐安县【今属青州府】故城南【云按此经旧在高昌下今防薄姑利县俱南直临淄而乐安故城在博昌县东北则此经当在利县之后甲下之前】
　　伏琛齐记曰博昌城【故城在博兴县东二十五里】西北五十里有南北二城相去三十里隔时济二水指此为博昌北城非也乐安与博昌薄姑分水俱同西北薄姑去齐城六十里乐安越水差逺验非尤明班固曰千乘郡有乐安县应邵曰取休令之名矣汉武帝元朔五年封李蔡为侯国【史记表于五年四月丁未封汉表作四年四月乙已封此从史表】城西三里有任光等光是县人不得为博昌明矣济水又经薄姑城北【薄姑城在今博昌县东北一十五里】后汉郡国志曰博昌县有薄姑城地理书曰吕尚封于齐郡薄姑薄姑故城在临菑县西北五十里近济水史迁曰胡公徙薄姑城内有高台春秋昭公二十二年【左作二十年】齐景公饮于台上曰古而不死何乐如之晏平仲对曰昔爽鸠氏始居之季萴因之有逢伯陵因之蒲姑氏又因之而后太公又因之臣以为古若不死爽鸠氏之乐非君之乐即于是台也济水又东北迳狼牙【其地无考】固西而东北流也
　　又东北过利县西【今兴县东南有利县故城此后应接乐安县经文】
　　地理志曰齐郡有利县王莽之利治也晏谟曰县在齐城北五十里
　　又东北过甲下邑入于河
　　济水东北至甲下邑南东歴琅槐县故城北地理风俗记曰博昌东北八十里有琅槐乡故县也山海经曰济水絶钜野注勃海入齐琅槐东北者也又东北河水枝津注之水经以为入河非也斯乃河水注济非济入河
　　又东北入海【锥指云按渤海在今青州府乐安县东北一百三十里东接寿光县界北接利津县界乐安本汉广饶钜定二县属齐郡其故城并在今县东北后汉省琅槐入博昌故杜预郭璞皆言济水至博昌入海　锥指又云以今舆地言之自东平会汶以下兖州之东阿平隂济南之长清齐河歴城章丘邹平长山新城青州之高苑博兴乐安诸县界中皆禹贡济水入海之所经也】
　　郭景纯曰济自荥阳至乐安博昌入海今河竭济水仍流不絶经言入河二说并失然河水于济漯之北别流注海今所辍流者惟漯水耳郭或以为济注之事实非也防经脉水不如山经之为密矣
　　禹贡锥指曰济水自东平以下唐人谓之清河按战国防燕王谓蘓伐曰齐有清济浊河以为固郭缘生曰清河首受洪水北流济或谓清则济也郦道元曰济水通得清之目亦水色清深用兼厥称矣此清河之名所自来也至宋又有南北清河之名河渠志云宁十年河决澶州徙而东南滙于梁山张泽泺分为二派一合南清河入于淮一合北清河入于海南清河即泗水北清河即济渎也南渡后北清河又有大小之分葢自刘豫导泺东行始齐乘以大清河为古济水小清河为豫所创志家皆沿其说黄子鸿非之曰以水经注元和志寰宇记诸书考之济水最南漯水在中河水最北今者小清所经自歴城以东如章邱邹平长山新城高苑博兴乐安诸县皆古济水所行而大清所经自歴城以上至东阿固皆济水故道而自歴城东北如济阳齐东青城诸县则皆古漯水所行蒲台以北则故河水所经葢宋时河尝行漯渎及河去则大清兼行河漯二渎其小清所行则断为济水故道也渭按子鸿此言正三百余年积之谬葢清河所行本济渎不知何时从歴城东北决而北入济阳县界与漯水合而清河之名遂被于漯据水经漯水迳着县故城南着即今济阳而县南有大清河是知大清即漯其水自厯城入济阳乃近世之所决非唐清河入海之故道也济阳之流日盛则章邱之流日微故刘豫堰泺水使东以益之【齐乘云大清河自齐河县又北经歴城上泺桥北泺水分响河入焉又东北经华不注山隂又东迳下泺堰泺水旧入济处堰南即小清河按响河即聼水也此大清河犹是济之故渎】其所行者实济水故道而志家反以济阳之大清河为古济舛错殊甚不有子鸿其谁正之然大清自歴城入济阳及濵州以东入海之道不知决于何年意者宋宁时河尝合北清河入海始开此道其后金明昌五年河复由此入海久而后去流益深广此大清之所以浩浩而小清之所以屡濬屡塞也与　水经叙济水自荥阳以下原委甚悉杜预春秋释例曰济自荥阳卷县东经陈留至济隂北经高平东经济北东北经济南至乐安博昌县入海郭璞注山海经略同郦道元依水经以立注出河之济又加详焉是由东汉以迄后魏济未尝一日絶也唐人则据司马彪之言以为自王莽后河南不复有济水太子贤注后汉循吏曰济水东流迳温县入河度河东南入郑州又东入滑曹郓济青等州入海王莽末旱则枯涸但入河内而已杜佑通典曰济水因王莽末旱渠涸不复截河过今东平济南淄川北海界中有水流入于海谓之清河实菏泽汶水合流而曰济河葢因旧名非本济水也李吉甫元和郡县志曰济水自王莽末入河同流于海知河南之地无济水矣自后所说皆袭旧名如郓州之须昌济州之长清卢县齐州之临邑丰齐全节临济章邱淄州之济阳长山邹平高苑青州之博昌诸县界中并有济水其后则不经博昌而改从棣州之蒲台入海是皆袭旧名而实非济也渭按鸿沟既开河水与荥济相乱及荥泽塞为平地则河南无涓滴之济矣水经之所谓济者皆荥阳下所引之河水也而杜预京相璠郭璞郦道元辈皆莫能辨唐人始知之所见逺过于前但以为河南之济由王莽末旱枯而絶则非以余考之旱枯之事郡国志系河内温下郦注亦于温县济水故渎下言之其所云枯后复通津渠势改者谓济水自温县入河不复东至武德耳而荥阳以下絶无一字道及殆与河南之济无渉【详见前】释例自卷县博昌而外略举郡名故与水经不同孔颖达以为水流之道今古或殊杜据当时所见言之与水经乖异非也晋时济水之道实与汉世不殊文有详畧非枯后复通津渠势改也若夫唐之清河自须昌以下所受唯菏汶则又有其故矣葢天宝之后汴水堙废济渠亦无所受菏泽以西竟成断港故元和志言济自须昌始而通典云济河实菏汶之合流其所谓菏者即五丈沟之水西自考城来者也迨元人开会通河引汶絶济以资运道明永乐中又于古四汶口之地筑戴村坝遏汶使西南流【汶水自是尽出于汶上西南至南旺入漕四分南流出上闸接沂泗六分北流出下闸扺漳卫】唯小盐河一线泄入清河【小盐河在今东阿县西南二十里即运河所泄汶水支流也】清河赖诸山泉沟泽以成其川并无菏汶之可言矣而志家犹执清河以为禹贡之济水不亦过乎或又云山左诸泉实皆济水溢为大小清河济虽絶而不絶也然此等指为济水则可以是为荥泽陶丘之遗迹可乎哉东汉后河南无济水斯为定论纷纷笔舌徒兹来学之惑无为也　杜佑之讥水经也曰按后汉郡国志因王莽末旱比渠枯涸济水但入河而已不复截河而南水经是和帝之后所撰乃云南过荥阳阳武封邱寃朐乘氏等县并今县地一依尚书禹贡旧道斯不详之甚郦道元又从而注之其所纂叙及注解并大纰缪渭按河北之济因旱而枯旱止则复出河南之济为浊河所侵空窦尽窒河去不复能上涌故遂絶自东汉以迄唐初凡行济渎者皆河水也而犹目之曰济是鹊巢而鸠居觚名而圜实也故杜氏力诋水经以为不可信然荥济故道犹可因是而得其十之七八则此书不无补焉黄文叔云济水虽絶其渎犹在虽中间经穿凿变易或断或续然水之附入于其渎者犹可防求缉之以存禹迹非无理也斯言葢得其平　济渎之水自周以来凡数变初为济及导荥为川则荥与济合鸿沟既开荥渎为河所乱及荥泽又塞则所行者唯河水矣汴渠不通则钜野以北所行唯菏汶戴村已筑则东阿以下所行唯山泉沟泽之水其号为济者袭旧名而已济渎入海之道自唐以来亦数变初经高苑县北又东北至博昌县界今无元和志蒲台县下云海在县东一百四十里海畔有一沙阜俗呼为鬭口淀是济水入河之处海潮与济相触故名葢其时济水改道从蒲台东北与河浑涛而入海也宋南渡后刘豫导泺水东行入济水故道为小清河仍经高苑县北至乐安县入海及金皇綂中县令高通改由县南长沙沟至博兴合时水又东北至乐安由马车渎入海【渎在县东北五十里今为高家港】其后小清之上流堙塞邹平长沙新城界中故渎皆为漯河所行漯河即杨渚沟水寰宇记所称獭河者也厯城新志云小清河自明永乐以后渐至堙塞成化九年尝濬治之嘉靖十二年又塞乃复濬博兴以西达于厯城几三百里久之复淤葢小清唯恃泺水为源堰东有阻则泺水仍自华不注东北入大清河屡濬屡塞职是故也水经所叙渎同而水异水异故李宪云河南无济水渎同故黄文叔云禹迹赖此而犹存言非一端各有所当今与人论济水苟以为无则羣指七十二泉大小清河以相难若以为有则又据杜佑之说诋水经不当袭旧名为济明道谓与公言如扶醉人扶得一邉起又倒却一边真可笑又可憎也
　　其一水东流者过乘氏县南【朱本无南】
　　河水分济于定陶东北东南右合黄汲【疑作黄沟】枝流俗谓之界沟也北迳元氏县故城西又北迳景山东【在曹县东四十里废楚丘城北】卫诗所谓景山与京者也毛公曰景山大山也又北迳楚丘城西【在曹县东南五十里】郡国志曰成武县有楚丘亭杜预云楚丘在成武县西南卫懿公为狄所灭卫文公东徙渡河野处漕邑齐桓公城楚丘以迁之故春秋称邢迁如归卫国忘亡即诗所谓升彼墟矣以望楚矣望楚与堂景山与京故郑言观其傍邑及山川也又东北迳成武城西又东北迳郈城东【在沂州东三十六里】疑郈徙也所未详矣又东北迳梁山城西地理志曰昌邑县有梁丘县春秋庄公三十二年宋人齐人会于梁丘者也【朱笺按左传作宋公齐侯遇于梁丘】杜预曰高平昌邑县西南有梁丘乡又东北于乘氏县西而北注河水河水又东南迳乘氏县故城南县即春秋之乘丘也【乘丘故城在曹县界内】故地理志风俗记曰济隂乘氏县故宋乘丘邑也汉孝景中元五年封梁孝王子买为侯国也地理志曰乘氏县泗水东南至睢陵入淮郡国志曰乘氏有泗水此乃河济也尚书有导河济之说自陶丘北东至于菏水无泗水之文又曰导菏泽被孟猪孟猪在睢阳县之东北阚骃十三洲记曰不言入而言被者明不常入也水盛方乃覆被矣泽水淼漫俱钟睢泗故志有睢陵入淮之言以通苞泗名矣然诸水注泗者多不止此可以终归泗水便得擅通称也或更有泗水亦可是水之兼其目所未详也
　　又东过昌邑县北
　　菏水又东迳昌邑县故城北地理志曰县故梁也汉景帝中元六年分梁为山阳国汉武帝天汉四年更为昌邑国以封昌邑王贺贺废国除以为山阳郡【今为兖州府金乡县地】王莽之钜野郡也后更为高平郡后汉沇州县令王密怀金谒东莱太守杨震震不受是其慎四知处也大城东北有金城城内有沇州刺史河东薛季像碑以郎中拜令甘露降园熹平四年迁州明年甘露复降殿前树从事冯巡主簿华探等相与褒树表勒棠政次西有沇州刺史茂阳杨叔恭碑从事孙光等以建宁四年立西北有东太山成人班孟坚碑建和十年尚书右丞拜沇州刺史从事秦閸【何氏校改闰】等刋石颂德政碑咸列焉【閸当作闉】
　　又东过金乡县南【汉为东緍县属山阳郡后汉分置金乡县以山为名晋以东緍省入后魏以昌邑省入今属兖州府】
　　郡国志曰山阳有金乡县河水迳其故城南世谓之故县城北有金乡山也
　　又东过东缗县北济水又东迳汉平狄将军扶沟侯淮阳朱鲔
　　墓北有石庙济水又东迳东缗县故城北故宋地春秋僖公二十三年齐侯伐宋围缗十三州记曰山阳有东缗县邹衍曰余登缗城以望宋都者也后汉世祖建武十一年封冯异长子璋为侯国也
　　又东过方与县北【今为兖州府鱼台县】为菏水济水东迳重乡城南
　　左传所谓臧文仲宿于重馆者也菏水又东迳武棠亭北【在今鱼台县北一十三里杜预以为即鲁隐公与我会盟之地】公羊以为济上邑也城有台高二丈许其下临水昔鲁侯观鱼于棠谓此也在方与县故城【在今鱼台县北一十三里】北十里经所谓菏水也水又东迳泥母亭北春秋左僖公七年秋盟于寗母谋伐郑也菏水又东与钜野黄水合菏济别名也黄水上承钜泽诸陂泽有蒙淀育【一作昔】陂黄湖水东流谓之黄水又有薛训渚水自渚歴薛村前分为二流一水东注黄水一水西北入泽即洪水也黄水东南流水南有汉荆州刺史李刚墓刚字叔毅山阳高车人【郡国志山阳郡有高平县此云车误】熹平元年卒见其碑有石阙祠堂石室三间椽架高丈余镂石作椽瓦屋施平天造方井侧荷梁柱四壁隐起雕刻为君臣官属【上下疑有脱字】龙麟鳯之文飞禽走兽之像作制工丽不甚伤毁黄水又东迳钜野县北何承夫曰钜野湖泽广大南通洙泗北连清济旧县故城正在泽中故欲置戌于此城城之所在则钜野泽也衍东北出为大野矣昔西狩获麟于是处也【今钜野县东南五十里有获麟台后人所筑】皇览曰山阳钜泽县有肩髀重聚大小与阙【史记注引皇览作阙】等言蚩尤与黄帝战克之于涿鹿之野身体异处故别葬焉黄水又东迳咸亭北春秋桓公七年经书焚咸丘者也水南有金乡县之东界也金乡数山皆空中穴口谓之隧也戴延之西征记曰焦氏山北数山有汉司校尉鲁恭穿山得白蛇白兎不葬更葬山南凿而得金故曰金乡山【明一统志金乡山在今钜野南五十里山北有石洞曰清凉深十余丈内凿石作四小阁阁外一堂陛髙三尺堂外内门门外两大阁石道长三十丈濶十有六尺世秦始皇避暑宫也】山形峻峭冢前有石祠石祠石庙四壁皆青石隐起自书契以来忠臣孝子贞妇孔子及弟子七十二人形像像边皆刻石记之文字分明又有石床长八尺磨莹鲜明叩之声闻逺近时太尉从事中郎珍之谘议参军周安穆折败石床各取去为鲁氏之后所讼二人并免官焦氏山东即金乡山也有谓之秦王陵山上二百歩得冢口堑深十丈两壁峻峭广二丈入行七十歩得埏门门外左右皆有空可容五六十人谓之白马空埏门内二丈得外堂外堂之后又得内堂观者皆执烛而行虽无他雕镂然治石甚精或云是汉昌邑哀王所未详也东南有范巨卿冢石柱【石柱一本作名件何氏云石柱□释载此作名件侧注云范碑至今尚在恐名件二字水经不误也】犹存巨卿名式山阳之金乡人汉荆州刺史与汝南张劭长沙陈平子石交号为死友矣【后汉书独行范式字巨卿山阳金乡人也与汝南张劭元伯为友后元伯寝疾同郡郅君章殷子徴晨夜省视之元伯临尽叹曰恨不见吾死友子征曰吾与君章尽心于子是非死友复欲何求元伯曰若二子者吾生友耳山阳范巨卿所谓死友也寻卒式忽梦见元伯元冕垂缨屣履而呼曰巨卿吾以某日死当以尔时葬永归黄泉子未我忘岂能相及式怳然觉悟悲恸泣下驰徃赴之式未及到而防已发引既至圹将窆而柩不肯进其母抚之曰元伯岂有望耶遂停柩移时乃见有素车白马号泣而来其母望之曰是必范巨卿也巨卿既至叩防言曰行矣元伯死生路异永从此辞防葬者千人咸为挥涕式因执绋而引柩于是乃前后到京师受业太学时诸生长沙陈平子亦同在学与式未相见而平子被病将亡谓其妻曰吾闻山阳范巨卿烈士也可以托死吾殁后但以尸埋巨卿户前乃裂素为书以遗巨卿既终妻从其言时式出行适还省书见瘗怆然感之向坟揖哭以为死友乃营防平子妻儿身自送防于临湘未至四五里乃委素书于柩上哭别而去】黄水又东南迳任城郡之亢父县故城西夏后氏之任国也汉灵帝光和元年【按后汉书郡国志章帝元和元年分东平国之任城县为任城国今云灵帝光和误】别为任城在北王莽之延就亭也县有诗亭春秋之诗国也【左传襄十三年夏取邿注邿小国也任城亢父县有邿亭邿音诗今直云诗亭诗国似误】王莽更之曰顺父矣地理志东平属县也世祖建武二年封刘隆为侯国其中谓之桓公沟南至方与县入于菏水菏水又东迳秦梁夹岸积石一旦【一作里】高二丈言秦始皇东巡所造因以名焉
　　菏水又东过湖陆县南东入于泗水【湖陵故城在鱼台县东六十里按汉书地理志湖陵县属山阳郡莽曰湖陆又按后汉书郡国志湖陆故湖陵章帝更名又汉志注应劭曰章帝封东平王苍子为湖陵侯更名湖陆】
　　泽水所钟也尚书曰浮于淮泗达于河【达于河陆氏释文引说文作菏工可反云水出山阳湖陵南与此正合今引尚书当从说文作菏为是】是也东观汉记曰苏茂杀淮阳太守得其郡营广乐大司马吴汉围茂茂将其精兵突至湖陵与刘永相会济隂山阳济兵于此处也
　　又东南过沛县东北
　　济与泗乱故沛纳于称矣东观汉记安平侯葢延曰延为虎牙大将军与战水军反走溺水者半后与战连破之遂平沛楚临淮悉降延令沛脩高祖庙置啬夫祝宰乐人因斋戒祠高庙也【后汉书葢延光武即位以延为虎牙将军南伐刘永永将蘓茂佼彊周建等三万余人救永共攻延与战于沛西大破之永军乱遁没溺死者大半永弃城走湖陵蘓茂奔广乐延遂定沛楚临淮修高祖庙置啬夫祝宰乐人注曰楚即今彭城县也临淮郡名今泗州髙祖庙在今徐州沛县东故泗水亭中即髙祖为亭长之所也啬夫主知庙事东观汉记曰时葢延因斋戒祠高祖庙】
　　又东南过留县北【留县故城在今江南徐州府沛县东南二十里】
　　留县故城翼佩泗济宋邑也春秋左所谓侵宋吕留也故繁休伯避地赋曰朝余发乎泗洲夕余宿于留县者也张良委身汉祖始自此矣终亦取封焉城内有张良庙也
　　又东过彭城县北睢水从西来注之【彭城县今为徐州府】
　　济水又南迳彭城县之故城东北隅不东过也睢水自西注之城北枕水湄
　　济水又南迳彭城县故城东
　　不迳其县北也葢经误证
　　又东南过徐县北【今为淮安府地】
　　地理志曰临淮郡汉武帝元狩六年置治徐县王莽更之曰淮平县曰徐调国也【汉志无国字】春秋昭公三十年吴子执钟吾子遂伐徐防山以水之遂灭徐徐子奔楚楚救徐弗及遂城夷以处之张华博物志录徐偃王之异言徐君宫人娠而生卵以为不祥弃之于水濵孤独母有犬名曰鹄仓猎于水侧得弃卵衔以来归独母以为异覆暖之遂成儿生时偃故以为名徐君宫中闻之乃更录取长而仁智袭君徐国后鹄仓临死生角而九尾实黄龙也偃王昔之徐界中【按博物志云偃王塟之徐梁界内即此是也昔疑当作塟】今见有狗垄焉偃王治国仁义着闻欲舟行上国乃道沟陈蔡之间得朱弓矢以已得天瑞遂因名为号自称徐偃王江淮诸侯服从者三十六国周王闻之遣使至楚令伐之偃王爱民不鬭遂为楚败北走彭城武原县东山下百姓随者万数因名其山为徐山山上立石室庙有神灵民人请祷焉依文郎事似有符騐但世代绵逺难以详矣今徐城外有徐君墓昔延陵季子解劔于此所谓不违心许也
　　又东至下邳睢陵县【今为淮安府睢宁县】南入于淮
　　济水与泗水泽【宋本作浑】淘东南流至角城同入淮经书睢陵误耳














　　水经注集释订讹巻八
　　钦定四库全书
　　水经注集释订讹卷九
　　归安沈炳巽撰
　　清水　　沁水　　淇水
　　荡水　　洹水
　　清水出河内修武县之北黑山【河内今为河南怀庆府治修武在府城东一百二十里清水源出卫辉府辉县西南七十里】
　　黑山【在辉县北四十里】在县地【一作北一作境】白鹿山【在辉县西北五十里】东清水所出也上承诸陂散泉积以成川南流西南屈【朱笺御览引此作南流屈曲】瀑布垂岩县河注壑二十余丈雷扑之声震动山谷左右【疑漏石字】壁层深兽迹不交隍中散水雾合视不见底南峯北岭多结禅栖之士东岩西谷又是刹灵之图竹柏之怀与神心妙逺仁智之性共山水效深更为胜处也其水歴涧流飞清洞观【朱笺御览引此作清泠可观】谓之清水矣溪曰瑶溪又曰瑶涧水又南与小瑶水合水近出西溪北穷溪东南流注之清水清水又东南流吴泽陂水注之水上承吴陂于修武县故城西北修武故寗也亦曰南阳矣马季长曰晋地自朝歌以北至中山为东阳朝歌以南至轵为南阳故应劭地理风俗记云河内殷国也周名之为南阳又曰晋始啓南阳今南阳城是也秦始皇改曰修武徐广王隐并言始皇改瓒注汉书云案韩非书秦昭王越长平西伐修武时秦未兼天下修武之名久矣余案韩诗外言武王伐纣勒兵于寗更名寗曰修武矣魏献子田大陆还卒于寗是也汉高帝八年封都尉魏遫为侯国亦曰大修武有小故称大小修武在东汉祖与滕公济自玉门津而宿小修武者也大陆即吴泽矣魏土地记曰修武城西北二十里有吴泽水陂南北二十许里东西三十里西则蔡沟入焉水有二源北水上承河内野王县【今为懐庆府治河内县】东北界沟为长明沟分枝津东迳雍城南寒泉水注之水出雍城西北泉流南注迳雍城西春秋僖公二十四年王将以狄伐郑富辰谏曰雍文之昭也京相璠曰今河内出山阳西有故雍城【在今修武县西】又东南注长明沟沟水又东迳射犬城北汉大司马张杨为将杨丑所害眭固杀丑屯此欲北合袁绍典略曰眭固字白兎或戒固曰将军字兎而此邑名犬兎见犬其势必惊宜急去兎不从汉兴平四年【按献帝兴平止二年其斩固是建安四年今云兴平误】魏太祖斩之于此【魏志张杨传汉大司马张杨素与吕布善太祖之围布杨欲救之不能乃出兵东市遥为之势其将杨丑杀杨以应太祖杨将眭固杀丑将其众欲北合袁绍太祖遣史涣邀击破之于犬城斩固尽收其众　魏略曰固字白兎既杀杨丑军屯射犬时有巫诫固曰将军字兎而此邑名犬兎见犬其势必惊宜急移去固不从遂战死】以魏种为河内太守守之兖州叛太祖曰唯种不弃孤及走太祖怒曰种不南走越北走胡不置汝也射犬平禽之公曰难其才也释而用之【魏志武帝纪建安四年以魏种为河内太守属以河北事初公举种孝亷兖州叛公曰惟魏种且不弃孤也及闻种走公怒曰种不南走越北走胡不置汝也既下射犬生禽种公曰唯其才也释其而用之】故长明沟水东入石涧东流蔡沟水入焉水上承州县北【汉志河内郡有州县】白马沟东分为之蔡沟东防长明沟水又东迳修武县之具亭【宋本作吴亭】北东入吴陂又次北有茍泉水入焉水出山阳县故修武城西南同源分派裂为二水南为茍泉北则吴渎二渎双导俱东入陂山阳县东北二十五里有陆真亭南有皇母马鸣二泉【明一綂志作黄母泉在修武县西北一十五里又有招鸟泉马鸣泉巧妇泉并在本县六真乡】东南合注于吴陂也次陆真阜之东北得覆釡堆堆南有三泉相去四五里参差合次南注于陂泉在浊鹿城西建安二十五年魏封汉献帝为山阳公浊鹿城即是公所居也【浊鹿城一名山阳城在修武县西北六十里】陂水之北陂泽侧有隤地【疑作城】也春秋隐公十一年王以攒茅隤十二邑与司冦苏忿生者也京相璠曰河内修武县北有故隤城实中今世俗谓之皮垲【宋本作皮垣】方四百歩实中高八丈际陂北隔水一十五里俗所谓兰丘也方二百步西一十里又有一丘际陂【原本作三宋本作山或作之今依朱本作陂】世谓之勑丘方五百步形状相类疑即古攒茅也杜预曰二邑在修武县北所未详也又东长泉水注之原出白鹿山东南伏流迳一十三里重源濬发于邓城西北东南伏流世亦谓之重泉水也又迳七贤祠东左右筠篁列植冬夏不变贞萋魏歩兵校尉陈留阮籍中散大夫谯国嵇康晋司徒河内山涛司徒琅邪王戎黄门郎河内向秀建威叅军沛国刘伶始平太守阮咸等同居山阳结自得之游时人号之为竹林七贤也向子期所谓山阳旧居也后人立庙于其处庙南又有一泉东南流注于长泉水郭縁生述征记所云白鹿山东南二十五里有嵇公故居以居时有遗竹焉葢谓此也其水又南迳邓城东名之为邓渎又谓之为白屋水也昔司马懿征公孙渊还达白屋即于此也其水又东南流迳隤城北又东南厯泽【何氏云疑有脱文】注于陂泉水东流谓之八光沟而东流注于清水谓之长清河而东周永丰坞【一作城】有丁公泉发于焦泉之右次东又得焦泉泉发于天门之左天井固石天门山石自空状若门焉广三丈高两匹深丈余更无所出世谓之天门也东五百余歩中有石穴西向裁得容人平得【二字疑误一云当作平行】东南入径至天井直上三匹有余扳蹑而升至上东平【疑作平东】西二百歩南北七百歩四面崄絶无由升陟矣上有比丘释僧训精舍寺十有余僧给养难周多出下平【二字疑误】有志者居之寺左右杂树踈挺有一石泉方丈余清水湛然尝无增减山居者资以给饮北有石室二间旧是隐者念一之所今无人矣泉发于北阜南流成汉【疑譌当作溪】也【也字疑衍】世谓焦泉也次东得鱼鲍泉次东得张波泉次东得三渊泉楩河参连女宿相属【朱云一本作梗河参连女宿相属吴本改作挭柯误矣按隋天文志梗河三星在火角北而女宿或是须女李克家云梗河三星女宿即须女四星此葢谓鱼鲍张波三渊之三泉如梗河之参连并焦泉为四似女宿之相属也】是四川在重门城西并单川南注也重门城昔齐王芳为司马师废之宫于此即魏志所谓送齐王于河内重门者也城在共县【今为卫辉府辉县】故城西北二十里城南有安阳陂次东又得卓水陂穴【在今辉县西平地涌出】东有北门陂陂方五百歩在共县故城西汉高帝八年封旅罢师为共严侯国【按史记表作共庄侯卢罢汉表作共严侯旅罢葢古卢与玈通用故汉书譌作旅而此承其误耳不曰庄而曰严者避明帝讳也】即共和之故国也共伯既归帝政逍遥于共山之上山在国北所谓共北山也【吕氏春秋云共伯和修其行好贤仁而海内皆以来为稽矣周厉之难天子旷絶天下皆来谓矣庄子云共伯得乎共首司马彪注云厉王之难共伯即于王位十四年大旱屋焚召公卜之曰厉王为祟乃立宣王共伯复归于宗逍遥得意共山之首】仙者孙登之所处袁彦伯竹林七贤传嵇叔夜尝采药山泽遇之于山冬以被发自覆夏则编草为裳弹一琴而五声和其水三川南合谓之清川又南迳凡城东司马彪袁崧郡国志曰共县有泛亭诗凢伯国春秋隐公七年经书王使凢伯来聘是也杜预曰汲郡共县东南有凢城【在今辉县西南二十里】今在西南其水又西南与前四水总为一渎又谓之陶水南流注于清水清水又东周新丰坞又东注也
　　东北过获嘉县北
　　汉书称越相吕嘉反武帝元鼎六年巡行于汲郡【汉书武帝纪作至汲新中乡师古曰汲河内县新中其乡名也今云汲郡误】中乡得吕嘉首因以为获嘉县后汉封侍中冯石为侯国县故城西有汉桂阳太守赵越墓冢北有碑越字彦善县人也累迁桂阳郡五官将尚书仆射遭忧服阕守河南尹建宁中卒碑东又有一碑碑北有石柱石牛羊虎俱碎沦毁莫记清水又东周新乐城城在获嘉县故城东北即汲县新乡也
</div>
    <div class="pagination">
<a href="水经注集释订讹_page8.html">上一页</a><span>...</span><a href="水经注集释订讹_page4.html">4</a><a href="水经注集释订讹_page5.html">5</a><a href="水经注集释订讹_page6.html">6</a><a href="水经注集释订讹_page7.html">7</a><a href="水经注集释订讹_page8.html">8</a><span class="current-page">9</span><a href="水经注集释订讹_page10.html">10</a><a href="水经注集释订讹_page11.html">11</a><a href="水经注集释订讹_page12.html">12</a><a href="水经注集释订讹_page13.html">13</a><a href="水经注集释订讹_page14.html">14</a><span>...</span><a href="水经注集释订讹_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
