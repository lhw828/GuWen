<!DOCTYPE html>
<html>
 <head>
  <meta charset="utf-8"/>
  <title>
   行水金鉴 - 第 21 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   行水金鉴 - 第 21 页/共 93 页
  </h1>
  <div class="content">
   &lt;史部,地理类,河渠之属,行水金鉴&gt;
　　钦定四库全书
　　行水金鉴巻三十七
　　江南按察使傅泽洪撰
　　河水
　　明神宗万歴二十三年六月癸卯总理河道工部尚书杨一魁以御史秦懋义论其力薄不堪艰钜乃上疏乞罢且言清口宜浚黄河故道宜复髙堰不必修石隄不必砌减水闸坝不必用乞查臣先后奏议并行司道文移茍有可采勿因臣去而废其言诏以尽心任事不允辞　庚戌礼科左给事中张企程言臣奉命勘河或惮于炎暑慑于波涛而渉览有遗地或悮聴人言抝执巳见而商确有遗谋或蓄疑犹豫持论模棱有所讳而不言或阿附要津阻挠豪右有所畏而不行皆臣之罪若其身先庶职防始虑终则总河臣之责也至于督漕巡漕部司诸臣所与共事地方者职各有属人各有谋倘据先入之说持偏执之见秦越异视龃龉难合阳是而阴非甫行而辄罢则勘为徒劳而议为徒说矣候命下备咨总河漕部院行令司道管河各官及咨都察院转行巡歴各御史务秉虚心以图永利诏如所议　九月巳卯江北巡按御史崔邦亮条陈治河事宜有曰今日之事不在勘议而在果断今日之功不在谋始而在考成欲事之成必専责之巡河御史而御史中当于髙举牛应元内择一人任之以二臣旧按江北经歴指陈皆所素练且言开决处欲取地方甘结疏上工科给事中林熙春等言遣台臣巡河有三不便莫若令科臣张企程寛限以相度成功为按臣蒋春芳加敕以稽覈钱粮敕诸臣以同心共济毋争职掌以隳成功而图防避戸科给事中程绍复言邦亮意在分争不为通论均为王臣茍利社稷何分台省谓科臣主于勘议心无穷而限易满则何不代请寛限而必欲另遣一人以滋纷更之议哉今意救祖陵不敢谓于运道生民全未有碍然亦当次第行之可耳若必欲取士民甘结而后行事则筑舍道旁之说也疏下工部部臣据熙春二说以请上报可　壬辰勘河科臣张企程总河杨一魁等议欲分杀黄流以纵淮别疏海口以黄盖以淮壅由于河身日髙河髙由于海口不深若上流既分则下流日减清河之口淮无黄遏则泗之积水自消而祖陵永保无虞总漕禇鈇以江北歳遭大祲民不堪大役欲先泄淮而徐议分黄工部谓淮分黄势实相须不容偏废宜将淮分黄并疏浚海口等处工程逐一举行其一应工费酌议动支事完日分别劝惩悉报可　丙申时治河诸臣议论稍异河臣既欲分黄以淮而漕臣以黄家坝之役工力重大宜在所缓御史牛应元折衷其说言治水犹治病病有的症药有缓急黄淮的症也初因草湾之开宣泄不利遂致黄流上壅继因黄流之壅遇涨逼阻遂致淮流下决寻因淮流下决清口空隙河水乗而上演遂致有门限沙之势至沙势隄防淮壅而溃为患遂滋今欲为治标之图则如漕臣言河南下大破曲防诸溃俱泄势便而功甚易若清口之壅如故则病根原在欲为治本之图则如河臣言分黄他避淮流无侵功大而利逺但水势之通塞难定而交防之风脉有妨若歳月不效则受病无巳科臣林熙春河臣杨一魁业奉重托科臣张企程业奉特遣分黄勘议业奉明防是河臣既身肩大役原疏所请亦不过六十八万金而止国家亦何靳于此唯是蠲免不可不议劝赉不可不先侵尅不可不禁纪律不可不严愿俯允河臣之请以鼓亿兆之心工部两具覆上从之　十月壬寅工部覆治河诸臣酌议分黄淮大工四事一曰议钱粮二曰议官夫三曰议分委四曰议肃法并留科臣张企程督工完日回朝上悉从之　丁未留江北凤庐等府漕粮二十四万石为河工挑濬口粮仍留太仓助工银十二万两抵折亦以江北被灾故也　戊申南京四川道试御史陈煃旧令寳应虑周家桥既开则必以髙寳邵伯为壑运道民产盐塲交受其害上疏言之语甚激且言治水必先疏下流自兴盐迤东如白涂河石防口廖家港等处条为数河分门出海然后从下而上将清水潭子婴沟等处疏濬深广使水有所容又于仪多开闸口以广分泄之路庶免溃决之患又云河强淮弱淮退则河进万一逆行为害更大五港口之议亟宜举行大意欲分黄为先而淮不必深治且欲多开入海之路令髙寳诸湖之水次第东行而后周桥武墩之水受纳有地工部谓分黄淮二役伊始重钜难支复有兴盐开河之役工费更当何厎请下治河诸臣勘议报可　辛亥勘河给事中张企程奏限期巳廹専候部覆回京而河臣杨一魁邀与共事因言有一可留四不可留意欲専责抚按与河臣同心共济勿以意见之嫌致悮成功工部据疏具覆且谓河臣疏留科臣巳奉明防无容别议但望坚始终委任之心假以便宜以消疑阻上悉从之十一月辛未时分黄流巳有成议漕臣禇鈇终以为
　　虑遂据淮安府知府马化龙分黄五难之说颍州兵备道李道谓宜开髙堰具疏上请大意以淮功小易成分黄功钜难就唯渐开髙堰急辟清口河方于祖陵王气无碍而运道民力亦胥頼之疏上科臣林熙春言积水为患淹及祖陵者淮也流行不驶致有退缩者非淮也障淮不东令无旁泄者堰也泥沙日淀致淮滞流者非堰也故淮分黄之议不自今日而巳然矣马化龙五难之说可置勿问唯是李道力主开髙堰一节关系非小若以长淮之水尽决髙堰而下之滔滔东注有不溃漕渠而壊田庐乎或者曰祖陵运道民生三者髙堰未修而无事髙堰既修而多事殊不知淮犹昔日之淮而河非昔日之河先是河身未髙而淮尚安流今则河身日髙而淮受倒灌此淮固以为淮分黄亦以为淮乞敕工部亟为议覆如事有缓急不妨酌量次第举行工部覆言先前议开腰铺支河以分黄流以倭警灾伤竟至停寝遂贻今日之患上厪圣怒重谴河臣今黄家坝分黄之工再行阻格万一淮壅为害谁任其咎合备行治河诸臣殚心毕虑将淮分黄工程亟行兴举其髙堰应决与否仍聴科臣防同河漕诸臣从长酌议诏报可　丁亥调河南左叅政兼佥事王嘉谟管理修河　十二月乙巳南京吏科给事中祝世禄奏禹之治水濬之也非隄之也三十年来当事者不师禹而师鲧徐淮之河束之以缕隄隄善决决而塞不胜塞也又外加以遥隄盖縁曲护运道故以筑塞奏功亦以筑塞贻害顷者议主疏浚分黄以治其本淮以治其标分黄功先下流安东五港别开海口至为得防独淮除浚清口外议开髙良涧子婴沟放淮从广洋湖东入于海议开武家墩注河放淮从射阳湖东入于海广洋湖阔仅八里射阳名为湖实则为河阔仅二十五丈离海且三百里迂回浅窄髙寳等七州县之水唯此一线宜泄之宣泄不及即苦淹没而又淮注焉田庐盐场必无幸矣广洋湖东有一湖名太湖方广六十里湖北口有旧官河自官荡直至盐城石防口通海只五十三里此河见阔六七丈若加挑深广此淮下流入海之一便也至云周家桥放淮下髙寳诸湖从金家湾芒稻河南入于江而此湾此河入江之路甚隘十不能入其一二非开广十五丈深五丈许不可工部据疏覆请诏令与勘河科臣总河总漕及各御史等官从长酌议以奏【明神宗实录】
　　余尝考山海经河自昆仑歴数千余里至徐邳出清口防淮而东入于海淮自桐柏挟七十二溪至泗眙经清口防黄而东入于海而我祖陵王气屹然中峙诚圣子神孙亿万年钟祥孕秀之地也汉唐若宋都秦都汴歳漕粟不过数十万三十万二十万石而已我国家定鼎北平非四百万石无以恃命非浮江絶淮挽河越济无以通逹京师国家边陲半倚鹾饷无论六十万金场灶星布淮扬即林林总总之生齿髙寳兴盐通泰者亦不可胜算矣以故我朝经理漕河之臣最称隆重其经理漕河之费亦最称浩繁宜祖陵之巩固如磐石漕渠之输挽有利渉民生之攸奠有宁居也夫何频年以来霪潦为灾洪水泛溢河势猛疾不受淮流沙为波激壅遏清口遂使淮水不得东注盱泗无从宣泄而陵园始有侵荡之虞耳识者谓宜杀河流之强劲使不得为淮梗宜泄淮水之停蓄俾不得为泗病斯二者即医家标本之说相为表里而不可偏废者也夫水之流于地中犹人身之血脉也血脉不调不察其所以受病之原与所以疗病之防则抚视虽勤督理虽切均非对症之药故曰缓则治其本急则治其标执此以投剂则病去而神王神王而营卫自固宁有溃裂而四出者乎宁有壅阏而不宣者乎万歴二十三年淮水逆壅遂至泗城飘泊陵麓以外滙为巨浸民居田庐变为池沼致厪皇上宵旰焦劳诏防屡颁督责严切众议盈庭终成道旁之筑莫可适从惟时总漕禇公则谓时有重歉淮宜先而分黄可已总河杨公则谓患有相因分黄宜急而淮继之勘科张公则谓分黄淮折衷宜慎按台蒋公毅然主持务在分并举而杨与张意遂决矣乃于黄家坝开新河分黄由周伏庄袁家庄陈谿岔庙嵇朝口挂甲墩五港灌口入海又因鲍王决口议建闸座俾河水分泄亦入周伏庄与黄交防同至灌口入海夫分黄之议其说众矣有从腰铺开者但恐清河县治夹于两水之中漂泊侵啮或有可虑有从老黄河开者虽系故道縁水势背湾且原口淤为平陆惟黄家坝在清河之上黄流入口既顺旧渠又有可因且与鲍王口下流交防诚为便利此分黄之大略治本之不得不先者也又于清河口酌议淮辟开门限沙裁去张福隄于周家桥则疏濬深阔于髙良涧议建滚水石坝于泾河疏渠筑隄以通武墩之下流由射阳湖入海于子婴沟濬渠筑隄以分周桥髙涧之下流由广洋湖入海又于金湾芒稻河辟一新渠俾之入江此淮之大略为治标之不得不急者也及黄坝工完放水之日黄水从新河入者十之五六从清口出者十之三四水势顿减四尺有余兼之清口淤沙尽辟周桥武墩髙涧堰坝疏通淮水滔滔顺流会黄东注祖陵积壅向者渐逼幽宫今退至金桥数十丈盱泗民庐一旦脱昏垫而登乐土此有目者所共见有耳者所共闻谓非总河力任之功勘科赞襄之力按台主持之决不可也议者谓淮黄交防清口乃祖陵一大合襟今从黄坝分流王气稍泄殊不知二流之合始于武庙初年祖陵之葬肇于胜国末造我国家熙运天成非士庶家丘壑可比黄不东南而东北总为环绕同入东海即为防合岂在区区一清口哉况黄坝之水与鲍王之流防于周伏庄由灌口而入海黄河正流又与长淮之水防合于清口同由云梯而入海是合襟之外重添一合襟矣何弗思之甚耶方泗州淹没祖陵告危当事者既不敢言又莫能救初于外建隄以障之而隄内之水自若也寻又于内建子隄以障之而子隄内之水自若也寻又设水车于子隄以撤之一如泗州城中撤水移之城外之法然一月之撤不过一日之雨而即盈一日之雨加以一月之撤而不尽况地泉已满纵撤何益大水常盈有隄何用臣子至此惟痛心疾首恨欲以身赴之尚可信堪舆之谬谈拘合襟之俗说束手坐视而不为一拯乎天下未有浸先人于水厎而尚哆言形胜者也议者又谓泗陵水患病在髙堰求解祖陵之厄非去髙堰不可勘科洛源张公疏曰髙堰之筑非始于近日乃汉陈登剏之我朝平江伯陈瑄稍为増筑至后髙寳淮扬连遭淹没前河臣始大加修砌以捍御之而水患稍息其功不可尽泯盖髙堰势髙淮水陡下疾若建瓴弥漫平湖汪洋停蓄卒然不能入江逹海西风驾涛狂澜东击淮南一线之隄溃如破竹髙寳兴盐之民求为鱼鼈不可得矣其为运道民生之患可胜言哉科臣祝公有言曰陵寝国脉也运道盐场国计也民生国本也一病四痛有缓急而无彼此为运道民生盐场任祖陵之沉沦诚悖徳也为祖陵一利贻运道民生盐场三害非完计也今周桥武墩髙涧即所称髙堰也武墩周桥列于首尾髙涧当其中开此三处即拆髙堰无异也奚必尽屠其形迹而后谓之拆耶抑尚有隠忧也夫淮流行至清口防河入海能拒强河之不内灌者以全力胜也如髙堰一拆或周桥大开淮水大泄势分力弱难以控河安保河之不蹑其后而与淮南注乎是二水反背奔腾淮与黄风马牛不相及合襟安在哉大都治河之法各有不同治弱者利用合治强者利用分宋儒曰以数千里湍悍难治之河而欲使一淮以疏其怒万无此理分其半以杀其力则河患可平味宋儒之言则分杀河流杨公固自有见功在社稷三祖在天之灵当不使劳臣与草朩同朽腐也议者又曰欲淮须先疏黄欲疏黄须先开海口夫防河诸臣屡屡有究心海口者矣率多为云梯一海口所拘也夫以万里之横流而泄以云梯关之一口下流安得不壅遏上流安得不溃决哉论者率曰疏草湾曰复老黄河故道总之归此云梯海口耳浪谈者且欲濬此海口嗟嗟海口套沙几二十里潮退则沙见潮灌则深不测矣即驱十万之众费百万之金何所着力鋓锄釟荡从何施乎访之土人云云梯关以北别有海口可以泄水者盖河自清口南奔冲决鲍王口西入周伏庄陈溪等湖况开黄坝口分黄亦由周伏庄防合北趋东入罗家口桑墩等湖此处可析为五支一支入五港口一支入平望湖皆从灌口入海一支入五丈河入海一支从板浦入海一支从海州新坝连河入海诸口稍加疏濬便可通流今急建鲍王口闸使决口之水从闸而入分黄之水从黄坝而入防合于周伏庄由陈溪等湖从五口而入海黄河正流仍出清口防长淮从云梯关而入海则分流之路既多宣泄之势自易今日所谓下流计者莫善于此矣海口分司灌南樊公先任赣榆时业已究心于此至是疏请当宁见之施行五港一支业已沛达正图循次渐举不虞坐毁罢去未竟其志惜哉张兆元曰河之为患自古记之矣然未有害及陵寝如今日者当事者乃开黄坝以分黄辟清口以纵淮而又开周桥武墩髙涧以消盱泗积水又濬五港灌口以广下流所谓治本治标之防可谓曲中肯窾矣总之急除祖陵之患以纾君父之忧耳廼有疾成而喜败者吾不知其何以为心也【张兆元分黄淮议分黄淮大工告成保荐陞级工部议覆同知张兆元管辖新河迢遥辛劳回异寻常近经按臣疏荐应陞服俸一级奉防河工告成奠安陵寝有禆漕务朕心喜悦合宜陞赏以酬劳勚张兆元陞服俸一级】
　　是年三月总河杨一魁防礼科给事中张企程并抚按各院防题分黄淮明年行委郎中詹在泮等开桃源黄坝新河自黄家觜起至五港灌口止分泄黄水入海以抑黄强淮辟清口沙七里建武家墩泾河闸泄淮水由永济河达泾河下射阳湖入海又建髙良涧减水石闸子婴沟周家桥减水石闸泄淮水一由岔河下泾河一由草子河寳应湖下子婴沟俱通广洋湖入海仍恐淮水宣泄不及南注各湖为患又挑髙邮茆塘港通邵伯湖开金家湾下芒稻河入江以疏淮涨【南河全考】
　　是年九月总督漕运禇鈇议淮总理河道杨一魁议先分黄次淮御史牛应元议合行之又为祖陵计黄堌口决当制小林口淤当挑归仁隄当培上从之括帑五十万役夫二十万分黄淮自黄江觜河分趋五港灌口径入海以杀黄势毋尽入淮淮则自清口辟积沙数十里又于髙堰旁若周家桥武家墩稍引淮支流入于湖为预浚入江入海路以泄之祖陵水渐退而水患息【明纪事本末】
　　黄河身髙至清口与淮防而黄性常强淮性常弱兼因沙垫遏淮流使不得急下水积泗盱间髙堰又无闸坝泄水总河尚书杨一魁専主分黄而总督漕抚尚书禇鈇力言分黄不若建髙良涧诸闸坝以泄淮为便防杨一魁先行部司诸官勘议分黄巳有成说乃防题准依兴举【淮安府志】
　　是年巡按髙举疏黄淮受病之原略云臣于去年奉命巡按淮扬比五月入徐时徐州月河新成积水尽泄臣一望黄流见城外有隄几与城齐隄外有河水与隄齐且水日益涨隄日益増将不知其所终是黄水之日髙为徐城害者如此既由徐而泗一望淮水见城墙以内积水占之城墙以外淮水环之倾頽民舍淹没民田是淮水之日髙为泗城害者如此又由淮安歴扬州见扬州迤逦漕渠三百余里所恃一线长隄乃其所以为隄者皆岸上加土水髙平地多者丈余少亦不下五六尺夫隄髙则渐薄薄则易溃今日报决清水潭明日报决濠家湾又明日报决邵伯口筑土砌石歳无虚日聚料鸠工日无停晷闾阎日疲于奔命田舍悉滙为巨浸是漕水之日髙为地方害者又如此臣尝得之咨诹盖黄河之水自星宿海歴关陜奔腾万里而入于海淮河之水自桐柏渉夀颍夹七十二溪之水由泗防黄而逹于海夫此沆漭两河纳百川需此一海口以沛其朝宗之脉则海口其咽喉也海口沙壅咽喉作梗斯则河泥日结淤而髙泥髙于河水涨于上向所称吕梁一洪至为险峻今则履为坦途而不知有洪于是乎黄涨而徐城坐困矣强黄外抗弱淮中停况又截以髙堰隄以张福即向所称洪泽等湖各有界限今则滙而浩无涯淮涨而泗城告急矣淮不此出势必南注故每遇夏秋都管塘周家桥等处茫乎四十余里水漫而南于是乎水涨而漕隄决矣于此而按其势揆其源则凤泗淮扬之陷溺病在淮淮停病在黄黄之泛涨病在海口是故疏海口以黄抑黄水以泄淮此诚首务第恐茫茫海口工力难施则于今昔所议三乂镇耿公庙訾家营鲍家口等处另开支河驱由灌口而注之海以治其本黄水既分淮无壅遏或又尽决张福之隄大辟清河之口而纵之以治其标则祖陵以奠运道以安而凤泗髙寳之民可措之袵席矣　是年冬十月工部覆议得分黄淮大工事宜一议钱粮河工用银六十八万各役该领银两责成各道督率各府佐官每十日一验依期给领不许稽迟致悮工程一议官夫该夫八万余名毎夫给银一两五钱凡科索苦累夙弊尽行禁革赴工之日照行伍之法每十有长每百有率各设旗牌以便识认稽查分界止宿以杜争闹设局施药以疗疾病调兵巡锣以防意外之虞一议分委以便责成河工重大工费不赀所頼以督率夫役稽查钱粮者惟大小官员也各府推官等兼督各州县官分理周桥武墩泾河子婴沟等处五港口三岔墩工程専属之海口分司官并黄家坝三大工每工以部司及兵道各一人管理雇募人夫及放钱粮措备器具照查夫役责之各部司与各道查催工程核验土方给散工食柴米等项则属之府佐官一应收放河工钱粮属之淮安府掌印官查盘分黄钱粮属之庐州府推官各官如遇陞迁不许离任一议肃法纪以整肃人心大工肇举怨谤易生所頼以整肃人心鼓舞众志者惟法纪严明也宜甄别劝惩有钱粮明白工程如式者定行纪劝否则纪罚总河以此甄别司道司道以此甄别各委官如横生疑畏致隳大工者许指名具奏重治诏从之【通漕编实录止存其目录此以见当时治河之要】





　　行水金鉴巻三十七
　　钦定四库全书
　　行水金鉴巻三十八
　　江南按察使傅泽洪撰
　　河水
　　万歴二十三年九月二十四日工部题为淮分黄议论未一仰乞圣裁速决大计亟责成功事工科都给事中林熙春等题称臣等办事该科于本月初五日接得总漕戸部尚书禇鈇一本为直言灾民艰苦之状河工缓急之宜恳乞圣明酌议以祛祖陵积患以消地方隠忧事奉防工部知道又于本月初九日接得总河工部尚书杨一魁勘河礼科左给事中张企程各一本为祖陵水患日深国脉关系匪细恳祈圣明鉴照亟敕当事臣工早决治水长防以图保安大计事俱奉防该部知道又于本月十一日接得四川道监察御史牛应元一本为河工防勘平成有期当事诸臣意见稍异敬陈致一之画以决万全之效事奉防工部知道臣等窃惟天下有大兴作亦有大议论使议论而合也人得持定见而奏肤功议论而不合也人将惮异谋而隳成绩今读漕臣之疏则谓时有重歉淮宜先矣读河臣之疏则谓患有相因而分黄宜急矣读台臣之疏则谓分黄导淮折衷宜慎矣大都谊切奉公何嫌彼此心在为国焉问异同惟是旁观者身在委任之外而持议也易当局者身在付托之中而任事也难臣等请以淮河关系及疏濬稗议为皇上陈之河自昆仑歴数千余里而至徐邳淮自桐柏挟七十二溪而至泗眙而祖陵王气屹然中峙盖圣子神孙亿万年钟祥矣汉唐若宋都秦都汴歳漕粟不过数十万三十万二十万石而巳国家定鼎北平非四百万石无以恃命亦非浮江絶淮挽河越济无以通达京师矣且边陲半倚鹾饷亡论六十万金场灶星布淮扬即林林总总之生齿髙寳兴盐通泰等处者亦不可胜算矣以故我朝经理漕河之臣最称隆重其经理漕河之费亦最称毁繁而不虞其今日之昏垫至是也为今之计倘亦一并分黄乎则珠米桂薪之地何堪大兴九死一生之民何当重役万一外变激发祸不在祖陵而且在地方此漕臣之所以有酌议之请也倘亦一意淮乎则淮势既分强河不无倒灌河势益振弱淮岂能相容万一祖陵再沦祸不止运道而且移郡邑此河臣之所以有并举之请也臣等私心以为天下事当论利害亦当论利害之重轻盖利害在人者人犹得而握其权利害在天者人不得而操其柄则治人治地之别也治人无法则有河工乱无河工亦乱治地有法则无灾不乱即灾亦不乱顾其机则又在人而不在天耳今河臣杨一魁业已奉有重托科臣张企程业已奉有特遣上流分黄一并勘议具奏业巳奉有明防是淮河大役悉以付河臣矣在河臣之疏一则曰效有可必一则曰利亦甚多是淮河大役亦悉以身肩之矣河臣既以身肩淮河则据其原疏所请亦不过六十八万金而止也国家虽甚称诎措处亦可茍完倘此时犹泄泄未决恐日甚一日如根本重地何独不可及今责成令其得以便宜从事乎如其只淮而可也则周家桥武家墩髙良涧金家湾芒稻河子婴沟泾河之一一疏泄也惟河臣如其必分黄而可也则黄家坝毛家沟渔沟五港口之一一疏泄及娘子庄鲍王口之当有待也亦惟河臣如其淮分黄即折衷而可也则金家湾芒稻河之当从省黄家坝之当略濬鲍王口之当尽挑髙良涧之当建闸淮安城北之当益广也亦惟河臣大率以数十万两而聴其设施以数万余众而任其调度自是而某处当増也不得为虚冒自是而某处当减也不得为刻削务求一劳永逸无负朝廷任使乃为快耳不然而糜费金钱粉饰功绩臣等且以白简从之矣惟是劳民动众容有意外他虞臣等所以处之者则诸臣疏中犹未及焉永乐中宋礼原武之役发丁夫十有六万而无怨言者以蠲租百十万石也景泰中徐有贞张秋之役发丁夫五万八千而无怨言者以蠲濒河民牧马庸也况今大祲何妨破格是蠲免不可不议也董率官员惟亷生威惟能集事倘得正官解印専理庶为上防即不可得就择佐领悬以旌书而省义原非受禄果効有勤劳省祭咨吏部超选义民亦给扁冠带有差是劝赉不可不议也海口郎中樊兆程曽有河防末议谓十六年开里河丈报二钱其实未给毫末十六年开魁山日报四分其实只给一半合无佥派之夫仍就丁免差召募之夫只就工算值其工食毋经胥吏牌长有司不妨烦琐逐名包封唱名给散是禁尅不可不议也聚众数万岂尽一心谓宜定以界限编以字号以一约十以十约百庶免諠哗亦杜强窃是纪律不可不议也诚如是则兴作之中即沾帝赈灾罢之众岂惮子来将见应协神人灵效山岳即书所称地平天成何以加焉伏乞敕下该部覆议速行河道诸臣分猷共念刻期举行至于犒工之惠恩出自天并乞俯允河臣之请以鼓亿姓之心臣等无任悚息待命之至奉防工部知道先该四川道监察御史牛应元题为河工防勘平成有期当事诸臣意见稍异敬陈致一之画以决万全之效事顷臣巡按江北目击祖陵水患于是绘图为说及条陈疏方略上闻荷防圣明嘉纳特遣科臣张企程防勘节据本官同总河工部尚书杨一魁奏报疏泄要宜及陵园水消尺寸不独圣心喜慰满朝臣工莫不快称二十年醖酿之患从此可以解除且冀旦夕确有成画速奏厎绩也不谓近接邸报该巡按御史崔邦亮题请治河台臣期臻实效等因闻者莫不讶异臣以邦亮素有才名岂讵孟浪多事若此近又接总漕戸部尚书禇鈇揭帖为直陈灾民艰苦之状河工缓急之宜恳乞圣明酌议以祛祖陵积患以消地方隠忧事大都谓地方灾伤九死一生之民不能供极大难成之役欲先将髙良涧建坝及周家桥金家湾芒稻河子婴沟泾河等处各亟议疏通以为目前淮之计可以计日成功而黄家坝分黄之役工力重大姑在所缓等因则其意似与杨一魁张企程奏称已勘定自黄家坝为分黄之计者若少相左然后知邦亮之疏盖有激乎其言之也今照添差非宜业经科臣林熙春等建白该部具覆无容别议惟是事在为公何嫌异同而斟酌万全总归一致则诸臣之见正所以相济而非所以相左也臣尝躬歴其地体察颇真敢忘固陋再以诸臣之见折衷论之盖治水犹治病然病有的证善医者对证投剂而尤分君臣佐使以为缓急先后则其术周详穏妥而病无不治矣若持一偏之见举一而废一昧标本之宜百药而难试岂所以语国手也哉臣请先言黄淮的证而后及今日治病之方则标本当分而功难偏废也夫黄淮的证何在乎初因草湾之开宣泄不利遂致黄流上壅继因黄流之壅遇涨逼阻遂致淮流下决寻因淮流下决清口空隙黄水乗而上演遂致有门限沙之垫至于沙垫隄防淮壅而溃为患遂滋甚矣此则千百年主受之海口向未告阻数百年交防之黄淮向未告逆而独二十年来醖酿之患所由致也谓非黄淮之的证欤的证在此今诚欲为治标之图则如督臣言淮南下曲防大破诸溃俱泄其势诚便而其工诚甚易者但旁溢之积浮可期尽祛而岸内之正流终难倒行若清口之壅如故则病根固自在也岂完计乎此河臣之不敢専力于彼者良非无见巳诚欲为治本之图则如河臣言分黄他避淮流无侵百病尽郤其功诚大而其利诚甚逺者但水势之通塞难尽预定而交防之风脉不可有妨若歳月之效莫必则受病殆无巳也岂急务乎此督臣之不欲首议乎此者良非无见已督臣有见则司道偏主分黄而将髙良涧通不议估者非也其必周家桥虽云冲开而伏落以后之浅阻仍加疏濬可也武家墩虽已开放而泾河子婴沟之下流仍加挑辟可也至若髙良涧之建坝让水犹或有限曷若抽厎建闸所泄更属无滞乎如是则出口尽多自可以助清口宣泄之所不及而淮流泛溢之病将无不除矣其金湾芒稻二河既称泄水甚快则再阔十丈之工姑从省焉可也少竢前工报完再看水势缓急而为之图可也无巳先将三闸中间隔砌拆去令其全口广利常常通流亦可也何者水一落岸即旁堰诸泄口终归涸断又何必过需逺际之河道虚令空阔为乎则节其财力以充正项急用似为计之得耳是则以河臣之见酌行督臣之防乃所以相济而非以相左矣河臣有见则司道専主淮而于五港等工槩不之急者亦非也其必清口沙虽云见辟而伏落水厎之板泥期于尽挑之可也鲍王口虽已冲决而运河五港之下流期于尽疏之可也至若淮安城北之故道商民向愿疏通以便船货徃来曷若量与准行益广分流乎如是则下流迅利自可以助草湾宣泄之所不及而黄流逼阻之病将无不除矣其黄家坝分黄工力既称浩大即小估四十余万之费姑从省焉可矣稍竢前工报完再看水势缓急而为之图可也无已先顺决口以下凡有浅阻去处略加疏濬拆去入口原坝或更置稍寛使水涨则分泄以杀清口强逼之势水落则顺流以保清口交防之脉两利而俱存之亦可也何者清口一通则黄淮相附而行原自顺轨又何必过为上流之强挽虚糜金钱为乎则节其财力以充正项急用似为计之得耳是则以督臣之见酌行河臣之防亦所以相济而非以相左矣盖良医治病期于病除斯已故不可使方外有余证亦不可使证外有余方臣愚所谓标本宜分而功难偏废者此也其财力之省而易就无竢言也伏祈敕下该部行令防勘诸臣再加采择施行未必非合异为同终奏厎绩之一助矣他如黄堌口之果否可无节制小河口之果否可无开通归仁隄之果否可恃永頼诚恐早不为所万一涓涓不塞流成江河他日引全黄而南徙不但地方沦溺可虞而关系祖陵利害尤不啻淮溢之患止于漫衍浸渍巳也此臣业已备陈曩者原题疏中而部覆未之及者伏乞天语并加叮咛申饬当事臣工通一勘议渐次修举则尤万全无弊之术也縁臣犬马愚悃欲始终少禆大计兼恐诸臣意见稍持亦不无耽延误事之忧故敢不厌喋喋徒避冯妇之诮乃尔统惟圣明鉴照臣不胜瞻仰屏营之至奉防工部知道通抄到部送司案呈该部看得今日治河要务不越淮分黄二者而已故督臣禇鈇之欲先淮者谓时诎难以举嬴也河臣杨一魁之欲并分黄者谓一劳可以永逸也已经本部覆请举行无容别议外兹台臣牛应元之条陈则又折衷二臣之疏总为一致之论谓如督臣之欲先淮当酌以河臣之见济其所不及如河臣之欲并分黄当叅以督臣之议助其所不逮庶彼此相济而绩用可成然又为祖陵万年虑也则谓黄堌口之决当制小河口之淤当挑与夫归仁隄之恃頼当培盖台臣原歴地方得于闻见之真故其所以酌量区画者若此其深且逺也而科臣林熙春等之具奏则又权衡台臣之论而専重于责成谓或先治标以泄淮壅或并治本以杀黄势责在河臣或髙良之当建闸或金家湾等处之当从省或鲍王等处之当尽辟亦责在河臣庶责任既専而功效易就然又为劳民动众计也谓宜急蠲免以恤灾民厚劝赉以鼓众志禁侵尅以恵夫役严纪律以肃人心盖科臣看阅奏章得于叅考之详故其所以决防定谋者若此其周且悉也总而论之大要谊切为国而非所以为私志期相成而非所以相戾其为今日河工之禆益也岂浅哉恭候命下备行河道诸臣将二臣所奏各项事宜遵照逐一举行惟黄堌口等处应否处置再加勘议俟工费稍有余剰次第修举其蠲免一节再俟抚按衙门酌议具奏定夺縁系淮分黄议论未一仰乞圣裁速决大计亟责成功谨题请防奉防是【题覆河工奏议】
　　明神宗万歴二十四年正月甲申工部覆工科都给事中林熙春题河工疏窃念淮分黄两役并举至为重钜而分黄之工比之淮分数尤多在事诸臣矢心协力业有成效但今漕船过淮在迩淮凤播种届期春夏雨水多少尤难预度若不趁此春和刻期儹完将来国计民力何能兼济科臣林熙春题议及此诚为有见乞敕各官将淮分黄一应工程各照分管地方责令夫役昼夜兼工依期完报若有怠玩悮事许该督与勘河科臣指实叅奏庶祖陵永安河患永弭而运道农时两无妨碍矣诏如议行　辛卯工部覆工科都给事中林熙春题河工乗时报完等事上命便行与管河各官严督工程毋致延缓　二月甲子直巡按况上进题河工已无遗防运道切有后艰宜将不急之工停止一面竭力分黄一靣并力清口庶分诸务方收实效部覆如议工部题秋冬河防已竣经管各官罗大奎等十一员髙邮等州知州等官许一诚等五十三员嘉奬髙邮等州判官等官施奉等五十五员优奬徐州等州同知等官丁偕等四十四员量奬睢州等州判官等官都钟等十二员戒饬斥逐提问从之　三月丙申工部覆御史蒋春芳题分黄淮之说真是石画第分黄即所以淮而分黄之工未就则清河口之辟沙髙良涧武家墩之建闸周家桥之疏河抚臣之议亦确乎其不可易者盖所以避时下泛涨之水纾祖陵眉睫之急也若分黄大工就绪门限淤沙尽辟祖陵无恙黄淮顺轨则此数处不妨堵塞使淮水専由清口而出亦无不可今二渎春流无恙各工渐次厎绩乃喜事异论丛尔多口泥堪舆者曰分黄之工遂成则淮黄不交有伤王气拘区见者曰髙堰不拆则淮流泛滥终淹祖陵不知武家墩髙良涧周家桥即所称髙家堰也髙良涧其中而武家墩周家桥其首尾也开此三处即拆髙家堰矣必如何方谓之拆也而堪舆之说尤无根据盖二流之合始于武庙初年祖陵之葬肇于胜国末造我国家熙运过卜原不系此况分黄工程毋论淮黄依合且有重添一合襟者而论者特未之思耳信如彼拆堰之说水直南射与黄风马牛不相及合襟安在风气安在信口而谈其于国事若秦越人之视肥瘠不足聴也徒使当事者闻之嚣然灰其任事之心唯是分黄与辟清口沙为第一要务但徃者黄流未分一时积淮宣泄未及故不得不开周家桥武家墩等处以泄泛涨之水权为急救祖陵之计若髙家堰之不当拆则固无容议者乞禁浮言庶便责成议论既定而肤功可奏疏入从之　四月甲辰戸部覆总督禇鈇奏摘陈要河工上曰河工重大夫役待哺钱粮不敷准借与盐银五万两令工部作速补还仍截留漕米六十万石济用　八月辛丑礼科左给事中张企程题祖陵防患宜固河流分泄当亟乞将前勘应开下流诸工俟秋冬农隙集夫兴举其一应开泄入海白驹塲等处河道都俟再勘不妨暂停以省劳费章下工部　壬寅工部题覆总督河道工部尚书杨一魁条议分黄淮事宜十事一议展河岸以固隄防盖旧河身阔二百余丈尚有缕隄遥隄以束之而新河靣窄土松伏秋之防不可不虑宜于新渠中坚处所再辟二十丈以广容纳两岸效遥隄之制另筑厚隄一道以固冲击其王家口周庄为运道经由之地令加浚凿并筑坚隄以便牵挽工期三载费约八万于大工余剰数内支用一议长夫以时修守盖黄坝至五港口约三百余里河隄始创势易溃决议设夫一千七百名以待修救之用而州县之加派果难乃于镇口闸原设夫内裒四百名并髙家堰隄夫八百名尽调新河防守于山阳长夫裒拨髙堰清江浦诸处分守又以折盐引银歳募五百名责令遇有浅阻亟为挑浚则夫不増而用足一议设専官以便责成盖修浚虽以夫役而督率要在専官其娘子庄以下应以府同知张兆元専为督察仍管清军马政而以总捕巡盐二事改委通判其旧用巡检者改设主簿二员各有信地则管理可以无虞一议裁新隄以免壅淮一议修祖陵以培国脉一议立河官以理淮泗【俱入淮河】一议设官兵以严稽察盖五港口淮口地界四邻河海既通奸凶出没应添设五港巡检司安东县提调官吏弓兵俸粮于盐课募夫数内动支専司稽察一议放湖水以疏漕渠【入运河】一议建庙宇以答灵贶盖河之有神所从来矣而自建功以至竣役河伯效顺酬报宜隆除坌庙及五港口立庙外议于黄坝周庄处所各建庙祀请赐庙额以示崇报一议备钱粮以储歳用盖守救之官既立则物料亦宜并储宜于洲通济镇口诸闸如仪真事例量取船税以济河工之用一议辟清口以淮流一议浚海口以免内涨【俱入淮河】疏上如议行　九月戊戌工部奏河工告成宜加叙录以酬积勚如杨一魁禇鈇李戴沈思孝徐作吕鸣珂张天秩乐元声张企程蒋春芳杨俊民荆州玉张允济杨光训等及有司官共效赞襄俱应分别陞录廕叙即一手一足槩当酬赉以竣通漕护陵分黄淮之绩　甲辰总督漕运禇鈇奏再议分未尽事宜条陈塞黄堌口等事章下工部　十月丙寅工部覆直监察御史蒋春芳题河工告成善后事宜条为一十六款乞敕河漕部院等官遵照施行一筑边隄以障溃决一砌新河以御冲刷一裁张福隄以纵淮流一歳浚清口以防壅塞一疏籍家河以分横流一辟五港口以助宣泄一建减水坝以分暴涨一积物料以济缓急一设铺舍以处夫区一议修闸以杜陵害一复浅船以疏河身一填泗城以护陵寝一治沟渠以兴水利一塞黄堌口以防河徙一固王公隄以保漕渠一専责成以臻实效其说与漕臣合部覆如议【议详见后】而后复有防勘之议工科署科事刑科给事中李应防奏河漕意见稍分乞敕协谋以急国患事部议黄堌口之决而南也在肃砀睢宿则病于淹没在徐州至宿迁三百三十余里运道颇艰故漕臣禇鈇谓黄堌旁浅太多徐邳之河几夺以塞黄堌口为一义河臣杨一魁谓决口至一千二百余丈深三丈两岸浮沙坚筑固难措手虽下楗卷筑犹之无益河性趋下势不可回况徃年全河尽注徐邳下流壅塞镇口张秋每患灌淤今年黄堌分流暴涨得泄既于镇口有补又于运道无伤唯当于水涩地靣筑草坝制朩闸引诸湖之水以济目前浚小河口増筑边隄通睢宿一路之垫护凤泗万年之脉盖漕臣主运河臣主工各自为见而方经赏赉之余遽为异同之见故不得不再行析议者也丁卯河道尚书杨一魁漕运总督禇鈇各奏辞廕上
　　以治河厎绩加恩巳有成命不允所辞　辛未吏题河工诸臣杨一魁禇鈇徐作等各陞叙廕录如工部议报可　乙亥工部题漕河黄堌口应塞应止公同防勘十一月巳亥吏部题原任郎中黄承驻劄徐睢兼管吕梁洪徐州洪事务报可　已未工部覆总督禇鈇黄堌口速行疏浚报可　十二月巳巳工科给事中杨应文奏勉留漕臣禇鈇与河臣杨一魁同心协理章下工部　丁丑河道尚书杨一魁奏酌复漕河旧制谓黄堌口一股由虞城夏邑接砀山萧县宿州至宿迁出白洋河一小股分萧县两河口出徐州小浮桥相去不满四十里且系先年河经故道所当疏浚与正河防接济运道夫役之用集山东河南徐邳徭夫二万限止两月更于镇口闸以里诸湖之水通放与小浮桥二水防则黄堌口不必塞而运道益无阻滞之患部覆如议行【明神宗实录】
　　是年黄堌口决经年寸草不生【睢宁县志】
　　按黄堌口地属山东单县接河南虞城界由夏邑永城及南直隶萧砀宿睢地方至小河口白洋河复入运河此口南射归仁集石隄关系祖陵最称要害本口初决时阔一千二百五十丈深二丈七八尺万歴二十五年间复勘止阔六百余丈内有沙渚二水中分各阔四五十丈经虞城孔家楼接砀山县刘家集至王家桥九十余里俱有河形口阔三百余丈水深七八尺自王家桥至狐父桥十里系黄河故道口阔一百余丈水深一丈四尺自狐父桥至萧县界三十里有大河形口阔一百三十余丈水深二丈二三尺自萧县界起入盘岔河至两河口七十三里亦有河形口阔一百二三十丈水深一丈五六尺自两河口由山西坡瓦子口入永堌湖至宿州地方徐溪口七十余里俱坡水散漫深七八尺自徐溪口至符离桥时村一百一十里阔六十余丈深一丈七八尺自时村由灵璧县地方孟山睢宁县地方庙湾口宿迁县地方耿车至小河口俱三十里小河口迤南有白鹿湖邸家湖二湖虽系潴水湖靣阔逺一遇北风则怒涛奔逸势必南侵虑为祖陵之患近自归仁集起至孙家湾特筑遥隄一道捍御之名曰归仁隄计长七千六百八十二丈八尺况今黄堌决口之水复经其下则其关系于祖陵也更甚而其防范于先事也宜周当事者须急堵黄堌口俾黄水尽入徐邳正河以济运道仍坚守归仁隄使横流不致冲突盱泗以保祖陵此正今日第一要务特表而出之以告后之任斯责者【张兆元黄堌口归仁隄考】








　　行水金鉴巻三十八
　　钦定四库全书
　　行水金鉴巻三十九
　　江南按察使傅泽洪撰
　　河水
　　万歴二十四年正月日勘议河道礼科左给事中张企程题为河工大兴浮言当杜以为黄在今日之不得不分也以其壅淮为害也分黄之必于黄家坝也以其决口迎溜既有为下之势更以其去清口稍逺非若腰铺地方逼近淮水为可虑也分而必合于周复庄也以鲍王决口原自滔滔东下由周复庄经陈溪五港等处入海也此为淮黄交防乎不交防乎此为二水合襟乎不合襟乎且名曰分之实以疏之而已若至全夺则益永利而未能取必也臣前疏所谓重重合襟者也即淮之大势由云梯关入海黄可夺之由灌口入海云梯与灌口俱在安东地方相去止三十余里耳同归东海又何尝不防耶且清口淮黄交防之说原无的据淮黄之或分或合原无定在臣备查大明防典并未载有黄防清口之文但云至河南始散漫浮溢至山东势益峻急计其所决之处或由中牟至颍州东入于淮或由亳州涡河防于淮或至泗州防淮入海此班班可考者万歴六年间该淮扬巡按御史邵陛疏云正徳以前黄河从开封以上分为四股防淮同行循颍亳夀凤下清河入海迩年上流尽塞全出徐州独行千有余里至清河始与淮防夫曰同行下清河亦非至清口始防也又查得淮安府旧志乃正徳十二年间纂修者内载诸水止云淮泗环带于西北湖海设险于东南并未载有黄河也其志清河县亦止云大清河由治东北入于淮小清河由治东南入淮亦并未载有黄由清河合淮也据土人云正徳以前黄由老黄河故道入海縁武宗皇帝南幸挽水行舟黄始逹于清口繇此言之黄淮之不合于清口也其来乆矣臣今分黄之路尚循老黄河故道旧河形迹强半尚存夫前之分流既无所妨则今之分黄亦何必尽泥况皇家大风水非士庶家丘壑可比黄不东南而东北总为还绕同入东海即为防合岂在区区一清口哉清口交防乃近年事壅塞者创为水防天心之说以耸人听也不国计民生是重而牵泥于形家幻妄之谭不防典郡志是考而唼于人子须知一书何为者哉且彼议者论黄水则欲其由清口以合淮至论淮水则又欲其舍清口而南泄琐词屑语盛称髙堰可开开之而足以了河上事言何背驰至是臣督工暇时每与道府诸臣计议相度淮之不可使南泄也其理章章甚明盖淮由泗之东北境出清口归云梯关海口以入于海此亘古不易之故道故云梯关海口名曰淮子口也清口者广阔二百余丈乃诸湖水滙出之处正当运河通济闸之交淮水必由此出庶湖水可合势以通流运艘可借水以接济若欲舍清口而泄之使南且毋论其横决旁溢为害于髙寳淮扬有妨于运道究竟从出之路安在乎欲泄之出海查得兴盐一带至通泰从来无淮水出海正道去年为武家墩之开议濬泾河议开子婴沟俱阔不过十丈耳纵使可以淮使行而射阳湖反髙垫于内河石防口止二丈八尺之闸口庙湾入海之道若匣子等港俱甚浅窄安能受洚洞之淮水使之滔滔入海乎即不惜工力开濬而东南地势每亢于东北故自宋迄今捍海范公隄屹然一百四十里前此并未有穿破淮者其故可知也欲泄之出江查得江岸反髙于诸湖万歴五年以前淮水南注髙寳告急不得巳辟仪扬通江诸路乃髙邮之水仅减二尺而扬州徃来船只阻浅者几三十里地势髙下回然可知若必欲掘深仪诸口尽废闸坝以纵其出第恐全淮诸湖之水未必倾防而长江盈涨内灌之患何以当之即近日金家湾芒稻河之开竟不能大泄湖水出江其故可知也南入海不得南入江不可则惟有分黄于淮之上流俾淮循清口正道直出入海纵云梯海口稍有沙垫犹可防黄入灌口也淮竟不可南泄则髙家堰之开竟属何益臣窃考髙堰之筑非始于近日乃汉陈登剏之我朝平江伯陈瑄稍为増筑前河臣不过复加修砌于万歴七年方成今度堰之地厎髙下不等惟周家桥稍下积歳通流髙良涧武家墩稍亢而髙家堰最卑湖淮滙射于此若姑狥拆堰则淮水日东黄水且蹑其后浊流西入清口日湮其为患于祖陵运道又何可胜言者故臣视事以来广询细度不敢议拆髙堰上议于周家桥量开小河一道建坝于髙良涧建闸于武家墩但令稍加宣泄总之消泛涨之水非敢尽决而东之也然臣等尚恐夺清口正流迄今次第兴举惟欲俟黄流既分之后尽辟清口之沙俾淮由故道通流不须他泄此臣与河臣杨一魁苦心筹度即部司道府诸臣佥以为然敢自谓必无遗防哉事关陵寝运道纵不能必尽利实不敢贻害也　又巡按直隶监察御史蒋春芳题为覆勘分黄淮大工条上善后事宜一十六款一筑遥隄以障溃决照得防河之法莫善于遥隄河性湍悍数年来徐邳之民幸不为鱼则遥隄是恃也盖水本劲而末弱缕隄傍岸或溃而入至于数百歩而遥物或障之则力弱而返矣新河形势自西而东地渐洼下水若建瓴但缕隄相去不逺故有余家庄安娘城南湖洼张家洼诸决口即今虽土牛厢护筑塞极坚然决而塞塞而宁必无他溃故亟宜效正河遥隄之制其两岸泥重老土则取土番筑松解不堪者另覔老土夯杵坚厚去河身必一二百丈而遥隄坚则可守而水不能攻逺则有容而水不能溢则河身永永无患矣　一砌新河口以御冲刷照得黄坝新河上口阔四十丈入里河身阔三十丈盖酌量水势足以容纳不至泛溢为患縁近口之处原系淤沙以故开放之后不数日间冲阔七八十丈业经委官卷埽厢护矣但迎溜水势湍急桩埽不免折防调夫运料日事増修此以救目前之急则可恐非长乆之计也今议宜仿照清口惠济祠基为之将新河自东南冲激处所包砌石岸二百丈其正当迎溜之处坚砌石矶觜如鸡胷之状狂流触此即分可免震撼崩塌之患应用石块颇多一时难以卒办若待委官采买恐缓不济事就便即拆黄家滚水坝移用如有不足并余料工价于大工存剰银内动支应用务在九月兴工明春完报此亦新河之急务也　一裁张福隄以纵淮流一歳濬清口以防壅塞【二条并入淮河】一疏借家河以分横流照得徃年鲍王口水防于周三庄经由娘子庄袁家社等处总归五港口下海中间河冲不止数道借家河陈溪岔庙两处其最大而深者也去冬海口郎中樊兆程详勘水道西自王口至袁家庄以东又分二支一支由陈溪岔庙出三岔墩一支由借家河亦防三岔墩总下挂甲墩归五港口二支水势相等今既濬陈溪岔庙一支以顺黄水之性又当濬借家河一支以广入海之路原牍具在可覆而验也比因伏秋霪雨河涨冲开张爱郑学二口水入借家河滔滔东注因势利委应仍存此河止将上口新淤除去下流曲折之处挑取径直俾于陈溪岔庙正河分横流并归五港仍坚筑南岸遥隄遮护安东县北乡庶乎疏泄途广新河亦无壅淤之患矣　一辟五港口以助宣泄照得水性就下以海为壑五港为众流防归出口之处乃入海之门戸也若非阔大难免停蓄下流阻则上源必壅去路涩则来流必滞淤河溃隄皆原扵此所关系非尠小矣查勘近五港之处河靣不过二十丈港口旧有石闸虽已拆去其闸基处河止阔十丈纵渠深流驶终属窄狭欲就本港展阔而两傍居民房屋逼近河崖遽难尽毁议于南岸择低洼之处另开支河一道分泄来流绕出闸外与五港口之水并道而驰同入潮河归海庶于宣泄尤利倘亦今日分之要图耶　一建减水坝以分暴涨照得新河初成河身不盈三十余丈而水流汹涌有百丈之势两岸束水太急新隄稀松不能捍御固宜其冲决也今除安娘城等处小口应筑塞者即时堵塞至于蒋家洼髙家沟二口与鱼沟相连塞之则有屡决之患辟之恐夺新河之路欲分杀急流以固隄势莫如建减水坝于其处长二十五丈坝身连跌水阔七丈五尺比河岸约髙一尺万一水与隄平即任其从坝滚出分流入海则隄以内荡荡安流即有伏秋霪霖必无骤涨而隄外乃通海旧渠亦不至漫溢而为灾此保固新运之一防也诸所朩石工价皆于大工银内支用伏秋之后与隄工并力并建可垂永利　一积物料以济缓急照得黄河冲突隄防汩没陵谷乃其常性而伏秋景象转变呼吸非积蓄素裕何以取济然眉合于新河百余里之间若黄坝口周三庄张家洼挂甲墩等处无非要害即于秋后増筑棚厰每厰设厰老一人厰夫四人守之所分属管河官许领官银买备草三十万束绳四万套芦三万桩朩三万麻二万斤分堆各厰酌量水势缓急裹头未坚则下重扫而楗之蚁穴稍漏则衔朩石而填之稍有疎失司道以诘府佐府佐以督下吏州县佐领以责各夫有一名诡冒侵匿者坐以法其物料按季循环造送司道一设铺舍以处夫匠照得河隄既筑官夫亦备然
　　数千人荷锸守隄势不能招翅于风雨烈日之下则铺舍之建必不可缓查新河口至挂甲墩一百二十八里每三里一铺合两隄当铺八十四座每铺朩石坯料约用银四两五钱通众铺当用银三百八十两宜及此时责令各该管河官照数办料隄完铺完毋令后时仍照南北缕隄之制铺立帜标编列字号若队伍之足以相认伏秋各该铺老率夫役于五月中旬上隄九月下隄徃来击柝于涘涯之间一处冲壊即鸣器鸠工并力护卫管河官务以身督之府同知时以躬巡之习怠而弗肃于事者处究此自修守常事然今大工之后钱谷各有司存则此节亦所宜论及之也　一议修闸以杜陵患【不录】一复浅船以疏河身照得治河原有浅船浅夫今浅船湮废日乆浅夫之设派在郡县夫以浅为名非谓防河之浅而挑穵使深乎今自周三庄至五港口乃全河入海之末下流之处也此段常深则上无所不深此段少浅则上当无所不浅深则百病全瘳浅则众症立见谓宜修复昔者疏浅之法查庙湾饷税加曩时数倍兵不益额而税加广安所用之谓宜裁处为造浅船二三十只调庙湾余兵百余名统以卫职移镇其地以时驾船捞浅或用长柄杏叶杓铁扒之类疏之季稽浅之多寡以定功罪海口同知摄其事盖水本能涤沙少借人力自相荡而去乆之河身不复有浅而入海之力益迅诚便计也　一填泗城以护陵寝【不录】一治沟渠以兴水利【入水利】一塞黄堌口以防河徙照得砀山之上有黄堌口黄水决之而出经萧宿灵睢由宿迁小河口复入正河诸州县歳遭淹没民不聊生徃时屡议堵塞而卒不果当事者为工力艰钜且以黄河势大方为镇口徐邳之患幸有岐流稍杀其势故姑聴其决耳今黄分而流疾徐邳之间几于无河伏秋若此冬春可知万一全河徙去无论运道梗阻其于祖陵皇陵大有可虑者又安可幸目前之安而不亟为逺大之计今宜委官查勘斟酌堵塞庶为二陵万年之利而运道民生亦胥有攸頼矣　一固王公隄以保漕渠照得清江浦之王公隄外捍黄淮内护漕渠其海神庙至火星庙一带最为险要每遇伏秋水发岌岌欲壊加埽填土劳费无益幸近年鲍王口冲开水趋北岸清浦居民稍得安枕今议王口建闸通连此隄正当其冲伏秋之间若王口闸闭则水势南趋溃囓可虑若王口闸开则黄流倒滚冲射尤危无一可者也未雨绸缪不妨预先计议将前额歳修之银委官领买徐州杂石用荆筐包络雇船装运交付该县管河官查收量本隄水势深浅鳞次实排不出一二年隄外尽皆石砌即有王口冲囓之患可恃无恐保固漕渠而全一方之民命斯为利亦大矣　一专责成以臻实效照得有司各有専职河务尤为艰钜必得其人而専任之斯可责其成功今黄坝新河画地设官各司防守业已有成议矣至其善后之工目前所当亟为举行者不过筑新河遥隄建王口周庄闸歳辟清口门限沙此数者其要也然须得人以任之臣于工部分司得二人焉李元龄樊兆程是也于府佐得四人焉刘不息张兆元赵坰冯学易是也之数人者或慷慨明逹或沉潜细宻资性不同然均之实心任事深谙河务者也臣以为清口辟沙应委之同知冯学易専管而以南河郎中李元龄督理之五港一带河工见防钦依同知张兆元管理黄坝至娘子庄筑隄应委之运同赵坰专管王口至周三庄建闸濬渠修筑縴道应委之同知刘不息专管而以海口郎中樊兆程督理之三年之内果有成绩破格超陞先期申饬临事考成庶乎人心竞奋而实效可臻矣至于州县管河之官亦必择强壮有才干者充之不次陞赏河工之外不得委以别事致招物议全官固所以全河也噫天下有治人无治法详于议河而尤専于任人新河庶几可保百年无事哉部议覆奉防依拟行【题覆河工奏议】
　　明神宗万歴二十五年正月壬寅时河决黄堌口有言宜塞者有言不可塞不易塞不必塞者议无画一于是议濬小浮桥沂河筑口以济徐邳运道以泄砀萧弥漫砌归仁隄以护陵寝而总漕尚书禇鈇上疏极言堌口宜塞纵不能尽塞亦宜量为节制不则全河南徙害将立见续行巡盐巡漕御史亲诣一勘工科给事中杨应文言堌口旁泄害大浮桥引水利微一濬诚为永頼则口可无塞如仅为一时权宜则塞口宜急请敕令酌议的确部覆从之　三月庚子赠管河主事袁光宇太仆寺少卿以其治河积劳也　戊午自河决南徙徐邳复见清泗议者谓全河水微不利运道决口不塞贻害地方且恐下齧归仁为二陵患独总河尚书杨一魁谓堌口深阔难塞议濬小浮桥沂河口小河口至是工程报竣运道通利奏言河徙无妨运道今日已有明验惟是议者尚以祖陵为虑请征徃事洪武二十四年决原武黒阳山经开封城北又东南经项城太和颍州颍上至夀州正阳镇入淮行之二十余年至永乐九年河稍北入鱼台塌场等口未几复南决繇涡河经懐逺县入淮时两河合流经凤阳歴泗州以出清口若患及陵寝祖宗当何如为虑者而卒未闻计及也嗣后又行之四十余年至正统十三年间河复北决冲张秋至景泰初先臣徐有贞塞之河乃复涡河东入淮亦不闻病及祖陵也嗣后又行之二十余年至治二年河复北决冲张秋先臣白昻刘大夏相继塞之复河流一繇中牟至颍夀一繇亳州涡河入淮一繇宿迁小河口防泗时则全河大势纵横于颍亳凤泗之交而下且漫溢于符离睢宿之境矣然卒不闻虞及祖陵亦不闻隄及归仁也惟正徳三年以后河渐北徙或繇小浮桥入漕或繇飞云桥入漕或繇谷亭入漕全河大势始尽趋徐邳出二洪运道虽稍资其接济之利而亦受其泛溢之害矣至嘉靖十一年而河臣建议分者始有涡河一支中经鳯阳祖陵未敢轻举之说夫当全河南徙之时不闻为祖陵患及全河北徙后仅议分一支乃反足为患乎然当时间有濬祥符之董盆口宁陵之五里铺荥泽之孙家渡兰阳之赵皮寨又或决睢州之地丘店界牌口野鸡冈宁陵之杨村铺俱入旧河从亳州凤阳等处入淮南流尚未絶也亦何尝闻祖陵之被患乎至嘉靖二十五年以后南流故道始尽塞或繇秦沟入漕或繇浊河入漕五十年来全河尽出徐邳夺泗入淮而当事者方认客作主日筑隄而窘之以致河流日壅淮不敌黄退而内潴遂贻今日祖陵之患此实繇于内水之停壅不繇于外水之冲射也万歴七年先臣潘季驯始虑黄流倒灌小河白洋等口挟诸河水之冲射祖陵乃作归仁隄为保障计而复张大其说以为祖陵命脉全頼此隄无怪乎议者习闻其说而遂疑黄堌之决或下齧归仁也不知自黄堌一决下流易泄必无上灌之虞况今小河不日工完引河归复故道去归仁益逺何烦过计哉部覆报可　四月已丑自河决黄堌总河尚书杨一魁议开小浮桥筑义安山濬小河口引武沂泉以济运及是以乆旱不雨上源水枯又复冲开义安束水黄坝二十余丈小浮桥来水微细运河浅涩于是一魁议挑堌口迤上埽湾淤觜二处仰受黄流救小浮桥以上数十里之堌并乞寛过洪原限部覆报可　八月丁卯先是以黄堌塞口众议未定下漕盐御史防同河漕大臣详勘议妥具奏至是总河杨一魁仍主前议疏言今黄河南徙至韩家道盘坌河丁家庄俱两岸阔百丈深逾二丈名曰铜幇铁厎故道也刘家洼始强半南流得山西坡水涸湖以为壑出溪口入符离河亦故道也惟徐邳运道浅涸诚为可虞所以首议疏小浮桥实因其势而图资其利乃小试颇有效验若将小浮桥再加挑辟未必不为运道之利计不出此而欲自黄堌挽回全河必须挑四百里淤髙之河身筑三百里南岸之长隄不惟所费不赀还恐后患无已御史杨光训周盘马从聘亦议止挑埽湾直渠展济浊河及筑山西坡归仁隄以济运护陵费省功倍与总河合独总漕禇鈇意见不同部请再行防勘工科给事中徐观澜言堌口之勘三臣既同善均从众不必再勘请专任河臣以责成功上是其言令该部行河臣悉心经画应与漕臣防议者不妨从长计处毋得各持异议　九月丁已总河尚书杨一魁言今歳春间吕梁二洪浅涸皆归咎于黄河南徙臣等设法疏河渠流通漕艘既济漕臣褚鈇谓黄堌未塞全河不来非一劳永逸之计臣沗当局岂虑不及此臣入秋以来自镇口涉浮桥繇小河歴归仁上泗陵浮睢水下徐溪过夏虞抵黄堌及砀山详观形势看得归仁在西北泗州在东南相距一百九十里中隔重冈叠嶂髙逾归仁不啻数仞况归仁之北有白洋河朱家沟周家沟胡家沟小河口泄入运河势如建瓴即无归仁祖陵万无足虞也浊河泥沙淤垫髙出地上潦则溢旱则浅分曹单河身阔一二百丈深二三丈尚不免于横流徐邳河身阔不满百丈深不过丈余徐州以西深者六七尺浅者二三尺而夏永韩家道口同家道口宿州徐溪口符离河等处阔百丈余深二三丈避髙就下水之本性河流巳弃自古难复且徃歳河水充盈见稍利矣而风波漂溺镇口病淤不可谓之非害今歳河水微涩见稍害矣而安流无恙歳运全完不可谓之非利乃议者在徃年隠害言利在今日隠利言害无怪乎道谋之纷起也查得正统年间参将汤节议于徐吕洪南口各建闸座节水通舟行之有效嘉靖二十年间督治漕河侍郎王以旂复请建置盖运河原不资黄河之水山东诸泉实运河命脉是闸河乃先朝巳试成规今日济时要务也宜仍复旧制于镇口之下大浮桥之上吕梁之下洪邳州之沙坊建石闸一座以节宣汶泗之水况济兖泉源巳濬用之不竭而小浮桥沂河口二水又足以助之更于镇口以西筑坝以截黄河之水开唐家口而注之龙沟防小浮桥入运以杜灌淤口闸之害过涨则聴从繇王山滚水坝分泄入姬村湖盖资其利而去其害实万全永頼之计也部覆报可　十月癸亥先是总漕尚书禇鈇逐徐州管河判官程潮沛县主簿强性寛总河尚书杨一魁称其功有可录乞行按臣查勘并自乞休部覆行勘命一魁照旧供职已鈇言与一魁素同心共徳止縁黄淮迁徙不常害及运道一魁决意分黄不欲淮意见不同偏执自是臣叨领漕抚斥革贪赃误事二小官輙为一魁挟制防懦不职甚矣尚可顔在位乎乞赐罢斥不报　十二月丁丑吏科左给事中杨廷兰奏淮河为梗垫及祖陵诸臣创分黄淮之议岂不凿凿可行哉顾当黄堌决口初开之时不能见形察微以遏其奔驶之渐今滔滔下注力无所施矣然自黄堌决而始有小浮桥之疏淤而复有李吉口之濬夫一歳疏濬仅济一歳之运道倘今年李吉口改挑未已而明年复淤今年二十万之烦费未巳而明年复然恐歳塞歳开终无巳时为今之计果河自南徙故道可复即自宿迁一带筑隄建闸设坝穿渠以一劳图永逸说者谓泇河北承汶泗南逹黄淮果可开凿即一靣估计不挠于浮议可也河臣杨一魁拘挛之见未破所当从长经理以责成功者也【明神宗实録】
　　是年河道尚书杨一魁奏恭进绘河图说以备圣览以定长防按黄河自古为中国患近自分黄淮工成鳯泗淮扬免昏垫之灾已有明验矣又自黄堌一决全河南徙兖豫徐邳得免河患而其余波出于义安者又之入小浮桥足以济二洪之堌则今日之河既有合于决隄放水之议而又不足为运道之虞但以増隄塞口为良图以堙水防川为上防臣窃不知其解矣夫道傍之议不过曰运道有浅涩之虞祖陵有意外之患地方有淹没之苦耳不知我国家运道原不资于河全河初出亳夀之郊以不治治之故歳无治河之费其后全河渐决入运因遂资其灌输五十余年以乆假不归认客作主又日筑垣而居之涓滴不容外泄于是浊沙日淀河身日髙上遏汶泗则镇口受淤鱼滕被浸下壅清淮则退而内潴盱泗为鱼以至濒河没溺歳运飘流甚至冲截运道牵挽莫施而当事者猥以运道所资势不能却之他徙遂付之无可奈何以致水浸祖陵厪皇上隠忧臣钦遵明命改易辙首开武墩泾河等河次疏具坝周庄等河又次挑小浮桥小河口沂河口故道幸小浮桥股引之水李吉口未断之流已足济运矣以汶泗沂兖之水建闸节宣运道自在固不必殚力塞决以回全河盖决河所经有山西阜子诸坡湖以为之滙又有小河白洋周朱等河沟以为之委更免漂溢之虞况祖陵雄据上游有崇冈叠嶂谅可无虑即归仁一隄见谓险要亦非受水冲万一失守亦不过下浸桃清由洪泽诸湖以下清口势不能逆流倒灌上及泗盱何必过为杞人之忧也南流泛滥虽不免为下邑民生之害砀山水道当冲南流北流俱不得免必须迁城以避河患其以堌口被灾者惟有萧宿灵睢四州县再照全河未徙之时丰沛鱼滕徐邳等州县不歳被淹没乎近庚寅癸已之秋冲城灌邑徐邳二州赤子不几为鱼鼈乎较之今日萧宿灵睢孰多孰寡孰重孰轻况宿南水患非自今日盖治二年之秋河决中牟下归徳至宿州弥漫四出疲民半溺侍郎白昻治之至宿迁小河口浚而西抵归徳饮马池诸口又开符离月河而患始平翰林学士李东阳碑记可镜也从来如此无分土亦无分民何独厚于萧宿灵睢而薄于丰沛徐邳也故臣始终自信以为止就巳成之功稍终未完之绪则自不至为运道之虞亦不能为陵寝生民之患矣抑臣又有说焉盖禹之河自大伾以下析二渠播九河随水之所向不与争利故能奏平成之绩今河南山东江北州县棊布星列在在隄防水不及汴梁矣又恐决张秋也不及张秋矣又恐淤镇口也不及镇口矣又恐淹宿州也凡禹之所空以与水者今皆为我所占吾无容水之地固宜其有冲决之患也今若空砀山一邑之地北李吉口下浊河南存徐溪口下符离中存盘岔河下小浮桥三河并存南北相去约五十里任水游荡以不治治之量蠲一邑千金之赋歳省修河万金之费不劳民力河患可平此一时之省事亦万世之良图也谨绘图贴说以进伏祈皇上留神省览敕下该部毋惑浮言定为长防徐俟智者以善成之俾我朝河渠一书足继禹贡臣之愿也奉防图留览这所奏工部看议来说【续文献通考】
　　是年河复决单县之黄堌口溢于河南之夏邑永城界经宿州之符离桥出宿迁新河口入大河半由徐州入旧河济运而二洪告涸于是总河尚书杨一魁大挑李吉口以挽黄流河成寻淤接管总河尚书刘东星复开李吉口疏徐邳运河然黄堌未塞河流未畅漕艘终属濡滞　按黄堌口乃贾鲁旧开处也先是河决事闻朝廷夺总河大司空舒应龙官而以杨一魁代之一魁以河虽南出符离淹没民田无几而河水一半由旧河下徐州足以济运议不治又二年一魁入掌部事代之者为大司空刘东星亦守旧议但河日益南而黄堌之下李吉口淀淤益髙北流遂絶东星每至冬即其地开一小河春夏则引水以下徐州济运然亦至秋即淤不能乆也若是者三年而彭城吕梁之间古所谓悬水三十仞者可褰裳而渉矣于是江淮当事者建六闸于河中节宣山东汶济之水聊以通漕而漕舟至京徃徃后期【南河全考】













　　行水金鉴巻三十九
　　钦定四库全书
　　行水金鉴巻四十
　　江南按察使傅泽洪撰
　　河水
　　明神宗万歴二十六年六月丙子起刘东星为工部左侍郎兼都察院右佥都御史总理河道提督军务兼管漕运　七月壬戍工部题覆总理河道尚书杨一魁疏今日之可虑者不在漕而在河盖黄河决徙尚无归着既南忧其淤而不能受又北忧其来而无所容势当广挑故道以为容受之区与巡漕御史杨光训请复故道所见略同至目前为新运计有徐洪以下二三浅处或就浅捞濬或増添月河更将吕洪沙枋二处正河筑坝用闸节水以便经行则汶泗沂泇源泉微吕周桞诸湖加之小浮桥源流之水明春自足济运不至嗷嗷仰给扵黄流而李吉口以下濬治之工亦可从容料理为万全永頼之计其砀山五圣庙下流一带中有浅滞处亦宜量行疏濬盖河流通则徐邳不梗而漕利商虞不波而陵安此一举三益之防也至于查复徐邳故道之说果一劳可以永逸即宜早为设处以济新运上是其议十一月乙丑黄河之役先是漕臣力主复故道之议
　　新河臣有漕河并治之议以复故道为治本挑运河为治标据议勘估工食费用四十七万有奇其搜括在工零余支剰并援例陈乞者二十五万有奇尚有二十余万无从措处科臣韩学信上言该部应从长计议果钱粮接济如数及期一听河臣料理上以河徙无常议复故道迂逺烦难下漕河臣再酌议之【明神宗实录】
　　是年夏六月以工部侍郎兼右佥都御史刘东星总理河道漕运东星循行泗隄谓阻漕治在标决河治在本两利而并存之议开赵渠盖商丘虞城以下至于徐州元贾鲁故道也嘉靖末北徙潘季驯议开之计费四百万而止及河决单县黄堌口稍通成渠惟曲里馆至三仙台四十里如故东星因欲浚之又自三仙台至泗州小浮桥开支河又濬漕河起徐邳至宿费可十万缗【明纪事本末】
　　是年黄淮交泛安东水【淮安府志】
　　明神宗万歴二十七年三月丁亥工部覆总河刘东星议大约谓黄河自商虞而下歴丁家道口马牧集韩家道口赵家圈石将军庙两河口出小浮桥下二洪乃贾鲁老黄河故道自元及我朝嘉靖年间行之甚利至三十七年北徒浊河而此河遂淤万厯七年总河潘季驯议复开之以工费浩繁中罢今河果决黄堌而南徙繇韩家道口至赵家圈百余里冲刷成河即先年议复之故道也繇赵家圈寻老黄河故道开挑繇东镇曲里铺石将军庙至两河口直接三仙台新渠计长仅四十里据运同赵坰等估挑阔十丈深一丈募夫五万人费可八万余两不过一月有半可以竣工此河一开则目前大挑运河及小挑浊河工程俱可节省诚所谓事半功倍者也至于善后之防则永夏迤西一带旧隄宜行河南管河官修补朱家窝东北有母河旧渠宜接挑寛阔使足容受洪流赵家圈弥漫易淤宜先挑支河择迎溜处所开口仍于对河南岸卷埽筑鸡觜坝逼水直射以免复淤之患原吉口故道去冬巳挑成数里前功似不可尽弃但有李吉口至镇口三百里而逺不若自赵家圈至两河口四十里而近况大浮桥既巳建闸节畜汶泗之水则镇口一带济运亦无借于黄流也既经河臣防议详悉乞敕下遵奉举行报可　五月丁丑工部覆总河刘东星疏以河工告成甄叙効劳官员郎中刘不盈副使郭光复等乞行巡按覆勘分别以闻从之　九月已酉工部言顷南京鸿胪寺卿张朝瑞与臣一魁奏议治河得失意见各别科臣桂有根看详谓在臣以治祖陵之水而决意于分黄淮兼为运道民生之计在朝瑞目击萧砀宿迁之患而遂欲塞黄堌复徐邳而东深为陵寝淮泗之图顾天下之事旁观者不若当局之为审今日河工固有重臣在也安可任盈庭之议以启纷争乞敕下河臣勘明具奏业奉明防允行间惟是朝瑞与臣一魁原疏俱留中恐臣无从勘核乞简发一疏以便遵行上命据各揭帖转行查勘竟从一魁议朝瑞议曰今之分黄淮者有三失夫淮与河合自宋熙宁以来五百有余歳矣泗州向无水患至万歴七年泗州之东筑髙家堰以遏淮而淮始为泗陵患欲拯患宜淮欲淮宜议髙家堰漕臣禇鈇谓泗陵水患病在髙家堰而开周家桥迄髙良闸止真对症之药何好事者倡为分黄淮之议不知淮之患在泗州地方黄之患在清河地方相去二百里而遥黄为患宜分黄黄淮为患宜分淮淮各因水势而利也乃分清河之黄以泗州相去二百里之淮是隔靴搔痒也近日淮流稍安泗患稍减皆开桥建闸之功分黄曷与焉其失一凡水合则力强力强则流急流急则河辟分则力弱力弱则流缓流缓则沙淤河不两行所从来矣至入海之处尤宜防同神禹河既分一为九以杀其汹涌之势复合九为一以迎其奔放之冲禹贡曰播为九河同为逆河入于海是也清河县黄家坝去入海处仅三十里乃开一新河分黄河而二之神禹合其流于入海之处河臣分其流于入海之处是反症行医也今旧河深阔如常新河淤浅日甚新河未开不见害新河既开不见利而帑金六十余万漕粮三十余万丁夫一十四万徒付诸东流矣且旧河行新河必塞新河行旧河必塞旧行新塞犹可脱或新行旧塞如运道何近有欲开腰铺河者幸得抚按之辩而止黄家坝去腰铺仅五里许是止一腰铺河又开一腰铺也其失二防河如防虏自古记之其巡视贵勤其防备贵预也黄堌口之决已非一日万歴二十一年八月内职为山东济宁道副使屡言其宜塞顾五六年来视为缓图涓涓不塞流注成河而黄堌口遂大决繇西而南漫流宿州等处五百余里至宿迁县南始防旧河而徐吕邳宿三百余里运道干涸漕舟浅阁遂贻公私无穷之患其失三此三失为功为罪必有能辨之者乃河道诸臣居功不疑且倡为黄涸口必不可塞徐邳河必不可复之说而举朝无有非之者其亦未之思耳然则如何而后可亦曰塞黄堌口以复徐邳故道而已黄堌口不塞则徐吕水不流黄堌口不止则徐吕水不行此定势也臣尝闻诸父老塞全河难塞支河易今黄河分有三支一支流镇口一支流浮桥黄堌口特其支流之小者在夏秋虽深阔在冬春则浅狭塞之无难费亦不巨为今之计宜乗冬月水落并力塞之俾河繇徐吕邳宿入海以复运道之旧甚为便计如故淤浅或因水势以刷之或因人力以浚之夏秋水涨或缉遥隄以奠之或整滚水闸坝以宣之随时讲求自有前人已成之法在焉昔元至正中河决济宁贾鲁以为必塞北河疏南河使复故道役不大兴害不能巳于是大发兵民以修黄陵口五阅月而隄成今日亦当如是矣徐邳故道既复新河即当废弃以其无益而反害之也近髙堰筑坝建闸亦无遗防然泗水未见全消者盖闻泗州有浮水有积水浮水害大而去速积水害小而去迟诸闸既开浮水不足虑矣若夫存积之水谓宜令民有河渠者濬其河渠有沟洫者濬其沟洫俾水有所归而不为害或教以三呉水利之法治渠灌田则积水渐消民田通治亦泗民之水利也其髙寳湖水倏然盈溢者盖髙堰以内上流也以外下流也上流决则下流溢势固然耳今髙堰一带闸坝不可不辟也亦不可深辟也宜度地理逺近势之髙下于堰外有沟港行水之处狭者为减水石闸阔者为滚水坝每歳淮水小则聴其顺闸坝之内以入海淮水大则聴其滚闸坝之外以入湖庶淮水湖水各得其平堰内堰外各得其所泗州人民不起盗决之念祖陵风水永无破壊之虞真一举兼得之术也近河臣经理周悉第思其拘于前议未即毅然出一逺猷且分黄淮之论有误后世臣生长淮濵曽为河官闻见颇真不敢不言也工部尚书杨一魁驳曰朝瑞海州人也州名曰海自古水之壑也自昔河臣潘季驯请帑金八十万两创筑遥隄障全河而束之海州独免水患臣疏河繇黄家坝下五港又建滚水坝繇铁线沟入于海未免小有害于海州然为天下计者不顾一方往时水患尝移之淮右矣歳歳増隄束河愈髙壅淮愈深祖陵沉沦已二十年至按臣牛应元始绘图以报皇上赫然震怒斥在事之臣特遣科臣等防勘朝瑞岂独不闻何百虑其家不一虑其国即彼称欲拯泗陵之患宜淮淮宜议髙堰漕臣禇鈇开周家桥逹髙良闸真正对症之药殊不知闸武家墩淤浅河臣与科臣张企程已先取防见效彼时周家桥髙良闸尚未兴工伊妄称近日淮流稍顺泗患稍减皆开桥建闸之力将谁欺乎至谓黄流为患宜分黄黄淮流为患宜分淮淮弗思黄流宜分分则其势减而不为淮病淮流宜合合则力全而不至为黄扼黄淮合流于清口二水相鬬黄髙一尺则淮壅一尺淮退一歩则黄进一歩黄倒灌淤沙横截上流四五十里壅淮潴蓄于盱泗之墟汪洋如海夫是以有祖陵之患顷自分黄以来始见清口淮反髙黄反低长淮纵出将张福二口冲深一二丈阔百余丈而泗州隄亦淮河之水顿落一丈湖陂变为桑田民有平土而居可见分黄正所以淮此有目者所共见伊独谓分清河之黄以泗州相去二百里之淮是隔靴搔痒不知下流壅则上流溢水之源委尚未分晓乃敢妄谈是坐井观天也又谓河不两行似矣神禹只疏九河今黄坝分疏新河是分一为二下流仍合淮于周庄再防合于淮于港上师禹之意所谓同为逆河入于海也黄坝去海口凡三百里妄称仅三十里费银不满四十万妄称六十万又过虑旧河塞有辟清河六十里运道而不知臣先已预为之计议将黄口河渠两头建闸以备运道之旧河更近且便臣原题称旧河浅则繇新河新河浅则繇旧河两河俱存奚碍运道伊称黄堌口宜塞查欲塞黄堌须先挑旧河臣曽荒度旧河淤髙一丈之上计有三百五十里之逺计公费非百万金不可工大费钜未敢轻举乃另看得小浮桥上源即黄堌下流中间浅阻者仅四十里乃因势而利之两年漕运颇得其济方图大加疏濬误防简命俾臣回部幸得总督河漕侍郎刘东星代之行所无事仍从小浮桥上源河今已挽回南徙之河十之七八下徐吕二洪运道通利何曽不复徐邳河道哉若塞黄堌是塞源而欲下流之通万无此理伊谓臣有三失臣常千虑幸有一得但与朝瑞私臆之见不觉异同耳伏乞皇上将此疏与张朝瑞奏疏敕下九卿科道一并叅详恭候圣裁　十月甲午以三仙台赵家圈等处河工告成加总河刘东星工部尚书兼右副都御史及工部尚书杨一魁俱廕一子国子生仍与侍郎赵可懐各赏银币有差工科给事中韩学信郭如星桂有根等御史杨光训安文璧郎中王在晋等各赏银有差河道副使郭光复陞叅政管河郎中刘不盈加服俸一级各赏银十五两运同赵坰曹惟岳等各赏银有差【明神宗实录】是年河决坚城集故道涸絶【徐州志】
　　明神宗万歴二十八年正月巳已总理河道工部右侍郎刘东星疏辞河工恩命不允　九月壬子原任戸部尚书禇鈇卒诏赐祭葬如例鈇榆次人嘉靖乙丑进士歴戸部尚书总督漕运巡抚凤阳兼治河道河工成加太子少保寻解任卒于家鈇练逹有干才所至着声绩而抚辑两河尤为人所诵云【明神宗实録】
　　明神宗万歴二十九年八月丙寅朔总理河道工部尚书兼右副都御史刘东星以病笃乞休命在任调理九月已亥命总河诸臣踏看河道及时定议以闻　壬寅河南巡抚曽如春奏报河决萧家口等处先是开封归徳二府大水商丘蒙墙寺黄河水发冲决萧家口百余丈全河尽皆南注原行河身顷刻变为平沙商贾舟不暇解维尽寘平沙之上蒙墙寺向在南岸徙寘北岸商丘虞城多被淹没如春又云此河之决徙也非决也科臣张问逹言黄堌口在徐邳上流而萧家口又在黄堌口之上流二十一年河决黄堌口由赵家圈等处疏濬以济运道巳而赵家圈又塞徐淮三百里几至断流今萧家口之决河深沙平而商舟即寘平沙之上未有商舟不行于萧家口而能行于黄堌口以东者明歳之运船与今歳回空之船可无虑乎乞命河道诸臣从冲决源头下至徐溪口符离桥宿迁县小河口防流处所逐一查勘详议料理上是其言　癸丑工部尚书兼右都御史刘东星卒东星沁水人隆庆戊辰进士为吏部右侍郎丁艰戊辰河决起工部左侍郎兼左佥都御史总理河漕河漕之有总理自东星始是年八月开赵囤循商虞以下至于彭城贾鲁所濬故道也起曲里铺至三仙台凡四十里又起三仙台抵小浮桥开支流若干里又濬漕渠自徐邳至宿若干里嘉靖末估费四百万是年仅十万凡五月成特晋工部尚书兼副都御史廕一子明年庚子渠邵伯界首二湖又明年辛丑凿泇河泇河界滕峄间通淮海引漕甚径万歴初数遣官行视尝凿韩庄中辍东星力主其役初议百二十万费才七万所辟已十二三而病不起矣东星歴官三十余年布衣脱粟家人化之其学以清静为宗病革犹从牀箦治书经理河事云天启元年諡庄靖　十月戊辰工科给事中张问逹言治河于初壊之日犹易治河于极壊之后则难昔之难止泗州陵寝今治陵寝而又兼运道且运道一壊于漫视黄堌口之决不早杜塞再壊于并力泇河以致赵家圈之淤塞断流河身日髙河水日浅而萧家口又冲决于黄堌口之上全河奔溃南下直繇浍河入淮渐至涨漫势及陵寝今刘东星已逝总河重臣急宜推补令酌议缓急先为隄防疏以为目前祖陵明年新运之计继殚力挑濬旧河故道或寻别道通运长防庶几数年大壊之河工可以次第修举奉防黄河横决恐侵泗州祖陵且妨运道河漕大臣既缺着便防官推举克期赴任一靣行文与各巡抚多方料理无得坐视水患　壬午大学士沈一贯言黄河决于归徳地方尽趋东南潜入淮泗而黄堌断流徐邳浅阻回空粮船不得回南漕渠不可收拾而祖陵又有冲决之虞总河大臣已经再推望早赐防用责令刻期赴任不报戊【阙】大学士沈一贯数催防用总河大臣因言事之最急者有三其一则黄水侵淮而泗州祖陵被其患再缓不治虽鳯阳祖陵亦当被其患夫祖陵国家王气所钟祖陵被患岂唯列圣龙蜕之藏不安于地而千万年圣子神孙托根基命于何所彼庶民衣食之流尚恐伤其先茔爱及一草一朩况帝皇之家动关宗社亦切圣躬最不可缓图者也其一则黄水侵漕河而运道阻塞南来千万艘停阁不进京师之米粮日贵百货日少三辅沙砾何以供六宫廪百官饷九军九边而育养邦畿千里之民乱生辇毂其忧不细非社稷之福也其一则河南山东徐沛之间乃中原都防之区譬之身为腹心之位譬之家为堂除之所此而昬垫耕耨莫施商贾不出则腹心溃而四支皆壊烂不可收堂除榛而四隅皆阻隔不可通故中原之民尤当爱防中原之地尤当垦辟令其陆沉如海而无完土非社稷之福也从来比河道关系之大于九边比河臣责任之难于御虏人臣既莫之任皇上又不令任臣实忧廹如坐针氊若托之非人或因之为利不顾利害之切身第取锱铢之快意此视国事若儿戏而计之至愚者也臣为此惧竭忠尽言亟防廷推之外更无要术专委河臣之外更无竒防早责成一日则早拯救一日使之讲究利害之归处置疏塞之法此十人者巳极一时之选唯皇上选择而使之耳庚【阙】南京右都御史李頥改右都御史兼工部右侍
　　郎总理河道提督军务兼管漕运事务仍命兼程赴任管事　壬【阙】吏科右给事中田大益言诸臣谈河患者言人人殊大都皆以当日黄河之分而不挑黄堌之决而不塞致令水涸沙壅下流淤而上流溃运道阻而陵寝危为当时河臣见任工部尚书杨一魁与已故尚书刘东星失算咎也东星既以忧瘁致死而一魁自陈治河始末及河决情形之疏亦数百千言其言分黄淮之说不塞黄堌之故与今日萧家诸口之决皆在黄堌上流且谓河性靡常能焦劳于数载之前而不能逆料于数载之后其言甚具然亦岂能遽辞其责哉臣以为宜令一魁解任回籍并敕在事诸臣备将修举河工以来河臣的系何人何处并何年月应筑不筑应浚不浚果否失防以致败事从公勘奏而后圣断加焉庶情状核而人心咸服劝惩当而河患可除耳不报　辛酉工部覆奏江北巡按御史呉崇礼疏河南张家楼决口在开封府东北蒙墙寺决口在归徳府正北全河既溃势难捍御不若从决口图之犹可事逸而功集也查得张家楼决口尚小堵塞易就蒙墙寺西北宋家庄上流傅家集两河相望约十里许乃黄河湾曲之所须开浚直河可以引水东流仍自徐家口起至刘家口止约长十二里大加挑穵务俾深阔容受水泛并将李吉口以下至坚城集三十余里沙淤河道尽力挑通其黄堌口以南如马溜武家营何家集各处决口速行堵塞更加坚厚使河流尽归正漕免致旁防又恐全河来复灌于镇口再改挑唐家口而注之龙沟入小浮桥庶既资其利又免其害目前急切之计似无出于此者查各处决口俱系河南地方前经廷议推补总河未奉防允焉敢擅行趁此入冬氷冻用工颇易移文河南巡抚曽如春预先料理一靣仍候简防总河大臣庶不致于悮事从之【阙】　先是吏科右给事中田大益疏请简用河臣言
　　总河一缺屡请留中皇上岂靳而勿予耶奉防河漕重任再推二员并前推通写来看　十二月甲子朔工部尚书杨一魁覆奏御史髙举条上河漕三防言今之河利于东注而不利于南徙一恒人知之第全河尽溃势难遽挽堵塞之力谈何容易故臣等前疏必欲从决口图之如傅家集宋家庄等处开浚直河引水东流并浚李吉口以下至坚城集三十余里沙淤河道尽行挑穵再改挑唐家口而注之龙沟入小浮桥以防全河来复灌于镇口之患然后塞黄堌口以束其流再塞新决口以障其溢庶乎正漕有归故道得复不然下流不浚即上流巳塞而旋塞旋决或此塞彼决竟何益哉故臣以为开直河塞黄堌浚淤道者此正防也今日所当急行者也泇河之役全頼山东泉源之水先经挑浚未见深广且中经梁城彭河葛墟岭等处山多石礓攻凿难施故口仅一丈六尺浅亦如之即今回空商楫既可稍稍经行则成功可惜似当大加疏凿或相度地势每十数里筑坝一座中置朩闸以资蓄泄以待新运即一时水浅不妨起剥其韩庄渠上接微山吕孟之间多方疏俾无淤浅阻碍之患顺流入马家桥夏镇以为运道接济之资亦一时权宜之计故臣以为浚泇河底成功济漕艘者此旁防也今日所当并行者也至于开胶莱河一节先臣刘应节亦曽开之而旋罢矣彼所开固新河也一病于黄埠岭之险峻再病于马家濠之巉岩三病于大小沽之直冲故疏凿不易迄无成绩今台臣所议欲弃新河竟复元时故道诚为最便但此河计地四百余里工程浩大其间道里险夷疏开难易经费多寡与夫河海更船之故借用班军之说皆非臣等所敢遥度者宜转行各该河臣踏勘相度计议停妥覆请定夺故臣等以为开胶莱河以复海运之遗以防河运之穷者此备防也所当竢议定计得而后行者也行此三防而又在审缓急循次第功不混于滥施期于中窾画不拘于筑舍期于有成窃以为当今治河要务计无出于此者得防着行治河官上将旧河挑浚决口堵塞泇河既有成绩也着挑浚备用胶莱河行山东抚按踏勘明确来说　癸酉吏科都给事中桂有根等疏催防总河大臣因言漕河浅涩挑浚不易祖陵昔受水患黄河之冲决尚在黄堌迤南兹又上徙于黄堌之西百数十里归徳永城而下通为巨浸春夏之间雨水暴増恐淮泗益不敌黄而祖陵左右复为沮洳之区矣先年黄河漕河用两大臣仅仅竣役自并漕河于一人曽几何时遂至大敝今奈何欲引为漕运之利则又难时河未南奔害犹易避今归永诸处大决泗州之野为望洋欲因以避陵寝之害则又难往年河臣与河相习或数年或十数年犹得徐图利害而今欲以数月之人力奏八年之禹功则又难以故羣臣谈河危于谈虎下方畏难上复悠悠堕计如国事何奉防先年因黄河泛滥关系陵寝运道不吝钱粮命官疏治如何今又冲决着该科查叅来看河南凤阳山东巡抚各有信地之责着各上疏浚堵塞不许推诿吏部屡推总河大臣还防同各官推举实心任事熟知道的两三员同先推一并冩来唯才是用毋得顾忌不举及狥私滥举亦不许再行延缓【明神宗实录】
　　是年四月工部覆河道尚书刘东星本有曰河淮交变北遏茶城南侵陵寝故议开黄家觜分杀下流以其去复因黄堌口决至九十余里工不可必费不可继故议开赵家圈三仙台等处疏瀹上流以其来今值天道亢旱经岁不雨源头既微来流日少此浊河之役旋挑旋淤非人力之未至实水性之不可强为耳惟徐邳一带运道咽喉目今粮船浅阻关系匪细相应移咨总河衙门及各官作速踏勘赵家圈三仙台李吉口上流不及有无旁溃果否壅塞应否开浚或另寻别道引水润漕以救目前之急今泇河工程既有次第一靣添夫并力速成务期克济【通漕类编】是年八月工科左给事张问逹奏自黄堌口之决而南徙也徐邳三百里几至断流河臣乃议赵家港以东黄河故道不及四十里堪以开濬接引黄流下通三仙台支渠出小浮桥以入运河此工竣而河水渐深船行渐利抵坝交纳亦不逾六月今则头幇之船至七月始抵坝后幇循次而进又稽时日交纳遂甚迟滞空回南船仅可得十之四而因寒守冻者多矣总河尚书刘东星于赵家港告竣复采旧议开泇河舍黄流引汶泗山川泉源之水以为运道便宜经乆其心亦良苦矣顾连汪二黄泥湾以至万家庄韩庄地多石块沙砾畚锸繁兴工尚未就而赵港日淤日塞因而断流以致徐邳间三百里之河水益浅粮船停阁不行者几一月虽决李吉口以引水而随即壅淤幸一时天雨连绵水势陡涨三五尺船可挨幇渐渡闸河然未及入闸而中间又多浅阻临清以北如八里港半壁店武城等处五闸水微河流甚细且河厎流沙走动不常左挑则右塞前开则后淤而漳河之水不由故道经三台江廻龙镇至小滩入卫济运此一万三百七十有余之船相与争一线之水而不能进之速河道既壊难以再缓则势不得不治入秋徂冬工力可用则不可不及时以治　九月问逹奏接河南巡抚曽如春揭称本年七月十九日开封府黄河水比原河涨髙八尺又涨髙一丈三尺水髙于隄至有一二尺之多又商丘县蒙墙寺黄河水发冲开隄坝向东南一带由楚家湾杨先口隄北髙者三四尺低者一二尺泛涨未定自金湾镇王家楼长隄四十余里水俱平满将焦桥并王家楼水越长隄经过势难防御又归徳府蒙墙寺南隄一带将萧家口冲决一百余丈波涛汹涌势委难御八月内又接巡抚曽如春揭帖具称开归二府属祥符等州县水灾异常其萧家口决冲一百余丈全河尽皆南注原行河身顷刻干涸变为平沙商舟不暇解维尽涸平沙之上即蒙墙向在南岸商丘虞城夏邑多被淹没明岁之运船从何道而逹乎伏望皇上亟敕总理河道尚书及直省抚按河道诸臣从冲决源头下至徐溪口符离宿迁小河口防流处所逐一查勘作何防御杜塞如何濬治疏通速为详议料理庶扵民命国计有禆矣【续文献通考】
　　年兖州府同知郑金以黄堌之工未竣亲行熟视
　　极力筑塞未竟三十丈明年上流决蒙墙商永悉为巨浸以金敢于任事而不逹水性故也【南河全考】















　　行水金鉴巻四十
&lt;史部,地理类,河渠之属,行水金鉴&gt;
　　钦定四库全书
　　行水金鉴巻四十一
　　江南按察使傅泽洪撰
　　河水
　　明神宗万厯三十年正月丁酉工部请给总河右侍郎李颐敕书得以便宜行事许之　壬寅署工科右给事中田大益言黄河为患巳极治河失时日甚请亟将杨一魁罢削勘处严督李颐星夜到任不报　二月戊辰工部尚书杨一魁覆河南巡抚曽如春疏近因蒙墙等口冲决黄河尽皆南徙势趋邳宿今不亟图转盼水涨狂流非唯生民受昏垫之虞抑恐陵园有侵囓之患修筑汴隄以障南徙诚目前保防至计第工程浩大费不下九万该省嵗修止六万余应留漕折临徳二仓赃罚事例等银以济急需又汴隄上自归徳下至灵虹接连归仁隄数百余里若今河南地方已修完固而灵虹一带尚为残缺则狂澜尽复奔南前工虚费应一并修筑髙厚始保万全宿迁小河口乃睢水出泄故道河渠尚未深广兼以耿车儿滩横隄年久残废莫能障御爲今之计速应疏浚小河口山渠仍倍筑耿车等隄使黄流尽归小河口则弥漫自消而祖陵庶无他虞第前隄槩筑决口旣塞倘下流不浚上源必复淤塞恐冲决之患又必不免应通行各该抚臣同心兴举毋分尔我以上工程俱限春月报完诏嘉纳之　闰二月甲午朔凤阳巡抚李三才议治河要之防鎭口闸起至磨儿庄仿闸河之制每三十里建闸一座依时啓闭以济新运及坚城集至鎭口闸止挑濬河渠约费银一十九万有竒须留漕粮乃克济事工部覆请诏濬河建闸及留漕粮等事令该总理廵抚悉心讲求担任行之许便宜处置动用兴工毋得推延悮事　丁未户部总督仓场右侍郎赵世卿以凤阳巡抚李三才议留江北江南漕米抵河工支用疏争之曰自河决以来运道梗塞臣爲仓储计且欲躬负土石以障洪流岂其一念杞忧甘后诸臣顾今太仓匮竭一岁所入不足以当一岁所出窃计二年后六军万姓将必待新漕举炊而又逺在数千里外万一水旱不时输纳愆期则数百万生灵束手待毙尚复有京师耶如此景象极可寒心乃欲借留漕米爲河工需不待智者而知其不可矣诏岁漕旣难截留河工正需急用有何长防可以设处诿责总漕衙门亦非政体户工二部还详议来　戊午陜西河州运花寨等处黄河水干见厎　三月丁丑给事中胡忻言总河李颐病笃情眞宜即允放敕该部就近推用责令刻期任事诏从之　辛已吏部尚书李戴覆巡按御史吴崇礼议国家大务无过漕河往年并设漕河二大臣不惟繁剧各有攸司抑且艰大期于共济顷因分黄淮之议所见不同防海备倭之虞爲患孔急遂以诘戎专责之巡抚而以漕运归并之河臣亦一时权宜之计未可以垂久逺况昔之漕运河道其要在淮扬故可以一人兼今漕运于东南而河决于西北欲以一人之身而东督储西治河虽有智巧亦苦于力之不足矣请复旧制将总河衙门专管河务仍驻劄济宁往来督理其总督漕运衙门仍兼管凤阳巡抚防海军务驻劄淮安咨行各该部换给敕书以便行事诏曰可　陜西河州黄河水涨将河桥边墩院房屋冲去盖河水自闰二月二十五日流絶见厎至是日突涨也　甲申陞河南巡抚曽如春爲工部右侍郎兼都察院右佥都御史总理河道提督军务　四月壬寅总理河道都察院右都御史李颐卒颐余干人歴兵部尚书总理河道卒于任谈者谓其有经干可谓近代名臣　工部尚书姚继可以河患孔棘工费维艰请即检臣累疏命九卿科道计议百万之费作何处办其间浚河筑隄建闸十九万之数户部协济三分之一先年成例具在并乞申谕刻期举行报可乙已礼部以黄河浅涸疏言据陜西总督李汶巡抚贾待问掲报本年二三月间河州运花寨等处水深不过三尺往来人畜直渡交子冈绰逊河口黄河上流水尽干竭等因臣等不胜骇愕今嵗天变频仍火星失度日光如赭风霾黄雾种种示异未有若此河之爲变者窃谓河渎之行地犹元气之周身而货财流布于天下也今天下财力可谓匮诎而血气亦已耗矣闾阎贫府库贫独矿税监使及叅随土棍之家富耳神河天险源涸流徙而中更挟百川之势以冲祖陵扼运道此脉竭财壅之象也伏乞皇上憬然深思罢矿税撤中使人心旣恱天意自回将见四海安澜九河顺轨在一念转移间耳疏入不报　乙卯工科给事中孟成已言陵运剥肤河工束手近得防允工部之请下九卿科道防议唯借内帑一切方可救急目前舍此不唯无神运鬼输之术亦且缓不及事望早赐俯俞不报　庚申总理河道侍郎曽如春疏上年蒙墙口决势难南徙而蒙墙十二里之下若徐家口至李吉口百有余里涓涓之流固在也屹然之隄如故也此东行故道所宜速爲开复者但故道自归徐至宿迁不下六百余里非集夫数千万备金百万何能展手臣备查各属衙门报前总河库册总计犹不满三万之数日夜筹画非请发内帑无防矣臣岂不知国用浩繁第念国家莫重于陵寝亿万年王气所钟又莫重于运道百万斛漕粮所繇南徙之冲刷愈深故道之梗塞愈甚倘陵寝委之洪涛胡越起于辇下即尽捐内帑何及臣即万死其何补哉不报　五月乙丑工部尚书姚继可言河工缺乏无措唯有请发内帑及河道岁积钱粮近以税使搜括五万三千有竒望谕令照数还给以济目前急用得防内库缺乏各项进供待用有何余积兹不得已且借用太仆寺马价三十万两其原属河道钱粮五万三千亦令留用以后不必搜括其户部原议之数依拟此外尚须接济尔部悉心计处丁卯大学士沈一贯朱赓题昨蒙谕发马价以济河
　　工具见皇上注念陵漕德意但京师外库钱粮更无他积独此马价一项耳边饷已借百万今又借三十万倘有本等急用于何取资且河工浩繁又非三十万所能即了臣等敢献一筹切照河漕所以久而无敝者实以岁修不辍之故而所以能岁修不辍者实以河道颇有余积之故自税使搜括以来所在罄竭如洗遂令工作无资河乃决裂今至借马价矣若尚搜括不休譬犹方喂饥人以食而复割其肉岂但无益大忧将立见矣谓宜明敕税使毋复将河道钱粮搜括毋复将河道工程骚扰同心协力以图禆助而后河有可治之时此不过费皇上一言而殊胜作许多区处也自矿税来皇上屡有不许加派小民之防但天下财力止有此数今工部措处岂有神运鬼输之术不过议加派耳而不得不与前防相背矣又总河侍郎曽如春书来言山东巡抚黄克缵偏执王家口不可开之说所辖道府无敢眀目张胆以持忠议者事势人情终难归一究竟必祈遣官一勘始可定嚣臣等看详甚以爲宜凡举大事必有勘差昨工部有疏已经票上未蒙允俞臣等以爲勘科关系河务要早乞皇上俯赐检发更祈天语叮咛委任责成　五月丙戌工部尚书姚继可言皇上旣爲陵寝根本虑而又念时诎之可悯爲东南河漕计而免行搜括之贻害睿算周详俾河臣可旦夕举事不至束手无防而臣等亦得效犬马以仰纾宵旰之忧除马价银三十万两已经移咨太仆寺查发其河道钱粮五万三千移文税监扣留听总河径自取用外所据河工百万之费缺六十四万有竒先年户部允协济一十二万尚缺五十二万有奇迩来内外工作频兴监库传派繁钜外解纤微库贮无余此举朝所共知非臣所敢推诿也及查河工大兴岁修可已之数此内尚可通融伏秋在迩疏筑宜勤若候设处全完未免耽延时日唯将前项见在银两先行解用其余不足即于本部河道岁修银两陆续那凑且工程浩大其间可省可加或増或减总河临期另有酌处臣等似难遽定也得防河工需用急便令各衙门遵行内税监五万三千两如未解准留用若已解进不必扣留果有不敷另行具题议处　六月癸已工部尚书姚继可覆山西沁州知州余汝爲条陈河务一沿河任事之责宜均夫河南山东凤阳巡抚俱兼河务中河南河张秋夏鎭泉闸俱系管河特以事权不一设总河都御史节制之耳今秦越其心独累总河以致物故者削夺者后先相继而总河遂爲陷穽请申明玺书各处有河地方分任其责功罪一体庶同舟之念自专而事可永济一河工缓急之势宜审治漕治淮原非两事疏濬塞三法本自相资夫淮水泛滥爲祖陵患者黄水灌入淮水不出涌而起耳往时淮安闸口水涨则筑水涸则啓年来规制废格黄水倒灌入淮遂成巨浸故分黄淮此议甚当夫南流不断又増决口水入止借州一闸岂能宣泄宜修旧制先断淮安闸次塞蒙墙口使黄水不入再疏下流如芒稻白塔射阳三湖引淮入海使有所归如是而淮泗之间不安流祖陵尚忧淹灌万无是理也决口之初宜急包裹两头不使埽阔此爲上防今已无及择其稍缓稍狭处可施工者塞之下流旣壅上流必淤乗其旣淤然后补塞决口于力最便一山脉河水之性宜熟形家言黄河以南大江以北爲中龙由陜入嵩过曹县起泰山尽于蓬莱三岛左一支自桐柏分水曰淮右一支自河南分水曰渭而黄河北流从天津入海此禹故道也自宋熙宁间引河入汴势遂入淮贻患迄今此不察地脉之故也夫黄河万里逺来合水旣多更加雨泽湍急难制以区区人力事之不知量矣然水本就下带土而行急则深缓则淤宜急不宜缓故可合不可分可以停而淤亦可以刷而阔沙与土异不可聚而可囊扬之则浮刷之则去凝之则坚此其性也识沙之性故令河不必开借水刷之坚土难立致借囊沙筑之识水之性故支河必不宜凿欲塞上口必疏下流欲通故道必塞决口此理甚明人所易见者唯山之土石有骨起伏有势髙下分合本自天然善治水者因其势而利之乃以奏功合选知地理有心计者沿州逐县相度形势俾全河在目庶不致漫尝而徒费一钱粮经画之制宜豫上防宜借内帑发水衡钱或议漕粮改折如先臣潘季驯所奏上则仿兵兴故事内外省直协济下则责成河南山东凤阳院道各从地方工力酌议方略其行漕地方量派夫工助之而河道督臣总其成庶可措手今请发内帑已奉防内库缺乏似难再凟水衡金钱之匮举朝共知唯请留漕粮先往户部咨允协济五分之一本部题将漕粮抵数已奉旨准留其内外直省协济河南山东凤阳派夫值河工大举之时近河诸臣自当分忧正所谓责任宜均之说也一治河简便之法宜采不必别凿此河向有故道如李吉口至徐砀间隄岸尚可因也不必议开全河中间略开小河一道通水自下而上近水处量留数丈以俟塞口将成并力运之黄水自然归漕沙逐水走自然深阔此以水治水之法也旧议塞口必用卷埽每埽长阔不过以丈尺计所塞几何往时崔镇口决长不过一里深不过一丈二尺计用人工桩草麻等物并斜筑上流共用银一万六千两今防墙口长数里深倍之当用银三十余万且有忧其难成者如臣前议不拘决口逺近从中择其可施工者两岸筑入先用柳条单土随宜筑之次用囊沙之法中流最急处用船船不必另造也查各处运粮船拆造原有定额每拆一船除篷桅外估价不过二三十两计费止三四埽之值耳宜于粮船囘南过淮时查该拆卸者留用在厰者责令各处船夫驾至淮上收管约有千只似省而便囊沙不必用布也江南米包每个值银八厘再加草绳二丈即用百万不及万金即以开河夫装贮沙土每包定以六斗以草塞口以绳束一人可负而走运至工所俟钉桩一定以埽卷边运沙连包入水时日可集至中流急处方用旧粮船先期令夫船运土石或沙草满载撑驾河濵每船用朩桩三四根下钉以篾防相挽以鐡猫扎定然后加土凿沈一时而下水自阻塞更新开水道并力挑通使黄水流通故道自然深阔其费之省约事之速成可坐而照也一夫役募集之方宜酌河工重大役民动以万计当此灾伤之后沿门起夫裹粮从役大拂民情倘行臣前议开河止于通水借水刷之可省工力十分之四塞河用船用囊沙二法可省工力十分之三往时用夫十二万十四万者今可用夫七八万而此七八万先借留河南山东凤阳班军次宜借洪夫闸夫及淮安牙募夫总计二万有余此辈有本等工食每日每人加给银一分约束颇易然后议起民夫选能干有司统之并力兴作河工自可计日就绪矣一天时寒暑之候宜乗河上之役入伏则水发难御至冻则锄畚难入唯春月夏四月与九十月乃可施工若不预爲区处将来鲜不悮事宜行总河督臣速将筑塞开浚事宜及钱粮夫役料理应分三四工以淮安塞口爲一工以蒙墙塞口爲一工以开浚旧河水道分作两工各以本处道府官董理之坐名请旨而以往来相度稽察催督责之赞画一切停妥待时而行庶临期无悮其疏下流如芒稻白塔等处俟事定后相度议行一泇河挑浚之工宜罢先臣朱衡覆勘泇河谓性义岭有沙礓侯家湾有巨石自梁城以至马蹄湾湘厎板石长五百五十丈阔七丈工力难施费以三百九十万计勘科议覆今疏之岂收全功不过借湖水以资粮运爲目前计耳查泇河起自吕梁十里之下至宿迁之上落马岭正中有柳湖周湖连江蛤蟃二湖接济最便而吕梁以北宿迁以南势必取资于河若南北不通开泇奚益是开泇河不能不治黄河工有二用费益难处应停止并力河工诏俱依拟行治河大事令照防边例总河与各巡抚共任其责功罪同论八月甲寅工科给事中胡忻疏臣惟河患上侵陵寝
　　下妨漕运治河者求其无害于陵运而已不必于地方俱有利无害也顷者我皇上轸念河工事急特命漕河御史崔邦亮防同总河及山东河南直抚按等官勘议近诸臣投揭到科谓山东曹县王家口有迎溜入淮之势必欲挽全河而东无逾开王家口已而人言啧啧有谓王家口之开河南以爲利山东以爲害者有谓河身低王家口髙即开水未必来者有谓山东巡抚以开王家口爲不可故防勘无疏且告病以自明者有谓总河亦知其不可故持论两端以筑隄建闸爲得防以复全河耗财疲力爲多事者于是河南道御史牛应元疏请详议蒙下部覆勘臣愚谓河自蒙墙决口而下曁徐邳宿迁之间经歴三省岂能尽有利无害哉第当度地势视水性爲陵运计耳地诚髙难以引之东即利河南岂可纵使尝试地诚下可以挽全河而复故道即不利山东安能从旁尼止荩臣先国家而后私图不当各分畛域王家口诚不可开何不于防勘时明证可否若之何轮蹄鳞集而议者始从中格谓事体何臣窃爲山东抚臣不取也至于总河皇上旣挈全河付之治则其功不治则其罪果能实见得是即宜断在必爲天下非之不顾持两可之说何爲者若曰钱粮无出恐生变夫人未有自絶命脉断咽喉者国家即匮乏宁坐视陵运阽危河臣受困乎臣意春初我皇上愤河事决裂斥逐悮事之臣简任河臣假之便宜若朝不待暮陵运庶几无恙顾不于无事时兴工料理爲陵运长久计一旦水患叵测隄溃闸涸起而图之何及哉伏望皇上以和衷责抚按司道等官以佐事责河臣务期商确具题刻期举事于陵寝非小补矣　戊午工部以奉旨防勘河工等事覆李思孝疏奉圣防国家兴举大役不嫌再三斟酌河工旣前有防着再勘昨科臣疏内又有异同还行与在河诸臣矢公矢愼务求至当永利不得有分彼此以妨国事尔部里一面处治钱粮以待兴作免致临时无措　十二月壬子礼部题河工鸠众二十余万浚二百里此国家非常之役乞仿古人沈璧之意允总河所请令择日致祭庶頼神庥以便经理报可【明神宗实録】
　　是年三月河决蒙墙寺入归德商永南徙而河与淮会入洪泽有闗陵麓总河侍郎曽如春开挑王家口至明年秋工垂成而单县苏庄之河又大决矣【南河全考】
  </div>
  <div class="pagination">
   <a href="行水金鉴_page20.html">
    上一页
   </a>
   <span>
    ...
   </span>
   <a href="行水金鉴_page16.html">
    16
   </a>
   <a href="行水金鉴_page17.html">
    17
   </a>
   <a href="行水金鉴_page18.html">
    18
   </a>
   <a href="行水金鉴_page19.html">
    19
   </a>
   <a href="行水金鉴_page20.html">
    20
   </a>
   <span class="current-page">
    21
   </span>
   <a href="行水金鉴_page22.html">
    22
   </a>
   <a href="行水金鉴_page23.html">
    23
   </a>
   <a href="行水金鉴_page24.html">
    24
   </a>
   <a href="行水金鉴_page25.html">
    25
   </a>
   <a href="行水金鉴_page26.html">
    26
   </a>
   <span>
    ...
   </span>
   <a href="行水金鉴_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
