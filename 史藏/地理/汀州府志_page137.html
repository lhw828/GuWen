<!DOCTYPE html>
<html>
<head>
    <meta charset="UTF-8">
    <title>汀州府志 - 第 137 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汀州府志 - 第 137 页/共 162 页</h1>
    <div class="content">　　童氏　连城黄孙震妻。归二载而夫卒，家贫子幼。或以微言尝之，氏泣曰：“黄氏仅此一线之孤在，或有二心，三世之鬼馁矣。”忍死鞠孤，以至成立。人咸钦其苦节。
　　陈氏　连城罗应元妻。年二十四夫卒，事嗣姑以孝闻。雍正丙午岁祲，氏令其子麟光，出所有以赈饥。年七十，郡守曾曰瑛旌以节孝。
　　傅氏　连城汤朝鳌妻。年二十五夫死，饮冰茹苦六十余年。
　　华氏　连城蒋心洽妻。年十七归心洽，甫一载而寡，励志苦守，以节称。
　　项氏　连城汤仙五妻。年二十一夫死，孝事耄姑，足不出户。
　　吴氏　连城蒋心浃妻。年十六，未嫁而夫病，父母遣归蒋，侍汤药，未几夫亡，吞声忍泣，恐伤舅姑心，教嗣子，弱冠补弟子员。
　　张氏　名素清，连城李兆骧妻。嫁甫三月，夫客死，矢志育嗣六十余年，未尝一出阃门。
　　罗氏　连城黄孙芹妻。年十九夫死，育遗孕松度。后松度复夭，妇童氏年二十一，奉姑以终，人称双节。
　　黄氏　名瑛，连城谢霞龙妻。年二十四夫死，家贫，纺绩度日，孀居五十余年。
　　黄氏　连城陈兆璿妻。年二十一而寡，奉姑育子，冰操凛然。
　　伍氏　名梅魁，连城江学洙妻。年十九适江，尽妇道。夫没，自缢，救苏。姑泣劝，乃强存余喘，苦节数十年。
　　黄氏　名嫦英，连城陈兆洙妻。年十五归兆洙，十八而寡，奉姑育子，以完节称。
　　李氏　连城谢占熊母。年二十一夫卒，矢志守节数十载，不出户庭。
　　李氏　连城黄学成妻。夫早夭，氏奉姑育子，守节四十九年。
　　刘氏　连城黄孙琳妻。年二十而寡，矢志抚孤。子莲为诸生。
　　杨氏　连城邱龙全妻。夫死，年甫十八，守节六十三载。
　　赖氏　上杭詹鸣华妻。年二十而寡，遗孤周岁，两姑孀居，氏供菽水无缺，抚孤子有成。顺治十四年旌表。
　　罗氏　上杭黄堂妻。年十九夫殁，无子，择夫姪为嗣，泣血三年，苦守四十五载。
　　赖氏　名秀姑，上杭周有仕未婚妻。年十七有仕卒，号泣欲奔丧，父母不许，乃誓不再适，屏居绣佛。年七十八卒。康熙二十三年旌表。
　　林氏　上杭蓝蔚文妻。年二十夫殁，无子，孝养翁姑，历节四十载。康熙二十三年旌表。
　　杨氏　上杭林如纬妻。年十九而寡，遗一女。事老姑以孝闻。康熙四十八年旌表。
　　傅氏　上杭袁某未婚妻。夫死，奔哭极哀，誓以死殉。翁姑曲慰之，氏即执礼孝养，终贞其节。
　　锺氏　上杭张瑞麟妻。年二十而寡，子三岁，誓不再适。翁病，氏祷天，愿以身代。姑目疾，氏以舌舐之，复明。寿七十四岁。康熙五十年旌表。
　　张氏　上杭周兆元妻。年二十夫殁，无子，矢志坚守，孝事翁姑。祖姑陈氏目盲，护持不离左右。卒年七十八。
　　蓝氏　上杭包集球妻。年二十一球卒，蓝方娠产女，悲哀引决。翁姑谕止之，乃立嗣子。织布度生。及翁姑继没，祖姑八十余，蓝侍寝食不少倦。及卒，拮据丧事，节孝两全。
　　郭氏　上杭罗汉聘，未婚。年十七汉卒，闻讣即自缢，家人救解。三日水浆不入，越月奔罗，成服终丧。后得病，不医药，曰：“此吾十八年前之心也！”悬夫像于室，哭奠曰：“吾今可以死矣。”瞑目而逝。雍正五年旌表。
　　雷氏　上杭刘世琼妻。年二十二而寡，奉翁姑孝，教子有方。卒年八十。孙徽漳州训导。
　　邱氏　上杭薛翰人妻。年二十八夫亡，孝事舅姑，抚教二子成名。卒年五十二。
　　李氏　上杭林得玉妻。年二十八夫殁，矢志靡他。寿八十有五。
　　郭氏　上杭梁靖若妻。靖若卒，氏年二十六，事翁姑无缺养，孤子有成。年四十九卒。
　　江氏　上杭诸生蓝弦妻。年十八夫卒，刻志守节，孝养翁姑，抚教孤儿，荼苦五十九年。
　　刘氏　上杭郭世昌妻。昌殁，氏年二十三，守志抚孤儿，事舅姑以孝著。年五十八卒。
　　梁氏　上杭邱庚长妻。年二十夫殁，纺绩奉姑。姑没，丧葬尽礼。孀居三十七年。
　　林氏　上杭郑人俊妻。夫殁，氏年二十八，双白在堂，家无担石，艰辛勤俭，以供事育，孀居四十六年。
　　刘氏　上杭雷薰史妻。年二十夫死，誓志抚孤，侍养舅姑，终身惟谨，慈孝兼尽，人无间言，历节五十一载。
　　吴氏　上杭罗诰甫妻。年二十寡。子天祺，为邑诸生，吴乃见齿一笑，五十年未尝有也。人咸服其苦节。
　　蓝氏　上杭詹光近妻。近没，氏年十九，奉孀姑孝谨，抚嗣子有成，苦节五十余年。
　　陈氏　上杭黄亦振妻。年二十夫亡，无嗣，孝养翁姑无缺，励志食贫，孀居三十五载。人称孝节。
　　刘氏　上杭庠生郭宽妻。年二十四而寡，无子，择贤为嗣。舅姑疾，吁天益算，愿减己寿。苦节三十五年。
　　叶氏　上杭邱龙德妻。龙德赘于武平叶姓，甫九旬而逝。氏兄利富室赀，迫令改适。氏诳以夫骸得归葬，惟所命。兄与之归，谒邱氏祠。旋迫宁家，氏操刃自矢曰：“今日乃得为邱家鬼，如苦相强，有死而已。”居小楼，以纺绩所入，葬夫先茔侧。厉节四十年而卒。
　　黄氏　上杭监生邱塙妻。夫死，守节。有夫族孀妇贫无依，众劝其改志，氏给粟布，二十余年，俾以节终。雍正丙午、乾隆丁卯岁饥，赈粥，捐百金于宗祠，供子姓膏火。孙德孚为诸生。
　　邱氏　上杭李瓒妻。年十五归李，二十一而寡，为夫立嗣，事耄姑尽孝。乾隆元年旌表。
　　游氏　上杭邹学圣妻。年二十一夫亡，事舅姑，育遗孤，以孝节闻。乾隆四年旌表。
　　陈氏　上杭丁粹诣妻。年二十六夫亡，事舅姑，克尽孝道。姑病，为之舐目。守节四十六年。乾隆十年旌表。
　　邱氏　上杭罗廷妻。十七岁归廷，善事祖姑。越五载夫殁，冰霜自矢，趾不易方。乾隆四年旌表。
　　赖氏　上杭江懋坚妻。夫早夭，遗孕生男，抚育有成，孀居三十五载。乾隆十一年旌表。
　　邱氏　上杭莫贤祖妻。年十八归莫，仅二十七日而寡，冰操三十余载。乾隆十二年旌表。
　　邱氏　上杭吴玉如妻。年十八归吴，二十一而寡，矢志抚孤。孤夭，抚孙，守节六十五载卒。
　　孙氏　上杭张珦妻。事姑以孝，夫卒无子，氏矢志不他，虽饔飱不继，没齿无怨言。
　　胡氏　上杭郭连叔妻。年十七归连叔，十九夫亡，姑耄，遗孤甫四月，纺绩以供事育。未几，孤复殇，为夫立后，兼哺幼姪，五十年足不出阈。
　　赖氏　上杭诸生詹大谋妻。大谋赴乡试，道卒，家贫无子，氏痛不欲生，既而曰：“吾不苟延视息，老姑何依，且吾死谁为夫立嗣耶？”杜门纺绩，并日而食。女子四人，俱择士人嫁之。闻夫有姪客于粤，偕弟往招之还。夫侄不可，氏痛哭而归，赍志以殁。
　　何氏　上杭诸生罗廷莱妻。廷莱早夭，冰霜自凛者三十余年。舅姑塚为豪家掘，何氏痛哭，讼之官，得复葬焉。
　　谢氏　武平熊道行妻。年逾二十夫亡，誓死抚孤，足不越阃，训子成立，事舅姑以孝闻，年六十余卒。
　　林氏　张氏　武平锺敏德妻、妾。夫亡，遗二孤，同心共守，后子俱列胶庠，乡人称之。
　　林氏　武平锺德莹妻。年十六归锺，未期而寡，立姪为嗣，孝事公姑。训子成立，长游于庠。守节四十年。
　　罗氏　武平周溶妻。二十二岁夫亡，有二子，家贫，刻苦奉舅姑，鞠孤子。卒年八十五。
　　刘氏　武平庠生李必达妻。夫死恸绝，复苏，忍死贞守，事姑孝，课子严，闾里称之。
　　锺氏　武平谢锡元妻。年十六夫殁，悲哭几绝，立姪为嗣。舅姑老，克尽妇道，坚贞四十余年。
　　赖氏　武平李士超妻。年二十一夫亡，无子，抚犹子为嗣，恩勤如己出。节操凛然，卒年七十。
　　方氏　武平修国柱妻。柱殁，氏年二十一，遗腹生子，矢志鞠育，竟完其节。卒年五十二。
　　锺氏　武平庠生谢上举妻。年二十六夫卒，孤六岁，抚教有成，长列于庠。卒年七十三。
　　锺氏　武平李士侗妻。年二十二而寡，抚六月孤儿，事孀姑孝谨，白首完操。
　　锺氏　武平林星聚妻。聚夫，年二十四，孝养孀姑，鞠抚孤子，艰辛守节四十三年。
　　锺氏　武平李光永妻。年二十七夫殁，孝姑训子。子后入庠。孀居三十五载。
　　锺氏　武平王哲三妻。年十九夫亡，未育，断臂裂肤，视死如归。舅姑泣劝，乃立孤，守节至四十年卒。
　　李氏　武平庠生锺白珩妻。珩殁，氏年二十六，勤俭治家，训子有成，孀居三十余载。
　　林氏　武平锺锡洲妻。年二十二夫亡，断指誓死，舅姑谕以抚孤存祀，历节三十余年。
　　王氏　武平锺启先妻。年二十九而寡，事孀姑，抚孤子，悉资纺绩以供，历节三十五年。
　　李氏　武平锺槐廷妻。年二十一而寡，孤炜，纺织以供菽水，训子成立，艰苦三十余年。
　　林氏　武平锺勷廷妻。年二十夫亡，遗腹生男，鞠育有成，孀居三十五年，人称完节。
　　林氏　武平庠生锺申祄妻。年二十夫殁，遗孤二岁，甘心苦守历四十年。
　　高氏　武平李梦章妻。年二十七而寡，坚贞矢志，孝事舅姑，抚训孤儿。卒年八十三。
　　刘氏　武平庠生锺辅妻。年十八夫亡，乏嗣，立夫姪为后，抚养成立，至五十五载。
　　锺氏　武平庠生修一士妻。士殁，氏年十七，遗孤襁褓，矢志孀守，历四十六载。
　　王氏　武平李若弼妻。年二十四夫亡，室如悬罄，抚育孤儿，至七十岁，始终不变。
　　刘氏　武平池化鲤妻。年二十夫卒，幼孤在襁，食贫抚子历四十年。
　　李氏　武平锺鸣瑯妻。年二十六而寡，抚孤成立。年八十二卒。
　　李氏　武平庠生朱丽霞妻。年二十六夫死，勤俭持家，育遗孤以至成立，苦节三十余年。
　　饶氏　武平贡生吴燕屏妻。屏卒，氏年二十八，孝孀姑，抚孤子，以寿终。
　　刘氏　武平石保初妻。年二十七夫亡，家甚贫，抚孤存祀。卒年八十余。
　　曾氏　武平朱维亮妻。亮没，氏年二十六，抚遗腹子，冰霜自励。卒年八十三。
　　邱氏　武平石周林妻。年二十二而寡，遗一孤，誓不改适，抚教成立，名列胶庠。苦节四十余载。
　　刘氏　武平石爵一妻。年十八而寡，抚嗣子以承宗祧，矢节三十九年。
　　锺氏　武平刘昌元妻。年二十五而寡，上孝公姑，下抚二子，咸列胶庠。卒年七十三。
　　黄氏　武平李贤友妻。贤友死，氏年二十八，忍死奉姑，鞠育孤子。卒年九十四。
　　蓝氏　武平庠生吴燝妻。燝没，氏年二十六，剪发毁容，之死靡他，孀居二十七年，人钦其节。
　　朱氏　武平吴恒心妻。年二十三夫死，誓不二志，孝养翁姑，抚教孤子，历节三十四年。
　　锺氏　武平李毓晋妻。夫亡，年二十四，无子，为夫立后，孝养姑嫜，苦节四十余年。
　　熊氏　武平庠生李文祥妻。年二十七而寡，有二孤，誓不再适，艰贞守节。至六十二岁卒。
　　王氏　名雪姑，武平周大千妻。年十七于归，越二载夫亡，氏守节不二，至六十一岁卒。乾隆二年旌表。
　　徐氏　武平危其梁妻。年十九于归，越数载夫亡，纺绩抚孤，苦节不渝。卒年八十。乾隆八年旌表。
　　张氏　名莲玉，武平练在湄妻。未婚而夫病，难以自存，氏不得已，告父母，趋侍汤药，啮指祷天，愿以身代。未匝旬，夫亡，矢节。乾隆五年旌表。
　　程氏　武平监生周协韬妻。年二十而寡，矢志抚孤，始终不渝。乾隆十二年旌表。
　　刘氏　武平王锡琨妻。年二十二而寡，矢节抚孤，得有成立。卒年六十三岁。
　　李氏　武平林维绘妻。年十九而寡，孤生仅数月，忍死抚育，历节数十年。子树敏，河州州判。
　　丁氏　武平监生石紫城妻。年二十七而寡，遗腹生子，矢志抚孤，苦节三十余年。
　　梁氏　武平庠生练怀钊妻。年二十二而寡，纺绩抚孤，苦节四十余年。
　　李氏　名鹤龄，武平林景云妻。年二十六夫亡，无子，矢志抚嗣。年六十卒。
　　李氏　武平王国寿妻。年二十八而寡，家贫子幼，纺绩以事公姑。
　　李氏　名德满，武平锺超妻。二十七岁而夫亡，敬事祖姑及姑，以孝节闻。
</div>
    <div class="pagination">
<a href="汀州府志_page136.html">上一页</a><span>...</span><a href="汀州府志_page132.html">132</a><a href="汀州府志_page133.html">133</a><a href="汀州府志_page134.html">134</a><a href="汀州府志_page135.html">135</a><a href="汀州府志_page136.html">136</a><span class="current-page">137</span><a href="汀州府志_page138.html">138</a><a href="汀州府志_page139.html">139</a><a href="汀州府志_page140.html">140</a><a href="汀州府志_page141.html">141</a><a href="汀州府志_page142.html">142</a><span>...</span><a href="汀州府志_page138.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
