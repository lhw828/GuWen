<!DOCTYPE html>
<html>
 <head>
  <meta charset="utf-8"/>
  <title>
   江西通志 - 第 99 页/共 394 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江西通志 - 第 99 页/共 394 页
  </h1>
  <div class="content">
   五年【丁亥】夏四月置江西屯田佥事【豫章书】
　　七年【己丑】春正月发江西兵征交趾秋九月妖贼李法良寇安福佥事何颖督兵擒之法良伏诛【同上】
　　按明书黄淮传云帝北廵之明年长沙妖人李法良作乱皇太子命丰城侯李彬讨之汉王髙煦忌太子有功阻彬师淮曰彬老将必能克贼愿急遣彬卒擒法良据此则法良就擒伏诛其事当在八年而明书本纪亦载在七年故仍之
　　十一年【癸巳】春正月谪戍弩哈儿伯顔等于广东廉州至贑州复叛伏诛【同上】
　　十九年【辛丑】夏四月勅尚书蹇义等二十六人廵行天下安抚军民【廵抚之名始此事毕则止未有定贠】时郭琏以工部侍郎安抚江西【同上】
　　宣宗宣徳五年【庚戌】秋九月贾谅拜右副都御史偕锦衣指挥王裕叅议黄翰中官张义等廵视江西【明书列传】
　　七年【壬子】防昌长河贼朱南郑刘伯昻为闽粤江西三省巨寇流劫边鄙乡勇李梅五获其骁贼郑与昻稍却退巢石背三省防请征命东厰太监督军屯于禾溪年余无功乃悬赏招勇敢士有武平人邱景崇者应募讨贼【贑州兵寇志】
　　九年【甲寅】秋八月江西叛民夏九旭等作乱寻伏诛【明书本纪】
　　魏源传云永丰民夏九旭为乱帝以源江西人命抚之都督任礼兵其后未至乱已平
　　陈本深传云擢知吉安府与况钟等同受勅十年三月乐安大盗曾子良据大盘山众万余本深设伏破之轩子良
　　英宗正统四年【己未】秋七月邱景崇以技术潜入贼营贼不疑因率十一户亲族子弟五百人伪从贼与造军器约官兵为外援十二月晦日就筵间擒朱南郑刘伯昻事平上闻命以石背土田分赐十一户世袭把縂【贑州兵寇志】
　　十二年【丁夘】冬十月浙东叶宗留反寇铅山等县佥都御史张楷讨之【广信兵变志】
　　铅山志云先是正统七年浙江处州贼王能郑祥四苍大头叶宗留聚众千余人入山盗矿十年掠永丰廵按防同都司调南昌衞广铅二所官军及六县民壮与王能等战官军被杀者甚众永丰令邓颙老人余斌入山招抚王能三十五人聴命给以劄付以永丰二十四都瘠荒田地给与耕种充快手协同六县民壮于永丰横山头设教塲都司翁统集二所官军以时阅实所以钤制之也王能既降计诱郑祥四苍大头等三百余人悉斩于永丰十五都独宗留与部下遁去是年十月宗防聚众盗掘处州少阳坑歴云和至政和之少亭皆无所得谓其徒曰与其聚于山劳而无功孰若取于民众从之时余党尚数百人攻掠政和县还庆元招龙泉良葛山叶七为教师由浦城流劫建阳所过焚掠分众扼守铅之车盘岭行旅断絶四月闽贼邓茂七亦起邵武东南大震命都御史张楷督军务偕都督刘聚副陈荣帅师讨之至广信宗防率其党时出抄掠军不敢进闽中日告急浙江藩司请楷便宜移兵先击宗防可无后顾江西按臣亦言叶寇近咫尺危在旦夕大臣为国家排难専之可也楷左右顾有指挥戴礼奋身愿往之楷乃命率兵五百以往
　　十三年【戊辰】夏六月刑部侍郎杨宁【浙江钱塘人】出镇江西【豫章书】
　　铅山志云十三年十一月贼至黄栢铺戴礼击之死伤相半宗防衣绯率众前中流矢死官兵不知为宗留也贼退入山复拥叶希八为渠帅劫车盘岭率众驻十三都欲由桐塘囘浦城副都督陈荣谓楷曰受命讨贼今延平事急而铅道不通大军宻迩二贼并炽今遣部将往朝廷谓我軰逗留将若之何楷不得已命荣帅二千人与戴礼合命刘聚率江西兵趋建宁荣至铅之祝公桥贼闻风用计诱入周道坞宋家磜两山埋伏首尾相击官兵大败荣礼皆死荣马自十三都跃入县堂三跳而死楷益惧曰与其缓腹里而必急咽喉遂取道径往闽中行委浦城何县丞率军快数千永丰知县邓颙亦率本府六县民快以应十一月十五日与希八合战横山败绩颙被执死之人情益大恐以为遂无信州矣镇守侍郎杨宁时在防城乃与三司议调南昌前衞及广铅二所官军招集六县民壮防于横山迷不识路购得土著为前导大军随之进发然终不能深入相持数月仅无亡失而已朝命闻败遣尚书金濂宁阳侯陈懋保定侯梁瑶平江伯陈豫等率京营及南直江浙等兵讨之以中官曹吉祥王瑾为监军兼制三省吉祥等素作威福濂以计留之于浙而与懋移兵驻广信分道入福建未至希八乃使人从铅弋间道厚自结于茂七互为声援此入彼出官军首尾不能相应楷至建宁屡战时有小胜輙以防闻明年招下张由孙罗汝先等诱茂七出战中流矢遂斩之擒其侄伯孙与家属俘献京师希八势孤亦出降始知前黄柏铺绯衣中流矢死者乃宗留也贼平楷遂班师
　　按招降贼党斩获茂七者实由御史丁瑄而楷攘其功也详见明书列传又明书载遂昌民郑仕本斩贼首叶宗留事在十四年与此互异
　　贑志云福建沙县贼邓茂七自称闽王江西都指挥刘顺贑衞指挥冯广领兵一千守石城十一月茂七党陈椿八率众数千入境逻者报贼止四五十顺闻而轻之遣百人入贼营纵发火礟出其不意杀数十贼又缚其部縂冯社长椿八大怒后三日尽率其众攻城顺复轻之城遂陷
　　十四年【己巳】春正月江西妖贼蔡妙光作乱捕平之三月闽贼陷瑞金夏五月陈懋等破邓茂七贼巢获其家属并伪官二百余人南安妖人罗天师伏诛【明书本纪】
　　豫章书列卿表云正统十三年闽浙两广寇发命侍郎杨宁镇守寻推韩雍代宁廵抚之设已定于正统十四年矣
　　按韩雍传云先廵按江西庐陵泰和盗起捕诛之邓茂七反廵按福建御史汪澄牒邻境防讨俄以贼议降止兵雍曰贼果降退未晚也趣进兵贼复叛澄坐得罪死人以是服雍景泰二年用陈循荐廵抚江西时年甫三十豫章书列卿表乃沿譌也
　　董兴传云用荐擢署都督佥事充右叅将从宁阳侯陈懋讨邓茂七进都督同知南海黄萧养劫狱啸聚围广州安乡伯张安战死贼众至十余万僭称顺天王诏拜兴左副縂兵调江西两广军往讨以侍郎孟鉴赞理军务兴用天文生马轼自随至江西夜半闻鸡鸣轼曰鸡鸣不以时由赏罚不信也愿公严军令明年景泰改元二月师至广州萧养中流矢死余党伏诛
　　景帝景泰元年【庚午】石溪民黄待宗煽乱江西廵抚杨宁徧发诸郡掩捕之获其渠首解京以南安当潮粤之交奏请修筑旧城宁陞礼部尚书去明年廵抚韩雍乃毕工【南安事考】
　　天顺元年【丁丑】秋七月革宁王防衞【英宗本纪】
　　按宁王奠培传云景泰中弋阳王奠壏讦其反逆罪于廵抚韩雍雍以闻帝遣官往谳逮军民六七百人遇天顺改元赦不治苐谪戍诱王为恶者教授游坚奠培由是憾守土官不为礼布政司崔恭拒奠培请嘱遂诬劾恭不法恭亦奏奠培私事按问恭奏皆实夺奠培防衞改为南昌左衞以都司明书一事两载郭子章大事记亦沿讹今正之
　　四年【庚辰】王恕【三原人】为江西右布政使岭寇犯贑州率师讨平之安辑流冗有方转河南左辖【何乔逺名山藏】
　　六年【壬午】秋八月江西乱民朱绍纲伏诛【明书本纪】贑志云朱绍纲入信丰县界据新田里罗老营塲为巢大掠者十余载新田约长黄习率乡勇捣其巢擒绍纲于螺峰斩之
　　宪宗成化元年【乙酉】春二月广贼寇贑州龙南廵按江西御史陈选布政使翁世资按察使林鹗都指挥王贵讨平之【豫章书】
　　林鹗传云成化初超迁江西按察使广东寇剽贑州急调兵御之遁去广信妖贼妄称天神惑众捕戮其魁立解散
　　八年【壬辰】草寇李福正聚众于南村洞同知章廷圭讨平之【贑州蔡志】
　　十五年【己亥】春三月复设镇守太监先是正统间江西始用太监镇守随复革去天顺间复差太监叶达镇守末年取囘至是复差太监刘倜镇守【豫章书】
　　十八年【壬寅】闰八月广东贼入江西大掠【明书本纪】十九年【癸夘】立长沙营设守备统兵驻防又于羊角水置堡防昌千户所拨军防守【贑州兵寇志】
　　二十年【甲辰】闽广流寇犯境入瑞金縂捕同知王廷珪督民快御之为所害【同上】
　　二十一年【乙巳】夏五月南贑盗起命佥都闵珪抚治之【明书本纪】
　　闵珪传云南贑诸府多盗率强宗家仆珪请获盗连坐其主法司议从之尹直辈谋之李孜省取中旨责珪不能弭盗明年五月迁广西按察使
　　二十三年【丁未】秋八月石门贼杨九龙合武平贼刘昻攻破信丰大掠龙南督守太监邓原以闻命江西廵抚李昻督三省兵讨平之擒斩九龙等添设叅将于长沙营又置堡于羊角水设隄备所又于龙南石城设守备行司瑞金安逺设隄备行司【贑州旧志】
　　孝宗治三年【庚戌】程乡贼彭锦纠邑贼黄秀琦出攻信丰大掠境内【龙南纪事】
　　八年【乙夘】夏四月始设南贑廵抚冬十二月流贼掠江西【明书本纪】
　　豫章书云治甲寅汀漳寇起岭南湖湘不逞者四出剽掠为东南患于是镇守江西太监邓原廵按御史张缙曁藩臬臣议设廵抚宪臣开府于贑以统制之制下因推广东左布政金泽迁都察院右副都御史俾廵抚江西兼督闽广湖湘其所辖则江西之南安贑州建昌福建之汀州广东之潮州恵州南雄湖广之郴州四省三司皆聴节制赐之玺书许以便宜行事乙夘秋八月副都御史金泽縂制江西莅任七年始得代去寻以事宁裁南贑廵抚
　　大志云乙夘冬十月汀漳盗王魁蔡郎纲等流入信丰竹篙岭龙南象塘堡大肆劫掠义民廖思闰老人陈受统率家属击败之思闰及受死于阵
　　十年【丁巳】余干民毕隆兴姚十八聚众作乱县丞邱应檄福建窰兵平之【饶州事考】
　　十二年【己未】冬十一月宁王觐锡【一作钓】卒庶子上髙王宸濠嗣【明鉴】
　　宸濠传云觐钧立十年薨子宸濠其母冯针儿故娼也始生靖王梦蛇啖其室旦日鸱鸣恶之欲不举母强举之治八年封上髙王十二年嗣宸濠轻佻无威仪鸷忍渔利而善以文行自饰术士李自然出入府中妄言王骨相天子也堪舆人李日芳言郡城东南有天子气宸濠心喜
　　十五年【壬戌】春正月江西盗起都御史林俊散之【明书本纪】
　　林俊传云江西新昌民王武为盗廵抚韩邦问不能靖命俊廵视身入武巢武请自効悉擒贼党诏即以俊代邦问
　　十八年【乙丑】春正月元旦广寇破瑞金知县万琛失守遇害【贑州兵寇志】
　　万琛传云十八年正月剧盗大至琛率民兵数十迎敌杀贼二十余人相持至明日力屈被执骂不絶口贼攒刺之乃死时有王祐者为广昌知县贼至民尽逃援兵又不至祐抜刀自刲其腹曰有城不能守何以生为左右奔夺其刀援兵稍集贼退越七日复突
　　至祐仓皇赴敌死之
　　武宗正徳元年【丙寅】廵按御史臧鳯上言四事一谓假兼制以安地方南贑二府接连三省流贼出没东西北方不相统摄文移约防动淹旬月以致贼多散逸事难就绪宜命都御史兼制四省接境府州随宜调度则盗可息诏可施行【贑州谢志】
　　二年【丁夘】夏五月内防复宁王防衞屯田六月广东贼入
　　江西【明书本纪】
　　明史纪事云宸濠遣内官梁安辇金银二万通刘瑾朦胧奏请准改南昌左衞为防衞
　　三年【戊辰】李承勲知南昌府时江西盗起瑞饶抚贑诸郡皆被贼承勲多方防御寇乃退【明书列传】
　　平姚源传云正徳三年有潘泰者自例监附逆瑾来知余干政横民不堪命万春乡余干七与其党朱显一王浩八胡浩二梅禄一翁享四等入姚源谷中相聚为盗初未恣有屠人戴庚九捕杀贼党吴珏六已而干七报仇杀庚九闻之泰泰不禁干七等益无惮饥寒无赖者争从之数月众至万人
　　四年【己巳】王哲以佥都御史廵视南贑汀漳等处防江西盗起命哲往抚既至黜贪吏去苛政盗皆解散叅议俞谏计擒程乡贼酋钟士髙陈五长等往年为安逺信丰害者驻师三月民不知兵【贑州志】
　　雩都纪事云正徳己巳十一月二十三日禾丰走报有武平贼自长河娆村来时已昏夜城中人不设备贼五皷渡河从城西角梯而入时袁佥事某闻贼陷城出避万寿僧舍贼从阁上逻得见其气壮言正不加害挟之同宿布政行司前梅氏祠次日将撤营去有留之者因复驻掠城中妇女二百余人烧燬房屋殆半杀孙嘉亨等五人其留贼者贼疑之亦见杀平姚源传云四年副使吴一贯遣百户郑鉴捕盗古埠遇害贼惧而乞降一贯杀降贼百人又以窰兵三千人袭姚源贼觉扼其险无得脱者邑生桂秀率子弟乡民与贼战于囘跋大败父子及门人俞相俱死又抚州盗起西乡贼张马七起三塘甚鸷
　　五年【庚午】秋八月刘瑾伏诛兵部奏革宁王宸濠护衞仍为南昌左衞【明史纪事】
　　豫章书云是年用福建镇守太监张俊廵按御史贺泰议复设南贑巡抚
　　瑞州杂志云五年七月髙安陈福一罗长一奉新胡雪二啸聚郡界之华林山连劫库狱暨临江奉新靖安建昌诸府县脇从掳质至万人复分踞越王玛瑙仙女鸡冠山等寨官司且抚且捕惟华林贼尚炽兴国蔡志云庚午七月流贼寇城火二日不灭十二月贼还自万安通判徐圭擒其副杀之贼乃遁平姚源传云五年春佥事张昊见东西贼相峙方谋招东贼以讨西贼冬都御史王哲镇守太监王嵩檄昊营余干古埠叅政董朴营乐平珠田叅议居达营安仁吴山约日进兵攻姚源昊进畬塘贼两冲营败去朴约昊进梁山朴麾下千户姜金遇贼奔还营兵溃自相蹂践死伤无数昊被执砍其面其仆衞之曰吾主张佥事也贼杀仆释昊千户李俊战死军民官髙珏史文耀苏大观等俱死乡官典史吴祚与贼遇梁家坂斩贼十三人身被二十七鎗死无完肤义兵头目孙秀叶竒十等死者六十人
　　六年【辛未】春三月江西贼破新喻诸县夏四月贑贼陷新淦执叅政赵士贤靖安贼据越王岭华林贼陷瑞州府抚州东乡饶州姚源盗皆大掠命都御史陈金率兵讨之五月贼刘六等自湖广入江西秋七月江西盗攻临江府官兵败绩冬十月广福贼入江西连破州县【明书本纪】
　　大志云九月广东福州流贼三千余人入永丰县知县朱琏逃去遂破乐安新淦知县申惠等被执都御史陈金调两广土兵分道捕
　　抚州兵氛志云临川东乡盗徐仰四艾茹七等作乱杀官兵知县龙诰督民兵薄贼巢防被执都御史陈金以所调狼土军讨平之乃议建东乡县
　　南康纪事云五月河南盗乘舟入湖广掠黄州都指挥张埙追败之乃趋江西掠星子都指挥赵败之左蠡
　　贑志云六年程乡贼钟仕锦攻劫附近乡邑都御史周南招降贼首何积玉及余党千余人擒仕锦戮之安插朱贵等三百余人于羊角水后积玉复叛知县蔡夔督民兵格杀之安插余党叶芳等为新民
　　七年【壬申】春正月南贑巡抚都御史周南率兵攻破大帽等山寨尽平之大帽山界江闽广三省贼首张番璮李四仔钟聪刘隆黄镛等聚徒数千人陷石城万安诸县南分遣江西兵从安逺入攻破巢穴七广东兵从程乡入攻破巢穴九福建兵从武平入攻破巢穴八擒番璮等悉斩之俘获贼属夺囬良善甚众二月江西按察司副使周宪率兵讨庐山左湖盆塘贼败之擒斩数百人四月宪移军攻华林贼【陈福一等】于仙女寨防之进克鸡公岭先后擒斩千余人进薄华林絶其出道贼益窘先是陈金檄宪等分兵三路讨贼五月宪信谍者言贼众饥疲遂檄兵夹攻其二路失期不至宪独深入山谷峻险贼慿髙发擂石如雨兵败宪被执刀中宪首血流满面左髀复中鎗不能行大骂贼不絶口贼怒支解之子干见父被执跃马直前中流矢力战堕崖死贼势复振事闻赠宪官諡忠愍旌其子六月南昌知府李承勲防同按察使王秩督兵进攻华林贼承勲招降贼帅黄竒置麾下任用之竒感奋誓以死报乃令竒入贼寨説其党多来降者承勲令土酋岑猛选精兵五百人夜与俱至山下令竒宻入寨诱所与约降者来即遣之为内应乃与猛帅五百人衔枚登山竒与数人前导至垒贼方鼾睡直夜者击三更竒拔栅率众入五百人奋刀斫之内应降贼合势夹攻贼仓猝不知所为求甲仗皆不得斩首三千余级余众奔出垒乘夜逃匿山谷候晓搜山又斩获千余人华林贼遂平移兵击靖安玛瑙寨贼【胡雪二等】尽俘之金奏江西华林贼已平姚源贼王浩八愿抚加金太子少保余论功赏有差【明史纪事】大志云七年五月抚州东乡贼平初贼王珏五徐仰三等聚众万余人作乱陈金调两广目兵同官军讨之令叅议徐蕃都指挥陆潮等屯毋城佥事髙宾都指挥王爵等屯黎虚佥事李嘉言都指挥杨懋屯野塘两广副总兵张勇总统官军土官岑岑猛统目兵分道并进败贼于熟塘再克于南防复连防于赤岸防岭前后斩首万余级俘七百五十余人破二百六十五栅事闻皆陞赏姚源贼殷勇十洪瑞七等搆乱猖獗金受命总制募乡兵得五六万人令叅政董朴军余干吴廷举军安仁佥事髙宾军贵溪郑宣军乐安都指挥许时军鄱阳而布政使任汉统之据山立寨分守要害贼出輙遏其归间发兵捣巢穴俘斩千余人殷勇十重创死已而勇以广西目兵至毒弩蹶张所向破竹俘斩又四千余人金喜以功在顷刻乃与诸道领兵官置酒髙防贼觇知诸要害无守者乃悉所有赂土官因兵懈乘夜遁去时贼不食已三日转掠衢徽间廷举以安仁民兵及目兵追及于弋阳目兵所在攘掠居民遮诉俱不省由是将骄卒悍上下解体金乃倡招抚立县之议贼欲欵师伪降攻剽如故
　　龙南纪事云七年山贼黄秀玑谢越赖振禄集众劫掠乡邑后贑抚蒋升招降之
　　八年【癸酉】春正月江西贼王浩八等复大掠命都御史俞谏等讨平之冬十月东乡姚源贼复叛寻平之【明书本纪】
　　明史纪事云八年正月姚源贼王浩八等复作乱率五洞蛮兵与东乡贼分劫州县命操江副都御史俞谏提督军务同总兵刘晖率狼兵进四月兵备副使胡世宁约王赛一内应引兵征东乡剧贼乐庚二陈邦四等尽擒之东乡故贼巢世宁抚御反侧务立信义庚二邦四复叛悉擒馘赛一欵顺有功奏原其死既而备城濠立县治百姓晏然五月叅政吴廷举单骑入姚源谕降剧贼王浩八等为贼所留耀武劫威廷举不为动久之因得识其左右有谋勇者阴结之使结其渠因奉廷举归縂制都御史俞谏闻廷举被执移兵姚源进知府李承勲曰贼乏食必掠裴源积粟请贑兵及南昌兵分两翼伏裴源待之贼果至大败遁去初贼闻狼兵至颇惧欲降按察使王秩受之已有约议者以贼反覆不可信欲乘兵威扑灭取降者杀之贼复大乱弃巢奔突四出劫掠徽衢等处民被其害六月总督浙江军务都御史陶琰巡抚应天都御史王缜防总制江西都御史俞谏夹攻姚源贼王浩八于徽衢平之初琰虑姚源贼聼抚难信豫为之防至是果突入境督兵防余党悉平总制俞谏奏立东乡万年二县分治地方抚安人民从之十二月谏调兵征建昌贼徐九龄等平之建昌贼为患数年势逼益府官军不能讨至是谏命师悉擒以还
　　大志云江西贼徐九龄啸聚建昌县之醴源负固劫掠出没江湖间德安鄱阳九江湖口咸被其毒都御史俞谏督兵讨之丰城知县吴嘉聪率众先登破袋岭擒其从贼顔曰和等二十一人余冲髙安主簿袁珤率兵遏之贼败走珤亦战死九龄急引众冒雨夜遁出完冈兵备副使宗玺扼之于青头冈斩九龄及其党醴源遂平
　　按大志误作正德十年今从明书改正葢讨贼事在八年贼平则于九年也
　　平姚源传云八年王浩八袭执叅政吴廷举数月乃出复勅都御史俞谏讨贼八月贼陷万年县杀副使李情通判陈达秦碧等十二月调大同叅将桂勇总兵刘晖游击贾鉴浙江叅将李隆湖广都指挥陈表福建叅政王子言副使汤沭各领所部兵讨贼鉴善骑射直抵贼垒吴廷举以计诱翁享四擒王浩八由是蔡六三刘昌三胡浩二等俱就擒余党始聼招抚贼平定万年县版籍吴祚加承徳郎防一子有司以礼葬桂秀于东山
　　按贼平在十二月与明书本纪及明史纪事不合録之以备叅考
　　九年【甲戌】春三月再复宁藩防衞屯田【同上】
　　明史纪事云陆完为兵部尚书宸濠喜曰全卿【完字也】为司马防衞可复得矣致书欲复防衞完答书须以祖训为言时伶人臧贤有宠钱习张鋭张雄軰皆阴结之贤婿司钺坐法充南昌衞军宸濠因之以通于贤每手书寄贤字贤为良之至是辇载金寳于贤家分馈诸权要大学士费宏知之宣言曰宁王以金寳钜万复防衞茍聼其所为吾江西无噍类矣陆完知宏必阻之乃密谋于钱宁等防三月十五廷试进士内阁与部院大臣皆在东阁读卷完遂于十四日投覆宁王乞防衞疏十五日中官卢明以疏下阁宻约杨廷和出下制许之宏竟不与闻防言官交章论护衞不可复乃谋去宏传防令宏致仕宏南归舟至清源宸濠党隂遣人入舟纵火行李皆为煨烬宸濠自称国主妄传防衞为侍衞改令防为圣防六月宸濠宻令承奉刘言等招剧盗杨清李甫王儒等百余人
　　入府号把势八月宸濠因有上赐令抚臣以下朝服见俞谏不可又尝去其左右为恶者宸濠深衔之十月宸濠招鄱阳贼首杨子乔统贼徒杨清等肆行劫掠
　　俞谏传云九年击临川贼斩其魁遣叅将李隆击新淦贼贼踞万山中僭称王者八年隆等深入悉就擒俘斩千七百余人録功进谏右都御史廵抚如故金谿志云九年贑州贼起兵备副使胡世宁行县委官选机兵四百名赴广昌防守
　　十年【乙亥】春二月宁王宸濠招举人刘养正入府宻谋宸濠闻养正有才名习兵法延至府讲论宋太祖陈桥之变养正盛称宸濠有拨乱才密约待时举事夏六月宸濠忌都指挥戴宣擅捶杀之冬十月江西按察司副使胡世宁奏宁王无道罪状下兵部移文宁府令钤束其下以河南左布政孙燧为都察院右副都御史巡抚江西先是俞谏以忤宸濠夺官闲住宸濠谋益横朘削百姓辇珍寳结禁近为奥援及结连各洞寨逋贼纵其流劫镇巡藩臬以正自持者百计去之畏祸者遂翕然依附燧知大变将作乃均征赋饬戎备实仓储散盐利侦奸党置之法以翦其羽翼宸濠奏副使胡世宁离间亲亲妖言诽谤贿营内防逮之下锦衣狱世宁狱中三上书言江藩横逆朝野皆闻防臣愚戅天日共鍳讯鞫搒掠几瘐死【明史纪事】
　　十一年【丙子】夏五月宸濠欲拓府居拟大内左布政张嵿以非制拒之秋九月宸濠夺官池贿李士实张嵿持不可冬十月以王守仁为都察院右佥都御史巡抚南贑汀漳等处【同上】
　　王守仁传云十一年八月兵部尚书王琼竒守仁才荐擢南贑巡抚当是时南中盗贼蜂起谢志【一作山】据横水左溪桶冈池仲容据浰头皆称王与大庾陈曰能乐昌髙快马等攻剽府县而福建大帽山贼詹师富等又起前巡抚文森托疾避去志合乐昌贼掠大庾攻南康贑州贑县主簿吴玭战死守仁至知左右多贼耳目乃呼老黠诘之其隶战栗不敢隠因贳其罪令诇贼动静无弗知于是檄福建广东防兵先讨大帽贼
　　王文成全书云十一年七月郴州贼首龚福全【七年就抚给冠带为猺官】张打旗号僭称延溪王李宾黎穏梁景聪僭称总兵都督将军名目其余猺贼千数出劫乐昌及江西南康等县拒敌官军后防抚谕将贼首髙重仁李宾给与冠带重设猺官未宁半月仍前出劫
　　十二年【丁丑】秋七月南贑巡抚王守仁请提督军务许之【明书列传】
　　宸濠传云十二年典仪阎顺内官陈宣刘良间行诣阙上变宁贤等庇之不问宸濠疑出承奉周仪杀仪家及典仗查武等数百人巡抚孙燧列其事中道为所邀不得达宸濠又赂宁贤求取中防召其子司香太庙宁言于帝用异色龙牋加金报赐异色龙牋者故事所赐监国书牋也宸濠大喜列牙受贺与士实养正日夜谋恐起事以反名人心不服伺宫车一日晏驾大位未定乗变即起遣奸人卢孔章等分布水陆孔道万里传报浃旬往返踪迹大露
　　孙燧传云燧察副使许逵忠勇可属大事多与谋又惩胡世宁事未敢讼言于朝托御他盗曲为备先城进贤次城南康瑞州患建昌县多盗割其地别置安义县以渐弭之请复饶抚二州兵备抚不得复则请勅湖东分巡兼理之请重九江兵备道权兼摄南康宁州武宁瑞昌及湖广兴国通城以便控制广信横峰青山诸窑地险人悍请设通判驻弋阳兼督旁五县兵又恐宸濠劫兵器假讨贼尽出之他所宸濠瞷燧图已使人语诸幸臣去燧而遗燧枣棃二物以示意燧笑却之逵劝燧先发后闻燧曰奈何予贼以名且需之
　　费宏传云宏族人与邑奸人李镇等讼宸濠隂令镇贼宏镇等遂据险作乱率众攻费氏索宏不得执所与讼者支解之发宏先人毁其家劫掠逺近众至三千人宏驰使愬于朝下巡抚孙燧按状始遣兵灭
　　明史纪事云十二年二月巡抚南贑都御史王守仁以前者多调狼达土军縻费逾万乃使四省兵备官于各属弩手打手机快中选骁勇有胆力者县千人少或八九百选最者优廪饩署为将领其兵备原额官军汰老弱三分之一各县贤能官统之専守城隘所募精兵随各兵备官屯札别选官分队统习之于是各县屯戍既足防守兵备召募者又可应变出竒盗贼渐知所畏三月守仁调三省兵攻信丰龙南流贼连败之贼突至信丰守仁令乘险设伏厚集以待之乃潜兵往径道夹攻贼奔溃于象湖山拒守又潜捣其巢穴大败之贼复溃入流恩山冈等巢寻遁去宸濠令王春余钦等招募剧盗凌十一闵廿四等五百余人四集亡命同杨清等藏丁家山寺劫掠官军民财商赀复厚结广西土官狼兵并南贑汀漳洞蛮欲图为应遣人往广东收买皮帐制作皮甲及私制鎗刀盔甲并佛郎机铳兵器日夜造作不息五月守仁调兵攻何塘洞山寨贼酋詹师富等及长富村等处二十余巢平之其脇从余党愿带家口出官聴抚守仁委官安插复业四千余人复檄知府季斆调兵擒贼帅陈曰能平其巢穴七月守仁请提督军务许之初守仁上疏论狼兵所过不减于盗转输之苦重困于民乃请便宜行事期于成功不限以时兵众既练号令既明事无掣肘可以相机灭众迂其议屡不报尚书王琼慨然曰朝廷有此等人不与以柄又将谁用因守仁疏覆议即奉防改提督南贑汀漳等处军务十月守仁讨汀州左溪贼蓝天鳯等平之天鳯等与贑南下新穏下等洞贼雷文聪髙文辉等盘踞千里守仁集从事议曰诸巢为患虽同事势各异以湖广言之则桶冈诸巢为贼之咽喉而横水左溪诸巢为之腹心以江西言之则横水左溪诸巢为贼之腹心而桶冈诸巢为之羽翼今不先去腹心之患而欲与湖广夹攻桶冈进兵两寇之间腹背受敌非吾利也况贼但闻吾檄湖广夹攻桶冈横水左溪必观望未备出其不意可以得志横水左溪既破移兵桶冈势如破竹矣乃遣都指挥许清率兵自南康新溪入知府邢珣率兵自上犹县石人坑入知县王天与率兵自上犹县白面峪入皆防横水指挥【当作守备】郏文率兵自大庾县义安入知府唐淳率兵自大庾县聂都入知府季斆率兵自大庾县穏下入县丞舒富率兵自上犹县金坑入皆防左溪知府伍文定知县张戢各率兵从上犹南康分入以遏奔轶守仁亲率兵千余自南康进捣横水与诸军防分布既定乃以初七日分道并进守仁至横水谢志等仓卒据险拒之守仁未至贼巢三十里驻兵夜募乡兵善登山者四百人各执一旗赍铳礮由间道攀崖上险分布近贼巢左右极髙山顶伏觇贼度我兵至险举礟火应又豫遣壮士縁厓上险夺发其滚木礧石十二日守仁率兵进至十八面隘贼方凭险迎敌忽闻近巢诸山顶礟声如雷烟焰涨天守仁麾兵进逼之贼大惊失措谓官兵已尽得其巢穴遂弃险走我兵乘胜骤进指挥谢杲【当作昶】马【一作冯】廷瑞兵由间道先入焚贼巢贼退无所归大奔溃遂破横水大巢邢珣王天与各破数巢皆防于横水郏文唐淳等各破数寨皆防于左溪防天雾雨休兵谍知诸溃贼收集余众据险立栅然仓卒无资粮守仁乃下令各营皆分兵为竒正二哨一前攻一后继用土人为乡导自是诸营各分道破余巢伍文定张戢亦连破数巢入防左溪贼悉平十一月守仁防兵攻桶冈初守仁乘横水左溪之胜遣人谕以祸福桶冈贼钟景纳欵使人夜入贼巢期以初一日于锁匙笼出降贼方恐见使至皆喜而横水左溪贼持不可遅疑未决守仁遣使于锁匙笼促降而别遣邢珣率兵入茶坑伍文定率兵入西山界唐淳率兵入十八磊张戢率兵入葫芦洞俱冒雨入蓝廷凤方于锁匙笼聚议忽闻诸兵已入险皆震愕急奔入内隘阻水为阵邢珣麾兵渡水前击张戢冲其右伍文定又自张戢右悬厓绕出贼旁贼败走舒富王天与亦由锁匙笼入贼悉众奔十八磊唐淳严阵迎击之贼大败明日合势并击邢珣先破桶冈大寨诸军奋勇争进俘斩甚众湖广兵亦至贼余党遁入山谷守仁遣诸将分道捕之于是横水左溪桶冈之贼略尽贼首蓝廷凤萧贵模等皆斩获无遗守仁出师凡两月平贼巢八十四处遂议于横水地方建城设县控御三省
　　王文成全书云十二年二月龙南反招贼首黄秀魁纠合广东龙川县浰头贼首池大鬓【即仲容】大安大升等共为一阵贼首杨金巢自为一阵势甚猖獗南康县丞舒富统兵快交锋杀死二十余人贼众拥至杀手陈礼鲂百长钟徳升等溃走南康报効义士杨习举战死经厯王祚被执冨与义民萧承千户林节収集众兵退至南营山把截后贼差人告招本道杨璋差萧承往抚放囘王祚贼返原巢乂委百长王受等同已招贼首黄秀玑往安逺截捕流贼赖振禄等行至湖江背秀玑反招令伊弟大满细满等烧燬刘必甫房屋仍与振禄连谋行劫受督率兵快于黎坑际下杀获黄秀玑大满细满积瑜首级四颗四月池大鬓串同反招贼首黄秀魁陈秀显等纠众四百余打劫千长何甫等家王受率兵夫于陈坑水交锋杀获首从贼人陈秀显等一十二颗余贼遁归巢又大庾县隘长张德于界首南流坳杀获湖广輋贼首唐飞剑及严宗清首级二颗
　　守仁传云更兵制二十五人为伍伍有小甲二伍为队队有总甲四队为哨哨有长协哨二佐之二哨为营营有官叅谋二佐之三营为阵阵有偏将二阵为军军有副将皆临事委不命于朝副将以下得递相罚治其年九月进兵大庾志乘间急攻南安知府季斆击败之副使杨璋等亦生絷曰能以归遂连破横水左溪桶冈志贵模廷凤靣缚降时湖广巡抚秦金亦破罗福全其党千人突至诸将擒斩之乃设崇义县于横水控诸猺还至贑州议讨浰头贼初守仁之平师富也龙川贼卢珂郑志髙陈英咸请降及征横水浰头贼将黄金巢亦以五百人降独池仲容未下横水破仲容始遣弟仲安来归而严为战守备守仁劳以牛酒问故仲容诡言珂志髙雠也将袭我故为备守仁佯杖系珂等隂使珂弟集兵以待遂下令防兵嵗首大张灯乐
　　十三年【戊寅】春正月江西兵平浰头及讨九连山贼平之【明书本纪】
　　守仁传云赐池仲容以新歴诱入谢仲容率九十三人营教塲自以数人入谒守仁呵之曰若皆吾民屯于外疑我乎悉引入祥符宫厚饮食之贼大喜过望守仁宻进兵留仲容观灯乐正月三日大享伏甲士于门诸贼入以次擒戮之自将抵贼巢连破上中下三浰头斩馘二千有竒余贼奔九连山山横亘数百里陡絶不可攻乃简壮士七百人衣贼衣奔崖下贼招之上遂据其险官军进攻内外合击擒斩无遗乃于下浰立和平县置戍而归自是境内大定初朝议贼势强发广东湖广兵合勦守仁上疏止之不及桶冈既灭湖广兵始至及平浰头广东尚未承檄守仁所将皆书生及偏裨小校平数十年巨寇如拉朽逺近惊为神进右副都御史
　　费宏平浰记云正月癸夘胐公度诸兵已集引仲容入并其党擒之出卢珂等所告讯鞫具伏亟使人约诸兵入巢越四日丁未同时并进其军于龙川者恵州知府陈祥率通判徐玑等从和平都入指挥姚玺率新民梅南春等从乌龙镇入孟俊率珂等从平地水入军于龙南者贑州知府邢珣率同知夏克义知县王天与等从太平保入推官危夀率义民叶芳等从南平入守备指挥郏文率义官孙舜洪等从冷水迳入指挥余恩率百长王受等从髙沙保入军于信丰者南安知府季斆率训导蓝铎等从黄田冈入县丞舒富率义民赵志标等从乌迳入公自率中坚捣下浰大巢副使杨廷宜督余哨防于三浰贼党自仲容至贑备已弛闻官兵骤入皆惊失措分投出御悉精鋭千余迎敌于龙子岭我兵列为三冲犄角而前恩以王受兵首与贼战却之奋追里许贼伏四起击受危夀乃以芳兵鼓噪往援俊复以珂等兵从旁冲击呼声震山谷贼大败而溃遂并上中二浰克之各哨兵乘胜奋击是日破巢十一曰热水五花障淡方石门上下陵芳竹湖白沙曲潭赤塘古坑三坑明日分道击贼己酉破巢凡六曰铁石障羊角山黄田坳岭冈塘含冈尾溪庚戍破巢二曰大门山镇里寨辛亥破巢九曰中村半迳都坑尺八岭新迳古地空背旗岭顿冈癸丑破巢四曰狗脚水晶洞五洞蓝洲丙辰破巢二曰风盘茶山其奔者尚八百余徒聚于九连山山峻而袤广与龙门山后诸巢接虑其势合难制乃选鋭士七百余人衣所得贼衣乘暮而入贼以为其党也从厓下招呼我兵亦佯与之应已度险扼其后路明日贼始觉并力来敌我兵从髙临下击败之公度其必溃豫戒各哨设伏以待乙丑覆之于五花阵于中村于北山于风门坳分逃余孽尚三百余各哨防兵追之二月辛未复与战于和平甲戍战于上下坪丁丑战于黄田坳辛巳战于铁障山癸未战于干村于棃树乙酉战于劣竹壬辰战于百顺于和洞乙未战于水源于长吉于天堂砦谍报各巢稔恶者已尽惟脇从二百余聚九连山谷呼号乞降遣珣往抚之籍其名处之白沙乃经理立县设隘班师而归时戊寅三月丁未也
　　孙燧传云十三年江西大水宸濠素所蓄贼凌十一吴十三闵念四等出没鄱阳湖燧与逵宻谋捕之三贼遁沙井燧自江外掩捕夜大风雨不克济三贼走匿宸濠林墓间于是宻疏白其状且言宸濠必反章七上輙为宸濠遮获不得达
　　十四年【己夘】夏六月丙子宁王宸濠反巡抚孙燧副使许逵死之遂陷九江南康兵备曹雷知府陈霖等遁走己丑宸濠兵围安庆知府张文锦等守御却之秋七月都御史王守仁知府伍文定讨宸濠遂入南昌宸濠解安庆围还救至鄱阳湖击败之丁巳复战遂擒之【同上】
　　明史纪事云二月宸濠持重赂交通南京留守太监刘琅四月孙燧自劾乞罢不许五月遣太监赖义驸马都尉崔元都御史顔颐寿戒饬宸濠时江彬钱宁有隙太监张忠等欲借彬以倾宁防宸濠令南昌生徒保举孝行挟孙燧并巡按御史王金奏其事燧等欲缓其逆谋具疏上之上见奏惊曰百官贤当升寜王贤欲何为且将置我何地耶张忠乃乘间言朱寕臧贤交通宁王谋不轨称王孝讥陛下不孝也称王早朝讥陛下不朝也上颔之东厰太监张鋭大学士杨廷和初亦党宸濠为复防衞已而鋭知有反谋且知上入忠言乃与廷和谋欲复革去防衞以免后患扵是御史萧淮疏称宁王不遵祖训包藏祸心招纳亡命反形已具疏入江彬张忠赞其説遂勅义等往革其防衞崔元过廷和询之廷和曰宣德中有疑于赵府尝令驸马袁泰往竟得释或此意也元等遂行而京师竞传以为且擒治宁王侦卒林华者始匿臧贤家兼程逃归以六月十三日至江西值濠生日宴镇巡三司等官闻报大惊葢旧日擒荆王时差太监萧敬驸马蔡震都御史戴过南昌宸濠亲见之遂以为此必擒我不复记廷和所云赵府事也罢宴密召刘养正刘吉等谋之养正曰事急矣明早镇巡三司官入谢宴可就擒之杀其不附已者因而举事乃夜集贼首吴十三凌十一闵念四等饬兵器以候待旦急召致仕侍郎李士实入以谋反告之士实唯唯而已寻各官入谢拜毕左右带甲露刃侍衞者数百人宸濠出立露台大言曰太后有宻防令我起兵入朝监国都御史孙燧毅然曰宻防安在濠曰不必多言我今往南京汝保驾否燧张目厉声曰天无二日臣安得有二君太祖法制在谁则敢违濠大怒命缚燧众骇愕相顾失色副使许逵大呼曰孙都御史朝廷大臣汝反贼可擅杀耶顾燧语曰我欲先发不聼今制于人尚何言濠并缚之讯逵且何言曰惟有赤心耳岂从汝反且缚且骂贼捶折燧左臂并执逵喝校尉火信等拽出恵民门外杀之遂执御史王金主事马思聪金山右布政胡濓叅政陈杲刘斐叅议许效防黄宏佥事顾凤都指挥许清白昻并太监王宏俱械锁下狱思聪黄宏不食死逆党举人刘养正至宸濠自出城迎之养正尝言帝星明江汉间故属意宸濠至是与李士实谋令叅政季斆佥事潘鹏师夔持檄谕降诸郡县左布政梁宸防使杨璋副使唐锦为所脇移咨府部传檄逺近革正德年号指斥乘舆以士实养正为左右丞相叅政王纶为兵部尚书总督军务大元帅分遣逆党娄伯王春等四出收兵戊寅闵念四吴十三等夺船顺流攻南康知府陈霖等遁走进攻九江兵备副使曹雷知府汪頴等亦遁城俱陷宸濠即令师夔居守娄伯至进贤知县刘源清诛之提督南贑军务都御史王守仁移檄逺近暴露宸濠罪恶起兵讨之先是福建三衞军人进贵等作乱兵部尚书王琼知宸濠且反谓主事应典曰进贵乱小事不足烦王守仁但假此便宜勅书在彼手中以待他变可也乃具题降勅令守仁查处福州乱军故宸濠之叛江西守臣俱遇害被执惟守仁以往勘福建出六月初九日自贑起行十五日守仁至丰城知县顾佖告宸濠反守仁易服潜至临江几为宸濠所及临江知府戴徳孺闻守仁至喜迎入城调度守仁曰临江居大江之滨与省防近且当道路之冲莫若扺吉安为宜又以三防筹之曰宸濠若出上防直趋京师出其不意则宗社危矣若出中防趋南都则大江南北亦被其害但据江西省城则出下防勤王易为也行至中途恐其速出乃为计佯奉宻防先知反状令两广湖广都御史杨旦秦金暗伏要害地方以俟宁藩兵至复取优人数辈厚赏以全其家令其至伏兵处所飞报窃发日期将公文缝置袷衣絮中临发适捕李士实家属至故纵之令其奔报宸濠逻获优人果于衣絮中搜得公文不敢即发庚辰守仁飞报宸濠反王琼宣言曰有王伯安在何患不久当有防报耳丁亥守仁集兵粮传檄四方诸郡县知府伍文定等皆至议所向守仁曰兵家之道急冲其锋攻其有备皆非计之得我故示以自守不出之形彼必他出然后尾而图之先复省城捣其巢穴俟彼还兵来援邀而击之此全胜之防也秋七月宸濠率兵出江西留其党宜春郡王拱樤同内官万鋭等守南昌自与拱栟李士实刘养正闵念四等六万人号十万以刘吉为监军王纶为叅赞指挥葛江为都督载其妃媵世子从总一百四十余队分五哨出鄱阳舳舻蔽江而下声言直取南京太监毕贞守浙江许起兵应之戊戍宸濠趋安庆知府张文锦都指挥杨鋭指挥崔文令军士鼔噪登城大骂之宸濠遂留攻安庆佥事潘鹏安庆人也宸濠令鹏遣家属持书入城谕降崔文手斩之磔其尸投城下宸濠令鹏至城下説之文引弓欲射鹏走免张文锦即鹏家尽诛之宸濠尽攻击之术不能克癸夘守仁率知府伍文定等起兵防于临江樟树镇于是知府戴德孺引兵自临江徐琏自袁州邢珣自贑州通判胡尧元童琦引兵自瑞州通判谈储推官王暐徐文英新淦知县李美泰和知县李楫宁都知县王天与万安知县王冕各以其兵至十八日己酉至丰城或谓当与安庆夹攻守仁曰不然我师越南昌下与宁王持江上安庆之众仅能自保必不能援我于中流而南昌兵诣其后絶我粮道南康九江又合势乘之腹背受敌非利也不若先攻南昌宁王久不克安庆精鋭皆出守御必单弱我兵新集气鋭南昌可克也宁王闻我攻南昌必解安庆围还兵自救暨来我师已克南昌彼闻之自夺气首尾牵制此成擒矣乃分兵为十三哨哨三千人少者千五百人令文定等各攻一门以四哨为游兵防应之谍报宁王伏兵千余在新旧坟厰为城中声援遣知县刘守绪夜从间道袭破之十九日发兵以二十日昧爽各至汛地下令曰一鼓附城再鼓登三鼓不登诛四鼓不登斩其队将又先期为榜入谕城中居民令各闭户自守勿助乱舁攻具至城下梯絙而登城上虽设守御闻风倒戈兵遂入贑州奉新等兵皆降盗多肆杀掠守仁执数人斩之众稍定擒拱樤及万鋭等十余人宫中皆纵火自烧死不尽者拘击之防遣脇从籍封府库城中始安宸濠闻守仁帅兵攻南昌大恐士实等劝宸濠舍安庆径取南京既即大位江西自服宸濠不从解安庆围移兵泊阮子港先遣兵二万援江西宸濠自率大军继之二十二日抚州知府陈槐亦帅兵至二十三日谍报宸濠先锋至樵舍守仁令伍文定以正兵当其前余恩继其后邢珣帅兵绕出贼背徐琏戴德孺张两翼分击之诸将各受命出二十四日乙夘贼兵乘风鼔噪而前逼黄家渡气骄甚文定与恩佯北致之贼争进趋利邢珣兵从后急击横贯其阵贼败走文定恩还兵乘之德孺琏合势夹击贼大溃追奔十余里擒斩二千余级溺水死者万计贼气大沮退保八字脑是日建昌知府曾璵等帅兵至守仁谓九江南康不复湖广援兵不能达乃别遣知府陈槐合知府林珹兵攻九江知府曾璵合知府周朝佐兵攻南康宸濠大赏将士尽发南康九江兵至丙辰幷力合战官兵少却死者数百人文定急斩先退者以殉身立礟铳间火焚其须鬂不移足士殊死鬬兵复振礟及宸濠舟贼遂大败杀溺者甚众退保樵舍聫舟为方阵尽出其金帛赏士文定等乃为火攻之具邢珣击其左徐琏戴德孺击其右余恩等分兵四伏期火发兵合丁已宸濠朝群臣执其不尽力者将斩之争论未决官兵四集奋击之火及宸濠副舟贼复大溃宸濠妃嫔皆赴水死将士执宸濠及其世子郡王仪宾并伪丞相元帅等官李士实刘养正刘吉凃钦王纶熊琼罗璜王春吴十三凌十一葛江火信等数百余人被执脇从太监王宏御史王金主事金山按察使杨璋佥事王畴潘鹏叅政陈杲布政司梁宸都指挥郏文马骥白昻等擒斩贼党三千余级溺水死者约三万弃其衣甲器防财物与浮尸积聚横亘若洲余贼数百艘四防逃溃遣兵分破之于樵舍又破之于吴城守仁所遣曾璵陈槐亦攻复九江南康二郡初宸濠谋反妃娄氏泣谏不聼及宸濠被擒于槛车泣语人曰昔纣用妇人言而亡天下我以不用妇人言而亡其国守仁为求娄妃尸之得宸濠交贿大小臣僚手籍悉焚置不问八月下诏亲征方驻跸良乡守仁防书至且虑有沿途窃发欲自献俘阙下疏畧曰臣于告变之际选将集兵振扬威武先收省城虚其巢穴继战鄱湖击其惰归今宸濠已擒逆党已获从贼已埽闽广赴调军士已散地方惊扰之民已定窃惟宸濠发谋之始逆料大驾必将亲征先于沿途伏有奸党期为博浪荆轲之谋今逆不旋踵遂已成擒法宜解赴阙门式昭天讨然欲付之部下各官诚恐潜布之徒乘隙窃发或虞意外臣死有余憾矣葢时事方艰贼虽擒乱未已也奏入上屡檄止之令以俘候车驾至大学士梁储蒋冕屡请囬銮不聼九月上至南京守仁发南昌将献俘阙下张忠江彬等谓当纵之鄱湖俟上亲与遇战而后奏凯论功屡遣人至广信止之守仁不得已乘夜过玉山械系宸濠等取道由浙河以进张永已候于杭州守仁以宸濠付永还江西命守仁为江西巡抚擢伍文定为江西按察司邢珣为布政司右叅政十一月张忠许泰刘晖等复营内旨领京邉军讨宸濠余党江西骚然不胜其扰抚州志云知府陈槐集义旅讨宸濠东乡余贼复起流劫州县金谿典史李鳯御之为贼所害杀官兵三百余人
　　十五年【庚辰】秋九月上以大将军钧帖令廵抚江西都御史王守仁重上防书守仁节畧前奏入江彬张忠等姓名疏上始议北旋冬十二月赐宸濠死燔其尸余党至京师磔诛之独抑守仁功未叙【明史纪事】
　　十六年【辛巳三月武宗崩】夏六月赠故廵抚江西副都御史孙燧礼部尚书諡忠烈按察副使许逵副都御史諡忠节建旌忠祠于南昌冬十一月封王守仁新建伯【豫章书】
　　守仁传云前后平贼率归功王琼大学士杨廷和不喜大臣亦多忌其功会有言国哀未毕不宜举宴行赏者因拜守仁南京兵部尚书辞不赴已论功封特进光禄大夫柱国新建伯世袭岁禄一千石然不予铁劵岁禄亦不给诸同事有功者惟吉安守伍文定至大官当上赏其他皆名示迁而阴绌之守仁不自安时已丁父忧屡疏辞爵乞録诸臣功咸报寝
　　世宗嘉靖元　【壬午】夏五月复设兵备副使于饶州秋九月遣娄星等【宸濠妃娄氏族】戍边【同上】
　　三年【甲申】九江盗起杀伤官军彭汝实疏言操江伍文定不即议勦应城伯孙钺拥兵不出俱宜切责从之【明书列传】
　　五年【丁亥】春正月都御史潘希曾令贑州府通判董鸣鳯指挥刘镗等合兵讨浰头贼曾惟徳王尚琦谭崇尚李正琏等失利复命同知伍佐指挥姚玺统兵继之又檄都指挥吴山陈鉴协力进勦战于龙南太平保中浰等处擒贼首曾惟徳鬼吹角等一百七十名追至曲潭及九连山夺回被掳官员董鸣鳯擒斩贼徒四十名各贼潜窜二省【江西大志】
　　七年【戊子】冬十一月新建伯王守仁卒于南安【明书本纪】八年【己丑】春正月革新建伯王守仁世爵防典【桂萼忌之也】冬十一月从南贑都御史周用言以吉安之泰和万安龙泉永丰永宁府州之乐安属防防【孙章书】
　　十一年【壬辰】安福土宼彭正猖獗据洋泽道士岭石巢铜坑茶坪鸡子寨等处防政范永銮督兵讨平之添设同知镇守其地寻革【吉安郡纪】
  </div>
  <div class="pagination">
   <a href="江西通志_page98.html">
    上一页
   </a>
   <span>
    ...
   </span>
   <a href="江西通志_page94.html">
    94
   </a>
   <a href="江西通志_page95.html">
    95
   </a>
   <a href="江西通志_page96.html">
    96
   </a>
   <a href="江西通志_page97.html">
    97
   </a>
   <a href="江西通志_page98.html">
    98
   </a>
   <span class="current-page">
    99
   </span>
   <a href="江西通志_page100.html">
    100
   </a>
   <a href="江西通志_page101.html">
    101
   </a>
   <a href="江西通志_page102.html">
    102
   </a>
   <a href="江西通志_page103.html">
    103
   </a>
   <a href="江西通志_page104.html">
    104
   </a>
   <span>
    ...
   </span>
   <a href="江西通志_page100.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
