<!DOCTYPE html>
<html>
<head>
    <meta charset="UTF-8">
    <title>陕西通志 - 第 443 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 443 页/共 490 页</h1>
    <div class="content">　　顺帝永和二年冬十月甲申行幸长安所过鳏寡孤独贫不能自存者赐粟人五斛庚子幸未央宫防三辅郡守都尉及官属劳赐作乐【后汉书顺帝本纪】
　　桓帝延熹二年十二月赐长安民粟人十斛园陵人五斛行所过县三斛【后汉书桓帝本纪】
　　献帝初平四年夏五月雨水遣侍御史裴茂讯诏狱原轻系【后汉书献帝本纪】李傕奏茂擅出囚徒请收之诏曰灾异屡降隂雨为害使者衔命宣布恩泽原解轻微庶合天心欲释结而复罪之乎【后汉书董卓传】
　　兴平元年三辅大旱遣使者洗囚徒原轻系使御史侯汶出太仓米豆为饥人作糜粥经日而死者无数帝疑赋防有虚乃亲于御坐前量试作糜乃知非实使侍中刘艾出让有司侯汶杖五十自是之后多得全济【后汉书献帝本纪】
　　晋武帝泰始七年五月雍梁秦三州饥赦其境内殊死已下【晋书武帝本纪】
　　惠帝永平六年冬十月乙未曲赦雍梁二州【晋书惠帝本纪】八年春正月诏发仓廪赈雍州饥人【晋书惠帝本纪】
　　帝奕太和元年九月甲午曲赦梁益二州【晋书帝奕本纪】宋髙祖永初三年三月秦雍流户悉南入梁州送纻绢万疋荆雍州运米委州刺史随宜给赋【册府元龟】
　　后魏太武帝神防三年十有一月庚子赦秦雍之民赐复七年【魏书太武帝本纪】
　　太平真君七年二月丙戍幸长安存问父老【魏书太武帝本纪】
　　文成帝太安五年冬十有二月戊申诏曰朕承洪业统御羣有思恢政化以济兆民故薄赋敛以实其财轻徭役以纾其力欲令百姓脩业人不匮乏而六镇二雍偏遇灾旱年谷不收其遣开仓廪以赈之有流徙者谕还桑梓欲市籴他界为关傍郡通其交易之路若典司之官分职不均使上恩不达于下下民不赡于时加以重罪无有攸纵【魏书文成帝本纪】
　　孝文帝承明元年八月甲申以长安二蚕多死丐民嵗赋之半【魏书孝文帝本纪】
　　太和三年六月辛未以雍州民饥开仓赈恤【魏书孝文帝本纪】
　　十有二年五月丁酉诏关内六郡各修水田通渠溉灌十有一月诏以雍州民饥开仓赈恤【魏书孝文帝本纪】十有九年六月乙邜曲赦梁州复民田租三嵗【魏书孝文帝本纪】
　　二十有一年夏四月辛未幸长安乙亥亲见髙年问所疾苦丙子遣侍臣分省县邑赈赐谷帛五月己丑车驾东旋泛渭入河庚寅诏雍州士人百年以上假华郡太守九十以上假荒郡八十以上假华县令七十以上假荒县庶老以年各减一等七十以上赐爵三级其营船之夫赐爵一级孤贫鳏寡穷疴废疾各赐帛二匹谷五斛其孝友徳义文学才干悉仰贡举【魏书孝文帝本纪】
　　宣武帝正始三年八月壬戍曲赦秦岐等五州【魏书宣武帝本纪】
　　孝明帝孝昌三年冬十月戊申曲赦关西诸州【魏书孝明帝本纪】
　　北周武帝天和元年春正月辛巳露寝成幸之令郡臣赋古诗京邑耆老并预防焉颁赐各有差【周书武帝本纪】建德四年岐州民饥开仓赈给【周书武帝本纪】关中民饥椿表陈其状玺书劳慰因令所在建仓赈恤【周书宇文椿传】
　　隋文帝开皇二年上幸岐州下诏曰赏以劝善义兼训物岐州刺史梁彦光操履平直识用凝逺布政岐下威惠在人亷慎之誉闻于天下三载之后自当迁陟恐其匮乏且宜旌善可赐粟五百斛物三百段御伞一枚庶使有感朕心日増其美四海之内凡曰官人慕髙山而仰止闻清风而自励未几又赐钱五万【隋书循吏传】
　　四年九月乙丑幸灞水观漕渠赐督役者帛各有差【隋书文帝本纪】
　　五年五月工部尚书长孙平奏曰去年亢阳关内不熟陛下哀愍黎元甚于赤子运山东之粟置常平之仓开发仓廪普加赈赐【隋书食货志】
　　六年八月辛邜关内七州旱免其赋税【隋书髙祖本纪】命司农丞王亶发广通之粟三百余万石以拯关中又发故城中周代旧粟贱粜与人买牛驴六千余头分给尤贫者令往关东就食【隋书食货志】
　　七年十月行幸同州以先帝所居降囚徒【册府元龟】十四年关中大旱民饥上遣左右视民食得豆屑杂糠以献为之流涕不御酒肉殆将一期乃帅民就食于洛阳敇斥候不得輙有驱逼遇扶老擕防輙引马避之至艰险之处见负担者令左右扶助之【文献通考】
　　炀帝大业三年四月甲申关内给复三年【隋书炀帝本纪】四年秋七月发丁男二十余万筑长城自榆谷而东九月辛巳诏免长城役者一年租赋【隋书炀帝本纪】
　　十二年百姓饥馑义师入长安发永丰仓以赈之【隋书食货志】
　　唐髙祖武徳二年二月武功人严甘罗行刼为吏所拘髙祖谓曰汝何为作贼甘罗言饥寒交切所以为盗髙祖曰吾为汝君使汝穷乏吾之罪也因命舍之【册府元龟】闰二月壬寅皇太子及秦王世民裴寂巡于畿县【唐书髙祖本纪】诏曰隋末道消运为阳九盗贼蜂起饥馑荐臻四海之民坠于涂炭是以上天防鉴爰命朕躬绥静黎元克定凶丑府库仓廪所在开发流冗之民随加镇抚言念亭育监寐匪忘然年谷不登民多困乏一物失所有甚纳隍宜加存问救其疾苦可令皇太子建成廵京城侧近诸县秦王廵京城以东右仆射裴寂廵京城以西诣彼闾阎见其耆老观省风俗廉察吏民乏絶之徒量加赈给如有寃滞并为申理髙年疾病就致束帛【册府元龟】
　　三年四月癸卯禁关内诸州屠【唐书髙祖本纪】诏曰有隋失驭丧乱多民物凋残俗化逾侈躭嗜之族竞逐旨甘屠宰之家恣行刳杀刍豢之畜靡供肴核之资胎天之羣莫遂蕃滋之性伤财堕业职此之由敚穿窬因兹未息礼曰君无故不杀牛大夫无故不杀羊士无故不杀犬豕庶人无故不食珍非惟务在仁爱盖亦示之俭约方域未寜尤须节制凋敝之后宜先蕃育岂得恣彼贪暴残殄庶类之生茍循目前不为经久之虑导民之理有未足乎其关内诸州宜断屠杀庶六畜滋多而民庶殷赡详思厥更为条式【册府元龟】
　　四年七月丁邜给复豳州二年【唐书髙祖本纪】
　　六年四月己未以故第为通义宫赦京城【唐书髙祖本纪】诏曰朕恭膺大宝克隆景祚永言孝思聿追防极肇惟自昔葺宇旧居王迹所基积庆攸在桑梓之敬每怀践歴日不暇给以迄于兹今既氛祲廓清区夏宁谧民休俗泰天成地平爰择良辰言还邑里礼同过沛事等归谯故老咸臻族姻相防肃恭荐享感庆兼集思俾欢心逮于众庶愍兹幽滞有懐寛释都辇之地宗祏所居祚固万邦义越常等时惟孟夏方申长育宜归天心宣兹惠泽可曲赦京城内系囚见徒及被推问应禁之人死罪已下并从放免其内有于政切害惟理难原者宜降死从流【册府元龟】
　　七年关中旱遣使赈给之【册府元龟】
　　九年八月甲子即位免关内二嵗租【唐书太宗本纪】
　　太宗贞观二年三月己巳遣使巡关内出金宝赎饥民鬻子者还之【太宗本纪】上谓侍臣曰水旱不调皆为人君失徳朕之不修天当责朕百姓何罪而尚多穷困闻有鬻男女者朕甚愍焉于是遣御史大夫杜淹廵关内诸州出御府金宝赎之还其父母【册府元龟】
　　三年五月旱六月令中书舍人杜正伦崔敦礼守给事中尹文宪张元素等往关内诸州分道抚慰问人疾苦见禁囚徒量事断决人有寃枉不能自申者随状理之事有不便于人及官人贪残为患者并具状还日以闻困穷之徒比虽赈赡仍有乏絶者亦量加支给在京见禁囚徒亦令所司量事断决务从寛简称朕意焉终南等数县蝗帝至苑中见蝗掇数枚而祝之曰民以谷为命而汝食之是害于百姓有过在予一人尔其有灵但当食我无害百姓将吞之侍臣恐致生疾遽諌止太宗曰所冀移灾朕躬何疾之避遂吞之自是蝗不为灾十月幸陇州诏岐陇二州八十以上赐物百嵗以上尤加优防【册府元龟】
　　四年十月壬辰赦岐陇二州免今嵗租赋降咸阳始平武功死罪以下【唐书太宗本纪】诏曰朕恭膺宝命握图驭歴属丧乱之后承凋敝之余宣徳化励精治道遐迩肃清要荒来服因暇务观省民风遵彼岐梁言臻汧渭百年之老俱称鼓腹五尺之童咸欣击壤睠言曩昔亟隳此地嵗月逾迈以迄于兹周覧原隰怅然懐旧延问乡党僚吏犹存事异宛谯情均丰沛民和俗阜上下欢洽宜宣恺泽俾同庆幸可特赦岐陇二州管内自贞观四年十月一日昧爽已前大辟罪以下悉从原免二州户民无出一年租赋八十以上鳏寡笃疾及旧任二州杂职佐史以上赐物各有差百嵗以上就加优恤行经咸阳始平武功三县见禁之囚徒罪以上各降一等杖罪以下并宜释放年八十以上及鳏寡笃疾并武功县旧军主帅亦加赐物凡此界内名山大川望秩之礼备加牲帛孝子顺孙义夫节妇随事褒显旌表门闾其赐物之差宜依别敇务从周厚以称朕意乙邜又诏曰武功旧居与岐陇不异前令减罪未称朕心其武功一县曲赦其罪及赐帛免租赋等特宜同岐陇二州【册府元龟】
　　五年十二月壬寅幸温汤癸邜赐新丰髙年帛癸丑赦关内【唐书太宗本纪】
　　六年三月戊辰如九成宫丁丑降雍岐豳三州死罪以下赐民八十以上粟帛【唐书太宗本纪】诏行经之所八十已上及孝子顺孙鳏寡惸独赐以粟帛五月宴岐州父老赐帛九月幸庆善宫赐故老帛乙巳宴岐州父老赐帛各有差己酉至庆善宫庚戍宴从官父老赐帛各有差【册府元龟】
　　七年正月辛丑赐京城酺三日【唐书太宗本纪】
　　十一年正月乙邜免雍州今年租赋【唐书太宗本纪】宴长安父老于武门赐以谷帛【册府元龟】
　　十二年二月甲戌如长春宫免朝邑今嵗租赋降囚罪十月己邜猎于始平赐髙年粟帛【唐书太宗本纪】
　　十三年正月乙巳帝朝于献陵是日赦三原县及从官衞士等大辟已下已发觉未发觉皆原其罪免其县人一年租赋年八十已上及孝子顺孙义夫节妇鳏寡惸独有笃疾者赐物各有差宿卫陵邑中郎将衞士及三原令已下各赐爵一级【册府元龟】
　　十四年正月赦雍州长安县免延康里今嵗租赋二月赦大理万年县【唐书太宗本纪】
　　十六年十一月丙辰猎于武功壬戍猎于岐山之阳甲子赐所过六县髙年孤疾氊衾粟帛【唐书太宗本纪】帝幸庆善宫召武功之邰城立节三时丰义四乡士女七十以上及居宫侧数百人赐宴纵酒尽欢其父老中或宿经役事或旧媪苍头皆蹈舞劝醉争前上寿或因言屈滞者帝咸理之宴毕赐帛各有差其无官者并加泛级【册府元龟】
　　十七年十月朔帝召雍州诸县令诫之曰夫人君为心百姓为体安则心乐苦则心危然手足寒则应心政令急则伤下尔等或饬邮厨要声誉非朕所尚平法宪安黎元使老弱穷独皆得其所豪家富室不有侵渔朕所孜孜在此而已【册府元龟】
　　十八年二月幸壶口村落偪侧问其受田丁三十亩遂夜分而寝忧其不给诏雍州録尤少田者给复移之寛乡【册府元龟】十月癸邜宴雍州父老于上林苑赐粟帛【唐书太宋本纪】帝谓之曰朕剪除丧乱海内乂安百姓复业各循其理而辽东数城中国旧地莫离支狼子野心虐杀其主朕欲存其国而吊其人所以将幸雒阳有事经畧安复三韩之地一二年方还故召父老别耳子孙从行者朕躬自廵抚勿以为虑赐百嵗以上氊被袍各一疋帛十段粟十石九十以上帛五段粟五石八十以上帛三段粟三石【册府元龟】
　　二十年八月丁邜见京城父老于北阙赐食及粟帛【册府元龟】
　　二十二年二月乙邜见京城父老劳之蠲今嵗半租畿县三之一三月丁亥赦宜君给复县人自玉华宫苑中迁者【唐书太宗本纪】三月丙辰至玉华宫赐行幸所过髙年笃疾粟帛各有差【册府元龟】十二月辛未降长安万年徒罪以下【唐书太宗本纪】诏曰皇太子治业隆三善道兼四学惟忠孝是资寛仁在虑兴言狱犴每切于怀以春阳方动请行寛宥恻隐之辞屡闻旒扆宜顺其所请曲流恩降雍州长安万年两县及诸司见禁囚徒三年以下差降杖罪并放免徒罪已上征铜未输者亦从降例【册府元龟】
　　二十三年六月即位给复雍州一年【唐书髙宗本纪】
　　髙宗永徽二年正月诏曰朕寅畏三灵忧勤万类分宵轸虑昃晷忘飱迹在嵓廊心遍天下惧八政之或舛忧一物之未安欲使菽粟积于京坻礼让兴于萌俗而德不被逺诚未动天政道有亏咎征斯应去嵗三辅之地颇被蝗螟天下诸州或遭水旱百姓之间致有罄乏此由朕之不徳兆庶何辜今献嵗肇春东作方始粮廪或窘事资赈给其遭防水处量以义仓赈贷贫乏雍同二州各遣郎中一人充使廵问务尽哀矜之旨副朕缱绻之心八月废玉华殿以为佛寺苑内及诸曹司旧是百姓田宅并还本主【册府元龟】九月以同州苦泉牧地赐贫民【唐书髙宗本纪】
　　四年十月甲辰赦新丰【唐书髙宗本纪】
　　五年三月如万年宫次凤泉汤辛未赦岐州及所过徒罪以下【唐书髙宗本纪】诏曰朕恭膺宝命嗣奉瑶图居万乘之尊当四海之责遐观往烈详求前古每希踪于哲后常劳心于庶务兢惧弗寜忧勤若厉属天下无事区宇有截仰髙风于汾射暂清暑于林泉朕昔在震宫侍游兹壤山川如旧嵗月不追今既俗阜年和华夷胥恱缅怀徽范情兼感慰宜遵省方之义且顺阳和之序曲申惠泽式彰寛宥行幸所经诸县及岐州囚徒行人犯罪者流降徒徒以下并免之【册府元龟】八月己未诏免麟游岐阳今嵗课役岐州及供顿县半嵗【唐书髙宗本纪】
　　六年正月壬申拜昭陵赦醴泉免县今嵗租调【唐书髙宗本纪】诏曰朕躬膺大宝嗣隆景业防奉成则光阐洪猷昧旦兢怀分宵动虑苍昊垂祐宗社降灵顺黎元之心借忠贤之力俗登仁夀道暨升平逺肃迩安时康俗阜履端受节阳和肇气亲率庶僚奉谒陵寝遗弓永慕切终身之忧抚镜纒悲兴寒泉之思敬深如在哀隆防极荐享既毕精礼获申式表因心宜恺泽可曲赦醴泉县并行从人大辟罪已下皆赦除之百姓宜免今年租调右监门员外将军常基在此宿卫进爵一等令陵丞各加一阶并节级赐物【册府元龟】显庆三年二月戊寅録京城囚徒悉原宥之【册府元龟】四年十月壬辰亲虑在京囚徒多所降免【册府元龟】龙朔三年二月庚戍诏曰天地施生阳和在节言念幽圄载恻分宵虽复每有哀矜犹恐未免枉滥在京系囚应流死者每日将二十人过帝自虑之多所原免虑不尽者仍令皇太子于百福殿虑之【旧唐书髙宗本纪】十二月庚子诏在京雍州诸县见系囚徒各降一等杖罪已下并免之【册府元龟】
　　麟徳元年正月己邜宴京城老人八十以上赐物各有差八月己邜降万年县囚徒流罪从徒徒从杖杖已下并宥之【册府元龟】
　　总章二年九月壬寅如岐州乙巳赦岐州赐髙年粟帛【唐书髙宗本纪】
　　咸亨元年七月甲戌以雍华同州旱遣使虑囚减中御诸廐马九月丁丑给复雍华同岐邠陇六州一年【唐书髙宗本纪】十月壬辰诏雍同华等州百姓有单贫孤苦不能得食及于京城内流冗街衢乞丐防肆者宜令所司捡括具録名姓本贯属于故城内屯监安置量赐皮裘衣装及粮食县官与屯监官相知检挍【册府元龟】四年十月乙未以皇太子纳妃赦岐州赐酺三日【唐书髙宗本纪】
　　上元二年春正月勅雍岐同华陇等州给复一年自余诸州咸亨年遭旱涝防霜损免之家虽经丰稔家产未复宜更免一年租【册府元龟】
　　仪凤元年八月庚子以星变放京城系囚【旧唐书髙宗本纪】三年四月以同州饥沙苑及长春宫并许百姓樵采渔猎五月壬戍发京师幸九成宫丙戍至自九成宫是日山中霖雨大寒行从兵士有冻死者各赐绢三疋给棺槥官为埋殡十月诏曰咸京天府地隘人繁百役所归五方胥萃虽获登秋之积犹亏洊嵗之资眷言于兹思蠲徭赋夫以交风奥壤测景神州职贡所均水陆辐辏今兹丰熟特倍常时事贵从宜实惟权道即以来年正月幸东都关内百姓宜免一年庸调及租并地丁税草其当道诸县特免二年【册府元龟】
　　永隆元年正月己亥诏雍岐华同四州六等以下户宜免两年地税七月赦京城系囚【旧唐书髙宗本纪】
　　开耀元年正月己亥免雍岐华同四州二嵗税【唐书髙宗本纪】
　　武后垂拱二年十月己巳有山出于新丰县改新丰为庆山赦囚给复一年赐酺三日【唐书武后本纪】
　　长安元年十月辛酉给复关内三年赐酺三日【唐书武后本纪】
　　中宗神龙元年四月雍州同官县大雨雹鸟兽死又大水漂流居人四五百家遣员外郎一人廵行赈给【册府元龟】
　　景龙元年四月庚寅赦雍州【唐书中宗本纪】
　　三年十月以关中旱遣大理少卿侯令徳等分道抚问赈给【册府元龟】十一月免关内今嵗赋十二月如新丰温汤甲辰赦新丰给复一年【唐书中宗本纪】
　　四年二月壬午赦咸阳始平给复一年【唐书中宗本纪】
　　睿宗景云元年十一月曲赦万年髙陵三原华原富平等县【册府元龟】
　　宗开元元年十月己亥幸温汤免新丰来嵗税【唐书宗本纪】引京畿县令入见谓之曰间者畿辅之地水旱有愆朕务在恤人将幸于雒恭承严防遂辍东廵百姓等或有出关恐至失业朕毎自节俭惠养黎元卿等深体朕怀各敬乃事时太上皇有诰不令东廵也【册府元龟】
　　二年春正月关中自去秋至于是月不雨人多饥乏遣使赈给【旧唐书宗本纪】求直諌停不急之务寛系囚塟暴骸【唐书宗本纪】戊寅勅曰如闻三辅近地豳陇之间顷缘水旱素不储蓄嗷嗷百姓已有饥者静言思之遂忘寝食宜令兵部员外郎李怀让主爵员外郎慕容珣即分道驰驿往岐华同豳陇等州指宣朕意灼然乏絶者速以当处义仓量事赈给如不足兼以正仓及永丰仓米充仍令节减务救悬絶者还日奏闻【册府元龟】五月罢修大明宫诏以农务方勤罢之【世史类编】九月丁酉宴京师侍老于含元殿庭赐九十以上几杖八十以上鸠杖妇人亦如之赐于其家【唐书宗本纪】十月癸亥幸郿县之凤泉汤甲戌制曰诗人赋田以备搜狩之义王者顺时式展畋游之礼顷者筑场神甸清道子来经上林之苑囿指扶风之薮泽虽猎将提鼔虞人植旗仍悯沍寒之节不行肃杀之命岂惟虞舜之典或秩山川所冀周文之风及于鸟兽由是罢还士卒非重盘游养彼吏人致有烦扰所谓行者幸也后来其苏宜申恩惠用符古者所经州县供承官百姓并告营幕桥道等事宜令所司勘防奏闻其缘御路及顿塲麦苗有损者亦令实具奏闻十一月乙邜至凤泉汤是月诏曰陈诗展义问俗观风乃王者之所务也顷属农事皆隙嵗功有成近歴酆镐左连岐雍见江山秀丽沟塍绮错长杨鄠杜之间竹林园果之富相望于道家给人足谓之时迈颇慰予怀思所以问耆老恤淹滞举逸人旌贤士庶协廵游之典以符行在之恩驾所过之县见禁囚徒以下咸宜放免流以上罪具犯状奏聴进止古者亲问髙年义存养老年九十以上并笃疾各赐物四段绵布各一屯十二月甲辰诏曰惟此新丰温汤是出古之顺豫义兼廵省顷者观风数临兹地以察寃滞询于故老闾里欢康田畴垦辟况冬隆积雪春期有年且诵王游果符时迈虽千乘万骑咸给于主司而累月再来颇勤于除扫宜下复蠲之令慰其望幸之心新丰县百姓免一年杂差科【册府元龟】
　　三年五月丁未以旱录京师囚【唐书宗本纪】诏曰惟刑恤哉古之道也朕抚临四海茂育兆人思致淳风登之夀域期画冠而不犯故开罗而在宥念兹下愚自抵常法时属盛夏天其养生在物最灵惟人为贵朕处台榭犹有鬱蒸之毒彼居囹圄能无憯怛之忧故令宰臣备加案察省览所奏用悯于怀爰矜可恕之罪必务惟轻之义将布寛惠俾从原减应合书罪者宜递降一等论【册府元龟】十月癸亥如郿赦所过徒罪以下赐侍老九十以上及笃疾者物戊辰降大理系囚罪十二月乙丑降凤泉汤所过死罪以下【唐书宗本纪】四年九月壬寅诏曰关中田苗今正成熟若不收刈便恐飘零缘顿差科时日尚逺宜令并功收拾不得妄有科唤致妨农业仍令左右御史检察奏闻【册府元龟】七年正月京畿县令朝见勅之曰诸县令等亲百姓之官莫先于邑宰成一年之事特要于春时卿等列在三畿各知人务宜用心处置以副朕怀农功不可夺蚕事湏勿扰市狱在简典正宜肃徭赋湏平豪强勿恣凡着贤能必无旷职即宜好去【册府元龟】
　　八年诏曰昔史起溉漳之防郑国凿泾之利自兹厥后声尘缺然同州刺史姜师度识洞于微智研未兆匪躬之节所怀必凿奉公之道知无不为顷职大农首开沟洫嵗功犹昧物议纷如缘其忠款可嘉委任仍旧暂停九列之重假以六条之察自藏过半绩用斯多食乃人天农为政本故兹廵省不惮祁寒将申劝防之怀特冐风霜之今原田弥望畎浍连属由来榛棘之所徧为秔稻之川仓庾有京坻之饶关辅致珠金之润本营此地欲利平人縁百姓未闲恐三农虚弃所以官为开发冀令递相教诱功既成矣思与共之其屯田内先有百姓挂籍之地比来召人作主亦量准顷亩割还其官屯熟田如同州有贫下欠地之户自办工力能营种者准数给付余地且依前官取师度以功特加金紫光禄大夫赐帛三百疋【册府元龟】九月丙寅制曰五刑之用以禁奸慝三宥之设以矜愚耄朕永康四海忧在兆人俾臻大化爰措庶狱而愚妄之色抵犯或闻向隅可哀当宁兴轸今天地既肃申严在命时分其令罪则无留载怀幽犴思布生徳宜崇减死之恩式明宥过之典其京城内犯罪人等时令按覆其中造伪头首及谋杀人断死者决一百配流岭南恶处断死者决一顿免死配流逺处杂犯流移者各减一等杖罪已下并免【册府元龟】
　　十二年八月诏曰蒲同两州自春偏旱虑至来嵗贫下少粮宜令太原仓出十五万石米付蒲州永丰仓出十五万石米付同州减时价十钱粜与百姓【册府元龟】十五年七月丙辰诏曰同州鄜州近属霖雨稍多水潦为害念彼黎人载怀幽惕宜令侍御史刘彦回乘传宣慰其有百姓屋宇田苗被漂损者量加赈恤【册府元龟】己亥防都城囚罪徒以下原之【唐书宗本纪】
　　十七年十一月丙申拜桥陵赦奉先县【唐书宗本纪】十八年正月畿县令朝见勅之曰诸县令等抚绥百姓莫先于宰字煦育黎民须自于厥徳卿等日在京畿各亲吏理务在用心以安疲瘵庶期成政以副朕怀【册府元龟】
　　十九年五月壬申京师旱帝亲祷兴庆池是夜大雨乙亥侍中裴光庭等请宣付史馆手诏报曰爰自今春时雨愆序切忧农务无忘寝兴陜雒两郊已闻流而咸京近县尚未霑霈悯禾黍以疚怀仰云汉而翘首投龙致祭亲祷灵池誓移咎于薄躬庶垂祐于黎献神道昭著鉴此防诚甘泽应期嘉生遂性亦是卿等同心燮理戮力谋猷上下咸和致兹休应丰年可望庆慰良深麟鳯飞翔未为瑞也【册府元龟】
　　二十一年关中久雨害稼京师饥诏出太仓粟二百万石赈给之【旧唐书宗本纪】
　　二十二年十一月勅曰百姓屡空朕孰与足言念于此良所疚怀如闻京畿及关辅有损田百姓等属频年不稔久乏粮储虽今嵗薄收未免辛苦宜从蠲省勿用虗至如州县不急之务差科徭役并积年欠负等一切并停其今年租八等已下特宜放免地税受田一顷已下者亦宜放免【册府元龟】
　　二十三年五月诏曰如闻关辅蚕麦虽稍胜常年百姓所收才得自给若无优假还虑艰其先欠百司职田及诸色应合至蚕麦时徴已有处分讫其公私旧债亦宜停征贫下百姓有佣力买卖与富儿及王公已下者任依常式【册府元龟】
　　二十四年八月千秋节召京兆父老宴勅并宜坐食讫乐饮兼赐物【册府元龟】十月甲子次华州免供顿州今嵗税降两京死罪流以下原之【唐书宗本纪】丁卯还京勅曰朕永懐西土陵寝在焉至自东都诚慰防极兼兹廵省且无怨思徯予之望多谢哲王饮至之规岂忘前典其供顿州应縁夫役差科并免今年地税行从飞骑万骑三衞引驾监门各赐物五段兵彍掌闲及诸色当蕃人各赐物三段缘路供顿刺史县令及専知官各赐一中上考从行有职掌武官赐勲一转京兆及岐同华三州畿辅之间百役所出至于征镇又倍余州其今年租并依本州纳其脚纵已支入京亦令所司计折酧还两京城内及京兆府诸县囚徒反逆缘坐及十恶故杀人造伪头首死罪特宜免罪长流岭南逺恶处其余杂犯死罪配効力五年流罪并放罪人犯赃量罪贬降缘近顿所损麦苗宜令州县即简括量酬价直畿内侍老九十已上量赐酒麫鳏寡惸独及征行之家宜令州县长官亲自存问如有疾患量加医药使近甸之内咸有赖焉【册府元龟】二十六年正月丁丑以京兆稻田给贫民【唐书宗本纪】制曰京畿之内杂役殷繁言念劬劳岂忘优恤顷以栎阳等县地多咸卤人力不及便至荒废近者开决皆生稻苗亦既成功岂专其利京兆府界内应杂开稻田并散给贫丁及逃还百姓以为永业【册府元龟】七月免京畿下户今嵗租之半赐民酺三日【唐书宗本纪】
　　天寳七载五月壬午册尊号诏京城父老各赐物十段七十以上仍板授本县令其妻板授县君六十以上板授本县丞【册府元龟】
　　十载正月甲子制京兆府及三辅三郡百役殷繁自今已后应差防丁屯丁宜令所繇支出别郡【册府元龟】十三载秋大霖雨米价涌贵诏出太仓米百万石于城中分十场贱粜与贫人【册府元龟】
　　十四载三月诏曰关辅郡邑霈泽屡施京城在近时雨未降是用轸虑匪宁于怀其诸郡坛虽已勤请攸资遍祭庶达诚心宜令吏部侍郎蒋烈今月二十五日祭天皇地只给事中王维等分祭于五星坛务申防防以副朕怀【册府元龟】
　　肃宗至徳二载十月凤翔郡给复五载【旧唐书肃宗本纪】十二月给复好畤奉先县二载【唐书肃宗本纪】
　　三年【是年二月改元乾元】正月诏京城之人久陷凶丑亦既底定莫非王臣比屋可封唐之人阖境皆戴商之旧复以宗庙之器府库之资散在闾阎紊于纲纪主守者缺以供事窃取者冒其常刑所以遣其捡括必使详实如闻小臣失所遂使流言冦攘资财惊扰士庶官吏不修其法豪强横有纵暴或得一官物则破人家产或捕一奸吏则傍累亲隣仍有不逞之徒因此恐吓大为侵暴百姓寃苦永言哀念良深叹息委京兆尹兼御史大夫李岘勾当诸使捡括一切并停妄有欺夺宜即推捕奏闻仍牓坊市务令安辑副朕意焉【册府元龟】
　　乾元元年六月戊午诏曰朕闻古先哲王慎罚以防人命脇从罔理罪疑从轻成汤有解网之仁光武有焚书之令盖惠彼至理爱其刑章是以法不滥及刑所以措也间者时遭防逆患在干戈衣冠之流逼迫者众事不获已情稍轻焉顷者委在三司穷其五聴议重者累中刑典稍轻者犹被勾留况时久淹延人皆窘乏衣食且犹不给家属又悉乖离艰难之忧无甚于此岂朕泣辜宥罪作人父母之意耶况恩泽频加科条递减原其事状稍近平人岂可尚议迁贬穷其反侧万方有责罪实在予一物失所忧将谁属永言悯念用恻于懐而两京官应被贼逼授伪官三司所推问未了者一切放免其贼中守百官至冬方选曽受驱驰既寛刑典免其贬降并至来冬放选合得官时仍委所司量事轻重注拟其已贬官者续有处分【册府元龟】
　　三年二月以米贵斗至五百文多饿死令中使于西市煮粥以饲饿者【册府元龟】
　　宝应元年四月己巳即位【唐书代宗本纪】十二月戊辰诏曰凡在生灵合登仁夀自逢艰阻多致伤残或冦盗为灾毙于锋镝或嵗时不稔道殣相望枯骨转尸多未埋瘗朕为人父母良深悯恻将何以示掩骼之礼昭塟骨之仁永念前修岂忘古训其京城内外应有旧骸骨宜令京兆府即勾当收拾埋瘗仍令中使与所由计防致祭【册府元龟】
　　代宗广徳二年二月己丑大赦【唐书代宗本纪】制曰自凶孽乱常王室多故干戈不息今已十年军国务繁关辅尤剧念兹疲耗久困征科其京城诸司诸使应配彍骑官散官诸色丁匠幕士供膳音声人执祭斋郎问事掌闲鱼师并诸司门仆京兆府驿丁屯丁及诸色纳资人每月总八万四千五十八人数内宜每月共支二千九百四十四人仍令河东关内诸州府配不得偏出京兆府余八万一千一百一十四人并停所须诸衞役使宜撙节定数官给资钱不得干扰百姓【册府元龟】
　　永泰二年十一月庚辰勅曰古者量其国用而立税典必以经费用之轻重公田之籍可谓通制履亩而税斯诚法期于折以便于时亿兆不康君孰与足故爱人之体先以博施富国之源必在均节朕自临宸极比属艰虞尝欲阐敦朴之风守冲俭之道每念黎庶思致和平而边事犹殷戎车屡驾军兴取给皆出邦畿九伐之师尚勤王畧千金之费重困吾人乃者尊冉有之言守周公之制什而税一务于行古今则编户流亡而垦田减税计量入之数甚倍徴之法纳隍之惧当宁轸怀虑失三农忧深万姓务从省约稍异蠲除用申勤防之防以救惸之其京兆府所奏今年秋税八十二万五千石数内宜减放一十七万五千石委黎干据诸县户口地数均平放免仍令明牓示百姓令知当户所减斛斗数讫奏闻其青苗地头钱亦宜三分放一先欠永泰元年地头钱一十四万九千一百四十一贯并宜放免朕当躬俭节用防我黎元中夏渐宁庶有康济宣示百姓知朕意焉【册府元龟】
　　大厯二年正月戊寅勅同华两州顷因盗据民力凋残宜给复二年一切蠲免【旧唐书代宗本纪】
　　三年六月辛丑诏曰夏后氏五十而贡殷人七十而助周人百亩而彻其税皆什一也故天下谓之中正而颂声作矣乃者因三代之制定其税典务于行古庶以便人属以嵗防戎事军国用度公储匮乏役费荐至近于倍征而吏或奉法不谨失我字人之意孤惸者恣其厚敛豪富者贷以轻徭动而生奸浸而流谓之什一其实大半致有去父母之邦甘庸保之役流离逋荡靡室可依阽于死亡而莫之省每一念至良深悯恻顷以厘改从其便安置沃塉之差寛赋敛之重今邦畿之内宿麦非稔去嵗垦田又减常嵗昨者徴税其数颇多朕以万姓不安三农将废忧勤欝切中夜以兴思以康济庶臻其道每欲悉免量入将悉其困而未解兵严犹资日费用蠲常数以防疲人其京兆府于今年所率夏麦宜于七万石内五万石放不徴二万石容至晚田熟后以杂色斛斗续纳仍委京兆府尹崔昭差少尹李椅于颀等分县廵抚必躬必亲宣示朝章令悉朕意【册府元龟】
　　四年三月甲戌免京兆今嵗税【唐书代宗本纪】制曰王者承天命以养人也爱之如身岂止如子馁者食之寒者衣之犹恐仁之不至愧悼之心恻隐于内而不能已也故天下有道藏于百姓古之使人不过三日可以长孺齿可以养孤老盖太平至理之化何施而集于此乎朕承奉大业于兹八载不能恢王道被之六合虽徳之寡昧未烛于理常亦忧勤损节以济元元岂不知乾坤以易简成物帝王以惇俭守位从赋敛之薄省哉然时或多故事非获已属兹外攘连嵗备边兵车之下不下十万饷馈耗竭邦畿大残又郊社宗庙之祀府库锡予之用庶事之费皆仰给焉急赋暴征日益繁重加以水旱相仍嵗非丰熟方冬之首糓已翔贵又宿豪大猾横恣侵渔致有半价倍称分田刼假于是弃田宅鬻子孙荡然逋散转徙就食行者甚众念之疚心夫安土重迁人之常性向鲜诛索岂去父母之邦盖以朕不敏不明欝于教化徳之寡薄以至于斯传曰百姓不足君孰与足书曰民非后何戴后非众罔与守邦今县内告病流亡不已失于抚育之道得不愧于心乎哀痛勤约明发不寐在予之情惧惕良深宜有蠲除以惠贫弱其京兆府今年秋税于所徴数内减十万石百姓应纳诸色物等比缘朔方军粮输转劳敝又时方收敛宜从便省其草粟等并于东渭桥给纳仍各随当县道路稳便如法搬入苑南及抵苑北靣贮积及检纳等宜委中书门下与所由计防处置百官及府县官职田嵗月深久多被换易纵有本主皆是蒿荒虚配户人令出苗子闾阎之内其至深今年宜四分徴一余并放免其诸司诸使丁役及夫匠掌闲彍骑等户多非正丁皆率贫弱顷虽减省犹虑艰辛宜委中书门下即各与本司计防如灼然湏役正身者具所要色目事由闻奏除此之外商量和雇并百姓先出资者并官出钱充资畿内至来年五月己未一切停差遣来年准防及勅并度支符应年支诸色杂物合各徴科百姓等宜据所由供数并官出钱置使依市籴供所徴百姓宜停应供徃来邮递从来年正月至麦熟已来并官出给百姓应有欠负一物已上及诸杂夫役庸课未酬纳者一切容至麦熟填还所由不得辄有干扰如官典隐盗在腹内及有欠负者不在免限且风化之由系于长吏黜陟之典所宜大明宜令御史台切加纠察其户口有减田莱不除或流庸稍归农亩加辟即宜具名条奏当峻刑赏庶使凋瘵之人仅于苏息忧勤之志止达神明宣示诏书令知朕意【文苑英华】四月连雨至八月京城米斗八百文官出米二万石减估而粜以惠贫民【旧唐书代宗本纪】十一月乙邜诏京兆府今年税量放十万石仍令京兆尹即与合审勘防不支济户先矜放百姓应纳地税及草等各随使送纳不得劳人其诸司丁役及掌闲彍骑等宜委中书门下勘防其先出资并官出钱充不湏更有科率【册府元龟】十月制京兆府减税曰三代之时借而不税降及近古或至倍征承平则省于经入有事则烦于荐费亦古今之常也朕励精忧人夙夜勤约至如王制之定国用民曹之制地征必视丰穰与之上下然以边末撤警十年于兹连五兵七萃之屯有赋舆调食之重征求横作空耗吾人所以徴地之数有逾常典顷者躬自节俭励于三军敛从其轻以减大半今旧谷旣没宿麦未登尚使馁殍相望流庸不返邦畿千里编户大残虑有自存之人未喻诏书之意临时科率或恐増加以兹踌蹰多不垦辟行及春暮田莱益荒属膏雨沛然虑失农候故重明朝旨更减田租盖畿内移军所余全少山东加运其助颇多朕又亲统六师大阅戎籍事必精实自然蠲省京兆府夏麦上等每亩税六升下等毎亩税四升荒田开佃者毎亩税二升秋税上等毎亩税五升下等毎亩税三升荒田开佃者每亩税二升比者百姓不安皆因税重据其减数渐复平时颇有优当兼罢徭役加之诫勅又絶侵渔所宜凿井耕田各勤生业自今已后必致康寜仍委京兆尹及令长分明宣示以劝东作躬亲抚慰称朕意焉【文苑英华】十二月勅顷以蕃冦犹虞王师未戢所资军费皆出邦畿征调荐兴日加烦重念流亡之役减嵗入之租务于惠养兼有苏息尚闻告病终未安居深用愧悼更思爱防今关辅诸州垦田渐广江淮转漕常数又加计一年之储有大半之助其余他税固可从轻其京兆来年秋税宜分作两等上下各半上等每畆税一斗下等每畆税六升其荒田如能佃者宜准今年十月二十九日勅一切每畆税二升仍委京兆尹及令长一一存抚令知朕意【文苑英华】
　　五年三月丙戌以昭陵皇堂有光赦京兆关辅【唐书代宗本纪】制古者以季春之月布徳行惠防刑振乏朕亲执牺牲玉帛获奉于上帝神祗九年于兹矣克己思理明不能烛昆夷未叙王畧犹虞嵗防三秦之师日有千金之费悉索敝赋疲于餽军侯甸之间徴求耗竭百谷翔贵关中小歉穷则斯滥安能惧刑困而成盗多有犯法至于军戎之士致使廪赐不充因之逃亡或抵邦宪事非获已情亦可察近以露濡之感明发有怀属禁火之令节方荐鲔于园寝圣祖敷佑景灵告祥先天后天载荷嘉贶以隂以雨又助发生固宜顺曲成之仁布维新之命赦罪育物旷然涤除其京兆府及三辅并京城内诸司诸使见禁囚犯死罪已下特宜释放其有犯未发觉者罪无轻重一切放免如妄有论告以其罪罪之其官典犯賍不在免限顷者鱼朝恩夙有功勲委之戎事而徴求黎庶空竭闾阎加之广有贸易夺人贿利京城之内擅致刑狱恣行忍虐幽执无辜部领师人乖于抚驭资粮刻薄劳役烦苛恶稔丰盈自婴沉痼念其勲旧许以幽闲令罢兵权遂其养疾而宗社防鉴神明所殛羸瘵不起旋至毙亡既徃无追一切不问所将士等同坐于王事各効忠勤是朕爪牙自致勲业并宜仍旧勿有忧惧盖以朕诚乖感物明未知人失于授任而臻此也今则虚懐引咎亲御禁戎特加优宠以表劳绩其资圣寺禁人并追捕勘责等即宜并停然以王畿艰弊矜恤疲人蠲税罢徭与之休息尚恐流庸罕复贫弱未安益用忧勤谅兹损约京兆府百姓承前应欠负官物等委所由勘责实在百姓腹内者一切放免其在所由腹内者不在放限畿内官人手力资课及府官充职掌名额稍多所有只供不免烦费并诸县邮递路次馆驿诸色徴科等一物已上并委中书门下与京兆尹即防计责取色目一一商量条件处置务令减省以息烦劳其诸司使廻易一切并停不急之务亦宜且罢农隙之后照凖常式宣示中外知朕意焉【文苑英华】
　　八年五月壬寅赦京师八月甲子废华州屯田给贫民【唐书代宗本纪】
　　九年五月壬辰赦京城系囚【旧唐书代宗本纪】十月壬辰降京师死罪流以下原之【唐书代宗本纪】
　　十年九月壬寅降京师死罪流以下原之【唐书代宗本纪】诏曰朕以寡薄获守丕图恭黙思道克谨天戒常恐至诚不达景化未敷寅畏之诚寝兴在虑自纯阳用事灵雨旬麦虽有秋禾未尝亩有阻三农之候将贻百姓之忧是用斋心涤虑祷于上下神祗云从自郊月未离毕膏泽不降忧勤益深虽水旱成灾隂阳恒数而刑法失中或致愆伏岂信孚有爽忠敬未诚与嗟我矜人陷于刑辟当炎蒸之序在缧絏之中久积幽怨有伤和气所以引成汤之六事过实在予寛大禹之九刑诚存育物期于作解以救如焚其京城见禁囚徒死罪降从流流已下罪一切释放仍委中书门下即踈理处分讫奏闻虽赦罪从轻或谓之长恶而宥过无小寜失于不经庶空夏台用缓秋典宣示中外令知朕意【文苑英华】敕天下所命俾朕字人岂敢怠荒期于康济劳精极虑十有四年务崇省约以训天下方其疾苦屡有蠲除公税之差仅从盍彻宫衞之备仍罢践更兼损服御用资军国大去烦以休邦畿游食之人悉归南亩垦田之数渐复平时神降嘉生嵗乃大熟震于珍物景福纷委盖上天列圣之储祉也岂寡昧之徳而臻此耶夙夜只惕永怀增惧然以令有缓急物有轻重故粟轻而易散钱重而难聚古人所谓籴之至贱与贵其伤一也如闻闾阎未免告疾至乃以粟数斛易钱一缗杂以他徭难以偿费转用所宝念之恻然深可重惜所宜节省其京兆府诸色番役等访闻诸司或有征课比缘时俭省数稍多估折皆贱不仍旧贯其掌闲彍骑三衞及桥堰丁匠等如本司湏徴资并纳钱三千米六防其青苗地头天下诸州每畆率钱十五顷以京师烦剧供应颇多茍从权宜遂倍其数自今已后宜准诸州例徴率朕以帝王之教人如父母之训子所以至纎至悉必躬必亲茍或便之岂惮烦也宣示百姓知朕意焉【文苑英华】
　　十二年六月乙巳给复金州二年丁未以旱降京师死罪流以下原之【唐书代宗本纪】诏曰顷属烦暑差候愆阳积旬处于髙明之中犹有鬱蒸之叹而况幽闭狱户辨对官曹俯临秋期将正时宪重修钦恤之道载全宥之仁其京城见禁囚犯流以下罪并宜释放【册府元龟】八月以京城水旱分命御史廵苗【册府元龟】冬十月京兆尹黎干奏水损田三万一千顷度支使韩滉奏所损不多兼渭南令刘藻曲附滉亦云部内田不损差御史赵计捡渭南田亦附滉云不损上曰水旱咸均不宜渭南独免复命御史朱敖检之渭南损田三千顷上叹息曰县令职在字人不损亦宜称损损而不闻岂有防隐之意耶刘藻赵计皆贬官【旧唐书代宗本纪】十四年五月帝即位六月制士庶田宅车服逾制者有司为立法度禁百官置邸贩鬻【唐书徳宗本纪】赦书应士庶自艰难以来田宅逾制车服奢侈仰所司详前后格敕明立法度王公百官既处荣班宜知亷慎如闻坊市之内置邸铺贩鬻与人争利并宜禁断仍委御史台及京兆尹紏察【册府元龟】十月辛酉以沙苑豢豕三千给贫民【唐书徳宗本纪】
　　德宗兴元元年正月癸酉大赦给复奉天五年城中十年【唐书徳宗本纪】制曰京畿之内属此冦戎攻刦焚烧靡有宁室王师仰给人以重劳特宜减放今年夏税之半朕以凶丑犯阙遽用于征爰度近郊息驾兹邑供储克办师旅攸宁式当褒旌以志吾过其奉天宜升为赤县百姓并给复五年【陆宣公奏议】六月以梁州为兴元府给复一年耆老加版授己巳给复洋州一年加给兴元一年免凤州今嵗税父老加版授【唐书徳宗本纪】六月癸丑诏改梁州为兴元府百姓给复一年己巳诏曰朕廵狩于南自春渉夏师旅殷防日费斯广州闾杼轴嵗计其空东作妨时西成罕望虽黾勉从事人不告劳而愧悼积予实知咎昨日减其租税优以复除庶乎有瘳汔用小息洎驾言旋轸躬履畏途絶硐萦廻危栈绵亘时经涂潦道路阻修工徒造舟县人葺路长防耄耋莫获宁居而又赍荷糗粮供备顿舍渉于千里犒我六师居人露处而罔息宿麦过时而不获覩此妨夺弥增感伤前所蠲除未足酬防式敷惠泽以纾大劳其兴元府除先减放秋税给复外更给复一年洋州除放秋税外给复一年凤州全放今年秋税其兴元府凤州界内知顿及修道路阁桥州县官将士等并委严震类例功效具名闻奏量与甄奬嗟乎古先哲王东征西怨顾予不徳重以劳人补费録勤是有申命长吏明加优谕称朕意焉【陆宣公奏议】七月丙子诏凤翔府管内今年秋税及去年已前逋欠并宜放免鳯翔府耆夀侍老八十以上各与版授刺史仍赐紫余并与版授上佐仍赐绯府县知顿官考满日放选【册府元龟】辛邜给复京兆府一年【唐书徳宗本纪】制曰朔方并诸军应在河中管内及同州将士等自逺赴难解其重围念兹功劳并未酬报虽遭胁制情有可矜应到行营未经甄叙者并凖元勅迢五资改转其赏钱比收京将士例各给一半委本军兵马使速条録名衔闻奏所司即支计给付其食实封者亦便配额令其请受尚齿养老王风之首三代制理未或遗年朕将遵古典以兴化本人心而教孝用优秩赐式慰里闾京兆府耆夀年八十已上并与版授刺史仍赐紫七十已上及诸州府迎驾耆夀亦各版授本县令仍赐绯天下侍老耆夀等亦各与版授本官如年九十以上者州县长吏嵗时躬亲省问贫弱不能自存者量赐粟帛京兆府百姓普恩之外给复一年其供顿官吏委京兆府尹类例具名衔闻奏量与优奬【文苑英华】
　　贞元元年正月诏关畿之内连嵗兴戎荐属天灾稼穑不稔谷麦翻贵蒸黎困穷仓廪空虚莫之赈赡每一兴念恻然痛心宜令度支取江西湖南见运到襄州米一十五万石设法搬赴上都以救荒馑二月二日诏曰诸道节度观察使所进耕牛委京兆府勘责有地无牛百姓量其产业以所进牛均平给赐其有田五十亩以下人不在给限【册府元龟】又诏曰春阳布和万物畅茂实兆庶乐生之日农夫致力之时今兹吾人则异于是廹以荒馑愁怨无憀有离去井疆业于庸保有乞丐途路困于死亡乡闾依然烟火断絶种饷既乏农耕不兴若东作时西成何望为人父母得不省忧虽国计犹虚公储未赡济人之急寜俟盈丰罄其有无庶拯艰危京兆府百姓并宜赐种子二万硕同华州各赐三千硕委州长吏即与度支计防请受差公清仁恤之吏与县令亲至村闾随便给付仍加劝课勿失农时应诸仓所有逺年粟麦宜令节度更分二万硕京兆尹即差官逐便搬载赈赐贫人先尽鳏寡孤独目下不济者务令均给全活流庸呜呼朕徳之不敷诚之不感上帝降割丁寜厥躬元元何辜罹此灾害思欲拯救未知其方长人之官寄任斯重所宜极虑与我同忧勉敷惠和以育疲瘵伫闻良术称朕意焉【陆宣公奏议】八月己邜给复同州一年【唐书徳宗本纪】
　　二年正月丙申诏减御膳之半赒贫乏者授以官【唐书徳宗本纪】诏曰朕以薄徳托于人上励精思理期致雍熙而鉴之不明百度多缺伤痍未瘳而征役荐起流亡既甚而赋敛弥繁人怨上闻天灾下降连嵗荒旱荡无农收惟兹近郊遭害尤甚岂非昊穹作沴深警予局蹐忧惭防知攸措今谷价腾踊人情震惊乡闾不居骨肉相弃流离殒毙所不忍闻公私之间廪食俱竭既无赈恤犹复徴求财殚力尽捶楚仍及弛征则军莫之赡厚取则人何以堪念兹困穷痛切心骨思所以济浩无津涯补过实在于増修救患莫如于息费致咎之本既由朕躬谢谴之诚当自朕始尚食每日所进御膳宜各减一半应宫内人等每月唯供给粮米一千五百石其飞龙廐马从今已后至四月三十日并减半料京兆尹应科徴诸色名目一切并停如有能减有均无赒救贫乏者当授以官秩【册府元龟】六年闰四月乙邜免京兆府夏税【唐书徳宗本纪】以嵗旱令常叅官及京畿县令各上封事指陈救人之术致旱之由咸极乃诚无有所隐又诏京兆府诸县田合徴夏税者除水利地外一切放免其回种秋苗者亦不在收税限七月召京兆府诸县令对延英殿问人疾苦各赐衣一袭又以麦不登赐京兆府种五万石【册府元龟】十一月庚午赐文武官阶爵防囚罪徒以下原之塟战亡暴骨者【唐书徳宗本纪】诏曰畿内百姓委京兆尹切加慰抚除正税正役外徴科差遣并宜禁絶非交相侵夺寻常诉讼不宜追扰务且息人京畿内外及京兆府诸县见禁囚徒死罪降徒流已下一切放免畿内及河中同州界应有因战阵杀戮遗骸暴露者各委所在长吏随事埋瘗咨尔卿位实惟股肱所当一其诚心同恤灾患勉修厥职副我忧勤【陆宣公奏议】七年三月以关辅牛疫存者十五六遣中使市以给之【册府元龟】
　　十二年十月诏京兆府所奏奉先等八县旱损秋苗一万顷计予三万六千二百石青苗钱一万八千二百贯比缘春夏少雨秋稼或伤顷畆虽损非多黎庶犹虑艰食况畿甸之内供应实繁须有优矜以寛疲瘵其所奏损特宜放免先是州府奏水旱损苗别差官检覆多有异同之议又追集人户烦扰州府至是帝知其故特允其奏朝野欢庆【册府元龟】
　　十四年六月庚寅诏曰访闻烝庶之间米价稍贵念兹贫乏每用忧怀茍利于人所宜通济今令度支出官米十万石于街东西各五万石毎斗贱较时价粜与百姓乙巳以旱俭糓贵人流出太仓粟赈恤京兆府诸县七月令赈给京兆府百姓麦种三万石十月以嵗凶谷贵出太仓粟三十万石令京兆府开塲粜以惠民【册府元龟】
　　十五年二月以久旱嵗凶出太仓粟十八万石于京畿诸县贱粜以救贫人【册府元龟】
　　十九年六月诏曰京师近郊时雨未洽虑囹圄寃滞致伤和气是用轸于朕心其御史台大理寺及京兆府等诸司系囚中书门下与有司亟议条理寃滞以闻七月贷京畿百姓麦种【册府元龟】
</div>
    <div class="pagination">
<a href="陕西通志_page442.html">上一页</a><span>...</span><a href="陕西通志_page438.html">438</a><a href="陕西通志_page439.html">439</a><a href="陕西通志_page440.html">440</a><a href="陕西通志_page441.html">441</a><a href="陕西通志_page442.html">442</a><span class="current-page">443</span><a href="陕西通志_page444.html">444</a><a href="陕西通志_page445.html">445</a><a href="陕西通志_page446.html">446</a><a href="陕西通志_page447.html">447</a><a href="陕西通志_page448.html">448</a><span>...</span><a href="陕西通志_page444.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
