<!DOCTYPE html>
<html>
<head>
    <meta charset="UTF-8">
    <title>八闽通志 - 第 173 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 173 页/共 184 页</h1>
    <div class="content"> 漳州府
 〔唐〕
　　开元十三年十一月朔，漳浦县梁山祥云现，绚烂亘百里，弥月而止。
　　天宝八载，漳浦县民钟文定获白鹿牝牡各一，送都9绘图以进。

 〔宋〕
　　咸平二年十月，山水泛溢，坏民舍千余区，州民黄拏等十家溺死。
　　治平四年秋，地震
　　熙宁十年，饥。
　　崇宁元年，旱。
　　政和七年二月十二日，甘露降于司理院双梅上，光灿射日，味甘如饴，三日未晞。
　　绍兴四年春，威惠庙燕堂中山茶叶上下吐两花如龙爪，一本五出，一本八出，青绿色而有异香。
　　十四年，灵芝三茎产于郡学戟门之东楹。
　　十六年，有瑞莲同蒂异萼，产于郡学直舍前之池中。
　　十八年，漳浦县崇照盐场海岸，连有巨鱼高数丈10，割其肉数百车，至剜目乃觉，转鬣而旁舰皆覆。又渔人获鱼长二丈余，重数千斤，剖之，腹横人骼，肤发如生。《京房易传》曰：“海数见巨鱼，邪人进，贤人疏。”
　　隆兴二年，大旱，首种不入，自春至于八月。
　　淳熙十年九月乙丑，大风雨，水暴至，州城半没，浸八百九十余家。
　　十一年，四月不雨至于八月，是年亡禾。令守臣赈粟贷种。
　　嘉定九年五月，大水漂田庐，害稼。
　　十六年秋，大水，坏田稼十五六。
　　绍定元年，龙江书院仰高堂产瑞芝九茎，色如截肠。
　　淳祐九年，祠山庙戟门前桂树上花一簇十有四茎，茎间五叶，状如红梅。

 〔元〕
　　至治三年九月，水。
　　泰定三年九月，水。

 〔国朝〕
　　正统十年十一月癸未，地日夜连九震，鸟兽之属皆辟易飞走，山崩石坠，地裂水涌，公私屋宇摧压者多，凡百余日乃止。龙岩、长泰、南靖、漳平亦然。
　　天顺五年五月戊午夜，风雨大作，坠石拔木，洪水泛滥，漂人畜甚众，东门内外谯楼皆圮。龙溪县鸿山崩，松木随陷。漳浦县漂人畜尤甚。
　　七年七月，疾风暴雨，北溪洪水淹涨，平地深五丈许，柳营江桥亭漂没无遗。
　　成化九年四月，有大鸟止郡庭榕树上，身色青灰，翅黑，嘴足淡红，头耸高丈余，舒其翼盈二丈，攫紫背白鹭而吞之。知府张璝射中其颈，飞去复来，为弩人射死。
　　十年七月戊午夜，暴雨连淫，山崩水涌，洪潦奄至，城垣几没，人物漂荡，浮尸蔽江。圮南门石桥二间，坏军民庐舍不可胜计。
　　十二年，大旱逾半载。八月中旬，龙溪县七都下坂社有物若云片乱坠，形类猴猿相牵援，长一二丈，初则活动，少顷消灭。
　　十八年秋八月甲寅夜，火燔双门楼及公私庐舍数百区。
　　二十一年，自春徂夏积雨连月，龙溪、漳浦、龙岩、漳平、南靖五县，田庐禾稼多为所坏。

 汀州府
 〔宋〕
　　治平四年六月，进桐木板二，有文曰“天下太平”。
　　元祐五年，嘉禾生三十六穗。
　　绍兴十七年，州羊无角。是年以盗妨农。令郡县赈粟贷种。
　　二十三年六月，莲生同蒂异萼者十有二。
　　淳熙十一年，四月不雨至于八月，是岁亡禾。令守臣赈粟贷种。
　　十四年三月辛末，水漂百余家、军垒六十余区。
　　十六年，大水浸民庐千五百余家，溺死三千人。
　　绍熙二年三月，宁化县连水，漂庐舍、田亩，溺死二十余人。
　　嘉泰二年七月，水害苗稼。丙午，上杭县水圮田庐，民多溺死。
　　淳祐十一年八月甲辰，山水暴至，漂人民。

 〔元〕
　　后至元五年六月庚戌，长汀县山蛟出，大雨骤至，平地涌水深三丈余，没民庐八百余家，坏民田二百余顷，溺死者八千余人。户赈钞半锭，死者一锭。
　　至正四年，夏秋大疫。
　　十四年，大饥，人相食。

 〔国朝〕
　　成化二十一年夏，淫雨，山水骤溢，长汀、清流、归化、宁化、上杭、永定、连城七县乡市民居多为所坏。濒溪聚落、屋宇夷荡尤甚，田苗淤沙，人畜有溺死者。
　　二十三年七月戊午夜，疾风迅雷，击破预备仓气楼栋柱，燔米七百余石。

 延平府
 〔宋〕
　　太平兴国七年七月，江水涨，坏居民庐舍一百四十余区。
　　至道三年，州民刘相妻产三男。
　　景德四年六月，山水泛溢，漂溺居民。
　　乾兴元年，麦一本五穗。
　　天圣四年六月丁亥，大水，坏官私庐舍千余区，溺死者百余人。诏赐被灾家米二石，溺死者官瘗之。
　　皇祐四年九月，有禾一本，双茎二十穗。
　　元丰元年五月，木连理。
　　元祐初，顺昌县瑞粟一本十二穗。
　　六年，顺昌县瑞粟一本三十九穗。
　　元符元年，禾一茎九穗。
　　绍兴十八年秋，尤溪县雨黑雨。
　　乾道四年，顺昌县槎溪祥云弥布，大雨至，田间水随云涌上，高三十余丈，东流百余丈皆澄潭，视之，苍然有神物变化其中。
　　淳熙四年五月，庚子大雨水至于壬寅，漂民庐数千家。
　　十六年九月，大火，民居存者无几。
　　庆元六年五月，大水自庚午至甲戌，漂民庐，害稼。
　　嘉泰二年七月，水害苗稼。丙午，剑浦县圮三百五十余家，溺者众。
　　嘉定九年七月甲戌，沙县火燔县门、官舍及民庐一千一百余家，有死者。令郡邑赈恤之。
　　十七年五月，大水，圮郡治城楼、郡狱、官舍，城坏，民避水楼上者皆死。
　　淳祐十二年六月，大水冒城郭，漂室庐，死者甚众。
　　宋时，尤溪县有陈油妻产二子，肢体异而胸腹相连属，惊异不敢举。按郡志所载如此，不著年月，姑附于此。

 〔元〕
　　至正元年，顺昌县嘉禾生一茎五穗。
　　四年，夏秋大疫。
　　六年八月己巳，火燔官舍、民居八百余区，死者五人。

 〔国朝〕
　　成化二十一年，自三月雨至闰四月终不止，溪水泛涌，高十余丈，舟楫由城上往来，害田伤稼，坏公私屋宇，濒溪民居漂荡尤甚，溺人畜不可胜纪，所辖诸县皆然。
　　二十三年八月甲戌夜，火延毁四鹤、西水二城门楼并公署、民庐、佛寺凡千余区。十一月己未夜，广丰仓火，燔仓之文牍并米廒八间，延及预备仓米谷。

 邵武府
 〔宋〕
　　天圣四年夏六月，大水，坏庐舍，溺人。诏赐被灾家米二石，溺死者官瘗之。
　　秋九月，雨水坏民庐舍。
　　天禧四年三月，甘露降。
　　治平四年秋，地震，地裂泉涌，压覆州郭、屋宇，兵民死者甚众。
　　乾道三年秋八月，霖雨，禾、麻、菽、粟多腐。
　　六年，旱。是年，泰宁县有雀飞鸣，立死于瑞宁佛刹香鼎。先是，绍兴初，有雀立死于丹霞佛刹之鼎，皆羽孽也。释子因释其妖谓之羽化”。
　　淳熙十二年，饥，亡麦12。
</div>
    <div class="pagination">
<a href="八闽通志_page172.html">上一页</a><span>...</span><a href="八闽通志_page168.html">168</a><a href="八闽通志_page169.html">169</a><a href="八闽通志_page170.html">170</a><a href="八闽通志_page171.html">171</a><a href="八闽通志_page172.html">172</a><span class="current-page">173</span><a href="八闽通志_page174.html">174</a><a href="八闽通志_page175.html">175</a><a href="八闽通志_page176.html">176</a><a href="八闽通志_page177.html">177</a><a href="八闽通志_page178.html">178</a><span>...</span><a href="八闽通志_page174.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
