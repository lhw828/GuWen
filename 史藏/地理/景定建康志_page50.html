<!DOCTYPE html>
<html>
 <head>
  <meta charset="utf-8"/>
  <title>
   景定建康志 - 第 50 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   景定建康志 - 第 50 页/共 60 页
  </h1>
  <div class="content">
   施文焴金陵作紫盖东南久寂寥石城烟雾压岧嶤登台倦客懐千古宿内闲人梦六朝御苑云浮曽拾翠旧桥月落尚吹箫诸公不説新亭事目防空江半日潮袁泰初金陵懐古晋委东都帝秣陵岂无机防可争衡诸公坐视敌来往一水反为国重轻北伐上章空有语中流击楫竟何成登临不是多伤感老却胸中十万兵呉陵金陵懐古烟云莽莽对穷秋六代雄豪见古丘万里长波东赴海千年闲客独登楼山川防漠天难问运数推移地莫留终信东南多王气浙中今是帝王州刘沧经过金陵六代兴衰曽此地西风露泣白苹花烟波浩空亡国杨栁萧条有几家楚塞秋光晴入树浙江残雨晚生霞凄凉处处渔樵路鸟去人归山影斜李巽岩涛诗防尽庵前手种松草堂聊复少从容令人却忆骑驴老悔不终身作卧龙　升元古寺寳灵珠照影东西与众殊本为仁皇贲潜府岂知今日镇留都余尚书端礼劝农石头城赋诗去年出郊春欲半钟阜林峦青未遍今年此日蛰初惊动地春光满石城栁如蹙金梅碾玉川原高下麦苖緑一声布谷已催人吴侬莫问春迟速苍顔老守政无竒只要我民不苦饥奉诏偕行两赤令职在劝耕无扰之鲐背厐眉数十叟听取吾言醉此酒但遣儿郎力南亩不患三钱无米斗米斗三钱大江东从今更祝八方同同见三登太平日老守不愿万户封
　　叶晖咏清凉寺竹茂林修竹緑侵云清到心中赖有君李主当年饱凉后民间苦热几曽闻
　　薛许昌诗南朝三十六英雄角逐兴亡尽此中有国有家皆是梦为龙为虎亦成空残花旧宅悲江令落日青山吊谢公毕竟霸图何物在石麟无主卧秋风
　　王寔斋遂凤凰台诗天连宫阙云烟湿地接淮山日月低不知何处两黄鹄飞向白云云外归　天上十分月人间一半秋笙歌传小寨灯火认层楼酒怕初斟满碁欣未了收分眀浑似水只是欠双鸥
　　刘后村克庄金陵作高牙拂云车帯雨清晓西州气成雾玉麟堂上少文书白鹭亭前多杖屦古来此地一都防城郭楼台尽非故落日曚昽江北山防烟髣髴新亭路神州岂但夷甫责西风更有元规汚是中端的得长城正自不能堪短簿戯马频从九日游南楼许共诸君住眼前突兀坡老碑醉里吟哦谪仙句只今蕙帐怨猿鹤想见齐盟忆鸥鹭淮南四月蚕麦熟宫阙山河烦卧防了知此意诚能驯未许寻公遂初赋　凤凰防晚眺经月踈行台上路秣陵城郭忽秋风马嘶衞霍空营里萤起齐梁废苑中野寺旧曽开玉帐翠华人不幸离宫小儒记得隆兴事闲对山僧説魏公
　　罗必元金陵作六朝遗迹旧山川万里长江当守边一念易骄人事废不关飞渡北来船　凭高懐古思悠悠遥想骑驴白下游不是龙眠图画里如今亲到蒋山头金莲歩金陵佳丽不虚传浦浦荷花水上仙未防与
　　民同乐意却于宫里防金莲　清凉寺竹清凉世界竹如云旧日君王爱此君时代改迁龙变化荒山啼鸟不堪闻
　　王周金陵作杳杳金陵路难禁欲防魂雨晴山有态风晚水无痕逺色千樯岸愁声一笛村如何遣懐抱诗毕自开尊
　　陈丞相俊卿蒋山谢雨诗农事春郊闵雨时乞灵奔走寳公祠鑪中沈水才三祝天外油云已四垂蓛蓛通宵茅屋冷青青破晓麦田滋更祈三日滂然泽大作丰年遍海涯
　　范石湖成大祷雨用陈丞相韵膴原龟坼莫春时夹路鑪薫共祷祠唤起云头千嶂涌飞来雨脚万丝垂无情梅坞犹红绽有意秧田尽緑滋大施门开须满愿愿均此施布天涯
　　江宁令张伯子视旱田赋呈上元主簿杨明卿轮蹄旦旦风尘表入眼羣山青未了刺藤迎日子先红荞麦得霜花渐老丛祠诡怪画村疃古寺骞腾出林杪征衫多次逐飞鸢下檐有时随宿鸟初晴得去恨迟迟独夜不眠忧悄悄公如老骥暂伏枥我类游鯈终屈沼一朝王事有期防百里民情同探讨详于禹贡辨等级明似离娄烛幽高依丘垄或微收低近陂塘翻尽槁凶荒有数合均一报应于中又分晓不能究实害非浅倘使从寛恩岂小兹行到处欲春风批放莫教分数少
　　张祁游钟阜呈同集诸公晓出白下门东山耸孱顔脱身防市中办此一日闲西风忽凛冽秋容着坚顽烟树小摇落寒云起斓斑但惊节物变敢辞登陟艰诸峰互崭絶落势相廻环盘固建康城俨若呵神奸造化钟英灵尽压东南山厚疑接坤轴高欲窥帝关太平严梵刹华屋罗千间向来刼焼灰旧观初未还象教岂易灭佛力不可扳风雷运梁栋斤斧勤输般防见落成日千门响铜环山僧肯分甘我亦诛茅菅人生少防心胜处天所悭归鞯理残照欲去仍跻攀后防倘可约此兴殊未防祗恐俗士驾频来遭诋讪哦诗记幽讨賸语君其删程内翰珌建业赋醉庵居士闲从二客絷孤舟呼短策陟层城之岌嶪望故宫之崔嵬山势降伏大江东奔客有诵金陵之诗歌赤壁之词如懐古如怨今咿呜流涕悲不自胜居士曰子无使然客曰天时既冬夜气将分水连烟重月帯霜明陨周郎之涕怆谢安之望伤周顗之情子独何能恝然于斯乎居士行且笑徐语客曰宇宙间兴亡何足深悲英雄豪杰乘时可为登战场过故都必凄然怅然如闺女望夫之时此盖骚人墨客借助笔端之愁语而非天生上智经营八纮之长规也客愧且谢于是相与指画山川极望中原叹昔人之庸陋而遗大功于指顾之间既而席地布酒酒酣歌发晓风翻树潮来海口挽客登舟急赴行在　用栢梁体题式敬斋惟古知哲粲青编胡为典狱难其贤臯陶苏公相后先舍是未见书聨翩果哉知仁人难全未得其情智欲研既悉其罪乃寛旃吾心钧石何所偏服而舍之天则然画冠不犯何由縁教眀化洽上所宣上失其道民乃愆又复淫刑如蔓延立法初意浸天渊苖民作威天弃捐圣神应运符握干春风甘雨徧八埏内外建官相综絟州复设掾职其专此盖椎轮当益防县令狱掾非充员渠用资格宜加铨邢君天资静不儇且尝一饮诗书泉大府狱市来阗阗严明之长日趋前莫难此时周折还三年一心上通天荻苖水长问归船而君胡为华此扁吾非空扁乃心传上遡苏公岁二千下视方来漫无边吾乃然丘中焉来者式之不计年　题朝阳亭晖晖朝阳亭亭前钟阜青巗隂尚积雪光彩浮初晴亭下清溪水滑流新泮冰双鳬知随阳亦逐流澌行亭中贤主人快此景物清开门延客入掬雪当泉烹凌蹙淮水涨修鳞烂银瓶更酌秦淮春配此玉豉羮了无一物俗表里俱蓬瀛宇宙有佳致心清境乃并甚爱主人贤澹然遗世营不言饮人和恂恂发天诚清处亦絶竒亭亭秋露茎胸中足丘壑城头亦林坰不与风月期结屋谩茅菁却惭最下客形秽识不灵宿懔幽深趣侵寻尘坌撄一官冷于铁痴坐如冻蝇唤来爼豆间不知梅已英清赏可无传陋语恐难征春风送鹏程睠言寻此盟登忠武卞公墓底用荒村访野坟青编相对俨如存当年但识清谈乐今日方知节槩尊千载腐儒空吊古几章冷语自销魂何当僇力清河洛一洗新亭旧泪痕金陵驿铁瓮高资只半程柴沟晓发暮金陵莫言三宿何濡滞已觉匆匆役此生　登石头城邂逅乡人却异方蹇驴仍得庾东阳不妨令节随流水自防寒花吐晚香微岸纶巾风力劲小亭飞醆午隂长不堪细数淮南树独倚青防兴欲狂　别金陵校官舍双栢手自移时尺许长三年拂拂及宫墙愿言勿负栽培力保此坚贞傲雪霜
　　马野亭之纯咏台城呉时后苑晋宫城见得当时似玉京往事茫茫同水逺长郊与云平珠玑常向耕锄得禁籞今为陌路行只有月华还似旧徘徊花上听寒更　石麒麟石虎石羊还石人此间独有石麒麟定应侧近藏陵墓仗此威灵防鬼神一石琢成高且大两头相望俨如真参天宰木知何在今与渔樵作四邻　防碑百尺丰碑立路南尽停车马试来防不知神道是谁墓为问康王何代官初谓流传须永永安知磨灭已漫漫姓名不足标青史休把将来础石观　钟山石城为虎此为龙都邑无如此地雄万壑千巗皆拱北三江七泽尽朝东埋金依旧祥光现凿浦仍前地脉通呉晋六朝尝已验如今留钥比关中　石头城几年闻説石头城初谓坚牢似削成只是一拳如卓望初非四面有楼棚依山最好防车骑举目何妨矙贼营为问区区徒自守何如席巻向宸京　幕府山当初一马过江来幕府权宜向此开万里封疆吾旧物一时賔客尔多才建台此事虽堪羡掩泣其人更可哀相视不曽言及此欲教天意此时囘　灵和殿前蜀栁此栁栽从蜀郡移宫中诸栁不能垂祗縁草木根灵异非是乾坤雨露私轻似行云清似水软于吹絮细于丝风流可爱如何比最是风生月上时　天阙山不知象魏欲何为布政颁条总在兹凡有往来须仰视庶几众庶可周知后来江左当新造好向城隅踵旧规却指牛头作天阙此言多少被人嗤　清暑殿见説当时百尺梁四围修竹翠云长正当盛暑都无热不有薰风亦自凉郡与人间同日月直疑天上两隂阳有时更取龙皮浸凛凛如飞六月霜梅梁殿太极初时欠一梁漂流偶见石城傍曽闻禹庙还如此可见川祗欲效祥不但千年无朽蠧能令满殿有芬香要将盛事传来世画出梅花十丈长　潜鹤鼓板木为腔冒以皮其中宁有鹤来栖如何音响闻西洛未必源流自防稽既被兵人都击破却云禽鸟不鸣嘶分眀伪妄无人辨可笑诸人识见迷　促妆钟禁鼓城头报五更景阳楼上打钟声祗疑髣髴天将晓不省徘月尚明闪闪青灯星戸缀松松緑鬓雾横蜂黄蝶粉都描得那有鸦儿画不成　铜螭署洛阳当日铸铜螭徒得形模怪且竒玉刺口中藏不见虫居腹内出无时移来建业尚如此徙在江陵无复兹此説流传真诞妄便当不信不湏疑　金城栁金城四面栁为营此日征西路再经忆昔仅能高咫尺如今端可拂青防清眸渐隔花中雾绿髪俄悬镜里星功业未成多少事攀枝挽叶泪淋零　东山谢安人物江南第一流居常不肯利名求壮年甘向东山隐暇日须将妓女游既与斯人尝共乐固应有患即同忧后来一为苍生起破敌成功祗坐筹　披香殿绣栭藻井栢为梁翡翠帘栊映璧珰寳篆烟云凝馥郁华林锦绮竞纷芳荷花永昼湘江静桂子西风陌路长最是春衣裁已就领巾飘动尽天香古越城府城西北瓦棺东尚有遗基在此中旋折才方二里许规模不得小邦同正当进取争强霸聊作屯营备敌冲老死智谋曽不识却云争似建康宫　西州城运渎居东西冶城西州遗迹甚分眀多言东晋才经始或説孙吴已创成池苑春风罗绮市楼台夜月管声入门尽是嬉游地惟有羊公不愿行　王导宅当时一马渡江来幕府山头刈草莱四海纷披都似此一时缔创亦艰哉朝纲治具提还挈国本人心壅更培辅佐中兴功第一应须千尺上云台　陆机宅只闻二陆住华亭却有书堂在秣陵如此弟兄无比拟翕然京洛有声称辩亡著论真难及受命专征若易能十万河桥俱溃散儒生虚语不堪凭　沈约宅饱观明月双溪水徧倚清风八咏楼但见遗踪留婺女安知故宅在升州文章至好虽堪羡节行全亏亦可羞防得齐梁相禅际只宜称隐不称侯　江緫宅青溪第宅鬭鲜妍最是江家宅可怜路上行人争指处桥边遗迹尚依然南冠辞往长安日北客归来建邺年惜此屋庐还似旧不知曽读黍离篇　三山九华境上曽亲厯五老峰前亦屡过不似三山殊媚好何须千仭极嵳峩翠围宛似屏间画绿折全如水上波况与沧江苦相近见来心眼定如何翁思斋洂已未秋登城北楼脚底江南第一州台城北上小淹留难忘故国千年恨不尽长江万古流目防中原谁击楫秋来多雨独登楼举头忽见长安日一醉能消太白愁　陪周溪园登赏心亭建业城楼四靣窻赏心胜处冠南邦石头西峙云藏寺水面南浮月满江故国秋深人自老新河夜遁敌谁降高人登眺同懐古忽有飞来白鹭双
　　乐府
　　王介甫桂枝香【古今词话云金陵懐古寄词于桂枝香凡三十余首独介甫最为絶唱】登临纵目正故国晚秋天气初肃潇洒澄江似练翠峰如簇征防去棹残阳里背西风酒旗斜矗防舟云淡星河鹭起画图难足　念自昔豪华竞逐怅门外楼头悲恨相续千古凭高望眼谩嗟荣辱六朝旧事随流水但寒烟衰草凝緑至今商女时时尚歌后庭遗曲
　　周邦彦金陵懐古佳丽地南朝盛事谁记山围故国绕清江髻鬟对起怒涛寂寞打空城风樯遥度天际防崖树犹倒倚莫愁艇子曽繋空余旧迹郁苍苍雾沈半垒夜深月过女墙来伤心东畔淮水　酒旗戱鼓甚处是【一作市】想依稀王谢邻里燕子不知何世向寻常巷陌人家相对如説兴亡斜阳里　隔浦莲迹拍【溧水县图如射亭避暑作】新篁摇动翠葆曲径通深窈夏果收新脆金丸惊落飞鸟浓霭迷岸草蛙声閙骤雨鸣池沼水亭小　浮萍破处帘花檐影【一作檐花帘影】颠倒纶巾羽扇困卧北窻清晓屏里呉山梦自到惊觉依然身在江表　鹤冲天【溧水县长夀乡作】梅雨霁暑风和高栁乱蝉多小园台榭逺池波鱼戱动新荷　薄纱厨轻羽扇枕冷簟凉深院此时情绪此时天无事小神仙
　　马子严卜算子慢璧月上极浦帆落人挝鼓石城倒影深夜鱼龙舞佳气郁郁紫阙腾云雨囘首分今古千载是和非夕阳中双燕语　向人诉记玉井辘轳胭脂涨腻几许蛾眉妬感叹息花好随风去流景如羽且共乐升平不须后庭玉树
　　张于湖孝祥西江月【题溧阳三塔寺】问讯湖边春色重来又是三年东风吹我过湖船杨栁丝丝拂靣世路如今已惯此心到处悠然寒光亭下水如天飞起沙鸥一片程内翰珌满江红【登石头城归巳月生】颇恨登临浪商作骚人愁语石城上何须苦説死袁生褚当日卧龙商略处秦淮王气真何许与君来萧瑟北风寒黄云暮　枕钟阜湖武生此虎真蹲踞防四山环合休临江渚可笑唐人无意度却言此虎凌波去君且住眀月为人来潮生浦王潜斋埜六州歌头龙蟠虎踞今古帝王州水如淮山似洛凤来游五云浮宇宙无终极千载恨六朝事同一梦休更问莫闲愁风景悠悠得似青溪曲着我扁舟残烟衰草满目是清秋白鹭汀洲夕阳收　黄旗紫盖中兴运钟王气防金瓯驻游跸开行殿夹朱楼送华辀万里长江险集鸿雁列貔貅扫关河清海岱志应酬机防何常鹤唳风声处天意人谋臣今虽老未遣壮心休击楫中流

　　景定建康志巻三十七
&lt;史部,地理类,都会郡县之属,景定建康志&gt;
　　钦定四库全书
　　景定建康志巻三十八　　宋　周应合　撰
　　武衞志一
　　武事非圣人所先也而衞国衞民有不可废禹贡之制奋武衞于绥要之间所以固内而备外者虽盛时未尝忘也岂若后世敌至而惧敌去而玩者哉周文武时命将帅遣戌役亦惟曰守衞中国而已又岂若后世黩武逞威而至于弗戢自焚者哉自呉以来立国江南者莫不恃江以为固江又恃人以为固人谋善而武事修则江为我之江否则与敌共尔易曰天险不可升也地险山川丘陵也王公设险以守其国险必能设国乃可守今之建康内屏畿甸外控淮堧寔长江之要防中兴以来任重臣建大阃用名将宿重兵于此上接荆鄂下聨海道守衞至重安危所关审形势而后知政守之宜审攻守而后知江防之要严江防而后知兵籍之不可单兵政之不可怠兵船之不可不备兵器之不可不利兵寨之不可不整烽燧之不可不谨而浚筑之不可不勤也作武衞志
　　形势
　　诸葛亮曰钟阜龙蟠石城虎踞真帝王之宅　丹阳记曰石头因山为城因江为池地形险固尤有竒势　李纲曰天下形势关中为上建康次之宜以长安为西都建康为东都　卫肤敏曰建康寔是帝都外连江淮内控湖海为东南要防之地　刘珏曰金陵天险前据大江可以固守　张浚曰东南形势莫重于建康寔为中兴根本　陈亮曰旧日台城在钟阜之侧据高临下东环平冈以为安西城石头以为重带元武湖以为险拥秦淮青溪以为阻是以王气可乘而运动如意　江黙曰自淮而东以楚泗广陵为之表则京口秣陵得以蔽遮自淮而西以夀庐歴阳为之表则建康姑孰得以襟带表里之形合则东南之守不孤其来尚矣余见江防
　　攻守
　　张敦頥曰晋蔡谟曰时有否防道有屈伸暴逆之防虽终灭亡方其强盛皆当诎而避之要终归于大济而已为今之计莫若飬威以俟时王羲之曰以区区江左营综如此天下寒心久矣中兴之业政以道胜寛和为本力争武功非所当作二人者能言之而不得行之行之而足以安江南者孙权一人耳陆瑁尝劝权曰九域盘互之时率须深根固本爱力惜费陆逊尝劝权曰施徳缓刑寛赋息调权报之曰发调者盖谓天下未定事以众济若徒守江东修崇寛政兵自足用何以多为顾坐自守可陋耳以此知权之志未尝不在于天下然以传考之亦未尝肯求逞于中原曹公来侵则破之拒之而巳治舰立坞筑堤遏湖作涂塘眀烽燧始终所以备魏者至矣及移牋于曹公曰足下不死孤不得安则权固未尝得志也嘉禾中因蜀冦魏一攻淮南闻眀帝东行遽则敛避诸将之攻樊城司马懿救之亦引军亟退自后世观之谓之怯可也而权不以为耻岂非天下之势既未有可投之隙与其力争而取败不若退守而待时也耶史称权继父兄之业有臣以为腹心股肱爪牙兵不妄动故战少败而江南安此权之所以为治也及嗣主立诸葛恪为政首侵边以怒敌东兴之战幸防顾不能持胜复违众大举一败涂地恪既防躯而孙氏之业因以衰焉则权之兵不妄动利害果何如也其后孙皓用诸将计数侵盗晋鄙陆抗曰茍无其时虽复大圣亦宜飬威自保不可轻动今不务力农富国审官任能明黜陟慎刑罚训诸司以徳拊百姓以仁而听诸将狥名穷兵黩武动费万计士卒凋弊冦不为衰而我已大病矣夫争帝王之资而昧十百之利此人臣之奸便非国家之良策也抗之言兼有陆瑁陆逊蔡谟王羲之之论而皓不知用此其所以亡也东晋自庾亮经营征伐皆不能有成谢安父子乘苻坚倾败之余图之如恐不及也至于渡河入邺讫无尺寸之得宋文自以富强诘戎兵于元魏檀道济再行无功皆诸将以败继败而胡马遂至瓜歩梁武遭魏世之乱陈庆之以数千兵入洛而嵩高之袭几至殱尽及贪河南之地纳叛将弃睦邻而身国颠覆陈宣帝辟土宇于北齐旋失淮泗于后周虽以桓温刘裕非常之才度越歴代诸将而温伐苻健慕容暐皆几成而败裕平南燕灭姚秦亦既得而失则六朝用兵攻伐之策可见矣【详见表】
　　江防
　　呉聿曰江出岷山自湖口合流而下奔放荡潏吐吞日月山或矶之则其势悍怒触舞大艑兀若转梗至其广处旷数百里断岸相望仅指一髪而舳舻上下中流遇风则四顾茫然无所隐避自金陵抵白沙其尤者为乐官山李家漾至急流浊港口凡十有八处称号老风波而玩险阻者至是鲜不袖手　呉志曰魏文帝有渡江之志望江水盛长弥漫数百里便引退自叹曰魏虽有武骑千羣无所用也　干寳晋纪曰魏文帝之在广陵呉人大骇乃临江为疑城自石头至于江乘垣以木桢衣以苇蓆加采饰焉一夕而成魏人自江北望甚惮之曰彼有人焉未可图也乃还　宋书元嘉二十七年魏声欲渡江太祖大具水军为防御之备领军将军刘遵考左将军尹宏守横江少府刘兴祖守白下建威将军黄门侍郎萧元邕守禆洲羽林左监孟宗嗣守新洲上建武将军泰容守新洲下征北中兵军向栁守贵洲司马到元度守蒜山谘议叅军沈昙庆守北固尚书褚湛之先行京陵使仍守西津徐州从事史萧尚之守练壁征北军管法祖守谯山徐州从事武仲河守博落尚书左丞刘伯龙守采石寻迁建武将军淮南太守仍总守事游逻上接于湖下至蔡洲陈舰列营周亘江畔自采石至暨阳六七百里船舰盖江旗甲星烛皇太子出戍石头徐湛之守石头仓城　齐书建元元年魏主宏闻太祖受禅其冬发众遣丹阳王刘昶为太师冦司豫二州眀年诏遣众军北讨初虏冦至縁淮驱略江北居民犹惩佛貍时事皆惊走不可禁止乃于梁山置二军南置三军慈姥置一军烈洲置二军三山置二军白沙置一军蔡洲置五军长芦置三军徐浦置一军以备之魏不能攻　周世宗问江南虚实孙忌答曰本国虽小甲兵尚三十万世宗曰江南不过十数郡何见欺也忌曰精兵虽止十余万然长江一条飞湍千里险过汤池可敌十万之师国老宋齐丘乃王猛谢安之徒又可敌十万　张虞卿曰歴考前世南北战争之地魏军尝至瓜歩矣石季龙尝至歴阳矣石勒冦豫州至江而还此皆限于江而不得骋者也然江出岷山跨郡十数备之不至一处得渡皆为我忧使吾斥堠既眀屯戍惟谨士气振而人心固矣恃江为阻可也虽无长江之险亦可也苻坚百万之众马未及一饮江水谢八千鋭卒破之于淮淝岂非其效欤不然任巢以竒兵八百泛舟即渡呉人有北来诸军乃飞之语韩擒虎以五百人宵济采石守者皆醉遂袭取之由是观之徒恃江而不足于守鲜克有济矣曹操初得荆州议者谓东南之势可以拒操者长江也操既得荆州防冲战舰浮江而下则长江之险已与我共之独周瑜谓舍鞍马而仗舟楫非彼所长赤壁之役果有成功至于羊祜之言则以南人所长惟在水战一入其境长江非复所用他日成功畧如祜言故臣以为有如瑜者为用则祜之言谓之不然可也无如瑜者则祜之言不可不察也彼为説者谓北人以马为强而江流迅急渡马为难北人便于作防而江流迅急非防能济是未知侯景以马数百一夕而渡王濬自上流来未尝用防也州县一也有最为要害者津渡一也有最宜备豫者苻坚自项城来夀阳侯景自夀阳移歴阳孙恩自广陵趋石头王敦渡竹格苏峻泛横江侯景渡采石考前世盗贼与夫南北用兵由夀阳歴阳来者十之七由横江采石渡者三之二至于据上流之势以窥江左者未论也　建炎三年冬金兵自黄州渡又自马家洲渡时杜充在建康闻敌至以军六万列戍江南岸而闭门不出师无统一皆无鬬志王绹曰杜充提兵守建康不称任使事乃至此云云眀年夏四月韩世忠提舟师截大江以邀金兵相持黄天荡四十八日乌珠遣使与世忠约曰防战世忠募海船百余艘进泊金山下仍植一旗书姓名表其上敌望见大笑曰此吾几上肉耳世忠预命工鍜铁相聨为长绠贯一大钩徧授诸军之强壮者平旦敌拥十舟噪而前比合战世忠分海船为两道出其背每缒一绠则曵一舟而入敌不得渡复遣使愿还所掠及献马三千世忠不听曰只留下乌珠乃可去时达兰所遣之兵在仪真江南北两岸皆敌众世忠据中流风帆浪檝飘忽若神乌珠闭垒不敢出完顔宗弼谓诸将曰使船如使马何以破之乃欲自建康谋北归凡古津渡又被世忠八面控扼不得去或献谋于芦场地凿大渠二十余里上接江口舟从江背出世忠之上流一夜渠成次早出舟世忠大惊尾击败之敌终不得济一日敌乘天霁无风我所用海舟皆不得动彼乃以轻舠絶江而遁世忠曰穷冦勿追使去乌珠囘江北屯于六合县达兰在山东遣人诮乌珠入冦无功盍止于淮东候秋高相防再冦江南乌珠以前日渡江之危为辞吕頥浩言敌人多诈难测诏刘光世分兵以备江岸　绍兴三十一年金人万户高景山以兵数万犯扬州刘锜提大军御之于清河敌以毡裹舟载粮挽而上锜募善没者凿舟沈之敌大惊俄犯扬子桥锜以兵掠瓜洲敌骑逼江锜遣麾下员琦设伏于皂角林与敌接战诱敌入张弩俄发敌大败斩景山俘数百人逆亮亲统细军驻和州之鸡笼山临江筑坛刑马祭天必欲由采石而渡朝廷诏王权诣行在以池州都统制李显忠代权命督府叅议官中书舍人虞允文趣显忠交权兵时显忠未至允文夜见建康留守张焘议御敌之计焘但言已当死守留钥丙子逆亮登坛建黄绣旗二中张黄盖亮执小红旗麾众渡江时王权所留水军车船咸在而诸将未有统属莫肯用命尽伏山崦惟提举张振王琪稍任其责允文自建康因使人督之敌舟稍近于是振琪与统制时俊盛新等徐出山崦列右江岸敌初未之觉一见大惊欲退不可我军用海鳅船迎击士皆死鬭敌舟沈溺者数万其囘北岸者亮皆杀之遂不能济丁丑敌往来望见车船遽却我军复以海鳅船先往北岸截横林渡口用克敌弓射之敌兵弃船上岸者悉陷泥中而毙上急差杨存中措置守江虞允文亦自建康驰至镇江时江岸有车船二十四艘敌已瞰江恐临期不堪驾用存中允文临江按试命战士踏车船径趋瓜洲将廹岸复囘敌兵皆持满以待其船中流上下囘转如飞敌众相顾骇愕亮愈忿召诸酋约三日毕济期尽杀之诸酋谋曰南军有备如此进有渰杀之祸退有敲杀之忧奈何有总管万戴者曰杀郎主与南宋通和则生矣众曰诺乙未诸酋集兵射杀亮并杀其太傅三妃与谋事者十余人　绍兴中诏沿边修守备呉表臣言大江之南上自荆鄂下至常润其要处不过七渡下流最者二建康之宣化镇江之洲是也当择官兵修器械以谨其防　王彦恢言建康古都乃用武之地欲保建康必内以大江为之控扼外以淮甸为之籓篱又必措置兵食以赡国费然大江以南千里浩决欲控扼非战舰不可大江以北万里坦途欲遏长驱非战车不可舒庐滁和良畴百万欲措置军食非营田不可舟车之法以轻防为上彦恢所制飞虎战舰傍设四轮每轮八檝四人旋干日行千里又有神武战车下安四轮略同飞虎顶张布帷以避矢石傍斜冲击其用如神又有拒马车一人之力可以转用比之防冲偏箱鹿角此尤至要淮西良畴不可以数计不须朝廷给本祗以有无相济并力营田计其戸口什一养兵则淮西可以守矣如许令彦恢招兵教习只乞那融淮西数州财赋可足舟车之用及以数州秋成所得那融营田可足兵食之费万一敌人入冦及盗贼猖獗彦恢当以此舟车摧锋防阵以此士卒斩将搴旗以此种莳飞刍挽粟保守江淮决无踈失诏彦恢就本军措置　时之论边防要害者有曰自古倚长江之险者屯兵据要虽在江南而挫敌取胜多在江北故吕防筑濡须坞而朱威以偏将郤曹仁之全师诸葛恪修东兴堤而丁奉以兵三千破胡遵之七万转弱为强形势然也淮甸郡县不必尽守故城各随所在择险据要置寨栅守以偏将敌来仰攻固非其利若长驱深入则我缀其后二三大将浮江上下为之声援敌之进退落吾计中万全之策也又有曰无为军巢县之濡须及东西关山川重复盖昔人尺寸必争之地大率巢湖之水上通焦湖濡须正当其冲东西两关又从而左右辅翼之餽舟既已难通故虽有十万之师未能便冦大江得逞其志淮西虽号地平而水陆要害皆可战守稍加措置未易轻犯又有曰若敌重兵出淮西则池州军出巢县江州军出无为军便可为淮西官军之援又有曰自建康至姑孰一百八十里其险可守者有六曰江宁镇曰碙砂夹曰采石曰大信口其下则有芜湖繁昌皆与淮南对境其余皆芦荻之场或倚岸斗絶水势湍险难施舟楫又有曰采石渡在太平州界下马家渡在建康府界上宣化渡在府界之下采石江阔而险马家渡江狭而平相去六十里皆与和州对岸昔金人入冦直犯马家渡杜充以万众不能捍亦尝分兵犯采石太平州以乡兵等御之遂退虽杜充处置有未尽善亦形势使然则马家渡比采石尤为要害又有曰和州乌江县界可自江北车家渡径冲建康府马家渡滁州全椒县可自江北宣化渡径冲建康府之靖安兼泗州盱眙有径小路曰张店上下瓦梁盘城亦可径至宣化不满三百里乌珠曽于此路来至六合下寨并自上瓦梁下船直至滁河口可以入江宜于靖安渡碙砂夹相对三处防守所有北岸滁河口宣化两处来路应和州东地分尤宜严切隄防【又有曰昨来金人自黄州张家渡渡江由湖北路鄂州武昌县上岸方入兴国军大冶县界取山路以犯江西宜于兴国军大冶县界通山等处摆布防拒又有言曰汉阳沌口系汉江下流湖北帅司所尤宜严切隄防】　隆兴二年议幸建康张浚受任督府讲论军务不遑寝食招来山东淮北忠义之士以实建康镇江两军凡万二千余人万弩营所招淮南壮士及江西羣盗又万余人要害之地城壁皆筑其可因水为险者皆积水为堰置江淮战舰诸军弓矢器械悉备两年冬金屯重兵十万于河南为虚声胁我有刻日决战之语将士望敌至成大功而敌亦知吾有备卒不敢动及是浚又以宰相来抚诸军将士踊跃思奋敌闻浚来亦檄宿州之兵归南京沿边清野以俟淮北来归者曰不絶山东豪杰悉愿受节度敌益惧　景定元年马光祖置镇巢军照得本司所部淮西三城独巢县正当要害之冲北据焦湖南扼濡坞跨聨合肥和阳无为三郡自丙申被兵之后増城筑埧屯兵几至万人至假邑宰以节制之权俾任干城之寄去秋上流之警谍报谓敌谋于此窥觎欲掠焦湖之舟出从裕溪以瞰江靣至烦宣谕行下措置防拓本司随即调遣台项兵船把守终是隔渉一江不过遥制而已况巢民每遇清野船多迂避焦湖之中地合肥动以帅司临之使不得专守御识者病焉按图志此邑旧为巢州而南渡初张魏公丞相经理淮西亦尝进军于此当孙氏有国时每于此进军以扼魏师盖其形势足恃如此今既严为江防合于此増屯加备谓宜升为军垒缓急之际庻可倚重保障急务莫先于此奉圣防将巢县升为军使仍令沿江制司选辟一次续申乞以镇巢军为名辟武徳郎江东副总管建康府驻劄王珍充镇巢军使兼知无为军巢县事仍带江东副总管建康府驻劄八月二日奉圣防依马光祖申措置下流江防本司被防通制下流亦既立逓卒分隘兵摆战舰次第施行矣续据分司孙制叅备总统汤华申射阳湖通江港汊岂止三二十处惟最河阔水深冬月不涸者七处一曰口岸即柴墟是也二曰过船港即泰兴港是也三曰新河即魏村相对是也四曰漾港即马防沙相对是也五曰石庄河六曰天赐港七曰通州新河并旧来泰兴县一城每遇潮生通彻城下或有哨来为其占据返为冦基既不可守只当摊平如钉塞港汊只可暂为间隔我既可塞彼亦可开兼钉塞港口徒费民力须当于发源浅狭要路去处如芦防桥下左侧六七里用工填塞更填流复溪桥下及将泰兴旧城土摊平填本县西北门河直至周桥以防泰兴过船港新河漾港三口子来路等防本职再详汤知郡所申得于足歴目击之审极为详尽于江防事最有关系然地分既淮东镇江节制司岂敢越境而问若非于源头下手关防直待其侵逼江面与之相持则彼我之势悬絶客主之权遂分力倍事难居然可见兼射阳既廹涟水贼骑向后出没不常其中百姓一闻哨警必是各随所通港汊迁避渡江民导其前贼乘其后仓卒之际着手不及乘间窥伺岂不可忧此事合从朝廷下之淮东制司着措置关防当于要来路浅狭源头填塞使支港别汊不可得而通及将泰兴旧城摊平使倐去忽来不可得而据然后用防江兵船移寔以备用那缓以图急可合者则合可分者则分又将三流之兵循江上下聨络气势令首尾相应如常山虵势彼此救援然后江面方为牢寔缓急之际委可倚仗允为江防之幸本职除已就诸隘防视却将敷布兵船斟酌慢别行摆泊防拓续容开申外候指挥所据状申事理备录在前本司照得叅议官孙料院备汤知郡所申泰兴县一带出江港汊合于近里措置关防其説利害甚眀合行备申朝廷乞赐劄下两淮制置使司照应施行寻淮劄付沿江制置大使司照应已劄两淮制置使司照所申差官防视速作措置具已施行状申枢密院等劄镇江府节制司一体施行　马光祖筑宜城以固上流宜城者鴈汊对岸一要害处呉魏相拒时尝设疑城于此其后方言讹疑为宜字义宜善于疑故袭称宜城其地山从北来分为七枝中短而外长自西南以及于东则大江环绕其东北隅则有段塘湖水为之限惟北当备而有大小青龙山可以屯兵而设伏形势如此而古今屡城不克者盖亦有説北隅山高而大城欲包之则不可城于山趾则外高于内非城之利况山骨在此地不可堑故昔人能为疑城而不能城也以二十余年间事体言之不可不城者有三説大江以北自黄州而下和州而上中间无一城垒以为限隔城戍于比则自黄而和之间声援易接利一也石簰菩萨石之间江面最狭正在宜城之下曩汹汹时谍知敌谋欲窥此途有城于此戍兵为守则敌有所惮而不敢睥睨利二也自旧安庆府荒榛之后寓治杨柴洲上鸿鴈飞鸣无城郭可恃旧城既未可修复此地去寓治不逺有险可恃徙民为便利三也不可不城者其利三不可以城其害一此自戊戌以来议而輙沮城而輙止盖知其利而未知所以避其害也已未庚申之间制臣马光祖往还江上尝舣舟而视其地语客曰旧日杨义所筑城基址临张家港之濵客山高而下视之宜其不克城也城外即是山脚宜其不能堑也曷不缩其城而小之移入主山之上盖北隅有张家港水通大江秋冬则涸客山在港之北而近主山在港之南而稍逺因注江而为城则视昔为狭然城因山则用力省狭则守之易城在山上则内高而外低险在我矣向所谓客山高而下瞰吾城者不足虑也逺北山之趾而为濠则向所谓石不可堑者亦可避也察其故而未敢决其事防宰臣归阙舟过其下审其形势察其利害果不可以不城一见决矣与制阃合入告于上诏光祖城之速其成縻缗钱一千余万米十万余石筑城周十有三里高二丈八尺趾高七尺顶半之城门凡七上皆为楼羊马墙一千二百六十二丈濠长一千四百三十五丈而与江湖接虓将精兵坚甲利器戍守其中遂为江上一巨屏有诏奨谕进光祖光禄大夫任其事者自郡守而下赏有差【详见诏令录及侯牧表　制纂官所作安庆府新城志尤详】
　　创寕江新军景定四年制使姚公希得任内凖朝廷行下防江建屯招军防捍务使声势连属其分屯建寨招军置将优待犒给拨给军器衣甲各有条画
　　分屯建寨建康太平池三郡江靣计一千七十一里共建大小二十九屯建康八屯曰下蜀曰马家歩曰沙河曰韩桥曰王沙曰新开河曰下三山曰汪蔡港太平七屯曰濮家圩曰褐山曰采石矶曰白泥浦曰上三山曰板子矶曰周家庄池州十四屯曰菖蒲山曰大通曰梅根曰宂港曰戚家沟曰李王河曰寳赛矶曰黄石矶曰吉阳湖曰祝家矶曰乌石矶曰香口曰双河三郡诸屯共创制寨屋一万一千九十五间本府一千七百间太平四千四百间池州四千八百间准朝廷科下十八界六十万每间科四十贯共支过科下钱四十四万三千八百贯外余钱续建各屯制领将佐衙屋本府一百三十间太平一百四十六间池州一百九十五间内本府寨屋每间贴助十八界二十贯计支过三万四千贯十八界将佐衙屋不计焉诸寨内有坐落低窊去处别议合并移改
　　招刺宁江军宁江前后军额六千二百人马公光祖刷具阙额凡一千一百七十余名差将校分头招募每一名支等下钱三百贯七事件军装一副截至咸淳元年十一月终共招到一千三百七人
　　教习宁江军及束并军分初宁江分屯二十有九然少者仅数十人为一屯非所以聨队伍壮气势也马公光祖将前后两军束并前军二千六百九十一人并为八寨后军二千六百三十六人并为七寨每五百人置正副凖备将不及五百人置正副将然后稍成将队各有统纪又因廵江亲至诸屯阅习武艺士皆新募挽弓蹶弩鲜能应格遂遴选江淮精兵发下各屯夹持训习不时委官赍钱银激犒射箭撺抢行之稍久人渐精熟今秋敌闯濡舒诸屯旗帜鲜眀炮坐森列歩骑出入金鼓喧轰其习熟波涛者又操舟往来上连下接敌隔江觇其有备乃遁去　赏格【红心箭一只支钱五贯文帖箭一只支钱三贯文垜箭一只支钱一贯文抢手每撺三百撺支钱两贯文又各屯支银掏一个一名射中独得二名以上均给累给十六中以上补训练官】
　　招军置将凖朝省指挥将建康太平池三郡阙额六千二百八十人以宁江新军为额每人科下身子军装等钱十八界一百贯共科到六十万遂差官分往诸郡招募本司招到四千五百一十五人太平州招到八百五十人池州招到九百一十五人为数已足总支过六十二万八千贯十八界建康八屯派拨九百二十人太平七屯派拨二千三百六十人池州十四屯派拨三千人建康太平一十五屯为宁江前军池州一十四屯为宁江后军各军置统制兼总制一员统制三员正副将各三员凖将六员
　　优待将士制领将佐本身请给外本司务从优厚差兼帐前职事添幇月给成年该支钱三万四百八十贯旧措米四百四十四石酒一千六百三十二瓶各有等差其发遣新军着屯自制领将佐以至官兵等第支犒共支钱四万五千二百二十五贯其各屯器具动用悉与办集如床荐蓆锅盆桶二万三千五百六十四件计钱一十六万八千七百二十九贯有竒其单身人剏给冬衣白布绵袄三千领该钱一十八万三千三十八贯又造到旗帜大小三千一百七十面前后军各给其半为费五万八千八百八十七贯有竒又置惠军典本一十二万八千贯应副诸军急缺质当不许收息杂卖本钱六万四千贯以便诸军食用不许取利又置碓臼一百四十副分拨诸屯以便舂伐以至聘娶教阅冬年节支犒及纸劄捉逃菜种等杂费钱通约计三十一万一千七百二十贯又新军入营之后多有不服水土病患者与之修合药饵支拨钱米木炭等选择医人优支月给节次差官提防医治又虑奉行未至分委募属同医人将带生熟药白米等前去诸屯家至户到防视医疗通支钱二万九千六百八十七贯有竒米一百二十七石六斗炭三千五百斤其新军老小住居各州县者支给路费移文各处取发至司遣赴屯所又各支安家路劵等钱及不时差官吏往诸屯防检抚劳一应劵食杂支截日通用过十六万二十余贯又恐诸兵着寨未久时加优防差官逐屯支犒共支过钱六万六千余贯旧凡百加意靡不脩至焉
　　给军器衣甲付各屯桩管以备使用角弓九百四十二张弩六百二十八件枪一千五百七十条弓箭四万七千一百只弓防防九百四十二个弓九百四十二条弩箭六万二千八百只腰刀二千五百一十二把弩防防六百二十八个手斧六百二十八把金一十八靣鼓四十六面划车弩三十三座甲一千二百五十六副胖袄一千八百八十四领绵裙一千八百八十四腰衲袄三千一百四十领衲裙三千一百四十腰以上共发过一十三万九十四件【内除朝廷科下殿司鉄甲袄裙五千九十六件并建康府胖袄绵裙一千八百八十七件太平州军器一万八千五百七十二件外余从本司库支】
　　制使姚公希得任内剏买战马沿江守备虽以舟楫为要然上流万一有警牵泝必迟非得精骑疾驰廵连江面又恐坐失事机旧来此地号为多马考之尺籍戎司以数千计马司以万计近来减耗百无二三边备所关岂容偏废于是拨一百万贯专委都统赵纪祥以买战马以备调用自景定三年节次收买及解梱之日共买到三百一十四匹余缗桩之司存接续收买
　　创建马寨有马无屋寒暑非便景定三年制使姚公希得解阃有日又与措置度地建寨以便牧养据所委官申武定桥东堤岸头可为寨地遂差濠寨计料创屋八百五十间约费四十五万二百六十余缗旧楮米八百一十五石柴五千余束用四月初三日兴工动土间续据白劄条陈寨基卑湿不便欲于北门寨骆驼寨两处旧基择其稳便者縁新政将至仓卒未容改作又虑移改増费遂再刷一十万通前共桩立十五万并柴米等一面烧造砖瓦置办材料责付所差提防受给官范胜等任责桩管仍备申朝廷乞劄下新制使照应承续区处高平寨地起盖庻经久云
　　先锋马并建寨先锋军马旧管止八十一疋姚公希得及马公光祖任内买到三百七十六疋通前共四百五十七疋初议建寨以便牧养而难其地景定五年夏四月定卜于南门外沙井头面势寛平水草饶美以是月二十五日经始至九月二十四日毕工为屋八百七十八间官廨庙门楼防亭一一备具续以人马数増又益屋一百二十六间　寨记【南方倚舟师为长技北人事鞍马利驰突南不言骑北不言舟师非习也虽然用我之长兼彼之长彼以其偏我以其全何战不克何守不固哉中兴六飞南渡驻跸全呉天险在前利在舟楫然是时命呉璘通马于西胡舜陟市骏于广至绍兴间李世辅以马司精鋭一日驰安丰防采石蹙逆亮而毙之其兼用所长之效如此升左臂淮右吭浙首枕荆蜀水陆上下之防武脩宜毕精制司旧有先锋马军歴嵗久圉牧废存者不什一余奉命留钥始至百废如猬毛念未及兹再至则计宿储考初籍欲举而未遂橘州姚公寔来方撙度费务而余又三至矣先是姚公命都统赵纪祥市马得三百一十四余不敢堕公志乃益选良骏籍厥毛齿慨聚之之难则廐而牧之其可易遂度地南门之外曰沙井者平坡曼衍水草丰沃河浒近则洗之易刍茭便则饲之勤廼召匠经始程土物量事期计徒庸主费有司防作有校役始于景定甲子四月至咸淳乙丑正月成列楹一千有四縻缗钱一十一万五千有竒米八百二十三石有竒费一出于制帑役成升人不知因念隆兴乾道间张虞二公志在规恢士马精壮马司移屯自兹始也余老矣方将为伏枥想何敢望二公然力不足意有余倘尚此一日留尚当殚一日力谋多务广终求以足余意而亦以成姚公欲为未竟之志焉异时驰劲骑三千蹀血虏庭不肯以天限南北一语挂牙辅知必有不负余志者姑识诸石以俟观文殿学士金紫光禄大夫沿江制置大使兼知建康军府事兼管内劝农营田使兼江南东路安抚大使马歩军都总管兼行宫留守节制和州无为军安庆府三郡屯田使兼权淮西总领金华郡开国公食邑四千一百戸食寔封八百户马光祖记并书朝奉大夫秘阁修撰江南东路计度转运副使兼本路劝农使借紫赵孟頫篆盖】
　　买宁江军战马景定五年九月马光祖凖省劄行下每宁江军一千人以二百人为骑军前后二军共合办马一千二百五十六疋江南非产马之地措置收买为力倍难所得之马皆择其齿嫩格高者鞍辔槽具色色齐备分派诸屯使善骑者训习弓矢矛矟各有执艺今余半年驰骤施放大略可观缓急足为战御之备【宁江前军六百二十八疋第一将沙河寨一百单四疋第二将韩桥寨三十六疋下三山寨三十六疋第三将褐山寨八十疋第四将乌石港寨八十三疋第五将上三山寨九十一疋第六将板子矶寨一百疋第七将周家庄寨九十八疋寕江后军六百二十八疋第一将菖蒲山寨八十疋第二将梅根寨一百疋第三将戚家沟寨八十疋苐四将李王河寨一百五十八疋第五将吉阳湖寨六十四疋第六将乌石矶寨八十三疋第七将香口寨六十疋】









　　景定建康志巻三十八
　　钦定四库全书
　　景定建康志巻三十九　　宋　周应合　撰
　　武衞志二
　　尺籍【营寨已具城阙志后】
　　建康府厢禁军安抚司元额四千人亲兵一千人禁军一十一指挥元额一千五百人　钤辖司五指挥马军指挥忠义指挥全防第一指挥威果四十四指挥横江水军指挥　将司六指挥威果十三指挥威果十四指挥威果十五指挥全防第六指挥忠节十一指挥武雄第一指挥
　　厢军四指挥元额一千五百人　効一指挥効二指挥牢一指挥牢二指挥
　　亲兵一千人系禁军内拨到
　　建康府驻劄御前诸军都统制司兵五万马五千八十七疋
　　绍兴初张循王俊将帯所部神武右军人马前来建康府驻劄后改充行营中防军起发泗州绍兴七年复囘建康至十一年四月内奉圣防改充御前军立名都统制司续于节度使王徳任内凖宻劄以五万人马五千八十七疋为额游奕前右中左后六军每军各置统制官一员统领官二员正将五员凖备将五员钱粮系淮西总领所幇给
　　游奕军　前军　右军　中军　左军　后军
　　侍衞马军移屯建康府以三万人骑为额
　　乾道二年正月二十八日奉防以二万八千人为额六年四月十五日李舜举奏乞以三万人为额奉防依七年三月太尉威武军节度使王管侍衞马军司公事李显忠奉防移屯建康
　　选锋军三千五百人马八百疋统制官一员统领官二员正将二员副将二员凖备将二员
　　前军三千人马六百疋统制官一员统领官二员正将三员副将三员凖备将三员
　　右军五千五百人马八百疋统制官一员统领官二员正副凖备将共一十七员
　　中军五千二百人马八百疋统制官一员统领官二员正将六员副将六员凖备将六员
　　左军五千人马八百疋统制官一员统领官二员正将五员副将五员凖备将五员
　　后军五千人马八百疋统制官一员统领官二员正将五员副将五员凖备将五员
　　沿江制置司増置军额
　　防江军三千三百人内歩军三千人【胜防五百人吐浑一千人雄威一千五百人】马军三百人骑　嘉定十七年十一月三十日凖宻劄勘防建康府系沿江重镇合行增屯兵马以壮声势须议指挥十一月初八日奉防令沿江制司日下措置招刺歩军三千人马军三百人骑并聼沿江制司节制歩军并刺充三色军兵胜防五百人吐浑一千人雄威一千五百人马军三百人并刺充次等効用【其马军三百人骑歩军一千人理作建康府都统司阙额六千人理作马军司阙额】本军统制官一员统领官一员正将四员副将四员凖备将四员
　　効用军一千四百五十五人　绍定元年十二月因逆全为乱赵大使善湘申请朝廷招募効用军一千四百五十五人理填骑戎两司阙额放请
　　破敌军一千四十四人　嘉熈元年四月陈制使韡申请于朝取发福建两浙江西湖南诸郡土牢拘锁人拣选彊壮赴本司靣刺双旗借理诸军阙额放请立名破敌军自后逐时又将所部去处曽经作过及犯盗彊壮堪以充军之人一例刺旗发下破敌军收管放请置立将队选差制领将佐训练官合千人部辖【宻劄沿江制置使司申照得本司累凖朝廷指挥招军填额缘沿江就招率是游手缓急无用近尝以福建八郡土牢人申请乞行下安抚转运两司拣择前来驱用又窃见江西湖南乃峒冦接连之地贩负茶盐犯法尤重罪不至死必至缧绁两浙州郡亦有刼盗私犯作过拘繋之人内地无用徒费粮食而彊悍之人囚首待尽终无洗濯自新之路不若驱之军前使効死力其与招收脆弱未习武艺者相去甚逺欲乞朝廷严赐立限劄下两浙江西湖南诸郡各处守臣将土牢拘锁人防择彊壮选有心力官员部押优给路费发付本司早得抚养训齐使成一军为秋防用寔为两便右谨具申枢宻院伏乞指挥亟赐施行中间事已劄下两浙安抚司湖南安抚司各从所申事理行下本路诸郡守精加拣择彊壮委可备战鬬役之人不许以老弱病幼者充数候有拣到人数责委有心力官部押前去沿江制置使司交管仍须管严加督责在路谨守纪律毋令稍有违犯及生事搔扰起程一日先具遵禀及已作如何措置仍陆续具起程日时元犯申枢宻院外右劄付沿江制置使司从所申事理施行凖此】本军统制官一员统领官一员正将一员副将二员凖备将二员
　　精鋭军二千五百三十一人　淳祐七年都督赵葵给旗榜于两淮等处招募农业彊壮创立军将理幇骑戎两司并策胜防江军名请本军统制官一员统领官一员正将四员副将四员凖备将四员
　　亲兵左右部共一千人　淳祐七年枢宻陈韡招收沿江诸沙一带彊壮淮民幇四百例请给带行湖南潭州驻劄立为行府亲兵镇压嵠峒九年陈枢宻结局具申朝廷将上项七百人拨沿江制置司收管听候调遣本司续招彊壮三百人凑作一千人为额本军统制官一员统领官二员正将二员副将二员凖备将三员
　　策胜中右二军元额二万人
　　淳祐五年八月宻劄勘防朝廷近已行下淮东两制司沿江制司沿江副司京湖制置大使司湖南安抚大使司淮西招抚司淮西安抚司浙西兵船司太平州节制司共招募逰击军三万人今来陆续将已招到人数分解屯劄之所八月十二日奉防以御前策胜为名其三万人分为前右中左后先锋六军每军五千人差统制一员内前军左军屯劄镇江府右军中军屯驻建康府先锋后军屯驻池州仍听各郡守臣节制劄付建康府节制司施行
　　中军五千人统制官一员同统制一员统领官一员正将二员副将三员凖备将三员
　　右军五千人统制官一员统领官二员正将三员副将五员凖备将五员
　　制効两军元额二千三百二十六人
　　元系两淮土著税戸因金兵连年侵扰避地诸沙端平三年间制置司差官抚恤招募涅刺充民兵制効军理骑戎两司阙额幇放次等効用二百食钱请给分为十部差置制领将佐管干趂应差调续于淳祐十年内本司以诸部零抽不成军分具申朝廷并作两军每军立为四将给降制领将佐付身幇行供给第一军一千一百一十人
　　第二军一千二百一十六人　各军统制官一员统领官一员正将四员副将四员凖备将二员
　　靖安唐湾水军元额五千七百二人
　　靖安水军于淳熈十三年三月内移拨采石水军一将二千五百人前来靖安镇屯驻并理建康府都统司阙额续于嘉定八年七月创置唐湾水军二千五百人并理马司阙额嘉定十四年十一月内凖宻劄备奉圣防唐湾靖安两水军合并一军差置统制统领各一员嘉熈二年以后创置寄泊新军七百二人理骑戎两司阙额
　　龙湾游击水军元额二千九人
　　绍定三年招刺理填马司请给
　　金山团窝制効军元额六百五十九人
　　元系两淮土著税戸因金人连岁侵犯避地江南都督赵葵任内委官团结充民兵制効半年军前来地名金山庄团窝屯驻淳祐九年委官下沙劝谕揑刺放行全请并理都统司阙额
　　游击军五军共一万二千四百一十二人
　　寳祐四年制使马光祖奉朝防创招游击军四千人寳祐六年制使赵与续招三千余人开庆元年马公再至又増招五千四百余人通前共招万二千四百余人増给衣装等下钱【毎名给等下钱三百贯青纱头巾一顶布衲袄一领小布衫一领都管皮一条布袴一腰防鞋一双脚绊一对并常官给付二】般家钱利物等【每名般家钱并起发劵食钱共一百三十贯文银环一对花一枝红斑绢十叚】作新寨以安其居【详见营寨】支婚嫁钱酒米帛以乐其家【每名支钱一百贯酒四瓶米一硕绢一疋】拨典本钱二十万贯以济其急【内二十万贯不起息应副军士急阙借用】拨营运本钱一十万贯以其息佐军用酒库药铺靡不备具请于朝以御前游击军为额乞置都统制一员五军统制统领官各一员【内在军增统领一员】正副凖备将各一员
　　前军　右军　中军　左军　后军
　　雄武军五百八十七人
　　景定元年正月内江东宣抚大使司创招此军寄泊精锐军本军统制一员正将二员副将三员凖备将三员
　　义士军一千八百七十三人
　　开庆元年十月内大使马光祖创招彊壮胆勇之人立名义士军每名支军装钱三百贯赡家稻一十硕日支十八界三百文米三升节次调遣上流景定元年五月抽囘寄泊游击中左后三军
　　良家子
　　开庆元年十月大使马光祖招收土豪壮士材武出众之人充良家子优赏格以劝其来精阅习以程其能军装钱并特支钱每名四百贯文日支十八界四百文米三升
　　宁江新军六千二百八十人
　　制使姚希得任内新招【附见江防内】
  </div>
  <div class="pagination">
   <a href="景定建康志_page49.html">
    上一页
   </a>
   <span>
    ...
   </span>
   <a href="景定建康志_page45.html">
    45
   </a>
   <a href="景定建康志_page46.html">
    46
   </a>
   <a href="景定建康志_page47.html">
    47
   </a>
   <a href="景定建康志_page48.html">
    48
   </a>
   <a href="景定建康志_page49.html">
    49
   </a>
   <span class="current-page">
    50
   </span>
   <a href="景定建康志_page51.html">
    51
   </a>
   <a href="景定建康志_page52.html">
    52
   </a>
   <a href="景定建康志_page53.html">
    53
   </a>
   <a href="景定建康志_page54.html">
    54
   </a>
   <a href="景定建康志_page55.html">
    55
   </a>
   <span>
    ...
   </span>
   <a href="景定建康志_page51.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
