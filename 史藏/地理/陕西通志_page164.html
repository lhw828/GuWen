<!DOCTYPE html>
<html>
<head>
    <meta charset="UTF-8">
    <title>陕西通志 - 第 164 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 164 页/共 490 页</h1>
    <div class="content">　　紫云观　在县西北三里元至元七年创修令史段秉昭有记【县志】
　　横山观　在县城西一十五里西川药树邨【县志】太微宫　在县治东北元至元二年创建匾曰金阙寥阳之殿【县志】
　　紫翠洞　在芝川西祀云房子钟离肖像其中祷雨灵应明邑人张进昌爲蜀平武令值闯贼乱冲冦而归日夕危惧忽覩一人虬髯裸腹总二角手云烟一壶容与舆前前后缓急若引导然几二十日杀畧满路而昌每巧值其隙得过汧陇昌黙知云房子灵防至家有薛姓者两世奉钟离忽一夕梦中辞去云爲张尹导路故爲之祀云【县志】
　　【附古观】仙洞观在县西北二十里宋时建以山半有古洞故名【马志】
　　华州
　　社稷坛　在州治西北各县如制【州册】
　　风云雷雨山川坛　在州治东南各县如制【州册】文庙　在州城东雍正元年改启圣祠爲崇圣祠追封孔子五代王爵各县学如制【州册】
　　先农坛　在东郊离城三里各县如制【州册】
　　关帝庙　在州城内万厯年重修
　　本朝雍正三年追封关帝三代公爵供春后殿岁春秋庙祀以太牢一在关外天启三年重修【州册】
　　文昌祠　在州城东【州志】
　　八蜡庙　在州东郭万厯年重修各县如制【州册】城隍庙　在城东南隅金大定年建【州志】唐干宁三年李茂贞犯京师昭宗幸华州州刺史韩建夜袖剑诣行宫将及御幄有神人厉声曰汝陈许一卒耳蒙天子厚恩至此敢爲弑逆事乎建仓皇出明日物色之乃华之城隍神也明年车驾还京师改元光化封神济安侯州署东北其祠在焉大定甲午太守完顔公悯祠处于隘迁城东南隅砻石以纪神之英烈【本庙碑记】明嘉靖丙午年修各县如制【州册】
　　州厉坛　在州城北各县如制曰邑厉乡保曰乡厉【州册】
　　名宦祠　在学宫左各县学如制【州册】
　　乡贤祠　在学宫右各县学如制【州册】
　　忠义孝弟祠　在学宫内各县如制【州册】
　　节孝祠　在学宫外各县如制【州册】
　　东岳庙　在州东关【贾志】康熙七年重修【州志】
　　少华山神庙　在州治东关旧庙在乔家邨【贾志】移山庙　在州东南一十五里少华山倾处宋熙宁五年勅封显侯立祠以祭【马志】
　　蚕公庙　在州西南原距城二十里祀蚕神【州志】天神庙　在州西郊【贾志】嘉靖年郡守朱茹建【州志】太白堂　在关外顺治十八年亢阳不雨民祷太白山即应因建祠奉祀【州志】
　　药王庙　在州西关【贾志】万厯二十三年重修【州志】玉女清净侯祠即玉仙观　在州东十里【州志】明星玉女者居华山服玉浆白日升天祠前有五石臼号曰玉女洗头盆其中水色碧绿澄澈雨不加溢旱不减耗祠内有玉石马一匹【集仙録】明星玉女祠含神雾称明星玉女持玉浆祠在大石上石长十丈许祠前辄折折下有穴穴有石如马折南五丈坎如盆者五如臼者一水方澹澹【李攀龙太华山记】太华山有明星玉女峯【马志太华山注】
　　周郑桓公祠　在州西关【贾志】离城一里【州志】
　　纪信祠　在州东二十里柳子镇【贾志　按续文献通考纪信祠在荥泽县西二十五里正统三年追封信爲荥泽侯諡忠烈春秋祭祀】
　　孙真人祠　在州东关祀唐孙思邈【贾志】
　　左相康济侯祠　在丰原【贾志】距城五十里【州志】
　　郭子仪祠　在州治东一里子仪唐功臣【明一统志】唐顔真卿有汾阳王家庙碑记【续文献通考】
　　冦莱公祠　在州西关【贾志】离城一里【州册】
　　姬忠烈公祠　在州西郊【贾志】祀明滕县知县姬文引以难死赠太仆諡忠烈春秋享祀华乃所生之乡故立祠【州志】
　　【附古祠庙】龙王庙一在南原一在渭北【州志】万里沙神祠在郑县东北【括地志　按州志即今州治东北】鬼王庙在州西郊【贾志】
　　南塔寺　在城内唐建【州志】
　　甘露寺　在州南八里少华峯之西唐张乔诗少华中峯寺髙杪众景归地连秦塞起河隔晋山微【冯志】
　　开元寺　在州东北一里明洪武年建【马志】正统年重修【州志】
　　卧龙寺　在州西三十里明景泰二年建万厯六年修【州志】
　　良侯寺　在州城西南十里明嘉靖五年建【州志】金山寺　在州城西北明万厯三十四年建【州志】圆通寺　在城东门内明万厯年建
　　本朝康熙四十年修【州册】
　　金锥寺　在州东南三十里【贾志】
　　车独寺　在州西南二十里【贾志】
　　栲栳寺　在州西南三十里【贾志】
　　蕴唐寺　在州西南四十里【州志】
　　观音寺　在州西南二十里藏经二十四匦【州志】华严寺　在西门外顺治七年建【州志】
　　祐德观　在州治东【贾志】天启甲子重修【州志】
　　上清观　在州西南二十里【贾志】
　　玉僊观　在州东十里【贾志】
　　金天观　在城北十里崇祯乙亥年建
　　本朝雍正四年修【州册】
　　瑞云观　在州西南四十里【贾志】
　　云溪宫　在城西南二十里洪武甲辰年建
　　本朝康熙戊子年修【州册】
　　孙碧云庵　在复城山孙碧云受张三丰僊术处【贾志附古观】白云观在州北十里金皇庆初建【马志】八仙观在州东南二十五里元至正年建【马志】
　　华隂县
　　西岳庙　在县东五里有唐元宗所制华山碑【明一统志】自虞舜西狩三代以降莫不有祀然皆不庙置祠自汉武帝始【冯志】周礼职方氏华谓之西岳祭视三公者以能兴云雨产万物通精气有益于人则祀之【六一题跋】光和二年樊毅守斯邦孟冬十月斋祀西岳以传窄狭不足处尊卑庙舍旧墙屋倾亚特部行事荀班与县令先党以渐补治设中外馆图珍竒画怪兽【汉樊毅修西岳庙记】山莫尊于岳岳有五而华处其一人主庆兴必有其应故岱山石立中宗继统太华授璧秦亥絶绪布五方则受其西列三条则居其中经有望秩之礼典有生殖之祀盖所以宗山川而报功也【后汉张昶华岳碑序】魏元帝咸熙元年行幸长安使使者以璧币礼祀华山【晋书礼志】太华山之爲镇也五岳列位而在其首三条分方而处其中故两仪以比德协和气之絪緼云行而雨施兴风雷以鼓动是以圣帝明王莫不燔柴加牲尊而祀焉【西晋傅华岳碑序】文成皇帝即位三年正月遣有司诣华岳修庙立碑数十人在山上闻虚中若有音声声中称万岁云【魏书礼志】自下庙歴列栢南行十一里东回三里至中祠又西南出五里至南祠谓之北君祠诸欲升山者至此皆祈请焉从北南入谷七里又届一祠谓之石养父母石龛木主存焉【魏郦道元华岳注】梁太平四年八月车驾西征次于陜命宰臣杜晓祭华岳并祷【册府元】泰常七年正月遣使以太牢祭华岳太延元年立庙于华岳上置侍祀九十人岁时祈祷水旱其春秋泮涸遣官率刺史祭以牲牢有玉币【北魏礼志】太和二十一年五月癸卯遣使祭华岳【北魏孝文纪】大业十年祀华岳筑场于庙侧【隋书礼仪志】武德二年十月甲子祀华山三年四月丙申祀华山【唐书髙祖纪】睿宗先天二年八月癸丑封华岳神爲金天王开元八年三月令太常长官祭华岳【册府元】开元十二年十一月庚申幸东都至华隂上制岳庙碑勒之于后【唐书旧纪】十二年十一月幸东都至华州命刺史徐知仁与信安王袆勒石于华岳祠南之通衢上亲制文十三年七月七日碑成张于应天门以示百僚铭曰髙标赫日半壁飞雨【唐书防要】开元二十五年十月戊申勅御史大夫李适之祭西岳天宝三载四月丙辰令宗正卿濮阳郡王彻祭西岳八载九月命宗正卿褒郡信王璆祭西岳九载正月文武百僚礼部尚书崔翘等累上表请封西岳刻石纪荣号帝固拒不许【册府元】至德中加西岳金天王　建隆二年八月六日修西岳庙【玉海】开宝六年立秋日祀西岳华山于华州【宋史礼志】真宗祥符四年祀汾隂车驾至潼关遣官祀西岳用太牢备三献礼庚午亲谒华隂西岳庙羣臣陪位庙垣内外列黄麾仗遣官分奠庙内诸神加号岳神爲顺圣金天王五月乙未加上西岳曰金天顺圣帝【宋史礼志】祥符四年车驾次华隂上见岳神数里迎谒上召问老巫阿马婆对如上所见上加敬礼诏封爲金天王仍上自书制碑文以宠异之其碑髙五十余尺濶丈余厚四五尺天下碑莫及也其余刻扈从太子王公以下百官名氏制作壮丽巧无伦比焉【春明退朝录】至元三年定岁祀岳镇之制七月土王日祀华山于华州界以守土官爲之二十八年春二月加上西岳金天大利顺圣帝【元史祭祀志】明洪武三年诏依古制止以山水本名称西岳华山之神【本庙碑文】西岳庙圯嘉靖己亥巡抚陜西任某闻其事天子曰新之潼关兵备副使何鼇受檄任事于是閟宫穹阁峩阙修廊窅窅防防奕奕堂堂视岳比雄而埓丽矣又叹曰阙哉而不斋所耶令祀者奚止命作之华隂知县唐寅主簿周雨咸应命遂厎绩【王维正西岳庙新置斋所记】隆庆二年六月陜西地震命抚臣张祉告祭西岳华山之神【续文献通考】
　　本朝顺治八年遣礼部尚书王铎致祭康熙元年遣左
　　都御史杨时荐致祭三十二年
　　圣祖仁皇帝因秦省亢旱悯念焦劳特遣
　　皇长子致祭四十二年西巡狩
　　御题露凝仙掌四大字匾额悬西岳正峯庙内建露凝
　　仙掌石碑一座四十四年
　　御书重修西岳庙碑又五十六年遣内阁学士查弼纳致祭雍正元年遣内阁侍读学士田文镜致祭庙制正殿六楹寝殿四楹两翼司房八十余间阶下钟鼓楼各一中竹槛二池二前爲金城门再爲星门其外左碑亭右香亭牌楼七又前台门五上有楼连珠亦五宏敞瑰玮可以眺指三峯最后鱼池一大近剏修藏经阁抟基甫就周围萧墙凡三百七十四丈庙外树两楔绰南对又有亭用以备乐盖真称巍然宇内矣【县志】西岳庙极壮丽土台之上有楼凡一百七十楹其中楼特髙大正与岳对庙中古木森列唐栢五株怪甚其一大者四人围之碑有唐明皇御制文其崇五丈字径八寸
　　经黄巢之乱唯存十数字又有汉郭香隶字碑及六朝唐宋人碑甚多【偃曝谈余　按明皇碑尚存系嘉靖四十一年重镌】明代屡修夏言瞿景淳张维新俱有记【县册】
　　关帝庙　在县治【县册】
　　东岳庙　在县东南三里邑人雷霖铭【贾志】康熙三十三年重修【县册】
　　显应侯庙　在县治西【贾志　按马志华州移山庙祀注宋封显应侯此即移山勅封之号】
　　三义庙　在西关邑人雷霖记康熙三十八年庠生陈永祚重修一在县东二里嘉靖四十年重修蜀大学士陈以勤记新郑髙拱书【县志】
　　太白庙　在县西三十里太和堡堡爲邑巨砦顺治初山冦将夜袭之遥见缟衣老人环巡陴上戈防森列析鼓相闻贼惊逸去后有自冦中逃归者述其事始知神之捍御也如此康熙四十三年修【县册】
　　崔府君庙　在县东关唐崔子玉有惠政施于河岳之间甚厚故祀明万厯时重修邑博士张桂芳有记【县志】
　　陈希夷先生祠　在县治明万厯三十六年知县朱官重修巡按御史余懋衡有记【县志】
　　朱子祠　在县治云台观右康熙二十年知县迟屏万建都御史徐元文记畧云宋时有宫观之秩朱子尝主云台观即于是观之右建祠【县志】
　　何公祠　在西关爲明嘉靖间知县何祥建副使朱孟震记【贾志】
　　双烈祠　在县治西南【县志】
　　本朝提学田厥茂爲光禄寺少卿杨呈秀暨弟呈芳修
　　春秋致祭【贾志】
　　昭光寺　在城东即汉武帝拜岳坛旧址【贾志】成化二年建崇祯八年修有碑记【县志】
　　法兴寺　在县东二十里唐贞观初建【马志】
　　大悲寺　一在东义邨一在西落邨【县志】
　　开花寺　在城西三十里唐贞观年建明崇祯九年修【县志】
　　圣容寺　在城北三里南姚邨唐贞观三年建
　　本朝康熙二十八年修【县册】
　　昭贤寺　在县西北十里西杨邨唐贞观五年建
　　本朝康熙三十三年修【县册】
　　灵觉寺　在县西四十里台头里明正德元年规模始剏结草爲庐至嘉靖元年乃兴殿宇后于万厯十三年重修【县志】
　　望仙观　在县治中有集灵宫望仙台皆汉武帝置乆废【明一统志】即望河观在县故正里距城三十里万厯九年修
　　本朝康熙二十四年重修【县册】
　　云台观　在县南山下唐建有孟郊留题【明一统志】观在县南八里后周武帝时有道士焦道广独居云台峯辟粒餐霞常有三青鸟报未然之事武帝亲诣山庭临轩问道因于谷口置云台观【冯志】宋朱子受主管之命号云台真逸【贾志】唐宋之乱希夷先生实修是观而隐居焉【都御史徐元文朱子祠堂记】真宗神御之殿华州云台观集真殿【宋史礼志】云台观在华隂华山下真宗再幸至和元年修建集真殿【治平四年九月张方平记】灵台观剏始前唐亦希夷寓所堙于兵燹洪武中建台殿门堂甚整饰【明李裕华山记　按云台爲陈希夷隐居之地李记云灵台亦希夷寓所且二观并在华山录此以补旧志之缺】隆庆年修
　　本朝康熙五十七年制军鄂海捐修知县简廷佐撰记
　　【县志】
　　王母观　在华山下唐贞观中建【贾志】
　　承天观　在县西三十里敷水镇创自唐贞观时相传罗敷真人蜕化于此
　　本朝康熙十二年有贾人憩观感神梦而诞子乃携金助众建修殿宇焕新焉进士杨端本撰记【县志】
　　玉泉观　在县南十里宋皇祐三年建有山荪亭【冯志】太华山谷口有陈抟睡洞遗像【马志】初名玉泉院后爲玉泉观【县志】
　　鹿圏观　原在竹谷岭宋大观中因道士仇润之建于华山之下宋宣和中重修岳前社【贾志】
　　朝元洞　在县西南十里华山峪口元时建有碑记【贾志】
　　华岳观　在县东南八里有石勒元世赐号勅书
　　本朝康熙五十六年道士髙莲石重修知县简廷佐记
　　【县志】
　　报恩观　在县东二十里泉店铺旧在青柯坪名太虚庵明慈圣太后赐道经并三箓总圣像万厯年移建改名复赐地五十五亩永修香火【石勒县帖】
　　金天宫　在南峯华岳三峯南峯特髙上有金天宫岁乆残缺康熙癸未
　　翠盖西巡
　　命皇子元老登巅致飨
　　钦赐南峯主道岳和晋匾聨
　　勅谕抚臣鄂海拨帑金重建宫殿知县张绍纲恭纪【县册】瘟神洞　在县治华山康熙四十二年十一月
</div>
    <div class="pagination">
<a href="陕西通志_page163.html">上一页</a><span>...</span><a href="陕西通志_page159.html">159</a><a href="陕西通志_page160.html">160</a><a href="陕西通志_page161.html">161</a><a href="陕西通志_page162.html">162</a><a href="陕西通志_page163.html">163</a><span class="current-page">164</span><a href="陕西通志_page165.html">165</a><a href="陕西通志_page166.html">166</a><a href="陕西通志_page167.html">167</a><a href="陕西通志_page168.html">168</a><a href="陕西通志_page169.html">169</a><span>...</span><a href="陕西通志_page165.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
