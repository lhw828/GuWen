<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 431 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 431 页/共 479 页</h1>
    <div class="content">
　　○天琴山在奇罗县东海边。相传陈氏主游此，夜闻天籁如琴，因名。永乐初，张辅擒黎苍于此。○横山，在府境河华县。晋永和二年，林邑王范文攻陷日南，檄交州刺史朱蕃请以郡北横山为界。祝穆云：此横山也。

　　○灵场海口在府东境。永乐中，简定既擒，定所推陈季扩犹据义安，张辅破贼于冻潮州，沐晟又追败之于灵场海口是也。

　　新平府在交州府西南七百里。永乐二年置，领州二，曰政平、南灵，县三，曰衙仪、福康、左平。宣德以后，属安承政司。

　　○咸城在府东南。汉县，属九真郡。后汉因之。三国吴属九德郡。晋、宋以后因之。隋属德州，寻属州。唐武德五年，置州治此，兼置安人、扶演、相景、西源四县。贞观初，更名演州。十三年省相景县。十六年，州及诸县俱废，以咸县属州，寻改县曰怀县。广德二年，复置演州于此。建中三年，演州司马李孟秋叛，安南都护辅良友讨斩之。

　　顺化府在交州府西南九百里。永乐二年置，领州二，曰顺州、化州，县十一，曰利调、石兰、巴阆、安仁、茶偈、利蓬、乍令、思蓉、蒲苔、蒲浪、士荣。宣德以后，仍即顺化、升华二府地置顺化承政司，领府三，曰顺化、英都、重华。

　　○爱子江在府东北顺州界。永乐中，张辅等讨简定党陈季扩，进兵顺州，破贼于爱子江，进至政和县罗蒙江，皆悬崖侧径。辅步进大索，擒其党阮师桧于南陵州，季扩遁入老挝。

　　升华府在交州府西南千一百里。永乐二年置，领州四，曰升州、华州、思州、义州，县十一，曰黎江、都和、安蒲、万安、具熙、礼梯、持羊、白乌、义纯、鹅杯、溪锦。宣德后，仍属顺化承政司。

　　○武峨废州在府境。唐置。天宝初，曰武峨郡。乾元初，复故。《新唐书》：州领武峨、如马、武义、武夷、武缘、武劳、梁山等七县。后废于蛮。○德化废州，在府境。唐置，领德化、归义二县。刘句曰：永泰二年，于安南西界南界置。似误。又郎茫州，亦唐永泰二年置，领龙然、福守二县。刘句曰：州置于安南西界，盖皆羁縻州云。

　　广威州在交州府西三百里。永乐二年，改置，领县二，曰麻笼、美良。宣德以后，仍以广威地置兴化承政司，领府三，曰兴化、广威、天关。

　　○多邦城在州西。交人谓之兴化府。永乐初，伐交趾，沐晟军至洮江北岸，与多邦城对垒。张辅军亦至，营于城北沙滩，与晟合势。时贼帅俱逼江，不可上，惟多邦城下沙滩可驻师，而土城高峻，城下重濠密坎，城上守兵如蚁，辅督诸军夜袭其城，克之。

　　美良城在州东南。永乐中，简定复叛，张辅等讨败之，进兵清化，穷追至演州，又分沐晟兵从磊江南，朱荣舟师抵牛鼻关。辅率骑兵至美良，定窜入吉利深山，擒之。

　　嘉兴州在交州西南六百五十里。永乐二年，改置，领县三，曰笼县、蒙县、四忙。宣德已后，仍分属山西承政司。

　　○伞圆山在州东。高峻雄伟。永乐初，王师克多邦，贼奔溃，追至伞圆山，遣别将向西都，贼焚宫室遁入海。于是，三江路宣江、洮江等州县次第来降。○艾山，在州之蒙县，面临大江，峭石环立，人迹罕至。山有仙艾，因名。

　　○龙门江亦在蒙县界。《汉书》封溪县有堤防龙门水，即此。源出云南临安府宁州，流经此，有石门横截江流，中分三道，飞湍声闻百里，舟行过此，必舁上岸，方可复行。

　　归化州在交州府西九百里。永乐二年置，领县四，曰安立、文盘、文振、水尾。宣德后，仍属山西承政司。

　　○水尾城在州西南。交趾之水尾州也，与云南老挝宣慰司接界。《志》云：自水尾州至老挝司城五百六十七里。宣德二年，沐晟由云南进讨黎利，至水尾县之高寨，贼水陆拒守，即此。○来州，在水尾州之东南，安南所置州也。嘉靖中，黎宁保据于此。

　　○漆马江在水尾州西南。自老挝司境流入，东北合于洮江。嘉靖中，莫登庸作乱，安南故王黎讠惠之子宁走老挝，聚兵保漆马江，使其臣郑惟忄泛海自占城附商航走京师是也。

　　演州在交州府南七百五十里。永乐二年置，领县三，曰琼林、茶清、美{艹留}。宣德以后，仍属安承政司。

　　○荡昌废县在州西。《旧唐书》：马援讨林邑，南自交趾，寻海隅侧道以避海，从荡昌县南至九真，又开陆路至日南郡。按：二《汉志》无此县。

　　已上安南。

　　◇占城东距海，西抵云南，南接真腊，北连安南，东北至广东，舟行顺风可半月程，至崖州可七日程。古越裳氏界。秦为象郡林邑县。汉改象林县，属日南郡。后汉末，邑人区连者因中原丧乱，杀县令，称林邑国王。孙吴时，为徼外国。黄武六年，遣使入贡，其后世绝，外孙范熊代立。熊死，子逸嗣，其臣日南帅范稚之奴名文者谮逐逸诸子，逸死，文篡立。晋永和三年，文屡陷日南。四年，寇九真，大为交州患。五年，桓温遣兵讨之，不克。九年，交州刺史阮敷讨林邑，破五十余垒。隆安三年，林邑王范达陷日南、九真，遂寇交趾，太守杜瑗击破之。义熙九年，林邑范胡达寇九真，交州刺史杜慧度击斩之。宋永初元年，慧度击林邑，大破之，林邑乞降。元嘉初，林邑王范阳迈寇日南、九德诸郡。七年，遣使入贡。八年，复寇九德，交州兵击却之。十年，范阳迈遣使入贡，求领交州，不许。二十三年，以范阳迈寇盗不绝，外托使贡，遣交州刺史檀和之讨之。和之以宗悫为前锋，遂克林邑，师还，范阳迈复得其地。死，子咄历嗣。齐永明九年，夷人范当根纯攻夺其国，遣使贡献，诏以当根纯为都督缘海诸军事、林邑王。十年，范阳迈之孙诸农帅种人攻范当根纯，得其国，诏以诸农〔为〕都督缘海诸军事、林邑王。永泰初，诸农入朝，渡海溺死，以其子文款袭王爵。历梁、陈至隋，皆来朝贡。隋仁寿末，遣刘方攻林邑。明年，方破林邑兵，其王梵志弃城遁。方入其都，获其庙主十八枚，皆铸金为之，盖其有国十八世矣。诏分其地为荡、农、冲三州。三年，改为比景、海阴、林邑三郡。隋乱，梵志复收其地。唐武德六年，遣使入贡。贞观中，其王头黎献方物，死，子真龙嗣，为其下摩诃慢多伽独所弑，范氏遂绝。至德中，国人立头黎之姑子诸葛地，更号环王。唐元和初，入寇、爱等州，安南都护张丹击破之，遂弃林邑，徙国于占，因号占城。五代唐长兴二年，刘Ζ将梁克贞入占城，取其宝货以归。周显德五年，其王释利因德漫遣其臣蒲诃散来贡。宋建隆二年，其王悉利因陀盘遣使因ヌ玢等贡方物，自是间岁或数岁一贡。淳熙四年，袭破真腊。庆元五年，真腊大举复仇，俘杀几尽，更立真腊人以主之。元至元间，其主孛由补剌者吾内附，遣使贡方物。后其子补的负固弗服，屡遣重兵临之，又数遣使招谕，乍臣乍叛，终无顺志。明初，其王阿答阿者首遣其臣虎都蛮来朝，贡方物，诏遣中书省管勾甘桓等封为占城国王。自是朝贡不绝，每国王嗣位，必遣使请命于朝，因遣使册封，率以为常。其所统聚落一百有五，大约如州县之制。

　　○朱吾城在占城北境。本越裳地。秦置象郡。汉元鼎六年，置日南郡，治朱吾。后汉郡治西卷，以县属焉。晋、宋皆属日南郡，亦谓之朱吾戍。宋元嘉二十三年，遣交州刺史檀和之讨林邑，至朱吾戍，即此也。齐仍曰朱吾县。隋以朱吾改属比景郡。唐仍属景州，后废。刘句曰：汉日南郡距交趾三千里，自朱吾南行四百余里乃至林邑国。《水经注》：林邑国都治典冲，范文所徙也，在寿泠县阿贲浦西，去海岸三十里，东至南海郡城三千里。○西扌卷废县，在朱吾县东北。汉县，属日南郡。后汉曰西卷，为郡治。晋时，郡治象林，县仍属焉。刘宋复移治西卷县。齐因之。隋属比景郡，仍曰西扌卷。唐废。扌卷、卷同，皆读权。又有寿泠废县，本西卷县地。晋析置，仍属日南郡。宋、齐因之，后没于林邑。隋复置，后为林邑所废。

　　比景城亦在占城北境。汉置县，属日南郡。后汉因之。晋、宋以后，仍属日南郡。隋属州。仁寿末，刘方为州道行军总管，经略林邑，遣别将以步骑出越裳，方率大军以舟师出比景至海口是也。大业初，林邑平，置荡州治焉；寻曰比景郡，领比景、朱吾、寿泠、西扌卷四县。唐初，为林邑所据。贞观二年，绥怀林邑，置匕州于州南界。匕，与比同也。领比景、朱吾二县，并置由文县属焉，寻曰南景州。八年，曰景州。贞元末废。○无劳废县，在比景故县南。晋析比景县置，仍属日南郡。宋、齐因之。后没于林邑。

　　象浦城在占城西北。本汉之象林县，属日南郡。后汉因之。永元十四年，置象林将兵长史。永和元年，象林蛮区怜等反。怜，亦曰连。自是遂为林邑国。晋时，日南郡治象林，盖羁属而已。刘宋仍属日南郡。元嘉中，檀和之拔区粟城，斩范扶龙，乘胜入象浦，即象林矣。萧齐仍为羁縻县。隋大业初，平林邑，置冲州，领象浦、金山、交江、南极四县。三年，改曰林邑郡。隋末，复没于林邑。唐贞观九年，置林州，亦寄治州南境，领林邑、金龙、海界三县。贞元末废。

　　卢容城在朱吾城西。汉县，属日南郡。后汉因之。晋仍属日南郡。永和五年，桓温遣将滕帅交广兵击林邑王范文于卢容，为文所败。宋、齐亦曰卢容县，皆没于林邑。隋平林邑，置农州，领新容、真龙、多农、安乐四县。新容，即卢容也。大业三年，改曰海阴郡。隋乱，仍没于林邑。《晋志》秦象郡置于卢容县，又其地有卢容浦，去日南郡治二百里。

　　区粟城在占城北境。《水经注》：卢容水出日南郡卢容县区粟城南高山，东径区粟城北，林邑兵器战具悉在城中。宋元嘉中，檀和之自朱吾戍进围林邑将范扶龙于区粟城，是也。

　　佛逝城占城旧都也。《外夷考》：占城之地，东西五百余里，南北千里。其国都迁徙不常。宋淳化初，以安南侵迫，避奔佛逝，去旧都七百里。后又徙新洲港。其地临海，自琼州顺风一日可至，有砖城、宫室，皆如中国之制。明成化中，复为安南所逼，徙居赤坎邦都郎，安南遂据其国都。其王古来航海奔广州申诉，寻得返国，仍都新洲港。一云：占城国城去海盖百二十里，佛逝乃其属国云。

　　大岐界国在占城境。晋咸康中，林邑王范文攻大岐界、小岐界、式仆、徐狼、屈都、乾鲁、扶单等国，皆灭之，有众四五万是也。

　　叶调国在占城境。后汉时入贡，日南徼外夷也。又罗刹国，在占城西南。《唐书》：婆利东有罗刹国，其人极陋，尝与林邑人作市，出大珠，可以取火。

　　昆仑国《唐志》：在林邑南，去交趾海行三十余日，习俗文字与婆逻门同。武后时，来贡。文明初，广州都督路元为昆仑商胡所杀，入海而去。○蒲端国，《志》云：与占城接。宋咸平六年，入贡。大中祥符四年，诏授大食、蒲端、三麻兰、勿巡等国贡使官，自是贡献屡至。

　　○铜柱山在林邑境。《新唐书》林邑有浪沱州，其南大浦有五，浦旁有铜柱山，周十里，形如倚盖，西跨重岩，东临涯海，马援植铜柱处也。《隋书》：刘方击林邑，过马援铜柱南八日至其国都，林邑王梵志寻弃城走入海。是铜柱在林邑北也。杜佑曰：林邑南水行二千余里，有西屠夷国，马援所树两铜柱表界处也。宋白曰：建武二十九年，马援铸二铜柱于象林南界，与西屠夷国分境，计交州至铜柱五千余里，为汉之南疆。是铜柱在林邑南矣。意者铜柱在汉象林县之南、今占城之北，西屠夷之地已为林邑所并欤？《南越志》：日南郡西有西屠夷国，援尝经其地，植二铜柱表汉界，及北还，留十余户于柱下，至隋乃有三百余户，悉姓马，谓之马留人。《太平御览》：马援立铜柱于林邑，岸北有居民十余家不反，居寿泠，岸南对铜柱，后生息渐繁，交州号流寓曰马流。山川移易，铜柱已没海中，赖此民以识故处云。

　　鸦候山在占城国大州西北。元兵击林邑，败其兵，其国王尝逃于此山。○金山，在林邑故国。山石皆赤色，产金，夜则出飞，状如萤火。又不劳山，在林邑浦外。国人犯罪，则送入此山，令自死云。

　　○黎江在占城北境。隋大业初，刘方击林邑，渡黎江，大破其军，进军追战，过马援铜柱南是也。

　　占城港在占城北。元至元末，击占城，遣兵由广州航海至占城港。港口北连海，旁有小港五，通其国城云。

　　已上占城

　　◇爪哇东抵古女人国，西抵三佛齐国，南抵古大食国，北界占城国。本名婆国，一名徐狼，又名蒲家龙。其属国有苏吉丹、打板打纲、底勿等国。刘宋元嘉九年，始通中国，后绝。《唐志》：婆国，一名诃陵国，在南海中，以木为城，有文字，知星历。唐贞观二十一年，来贡。天宝中，自婆迁于婆路伽斯城。宋淳化三年，其王穆罗茶遣使朝贡。大观初，复至。元时，称爪哇国。至元二十九年，遣史弼等自福建击爪哇。时爪哇国王为邻境葛郎国所杀，其婿土罕必耶求救于弼，弼遂并取葛郎国王以归，既而爪哇复叛，弼力战得还，后竟不至。明初，其王悉里八达剌遣使朝贡。洪武末，分为东西二国。永乐三年，其附近牒里日复罗治金猫里三国皆来朝贡。四年，东爪哇为西爪哇所并，是后朝贡不绝。

　　○保老岸山在苏吉丹国。凡番舶未到，先见此山，顶耸五峰，时有云覆其上。

　　○八节涧《志》云：涧上接杜马班王府，下通蒲奔大海，乃爪哇咽喉必争之地。元史弼、高兴尝会军于此。

　　新村爪哇马头也。《四裔考》：由港口而入曰新村，马头为商旅聚集处。后并三佛齐，名马头曰旧港，以别于新村。

　　已上爪哇

　　◇真腊东际海，西接蒲甘，南连加罗希，北抵占城国。本扶南属国，亦名占腊，一名吉蔑，又名甘孛智。其王姓刹利，名质多斯乃者，始并扶南而有之。隋大业中，始通中国。唐自武德至圣历，凡四来朝。神龙以后，国分为二：其南近海，多陂泽，为水真腊；北多山阜，为陆真腊。后复合为一。宋政和中，遣使来贡。宣和初，封为真腊国王。庆元中，国人大举伐占城，破之，而立真腊人为占城王，故当时占城亦为属国。其属国又有参半、真里登、流眉、蒲甘等国，所领聚落六十余，地方七千余里，城三十所，都城可二十里。明初，其王忽儿那遣使朝贡，是后贡献不绝。

　　○扶南国在真腊西境，大海西大岛中，北距日南七千里，东北去林邑三千余里。三国吴黄武中，入贡。晋太康中，亦来贡。刘宋元嘉及萧齐永明中，皆遣使自广州入贡。隋唐时，亦遣使贡方物。寻并于真腊。○注辇国，在真腊西南。《宋志》云：注辇国，东距海，南至罗兰，自古不通中国。祥符六年，入贡。

　　堂明国在海岸大湾中，北距日南七千里。即道明国也。三国吴黄武六年，来贡。《唐志》：真腊去长安二万七百里，东距车渠，西属骠，南濒海，北接道明，东北抵州。又陆真腊，旧曰文单国。又有投和国，旧在真腊南。

　　黄支国旧《记》：在日南之南大海中，去长安三万里。汉元始二年，王莽讽使来贡。《汉志》：自甘都罗国船行，可二月余有黄支国，民俗略与朱崖相类，黄支之南有己程不国。《后·东夷传》：自女王国东渡海，千余里至狗奴国，又南四千余里至侏儒国，人长三四尺，又东南船行一年至裸国、黑齿国，使译所传尽于是矣。

　　已上真腊

　　暹罗在占城极南，顺风可十日程。本暹与罗斛二国地。暹国土瘠，不宜耕艺。罗斛土地平衍而多稼，暹人岁仰给之。元元贞初，暹人遣使入贡。至正间，暹降于罗斛，自是合为一国。明初，暹罗斛王参烈昭毗牙遣使朝贡。永乐初，始止称暹罗，朝贡不绝。《四裔考》：暹罗，即古赤土国之地，扶南别种也。土色多赤，故曰赤土。隋大业三年，使者常骏自南海郡水行，昼夜二旬至焦石山，又东南泊陵伽钵拔多洲，西与林邑相对；又南行至师子石，自是岛屿连接；又行二、三日，西望见狼牙须国之山，南达鸡笼岛，至赤土界。杜佑曰：崖州直南水行便风，十余日到赤土国，其国热气持甚。刘句曰：崖州南渡海便风，十四日至鸡笼岛，即至其国，赤海中之一洲也。又有丹丹国，亦振州东南海中一洲，舟行十日可至。

　　满剌加在占城南。自三佛齐顺风，八昼夜可至其国。前代不通中国。永乐三年，其王西利八儿速剌遣使朝贡，诏册为王，自是朝贡不绝。道出广东，以达于京师。《四裔考》：满剌加国，古哥罗富沙之地。又有顿逊国，在海崎山上，地方千里，城去海十里，去扶南可三千里，亦羁属扶南。又与婆相近，一名大婆，后称重迦罗，满剌加旧羁属焉。明初，羁属于暹罗。○古麻剌国，在满剌加之南。永乐中，其王哇来顿道出福州来贡。《一统志》：岛夷之属曰苏门答剌国、苏禄国、彭亨国、古里班卒等国，又东南有吕宋等国，皆国朝朝贡诸国也。

　　三佛齐在占城国南五日程。本南蛮别种，与占城为邻，居真腊、爪哇之间。所管十五州，其属国有单马令、凌牙斯、蓬丰、登牙侬、细兰等国，其王号詹卑，其人多姓蒲，一名于陀利国。梁天监初，入贡，后绝。唐天初，始通中国。宋建隆初，其王悉利胡大霞里檀遣吏朝贡，其后屡至。明洪武四年，国王哈剌札八剌卜遣其臣来朝贡。永乐初，为爪哇所并，以其地为旧港。五年，设旧港宣慰使司，授头目施进卿，嗣是朝贡不绝。道出广东，以达于京师。

　　氵孛泥去婆四十五日程，去三佛齐四十日程，去占城三十日程。本婆属国，在西南大海中，所统十四州。前代不通中国。宋太平兴国中，其国王向打始遣使入贡。元丰中，其国王锡理麻喏复遣使入贡。明洪武四年，国王马谟沙遣其臣朝贡。永乐三年，诏遣使封其王麻那惹加那乃为氵孛泥国王，自是朝贡不绝。《四裔考》：其国有长宁镇国山，永乐中，其王屡请封是山以为一方镇，因锡是名。盖其国之后山也。道出广东，以达于京师。

　　西洋古里在西海中。其国为西洋诸番之会。永乐元年，其王马那必加剌满遣其臣马戍来朝，贡马，自是朝贡不绝。道出广东，以达于京师。
</div>
    <div class="pagination">
<a href="读史方舆纪要_page430.html">上一页</a><span>...</span><a href="读史方舆纪要_page426.html">426</a><a href="读史方舆纪要_page427.html">427</a><a href="读史方舆纪要_page428.html">428</a><a href="读史方舆纪要_page429.html">429</a><a href="读史方舆纪要_page430.html">430</a><span class="current-page">431</span><a href="读史方舆纪要_page432.html">432</a><a href="读史方舆纪要_page433.html">433</a><a href="读史方舆纪要_page434.html">434</a><a href="读史方舆纪要_page435.html">435</a><a href="读史方舆纪要_page436.html">436</a><span>...</span><a href="读史方舆纪要_page432.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
