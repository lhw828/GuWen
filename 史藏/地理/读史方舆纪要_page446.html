<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 446 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 446 页/共 479 页</h1>
    <div class="content">　　兰津桥《滇纪》云：旧在府西南，跨澜沧江上，后汉永平初所建。永乐初修，高广千仞，两岸峭壁林立，飞泉急峡，复磴危峰，森罗上下，熔铁为柱，以铁索系南北为桥。自古称为巨险。○大河桥，在府东二里，跨大河上。上覆瓦屋四十九楹。

　　附见：

　　景东卫在府北卫城中，洪武二十三年建。

　　◇镇沅府东至者乐甸长官司界二百里，南至威远州界三十里，西至景东府界三十里，东北至楚雄府南安州界三百里。自府治至布政司一千二百里，至江南江宁府八千六百里，至京师一万二千四百五十里。

　　古荒外地，濮洛杂蛮所居《元史》作昔朴、和泥二蛮。唐天宝以后，南诏蒙氏为银生府之地。后金齿夷侵夺其地，大理段氏不能复。元初内附，属威远州。后置案板寨，属元江路。洪武末，改置镇沅州《志》云：州境有刁猛混及孟婆、遗定、案板等寨。洪武末，元官土官刁平剿平之。因置州，以平典州事。永乐四年，升为府府无城池，编户五里，土知府刁氏世袭，领长官司一。府今省入沅江府。

　　府群山环峙，介于群蛮，亦控扼地也。

　　○案板山在府治北。高百余仞，形如几案，元以此名寨。○鸟连山，在府东北。山高林茂，群鸟常集，因名。又府治东有石山，以Лヴ少土而名。

　　波弄山在府治西。山势起伏，形如波浪。山之上下有盐井六所。土人掘地为坑，深三尺许，纳薪其中，焚之，俟成灰，取井中之卤浇灰上，明日皆化为盐。盐色黑白相杂而味苦，俗呼为白鸡粪盐，用以交易。

　　○杉木江在府治南。源出者乐甸，流经府境，下流入威远州界，合于谷宝江。江岸多杉木，因名。

　　○者章硬寨在府西南。明正统五年，麓川叛酋思任发屯孟罗大掠，据者章硬寨，沐昂督兵进克之，贼宵遁威远州。

　　者达寨在府境。又有石崖等寨。《滇纪》：永乐初攻石崖、者达寨，外夷整线来降。又有六谷等三十三寨，亦近府境。

　　禄谷寨长官司府东北二百五十里，永乐十五年置。

　　○马容山司北八十里，高千余丈，盘亘数百里。石路隘狭，仅容一马。又石罗山，在司南百里。又司东百里有小不旧山。

　　纳罗山司西百里。山深险，中多虎豹。土人呼藏为纳，虎为罗。南浪江出于此。

　　○南浪江在司南。源出纳罗山，下流经司治南，又西南流，合于杉木江。○马涌江，在司东，源出临安府纳楼茶甸长官司，流入司境，又西南合于南浪江。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百十七 

卷一百十七
　　◎云南五

　　◇大理府东至姚安府三百七十里，东南至楚雄府四百二十里，南至蒙化府一百七十里，西南至永昌府腾越州六百三十里，北至鹤庆府二百五十里。自府治至布政司八百九十里，至江南江宁府八千里，至京师一万一千四百五十里。

　　《禹贡》梁州南境。汉武开西南夷，此为益州郡地。后汉时，属永昌郡。蜀汉属云南郡。晋初因之。永嘉中，又分置东河阳郡沈约《宋志》：晋永嘉五年，宁州刺史王逊分永昌、云南，立东河阳郡，领东河阳、榆二县。宋因之。梁末，没于群蛮。唐武德七年，为羁縻南云州地亦谓之昆弥。唐武德四年，昆弥遣使内附。《唐书》：昆弥即汉之昆明，在爨蛮西，以西洱河为境。贞观三年，改为匡州。天宝以后，没于南诏南诏伪建都邑于此，亦谓之西京，后又改为中都。五代时，郑买嗣、赵善政、杨干贞相继据之，后段思平代有其地，称大理国。元宪宗三年，收附。六年，立上下二万户府。至元七年，改置大理路。明洪武十五年，改为大理府，领州四、县三、长官司一。今仍旧。

　　府西倚点苍，东环洱水，山川形胜，雄于南服。昔武侯南征，规固其地，于是收资储以益军实，选劲卒以增武备，遂能用巴蜀之众，屡争中原。唐之中叶，蒙氏负于此，乘间抵隙，常为蜀肘腋患。段氏承之，抚有城邑，保其险塞，雄长群蛮者，亦三百余年。蒙古取其地，益成包并东南之势。盖地虽僻远，而封壤延袤，关山襟带，西南都会，滇洱其竞胜者矣。

　　太和县附郭。汉叶榆县地，属益州郡。后汉为榆县，属永昌郡。晋属云南郡。永嘉以后，属东河阳郡。宋、齐仍为榆县。梁末，废于蛮。唐为羁縻匡州地。开元二十六年，南诏皮罗阁逐洱河蛮，取太和城。城盖蛮所置也。其后遂据其地，段氏因之。元立太和上中下三千户所。至元中，改置理州及河东县。后省州，改县曰太和，属大理路。今编户六十六里。

　　○太和故城在府南十五里。今城本羊苴咩城也。唐开元末，皮罗阁取太和城，遂徙居之。其城周十余里。蛮语以坡陀为和，和在城中，尊之曰太，城因以名。阁罗凤亦窃据于此。天宝十三载，剑南留后李宓击南诏，深入至太和城，以粮尽引还，为蛮所覆。贞元中，异牟寻寇西川，败还，惧筑羊苴咩城。延袤十五里，徙居之，改号曰大理。自是太和别为一城。段氏时，故城渐废。太和之名，遂移于羊苴咩城。今故城犹谓之太和村。《云南记》：羊苴咩城在点苍中峰下，即古榆城也。蛮语讹为羊苴咩，亦曰阳咀咩城。南去太和城十余里，北去成都二千四百里，去云南城三百里。繇泸州南渡泸水，行六百三十里，即至羊苴咩城。贾耽云：自羊苴咩城西至永昌故郡三百里，又西渡怒江，至诸葛亮城二百里。此繇安南通天竺之道也。贞元初，异牟寻筑此城。七年，西川帅韦皋遣判官崔佐时至羊苴咩城，说异牟寻，使归唐。宋时段氏据此，亦谓之大理城。元郭松年《行记》：大理城，一名紫城，方圆五里。西倚点苍，东扼洱水。龙首关于邓川之南，龙尾关于赵之北，称山水大都。是也。明洪武十七年，复因故城修筑，砖表石里。二十五年，复展筑东南面，方三里，周十二里。南门曰承恩，东门曰通海，西门曰苍山，北门曰安远。

　　榆废县在府东北。汉县治此，本曰叶榆。境内又有姑缯夷。始元初，益州廉头姑缯民反，杀长吏。后三岁，姑缯叶榆复反。后汉建武十八年，叶榆、弄栋诸种叛，杀长吏，寻讨平之。元初六年，永昌诸郡蛮复叛，益州刺史张乔遣从事杨竦将兵至叶榆，败蛮酋封离等，尽平其党。晋亦曰榆县。宋、齐因之，后废。又东河阳废县，亦在府东。晋永嘉中置，属东河阳郡。宋齐因之。梁末，郡县俱废于蛮。

　　勃弄废县在府东百里，亦曰勃弄州。隋开皇十七年，史万岁击南宁叛爨，入自青蛉川，经弄栋，次小勃弄、大勃弄，至南中，渡西洱海。唐永徽初，青蛉、弄栋西白水蛮与大小勃弄蛮酋相诱为乱，遣赵孝祖为郎州道行军总管，将兵讨破白水蛮。孝祖言：小勃弄、大勃弄常诱弄栋为乱，请遂西讨。诏可。明年西入小勃弄，酋长殁盛屯白旗城，破斩之。进至大勃弄，获其酋长杨丞颠，悉破降其众，始改云南县为匡州。《唐史》：弄栋西有大勃弄、小勃弄二州蛮，其西与黄瓜、叶榆、西洱河接。武德七年，置南云州。贞观三年，改为匡州，领勃弄、匡川二县，后没于蛮，州县俱废。

　　史城府北四十里。隋开皇中南宁夷爨玩既降复叛，史万岁讨之。入南中，过诸葛武侯记功碑，度西洱河，此其驻师处也。唐大历十四年，异牟寻立，初迁史城。贞元初，引吐蕃寇蜀，败还。四年，始改筑羊苴咩城，徙居之，称日东王。《滇纪》：史城，即太和县喜村，元初，尝置喜州，旋废。盖讹史为喜也。○九重城，在府境。九重，犹言九座。《志》云：南诏境内有九重城，皆备吐蕃而设。一在河尾里，一在关邑里，一在太和村，一在北国，一在蟠溪里，一在塔桥，一在摩用。其二城则羊苴咩城、史城也。又有金刚城，在点苍山佛顶峰麓，亦南诏所筑。

　　○点苍山在府城西。巍峨秀丽，为南中奇胜。顶有高河泉，深不可测。分为十九峰。又有瀑布诸泉，流为锦浪十八川，环绕于群峰间。南诏常封此山为中岳。今详见名山点苍。

　　玉案山在府西南，叶榆河之东。相传汉元封初，司马迁使昆明，尝至此，观西洱河。或云：司马相如奉使时，亦尝至焉。山形方整，亦谓之玉几岛，与青巅、罗筌相映带，共为西洱河之胜，详附见大川西洱河。

　　鸡足山府东北百里，与宾、邓二州接界。前有三距，后起一支，形若鸡足，因名。《志》云：山峰攒簇如连华，然盘折九曲，松杉郁葱。其崖、壑、台、洞、泉、涧之属以数百计，上有石门，号华首门，俨如城阙，人莫能通。佛寺环列，金碧辉映。绝顶五更见日出之光，游人经旬乃尽其胜。杨慎云：自府城至鸡足山，繇海则径，繇路则迂。大约出府城六里至海神祠，登舟约二十里至橹摆山。又二十余里至下仓，又二十里至白梅桥，又二三里至洗心桥，过盘磴者九又两之，凡十八湾而至大龙潭。又数里至山绝顶，亦名九曲岩。又鸡额山，在府北七十里。《滇略》云：自上关放舟而南，有飞崖出水面者，曰鸡额山。石磴盘旋，可三百武，削壁卷阿，正向点苍。十九溪峰尽在几席。又南为铁雨崖，崖面如蜂房蚁穴。又南即赤文岛矣。

　　○西洱河在府城东，亦曰叶榆水。源出浪穹县罢谷山，流经府西北而至城东点苍山，十八川之水皆会于此。又西南流会于样备江。杨士云曰：大理之境，峰峦万叠如列屏十九曲，峙于后者，点苍山也。波涛千顷，横练蓄黛，如月生五日。潴于前者，叶榆水也。今详见大川西洱河。

　　样备江在府西。源出鹤庆府剑川州之剑川湖，流经浪穹县过点苍山后，会西洱海，出天桥而入赵州界。详附见大川澜沧江。

　　喜洲在府北五十里。其地名何矣城村。《白古通》曰：点苍山脚插入洱河，其最深长者惟城东一支与喜洲一支云。

　　○龙首关府北七十里。亦曰石门关，又谓之上关城，有四门。府南三十里为龙尾关，亦曰下关城，有三门。皆控点苍、洱海之险，为拒守要地。详见前重险石门。

　　天桥府西南三十五里。一名石马桥。下断上连，绝壑深险，洱河之水从此泄而南注郡境，无泛溢之患。《志》云：天桥石梁横亘，凭虚凌空，渡者仄足而过，称为绝险。

　　五华楼在府治西。唐大中十年，南诏晟丰┙所建，以会西南夷十六国君长。楼方广五里，高百尺，上可容万人。蒙古忽必烈入大理，驻兵楼前。至元三年，赐金修治，今故址犹存。亦曰五华台。○祭天台，在府城西，其地有武侯祠。祠后有山冈台在其下，今坛之址犹存，相传武侯祭天画卦处也，一名画卦台。

　　三塔在府城北。中高四百余尺，凡十六级，旁二座差小。相传唐贞观六年，尉迟敬德监造。开元初重修，其寺曰崇圣。城南有塔一，高二十丈，级十六，其寺曰弘圣，在玉局峰东一里。

　　赵州府东南六十里。东南至景东府三百三十里，西南至蒙化府界九十里，东北至宾川州九十里。

　　汉榆、云南二县地，后为罗落蛮所居。唐为匡州地。蒙氏为赵川《滇志》：蒙氏使赵康居此，因以名。蛮语州为也，读若简，见前元江府，寻改赵郡，又为赵州。段氏时，曰天水郡。元初为赵千户。至元中，改为赵州，属大理路。明属大理府编户八里，领县一。

　　州当往来之孔道，控苍洱之要冲。山川回抱，原隰沃衍郭松年云：赵之山，四周回抱，川泽平衍。神庄江贯其中，溉田千顷，民多富庶。蒙古取大理，先下赵州。明初，大军入赵州，遂经营两关谓上下两关也，进薄大理。盖攻取之先资矣。

　　○赵城今州治。《志》云：州初无城郭。明初迁州治于三耳山，或以为即古勃弄州治也。弘治二年，始筑州城，周七里有奇，引水为垣，屹然险固，有门四。

　　白城州东南九十里。《滇略》云：即古彩云城也。汉元狩初，命王然于、柏始昌、吕越人间出西南夷至滇，指求身毒国。是岁彩云见于白。蜀汉建兴中，丞相亮南征，斩雍于白川。师还，命龙那为酋长。那始于白西山下筑彩云城。一名文案洞城，其后谓之白城。唐时蒙氏曰白，为境内十之一。贞元十年，异牟寻大破吐蕃于铁桥，并破施、顺二蛮，禽其王置白城，是也。《唐书》：自戎州开边县南行，至白城，三千里而近。宋淳十二年，蒙古忽必烈攻大理，至白，筑垒于白东南七里，寻置白千户所。至元中，改置建宁县，属赵州，寻省。郭松年云：自赵州山行六十里，至白甸，甸形南北袤与云南品甸相埒，居民凑集，禾麻遍野。西山石斩绝，其色如雪，因名白。明嘉靖二年，增置大理府督捕通判驻此。四十三年，筑土城为卫。万历末，裁通判不复设，而居民殷阜，俨若城邑云。铁桥，见丽江府巨津州。开边废县，见四川叙州府。

　　安东城州东二里。《滇略》云：蒙氏安东将军李专珠所筑，城东一里有九龙池，山上有诸葛武侯营垒遗址。○唐城，在州南十九里。唐天宝中，李宓征云南时筑。今州西二十五里，有万人冢，垒土如山，即鲜于仲通及宓丧师处也。

　　○三耳山在州治西里许。有三峰，高耸如耳。一名凤仪山，以一支两翼如凤来仪也。其东为龙伯山，与凤仪相对，俱点苍之南支矣。○宿龙山，在州北十五里，顶有浮图，唐镇南将军韦仁寿所建。或曰山在龙伯之南，又州南有五佛山。山下出泉，不竭不溢，谓之圣泉。

　　九龙顶山在州南五十里。九峰相聚，望之如龙，与云南县接界。○西山，在白川西，有毕钵罗窟，一名宾波罗窟。岩壑耸拔千余丈，有独木桥十余所，樵子最狷捷者乃能履之而过，谓之仙桥。《志》云：毕钵罗窟山在州东六十里，北去宾川州二十里。

　　定西岭州南四十里。本名昆弥山。明初平西侯沐英过此，更今名。岭高千余仞，设关其上，波罗江出焉。又岭东南七里有故垒，蒙氏灭大理时屯兵处也。俗谓之胡营。

　　○样备江在州西南。自太和县流入界，又南流入蒙化府境。○波罗江，在州治东南，有二源：一出九龙顶山，一出定西岭，合流而北，经州治。又西北流入西洱河，一名大江。

　　白江在州东南。《志》云：出白西山之毕钵罗窟，流经楚雄府定边县，为礼社江之上源。亦曰白川。又赤水江，在州南四十里，源出定西岭。东南流，亦入定边县界，合于礼社江。又毗雌江，在州西南六十里，源出蒙化府之巍山，流入州境，合于赤水、白二江。
</div>
    <div class="pagination">
<a href="读史方舆纪要_page445.html">上一页</a><span>...</span><a href="读史方舆纪要_page441.html">441</a><a href="读史方舆纪要_page442.html">442</a><a href="读史方舆纪要_page443.html">443</a><a href="读史方舆纪要_page444.html">444</a><a href="读史方舆纪要_page445.html">445</a><span class="current-page">446</span><a href="读史方舆纪要_page447.html">447</a><a href="读史方舆纪要_page448.html">448</a><a href="读史方舆纪要_page449.html">449</a><a href="读史方舆纪要_page450.html">450</a><a href="读史方舆纪要_page451.html">451</a><span>...</span><a href="读史方舆纪要_page447.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
