<!DOCTYPE html>
<html>
<head>
    <meta charset="UTF-8">
    <title>河南通志 - 第 218 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 218 页/共 276 页</h1>
    <div class="content">　　李防字元盛范阳人元魏文成帝时为相州刺史政尚清简明于折狱奸盗止息百姓称之尝请州郡立学诏从之防治为诸州之最加赐衣服陆馥代人元魏兴安时为相州刺史为政清平抑强扶弱州中有徳宿老名望素重者以友礼待之询之政事责以方略如此十人号曰十善又简诸县强门百余人以为耳目于是发奸擿伏事无不騐百姓以为神明在州七年徴为散骑常侍民乞留者数千人不许孙昕之亦刺相州有祖风李安世赵郡人元魏文成帝时为相州刺史敦劝农桑禁断滛祀表荐善士时属邑李波宗族强盛残掠生民公私患之安世乃设方畧诱波及诸子侄三十余人斩于邺市境内肃然
　　李平字云定顿丘人元魏宣武帝初以司徒左长史行相州事帝至邺亲幸其第平劝课农桑修饬太学简试通儒以充博士选五郡聪敏者教之图孔子及七十二弟子于讲堂亲为立赞前台使颇好侵渔平乃画履虎尾践薄冰于客馆注颂其下以示戒焉徴拜度支尚书
　　游肇字伯始任人元魏孝明帝时为相州刺史有惠政慎于吏事遇有断决主者谘呈反覆至于再三必穷其理然后下笔虽宠势干请终无回挠髙植渤海蓚人西魏武帝时为相州刺史以清能著称当时号良刺史
　　尉迟迥字薄居罗代人周宣帝初为相州总管时隋文帝秉政将禅代以迥位望宿重惧为异图徴迥迥遂举兵隋文帝乃大发兵讨迥迥败进围相城城陷迥伏剑自杀至唐武徳中迥从孙库部员外郎耆福表请改葬朝议以迥忠于周室有诏许焉仍赠绢百疋
　　樊叔略陈留人周宣帝时为相州刺史政为当时第一上降玺书褒美赐粟帛班示天下百姓为之语曰智无穷清卿公上下正樊安定徴拜司农卿吏民莫不流涕相与立碑颂徳
　　赫连子悦字士欣赫连勃勃之后北齐文襄时为林虑太守文襄往晋阳道郡境问所不便悦云临水武安去郡遥逺山岭重叠若改属魏郡则地平路近文襄笑曰卿徒知便人不觉损干悦答曰所言者人所疾苦不敢以私润负公心文襄善之乃勅依事施行自是人便之
　　隋梁彦光字修芝安定乌氏人髙祖时为相州刺史发擿奸隐有若神明豪猾潜窜境内肃然立乡学延师教授以季月召集之察其勤学异等者升堂设馔次坐廊下有好争讼惰业无成者坐之庭中设以草具于是人皆克励风俗丕变后卒于官赠冀定瀛青四州刺史諡曰襄
　　长孙平字处均洛阳人开皇中为相州刺史有能名
　　薛胄字绍元汾隂人开皇时以刑部尚书检校相州以能著称坐罪锁诣大理相州吏人诣阙理胄者百余
　　唐许圉师安州安陆人髙宗时为相州刺史専以寛治州人刻石颂美部有受赇者圉师不忍按但赐清白箴其人自愧乃修饬更为防士
　　裴怀古夀州夀春人武后时为相州刺史吏民怀爱神龙中召为羽林大将军
　　宋璟邢州南和人中宗时为相州刺史政尚清毅吏民无敢犯者睿宗立召为吏部尚书
　　李景字道兴天水休官人为相州刺史于州西开万金髙平二渠引洹水东流以灌田民获其利李仁纬为临漳令开菊花利物二渠引天平渠水以溉田民甚徳之
　　苖晋卿字元辅壶闗人天寳间为魏郡太守三年政化大行民立祠祀之
　　宋田锡字表圣嘉州洪雅人太平兴国间知相州居官不懈虽在州毎上章论国事云
　　索湘字巨川沧州盐山人端拱初知相州时有羣盗聚西山下断澶州河桥入攻磁相州援旗伐鼓白昼抄刼隣郡发兵千人捕逐无敢近者湘择州军得精鋭三百人侦其入境即掩击而尽擒之转运使王嗣宗以状闻命为河东转运使
　　薛映字景阳蜀人太宗时知相州専以仁爱为政民不忍欺
　　王猎字得之长垣人庆歴间为林虑令县依山俗以搜田为生不知学猎立孔子庙择秀民诲之汉杜乔墓在境中猎建祠其旁居官无丝毫扰吏民爱信共目为清长官
　　赵不试太宗六世孙建炎初知相州金人来割地不试固守不下及州被围久外援不至不试知不可为遂登城与金人约勿杀许之既启门乃纳其家井中然后以身赴井命提辖官实以土州人皆免于死
　　陆志字介夫防稽人为汤隂令有善政去后民甚思之每过所居堂必徘不忍去后令张渐伯因民之意名其堂为思贤云
　　金洪果玖珠临潢人大定间知彰徳府事防元兵至战殁赠荣禄大夫南京留守仍録用其子孙李遹明昌间为涉县令民苦乏水溉田遹行视西山下得美泉度地为渠引水溉田数百顷去任民刻石颂徳焉
　　王晦字子明泽州髙城人明昌间为安阳令时内黄获贼首郭丙妄指安阳平人拘之甚急晦执不发自行按捕果获确贼安阳人获免民咸徳之
　　元王遵至元初为彰徳路总管有善政重修庙学训饬生徒褒勤黜怠贤才辈兴迁顺徳路总管李仲彬字文卿三河人大徳中为武安尹为政知大体不求赫赫名于民之利病孜孜兴除择师教子弟必以孝弟忠信为本春秋行释菜礼以易风俗为巳任既去邑人思之
　　王由义朝邑人至大元年除彰徳路总管值旱随祷而雨逾年又旱请于朝得钱一万缗易米以济饥民八万四千五百戸累章奏免属邑税绢八千四百余疋税米六万斛有鬻子女者赎以巳赀营建庙学民不知费徴为兵部侍郎
　　王琚仁字玉甫河间人延祐中为涉县尹城东隅嵗为山水圮坏民不宁居琚仁设法筑堤患乃息去任民攀留不忍释后为刻石
　　马合谋大兴宛平人泰定五年为彰徳路总管重厚防介割俸修学值嵗旱斋沐徒步祷于白龙潭须防甘防大至
　　吕士荣字茂叔东原人为汤隂尹杜絶私谒惠政及人教民孝弟化暴胜残防于无讼去任民不能忘为立碑
　　吴秉彛为彰徳路总管存心忠厚政尚寛简吏民爱之
　　张孝则字景思沙河人天厯初知林州有惠政民为立碑
　　郅郎洺州肥乡人至元中为武安尹练达吏事刚方严毅无纎毫取于民
　　李良弼字唐臣砀山人至正间为涉县尹良弼清白有惠政尤恶豪猾然不以断击为威富民子酗酒破产良弼召谕之其人感泣改行卒为善士作三籍识民之良与否者每月晦行劝戒焉时行常平法当粜粟富人沸至良弼叱曰法本为恤贫尔何得然及去民为立去思碑
　　神保北庭人至正间为林州达噜噶齐防刘福通兵陷林州神保与民避守蚁尖寨攻急神保怀其所授白麻投崖而死
　　明蔡诚江南巢县人洪武初知安阳县民方归附田芜不治诚置酒召富民亲立劵借牛以助耕不足则官给之由是地辟民富邑以治称
　　杨辛山东髙苑人洪武中知临漳县适漳水泛溢辛为巨筏数百度民于髙陵全活者甚众民相率诣县拜曰吾等得活公之力也辛曰此吾分内事何以谢为及徙县治皆辛规画民至今頼之梅竒江南泾县人洪武中知安阳县嵗旱民饥竒以己俸煮粥赈救全活甚众
　　陈礼山东济阳人洪武末知汤隂县值嵗饥礼曲加怀抚鬻其马以偿逋税民咸徳之
　　陈文通湖广汉阳人洪武末知彰徳府门无私谒俗多令妇人争讼文通榜止之嵗饥劝富民出粟赈贫又分俸以赈比殁民皆号恸如丧父母郤忠直行唐人洪武末知临漳县值嵗荒民生男女虑不能育皆弃之忠出令禁止分俸给飬多所全活决狱无滞囹圄恒空
　　沙玉字子明湖广武昌人永乐初知涉县虑民无恒产乃设酒馔请富民亲为立劵借赀买牛具以给贫乏者令民每丁种蔬一畆以备饥馑民遂足食尝值禾稼方熟督民昼夜收获未毕飞蝗大至隣邑被灾而涉独免
　　崔琰直青县人永乐中知武安县自守防赋役平防诏诸县造车琰自率民入山伐木民甚贫者为粥食之财不费而车先他县完
　　刘安湖广零陵人永乐中知武安县恪守公法凡赋役必自程其髙下务令均平防吏毋能私易尝以事逮诏狱民相谓曰防父去矣吾何归多亡入山中后得释复任亡者皆归奏课为河南第一应琚浙江萧山人永乐中知彰徳府时富室子姓多投籍军中以隐徭役琚禁止之令民务学月加考较值嵗旱斋戒徒跣徧祷境内诸神不三日而甘雨注嵗以大熟
　　刘泽山东平隂人永乐中知彰徳府防以持巳惠以子民鳏寡孤独废疾者皆有飬
　　杨缙浙江归安人永乐中知彰徳府时雨河大溢缙率僚属自责以祷俄而雨霁水复故道民以无患
　　张楫直安肃人永乐中知安阳县在任既久冰心愈坚时称贤令
　　赵季通浙江天台人洪熙初与司业董子荘被选为赵府左右长史二人皆有特操朝夕左右随事尽规王厚遇之当时论亲藩辅导之贤以二人为最
　　马忠山东恩县人宣徳初知武安县有惠政九载秩满民奏留之诏晋通判仍治武安后以疾去傅禄江西浮梁人宣徳中知彰徳府修政立事兴学育贤歴有成绩
　　宋安封丘人明宣德间知内黄县公勤节爱民心胥悦八年被徴县民诣阙请留正统初领荐擢知滁州耆稚七百人复诣阙请遂以知州掌县事民益爱慕立祠祀焉
　　张鳯江西宜春县人进士知内黄县法律精明恩威并着兴贤育才改建学校储谷至数万斛虽遇歉嵗而民不饥湔刷奸吏民呼为神张歴陞巡抚山东右副都御史
　　方鲤福建莆田人进士正统末知彰徳府政尚寛厚民不忍欺嵗旱斋沐徒跣徧祷神祠遂获甘雨民甚戴之
　　王鋭直迁安人进士景泰中知彰徳府治尚严察郡中吏民贤不肖及赋役狱讼皆籍记吏无得为奸官属以贿闻者即案其罪留心学校凡朔望日谒先师已命诸生説经发疑抉异必穷其蕴毎丁祭钟鼔既鸣升降揖逊甚都参政姚龙行部至府因与祀出叹曰虽国学无以加也后官至副都御史
　　李隽湖广华容人举人天顺末知彰徳府值嵗大旱隽率僚属徒行诣城西白龙潭祈请时雨随降嵗以大熟擢山西右参政
　　焦显字文明山东徳州人进士成化中知彰徳府刚毅有大节安阳知县崔鉴贪而善交结权贵坐税不时输下府治显尽发其奸利时当路者先奉使过彰徳受鉴狐裘暨金及是欲贷鉴巽辞为解显不听竟罢鉴其人无以酬鉴乃按鉴所告显他事遂罢显既去郡人祀于学宫
　　张泽字尧民山西泽州人成化中知武安县防知里社富贫之分徴税起役必自第之吏胥无所容其奸修行吕氏乡约市经史数千巻印识发学宫令诸生日诵习焉尝祷雨梦神人曰某日雨巳而果然召拜监察御史
　　景芳山东定陶人治末知临漳时漳水泛滥申请发粟益以俸资赈济民得全活其死无所归者买棺殓之屋被渰没者设法以居里民有不孝子陈恕芳反覆开导恕感悟至鬻子女以飬母芳为捐俸赎归合邑感悦
　　陈洪蒙字元卿浙江仁和人进士嘉靖二十八年知府事莅政精勤羣甿乐业修文庙乐器俾工习音律以供祀复于郡学隙地构屋四十楹延诸生于内廪饩而课试焉一时士类乐育科第丕振陞按察副使
　　曹韩字可宗陜西咸宁人进士嘉靖三十三年任府事明敏防静初莅郡即减罢市井税课行政务顺民情每一令出人咸称便市中火值大风延燬旁舎韩具服拜祝寻风止火息他郡狱不决者上官使谳理片言折服不烦刑讯陞按察副使郡人为立祠肖像以祀
　　李玳字廷实直霸州人进士嘉靖四十二年任彰徳府时值郡中骚扰人怀危虑玳至务为镇静达机应变不动声色而厘政举郡以安戢陞山西按察副使民立祠肖像祀之
　　张天驭字叔驾直深州人进士嘉靖四十四年任彰徳府执法不阿豪强慑服公署间地旧供官蔬驭悉给与贫民服不重帛日惟蔬食陞山西按察副使民为肖像与前守李玳同祠额号双清苏茂相福建晋江人进士知府事寛和蔼吉去任民思之
　　杨宏山东安东卫人监生万厯间知安阳县防慎勤恪心无矫刻乆雨缺薪斧箧以防
　　钟万镒江南桃源人举人万厯间知安阳县县例徴粮嵗签大戸数百人顽民豪戸故缓输纳期既迫逼令大戸完解率至破产民多逃窜镒至即为措置徴收有法民頼以苏其法至今遵行
　　王麟趾山东徳平人进士万厯间知内黄县矜防自持甫下车值嵗歉民饥吏白例应晋谒上官麟曰民朝夕望赈而暇奔走蒲伏上官前乎即发仓粟赈贷建立粥厰所全活不下数万寻行取北上囊箧中止余俸十金入擢南台侍御
　　袁化中字民谐山东武定州人万厯三十五年进士知内黄县防明果毅多惠政时值大水城垣冲毁力请上官发仓粟二千石增筑之有僧夜杀人而匿其尸屡讯无迹化中祷于神梦羣猪触地晨起亲诣其所掘得之邑诵神明立祠以祀官侍御同杨左诸君子击魏珰死旋防赠防
　　徐成楚湖广竹谿人进士万厯间知内黄县修城池奨节孝亳城集店主李汝鳯杀过客没其赀投尸井中楚防得其实置之法擢礼科给事中吴旂彰徳卫指挥使沈雄有胆略幼习韬钤力挽弓六石万厯间湖南洞蛮作乱督抚荐旂往旂恩威并用蛮皆畏服训以礼义取其子弟之俊秀者説以诗书一方以宁后陞参将
　　白贻清江南武进人进士天啓中知彰徳府寛简得宜民不知扰
　　李兆四川西充人天啓壬戌进士初任林邑令捐修学宫广设义塾嵗饥且疫民有弃其子者捐俸赎之病则施药调治全活甚众后调任安阳练达无扰陞吏部主事祀名宦
　　孙许山东昌邑人选贡万厯中知汤隂县才干精强操守防洁于祀事尤谨品物必求丰洁莅任六载丰稔连嵗陞刑部员外郎民立祠祀之
　　李永昻字民望直香河人成化中知武安律巳防处事明积谷至万斛开通利渠建仓规制今犹遵循
　　杨朴山西阳城人举人天啓元年以胙城调知汤隂严明振作诸废具举调停驿递民頼以安张尔忠山东潍县人进士崇祯五年任临漳为治严明士民不敢犯创外城建武库备火药器械境内安堵
　　甄梦弼山东鱼台人举人崇祯十三年知涉县时值竒荒百计抚绥性虽刚直而百姓安之以病去王荣字吉甫陜西榆林人以战功官黄营游击将军崇祯十六年奉命为彰徳防藩城守参将甲申流逆至彰徳官民皆溃散荣防赵王归为贼追力战不支中矢被获贼爱其勇欲诱为将荣大骂不屈与子师易俱死时正晴霁忽风霾日赤观者皆哭贼众悯其义听家人之释其孥
　　窦维辂龙门卫人崇祯中知武安时值灾荒流亡过半因缮疏令民叩阍请蠲免如请复多方招徕赈给邑頼全活遭闯贼之变饮毒自尽
　　田汝现陜西人崇祯中任汤隂主簿天性忠孝清介爱民迁通许丞摄县事流贼陷城被执不屈而死阖家遇害
　　吴应科浙江萧山人崇祯中任武安典史时流寇犯境赴敌死邑人建祠
　　髙应诏辽东人以指挥同知分防水冶镇崇祯十七年流贼以万人东下应诏率兵战于龙山之麓破走之又战于马鞍山贼遂奔溃后大举入冦复拒之于倪村孤军死战救援不至遂殒于军同时死者有王廷秀李尚宾周显威谷邦竒等卒赖其力保全水冶贼退民求得其尸镇之东原
　　皇清王象天陜西富平人进士顺治四年知临漳县河水叠灾力请蠲赋又以协济磁州驿站为累屡请还州不果后陞太仆丞复恳部臣疏请得照旧例解银免役民甚徳之及视学湖广过邯郸漳民趋迎老弱塞道传为美谈祀名宦
　　万廷仕江南宜兴人顺治十年知临漳县资敏才长讼牍盈几片时断决详请磁州应归驿站终成王令之美民感其惠祀名宦
　　髙啓元山东莱阳人顺治甲午举人康熙十二年知安阳县劝恳荒除杂隆学校大兵征讨吴逆驻安阳飬马四十日元捐赀供备刍茭毫不累民康熙五十三年祀名宦
　　卫辉府
　　汉虞诩字升卿武平人安帝时为朝歌长先是邑贼季等数千人攻杀长吏连年不能禁诩至募士百余人使入贼中诱令刼掠伏兵以待遂杀贼数百人又潜遣能缝者佣作贼衣以采线缝其裾为识有出市里者吏辄禽之贼由是骇散后迁懐令崔瑗字子玉涿郡人顺帝时汲县令视事七年政化大行百姓歌之曰天降神明君赐我仁慈父迁济北相后卒留洛阳
　　桓鸾字始春沛郡人桓帝时为汲县令有名绩徴拜议郎
　　晋王宏髙平人泰始初为汲郡太守抚百姓如家人耕桑树艺莫不躬自教示曲尽事宜司校尉石鉴上其政术诏褒之赐谷千斛布告天下
　　南北朝阳瓒滑州司马宋髙祖永初三年魏主焘亲督兵攻滑台城陷魏人欲胁降之不从遂被杀朝廷闻而伤之赠给事中为恤其家赐绢一百疋粟三百斛
　　孟业字敬业钜鹿人皇建初为东郡太守以寛惠著名河清三年勅民间飬驴催买甚切业曰吾既为民父母岂忍坐视倒悬之急乎宜权出库钱贷人取办他日有罪吾当待之后被逮系郡中吏民泣而随之诣阙诉寃乃勅放还
　　明亮字文徳平原人魏宣武时为汲郡太守清白爱人甚着惠政
　　崔楷博陵人仕后魏性严烈能摧挫豪强时人语曰莫廌獬付崔楷孝文帝时分定相二州四郡置殷州以楷为刺史时贼葛荣势盛诸将拒击并皆失利殷州地当四冲人咸劝留家口楷欲固将士志遂合家赴州三年春贼势已逼或劝遣小弱出城无从俱死楷复不可时殷州新立了无备御及贼来攻楷率力拒守彊弱势悬将士莫不争奋咸曰崔公尚不惜百口吾等何爱一身力竭城陷楷执节不屈死父子兄弟并战殁朝野伤叹
　　房超字伯頴清河人天保初为黎阳太守有赵道徳者使以书属超超不发书棒杀其使文宣于是令守宰各设棒以诛属请之使
　　石曜字白曜中山安喜人为黎阳令时郡守斛律武都性甚贪先行卫县令丞以下敛绢数千疋以遗之及至黎阳宻谕左右讽动曜及郡治下县官曜手持一缣谓武都曰此是老妻机杼聊以奉赠自此外并须出于吏民之物一毫不敢犯武都亦素知曜笑而去
　　髙祐渤海蓚人字子集祐博涉书史好文字出为西兖州刺史假东光侯镇滑台祐以郡国虽有太学县党宜有黉序乃县立讲学党立教学村立小学又令一家之中自立一碓五家之中共造一井以给行客不听妇人寄舂取水设禁贼之方令五五相保若盗发则连坐初似烦碎后风化大行盗冦止息
　　崔游字延叔少有风槩为东郡太守郡有盐戸数计丁悉籍为兵乃为表闻请听更戍郡内徳之又建学城南召生徒亲自説经学者劝勉号为良守
　　隋郎茂字蔚之恒山新市人髙祖时为卫州司録有能名寻除卫国令时有系囚二百茂究审数日释免者百余人歴年辞讼不诣州省魏州刺史元晖谓茂曰长史言卫国民不敢申诉者畏明府耳茂进曰民犹水也法令为隄防隄防不固必致奔突茍无决溢使君何患哉晖无以应之
　　唐曹怀节贞观初任共城令辛怡谏撰百泉铭称为恺悌君子民之父母赵澄谓共城第一令
　　敬晖字仲奕绛州平阳人圣厯初为卫州刺史时河北经突厥骚扰方秋而城晖曰金汤非粟不守岂有弃农畆事池隍哉从民归敛阖郡获安迁夏官侍郎
　　刘子初名知防字子彭城人武后证圣初为获嘉主簿上言时政得失词甚切直后嘉之累迁鳯阁舎人
　　孔若思越州山隂人中宗朝为卫州刺史时宗室为州别驾见刺史骜放不肯致恭若思劾奏之下诏别驾见刺史致恭自若思始以清白擢银青光禄大夫
　　徐彦伯名洪以字行兖州瑕丘人中宗时为卫州刺史有善政玺书嘉劳
　　陆璪字仲采吴人开元初为新乡令人为立祠用按察使宇文融荐迁渑池令
　　杜闲襄阳人开元中为获嘉尉有善政后迁奉天令
　　李颀东川人开元中为新乡尉文章政事见称于时
　　裴子云新乡令邑人王恭戍邉留防牛六头于舅李璡家五年产犊三十头恭还索牛璡曰尔牛巳死其半止还老防三头恭诉之子云召璡至叱之曰贼盗牛三十头藏汝荘内引贼共对璡急曰吾牛皆外甥王恭防牛所生实非盗者子云遂令以五头酬璡余皆还恭
　　李澄辽东襄平人徳宗时为滑州刺史李希烈陷汴澄以城降兴元元年澄遣卢融间道奉表诣行在徳宗嘉之诏授澄刑部尚书汴滑节度使澄未即宣乃先勒训士马希烈疑以飬子六百戍之澄宻令焚营若惊遁状飬子辈乘以剽掠澄尽斩之先是贼遣将翟崇晖率兵冦陈州未还而汴军寡澄度不能制适巾官薛盈珍持节至封澄武威郡王澄乃燔贼旗节自归天子希烈既失澄而崇晖复败由是奔汝南澄引兵取汴复遣子清趋郑州诏授清检校太子宾客赐名克宁
　　五代郭进博野人后周显徳初为卫州刺史时魏赵邢洺间多亡命者以汲郡依山带河易为出没伺间剽掠吏捕之辄遁去故累歳不能絶其党类进备知情状因设计发擿之数月间翦灭无余郡民遂请立碑纪其事
　　宋陈贯字仲通相州安阳人真宗时知卫州督察盗贼禁戢不肖子弟簿书筦库赋租出入皆自检覈尝谓僚属曰视县官物如已物容有奸乎州人惮其严擢利州路转运使
　　髙继勲真宗时以天雄军都总管知滑州河水暴溢囓堤岸时继勲虽老躬自督役筑塞露坐河上昼夜不辍顷之堤完水平滑人徳之
</div>
    <div class="pagination">
<a href="河南通志_page217.html">上一页</a><span>...</span><a href="河南通志_page213.html">213</a><a href="河南通志_page214.html">214</a><a href="河南通志_page215.html">215</a><a href="河南通志_page216.html">216</a><a href="河南通志_page217.html">217</a><span class="current-page">218</span><a href="河南通志_page219.html">219</a><a href="河南通志_page220.html">220</a><a href="河南通志_page221.html">221</a><a href="河南通志_page222.html">222</a><a href="河南通志_page223.html">223</a><span>...</span><a href="河南通志_page219.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
