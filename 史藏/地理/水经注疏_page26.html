<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 26 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 26 页/共 77 页
  </h1>
  <div class="content">
   又东南过中山上曲阳县北，县详后长星沟下。恒水从西来注之。
滱水自倒马关南流，与大岭水合。水出山西南大岭下，东北流出峡，峡右山侧朱侧讹作则，戴、赵改。有祗洹精庐，飞陆陵山，丹盘虹梁，朱《笺》曰：克家云，疑作丹虹盘梁。赵依改。戴云：按此二语有舛误。长津泛澜，萦带其下，东北流注于滱。
滱水又屈而东，合两岭溪水，水出恒山北阜，赵云：按《汉志》，常山郡上曲阳县，恒山北谷在西北，有祠。并州山。东北流历两岭闲。北岭虽层陵云举，犹不若南峦峭秀。自水南步遠峰，石磴戴改作 。逶迤，沿途九曲。历睇诸山，咸为劣矣。抑亦羊肠、 来戴改崃。之类者也。朱《笺》曰：按高诱《吕览 注》云，羊肠山，盘纡如羊肠，在太原、晋阳北。又注《淮南子》云，羊肠坂是太行孟门之限也。《华阳国志》曰， 崃山，本名 筰，其岩阻峻，回曲九折，乃至山上，凝冰夏结，冬则剧寒。守敬按：羊肠有二，《汾水注》举其一，又《汉志》壶关有羊肠坂。《史记 正义》所云，羊肠坂在太行山上，南口怀州，北口潞州者，郦书不载。《吕览 注》之羊肠，郦《注》汾水之羊肠也。《淮南子 注》之羊肠，《汉志》壶关之羊肠也。 崃详《江水》、《青衣水》二《注》。齐、宋通和，路出其间。会贞按：北魏太和以前都平城，江左使臣来往，此为必由之路。其水东北流，注于滱水。
又东，左合悬水，水出山原岫盘谷，轻湍浚下，分石飞悬，水赵、戴删水字。守敬按：飞
下疑脱流字，悬水二字属下，以应上悬水之文，较合。一匹有余，直灌山际，白波奋流，自成潭渚。其水东南流，扬湍注于滱。
滱水又东流历鸿山，朱脱鸿字，赵增云：《寰宇记》引此作历鸿山。戴增同。世谓是处为鸿头，疑即《晋书地道记》所谓鸿上关者也。赵云：《初学记》定州，引《水经注》云，定水东流历山，俗谓之戏头，即《晋书》所谓鸿上关。一清按：是《注》无定水之目，而戏头之称，又与古志全乖，存之以广异说。会贞按：《初学记》定水为滱水之误，戏头为鸿头之误，并非异说，全氏斥戏头之误是矣，乃从定水之说，于历鸿山上，增合定水定水东流七字，失之远矣。《史记 赵世家》，武灵王二十一年，攻中山，取鸱之塞。《集解》引徐广曰，鸱一作鸿。《正义》，鸿上故关，今名鸿城在定州唐县东北六十里，本晋鸿上关城也。《一统志》，今有鸿城社，在唐县西北七十里。关尉治北平，而画塞于望都，东北去北平不远，朱去讹作云，《笺》曰：谢云，宋本作去。全、赵、戴改。兼县土所极也。朱土讹作上，极讹作拯。全改云，上当作土，拯当作极。赵、戴改同。滱水于是左纳鸿上水，水出西北近溪，守敬按：《史记 赵世家 正义》有鸿上水源出唐县北葛洪山，山在今唐县西北七十里。东南流注于滱水也。
又东过唐县南。
滱水又东，径左人城南。应劭曰，中人城西北四十里，戴改中作左，城下增在唐县三字。全改增同。守敬按：《寰宇记》唐县下，引应劭《地理风俗记》，中人城西北四十里，有左人亭，鲜虞故邑。郦氏截引之，乃紧承上句左人城，旨意极明，何全、戴未见及耶？考《注》下文，又引应劭云，唐县西四十里[二三]得中人亭，是左人城在中人城西北四十里，中人城又在唐县西四十里。则左人城去唐县七八十里，全、戴凭臆改增，差谬层出矣。县有雹水，亦或谓之为唐水也。朱脱县有雹水四字。全、赵同，戴增。守敬按：下言水出中山城云云，是明明于滱水之外，另叙一水矣，而先言亦或谓之唐水，必水本有一名。据后文一条，左会一水，亦谓之唐水，俗又名之为雹水，又兼二名焉，唐水、雹水，皆承此言，则戴增县有雹水。是也。水出中山城会贞按：此谓汉中山郡之城也，详下。之西如北。朱《笺》曰：谢云，宋本无如字。谭友夏云，如，往也。此《注》独用此字，《注》后有北如西、北而如东、南如东皆相类应，宋本反脱耳。会贞按：《大典》本、明抄本并有如字。他篇亦闲用如字，惟此篇为多。城内有小山，在城西，侧而锐上，朱而讹作水，上讹作山。赵据《寰宇记》引此改，全、戴改同。若委粟焉，疑即《地道记》所云，望都县县详后。有委粟关也。《新唐志》，唐县北有委粟故关。今唐县北十三里有东山。俗以山在邑中，故亦谓之中山城，以城中有山之水，朱《笺》曰：水当作目。赵依改，戴改山之目作唐水。守敬按：戴改与下南意较贯，今伯唐水在城外，城中无唐水也，当作以城外有唐水方合。因复谓之为广唐城也。《中山记》朱《中山记》
上衍故字，全、赵同，戴删。守敬按：张曜《中山记》，《隋志》不著录，此《注》及《通典》[州郡部]、《御览》[州郡部]、《寰宇记》[河北道]引之。以为中人城，守敬按：《御览》一百六十一引张曜《中山记》，中山郡治中人城，是以此城为中人城矣。又以为鼓聚，守敬按：《世本》，中山武公居顾，顾即鼓也，故《中山记》以此城为鼓聚，不知鼓聚即昔阳城，[见《浊漳水注》。]不在此。殊为乖谬矣。言城中有山，故曰中山也。朱讹作中人山也，赵改人山为山城。戴删人字。会贞按：《通鉴》秦始皇十九年，《注》引此文，作故曰中山。《隋志》，唐县有中山。中山郡治。守敬按：《御览》一百六十一引张曜《中山记》，郡理中山，以其城中有山，故谓之中山。《寰宇记》定州下，引张曜《中山记》同，云，汉靖王受封，始移郡出山，居卢奴。又引《隋图经》，中山城在今唐昌县东北三十一里，中山故城是也。在今唐县西北十三里岭上。京相璠曰：今中山望都东二十里，有故中人城。朱作望都里，《笺》曰：当作望都西北。按杜预《左传 注》，望都县西北有中人城。全、赵依改。戴改作东，云：下但苦其不东，正辩此言东之误。守敬按：杜预云，望都西北有中人城，全、赵改西北，似是。但细玩《注》文，知京不作西北，全、赵所改，非郦氏引京之旨。盖京本作东，戴改东诚是。至下若其不东，乃谓《中山记》所言之中人，与京言东相反，戴以为辩东字之误，亦未得郦氏之意。望都城东有一城，名尧姑城，朱姑作始。赵云：《路史 余论》曰，望都城东有尧故城，俗呼为尧姑城，姑、故音同，始字误也。全、戴改同。守敬按：尧姑城，即后苏水下之尧姑亭，在今完县西南八里。本无中人之传，朱
讹作中山之传，赵同，戴改。守敬按：《大典》本、明抄本并作中人。璠或以为中人，所未详也。《中山记》所言中人者，城东去望都故城一十余里，会贞按：谓望都城在此城之东，此城在西，东去望都城十余里也。二十里则减，会贞按：二十里承京说，谓此城则不及二十里也。但苦其不东。会贞按：东字亦承京说，谓此城则在西不在东也。观夫异说，朱作观矣，全、赵同。《笺》曰：谢云，疑有脱误，戴改矣作夫。咸为爽矣。会贞按：此条详言中山城，分三段。第一段至中山郡治止，先言城内有小山，又言俗以山在城中，又有中山之目，又引《中山记》言城中有山，故曰中山。反复言之，大意释中山城之义，而随驳《中山记》以为中人城，及以为鼓聚之非。第二段至所未详也止，因《中山记》以中山城为中人城之谬，而兼明京氏望都东二十里有中人城之差，言望都东但有尧姑城，无中人之称，乃京误以为中人，而犹不直斥之，第云未详，以见其疑不能明。第三段至咸为爽矣止，又即上文之意，申言之，如以京所指之中人即《中山记》所指之中人，而此城则去望都十余里，不及二十里，且在望都之西，不在望都之东，则《中山记》与京说又不合。是《中山记》既失，而京说亦失也。故云，观夫异说，咸为爽矣。总之，明中山城非中人城也。而《括地志》犹谓中山城一名中人城。《方舆纪要》及《一统志》诸书皆从之，良由郦《注》典折古奥，故多不得其解，今特详疏之。中人城即中人亭，详下。今此城于卢奴城卢奴城详下。北如西六十里。城之西北，泉源所导，西径狼山北。朱狼讹作桹，《笺》曰：孙云，当作狼。全、赵、戴改郎。[二四]郎，依上此当作狼。唐音读近，实兼唐
水之称。戴改称作传。西流历左人亭，注滱水。
又东左会一水。水出中山城北，郎山阜下，朱讹作郎中阜下。戴删中字，非。全、赵改中为山。赵又改郎为狼，云：按《隋书 地理志》，唐有郎山，[二五]即此山，盖郎、狼音同通用，与古易水所出及徐水所注之郎山有别。彼郎山在今易州西南四十里，《隋书 地理志》，永乐县有郎山，即此山。守敬按：《地形志》，唐县有狼山祠，是郎山亦作狼山，在今唐县西二十里。亦谓之唐水也。然于城非西北，朱作在，《笺》曰：疑作北。赵云：按西在二字当倒互，《笺》说非。戴改在西。会贞按：《笺》说是也。寻《注》云，于城非西北，则必古有一说，而此不同，故云。然据《注》下引应劭《地理风俗记》，唐县西四十里得中人亭，唐水在西北入滱，与应符合，是应劭谓唐水在唐县西北。此《注》前后四言唐水，下称有一水自唐城之西北，平地涌出，俗谓之唐水。又称唐城西北，豆山西足，有一泉源，疑为唐水，皆本应劭在唐县西北为说也。上称雹水亦谓之唐水，出中山城之西如北，则因唐城推之中山城，言中山城之西北已有唐水耳。此一水则出中山城北郎山阜下，而亦谓之唐水，又名为雹水。郦氏故辨之曰，于城非西北，以见与上出中山城西北之水名同，而所出异，是当作西北，至确。未合参前后《注》文，故不知《笺》之是而误改。俗又名之为雹水，朱脱俗字，赵同，戴增。又兼二名焉。西南流入滱，并所未详，盖传疑耳。
滱水又东，恒水从西来注之，会贞按：上文但言恒山北麓，恒山北阜，此处不本《汉志》详叙恒
水，并详叙恒山，但如《经》文说，以一语了之，盖别有《恒水》篇，而今亡矣。自下滱水兼纳恒川之通称焉，即《禹贡》所谓恒卫既从也。赵云：《汉志》常山郡上曲阳县，恒山，《禹贡》恒水所出，东入滱。
滱水又东，右苞马溺水，水出上曲阳城上曲阳详后长星沟下。东北马溺山，朱山作水，全、赵同，戴改山。守敬按：马溺水在今唐县之西。东北流径伏亭。守敬按：《一统志》谓符城在今唐县西南四十里唐河西岸。符、伏音近，即此城也。《晋书地道记》曰：望都县有马溺关。守敬按：《续汉志》望都《注》引《晋地道记》曰，有马安关。然《初学记》七云，晋有马溺关，在望都县。与此同，则刘《注》误，当在今唐县西。《中山记》曰：八渡、马溺，是山曲要害之地，二关势接，朱讹作一一关势带接，赵同，戴改删。会贞按：《新唐志》唐县西北有八度故关。《元和志》八渡故关[二六]在县西北二十里。《寰宇记》在西北二十五里，有水屈曲八渡，水上置关，故名，盖汉戍也。关在今唐县西北六十里。守敬按：八渡、马溺为关，明见《注》文，特后人多言八渡，少言马溺，遂莫能确知所在耳。《一统志》谓八渡关一名马溺关，非也。疑斯城即是关尉宿治，异目之来，非所详矣。马溺水又东流注于滱。
滱水又东，径中人亭南。守敬按：《左传》杜《注》，中山望都县西北有中人城。又《汉志》唐县，颜《注》引孟康曰，晋荀吴伐鲜虞及中人，今中人亭是。《春秋左传 昭公十三年》，晋荀吴
率师侵鲜虞及中人，大获而归者也。亭在唐县西四十里。今唐县西北。
滱水又东，径京邱北，世谓之京陵，朱无陵字，赵增云：京下落陵字，陵亦邱也。戴增同。南对汉中山顷王陵。朱脱中山二字，全、赵、戴增。滱水北对君子岸，岸上有哀王当作顷王。子宪王陵，坎下有泉源积水，亦曰泉上岸。
滱水又东，径白土北，南即靖王当作哀王。子康王陵，三坟并列者是矣。戴删矣字。《笺》曰：按《汉 诸侯王表》，中山顷王名辅，是中山哀王之孙，而中山宪王福是中山顷王之子，而康王昆侈则是中山哀王之子，中山靖王之孙也。守敬按：《寰宇记》引《隋图经》，中山有汉中山怀王、简王、哀王、顺王、夷王等数陵。哀王陵见《注》下文，顺王即顷王之误，顷王陵见上。简王之窆，采涿郡山石，以树坟茔，见《易水注》而不言陵所在。怀王及夷王陵，郦氏亦不载。《一统志》谓中山宪王墓在唐县西北，误。《注》叙三坟在滱水径中人亭后，乐羊城前，则在今唐县西，滱水西屈东转之下，顷王、康王二陵在水南，当在今定州西北。康王陵在水北岸上，当在今唐县西南。
滱水又东，径乐羊城北。守敬按：《地形志》，卢奴有乐阳城。阳、羊音同，即此城也。在今定州西。《史记》《魏世家》及《乐毅传》称魏文侯使乐羊灭中山，盖其城攻中山所造也，会贞按：城果为中山所造，何为得乐羊之名？《御览》一百九十三引《郡国志》乐羊城，魏文侯使乐羊攻中山造，则城造于乐羊，当作盖其城攻中山所造也。今本讹攻为故，又错入城字上耳。故城
得其名。
滱水又东，径唐县故城。守敬按：两汉、魏、晋、后魏，县并属中山。南北二城，戴改以南字上属，北作此，云：二城谓左人城、唐城。会贞按：非也。《注》叙滱水径左人城后，径中人亭、京陵、白土、乐羊城，始径唐城，安得以左人城与唐城并举？盖二城皆谓唐城也。唐县有南北二城，见下。全、赵仍作北，是。俱在滱水之阳，故曰滱水径其南。朱南作东，全、赵同，戴改。会贞按：此句释《经》东南过唐县南之文。戴改南，是也。城西又有一水，导源县之西北平地，朱讹作导源卢奴县之西北。是城西平城之地，戴删改，赵仍上句，下句据孙潜用柳佥抄本改作是城之西北平地。会贞按：戴是，赵非也。泉涌而出，俗亦谓之为唐水也。东流至唐城西北隅，堨而为湖，俗谓之唐池。守敬按：《魏书 高祖纪》太和十八年，车驾次于中山之唐湖。《寰宇记》，唐池亦曰莲堰。莲荷被水，嬉游多萃其上，朱嬉讹作胜，赵同，戴改。信为胜处也。朱胜讹作嬉，赵同，戴改。其水南入小沟，下注滱水，自上历下，通禅唐川之兼称焉。守敬按：《广雅》，禅，传也。应劭《地理风俗记》曰：唐县西四十里得中人亭。今于此城取中人乡，则四十也。朱《笺》曰：《郡国志》唐县有中人亭，《注》引《博物记》，唐关在中人西北百里，中人在县西四十里。唐水在西北入滱，与应符合。守敬按：唐水在西北入滱，本应氏说，至郦氏时，水道不
差，故言与应符合。《御览》八十引《帝王世纪》，唐水在西北入河，从应说。《汉志》称滱水为滱河，入河即入滱也。而《汉志》颜《注》引应劭曰，唐水在西，脱北字。又言尧山者在南，则无山以拟之，为非也。会贞按：尧山在南，本《汉志》文，而应劭从之。故因连引应说，先虚驳一句，后方实言尧山所在，及《地理志》在南之非。阚骃《十三州志》曰：中山治卢奴，卢奴县详后。唐县故城朱作域，《笺》曰：当作城。戴、赵改。守敬按：《大典》本、明抄本并作城。在国北七十五里。骃所说此则非也。全校改此作北，赵、戴改同。会贞按：下言唐城在国北七十里，尧山则七十五里，而骃谓唐城在国北七十五里，以尧山之里数，为唐城之里数，不合，故先虚驳之，是驳七十五里，非驳北字也。改此作北，失郦意矣。《史记》曰：帝喾氏没，帝尧氏作，始封于唐。望都县在南，守敬按：《史记》无此文。《御览》八十引《帝王世纪》，帝尧氏作，始封于唐，今中山唐县是也，南有望都县云云。郦氏删削其文，而首有帝喾氏没句，则《御览》又删之也。今此城守敬按：谓唐城。南对卢奴故城，自外无城以应之。守敬按：谓唐城之南，别无城可以当望都也。望都详后。考古知今，朱作今知，《笺》曰：谢云，疑作知今。赵、戴改。事义全违。俗名望都故城，则八十许里，会贞按：此唐县北城也。后云俗说以唐城为望都城，知此本唐城矣。下城距中山七十里，是城则八十许里，故为北城。戴云，按此句之上，当有脱文。不知此句上无脱文，惟此句下脱此城二字耳，今增。此城距中山城则七十里，
验途推邑，宜为唐城。会贞按：此唐县南城也。城北去尧山五里，朱脱尧字，赵增云：山上落尧字。戴增同。守敬按：《续汉志 注》引《帝王世纪》尧封唐，尧山在北。与七十五里之说相符，然则俗谓之都山，朱讹都香山。赵改云：都山以尧母庆都得名，香字衍文，盖不学人有闻于都梁之为香，而妄加之也。全、戴删香字同。即是尧山，在唐东北望都界。赵云：按《汉志 注》，此是张晏说。皇甫谧曰：尧山一名豆山。守敬按：《续汉志 注》引《帝王世纪》，作都山一名豆山，盖以都山即尧山，可通称也。然自有都山在望都城东，[见下文。]此本尧山，都山乃俗称耳，以郦氏作尧山为是。今山于城北如东，崭绝孤峙，虎牙桀立。守敬按：在今唐县北八里。山南有尧庙，守敬按：《地形志》望都有尧神祠。《元和志》、《寰宇记》并云，尧祠在望都县南四十里，已非故处。今尧庙有二，一在望都县北郭，一在唐县治西，则又后人改建矣。是即尧所登之山者也。守敬按：盖指张晏登尧山之说也，引见下。《地理志》曰：尧山在南。赵云：按《汉志 注》，此是应劭说。守敬按：此本班氏自注，赵氏所见何本，以为应说？今考此城之南，又无山以应之，是故先后论者，咸以《地理志》之说为失。朱脱志字，赵增。戴增记字，云：此谓应劭《地理风俗记》。会贞按：应说亦本《地理志》，论者当言《地理志》之失，不当言《地理记》之失。且《注》引《地理志》，即以驳之，而应说之失在其中矣。则增志字是，增记字非也。又即俗说以唐城为望都城者，自
北无城以拟之。假复有之，途程纡远，朱无远字，《笺》曰：疑脱一远字。赵、戴增。会贞按：此即俗说以唐城为望都城而申言之。此为唐县北城，上明云俗名望都故城，则八十许里，何以又谓自北无城以拟之？岂以其途程纡远乎？余疑《地理志》尧山在南，即就此城言也。山河之状，全乖古证，传为疏罔。是城守敬按：谓唐城。西北，豆山西足，有一泉源，东北流径豆山下，合苏水，苏水详后。乱流转注，东入滱。是岂唐水乎？所未详也。又于是城之南如东一十余里，有一城，俗谓之高昌县城，守敬按：县字疑衍。《地形志》望都有高昌城。今唐县东北十八里有高昌社。或望都之故城也。故县目曰望都，守敬按：此六字《帝王世纪》文，引见《御览》，戴移此六字于尧母庆都所居下，非也。县在唐南。朱南下有昌字，《笺》曰：当作高昌南。全、赵依改，戴删昌字。皇甫谧曰：相去五十里。守敬按：《续汉志 注》引《帝王世纪》同。稽诸城地，犹十五里，盖书误耳。此城之东，有山孤峙，世以山不连陵，名之曰孤山。孤、都声相近，疑即所谓都山也。会贞按：《地形志》，望都有孙山。孙与孤形近，乃孤之误。《隋志》、北平有都山。《元和志》、《寰宇记》并云，孤山盖都山也，在唐县东北五十四里。守敬按：都山在今唐县东北十八里。唐、宋之唐县，在今县南八里，则山不得在县东北五十四里，窃以郦氏时，俗已以尧山为都山，而山亦有孤峙之状。李宏宪、乐永言只载孤山，不载尧山，疑并以尧山当孤山，否则五十字有
讹也。《帝王世纪》曰：尧母庆都所居。张晏曰：尧山在北，尧母庆都山在南，登尧山见都山，故望都县以为名也。守敬按：以上《汉志》颜《注》引张晏同，惟末句作故以为名。郦氏作故望都县以为名也，语稍详，当是张晏原文。《御览》一百五十五引《帝王世纪》故名其县曰望都句，在豆山下。戴氏以前故县目曰望都六字系于尧母庆都所居下，不顾与下文故望都县以为名句复，误也。盖郦氏引《帝王世纪》，分析载之，观《注》引四条，《御览》载之。合为一条，可见。唐亦中山城也，守敬按：此中山谓周之中山国也。《汉志》中山国颜《注》引应劭曰，中山故国也。为武公之国，周同姓。全云：按中山隗姓。司马彪曰，子姓，然则非周同姓也。会贞按：《十三州志》，本周之同姓，全、赵、戴移后周之衰也至筑城以固之三十字于此下。守敬按：《史记 六国表》，中山武公之立，在周威烈王十二年。赵献侯之十年，为战国时事，安得于武公之后，桓公之前，间以《春秋》管仲事，率意移易，失于不考，今仍原本。其后桓公不恤国政，周王问太史余[二七]守敬按：《吕氏春秋》作屠黍，《说苑》作屠余，《十三州志》作余。曰：今之诸侯，孰先亡乎？对曰：天生民而令有别，所以异禽兽也。今中山 昏康乐，逞欲无度，其先亡矣。后二年果灭。守敬按：以上见《吕氏春秋 先识览》、《说苑 权谋》篇，又见《御览》引《十三州志》。[二八]魏文侯以封太子击也。守敬按：《史记 魏世家》但言文侯十七年伐中山，使子击守之。不载灭中山
后封击事。封太子击事，见《说苑 奉使》篇。汉高祖立中山郡，郡治，详前中山城下。景帝三年为王国，朱讹作侯国。赵曰：按《汉书 景十三王传》，中山靖王胜以景帝前三年封，然则是王国也。戴改作王国。守敬按：《汉志》，中山国下，高帝郡，景帝三年为国。全曰，故属代郡，高帝分置，属赵国。景帝三年别为国，宣帝五凤三年为郡，元帝永元年，复为国。王莽之常山也。魏皇始二年，破中山，守敬按：后汉、魏、晋并为中山国，复为中山郡。立安州，天兴三年，改曰定州，守敬按：《地形志》定州，皇始二年置安州，天兴三年改。治水南卢奴县之故城。守敬按：汉县属中山国，后汉、魏、晋、后魏复故，今定州治。周之衰也，国有赤狄之难，齐桓霸诸侯，疆理邑土，遣管仲攘夷狄，筑城以固之。[二九]全云：按《国语》及《管子》，齐桓筑邺、五鹿、中牟，未闻筑中山也。盖邢、卫诸国有赤狄难，道元误以中山为中牟，故以山戎为赤狄，皆误也。赵云：按《寰宇记》引《舆地志》，卢奴城北临滱水，南面泒河，杜预谓之管仲城。盖古记相传如是也。守敬按：《寰宇记》引杜预说，则管仲所筑之城为卢奴城，此必别有记载，故《舆地志》得引之，并非筑邺、五鹿、中牟事。且郦氏于《浊漳》篇已引《管子》筑五鹿、中牟、邺，以卫诸夏，何得误中牟为中山？全氏又谓郦氏误以山戎为赤狄，不知《国语》北伐山戎，刜令支，斩孤竹。韦昭曰，山戎，今之鲜卑。令支、孤竹在辽西，与中山卢奴何涉？全氏乃谓郦氏误以山戎为赤狄，谬以千里矣。独怪赵氏既检出《舆地志》卢奴为管仲城之说，而犹移此条于前为武公之国周同姓下，致成大错。昔耿伯昭归世祖于此处也。守敬按：《后汉书 
耿弇传》，弇字伯昭，闻光武在卢奴，乃驰北上谒，光武留署门下史。
滱水之右，卢朱作●，《笺》曰：谢云，宋本作卢，下同。赵、戴改。水注之。水上承城内黑水池。朱昔耿伯昭至黑水池二十七字，讹在后今府榭犹传故制下，全、赵、戴移此。守敬按：下文云，累石为窦，通涿唐水流于城中。此云卢水承城内黑水，乃知水流径通矣。此就石窦已开言之，黑水盛则流出，水黑曰卢，故仍谓之卢水。《地理志》曰：卢水出北平，疑为疏阔，阚骃、应劭之徒，咸亦言是矣。[三〇]赵云：按《汉志》中山国北平县下云，又有卢水，亦至高阳入河，此中山国之北平县，非右北平郡也。应仲瑗乃加右字，注于卢奴县之下，则缪矣。道元并孟坚而非之，何耶？中山之北平县，在今保定府完县，右北平郡治，则今蓟州之境也。会贞按：郦氏谓卢水在卢奴，班氏以北平之水为卢水耳，非谓误以北平为右北平也。赵氏未应其旨，今本《汉志》引应说，作右北平，乃衍右字。据此《注》与《地理志》同，则本无右字，何得仲瑗所加？郦氏以《汉志》北平之卢水为沈水，详后。守敬按：班《志》有卢水，无沈水。郦氏所谓沈水者，水出蒲城西，俗谓之泉头水。东径其城，又东左入徐水，虽不大，尚通流数十里。班固、应劭、阚骃皆谓之卢水，必有相传图志，故因以为说。郦氏所称卢水在卢奴城中，渊而不流，不过池沼之比。其承黑水出城入滱者，亦只衣带之水，其流甚短。且石窦开于中山简王，去班固不远，不得引以为据。盖北平之卢水，当郦氏时，流俗又有沈水之目。郦氏遂以移之，实未审也，《寰宇记》遂以为典要矣。余按：卢奴城内西北隅，有水渊而不流，南北一百步，东西百余步，
守敬按：《元和志》安喜县下，黑水故池在定州城西北，去县四里，周围百余步，深而不流。盖宏宪避渊作深也。水色正黑，俗名曰黑水池。守敬按：旧志俗名黑龙泉。或云，水黑曰卢，朱作黑水曰卢。《笺》曰：《后汉书 纪 注》引此作水黑曰卢，戴、赵改。不流曰奴，故此城藉水以取名矣。朱此城讹作城北，戴改，赵改作城地，非。池水东北，际水有汉中山王故宫处，朱脱中山二字，赵据《初学记》八引增。台殿观榭，皆上国之制。简王尊贵，壮丽有加。始筑两宫，开四门，穿城北朱作城北，《笺》曰：一作北城。戴改。守敬按：明抄本作北城。累石为窦，朱脱为字，赵同，戴增。通涿唐水流于城中，赵云：涿字疑误。戴作通池流于城中。守敬按：戴改，非也。黑水池既在城中，穿城北为石窦，是明明引城外之水入城中。唐水在城北，故《注》文有唐水之目。校者以唐水即滱水，因记滱字于旁，久之羼入正文，又误滱为涿。观后文有涿滱水径石窦之语，愈知涿为滱字形近之误。此言池水有限，藉唐水入城作用耳。造鱼池、钓台、戏马之观。岁久颓毁，遗基尚存，今悉加土为剎利灵图。赵据孙潜乙剎利作利剎，戴同。守敬按：《梦溪笔谈》，天竺以剎利、婆罗门二姓为贵种。刘言史《送婆罗门归本国诗》，剎利王孙字迦摄，竹锥横写叱罗叶。则剎利字不误。又《清水注》，东岩西谷，又是剎灵之图。剎利形近，疑此利字衍。池之四周，民居戴乙作居民。骈比，填徧秽陋，赵改徧作褊。而泉源不绝。暨赵石建武七年，遣北中郎将始筑小
城，守敬按：《十六国春秋》，赵建武七年，作卢奴小城。《晋书 石季龙载记》不载筑小城事。兴起北榭，立宫造殿。后燕因其故宫，建都中山。守敬按：《晋书 慕容垂载记》，建兴元年，定都中山。《寰宇记》引《十六国春秋》，慕容垂燕元玺二年十二月，定都中山。小城之南，更筑隔城，兴复宫观。今府榭犹传故制。朱此下有昔耿伯昭云二十七字，赵、戴移前。自汉及燕，朱汉讹作漠，全氏校改汉云：谓汉中山国及后燕也。涿滱水径石窦，赵云：涿字疑误，戴作池水径石窦。守敬按：戴改亦非也。石窦既毁，池道亦绝，水潜流出城，潭积微涨，涓水东北注于滱。朱作渭，《笺》曰：渭字误，宋本作涓以其潜流，故涓涓然细也。赵、戴改涓。守敬按：《大典》本、明抄本并作涓。石窦既毁，滱水不复入城，黑水盛时，潜流出城，但涓水注滱而已，不复称卢水。
滱水又东，径汉哀王陵北，守敬按：陵当在今定州东。冢有二坟，故世谓之两女陵，非也。哀王是靖王之孙，当作子。康王之子当作父。也。赵云：按《汉表》，靖王之子曰哀王，哀王之子曰王。
滱水又东，右会长星沟，沟出上曲阳县。县详下。西北长星渚，朱出讹作在，赵同，戴改。会贞按：《元和志》，长星沟水在恒阳县西北十七里。唐恒阳县即故上曲阳，今为曲阳东三里之小青河。渚水东流，又合洛光水，水出洛光沟，朱沟讹作涓，赵据《名胜志》引改，戴改同。东入
长星水，乱流东径恒山下庙北。汉末丧乱，山道不通，此旧有下阶神殿，中世以来岁书法族焉。何焯曰：此十六字疑。晋、魏改有东西二庙，庙前有碑阙，坛场列柏焉。朱列柏讹作相列，赵同，戴改。守敬按：《大典》本、明抄本并作列柏。赵云，顾炎武《北岳辨》云，汉书云，常山之祠，于上曲阳。应劭《风俗通》云，庙在中山上曲阳。《后汉书》，章帝元和三年春二月戊辰幸中山，遣使者祠北岳于上曲阳。《郡国志》，中山国上曲阳，故属常山。恒山在西北，则其来旧矣。《水经注》乃谓此为恒山下庙，汉末丧乱，山道不通，而祭之于此。则不知班氏已先言之，乃孝宣之诏太常，非汉末也。守敬按：当以汉末丧乱山道不通八字，移于晋、魏云云之上，则无顾氏之疑矣。盖郦氏所称旧有，所称中世，即指孝宣以下也。《元和志》，恒岳下庙在恒阳县西四十步。《梦溪笔谈》，祠旧在山下。亦曰北岳庙，晋王存勖灭燕，还过定州，与王处直谒庙，是也。石晋之后，稍迁近里，其地谓之神棚。今北岳在曲阳县治西。其水又东径上曲阳县故城北，本岳牧朝宿之邑也。会贞按：《史记 武帝纪》，诏曰，古者天子五载一巡狩，诸侯有朝宿地。古者，天子巡狩，常以岁十一月至于北岳，《虞书 舜典》。侯、伯皆有汤沐邑以自斋洁。会贞按：《公羊传》，郑伯使宛来归邴。邴者何？郑汤沐之邑也。天子有事于泰山，诸侯皆从，泰山之下，诸侯皆有汤沐之邑焉。则北岳亦然。周昭王南征不还，《左传 僖四年》。巡狩礼废，邑郭仍存。秦罢井田，因以立县，城在山曲之阳，朱城作县，戴改。是曰曲阳，有下，会贞按：汉巨鹿郡有下
曲阳。故此为上矣。会贞按：前汉县属常山郡，后汉属中山国，魏[《畿辅志》魏改属常山。]晋，复属常山。后魏复属中山。故城在今曲阳县西四里，后魏移今治。王莽之常山亭也。又东南流，胡泉水注之。水首受胡泉，朱脱水首二字，全、赵、戴增。径上曲阳县南，又东径平乐亭北，会贞按：《地形志》，上曲阳有平乐城，[三一]即此。左会长星川，东南径卢奴城南，又东北，川渠之左，有张氏墓冢，有《汉上谷太守议郎张平仲碑》，光和中立。会贞按：《天下碑录》，汉上谷太守《张●碑》在定州安喜县东六里。《宝刻丛编》引《访碑录》同。考字书无●字，岂即平仲二字之误欤？川渠又东北合滱水，水有穷通，不常津注。
又东过安喜县南，朱过讹作径。赵、戴改。又喜，赵、戴改憙，下同。守敬按：《汉志》作憙，《续汉志》作熹，《元和志》、《寰宇记》并云，后汉改安险为安喜。《晋志 地形志》作喜。
县故安险也，守敬按：前汉安险县，属中山国。《续汉志》，安熹本安险。其地临险，守敬按：此下四险字，朱并作崄。全、戴改。有井、涂之难。守敬按：《淮南子》，何谓九塞？曰太汾、渑阨、荆坑、方城、殽阪、井陉、令疵、句注、居庸。《春秋 昭公四年》，司马侯曰，四岳、三涂、阳城、太室、荆山、中南，九州岛之险也。郦氏所云井涂之难，当指井陉、三涂言。汉武帝元朔五年，封中山靖王子刘应为侯国，守敬按：《史》、《汉表》同。王莽更名宁险，汉章帝改曰安喜。守敬按：《汉志》
颜《注》引应劭此说，《续汉志》同。后汉、魏、晋、后魏县并属中山。《地形志》，安喜有安喜城，在今定州东三十里。《中山记》曰：县在唐水之曲，朱曲讹作西，赵同，戴改。会贞按：明抄本作曲，上文叙唐水注滱水，云自上历下，通禅唐川之兼称，此所谓唐水，指滱水也。《经》言滱水东过安喜县南，则县在水之北，不得在水之西。山高岸险，故曰安险；邑丰民安，改曰安喜。秦氏建元中，唐水泛涨，朱作长，《笺》曰：宋本作涨。戴、赵改。守敬按：《大典》本、明抄本并作涨。高岸崩颓，城角之下，有大积木，交横如梁柱焉。后燕之初，此木尚在，未知所从。守敬按：《隋图经》云，唐河即滱水，是。苻秦建元元年，高岸崩颓若城角，下有大积木，交横如梁柱，竟莫知所来。《隋图经》称建元元年，比此《注》为详，其言高岸崩颓若城角，与此实指城角之下异。余考记稽疑，盖城地当初，山水渀荡，漂沦巨栰，阜积于斯，沙息壤加，渐以成地。朱以上脱一字，成地讹作城池，《笺》曰：谢云，宋本作加以成地。赵云：按谢改池作地，是也，云加以城地，则误矣。加字属上读，以城上落重字。当作沙息壤加，重以城地，板筑既兴，沙息壤加者，谓水漂沙去，用成沃壤，若连下读，则沙息壤，三字如何成文。守敬按：全不如戴作渐以成地为惬惬。
滱水又东径乡城北，旧卢奴之乡也。朱旧上衍有字，赵改古，戴删。《中山记》曰：卢奴有三乡，会贞按：《地形志》，卢奴有焉卿城，卿与乡形近，当乡之误，此乡城旧隶卢奴，后隶安喜，而焉乡城则属卢奴，其非此乡城无疑。据《注》卢奴之三乡，惟割其一隶安喜，卢奴尚有二乡，焉乡其卢
奴二乡之一乎？斯其一焉。后隶安喜，城郭南有汉明帝时《孝子王立碑》。朱明帝时讹作朝时，戴改，赵改同。守敬按：《隶释》载《水经注》安喜县有汉明帝时《孝子王立碑》。戴盖据《隶释》改，赵不言所出，为赵本袭戴无疑。[三二]
又东过安国县北。守敬按：两汉、魏县属中山，晋属博陵，后魏太平真君七年省，景明二年复置，仍属博陵。《地形志》，安国有安国城。安国城即《注》之安郭亭。据《注》亭在县东，盖后魏景明时复置县移治也，魏县在今祁州东南六里。
滱水历县东，分为二水，一水枝分，东南流，径解渎亭南。守敬按：《通典》，汉解渎亭在义丰县东北。《元和志》，解渎故城在义丰县东北九里。《寰宇记》，在蒲阴县东北九里。在今祁州东北。汉顺帝阳嘉元年，封河间孝王子淑于解渎亭，为侯国，守敬按：《后汉书 章帝八王传》，河间孝王开子淑，[三三]封解渎亭侯。孙宏，即灵帝也。又东南径任邱城南，守敬按：《寰宇记》，任邱古城在任邱县南二十六里。《三郡记》云，汉元始二年，巡检海使中郎将任邱筑此城，以防海寇，即以为名，后汉桓帝崩，无子，太后使太尉窦武，诣河间，迎灵帝，乃居此城。羣臣至此朝诣，又谓之谒城。《一统志》疑之，谓灵帝自解渎亭侯入立，亭在今祁州界，去河间殊远，羣臣来迎，不应至此。今观《注》叙滱水枝津东南径任邱城，在径解渎亭后，安郭亭前，则城当在今祁州境，与《寰宇记》异。又东南径安郭亭南。汉武帝元朔五年，封中山靖王子刘博为侯国。朱博
作传富，《笺》曰：《汉书 王子侯表》，安郭于侯传富，中山靖王子也。古本作刘博，字误。赵云：沈氏曰，《史表》作安郭侯博，此从《汉表》，《索隐》曰，表在涿郡，而善长以为即中山之安国。《地理志》涿郡无安郭县，疑是乡亭之名。守敬按：《大典》本、黄本并作博。郦原从《史表》，赵引沈氏谓从《汉表》，误。戴亦改传富而不从《大典》，可怪也。《汉志》中山国有安国县。《史》、《汉表》并作安郭，《水经》作安国，《注》作安郭，郦意盖以国、郭通用。而《汉表》在涿郡。《地形志》，安国有安国城，是安国县，后魏有移徙。《注》之安郭亭，在安国县东，为前汉之城无疑。其地尤与涿郡相接，可知安郭先属涿郡，后度中山。沈氏疑安郭为乡亭之名，是分安国、安郭为二，非也。
其水又东南流入于虖池，滱水又东北流，径解渎亭北，而东北注也。朱注下作之矣二字，赵同。戴删二字。会贞按：此叙滱水正流，之字为衍文，当矣。然戴氏全删二字亦未合，准以郦氏辞例，注下当作也字，今订。
又东过博陵县南。赵云：按博陵为桓帝更名，又在王忠文所指顺帝之后。[三四]守敬按：《水经》为三国魏人所撰，广魏、魏宁诸条有明征。赵氏盖泥桑钦之说，故云然。
滱水东北，径蠡吾县故城南。《地理风俗记》曰：县故饶阳饶阳县详《浊漳水注》。之下乡者也。自河间分属博陵。[三五]会贞按：《汉书 赵广传》，县故属河间，班《志》县属涿郡，是汉先属河间，后属涿郡。此博陵二字，当涿郡之误。至后汉桓帝时方有博陵郡，如谓县尝属之，则《续汉志》县属中山，又不得云自河间分属博陵也。魏仍属中山，晋、后魏属高阳。《地形志》，蠡吾有蠡吾城，城
在今博野县西。汉安帝永初七年，封河间王开子翼为都乡侯，沈氏曰：永初当作元初，翼由县侯贬，非封也。守敬按：朱作永初七年，非。赵从沈氏说，谓永初当作元初，戴据改，亦非。盖由误读《后汉书 河间孝王开传》也。《传》前云，永宁元年，邓太后封开子翼为平原王。后言元初六年，邓太后征翼诣京师，奇其容仪，故以为平原王胜后。岁余，太后崩，贬为都乡侯。是谓元初六年征，永宁元年封平原，永宁二年贬都乡也。又考《邓皇后纪》，永宁二年三月崩。《安帝纪》建光元年下，三月，邓太后崩，五月，贬平原王翼为都乡侯，七月，改元建光，则贬时为永宁二年。此永初七年确为永宁二年之误，沈氏等不知《开传》岁余指永宁，而以为指元初，疏矣。顺帝永建五年更为侯国也。守敬按：永建五年，父开上书，愿分蠡吾县以封翼，故得更为侯国。
又东北，径博陵县故城南，朱脱东北二字，赵同，戴增。即古陆城，戴改城作成。守敬按：汉县属中山国，后汉废，在今蠡县南十五里。汉武帝元朔二年，封中山靖王子刘贞为侯国者也。全云：《汉表》作陆城，在涿郡，当从《史表》作陉城。《汉书 田叔传》亦作陉城。赵云：按《地理志》，涿郡无陆城。陆城，中山国之属县也。下云博陵，《史记》蠡吾故县，蠡吾属涿郡，故《表》云涿也。二县川土相邻矣。守敬按：戴据《汉志》，改城作成，然成、城古通用，故《汉表》作陆城。《索隐》于《田叔传》，陉城，陉音刑，云县名，属中山。是所见本《汉志》异。《蜀志 先主传》，贞为昭烈之祖，封涿陆城亭侯，并作城。钱大昕曰，陆城本中山之地，贞以王子封侯，改隶涿郡，其后失侯，地入于汉为县。宣、
元之世，中山王绝而更封，仍以县还中山也。《地理风俗记》曰：博陵县，《史记》蠡吾故县矣。汉质帝本初元年，继孝冲为帝，赵云：何氏曰，是桓帝继质帝，郦氏误记。追尊父翼陵曰博陵，因以为县，又置郡焉，守敬按：《寰宇记》引《十三州志》，本初元年，蠡吾侯志继孝质，是为孝桓帝。追尊皇考蠡吾侯翼为孝崇皇帝，陵曰博陵，因以为郡。盖郦氏所据，当本是孝桓继为帝，传抄误作继孝冲为帝耳。《桓帝纪》，分中山置博陵郡，在延熹元年。建宁四年，有博陵太守孔彪碑，《续汉志》以顺帝为继，故无此郡。汉末，罢还安平。守敬按：《魏志 常林传》，建安初，魏武迁林为博陵太守，十八年省州，并郡。《献帝起居注》所载，冀州统郡，其一博陵，迨入魏遂无可考，则郦氏所谓汉末罢还安平者，信矣。《舆地广记》，晋改博陵为博陆。晋太始元年复为国，今谓是城为博野城。[三六]朱年上无元字，国误郡，赵、戴同。守敬按：《晋志》高阳国治博陆，太始元年置。《晋宗室传》，司马珪，武帝受禅，进封高阳国王。是《注》文当作太始元年复为国，今订。后魏改县为博野，属高阳郡。《地形志》，饶阳有博陵城，博野有博陆城，是县城屡有迁徙，即今蠡县治。
滱水又东北，径侯世县故城南，朱作故南城，《笺》曰：谢云，疑作故城南。全、赵、戴改。全并改世为井，云：侯世不知何时之县？《寰宇记》定远军、东光县有候井城，引《郡国县道记》云，后汉省，旧地理书并失其所在，[三七]以理推之，盖在今弓高县西北三十五里，房将池侧，置县，谓之候井。《地理志》河间国之第二县曰候井，其即侯世欤？赵云：按非也。侯世县故城在蠡县东北，候井废县在东
光县西，两地悬殊，岂可混而为一乎？会贞按：《地形志》博野有候城，疑即侯世城也。[三八]又东北径陵阳亭东，又北，左会博水。水出望都县，会贞按：今为望都县之庆都河。东南流，径其县故城南，会贞按：两汉、魏、晋县属中山国，后魏属北平郡，在今望都县西北三十里，《注》前云高昌城，或望都之故城。王莽更名曰顺调矣。又东南潜入地下。博水又东南循渎，重源涌发，朱循讹作于，赵同，戴改。会贞按：下称其水又伏流循渎云云，正承此言，则戴改循是也。东南径三梁亭南，会贞按：亭在今望都县东。疑即古勺梁也。《竹书纪年》曰：燕人伐赵，围浊鹿。赵灵王赵、戴于灵上增武字。守敬按：今本《竹书》无武字，古书于武灵王，或称武王，或称灵王，或称武侯，此不必增武字。又今本《纪年》系此于周显王十七年，是当赵成侯二十三年，下距武灵之立，且二十七年，其为误系无疑。及代人救浊鹿，败燕师于勺梁者也。朱《笺》曰：古本作败燕师于勺燕，而《竹书》但云败燕师于勺，吴管改作勺梁，是也。今广昌东岭广昌县详《巨马水注》。会贞按：广昌东岭，即后文所谓广昌岭也。之东有山，俗名之曰浊鹿罗。全改罗作冈，戴改作逻。赵云：按罗与逻通，遮逻也。浊鹿逻如《魏书 章武王融传》白牛逻之类。又《赵郡王干传》云，以驲逻无兵。盖戍守之别名也。会贞按：《汉书 武帝纪》，元封四年，历浊鹿鸣泽。服虔谓独鹿，山名，在 县北界，正在广昌东岭之东。独与浊形声并近，独鹿即浊鹿也。《圣水注》言独树水出 县北山，独树水当独鹿
水之变音，[说见彼篇。]而此又言俗名山为浊鹿罗，盖独鹿、浊鹿通称，故《竹书》谓之浊鹿，《汉书》又谓之独鹿，当郦氏时，水谓之独树水，山又谓之浊鹿山也。城地不远，朱误以上罗字下属，又讹城为地，《笺》曰：罗地字有脱误，未详。赵、戴改地作城。土势相邻，以此推之，或近是矣，所未详也。博水又东南，径谷梁亭南，又东径阳城县，会贞按：据后文称阳城县故城，又引《郡国志》蒲阴有阳城，是当为前汉废县，而《汉志》不载。散为泽渚，渚水潴涨，朱作●涨，《笺》曰：谢云，宋本作 张，戴、赵改。方广数里，朱脱广字，赵据《名胜志》引此增，戴增同。匪直蒲笋是丰，实亦偏饶菱藕，至若娈童角，朱《笺》曰：古本作娈童及，当是少之讹。吴改作角。赵改作女，云：按孙潜校改友，不如杨慎引此文作女为善。全改作女，戴又改娈婉童，以及字属下。弱年崽子，朱崽作女，《笺》曰：一作崽，音宰。戴、赵改。戴云：《方言》，江湘之间，凡言是子谓之崽。[三九]《广韵》，山皆切，呼彼之称。或单舟采菱，或 舸折芰，朱讹作艾，《笺》曰：当作芰。戴、赵改。会贞按：明抄本作芰。长歌阳春，爱深渌戴改作绿。水，掇拾者不言疲，谣咏者自流响，朱自下脱二字，《笺》曰：疑脱相和二字。全、赵依增。戴增流响二字。于时行旅过瞩，亦有慰于 望矣，世谓之为阳城淀也。会贞按：《元和志》、《寰宇记》并云，阳城淀在望都县东南七里，周围三十里，莞蒲菱芡，靡所不生，唐、宋望都县即今县治。阳城
县故城近在西北，故陂得其名焉。《郡国志》曰：蒲阴县县详后。有阳城者也。会贞按：《通鉴》晋隆安元年，燕主宝遣赵王麟攻阳城，[四〇]即此。今城在县东南三十里。会贞按：在今完县东南五十里。其水又伏流循渎，屈清梁亭西北，会贞按：《通鉴》晋永和六年，燕王隽伐赵，军至清梁。胡氏引《水经》此《注》注清梁亭。重源又发。博水二字当衍。又东径白堤亭南，朱白讹作自，赵据《名胜志》引此改。全、戴改同。会贞按：宋咸平六年，王继忠与辽战于康村，傍西山而北，至白城。即白堤亭也，在今清苑县西南三十里。又东径广望县故城北，会贞按：前汉县属涿郡，后汉废，在今清苑县西南五十里。汉武帝元朔二年，封中山靖王子刘忠为侯国。会贞按：《史表》作刘安中，此从《汉表》。又东合堀沟，朱堀作崛，《笺》曰：古本作堀。戴、赵改。守敬按：《大典》本、明抄本并作堀。沟上承清梁陂。又北径清凉城东，朱凉讹作源，全、赵同，戴改。守敬按：《寰宇记》，后汉初，王梁驻军避暑于此，因城其地，目曰清凉。[四一]《地形志》，蠡吾有清凉城。《蠡县志》，城在县西二十里，即上文之清梁亭也。《方舆纪要》，分清梁城，清凉城为二，误矣。即将梁也。汉武帝元朔二年，封中山靖王子刘朝平为侯国。会贞按：《史》、《汉表》同。其水东北入博水，博水又东北，左则濡水注之。戴云，按此南濡水，今名祁水。会贞按：《元和志》、《寰宇记》并云，濡水在北平县西
五里。唐、宋之北平，即故蒲阴，与《注》言濡水出蒲阴西合。今又为完县，故知完县西之祁水，即濡水也。水出蒲阴县西、昌安郭南。会贞按：《地形志》蒲阴有安国城，安国即安郭也。昌与亭形近，疑《注》本作安郭亭，传抄者误亭为昌，后人又移于安字上也。《中山记》曰：郭东有舜氏甘泉，守敬按：《一统志》，今完县西北三里有甘城村。有舜及二妃祠。稽诸传记，朱诸下衍子字，赵、戴删。无闻此处，世代云远，朱云作又，《笺》曰：谢云，宋本作云，疑作久。全、赵作又，戴作云。异说之来，于是乎在矣。其水自源东，径其县故城南，守敬按：蒲阴县之先为曲逆，其县故城，本曲逆城也，故下追述曲逆事。枉渚回湍，率多曲复，守敬按：郦《注 序》有云，枉渚交奇，洄湍决复。亦谓之为曲逆水也。张晏曰：濡水于城北，朱濡讹作湍，赵、戴依《汉志 注》改，下并同。曲而西流，是受此名。守敬按：《汉志》颜《注》引张说同。今水东至满城县境为方顺河，土人以曲逆之名不美，改曲为方，改逆为顺也。故县亦因水名而氏曲逆矣。守敬按：秦县，汉属中山国，后汉改蒲阴，详后。在今完县东南。《春秋左传 哀公四年》，齐国夏伐晋，取曲逆，是也。沈氏曰：《左传》是取逆畤，岂即曲逆耶？杜预曰，晋邑。汉高帝击韩王信，自代过曲逆，上其城，望室宇甚多，守敬按：《史》、《汉》多作大。曰：壮哉！吾行天下，惟洛阳与是耳。诏以封陈平为曲逆
侯。守敬按：见《史记 陈平世家》，平之封，《史》、《汉表》以为高帝六年，然击韩王信乃七年事。王莽更名顺平。濡水又东，与苏水合，水出县西南近山，守敬按：今唐县之东北，完县之西南，有马耳山，石臼泉出焉，东会方顺河，盖即苏水也。东北流，径尧姑亭南，朱姑讹作始，赵、戴改。守敬按：姑亭在望都城东，详前。又东径其县入濡。濡水又东，得蒲水口。水出西北蒲阳山，守敬按：《汉志》，蒲水出曲逆县蒲阳山。《元和志》，山在北平县西北四十里。今谓之白崖山，在完县西北。西南流，积水成渊，东西一百步，南北百余步，深而不测。其水又东南流，戴改其作蒲。水侧有古神祠，会贞按：《地形志》，蒲阴县有安阳赤泉神，疑赤为亭之误，谓下安阳亭，泉神，即此水侧神祠也。世谓之为百祠，亦曰蒲上祠，所未详也。又南径安阳亭东。赵改安阳作阳安，下同，云：以《郡国志》校正。《汉书 王子侯表》有易安侯平，赵敬肃王子，武帝元朔元年封，即此阳安也。而世本俱误作易安，非矣。戴改作阳安。守敬按：《地形志》，蒲阴有安阳亭，指此安阳，与《注》文合。又《元和志》，安阳故关在北平县西北二十五里。]《寰宇记》同。]《新唐志》，北平县西北有安阳故关。然则《郡国志 注》作阳安，误。且《汉表》本作易安，不作昜安，昜安在鄗，去此甚远，赵改易作昜，尤为附会。戴亦贸然改阳安，此亦戴袭赵之证。亭在今完县西北。《晋书地道记》曰：蒲阴县有安阳关，守敬按：今本《郡国志 注》
误作阳安关，当以此正之。盖安阳关都尉治。世俗名斯川为安阳圹。蒲水又东南历圹，径安阳关下，守敬按：关在今完县西北。俗名关睾为唐头坂。朱睾讹作睪，全改，赵、戴作皋，皋、睾同。守敬按：《一统志》引此名上有俗字，今从之。出关北流，又东流，径夏屋故城，实中险绝。《竹书纪年》曰：魏殷臣、赵公孙裒近本作衰。伐燕还，取夏屋城曲逆者也。守敬按：今本《竹书》系于周显王二十一年，当梁惠王二十三年。其城东侧，因阿仍墉，筑一城，世谓之寡妇城。贾复从光武追铜马、五幡于北平所作也。世俗音转，故有是名矣。《巵林》曰，考《地形志》，太原、广武县有贾屋山，《注》云，即《史记》赵简子登夏屋者。按此则夏盖读作贾，故夏屋转为贾屋，又变为贾复，而贾复更讹为寡妇也。考古证今，此城盖只夏屋城耳。郦谓贾复筑之，亦穿凿之甚。赵云：按周说固精审，然《汝水注》云桓水二源，奇导于贾复城，复南击郾所筑也。俗语讹谬，谓之寡妇城。以寡妇为贾复，是一佳证。且贾屋，山名。贾复，城名，固未可合而为一也。汉广武县在今山西代州西十五里，有广武故城，而贾复城在今直隶保定府完县，西南至唐县四十里。方叔以并州之山镇，当冀城之城地，可谓不思之甚。全云：曲逆有地名夏屋，见《竹书》，周氏以广武之夏屋当之，宜为稽古者所非。然赵氏亦忘曲逆之本有夏屋，而以为异地，则以五十步笑百步矣。守敬按：《后汉书 光武帝纪》，建武元年，北击尤来、大抢、五幡于元氏，追至右[字衍。]北平，连破之。不言复从。《复传》亦不言从光武追铜马、五幡于北平。故钱大昕《养新录》曰，夏之言假也，
陈郡阳夏县，夏读如贾，贾寡声相近，北音读屋如乌，与妇音相似，则夏屋之为寡妇，不必因于贾复也。而《元和志》、《寰宇记》，寡妇故城下，并叙贾复事，与《注》文略同。盖疑以传疑耳。惟《地形志》云，唐县有寡妇城。李宏宪、乐永言亦谓城在唐县北九里，则在今唐县北。而此《注》叙夏屋故城于蒲水东径安阳关之后，当在今完县之北，亦不合。其水又东南流，径蒲阴县故城北。《地理志》曰：城在蒲水之阴。[四二]赵云：《汉志 注》，此是张晏说。汉章帝元和三年，行巡北岳，朱讹作章和二年，赵、戴同。会贞按：《后汉书 章帝纪》，章和二年春，崩。无行巡北岳事。惟元和三年幸中山，遣使者祠北岳，则章和二年为元和三年之误无疑，今订。以曲逆名不善，因山水之名，改曰蒲阴焉。守敬按：《续汉志》但云章帝更名。《寰宇记》引《十三州志》，后汉章帝巡北岳，以曲逆名不善，改为蒲阴，则郦本阚说。后汉、魏、晋县并属中山国。后魏属北平郡。《地形志》，蒲阴有蒲阴城。蒲阴城当即曲逆城，至魏则县有迁徙，非复故城矣。水右合鱼水。水出北平县县详后。西南鱼山，会贞按：今满城县西北五里有鱼条山，形如巨鱼。《一统志》谓即此《注》之鱼山。然山在今完县之东北。考蒲水在今完县北，而鱼水在蒲水之右，东流注蒲水，则鱼水不得出完县之东北，审矣。是鱼条山非古鱼山也。鱼山当在今满城之西，[四三]完县之西北。山石若巨鱼，朱讹作山石善巨焉，《笺》曰：鱼山以下，疑有讹误。赵改作山石若巨鱼，云：以《寰宇记》校正。戴同，全又依《寰宇记》石上增有字。会贞按：《御览》六十四引作山石若巨鱼，无有字。水发其下，故世俗以物
色名川。又东流注于蒲水，又东入濡。故《地理志》曰，蒲水，苏水，并从县东入濡水。守敬按：《汉志》曲逆县下文。又东北径乐城南，守敬按：《一统志》，《汉书》高帝十年，过赵，问乐毅后，得其孙叔，封之乐乡，号曰华成君。《水经注》濡水东北径乐城南，即此。后魏始置乐乡县，北齐省入永宁。《寰宇记》故城在清苑县东南三十里，而《地形志》以前汉属信都之乐乡县为此乐乡，误。《旧唐志》、《寰宇记》亦沿其误。按宋初，清苑县即今县治。又东入博水，自下博水亦兼濡水通称矣。《春秋 昭公七年》，齐与燕会于濡上。朱上作水，赵据《左传》改，戴改同，戴并改会作盟。杜预曰：濡水出高昜县，朱《笺》曰：昜当作阳。赵云，昜、古阳字。《汉志》涿郡高阳县，应劭曰在高河之阳。《左传 正义》，今按高阳无此水也。水源皆出于山，其出平地者，皆是山中平地。燕、赵之界，无泉出者，未知杜言何所案据？盖孔氏不知此濡水之所出，观郦《注》自有泉源，其后名曰祁水，又谓之南濡也。然杜《注》以为出高阳则非。会贞按：汉县属涿郡，后汉、魏属河间，晋属高阳国，后魏为高阳郡治，在今高阳县东二十五里。东北至河间鄚县入易水，鄚县详《易水注》。是濡水与虖池、滱、易，互举通称矣。朱此下有《地形志》曰博水东至高阳入河十二字，赵同，系重出衍文。戴删。博水又东北，徐水注之。水西出广昌县东南大岭下，世谓之广昌岭。岭高四十余里，二十里中，委折五回，方得达其上岭，赵得作能，岭
作顶。故岭有五回之名。守敬按：《隋志》，易县有五回岭。《元和志》，岭在满城县西北五十里，高四十许里。《寰宇记》，五回山在废五回县西九十里。在今易州西南接满城县界。赵云，《寰宇记》，满城县下，引《水经注》云，五回山南七里，有斗鸡台，传云燕太子丹斗鸡于此。今本无之，全补。下望层山，盛若蚁垤，朱作蛭，《笺》曰：宋本作咸若蚁垤。赵云：按《博雅》，盛，多也，言层山之多如蚁封也，盛字不误。会贞按：《大典》本、明抄本并作盛。《明一统志》云，若蚁垤然。[四四]实兼孤山之称，亦峻竦也。朱竦作●，《笺》曰：谢云，疑作峻嵊。赵云：按《广韵》，嵊音盛，山名，在剡县，与上峻义不合。《类篇》，埬音冻，山脊也，峻岽，山之最高处也。谢说非。戴改竦，会贞按：峻岽虽通，亦太离奇，且●乃后起之字。考《沮水注》：高峰霞举，峻竦层云，戴改竦是也。徐水三源奇发，齐泻一涧，会贞按：《明一统志》，雷溪，在易州西南，发源五回岭，即徐河上流，滩石湍急，声闻数里，如雷鸣然，可想奇发之状。又引元刘因《观雷溪杂言》云，三江泻天怒，合为一水东南来。则三源齐泻一涧之明征也。东流北转，径东山下。水西有《御射碑》。徐水又北流，西屈径南岩下。戴改岩作崖。水阴又有一碑。徐水又随山南转，径东岩下，水际又有一碑。凡此三铭，皆翼对层峦，朱峦作岩。赵改云：《名胜志》引作峦，下云岩障深高，故知峦字为是。严障深高，壁立霞峙。朱作跱，《笺》曰：宋本作峙。戴、赵改。守敬按：《大典》本、明抄本并作峙。石文云：皇帝
以太延元年十二月，[四五]车驾东巡，径五回之险邃。朱邃讹作途，赵据《名胜志》引改。戴改同。览崇岸之竦峙，乃停驾路侧，援弓而射之，飞矢踰于岩山，赵云：按此下有缺文。《寰宇记》满城县五回山，引此碑云，飞矢踰于岩山三百余步，后镇军将军定州刺史乐良公乞文于射所立碑，中山安喜贾聪书。足补此《注》之逸。会贞按：《魏书 世祖纪》太延元年十二月，不载此事。刊石用赞元功。夹碑并有层台二所，即御射处也。碑阴皆列树碑官名。徐水屈东北径郎山，全、赵、戴移屈字于东北之下。会贞按：非也。《浪水经》称涅水屈北入员水，《河水注》引《释氏西域记》，河水东流三千里，至于阗，屈东北流者也。皆与此同，则此作屈东北不误。《隋志》，永乐有郎山。《新唐志》，满城有郎山。《寰宇记》，山在易县西南四十里。在今易州西南，接清苑县界。又屈径其山南，众岑竞举，[四六]朱讹作岑山岑竞举。赵云：《名胜志》引此衍上岑字。《初学记》引此作众崖竞举。于文是众岑竞举。戴依改。若竖鸟翅，立石崭岩，亦如剑杪，会贞按：《明一统志》，其峰尖锐如削。引元刘因《游郎山杂言》有平地拔起不倾侧，及长剑倚天立等句。极地险之崇峭。汉武之世，戾太子以巫蛊出奔，其子远遁斯山，故世有郎山之名。山南有《郎山君碑》，朱南讹作内，脱君字，赵、戴改增。事具其文。朱作事其文，《笺》曰：一作事具于文。赵依增，戴增其字。全云：此是缪说。汉燕刺王之墓曰戾陵，或是刺王之子
耳。守敬按：郦氏言事具其文，则碑言是戾太子之子，非郦氏揣度之辞，若谓是燕刺王之子，尤附会矣。徐水又径郎山君中子，触锋将军庙南。朱中子讹作子中，庙讹作广。赵改云：下云是太白君碑，郎山君之元子也。据此当作郎山君中子，广当作庙。赵改同。庙前有碑，晋惠帝永康元年八月十四日壬寅，发诏锡君父子祠。其碑，刘曜光初七年全云：中山之碑，何以有刘曜纪年？不可晓也。守敬按：下文有共修旧碑之语，则以刘曜纪年，有何不可？前顿邱太守郎宣、朱顿邱讹作颍邱，赵据《晋志》改顿邱，戴改同。北平太守阳平包振等，共修旧碑，刻石树颂焉。徐水又径北平县县界，守敬按：两汉、魏、晋县属中山国，后魏属北平郡。《地形志》，北平有北平城。城在今满城县北。有汉熹平四年幽、冀二州以戊子诏书，朱戊讹作代，《笺》曰：以代子语有讹脱，盖是二州争竞，事闻于朝，故诏书令之立石标界耳。赵据《隶释》载此文改戊子，云：盖诏书以是日下也。戴改同。遣冀州从事王球、幽州从事张●戴改昭。守敬按：《隶释》作昭，戴氏所本。《大典》本、明抄本并作●。郡县分境，立石标界，具揭石文也。会贞按：《隶释》矣作也。后汉时，此地东为涿郡之北新城县，属幽州，西为中山之北平县，属冀州，两县之间，是幽、冀二州分界处。徐水又东南流，历石门中，世俗谓之龙门也。其山上合下开，开处高六丈，飞水历其间，南出，乘崖朱《笺》曰：乘疑作垂。赵云：乘字不误。会贞按：《清水注》瀑布乘岩，
与此同。倾涧，泄注朱涧作澜，泄作泄，《笺》曰：克家云，泄疑作泻。戴改澜作涧，改泄作泄。赵云：会稽五泄，即瀑布也。此水乘崖注下，与泄溪同义，无可疑者。七丈有余，渀荡之音，奇为壮猛。触石成井，水深不测，素波自激，涛襄四陆，瞰之者惊神，临之者骇魄矣。东南出山，径其城中，[四七]会贞按：此北平县城也，详上。有故碑是《太白君碑》，郎山君之元子也，其水又东流，汉光武追铜马五幡于北平，破之顺水北，戴之下增于字。会贞按：惠栋《后汉书补注》、袁《纪》及《耿弇传》，顺皆作慎。章怀云，作慎者误也。未审，说见《淮水》篇慎阳下。乘胜追北，为其所败。短兵相接，《光武纪》无相字。光武自投崖下，《光武纪》崖下作高岸。遇突骑王丰，于是授马，退保范阳。朱退讹作进，赵云：《后汉书 光武帝纪》归保范阳，不得言进，《方舆纪要》作退保范阳，是矣。顺水盖徐水之别名也。[四八]徐水又东，径蒲成北，赵云：按蒲城，今直隶之满城县也。蒲、满字本易淆。《保定府志》及《满城县志》，皆不能识其受氏之故。或以为秦邑，又以为张苍封北平侯，子孙满邑，因名。皆燕说也。《新唐书 地理志》、《寰宇记》并云，唐天宝元年，始立是邑，不知元魏时已有蒲城之号。善长生于拓跋朝，其言非缪。《元和志》，满城县本汉北平县地，后魏于此置永乐县，天宝元年改为满城，以县北故满城为名。[四九]夫曰故蒲城，则非自唐始矣。蒲城之称，唯《元和志》及《旧唐书》同于郦《注》，其它纪载，莫不从满城之讹。章怀《后汉书 注》云，前书音义曰，蒲阳山，蒲水所出，在今定州北平县西。又云，《东观汉记》
作蒲，本多作满字者，误也。《北史 魏陈留王虔传》，兄觊，从平中山，以功赐爵蒲城侯。会贞按：城在今满城县东北十里。又东径清苑城，守敬按：后魏置清苑县，属高阳郡，在今清苑县东北七里。又东南与沈水合。朱脱合字，赵据孙潜校增，戴增同，据《汉书》改沈作卢。会贞按：前文叙卢水注滱水，谓卢水在卢奴，而驳《地理志》卢水出北平之说，岂又以此水为卢水乎？则原本作沈是，戴改非也，《寰宇记》，沈水在清苑县北。《金 地理志》，清苑有沈水，乃此书沈水之确证。水出蒲城西，朱脱水字、城字，赵据孙潜校增，全、戴增同。会贞按：今清苑河源出清苑县西三十里鸡拒泉，即沈水。俗谓之泉头水也。《地理志》曰：北平县有卢水，朱作沈水，下有东入河三字。赵同。戴改沈作卢，删三字。会贞按：《大典》本、明抄本并作卢水。郦氏本以沈水驳《汉志》之卢水，故引此句为下文张本，不必录全文，戴改、删皆是也。即是水也。全云：按班《志》无沈水，疑是脱文。会贞按：全说非也。班《志》之卢水，郦氏以为沈水，故此引《地理志》，谓卢水即沈水，非班《志》又有沈水也。东径其城，又东南，左入徐水。《地理志》曰：东至高阳县详前。入博，朱作入河，赵同。戴改河作博，云：今《汉书》各本亦讹。守敬按：戴改是也。观下文徐水入博，博水入滱，则沈水去河甚远，不得入河。今不能也。守敬按：沈水本至高阳入博。当郦氏时，未至高阳即入徐，故云今不能也。徐水又东，左合曹水，水出西北朔宁县曹河泽，朱脱水字，朔字讹作水也二字，《笺》曰：谢云：宋本作水出西北朔宁县。赵、戴改。守敬按：朔宁县无考，郦氏不称故城，或即当时之制，而《地
形志》无之。后文王莽之朔宁，是以北新城所改。《水经注》例，不以王莽之县标水出，互详下。《金志》，遂城有漕水。《明志》，安肃曹河在南。今曹河在安肃县南三十里。东南流，左合岐山之水。守敬按：岐山水无考，当在今安肃县西。水出岐山，东径邢安城北，守敬按：邢安城无考，亦当在今安肃县西。又东南入曹河。朱南入作入南，《笺》曰：孙云，当作又东南入曹河。赵、戴改。曹水又东南，径北新城县故城南，朱南下衍河南又径北新城故城北十字。赵删河南二字，城下增县字。戴并删之。守敬按：一县两城之制，《注》中屡见，此不当删，但有讹脱耳。全、赵删河南二字，城下增县字。是也。王莽之朔宁县也。朱王上有此字，赵、戴删。赵据《汉志》改宁作平，戴改同。守敬按：上文之朔宁，或即因王莽有此县名而立，此当仍旧。凡王莽之县，《注》与今本《汉志》异者，赵皆改从《汉志》，非也。曹水又东，入于徐水。徐水朱无徐字，赵、戴增。又东南径一故城北，戴删一字。守敬按：道元不知此城之名，故称一故城，若删一字，其意不明矣。俗谓之祭隅城，所未详也。朱作祭过。赵云：按《寰宇记》引《舆地志》，樊舆城西南隅有圣女祠。女姓薛，字义姜，巨鹿人，嫁为樊舆王文妻，死于此城之隅，就而祭之，俗名祭隅城。然则是城即樊舆县之故城也。道元以祭隅为祭过，而云未详，得乐氏之书，其义始明也。戴改作祭隅。守敬按：《易水注》言樊舆城在北新城东二十里，是樊舆即祭隅，地望不差。朱作祭过，过、隅形近，为传写之误无疑。徐水又东流入博水。戴改流入二字作注字。《地理志》曰：徐水出北平，东至高阳，入于博。朱《笺》曰：博古本作河。赵云：按此
是班固原文，在中山国北平县。盖徐入博，博入河，朱氏乃欲以俗本改《汉书》耶？会贞按：《通鉴》唐武德五年及建中四年，《注》引《水经注》并作河，是胡氏所见之本作河，与《笺》所称古本同，然实误也。此句言徐水入博，下句言博水入滱，故接引《地理志》徐水入博以证之。若此作入河，则下所云又东入滱者，指何水耶？又东入滱。《地理志》曰：博水自望都东至高阳，入于河。朱《笺》曰：孙云，今曹河、徐河、唐河诸水，并合易水，经雄县，达直沽，入于海。戴改河作滱，下又增是也二字，云：今《汉书》各本亦讹。守敬按：戴氏改河为滱，似是而实非也。观此《滱水注》上文，言是濡水与滹沱、滱、易互举通称矣。又观下《巨马水注》引《地理志》曰，涞水东南至容城入于河。郦释云，河即濡水也，盖互以明会矣。则知郦氏所见《汉志》本作入河。
又东北入于易。
滱水又东北径依城北，世谓之依城河。《地说》无依城之名，朱地作他，赵、戴改。即古葛城也。《郡国志》曰：高阳有葛城，会贞按：《括地志》，故葛城一名依城，又名西阿城，在瀛州高阳县西北五十里，以徐、滱二水并过其西，[五〇]又徂经其北，曲曰阿，以齐有东阿，故曰西阿城。《寰宇记》，作葛乡城，即今安州治。燕以与赵者也。赵孝成王十九年，与燕易土，燕以葛与赵，见《史记 赵世家》，《易水注》已引。
滱水又东北，径阿陵县故城东，会贞按：前汉县属涿郡，后汉废。《寰宇记》，阿陵故城在任
邱县东北二十里。宋任邱县即今县治，则阿陵在依城之东南。滱水自依城北，东北流，当径阿陵城北，不径其东也。此东字盖北字之误。王莽之阿陆也。建武二年，更封左将军任光为侯国。朱左作岸，《笺》曰：宋本作左。 按，《後漢書》，任光為左大將軍，封武成侯，建武二年，更封阿陵侯。滱水东北至长城，注于易水者也。戴云：按此易水谓南易至文安与滹沱合者，长城在今文安县界。会贞按：《汉志》滱河东至文安入大河，《水经》言滱入易，《注》亦言滱注易。《汉志》以滱为正流，《水经注》以易为正流也。《一统志》，长城在文安县东南，接大城县界，延袤几百里，相传燕、赵分界处。考《易水注》屡言长城，燕之长城，西自今易州安肃、容城境，东抵文安。文安之长城，特燕、赵之东界耳，据彼篇易水东至文安与虖池合，其合滱水，尚未至文安也。
校记
[一]　「《御览》一百九十三引此作同」　按：《御览》卷数钞讹，「三」当作「二」。《御览》引《河北记》作「从」，此条前引《水经注》，《疏》误为「一」，故云引此（指《水经注》），今校改作《河北记》。云「同」当改作「从」。
[二]　「益才，安喜侯；显才，蒲阴侯」　按：《御览》一九二（影宋本）引《河北记》，脱仲才，「安喜」讹作「安嘉」，「蒲阴」作「蒲平」，俱误。「益」讹作「孟」，今订。
[三]　「有闳亦见《张步传》」　按：闳已见《董贤传》，范《书 张步传》有闳，莽出为东郡太守。故云「亦
见」。周氏详其本末。
[四]　「《马严传 注》有仁子术」　按：出范《书 马严传》章怀《注》引《东观记》。标点本作「述」。
[五]　「顾炎武直斥之」　按：沈炳巽引《日知录》云：「此系后人追撰妄说，不足取信。」
[六]　「班、范、荀、袁皆不及」　按：当指班固《汉书》、范晔《后汉书》、荀悦《汉纪》、袁宏《后汉纪》四书
[七]　「诱是涿人，事经明证」　按：《要删》云：「高诱为涿人，唯见于此。」误。《疏》删去此语是也。诱撰《注〈淮南子〉》叙云：「自诱之少，从故侍中同县卢君受其句读。」卢即卢植，涿郡涿县人，是其明证。杨氏曾云：「《疏》成而《要删》可废。」足见杨、熊二氏细心校勘对读者负责精神。
[八]　「今水被城东南隅」　按：「被」字，朱、沈俱讹作「破」，赵校改，全、戴改同。《疏》径改，未作记。
[九]　「又按《巨马水注》东南径范阳县故城北」　按：此下钞脱「易水注之，即此《注》所谓易水径范阳故城北」十七字，今补。
[一〇]「《十六国春秋》，慕容评谋诛垂」　按：《通鉴》一百〇二太和四年十一月记此事与《十六国春秋》同。
[一一]「尚传镌刻之石」　按：「之石」朱作「之名」。《御览》引此作「俊列之名」。依《注》上文，「郭隗乐毅之徒，邹衍剧辛之俦」，疑即所谓俊列之名矣。而《注》上文但言柱础尚存，言「镌刻」似不甚贴切。
[一二]「《御览》作虽无经记可凭」　按：影宋本《御览》作「经纪」，朱《笺》当据善本，赵故不改「纪」字。
[一三]「水出 县西……乃古遒字」　按：《汉志》「涿郡 县」下师古《注》：「 ，古遒字，音字由反。」
[一四]「四周，《元和志》周作围」　按：聚珍本《元和志》仍作「周」，或已据《水经注》校改。
[一五]「又东流，南径武遂县南」　按：朱《笺》本「径」讹作「过」，未作校记。
[一六]「《注》引《汉书》曰，王荼反」　按：《汉书 郦商传》：「燕王臧荼反」。王荼，燕王臧荼也。
[一七]「自故瓒至此亦《后汉书 瓒传》文」　按：《注》引瓒与子书袁氏之攻四语是《后汉书 瓒传》文。《魏志》裴《注》引《典略》同。
[一八]「朱祖道下有于易水上……十七字」　按：《御览》五七二作「荆轲入秦，不择日而发，太子与知谋者皆素衣冠送之于易水之上」至「宋意和之」。赵据之改燕太子为《燕丹子》。称宋以下为《燕丹子》原文。
[一九]「朱氏所指以外尚多」　按：《文选 杂歌序》作「宋如意」，宋玉《笛赋》作「宋意」，《淮南子 泰族训》作「宋意」，周弘正《咏荆轲》诗作「宋意」。又《御览》五七二《歌》三引《燕丹子》亦作「宋意」。
[二〇]「郑《注》，呕夷，即祁夷水，出平舒县」　按：《周官 职方氏》下云：「正北曰并州，其川虖池呕夷。」郑《注》：「呕夷，祁夷与？出平舒县。」清李惇曰，呕夷非祁夷。曰与者，疑而未定之辞，郑以祁夷当之，误。戴氏校《水经注》，从《元和志》作「沤」，但云《周礼》作「呕」。
[二一]「顾亭林、阎百诗辈，皆以为未明其据，阙所疑焉」　按：全氏七校本引顾氏曰：「代灵丘是武
灵王葬地，而齐又别有灵丘，善长误以代灵丘为齐灵丘。阎氏曰：「胡三省谓齐灵丘是清河郡之灵县出臆度，毋宁阙疑。」
[二二]「如瓒《注》，朱瓒作《汉》，全、赵同」　按：全作如《汉志》，赵同朱。
[二三]「应劭云，唐县西四十里」　按：此下钞脱两处，文当云：「唐县西四十里得中人亭，是左人城在中人城西北四十里，中人城又在唐县西四十里。」据《要删》卷十一删补。
[二四]「全赵戴改郎」　按：杨氏《要删》云：「《隋志》、《唐志》有『郎山』，则全、赵、戴三家所据以改字也。」
[二五]「赵……云：按《隋书 地理志》，唐有郎山」　按：标点本仍作「郎山」。上谷永乐亦作「郎山」，赵定本引《隋志》本作「唐有郎山」，而改《注》文大字作「狼」。钞手误并校记改作「狼」，非，今订。
[二六]「《元和志》八渡故关」　按：聚珍本渡作「度」。下引金陵局本「渡」亦作「度」。
[二七]「周王问太史余」　按：《吕氏春秋》作「周威公」，非「周王」，威公乃周考烈王之弟。《说苑》亦作「周威公」。传闻异辞，《疏》但列太史名之异同，今补。《御览》一六一镇州下作「周王」。
[二八]「又见《御览》引《十三州志》」　按：原书为《寰宇记》，无此条，所引《十三州志》语，实见《御览》一六一《州郡部 镇州》下。而辑本《十三州志》在此条前一条有《注》云「《寰宇记》引」，故误以为此条亦《寰宇记》引也。辑本例在若干条后注并见某书，此则为《御览》。
  </div>
  <div class="pagination">
   <a href="水经注疏_page25.html">
    上一页
   </a>
   <span>
    ...
   </span>
   <a href="水经注疏_page21.html">
    21
   </a>
   <a href="水经注疏_page22.html">
    22
   </a>
   <a href="水经注疏_page23.html">
    23
   </a>
   <a href="水经注疏_page24.html">
    24
   </a>
   <a href="水经注疏_page25.html">
    25
   </a>
   <span class="current-page">
    26
   </span>
   <a href="水经注疏_page27.html">
    27
   </a>
   <a href="水经注疏_page28.html">
    28
   </a>
   <a href="水经注疏_page29.html">
    29
   </a>
   <a href="水经注疏_page30.html">
    30
   </a>
   <a href="水经注疏_page31.html">
    31
   </a>
   <span>
    ...
   </span>
   <a href="水经注疏_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
