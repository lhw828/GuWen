<!DOCTYPE html>
<html>
<head>
    <meta charset="UTF-8">
    <title>海塘录 - 第 14 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>海塘录 - 第 14 页/共 37 页</h1>
    <div class="content">　　冬十二月造运石海船
　　大学士嵇曽筠以筑塘所用之条块石料必由海洋转运但雇调商民船只贻悮盐务因请建造海船将原定水脚银两扣存除舵水工食等费外余银尽数存公塘工告竣仍可变价乃檄行五十只毎只需工料银二百六十八两九钱二分零动支银一万三千四百四十六两三钱零
　　是年分嵗修仁宁二邑石草塘并加镶盘头雁翅共银四万七千六百五十三两零修筑钱唐邑徐村桥等处江塘及加帮独山等处土塘共银九千九百二十二两零
　　二年春三月编石草各塘字号
　　石草各塘坍矬向以某家东西起止开报然居民疎宻不齐毎多混雍正间监督汪漋张坦麟等议将各塘编立字号至是大学士嵇曽筠咨部将各塘照千文编立号次以二十丈为一号建防碑碣计仁和塘工长一千四百二十三丈五尺编七十二号海宁塘工长一万二千七百九十四丈编六百四十号其余海盐等一应照例编立部覆准行
　　夏六月稽鱼鳞石塘工费
　　大学士嵇曽筠疏称浙省海塘自浦儿兜大石工尾起至尖山段塘头止共应建筑鱼鳞大石塘五千九百三十丈二尺内自宁邑绕城石塘迤西地势稍为卑下应用条石一十七层计髙一丈七尺内首险工一千四百二十丈一尺需工料银二十五万三千二百五十三两九钱七分五厘零次险工九百八十三丈九尺需工料银一十七万五千七百六十两六厘零自宁邑绕城石塘迤东地势更为卑下应用条石一十八层计髙一丈八尺内首险工二百九十一丈五尺需工料银五万二千九百六十二两一钱九分四厘零次险工三千二百三十四丈七尺需工料银五十八万七千七百七两七钱一分七厘零今合先行分修大石塘二千九百七十四丈一尺其余应修大石塘二千九百五十六丈一尺容次第兴举以埀乆逺部覆准行
　　秋九月续帮李家村诸土戗
　　大学士嵇曽筠言续帮李家村沈家盘头五里桥等处土戗共长四千六百一十丈五尺工料银三万四千二百一十七两零
　　闰九月改建海宁绕城坦水
　　大学士嵇曽筠疏言海宁县南门外一带塘隄所关綦重前请建筑绕城鱼鳞大石塘自西土备塘头起至东土备塘头止共长五百五丈二尺于本年五六月内陆续告竣但石塘又全頼坦水相为保防查雍正十二年冬底嵗修块石坦水潮汛徃来易扵泼卸今特外加防塘大条石坦水五百五丈二尺其先承筑石塘共工料银八万二千七百二十四两七钱三分零今坦水共工料银一万五千五百九十二两八钱三分零又帮筑镇海塔根围墙并马头踏步一座工料银五百二十九两一钱零
　　是年抢修仁海二邑及盐平等处土石草塘土戗银三万九千七百五十三两零嵗修仁钱二邑江塘共银三千八百四两零
　　三年嵗修宁邑图字等号石塘千四百二十五丈二尺改字号石塘并戴家石桥盘头共三百七丈七尺五寸仁宁二邑藏字等号柴塘千五百六十二丈一寸又修筑仁钱二邑江塘及建筑海盐邑堂字等号共银三万四千七百二两零
　　四年春正月停止草塘嵗修
　　抚臣卢焯以水势日南涨沙绵亘数十里刮卤煎防已成原野毎年犹事嵗修颇属糜费似应将草塘嵗修暂行停止
　　夏四月浦儿兜等处改建石工
　　抚臣卢焯言海宁濵临大海向系土塘扵潮汐冲顶处建筑柴草盘头计非经乆迨乾隆二年改建石塘以资保障小坟前浦儿兜等处其时潮水尚激塘身犹借草盘头挑溜今水势南迁沙涨日逺塘根之外皆成平陆则草盘已不必加镶而扵其后身一例改建石塘统计一百六十八丈六尺下部议行
　　【臣】谨案草盘头原设十座除陈文港一座已扵查勘江海等事案内抢筑石塘外尚有浦儿兜马牧港戴家石桥秧田庙卖鱼桥小坟前郑九臯门前白墙门念里亭等九座至是尽改为石塘
　　冬十月接筑尖山未堵工程
　　抚臣卢焯以尖山坝口为江海出入之处有未竣工程数十丈原因险不能堵塞故前大学士嵇曽筠奏请停止但前议暂停者以溜势日加湍激合龙甚艰所用块石两工不能兼顾故请俟坦水工竣另行设法堵截原未尝以尖山坝工可以竟置不议今水势已平合龙似在此时查尖塔两山相去二百丈已筑坝工一百二十丈未竣者仅有八十丈从前原深九丈至一十二三丈不等今现在中深一丈九尺近坝头深一丈六尺近塔山深一丈三尺则寛处仅有三分之一深处仅有十分之一但以块石装入竹篓由浅至深可免飘流之患筑髙五丈即足以资捍御矣下部议行
　　十二月濬备塘河
　　抚臣卢焯疏称筑塘全资石料向由海运直达工所今因沙涨石船不能拢塘艰扵擡运不得不熟筹挽运之法查尖山迤东海盐县境内三涧塞髙矬石塘之外海船可以抵塘塘内旧有河形计长一千五百三十六丈可达海宁县而宁邑之东西土备塘内外从前取土筑塘已挖成河形自尖山以至天开河计长一万四千三百七十余丈即达仁和县之范家朩桥又自范家木桥至殊胜桥皆有旧河计长六千五百六十丈即达省城若循故道一律深通舟楫徃来风涛无阻不特石料可免沙地摃擡一应柴草朩植皆可由内河转运并利扵他务者不少乗今农隙分股开濬将见大工物料挽运便益商灶兵民永资利赖矣部议从之销费九千二百一十二两有竒
　　兴筑仁钱等邑江海塘埭
　　抚臣卢焯以仁钱等县江海塘埭均为民生捍卫惟在先事圗维以期有备无患因请次第兴修仁和县自总管庙起至化支庙等处江塘七段共长七十六丈钱塘县自流芳岭起至狮子口张介凢等门首江塘二十一段共长九百二十丈合两县需银五万九千七百六十六两零下部议行是年分嵗抢修海宁及平湖等县石塘共银六千二百四十两零内海宁韩家池等处柴塘三百三十二丈一尺尖山大盘头四十八丈又濬塘河用银九千二百一十二两零
　　五年春二月续改东塘石工
　　抚臣卢焯称海宁小坟前盘头改建石工内让出钱氏祖墓应添修石塘二丈三尺工料银四百二十九两零部覆准行
　　夏闰六月续堵尖山功成
　　抚臣卢焯言续堵尖山水口于乾隆五年二月开工至闰六月工竣共堵工程八十丈需银万六千一十三两零
　　秋九月预存嵗修之备
　　抚臣卢焯奏言江海大溜徃来叵测尖山填坝虽有涨沙环防善后之计当先事预图请将此项修筑节省银两留存县库为乆逺嵗修计部覆准行
　　改建缓修旧塘为鱼鳞石塘
　　抚臣卢焯疏称海宁县塘内有潘介山屋前旧塘三十九丈五尺洪文舍西旧塘三十丈共六十九丈五尺现在桩朽石卸塘身矬垫亟须建筑鱼鳞石塘以资捍御下部议行
　　续鱼鳞塘取直开槽以便建砌
　　抚臣卢焯言宁邑东塘李富祥门前等处应建鱼鳞石工一百一十二丈乃当日坍塘之所接修柴塘原坐湾曲必须取直开槽先帮土戗以便钉桩建砌应加帮筑新土五千三百方八分增工料银七百九十五两零原估越坝毋庸建砌节省工料银二百四十四两部覆准行
　　冬十一月总督宗室徳沛请柴塘改建石工
　　徳沛疏称仁宁二县东西两塘既已改建鱼鳞大石塘而宁邑之老盐仓以西至仁邑之章家庵止一带仍系柴塘未经改议乃扵海龙洋等处最险要之地试筑様工二十丈以觇地势请照所试之式改筑石塘计长四千二百余丈约工料银九十余万两部议准行寻以左都御史刘统勲奏改建不必过急乃缓兴筑
　　尖山坝工告成铸镇海鐡牛四座
　　鐡牛四座分置福宁宫前大塔山各一座新筑石坝中二座
　　是年分抢嵗修仁宁二邑露结等号草塘四百八十丈又宁邑择险抢修之石塘及缓修旧塘髙止一丈四尺至一丈一二尺不等北新建鱼鳞石塘形势卑矮巡抚卢焯题请一律改建复扵嵗修案内题请外用条石加髙内加顶土共长一千三十五丈八尺又扵旧石塘加筑子堰长一千三百五十二丈一尺又修海盐等土塘共销银四千七百三十一两零
　　六年春三月总督宗室徳沛复请老盐仓柴塘改建石工
　　德沛奏称宁邑之老盐仓迤西至仁邑之章家庵一带塘隄攸关七郡生民东西两塘俱经改建石工不因涨沙停止独草塘仍循其旧万一风潮冲去防沙水势由此直趋浸灌内地不但临时抢堵不及为患匪浅即使费尽周章恐所费更无算矣部议从之
　　冬十二月
　　命左都御史刘统勲查勘浙江海塘
　　统勲奏称改建石工不必过急故有是
　　命
　　是年抢修仁宁二邑柴石塘一千一百九十五丈一尺及海盐平湖二邑共银五百七十三两零
　　七年春正月观音堂等处建筑竹篓石坝
　　总督那蘓图奏言仁和县章家庵起至海宁县之华家衖止约二千四百余丈旧筑柴塘外沙俱涨绵亘数里并无海潮冲顶无烦改建石塘华家衖迤东至浦儿兜石塘交界一千八百余丈已加镶完固惟老盐仓汛至东石塘界四五百丈地居顶冲修防宜加严宻今择其最险之观音堂汛坐字号老盐仓汛伏字号又及字等号盖字等号通计建筑竹篓石坝四段又伏字等号一段用鳯尾顺篓毗连接笋斜钉关拦顺篓桩朩部覆准行工竣报销工料银三千六十八两零
　　三月定海塘効力员额
　　督臣徳沛言海塘効力人员应照河工例按员缺多寡工程酌量需用人数着为定额下部议行
　　夏四月改建议成
　　左都御史刘统勲言亲履南北两岸勘知柴塘改建石塘诚经乆之图但须寛以时日请将料物预期备办俟水缓沙停可以施工乗机兴筑毎年先以三百丈为率
　　定购办抢塘柴薪实价
　　统勲奏称抢修柴工需柴正殷柴价时值九分部定例止准六分今次购办柴薪商民观望不前若不照时价给发诚恐贻悮要工请准照实价九分报销庶要工需办运不致迟悮部议从之
　　六月制石篓以防塘基
　　督臣那蘓图以老盐仓汛至东石塘界最险处先间段排筑石篓外捍潮汛内防塘基俟石篓根脚坚实再照原议建筑石塘后扵乾隆九年吏部尚书公讷亲来浙勘视海塘言仁宁二邑柴塘外防沙寛广实属安穏防沙不必改建若虑防沙坍涨第将中小亹故道开濬俾潮水循规出入上下塘俱可安堵经部议覆改建石塘事遂寝
　　是年分修筑海宁邑金家朩桥缓修工内旧石塘二十一丈银一百八十二两零又抢修观音堂老盐仓一带柴塘共长七百二丈一尺并塞毛洞五十个共银五千二百六十六两零
　　九年春二月鱼鳞大石塘工成
　　抚臣常安言海宁县鱼鳞大石塘扵乾隆二年四月初七日起工至八年六月初九日一律告竣共建筑大石塘计长六千九十七丈六尺八寸加帮土戗计长一百一十二丈共银一百一十二万七千一百一十两有零
　　【臣】谨案海宁大石塘自康熙五十年从大学士朱轼请扵浦儿兜至姚家堰等处建筑一千三百四十丈工未竣巡抚屠沂奏称老盐仓迤西不能钉桩砌石改筑草塘故惟老盐仓所筑五百丈系石工雍正十一年内大臣海望总督李卫勘查塘工请将全塘一律改建大石塘逮十三年朱轼面奉
　　世宗宪皇帝上谕修建我
　　皇上御极
　　特命大学士嵇曽筠总理海塘事务乃请扵宁邑南门外先筑绕城大石塘五百五丈二尺乾隆元年八月奏建大石塘五千九百三十丈二尺四年九月巡抚卢焯请将小坟前浦儿兜等处草盘头九座一律改作石塘共增一百六十八丈六尺五年二月改建处让出民冢添筑石塘二丈三尺九月因缓修工内旧塘矬垫六十九丈五尺以柴塘改石工其逢湾取直节省处共七十二丈九尺二寸歴年题咨事件塘身丈尺工料价值各有增减原计应筑石塘五千九百三十丈二尺实建六千九十七丈六尺八寸原估工料银一百六万九千六百八十三两零实销一百一十二万七千一百一十两零
　　是年分加髙海宁邑念里亭汛旧石塘一百五丈五尺尖山坝西旧石塘九十五丈镶筑浦儿兜旧石塘一丈五尺又加修西塘眉土三百三十九丈一尺加筑大小山圩土堤七百七十四丈六尺及抢修海盐平湖等处塘银共三千七百六十九两零
　　十年分抢筑海宁邑浦儿兜秧田庙柴盘头二座又抢筑将军殿前柴塘一道长九丈殿东抢筑柴盘头一座抢筑浦儿兜东块石塘二丈五尺池家坟前块石塘五丈五尺万家衖前石塘铺钉排桩一十丈复建将军殿前石塘九丈三尺合海盐平湖等邑共银五千五百三十六两零又抢修海宁邑观音堂老盐仓二汛柴塘共长八百五丈用银八千九百八十七两零
　　十二年春二月开中小亹工成
　　防巡抚臣唐绥祖言乾隆九年吏部尚书公讷亲奏请将中小亹故道开濬深通时巡抚常安扵蜀山一带用切沙法相机疏刷至十一年春夏间蜀山已经落水潮汐渐向南趋北岸涨沙日广但偃鳯山水未落河庄严峰等山积沙尚厚而蜀山之南原有旧时引水河道本年挑挖工长一千二百四十七丈五尺面寛三四五六丈底寛二三四丈深六七尺不等实用银一千一百七十七两零
　　十三年春正月加防塘土堰
　　大学士髙斌言塘身虽固犹需善后之防倘潮头风涌溅水上塘不可不虑但得塘后土堰攩防周匝则坡土不伤即无妨碍除八仙石起至章家庵老土塘四千七百余丈另有外防土堰无须加筑今应自章家庵起至尖山脚下凡石柴草塘顶上后邉一律加筑土堰底寛一丈二尺顶寛八尺髙四尺共长一万四千数百余丈将旧有存塘土牛抵用外约银六千六百余两系善后缓工限以二年为期扵农隙之时陆续筑成再自仁和邑江塘迤东至章家庵民筑土堰量长六千二百余丈原为八仙石迤东老土塘之外防惟是堰身髙下不齐不足御异常潮患必须统体加倍髙厚与东西两头塘身平接包裹老塘在内庶为无恐约需土方银一万二千八百余两连前项通塘加堰需银一万九千四百余两毋容动销正帑并请扵留备海塘工用项下支销可也部议准行后以大学士讷亲奏展限缓筑
　　三月卹冲坍民户
　　抚臣顾琮称中小亹引河故道扵十二年十一月朔后江流直趋大溜南北两岸水逺沙长塘隄巩固实可庆幸惟是沙地居民田被冲决虽已给迁徙之费而拆屋搬移不无拮据今拟查无力之户给与口粮以资卒嵗将银照时价折给约需银五百两
　　夏四月议增滚坝及塘汛弁兵
　　大学士公讷亲以江溜初向南行当防其仍复故道应设竹篓碎石滚坝以御冲刷使江水仍复由坝漫流其蜀山至尖山一带中有堰沟数道应酌看形势或扵水口或扵中段沟尾稍加堵御以防直抵塘根至南岸一带海塘因安澜巳乆并未设有专司塘汛之员弁兵丁今江水既向南趋当官兵驻宿不时查勘全岸塘工应移驻官弁相度沙之坍涨有无裨益并潮水长落情形一一熟知随时调剂可免兴修大工至前大学士髙斌奏准将仁和县江塘迤东至章家庵民筑土堰动支旧存塘工银两加倍髙厚此原系防御异常潮患今营造官兵房屋应需工料即移此项先为动用其修筑民堰银两再展年限陆续修理
　　秋九月北塘等处堵御潮沟
　　抚臣方观承以大学士公讷亲之奏奉
　　命查办海塘因查河荘山后有沙南北横亘如眷若设竹篓碎石滚坝以杀汛势更属有益又查三里桥塘外潮沟一道长二千二百丈口门寛一百八十丈应扵口门进内设立竹篓碎石滚坝一道长四十丈需银五百五十一两零又掇转庙塘外潮沟一道长二千一百丈口门寛衍逺出大尖山外沟尾仍寛十五六丈深二三尺不等今扵口门进内建筑竹篓碎石滚坝一道以截内灌之水并可为尖山石坝外防其坝长二百三十丈内一百三十丈应筑土坝其横截沟身之一百丈先用柴垫髙再排竹篓碎石滚坝共约银一千一百四十余两又小尖山至大尖山石岩山二处逼近海濵宜建石塘且潮水囘溜趋东则大小山圩正当其冲应请扵二处各建碎石塘一道与滚坝工程同时并举约需工料银二千八百二十余两随经大学士防议准行
　　增拨防防海塘兵弁
　　抚臣方观承以左营之念里亭右营之八仙石章家庵观音堂靖海等处五汛弁兵按汛撤拨南塘其北塘除调拨外分守各汛操防力作若八仙石章家庵二汛工程应归扵翁家埠汛经管观音堂汛工程应归老盐仓汛经管靖海汛工程应归于镇海汛经管念里亭工程应归扵尖山汛经管均令汛弁按工巡防其抽拨南塘者自应就地建造衙署营堡以便栖止而一应统辖宜悉照北塘之例以昭画一经大学士防议准行
　　是嵗修筑海宁竹篓石坝销银五百四十八两零















　　海塘録巻五
　　钦定四库全书
　　海塘録巻六
　　内阁中书翟均亷撰
　　建筑四
　　国朝
</div>
    <div class="pagination">
<a href="海塘录_page13.html">上一页</a><span>...</span><a href="海塘录_page9.html">9</a><a href="海塘录_page10.html">10</a><a href="海塘录_page11.html">11</a><a href="海塘录_page12.html">12</a><a href="海塘录_page13.html">13</a><span class="current-page">14</span><a href="海塘录_page15.html">15</a><a href="海塘录_page16.html">16</a><a href="海塘录_page17.html">17</a><a href="海塘录_page18.html">18</a><a href="海塘录_page19.html">19</a><span>...</span><a href="海塘录_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
