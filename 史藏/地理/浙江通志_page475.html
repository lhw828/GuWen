<!DOCTYPE html>
<html>
<head>
    <meta charset="UTF-8">
    <title>浙江通志 - 第 475 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 475 页/共 787 页</h1>
    <div class="content">　　张昺【献征録字仲明慈谿人成化壬辰进士知铅山县城南有庙颇现灵怪旁郡男女相率祈祷充斥道路昺恶之毁像墟宇置便民仓并撤淫祠数千以葺公廨秩满擢南监察御史威宁伯王越挟其武力偕保国公朱永太监汪直将挑衅北边昺曰是为国家害不小抗章劾之词连内阁司礼由是内外大臣皆衔之左迁南通政司经厯乆之转四川按察司佥事查理盐法有都指挥陈某壻尝搂一处子匿于家事觉坠之河以絶踪迹死者之父诉于巡按御史且请必属昺治之御史曰是理盐法不得与狱讼其人曰陈都司家钜富非张公孰能不为利防耶乃移昺讯一讯得情而御史卒通厚贿别委官推之竟移坐其壻之仆昺再疏乞致仕不允迁副使守备建昌黎州等处时同事马太监信用术士周慧以善黄白术将进之朝昺闻即擒慧置狱而劾马之妄事乃寝居岁余引疾归老】
　　杨守阯【李东阳杨守阯墓碑字惟立鄞人守陈弟也成化戊戌廷试第二授翰林院编修擢侍讲学士厯陞吏部左侍郎武宗嗣位进尚书致仕逆瑾窃政矫诏夺秩瑾败乃复家居七年卒赠太子少保守阯文学议论隠然有守陈风履厯亦畧似而从兄守随从弟守隅从子茂元茂仁皆为时名臣东南文献于斯为盛】
　　杨茂元【献徴録字志仁鄞人成化乙未进士授刑部主事奉勅録南直隷囚多所平反治六年授山东按察副使适河决张秋初命刘大夏董役继命太监李兴平江伯陈鋭共治之兴鋭事多不法茂元抗疏请取回兴鋭专命大夏又请革临清镇守由是兴鋭诬以妖言诏械系如京谪长沙府同知荐陞安庆知府厯广西布政司叅议正德四年逆瑾差御史查盘司库各道皆措银千两餽瑾茂元若罔闻同乡谢廸尝讽言无干金难免祸对曰千金之餽非盗官帑即剥民脂以此自救是畏无妄之灾而犯有名之律故誓死不为四年吏部拟陞瑾矫防令致仕瑾诛起江西左叅政寻陞贵州巡抚改南京刑部右侍郎】
　　朱瑄【名山藏字廷璧鄞人成化己丑进士授工部主事奉勅疏濬汴洛诸渠治黄河决口有功改兵部郎中陜饥専勅徃赈宥出轻盗给与谷种牛具劝课流民所活六十余万累陞右副都御史巡抚南畿兴学造士备灾恤荒其治以抑豪强扶善弱为尚劳苦得疾告归老稚遮泣绘像祠之】
　　章镒【两浙名贤録字元益鄞人成化丙戍进士选庶吉士改兵科给事中时番僧继晓得幸纵恣不法镒极言晓乱风俗乞正典刑以清朝廷疏入即收晓诛之直声振天下陞都给事论列剀切权势敛迹寻以劾奏威宁伯王越忤防夺官归】
　　王纯【献征録字希文慈谿人治癸丑进士授大理评事厯进右少卿时有上变告山东归善王谋不轨者纯奉诏徃鞫之同事者欲深治其狱纯平反甚众未几陞右佥都御史巡抚宣府时帝于宣府有所营建纯疏止之不报会与同事中贵不协遂乞致仕纯精于法比性敦朴居官清白佥谓用未究其才云】
　　包泽【两浙名贤録字民望鄞人治丙辰进士授监察御史出按湖广仪賔萧琏凌轹诸司王府左右之泽曰薮亡格宪非制也盍以闻王惧卒出琏就狱太和巨珰齐某者怙宠渔猎闻泽按部輙戢其下曰毋纵今阎罗包老擒汝未几复命卒于京家无私槖有东川政迹十二卷】
　　丰熙【汪琬丰熙传字原学鄞人宋清敏稷之后治己未进士授编修进侍讲转右谕德刘瑾心衔熙出掌南京翰林院事世宗即位进学士大礼议起熙偕礼官数力争及以张璁桂萼为学士方献夫为侍读学士熙语翰林诸官曰此冷褒段犹流也吾辈可与同职熙并疏请告归不允既而卜日将上恭穆献皇帝尊号册熙等又力争且相率诣左顺门伏哭以竢上怒甚録熙等八人下诏狱遣戍遂戍镇海卫廷臣请释不听最后谨身殿灾给事中田濡请矜宥熙等刑部尚书唐龙亦言熙年且七十乞量许生还终不听卒于戍所】
　　闻渊【汤斌闻渊传字静安鄞人治乙丑进士嘉靖中累迁至吏部尚书时侍郎徐阶得帝眷前尚书率推让之渊自以前辈事取独断大学士夏言柄政渊老臣不能曲徇及严嵩既杀言势益横部权无不侵数以小故夺渊俸渊年七十矣遂乞骸骨归家居十四年卒赠少保諡庄简徃南刑部时张璁桂萼先为曹属尝题诗于壁后遣人属渊勒石后堂渊曰此尚书堂也吾敢以相君故为郎官勒石耶卒不许】
　　王涣【两浙名贤録字时霖象山人治丙辰进士授长乐令拜监察御史逆瑾用事疏劾之并劾谷大用马永成等八党瑾怒杖之朝堂落籍归瑾诛诏复原职】
　　屠侨【汤斌屠侨传字安卿鄞人正德辛未进士授御史巡视居庸诸关武宗遣守官李嵩等捕虎豹侨力言不可世宗时敡厯中外厯左都御史卒赠少保諡简肃】
　　王应鹏【分省人物考字天宇鄞人正德戊辰进士出宰嘉定以风节征拜监察御史武宗微行以死争之大学士杨一清夺情起复劾奏之直声动朝宁厯迁佥都御史巡抚畿甸上便宜数千言剧冦王朝相等弄兵歼灭之巡抚山西丁外艰归】
　　沈光大【两浙名贤録字体行慈谿人正德辛未进士授南京大理寺评事性刚直守正不阿时诸佞幸恣甚而钱宁最昵一切刑赏出其口莫敢谁何宁捕道人艾道清等百余人诬以大逆无辜连坐甚众刑部依违成狱送大理谳覆光大叹曰下民易虐上天难欺吾敢杀人以媚人耶竟坐以本律并全活之宁衔之未几宁遣校尉王宣赴寺有所请光大不听宣出不逊语光大杖之堦下宁大忿恚遂劾奏逮送诏狱光大曰吾守法死官亦复何憾宁传防杖四十锢以杻匣絶饮食欲置之死数日竟不死遂拟削籍归已而宸濠叛宁坐罪死台谏交口讼光大守正乃除南大理寺副嘉靖初擢知开封府乞终养归】
　　孙懋【嘉靖宁波府志字德夫慈谿人正德辛未进士授浦城令擢南京吏科给事中时嬖幸用事乘舆数巡幸言者輙杖死懋疏至数十上未彬导上徧迹寰域懋劾之再言益剀切不报及驾幸南京懋恳请回銮且屡陈边警直指天变至千余言时值彬生日众期徃贺曰余欲殛之忍贺其生乎彬深衔之世宗嗣位首陈勤政三事陞广东兵备副使有金吾尉至不为礼诬激上怒降典史寻起官厯进应天府尹引归卒赠右副都御史】
　　谢汝仪【分省人物考字国正鄞人正德甲戌进士令余干擢监察御史首疏劾外戚陈万年中官王堂符春之罪巡按广西上疏乞寛议礼诸臣请诛巨珰谷大用等皆人所不敢言者擢岭东兵备擒大盗曽蛇仔改福建擒大盗李良武厯迁江西按察使卒】
　　刘滂【两浙名贤録字伯雨鄞人由进士厯官礼部仪制司郎中综理严密人不敢干以私会宸濠图复防卫滂谓渐不可长劾之濠乃铸黄金为象献密遗滂结懽滂怒輙下各兵马司逐捕之窜去崇德胡某者服役中官贻千金求旌为孝子滂笑曰岂有失身阉竖而得为孝乎其人愧而走陞南尚宝卿感疾卒无以为敛鬻积书及故衣襄事人服其清】
　　陆钶【嘉靖宁波府志字容之鄞人正德甲戌进士厯迁贵州按察副使兵备龙里时龙猴二场军夷以贸易乱钶故戮死囚数人狥众褫其魄遂絷倡首者戮之余皆帖服累晋广西按察使江西右布政使福建左布政使擢巡抚保定都御史会驾南巡钶仓卒经画百务立办而中贵索赂不与御史胡守中因中之落职归】
　　沈教【两浙名贤録字敬敷慈谿人正德甲戌进士授桐城知县桐故孔道值宸濠变巨阉悍将驻兵江上供亿无算教方为裁损民忘其劳擢御史按云南会土酋安铨搆乱鳯朝文应之六诏震动教夙夜筹策卒底定时在盛年须为之白厯藩臬为光録卿陞副都御史督粮南京致仕】
　　叶应骢【两浙名贤録字肃卿鄞人正德丁丑进士官刑部主事武宗南巡偕诸曹伏阙谏罚跪五日杖之至几死嘉靖初陞员外郎进郎中议大礼复偕廷臣伏阙諌又杖之濵死时潮阳给事陈洸防张无状暴纵不法叶应骢按之七讯狱成遂具上寘典而时阙右之讯阙反噬下诏狱疏戍辽东会赦还复官卒】
　　戴鱀【献徴録字时重鄞人正德丁丑进士授刑部主事厯江西布政司叅议提督粮储江西故多逋负每钩稽辄縁吏胥为奸鱀立格阙前史年表例逐岁而稽奸不得行改广西府江兵备时猺獞啸聚幕府谋大举兵鱀曰此不足烦大兵也选精鋭数百授以方畧大破之江道肃清累陞四川巡抚革烦苛以保厘为事所隶诸部虽羊膓鸟道必轻车诣之问民疾苦为之兴罢父老相传以为二百年旌节仅一覩见也竟以飞访落罢归】
　　杨言【汪琬杨言传字阙仁鄞人正德进士授行人嘉靖四年阙礼科给事中会诏建献皇帝世室言疏谏曰献帝虽有圣德非若周文武之创兴王业也而欲袭世室之名亦舛矣如以献帝为自出之帝是前无祖宗也以献帝为祢而宗之是后无敬毅二帝也疏入不报有千户王邦竒陈边事谓吐鲁番侵轶皆彭泽杨廷和启衅所致宜亟诛此两人复诬大学士费宏石瑶悉廷和邪党又讦廷和子惇及其甥叶桂章女夫余承勲帝下惇等于狱株连甚众言疏谏曰宏瑶乃天子师保之官邦竒文饰奸言荧惑圣听臣窃为国家之大体惜也廷和当权奸擅政之日保全神器归于陛下所谓当十世宥之者今去国无何祸延子壻臣恐全躯保妻子之臣皆口实廷和安有为国家任事者哉疏入帝怒以言为大臣游説收系亲鞫于午门羣臣悉集言备极五毒手指且堕无挠辞御史陈察大呼曰臣愿以不肖躯易杨言羣臣闻察呼大惊相顾引避帝数目摄察察不为动既罢察复疏极论以是言狱得解谪宿州判官稍迁至南京吏部郎中坐事再谪夷陵知县累官湖广叅议又坐事削籍】
　　刘世龙【两浙名贤録字允卿慈谿人正德辛巳进士授太仓知州陞南职方主事嘉靖初太庙灾求直言世龙具疏列三事一曰杜謟谀以正风俗指斥言礼骤贵者二曰广容纳以开言路欲寛宥言事诸臣以次録用没加存恤三曰慎举动以存大体谓大臣表率百僚不宜倐晋倐斥甚加械系棰楚如张鹤龄不足惜而孝庙在天之灵太后垂老之景乃不能庇其骨月之爱恐于孝养两宫之心未安所言皆直指时政无所回防疏入世宗震怒械至京发锦衣卫杖四十次日狱具再发午门外杖八十死而复苏家居三十年台省交荐不复叙穆宗登极録用先朝忠谏以老辞诏进尚宝司少卿致仕】
　　姚涞【江宛姚涞传字遂东慈谿人嘉靖癸未进士第一授翰林院修撰三年与学士丰熙等跪谏大礼于左顺门下诏狱予杖复官如故九年四月郊社议起又与学士张潮等并主合祀而涞言尤切章下所司卒不用未几充经筵讲官累进侍读学士以外艰归卒于家两浙名贤録涞性孝友读书务为经济事不拘拘文词如边防海运皆有定议作诸边图时有翰林三絶之称谓经学史学诗学也有明山集若干巻】
　　李循义【旧浙江通志字时行鄞人嘉靖二年进士授推官召为御史出按江西夏相国言治新第欲徙旁近十余家以大其宅循义不可由是有隙会严嵩方欲倾言闻之使人谕意请论言开边事循义曰恢复议甚正吾不敢毁大臣以媚大臣嵩怒出为衡州知府未几以疾告归卒】
　　全元立【分省人物考字汝德鄞人嘉靖乙未进士改庶吉士进修撰时河套议起严嵩忌督抚曾铣谮于上逮论死并倾夏言举朝寃之元立愤然曰使吾职台谏当以言争职廷尉当以法争吾职以史独董狐笔在耳草告天文暴嵩横状比杨忠愍就辟益盛诋嵩讼言于朝嵩怒甚嗾之迁南太常卿已陞南工部右侍郎会岁早自劾乞归】
　　顔鲸【献征録字应雷慈谿人嘉靖丙辰进士授御史巡视仓场奸人冯汉恃定国公势贷子钱漕卒梗漕政军民投牒鲸佯不为理汉持定国书来见即出牒考讯论杀之出按河南伊庶人典楧内结常侍及严嵩父子又多布飞骑为耳目招集矿盗为牙爪监司莫敢谁何鲸至上防劾之上可其奏下庶人狱国除两河人鼓舞相庆先是锦衣缇帅得辟召诸校受侠少金为署名籍中作奸阙左道诱富人子习之复相与发其罪以为功列候翠使所进侯馆骑然诸藩中使进奉阙驾龙阙所过恣横鲸请校尉缺从兵部铨拟锦衣不得自书册封改用文臣诸藩进奉遣属吏不得阙　贵遂为定制改提学北直所至旌别淑慝奬恬抑浮都督朱希孝受富人金补校尉诸校列要郡连上产千百计不供县官赋抑民代输大兴令髙世儒为平赋法令羣校均差希孝劾世儒梗令甲侵勲卫上可其奏鲸疏争曰明主不私幸臣良臣不专市利缇骑尽富人子不占赋而独病贫民今为贫民请命世儒无罪罪在缇骑上怒谪安仁尉厯陞湖广提学副使以忤张居正去官万厯初科臣邹元标姜应麟首疏请破格擢用而当事竟以常格题照先朝直谏厉汝进例用湖广提学副使予致仕】
　　范钦【旧浙江通志字尧卿鄞人嘉靖进士知随州陞工部员外郎时武定侯郭勋势张甚钦以事忤之谮钦廷杖之出知袁州府严世蕃欲取宣化公宇钦不与累任副都御史巡抚南赣汀漳诸郡擒剧寇李之虎赐金绮又擒大盗冯天爵陞兵部右侍郎归卒鄞县志钦博雅好古聚书天一阁至数万卷多秘本为四明藏书家第一】
　　张尧年【旧浙江通志字原果慈谿人嘉靖进士知金坛县征拜给事中论勲臣郭勋辅臣严嵩司马张瓒司空甘为霖皆着侃直嵩大憾之会御史何维柏劾嵩而遗尧年书称其先见嵩遂诬为党下诏狱廷杖谪布政司照磨屡迁叅政分守苍梧勦苖寇有功题云南右布政使黔国沐朝弼骄纵不法辱郡守于庭尧年立召郡守还朝弼嵩表里中之遂拂衣归】
　　赵参鲁【鄞县志字宗传隆庆辛未进士改庶吉士授户科给事奄人张进殴给事中于留都台省交劾进仅薄罚参鲁抗言进乃守备中官申信之党不并治信无以肃朝廷纪纲信与司礼冯保比谮之于上竟谪髙安典史已陞饶州推官迁福建提学佥事厯陞南刑部尚书坚持三尺戚奄皆敛迹诸如起废官补言职释累臣罢矿税疏多有补时政九载考绩加宫保乞归卒諡端简】
　　姜应麟【慈谿县志字泰符万厯癸未进士改庶吉士授户科给事中贵妃郑氏有殊宠生子常洵诏进封为皇贵妃而王恭妃育皇长子已五岁无所益封中外借借疑帝欲立爱应麟首抗疏言礼贵别嫌事宜慎始贵妃生第三子犹亚位中宫恭妃诞育元嗣顾令居下揆之伦理则不顺质之人心则不安非所以重储贰定众志也伏请先封恭妃为皇贵妃而后及于郑妃则礼既不违情亦不废疏入帝震怒降广昌典史量移余干知县以父忧归光宗立起太仆少卿致仕】
　　薛三才【旧浙江通志字仲孺定海人万厯进士授庶吉士改兵科给事中李沂以建言下狱三才疏谓不当以言语罪谏臣楚贡鲊不称防布政以下俱镌秩三才疏谓不当以口腹罪藩使复乞召还谏臣姜应麟诸人一时韪之累陞兵部尚书协理戎政禁军多虚冒内侍尤甚三才鋭意厘剔积劳成疾卒于官赠太子太保諡恭敏】
　　薛三省【旧浙江通志字鲁叔定海人万厯进士授检讨上疏请福王之国天启中累陞吏部左侍郎疏言皇极门工恩太滥与忠贤忤移疾去崇祯改元起礼部尚书而三省卒已逾月矣赠太子太保諡文介】
　　王佐【鄞县志字翼卿万厯癸未进士厯工部郎中出知南昌府迁江西提学副使晋按察使右布政皆在江西政事毕举声望赫然转广东左布政题免太平桥税银三万两粤人颂之寻以副都御史巡抚江西时江右大水民阻于饥乃奏改折南安漕粮留以赈贷又请免各镇之重徴蠲闰月之加派为民谋实利陞工部侍郎总理河道入为工部尚书随方樽节事无不办加太子太传致仕卒諡庄简】
　　陆世科【鄞县志字从先万厯丁未进士授增城令濵海多盗立法稽核具获主名境内以安擢山东道御史巡视两淮盐漕絶餽遗焚夹带商引大行课遂溢额时魏忠贤专政毒害诸不附已者或劝其委蛇避祸世科曰吾五十登第今且逾甲子头颅如许而骨性固在何肯乞怜权门哉羣小遂日媒蘖改巡视京营以困苦之阅三月世科终不与诸奄交一语忠贤衔之乃削籍崇祯戊辰首擢台端旋差刷卷留都箸有声绩陞南京大理寺卿致仕】
　　姜思睿【慈谿县志字颛愚天启壬戌进士授中书改湖广道御史崇祯三年上陈天下五大皆切中时病四年帝分命内官徃宣大三边监视思睿言祖法禁用宦官不听再劾辅臣周延儒成基命后温体仁私书发复劾其欺误声望甚着出使云南山西皆有实政未几假还卒】
　　冯元飇【慈谿县志字尔天启壬戌进士崇祯初授户科给事中疏争中官出镇又诋辅臣周延儒误国被切责寻连疏论山东总督刘宇烈纵冦主抚礼部侍郎王应熊无大臣体宜罢又言词臣姚希孟孤忠独立不当夺讲官科臣赵东曦正词谠论不当夺言路皆不纳再迁户科给事中擢太常卿拜兵部尚书称病乞休卒元飚长于料事孙傅庭治兵关中元飚谓不可轻战廷议皆不以为然元飚论议帝前曰请先下臣狱俟一战而胜斩臣以谢众又贻书传庭戒于急战传庭不胜中枢督促遂轻出军覆而全秦尽防其引疾去也荐李邦华史可法自代焉兄元飏字尔赓崇祯戊辰进士疏论中官张彞宪负直声厯官佥都御史巡抚天津以病乞休归卒】
　　国朝
　　史大成【乡贤留祀册字及超鄞人顺治乙未进士廷试第一授翰林院修撰充日讲官每直讲事关启沃恺切敷陈厯陞礼部左侍郎时有议裁孝子节妇廪给者大成曰公谓子自为其父妇自为其夫何与朝廷而廪给之然则天下之不孝不节者亦何与朝廷而国法必绳之也议者屈服康熙十五年知贡举惟严内外之防一切丈法小疵槩不毛举又试岁贡士旧皆循具文大成谓白首穷经而衡文未当何以服其心首尾披阅勤慎有加闻者感激寻病假归卒】
　　【赐祭】
　　仇兆鳌【宁波府志字沧柱鄞人康熙乙丑进士馆选授编修以迁乞归四十二年】
　　【驾南巡请吴江迎銮进所辑杜诗详注防】
　　【赐餐霞引年扁额寻转春坊厯官内阁学士兼礼部侍郎遣祭前代诸陵至昌平见地方有累民事奏免羊皮解费并直隶苛派陋规迁吏部右侍郎时会议江督叅陈鹏年一案兆鳌昌言白其诬众论韪之以病乞休致仕归兆鳌阐明四子书通周易遵守程朱之説有功于后学尤多】
　　陈汝咸【宁波府志字莘学鄞人康熙辛未进士选庶吉士改漳浦知县邑多海盗汝咸至设策擒之临谳知有仁义礼智信兴六号各分伙党其信字号贼首劫掠皆有成案赃累巨万汝咸悉捕得解充藩库随备勦抚机宜详请招抚其仁义兴等号相率来归祥礼字号贼未获督抚以南靖盗尤伙以汝咸改调抵靖治如漳浦召补刑部主事转御史疏陈台湾事宜又陈命案条例皆加详定已闻海贼烧泛船特上防海二疏五十一年海盗陈尚义遣其党赴部愿抚汝咸请徃招之尚义者即礼字号贼首也廷议遣雅竒徃招并集未来余党都御史赵申乔荐汝咸能实心干事擢通政司左右叅议厯陞大理少卿会陜西甘属报荒奉命查勘见饥民载道不复茹荤饮酒尝一日歩逾九岭至平凉发贮谷并移镇原仓米赈之寻以病卒福建通志漳浦赋役不均汝咸设法厘定设义学新大成殿建铜山书院云霄朱文公祠丁亥六月大水暴至汝咸适病急披裘倚杖登南城募船结筏分拯溺者全活以千数调南靖民环拥不得行夜半单骑为逻者服啓北门而去】













　　浙江通志卷一百五十九
<史部,地理类,都会郡县之属,浙江通志>
　　钦定四库全书
　　浙江通志卷一百六十
　　人物【一】
　　名臣【三】
　　绍兴府
　　汉
　　郑【后汉书本传字巨君会稽山隂人少为乡啬夫太守第五伦衍春见而深竒之召署督邮举孝亷建初中为尚书令旧制尚书郎限满补县长令史丞尉奏以为台职虽尊而酬赏甚薄至于开选多无乐者请使郎补千石令史为长帝从其议八年代郑众为大司农旧交阯七郡贡献转运皆从东冶汛海而至风波艰阻奏开零陵桂阳峤道于是夷通至今遂为常路在职二年所息省亿万计时天下遭旱边方有警人食不足而帑藏殷积又奏宜省贡献减徭费以利饥人帝顺其议元和元年代邓彪为太尉病笃上书陈谢并言窦宪之短帝省章遣医占病比至已卒】
　　钟离意【后汉书本传字子阿会稽山隂人少为郡督邮时部县亭长有受人酒醴者府下记案考之意封还记入言于太守曰政化之本由近及逺今宜先清府内且濶畧逺县细微之愆太守甚贤之遂任以县事建武十四年会稽大疫意独身自隠亲经给医药所部多全济举孝廉后除瑕邱令迁堂邑令显宗即位征为尚书时交阯太守张恢坐赃千金徴还伏法以资物簿入大司农诏班赐羣臣意得珠玑悉以委地而不拜赐帝问其故对曰臣闻孔子忍渴于盗泉之水曾参回车于胜母之闾恶其名也此赃秽之宝诚不敢拜帝嗟叹曰清乎尚书之言乃更以库钱三十万赐意转尚书仆射帝性褊察朝廷莫不悚栗惟意独敢谏争数封还诏书臣下过失辄救解之出为鲁相以乆病卒官遗言上书陈升平之世难以急化宜少寛假帝下诏嗟叹赐钱二十万】
　　魏朗【后汉书本传字少英会稽上虞人少为县吏从博士郤仲信学春秋又诣太学授五经京师长者李膺之徒争从之初辟司徒府迁彭城令为九真都尉徴拜议郎顷之迁尚书屡陈便宜有所补益出为河内太守政称三河表尚书令陈蕃荐朗公忠亮直宜在机密复徴为尚书会被党议免归】
　　三国吴
　　虞汜【会稽典録字世洪会稽余姚人孙綝废防主迎立琅琊王休末至綝欲入宫图为不轨召百官会议皆惶怖失色汜对曰明公处将相之位擅废立之威上安宗庙下惠百姓大小踊跃自以伊霍复见今迎王未至而欲入宫非所以永终忠孝扬名后世也綝不怿竟立休休即位汜为散骑中常侍以讨扶严功封余姚侯】
　　晋
　　虞潭【晋书本传字思奥会稽余姚人父忠仕至宜都太守吴亡坚壁不降遂死之潭清贞有检操元帝召补宗正卿以疾告归王含沈充等攻逼东都潭起义军赴国难会充已擒罢兵徴拜尚书咸康中进卫将军潭貌虽和弱而内坚明有胆决虽屡统军旅而尠有倾败卒諡孝烈】
　　孔愉【晋书本传字敬康会稽山隂人年十三而孤养祖母以孝闻与同郡张茂伟康丁潭世康齐名时人号曰会稽三康建兴初为丞相掾迁侍中太常苏峻反愉朝服守宗庙峻平温峤执愉手而曰天下丧乱忠孝道废能持古人之节岁寒不凋者惟君一人耳卒諡曰贞】
　　孔坦【晋书本传字君平会稽山隂人少方直有雅望咸和初迁尚书左丞深为台中所敬惮在职数年迁侍中时成帝尅日纳后而尚书左仆射王彬卒议者欲郤期坦曰纳后重礼岂可以臣丧而废从之及帝既加元服犹委政王导坦每发愤以国事为已忧尝从容言于帝曰陛下春秋已长圣敬日跻宜博纳朝臣谘诹善道迁尚书未拜疾笃庾冰省之流涕坦慨然曰大丈夫将终不问安国宁家之术乃作儿女子相问耶冰深谢焉卒諡曰简】
　　丁潭【晋书本传字世康会稽山隂人察孝廉除郎中太兴三年出为东阳太守以清洁见称成帝践阼以为侍中苏峻作乱帝防尘于石头惟潭及钟雅刘超等随从不离帝侧峻诛以功赐爵永安伯卒諡曰简】
　　南北朝
　　孔琳之【宋史本传字彦琳会稽山隂人强正有志力桓元时议欲废钱用谷帛琳之议曰圣王制无用之货以通有用之财既无毁败之费又省运置之苦此钱所以厯代不废也谷帛为宝本充衣食今分以为货则致损甚多愚谓救之术无取于废钱元又议复刑琳之以为不可元好人附悦而琳之不能顺防是以不见知宋台初建除宋国侍中永初二年为御史中丞明宪直法无所屈挠奏劾尚书令徐羡之时羡之领扬州刺史琳之弟璩之为治中羡之使璩之解释停寝其事琳之不许璩之固陈琳之曰我触忤宰相罪止一身汝必不应从坐何须勤勤耶自是百僚震肃莫敢犯禁髙祖甚嘉之迁祠部尚书不治产业家尤贫素景平元年卒追赠太常子邈有父风】
　　虞玩之【南齐书本传字茂瑶会稽余姚人解褐东海王行叅军元徽中为右丞上表陈府库钱帛器械役力所悬转多兴用渐广虑不支岁月朝议优报之转少府太祖镇东府朝野致敬玩之犹蹑屐造席太祖取屐视之靴黒斜鋭蒵断以芒接之问曰卿此屐已几载玩之曰初释褐拜征北行佐买之着已二十年贫士竟不办易太祖善之引为骠骑谘议叅军迁骁骑将军黄门侍郎领本部中正以疾告许之】
　　虞悰【南齐书本传字景豫会稽余姚人谨敕有至性州辟主簿升明中世祖引为谘议叅军永明八年迁祠部尚书转度支尚书领歩兵校尉明帝立悰称疾不陪位帝使尚书令王晏賷废立事示悰以悰旧人引参佐命悰谓晏曰主上圣明公卿戮力宁假朽老以匡赞维新乎不敢闻命朝议欲纠之仆射徐孝嗣曰此亦古之遗直众议乃止悰称疾笃还东诏赐假百日转给事中光禄大夫】
　　孔奂【陈书本传字休文会稽山隂人举秀才射防髙第起家扬州主簿永定二年除晋陵太守晋陵旧为大郡前后二千石多行侵暴奂清白自守妻子并不之官惟以单船临郡所得秩俸随即分赡孤寡曲阿富人殷绮见奂居处素俭乃饷衣一袭毡被一具奂曰太守身居美禄何为不能办此但民有未周不容独享温饱耳世祖在吴中闻奂善政及践阼徴为御史中丞领扬州大中正奂性刚直善持理多所纠劾朝廷甚敬惮之深达治体每敷奏上未尝不称善百司滞事皆付奂决之太建六年迁吏部尚书加侍中时有事北讨封赏选叙纷纭重叠奂应接引进门无停宾加以鉴识人物详练百氏凡所甄拔衣冠缙绅莫不悦服性耿介絶请托后主时在东宫欲以江总为太子詹事奂曰江有潘陆之华而无园绮之实辅弼储宫窃有所难其梗正如此迁散骑常侍金紫光禄大夫子绍忠字孝扬有才学官至鄱阳王东曹掾】
　　唐
　　虞世南【唐书本传字伯施越州余姚人秦王引为记室王践阼拜员外散骑侍郎迁秘书监封永兴县子世南貌儒谨外若不胜衣而中抗烈论议持正贞观八年进封县公帝尝作宫体诗使赓和世南曰圣作诚工然体非雅正上之所好下必有甚者恐此诗一传天下风靡不敢奉诏帝曰朕试卿耳赐帛五十匹帝数出畋猎世南以为言皆防嘉纳帝每称其五絶一德行二忠直三博学四文词五书翰致仕卒赠礼部尚书諡文懿帝手诏魏王泰曰世南于我犹一体拾遗补阙无日忘之盖当代名臣人伦准的今其云亡石渠东观中无人矣子昶终工部侍郎】
　　孔述睿【唐书本传越州山隂人侍中休源八世孙曾祖昌寓字广成贞观中对策髙第厯魏州司马有治状帝为不置刺史述睿少嗜学大厯中刘晏荐于代宗擢司勋员外郎史馆修撰德宗立拜谏议大夫改秘书少监性退让未尝忤物虽亲朋燕集严黙终日人皆畏之卒赠工部尚书子敏行字至之元和初擢进士第拜右拾遗迁集贤殿学士李绛遇害事本监军杨叔元时无敢言敏行上书极论叔元乃得罪卒赠工部侍郎】
　　宋
　　杜衍【厯代名臣传字世昌山隂人厉操笃学擢第补州观察推官改著作佐郎知干州听讼明敏屡决疑狱人以为神簿书出纳推祈毫髪至为条目使吏不得奸及其施于民者则简而易行未满岁以荐移鳯翔二邦之民争于境上一曰此吾公也汝夺之一曰仐我公也汝何有焉俄除太常博士提河东刑狱迁祠部员外改刑部章献太后察其治状转河中运副陜西运使召为三司户部天章阁待制会河北乏军资选为都转运使不増赋而用足以右谏议大夫知天雄军为治谨密不以威刑督下吏民咸惮其清整仁宗亲政召为御史中丞衍言中书枢密古之三事大臣坐而论道者今止只日对前殿何以尽天下之事宜迭召见赐坐便殿以极献替乂论常平法请量州郡逺近户口多寡严赏罚课官吏出纳无壅増损有宜州郡阙母钱愿出官帑助之判吏部流内铨选补科格繁长主判不能悉阅吏多受赇出缩为奸衍命诸曹各具格式科条以白阅视具得其本末曲折令诸吏无得升堂各坐曹听行文书铨事悉自予夺由是吏不能为奸利改知审官院裁制如判铨时迁工部侍郎知永兴军时元昊反方用兵困于科敛调发督迫民至破产不能足衍为区处量物有无贵贱道里逺近寛其期会使以次输送由是物不涌贵车牛刍秣宿食来徃如平时民比他州省费十六七召还权知开封府逺近闻衍名莫敢干以私拜同知枢密院事出为河东宣抚使拜吏部侍郎枢密使每内降恩泽率寝格不行积诏防至十数辄纳帝前帝语谏官欧阳修曰外人徒知杜衍封还内降不知凡有求于朕告以杜衍不可而止者更多于所封还也契丹壻刘三嘏避罪来归辅臣欲厚馆之以诘契丹隂事衍曰中国主信义若违誓约纳叛亡不直在我且三嘏为契丹近亲而逋逃来归其谋身若此尚足与谋国乎纳之何益乃还三嘏拜同平章事好荐引贤士推奬后进一时知名之士多出其门沮止侥幸小人多不悦言者攻范仲淹富弼帝欲罢其政事衍常左右之御史劾衍壻苏舜钦及所知王益柔因以倾衍罢为尚书右丞出知兖州庆厯七年以太子少师致仕屡进太子太师封祁国公卒赠司徒兼侍中諡正献】
　　顾临【宋史本传字子敦越州会稽人皇祐中举説书科熙宁初神宗以临喜论兵召问对曰兵以仁义为本动静之机安危所系不可轻也元祐二年擢给事中朝廷方事回河拜临天章阁待制河北都转运使苏轼等言临资性方正学有根本慷慨中正无所回挽自处东省凛然有古人之风宜留左右以补阙遗梁焘亦言都漕之职在外岂无其人在朝求如临者不易得皆不报绍圣初以附会党人斥饶州卒】
　　姚勔【嘉泰会稽志字辉中越州山隂人举进士厯永康令元祐初召为左正言奏御史中丞赵君锡雷同俛仰无所建明迁起居郎改国子祭酒绍圣初言者论其阿附吕大防范纯仁谪知信州再贬水部员外郎分司南京】
　　石公弼【宋史本传字国佐越州新昌人登进士第调卫州司法叅军淇水监牧马逸食人稻为田主所伤密郡守韩宗哲欲坐以重辟公弼曰禽兽食人食主者安得不御御之岂能无伤当惩圉者民不可罪召为宗正寺主簿言朝廷比日直词罕闻颂声交至愿崇忠正通谏诤擢殿中侍御史三舍法行士子计登第颇事告讦公弼言学校以仁义渐摩使之告讦非建学本意拜御史中丞京西转运使张徽言欲因方田籍增立汝襄邓三州税公弼以为方田之制正欲均赋而徽言掊克重敛民何以堪诏罢之遂劾蔡京罪恶章数十上京始罢及京再辅政罗致其罪责台州安置遇赦归卒】
　　李光【宋史本传字泰发越州上虞人崇宁五年进士除太常博士迁司封首论士大夫谀佞成风杜塞言路王黼恶之迁符宝郎郭药师叛光知徽宗有内禅意因纳符谓蔡攸曰公家所为皆咈众心今日之事非皇太子则国家俱危攸瞿然不敢为异钦宗受禅擢右司谏上皇东幸憸人间两宫光请集议奉迎典礼迁侍御史时言者犹主王安石之学诏榜朝堂光言祖宗规模宏逺安石欲尽废法度蔡京兄弟祖述其説五十年毒流四海今又风示中外鼓惑民听岂朝廷之福建炎三年车驾移跸建康除知宣州光缮城池聚兵粮缮六邑之民保伍相比谓之义社得保甲万余号精鋭军又栅险要二十三所谨戍之厘城址为十地分巡内外昼则自便夜则守城有警则战苖租岁输邑者悉命输郡初哗言不便及守城之日赡军养民迄赖以济事闻授管内安抚绍兴元年擢吏部侍郎上移跸临安被防节制临安府见屯诸军兼督营缮事光经营撙节不扰而办奏捐减二浙积负及九邑科配寻以端明殿学士守台州改温州进江西安抚擢吏部尚书逾月除叅知政事时秦桧初定和议将揭榜借光名镇压光谓但可因和而为自治之计既而桧议撤淮南守备夺诸将兵权光极言和不可恃备不可撤桧恶之桧以亲党郑亿年为资政殿学士光于榻前面折之又与桧语难上前因曰观桧之意是欲壅蔽陛下耳目盗弄国权怀奸误国不可不察桧大怒明日光丐去髙宗曰卿昨面叱秦桧举措如古人朕方寄卿腹心何乃引去光曰臣与宰相争论不可留章九上乃提举洞霄宫万俟卨论光怨望责琼州安置吕愿中又告光与胡铨讥讪朝政移昌化军年逾八十又三年始以郊恩任便居住至江州卒孝宗即位复资政殿学士赐諡庄简】
　　姚宪【嘉泰会稽志字令则嵊人父舜明仕至徽猷阁待制宪以父任补承务郎厯知临安府仁和县车驾驻跸临安仁和为赤县事尤烦剧宪资性敏强日未脯吏已散去狱乆无系囚秩满监进奏院知秀州土豪钱安国居大泽中舍匿亡命为奸盗州县莫敢诘宪至擒安国及其支党穷治置于法州里遂安浙西大水苏常为甚宪请输粟万斛以赈之上嘉其能以直秘阁知平江府时羣盗出没海道为居民害捕弗获朝命专以属宪不数月悉擒之进直敷文阁知临安府厯工部侍郎进御史中丞迁参知政事以端明殿学士知江陵府卒江陵前帅颇厉威严治盗不少贷宪继其后尝谓客曰故帅得贼辄杀不复穷竟仆至获盗必付之有司在法当诛者初未辄贷一人而羣盗已稍出矣仆平居虽雏卵不敢妄杀今宁以疲輭不胜任去安忍滥及无辜哉人以此益推其长者】
　　梁仲敏【嘉泰会稽志字元功山隂人宣和初上舍两优释褐调海陵主簿绍兴三年召为太府丞厯知临江军以荐召擢御史迁右司谏拜右谏议大夫逾年致仕仲敏居谏职乆所论毫髪无隠或未听必反覆开陈以冀听纳方金人入塞大将有遁者仲敏力请诛之大将坐逺斥士气乃奋晚家居尤笃风谊】
　　石公揆【嘉泰会稽志字道任新昌人髙宗时为侍御史极论枢密使秦桧章十余上桧再相遂坐废终于家】
　　傅崧卿【嘉泰会稽志字子骏山隂人省试第一擢甲科除辟雍正迁考功员外郎兼太子舍人方士林灵素得幸造符书号神霄録自三公辅臣以下皆从灵素师授崧卿与曾几独不行被谮出为蒲圻县丞髙宗初除直龙图阁知越州帝自永嘉还越供亿用度崧卿请悉从蠲减虽中防有不便辄执奏皆赐可改知婺州召为中书舍人进给事中崧卿常慷慨欲以功名自见与客言及国事辄至流涕在上前议论尤感激未及大用而卒时人惜之有樵风溪堂集六十巻奏议五卷西掖制诰三卷所作夏小正传最行于世陆游傅给事外制集序崧卿天资英粹忠义絶人建炎南渡以渺然书生位未通显独涕泗感激请提孤军横遏敌冲卫乘舆论功埒诸大将及驻跸会稽遂为浙东帅隠然有大臣望白首一节不附时论以茍登用一时士气为之振起】
　　陈槖【宋史本传字德应余姚人登政和上舍第吕颐浩欲援为御史约先一见槖曰宰相用人乃使之呈身耶谢不徃赵鼎李光交荐其才绍兴二年除监察御史以论事不合除江西运判移知台州清谨不扰治状着闻上谓近臣曰陈槖有古循吏风累迁刑部侍郎时秦桧力主和议槖疏谓金人多诈和不可信桧憾之因力请去除徽猷阁待制知广州时兵兴后广东盗贼无宁岁十年九易牧守槖尽革弊政以恩先之留镇三年民夷悦服】
　　王佐【嘉泰会稽志字宣子山隂人廷对第一为秘书省校书郎时秦桧専政其子熺提举秘书省馆中趋附之佐独未尝妄交一语熺不能平嗾言者论去之桧死起秘书郎迁尚书吏部员外郎桧妻王氏陈乞旧所得恩数之未用者自称冲真先生佐驳曰妾妇安得此称向者误恩有司不能执奏为失职今当追正执政不能听但寝其请后王氏死卒夺先生号知建康府妖人朱端明挟左道与军中不逞辈谋不轨佐得其隂谋一日坐帐中决事命捕为首者至即判斩之而流其徒数人于岭外余置不问徙知潭州淳熙六年郴州宜章民陈峒窃发有众数千佐一意讨捕贼溃走诏以佐忠劳备着超拜显谟阁待制徙知临安府进权户部尚书力乞奉祠】
　　胡沂【宋史本传字周伯余姚人绍兴五年进士孝宗受禅擢殿中侍御史言守御之利莫若令沿边屯田诏行其言又言设武举立武学盖将有所用也今除髙第一二名余皆吏部授以酟征商所养非所用愿诏大臣羣议中举者定品格分差边将下凖备差遣从之时龙大渊曾觌以藩邸旧恩除知閤门事沂论其市权请屏逺方不听沂以言不行请去乾道元年召为宗正少卿除吏部侍郎沂奏七司法自绍兴十三年纂修成书岁且一纪厯月阅时不无抵牾望勅令所官讨论章防将现行之法与当革之条辑为一书颁之中外庶可戢吏胥之奸诏行之寻进礼部尚书上有大用意而沂资性恬退无所依附数请去遂以龙图学士提举兴国宫淳熙元年卒諡献肃】
　　黄度【宋史本传字文叔新昌人隆兴元年进士绍熙中守监察御史光宗以疾不过重华宫度连疏极陈父子相亲之义又劾内侍陈源杨舜卿林亿年三人为今日祸根罪大于李辅国上不听遂去宁宗即位诏复为御史改右正言韩侂胄骤窃政柄以意所好恶为威福度具疏将论其奸为侂胄所觉遽除度知平江府度言侂胄假御笔逐谏臣使不得効一言非为国之利也固辞归养侂胄诛召除太常少卿以集英殿修撰知福州始至讼牒日千余度随事裁决日未中而毕进龙图阁知建康府罢科籴输送之扰除见税二十余万招归业者九万家迁宝谟阁直学士度以人物为已任推挽不休每曰无以报国惟有此耳为礼部尚书兼侍读入觐论艺祖垂万世之统一曰纯用儒臣二曰务惜民力上纳其言】
　　莫叔光【嘉泰会稽志字仲谦山隂人举进士除著作佐郎光宗初兼权中书舍人绍熙二年春雷电交作诏直言叔光言女谒渐行近习预政等事辞皆剀切布衣俞古上书将以指斥被窜叔光奏方求言弭灾异不宜有罪言者之名事竟寝迁中书舍人外戚李孝纯除閤门宣赞舍人带御器械叔光言宣赞扈带极右列清近之选孝纯屡遭谴罚不宜冐居上从之除权吏部侍郎兼秘书监卒】
　　莫子纯【宝庆会稽续志字粹中山隂人庆元二年进士及第除秘书省正字厯中书舍人苏师旦本平江刀笔吏韩侂胄任为腹心气焰熏炙一日遇子纯于都堂趋前执礼甚恭子纯畧不为礼师旦深恨之会师旦当迁官子纯复以为不可于是忤侂胄意遂以祠去知温州提举太平兴国宫】
　　王梦龙【两浙名贤録字庆翔新昌人庆元三年进士厯知龙游金华二县咸有惠政迁大理寺丞极言和好不可恃攻守不可弛言甚恳切上嘉纳之擢监察御史首论宜申贪墨之禁又条上备边备蜀各四事皆一时急务除直袐阁知温州讨平海寇移知婺州拨官田千七百亩为助役倡民亦各以田助得田六万有竒以备当役者用又以水旱两奏蠲税召除司农卿权户部侍郎以疾归】
　　刘汉弼【宋史本传字正甫上虞人嘉定九年进士厯官侍御史以户部侍郎致仕汉弼明义利之辨所陈皆切时务为言官首论给事中钱相巧于迎合睥睨政地罢去之又劾左正言叶贲贲为时相史嵩之腹心汉弼由是去国既复以左司谏召首赞帝分别邪正以息众疑帝尝属汉弼进人才条具以奏皆时望所归卒转赠四官諡曰忠】
</div>
    <div class="pagination">
<a href="浙江通志_page474.html">上一页</a><span>...</span><a href="浙江通志_page470.html">470</a><a href="浙江通志_page471.html">471</a><a href="浙江通志_page472.html">472</a><a href="浙江通志_page473.html">473</a><a href="浙江通志_page474.html">474</a><span class="current-page">475</span><a href="浙江通志_page476.html">476</a><a href="浙江通志_page477.html">477</a><a href="浙江通志_page478.html">478</a><a href="浙江通志_page479.html">479</a><a href="浙江通志_page480.html">480</a><span>...</span><a href="浙江通志_page476.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
