<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 271 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 271 页/共 698 页</h1>
    <div class="content">正乌丸原书讹作群盗今据魏书改天兴元年条有马数千匹原书数讹作乘今据本传改武德元年 
条 
钦定日下旧闻考卷一百十四举正 
钦定四库全书 
钦定日下旧闻考卷一百十五 
京畿蓟州二 
原盘山箕尾之巨镇也深维地轴高逼天门暖碧凝霄寒青压海绝顶有龙池焉旱岁能兴云雨岩下 
有潮井焉旦暮不亏盈缩李仲宣佑唐寺碑臣等谨按盘山在州西二十五里旧名四正山又名田盘 
山旧志称魏田畴隐居于此故名姬翼云山集则云古有田盘先生自齐而来栖迟此山因名盘山两 
说互异原盘山南距沧溟西尽泃水东放碣石自远望之层峦叠嶂崒嵂排空真为雄胜图经增盘山 
志旧名四正山一名徐无山魏田畴隐居于此故名田盘山今不曰田盘而曰盘山者亦犹匡庐之谓 
庐山也其山南距沧溟西连太行东放碣石北负长城瓣袭蜂攒面面开生实仙佛之胜区乃天壤之 
大观也御定盘山志原渔阳西北之山本名四正古有田盘先生自齐而来栖迟此山因名为盘山焉
 云山集原盘山一名盘龙山在州西北二十五里高二千仞周百余里山北数峰林立如削曰紫盖曰 
宿猿尤为奇特最高者曰上盘顶有巨石以指摇之辄动上有二龙潭下有潮井又有泽钵泉稍下者 
曰中盘东行十余里蔚然深秀怪石突起曰白嵓日暮山光岚气蒙蒙如雨上有古寺山南有小岭陡 
绝难行曰沙岭高二百余仞周六里泉水沿石窦下为砂河东流合五里河名胜志臣等谨按盘山有 
白猿洞无宿猿峰之名摇动石在千相寺后与上盘无渉沙岭今为入山孔道志称明万历中僧明澄 
始募资鸠工凿石开道原盘山水出山上山峻崄人迹罕交去山三十里望山上水可高二十余里素 
湍皓然颓波历溪沿流而下自西北转注于泃水竹书纪年梁惠成王十六年齐师及燕战于泃水齐 
师遯即是水也水经注原盘山外骨而中肤外骨故削石危立望之若剑戟熊虎之林中肤故果木繁 
而松之抉石罅出者崎嵚纠曲与石争怒石之尤怪特者为鲸甲石石平坦可布席容十百人群崖飞 
瀑至此势忽奔泻声如震霆与松韵互答长安客话臣等谨按盘山无鲸甲石当是晾甲石之讹补盘 
山清明榖雨时万壑青松十里红杏天然图画此时煮茗盘石上看白云听流水相对忘言觉五千四 
十八卷殊饶舌也四正山居志补盘山一名东五台自来峰北台也先师台南台也紫盖峰中台也九 
华峰东台也舞剑台西台也晾甲石为下盘古中盘为中盘云罩寺为上盘上盘之胜以松中盘以石 
下盘以水同上臣等谨按自来峰在挂月峰侧晾甲石相传唐太宗东征晾甲于此在行宫西徧皇上 
御题曰贞观遗踪余详本条下増圣祖仁皇帝御制清晨入盘山二首日出入盘山宸游草木间村庄 
人尽望处处水潺潺当年乗辇到今日复来游山水不同色泉声还细流増圣祖仁皇帝御制盘山绝 
顶三首上盘绝顶俯神京九月登山积翠晴荒寺日高人少至野林烟静鸟无声道中勒马观风景涧 
下留銮爱水清纵目徘徊犹不尽氤氲缥缈海云轻四顾清标高逼天风云塞上敛寒烟遥观沙漠宣 
威远近控州城作镇悬紫盖山中独奇秀双峰岭外更绵联九秋朗耀几千里落叶萧条满目前薄暮 
东风来返照游心怡旷动挥毫题诗数句林光晩作赋初联雁阵高盘道崚嶒难步蹑危岩嶻嵲恐身 
劳欲归帐殿还传语引路山僧度远皋増圣祖仁皇帝御制再游盘山诗蓟州城此黄厓前水甘土厚 
多平阡崇山特起矗霄汉栝柏夹道阴参天回峦复嶂倍娟秀幽林邃谷时夤缘云藏古寺行未到树 
杪先有钟声传数峰突兀势陡绝上廹箕尾双星缠峩峩石状兽蹲立因风摇曳如空悬深潭清冷那 
可测知是百尺神龙渊钵泉恍惚有海眼潮井呼吸通百川不然泛滥亦易挹何为万古清涓涓神工 
融结天巧凿更逞远目穷高巅渔阳古郡最阻阨屹为左辅雄幽燕即今交河远置堠此实堂奥非临 
边太平粗喜有端绪石根沙碛皆原田偶兹登陟聊驻斾用寄襟抱题斯篇増圣祖仁皇帝御制复游 
盘山绝顶诗绝顶巉岩里松烟向晓开片云生众壑虚籁落空台寺古人行少林深鸟乱回千峰多秀 
色远眺足徘徊増御制游盘山记连太行拱神京放碣石距沧溟走蓟野枕长城是为盘山盖蓟州之 
天作俯临众壑如星拱北而莫敢与争者也昔魏田畴隐居于此故名田盘或曰古有田盘先生自齐 
来栖止焉地僻而山秀树密而谷深韩昌黎文所称太行之阳有盘谷者无从考其非是而其为隐者 
之所盘旋则一也山亦有盘谷寺自唐宝积开堂代有名宿憨山拙庵后先辉映为是山佳话然吾儒 
木石居而鹿豕游者田畴之后无闻焉四顾梵宇精蓝依山隐谷镂峰磨石刻画天真而乏柳州西山 
之文杜陵北征之作呜呼是亦可慨也已乾隆七年秋因谒陵回銮便往游之斥警跸减仪从轻舆朝 
陟搴萝扳蹬晓岚豁开泉白山青飒然林空郁然松翠于是停盖驻辔怡情纵目者久之既而行漏催 
吟兴尽夕阳在山金吾整驾虽命省驺从而近御执事者汗雨挥而尘烟腾向诮隐者之绝少翻疑隐 
者之避而隐去耳乃知千乗万骑不可以游山偶一过之山灵将无笑其不韵也耶增乾隆四年御制 
登盘山口号千林叶落见山容翠嶂丹崖历几重漫忆当年曽订约今朝果上最高峰旧作望盘山有 
寄语山灵频订约他年拟上最高峰之句増乾隆七年御制盘山怀古诗田畴不卖卢龙塞李靖空余 
舞剑台月镜团圞谁挂得峰莲崒嵂自飞来定光灯影犹飘忽茶子松精类诡诙只有开堂传宝积求 
心何处一言该臣等谨按盘山御制诗谨绎有关纪述者恭载卷内余不备录增乾隆七年御制经唐 
太宗晾甲石诗石名晾甲枕山陂遗迹贞观藉抚追若使当年无此役何须重建魏征碑臣等谨按晾 
甲石御制诗恭载首见之篇余不备录原王衡游盘山记略盘山离京师百八十里晡至广济寺走大 
石涧中东厓有松题曰苍龙折中盘中观松从石罅出绕北而西为环翠亭山松如屏一峰稍远对松 
立者九华峰也穿蔡氏巷西折而陟北冈长城蜿蜒界山半如线自中盘至上方路百千折行者相望
 于石根木杪有相去数程而望不盈咫者度松栈而出有悬石亭更百寻至舍利塔则盘山绝顶也其 
西峰为无梁殿下坂至法蔵寺翠壁若扆松阴满庭又数里双峰塔下走旱麓为百草洼东为天城寺 
寺上三里李靖庵又二里舞剑台东走为东甘涧西折为西甘涧又五里至仙师台论盘山之胜松为 
最泉次之峻则数上方舍利幽则数天城说者谓天穷于大漠故收灵郁秀于此理或其然也缑山集 
臣等谨按环翠亭蔡氏巷百草洼俱无考悬石亭在悬空石上明戚继光建遗址仅存増阮旻锡游盘 
山记盘山壁立又名盘龙峰岁乙邜秋仲路出三河踰数岭至卫公庵登舞剑台考唐史公为定襄道 
总管岂当日或登此峰欤至上盘礼定光佛舍利塔右一峰黄龙祖师殿也暮宿云罩寺望上方僧言 
九华峰最艳丽寺曰千像唐开元寺也天门开两崖相揖崖悬壑绝必缒而后而後可登戚繼光袁宏 
道而后无继者若夫悬空摇动诸石及潭洞有黒龙白猿之胜竟以人踪希绝怅然者久之次日从山 
腰下大中盘询宝积大师禅堂道场荒芜久矣山中灵迹有除夜佛灯之异灯出自通州孤山墖上中 
分为数千百朵远绕盘山诸寺至定光佛墖而止或曰此灯即墖中舍利光也盘山志原高适同吕员 
外酬田著作幕门军西宿盘山秋夜作碛路天已秋边城夜应永遥传戎旅作已报关山冷上将顿盘 
坂诸军遍泉井绸缪阃外书慷慨幕中请能使勋业高动令氛雾屏远途能自致短歩终难骋羽翮时 
一看穷愁始三省人生感然诺何啻若形影白髪知苦心阳春见佳境星河连塞络刁斗兼山静忆君 
霜露时使我空引领高常侍集原刘迎盘山招隐诗溪山不难买所费千金储不如数峰云朝昏对吾 
庐交游岂无人转盼伤离居不如吾兄弟相应如笙竽左侯蓟名族温温器璠玙身虽朝市寄心与功 
名疏伯也亦可人文华炳于菟风神耸魁伟襟韵含冲虚平生一片心缘尘不关渠相期有幽事岁晩 
山林居彩服照黄冠欢呼奉亲舆大妇侍巾帨中妇供庖厨诸孙戏膝前翩然凤将雏朝采南涧芹暮 
漉西溪鱼烟霞入杖履风月来窻疏观竹上巢云礼佛登香炉红龙雪浪涌白塔苍烟孤冰弦写天籁 
茶瓯泛云腴快哉天下乐俯仰余何须正恐左太冲招隐昔所无山林长话原王世贞登盘山诗禅主 
空祠恒岳回谁怜盘岭抱燕台层峦不尽青天去乱瀑雄争大壑来共指丹梯安薜荔还扶蜡屐破莓 
苔银河只在微茫里欲取寒杓作酒杯弇州山人禞原戚继光登盘山绝顶诗霜角一声草木哀云头 
对起石门开朔风边酒不成醉落叶归鸦无数来但使雕戈销杀气未妨白发老边才勒名峰上吾谁 
与故李将军辞剑台止止堂集原王衡游盘山诗塞北山河百二重太行云气入提封泉争乱壑时萦 
马谷响虚岩半是松紫逻烟花当九月青天雷雨出双龙朝来杖出中盘寺指次经行第几峰孤笻短 
笠乍低昂翠碧丹枫引兴长片石倒悬流水路断厓刚掩薜萝房诸天影里沉西界斜月林中见上方 
绕尽寒空不知路冥冥钟磬远相将缑山集原高承埏望盘山诗中盘云气下盘生紫盖峰高晩独晴 
安得时平解尘组白松树底饭黄精稽古堂集补薛瑄游盘山寺诗高秋游古寺俯仰思悠悠尘土禅 
灯暗龙蛇画壁幽草深埋石砌天阔芘层邱欲问无生灭寒泉日夜流敬轩集增李攀龙答谢茂秦游 
盘山诗爱尔跻攀处奇踪满报章山盘元气出寺抱翠微藏拂石摇天影披花带雨香千峰回白首万 
壑步清霜鼓角关榆堕旌旗塞草长阴风来大漠秋日下渔阳海色秦城外边声汉苑傍欲因临望代 
遂得纪金汤沧溟集增高士奇游盘山诗昔读寰中记兹山劳梦想十年思一游尘事日鞅掌扈跸过 
蓟门承思恣观赏驰马踰崔嵬趋途渐深广萦回石径纡盘旋下复上山势兀嶙峋奔厓尽肮脏绥策 
登危峰烦襟为一爽嘤嘤野鸟鸣汩汩山溪响莫春天气佳小憩在林莽松泉臣所须性志本踈朗茫 
茫属车尘时曵青藤杖从来箕颍心对此聊俯仰随辇集増盘山行宫居山之午方前冈如屏后嶂如 
扆自玉石庄迤逦东达于缭垣之南垣垒以文石周遭十余里随山径高下为纡直涧泉数道流垣内 
山下设闸以时启闭盘山志臣等谨按盘山行宫乾隆十九年建皇上御定内八景曰静寄山庄太古 
云岚层岩飞翠清虚玉宇镜圆常照众音松吹四面芙蓉贞观遗踪外八景曰天成寺万松寺舞剑台 
盘谷寺云罩寺紫葢峰千相寺浮石舫兹恭载御制静寄山庄十六景记及内八景诗于后而以外八 
景诗分载原书各条内俾以类相从云增御制静寄山庄十六景记塞外之山冈峦浑噩堂阜连延以 
雄峻胜塞内之山峰岩峭拔崜嶬崱屴以奇秀胜造物之灵有独钟南北之分鲜兼美也而惟田盘自 
太行而来塞垣依此以筑故界在南北之间兼收雄秀之粹卓为造物奥区焉乾隆壬戍夤缘往一游 
自是山川之美不能恝置然朝往暮归仆从侍御之臣不免于劳乃发内帑建山庄于山之阳买地缭 
</div>
    <div class="pagination">
<a href="钦定日下旧闻考_page270.html">上一页</a><span>...</span><a href="钦定日下旧闻考_page266.html">266</a><a href="钦定日下旧闻考_page267.html">267</a><a href="钦定日下旧闻考_page268.html">268</a><a href="钦定日下旧闻考_page269.html">269</a><a href="钦定日下旧闻考_page270.html">270</a><span class="current-page">271</span><a href="钦定日下旧闻考_page272.html">272</a><a href="钦定日下旧闻考_page273.html">273</a><a href="钦定日下旧闻考_page274.html">274</a><a href="钦定日下旧闻考_page275.html">275</a><a href="钦定日下旧闻考_page276.html">276</a><span>...</span><a href="钦定日下旧闻考_page272.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
