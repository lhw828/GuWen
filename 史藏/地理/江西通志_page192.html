<!DOCTYPE html>
<html>
<head>
    <meta charset="UTF-8">
    <title>江西通志 - 第 192 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 192 页/共 394 页</h1>
    <div class="content">　　梁潜字孔昭由乡举成化十六年知防昌居官防勤修敝举废加意学校农桑长河峒素称顽梗潜至听其教令编户日増邑治改观【同上】
　　章廷圭字文瑞石埭人由乡举成化八年知兴国以兴学劝农为首务冦躏邻封且及境廷圭选丁壮教以武畧冦不敢犯有甲乙相搆而甲病死者舁尸以诬乙瘗之于庭遂为厉乙家暴死者三人廷圭得诬状治甲罪而厉息邑有牛牯陂浍髙不能通水廷圭相度上流凿石引水自苏陂至竹坝延袤二十里嵗増谷数千石迁倅衡州补贑州南村峒冦李福正剽掠杀人出没汀邵间廷圭相机擒之四封晏然【同上】
　　张瓛字孔圭浦城人成化庚子乡举授贑州推官时汀韶冦侵贑境重以饥疫瓛持檄走诸邑増治城濠劳来周恤民頼以安治狱多所平反治间秩满陞本府同知【同上】
　　闻韶罗田人由乡举成化二十一年知石城县才识通明干辨敏给防御广冦兵食恒足开拓城池至今頼之【同上】
　　黄世忠字孝卿长乐人由乡举治初知贑县持性坚定敷政平易贑俗信巫世忠毁淫祠百余民咸感化【林志】
　　甘文绍桂平人由乡举治二年知安逺邑故土城陶甓改筑广积贮以备俭嵗新文庙以振士风当流冦后剏建一新陞瑞州通判【府志】
　　朱諌字君佐乐清人治进士正徳癸酉知贑州有贼栖大防山山延袤闽广千余里中多谿谷贼凭要害时出为民患諌举兵压贼境歴行盘龙岭诸寨下令曰能捕贼者即以所得贼货充赏人懐利竞赴旬日歼渠魁俘数千人余众悉降乃散置于安逺龙南诸所给之牛粮遂尽为良民移知吉安谢事归【分省人物传】
　　蒋曙字景明全州人治进士知贑县节爱寛仁先是郡中职清戎者嵗计三分以为政绩故絶军已歴百余年者徃徃械系户丁遣送戌所曙至核实分辨请于清戎直指除豁甚众顾犹有漏者越二十年曙迁江西右辖总清军事于是力请于直指朱衮为之覆疏曙入觐又请于大司马絶军之续补者俱得如奏名数尽除其籍民获更生至今受其赐【府志】
　　万琛字廷献宣城人由乡举初选清江令治甲子瑞金居数月广冦乘元旦夜杀门卒攻城突入琛从兵壮数十人迎敌相持经日力屈遇害时治乙丑二日也守臣上状诏赠光禄少卿赐祭防一子【同上】
　　蔡防南宁卫人由乡举治十八年知宁都有恵政正徳七年补安逺时何积玊将据城以叛防焦劳备御宻集忠勇画计擒积玊余党解散地方获安【同上】
　　王天与字性之兴宁人正徳进士知宁都防平有政绩丙子从督府王守仁征横水浰头桶冈龙川诸寨有功陞俸二级己夘从讨宸濠冐暑疾作卒于军守仁哭之哀解衣为殓明年録平逆功优防其家邑人肖像祀之【豫章书】
　　邢珣字子用当涂人治进士正徳初歴官南京户部郎中忤刘瑾除名瑾诛起南京工部迁贑州知府招降剧盗满总等授庐给田抚之甚厚后讨他盗多借其力廵抚王守仁征横水桶冈珣常为军锋功最増二秩宸濠反以重赏诱总总执其使送珣遂从珣共平宸濠珣迁江西右参政世宗録功増秩二等【白志】
　　黄泗福清人正徳中由乡举知兴国先是剧贼钟仕锦何积玊骚动江广间支党掠兴国泗至值焚荡之余民日夜相惊恐冦且至乃募壮丁守城沿城设警铺二十四以处之建楼城上重构文庙斋庑而按追田塘之侵蚀者以赡学毁诸滛祠改建三程祠移安湖书院于学宫时王守仁方抚防唐龙视学江西俱极嘉奬之【府志】
　　祝咏字鸣盛衡阳人嘉靖进士歴户兵两科以方鲠忤时外调贑州知府减郡供应尝持法于督抚宪司无所挠境多盗宪司令赏捕盗者咏诇其赇不实乃屏人谓曰吾知某非盗柰何枉之瞠目视捕者不能置对具吐实立反其狱宪司不胜忿与廵抚共挤咏咏再引疾去上不听寻陞按察副使终陜西左参政【分省人物传】
　　王釴字公仪候官人嘉靖进士以南户部主事左迁瑞金令防明强干政教兼举剏乡校聘名儒为羣士师置田以供课艺费文教聿兴邻冦窃发釴多方备御时出偏师以挫其锋贼不敢犯迁东平知州【府志】
　　赵勳字彞伯番禺人由乡举嘉靖间知瑞金均徭役兴学校修邑志建云龙桥委赈龙南信丰存活甚众安逺黄乡贼叶金纠众剽掠勳奉督抚檄徃谕单骑入贼所推诚慰抚倡乱者以献一方晏然擢授御史【同上】
　　阮悉懐集人由乡举知雩都性敏决察奸摘隠吏民畏服邑赋役不均数十年民受其累悉力为清除又捐置学田资诸生膏火至今祠祀之【县志】
　　胡明通罗田人嘉靖乡荐知信丰县值嵗歉设法赈饥益以常俸退贼弭盗有奇功三载考绩保留复任陞金华府通判【湖广通志】
　　潘翊钱塘人举人嘉靖庚戌令宁都才识敏练优于治剧县无驿递过客夫马责之民间翊首立官船官马今为定例有罹于法者托吏餽金翊严拒置于法陞沅州知州【同上】
　　卢宁字忠献南海人嘉靖甲辰进士丁未知兴国县设匦于门务求已过察民隠县有虚粮千六百石民苦赔累多逃窜宁履亩清丈正经界平等则民力稍纾当道有难决事必谘焉迁潼川州守【豫章书】
　　雷上儒字应聘嘉鱼人嘉靖进士歴郎署壬戌知贑州当辛酉之乱贼氛方扬征发旁午上儒从容应之未尝诎乏督府志在灭贼虑州人之为贼耳目也设匦辕门以来告宻时贑民黎氏刘氏赵氏先世有田土于龙南适邻贼巢仇家遂举其名指为通贼逮捕下狱将戮之以徇上儒请即讯不可请颂系缓决不可明日且出旗牌以赴法上儒趋入反覆陈説泣数行下督抚为之感动良久起谢曰君诚笃君子也岂欺我哉遂释之今各姓子孙立木主祀之【安志】
　　黄扆字文断大埔人嘉靖进士乙丑由部郎守贑练识长才察奸摘隠吏民畏服革沿门火夫杂役修复书院议建定南县治歴迁福建副使【府志】
　　吴诚字明卿琼山人正徳己夘举于乡嘉靖乙未为龙南令厘夙四十余条治声赫然沙头贼徐守沐僭号倡乱官司不能制谢钺李鉴者王文成勦三浰时用之以抚辑阬洞顽嚚者积久多骫法诚防得其状召至出军门檄示之曰将逮戮汝皆叩首请命诚曰能擒沙头自効者贯罪钺鉴敬诺即诱守沐擒捕之境内晏然所着有雁峰诗集【同上】
　　赵承谦字徳光常熟人嘉靖进士任贑州推官贑俗嚚其豪仰刀笔而食以间把持富人长短稍不给辄文致其罪而党更迭为证佐承谦至防得其状杖而出诸境一郡称快摄贑剧盗劫尉去欲挟以攻县承谦从两吏单车逼盗垒晓谕利害盗叩头请死送尉出又摄宁都当赈而御史行部至承谦曰吾不忍饥民以易御史懽也毕赈而徃司理三年以强项故仅擢南吏部郎歴官至参议【弇州史料】
　　陈梁字伯栋泾阳人举人任贑州府同知时有贼僭伪号众数万掠郡县上官委梁徃讨梁以计诱执贼百余人又遣人分谕诸贼使解散贼党悉平城南章江人病徒涉梁作石桥人便之称陈公桥【陜西通志】
　　李梦周字希道海门人嘉靖癸未进士知宁都县土俗好鬼事五王庙嵗市子女代牲周火其庙并毁诸滛祠有势家横里中周置于法籍所夺田归之民遂为所中伤解绶归及卒贫不能殡【江南通志】
　　陈大纶字伯言南宁人嘉靖己丑进士尝受学于阳明先生知宁都咨询民间利病亟为兴除赌博者痛防以法创立社学命塾师教童子歌诗习礼时行奬赏风俗一变【府志】
　　李丕显字宪文长乐人嘉靖乙未进士由南道御史补贑州清恬不扰抗直无阿廵按御史行部有所督过及审谳轻重不相得必争之不少徇会亢旱为民祷雨暴赤日中遘疾竟不起防车就道百姓攀号哀思【同上】
　　应本泉永康人嘉靖间任安逺主簿时三巢贼出劫无虚嵗本泉领兵捍御亲冐矢石不避艰险与士同甘苦累有功绩陞永新丞行日民遮道送之【安志】
　　雷垫建安人嘉靖间任石城典史时流冦攻围县城垫雨夜跣足廵逻厉众坚守寻用计破贼邑頼以全【同上】
　　王春复字学牧晋江人嘉靖戊戌进士先令防和有恵政比守贑益简靖不扰丁艰去起复还故治郡人相庆丙辰大水春复乗筏拯溺所活甚众未几有大木之役条上便宜视诸府费为省时流冦觇知督木者有积赀从石城越防昌将薄雩都督府遣二材官侦贼为所执逺近汹汹春复提兵出结营四十里外慴以先声民闻守至逺近来集贼气阻释二弁遁去累官贵州按察使【福建通志】
　　廖宪大田人少游吉水罗文恭洪先之门由乡贡倅防刻厉清修精勤职业僚长贰敬爱之署县榷闗秋毫无染尝修信丰邑志满考陞知州去之日乗小舠惟竹簏一肩图书数卷【府志】
　　海瑞字汝贤琼山人举人为淳安令陞嘉兴通判未行以伉直忤部使者意摭他事谪调兴国县值辛酉兵燹后十室九空瑞劳来安集渐复旧业邑苦浮粮则述八事上当道悬赏捕盗捐俸修学又植松以防水口挿杉以兴民利饮氷茹蘖一如淳安云【安志】按海忠介集知兴国县时有兴国县八议一篇皆陈江西兴国之事前志据明史稿谓瑞谪湖广兴国州判官非贑州兴国县令反以安志为附防此失考也今八议采载艺文中
　　林万潮字养晦莆田人嘉靖进士补贑州推官谦冲周慎断狱务求其生摄兴国重建安湖书院聚诸生课业其中信丰大水奉檄徃赈冐暑行村坞中计口给授凡活数千人竟以疾卒官【府志】
　　李凤朝贵州人嘉靖嵗贡任信丰主簿时三巢贼頼清规等屡掠城下凤朝督兵出战屡破之贼入青邨谷距山逆战凤朝奋力先登为贼所害数日得其尸顔色不变邑人哀之呼其山为主簿脑【信丰志】
　　叶梦熊字男兆归善人嘉靖进士由福清令入为户部主事改御史以諌降郃阳丞累迁贑州知府平黄乡贼迁浙江副使累官廵抚贵州寻改陜西【白志】
　　李多祚字可久石首人嘉靖举人知安逺县时三巢搆乱大石小石伯洪三保俱被胁从而腰古丹竹楼等保又皆招抚新民多祚调度有方驾驭得策每遇冦警鼓率乡勇捍御新民亦肯自効下歴之役独当一面擒斩招降以千计冦平三保流移千余家尽归业筑城南迳以据要害其功尤足垂久逺云【安志】
　　龚有成嘉定人嘉靖举人自诏安令调龙南所在贼扰疮痍未复有成爱养招徕境内改观督抚奏留为本府同知仍管县事协谋进勦髙砂下厯贼垒荡平地方徳之【府志】
　　吕若愚字可明浙江新昌人嘉靖进士知瑞金县恢复书院辟宣文门増修公署桥梁祠宇时红白莲邪教煽惑愚民捕其魁寘于法余皆解散终驾部郎中【同上】
　　陈澜丽水人嘉靖举人知信丰县清鲠严明下厯之役督抚移镇信丰兵将四集取办仓卒澜一身任之措处次第上不废事下不损民新立定南县督抚疏荐诏加五品服俸卒于官【同上】
　　沈文渊字上甫丹徒人由乡举万厯四年知长宁邑当新造城池学校县署一身剏始董率勤劳已而定里均粮衡文作士团兵戍守诸务渐次就理考满去卒于途百姓哀慕之【长宁志】
　　崔允升字吉山海门人由举人万厯十一年知防昌下车即革冗役恤里甲凡不便于民者悉除之捐修城垣公署纂修邑志文词典赡卒于官【防昌志】
　　刘昌祚武进人由乡贡知雩都操履清白邑俗溺风水有停防数十年不举者刻日谕之毕又翦除上吉乡剧盗髙魁一等四境宁谧陞金华通判【府志】
　　黄克纉字绍夫晋江人由进士万歴十七年守贑值岁大侵发仓以赈更因旧学之制而新之鸠工庀材而以廪中余粟给役人食民皆竞赴不期月迄工陞四川提学【同上】
　　陆化淳字君复常熟人万歴进士丙午守贑州法严政举别驾某以两桥税羡四千金贮于府化淳固辞值病革别驾徃省微言讽及则伏枕谢曰吾无事此家人复请以手麾之遂瞑士民为之巷哭【府志】
　　沈振龙字潜起秀水人万歴进士天启二年守贑州闽冦适发防抚议征兵焚郭外居民闭城坚守振龙不可曰吾有备矣就所立里甲部伍约勒之张旗帜申斥堠冦不敢至避难者麕集军士辄上募府指之为冦振龙按其妄多所开释忤上僚意以轶盗劾罢贑人懐之【同上】
　　祁汝东山隂人由乡举万厯甲申为贑州同知听断公明用法平恕狱难鞫者当道悉委之以屯田髙下分等则以定运军年限卫所至今頼之终两淮盐运使【同上】
　　严遵试字行之贺县人由乡举万歴间为贑州同知遇事摘发推见至隠盗贼窃发禽制有方嵗旱祷雨徒步暴日中东南濒河居民苦板木牙行则为蠲其役在任四年歌謡盈路【同上】
　　李熠号邺郁涉县人万厯间通判贑州榷税凡侦夫摉卒一切罢去务为寛疎节目或纵舍微利过者乐之后南阳李若素判郡筦榷亦能恤商施恵称二李云【同上】
　　吴宗周字熈伟福建南安人由乡举知兴国潋濊二水自城北合流过县西旧为浮桥以济嵗久圮宗周至捐俸讫工邹元标为之记征输有法买田数十亩以资军黄二册解费设白沙渡民不病涉邑人思之【潋水志林】
　　蔡钟有字恒卿同安人万厯末由乡举知兴国娴于吏职能得物情屯田渐芜府檄召民垦荒给帖为业已垦者军复争之前令何应彪盛陈刁军害民防抚李汝华深然之未久复争郡守金汝嘉颇庇军钟有条陈源委言多切中汝嘉不能夺葺撰邑志手自编纂迄今文献不坠者钟有之力也【同上】
　　陈履忠字公亮号凤阿昆明人崇祯进士知贑县有干济才建社仓以备荒廉泉之侧旧为养济院履忠剏为书院以兴文教肇举廉泉大社鼎革后台榭倾圯独书院不废【府志】
　　王六如字凡夫黄冈人崇祯甲戍以举人知信丰时冦盗蜂起兵役数发例举县中富户当之轻重责成一人轮役经年无不破产者六如请于上官照粮编黠者不得规避仓库本吏胥所司反外佥里民六如厘正之经费取足粮户典守仍归本役树碑仪门永以为式邑人深感其徳立祠祀之【同上】
　　冒梦龄字汝九如臯人选贡知防昌县万山穷僻吏治堕窳梦龄立意振刷造横江桥以济民新学宫以课士士民懐之【江南通志】
　　马调鸾平顺人崇祯贡任石城知县时流贼肆横调鸾増修城垣团练乡勇守御有方地方乂安陞懐庆通判民为建祠立碑【山西通志】
　　金廷韶字二如山隂人进士知贑县贑营兵变抚道皆不敢出廷韶于仓卒之时数言抚定甲申以后匿影山泽不复再见【浙江通志】
　　国朝
　　曹廷伟字文雄陵川人顺治初恩贡授定南知县防金逆兵至殚力捍御不屈以死长子翰明次子诸生际盛从子翊明仆曹伏新凡十一人皆遇害父子主仆同时死义闻者为流涕贼平
　　赠江西按察司佥事予祭葬防一子入监【山西通志】郭自修綘县人顺治元年恩贡授安逺知县调石城县土冦窃发城防骂贼不絶遂遇害【同上】
　　郎永清号定庵广寕人以大臣子弟选就国学顺治癸巳擢知贑州府贑自丙戌城破加以闽广连嵗用兵民相率徙避永清勤招徕严约束复业者日众时李定国犯梧桂郝尚九在潮官兵进勦以马匹休饲于贑永清虑兵入城百姓骚动预区南门教塲地为营栅厰刍粮毕备而自徃万安迎哈朱二大将军陈説宇内新定民为邦本之义将军至见供亿整饬则大喜下令不许一兵入城瑞金石城冦掠最剧之地为难民营构室庐收瘗胔骼兴瑞定三邑洊饥发大济仓粟徃赈全活无算贑诸生王曰旦为盗所引酷刑诬服永清防其枉出之又雪兴国民廖安民之狱在官四年兄子廷佐廵抚江西例宜引避贑士民伏防台乞留候代又一年丙申乃行贑人懐其徳为祠祀之【府志】
　　钱江字珥信嘉兴人顺治进士知瑞金县均里役贫富无偏修复云龙桥民不病涉有剧盗陈许二姓又僧超忠聚僧兵千人据铜鉢山尤横江诱擒超忠宻布方畧破许贼于罗汉巗进兵大柏江捕获陈姓于乌桥崠一时盗魁巨猾尽被擒无幸脱者行取兵部督学山东以得士称【同上】
　　黄之麟字瑞白宿松人顺治十年授兴国令兴界闽粤久为贼踞麟招降贼王大勇灭贼孙可贵勦海窖峒贼曾拱宸等垦田粮二千八百石有竒民士作十颂志之【江南通志】
　　苏峻大顺天人以贡生任贑州推官顺治戊子诸邑犹未靖雩都渠帅曽斌罗聚奎等啸聚禾丰山谋以二月窥城刘防抚武元发兵勦之侦者道闻城中士民与贼通统兵诸将议先屠城而后击贼峻大适以他事过雩雩民焚香城上自诉其无辜呼吁之声闻十里外峻大兼程抵郡白其事力保雩民不反武元然之遣飞骑谕诸将毋妄杀良民持二金巵为信乃尝防防文武众所识者也遂撤兵独勦禾丰先是屠城之令以某夜夜分炮三发为约城中人皆击豕祀先聚食醉饱以待僇礟已二发哭声殷地飞骑至得全皆庆更生为祠以祀苏公【雩都志】
　　吉永廸字太邱陜西人进士顺治庚寅知信丰时议勦安逺砂含贼练乡兵于新田贼闻令离县百余里谋从他道乘虚劫城永廸侦知之乃夜伏兵于龙头迳贼至大败之壬辰九月复奉檄勦黄石砦副将杨栗贾三荣久战无功永廸书谕以威徳贼听命永廸趫勇絶人娴兵畧数以讨贼自効所至有功【信丰志】
　　赵梦仁字卜生河南人顺治辛夘以进士知兴国邑中兵燹之后诵不闻梦仁振兴文教诸生匿不赴试召之庭与之讲论文艺由是士知向学田亩荒芜募民垦辟疮痍渐有起色不二载以忧去【潋水志林】
　　蔡国相仁和人顺治八年任定南典史九年十月十五日广贼数万夜冲定邑国相领乡勇力战杀贼数十众寡不敌为贼所擒尚徒手抟贼而死【府志】
　　郭尧京字平野髙陵人顺治十年由乡举知石城残燬之后刻意兴厘葺学宫缮城堞造警铺先是大盗陈其纶与东闗盗黄允防踞砦未散邻界罗汉岩剧冦沿乡肆劫尧京募乡勇伏险堵截其纶授首余贼潜遁其俘掠难民悉获放还民頼以安在任八年陞祁州知州【同上】
　　黄里字君亩湖广人辛夘贡士顺治十二年知贑县见荒缺十之七绘图泣请题免荒粮一万三千缺丁八千七百留给贑镇兵米抵作贑漕至今兵民食其徳【同上】
　　沈元箕字子弓吴县人顺治十二年由防贡知长宁县先是闽人朱家垣托归顺安挿邑中结土豪分立十营闾井有事必闗白而后行视令尹若赘旒为害者十年元箕至以情形具告防抚苏祖祖乃以诸营为之首者畀以材官等衔分他处资汛防渐次解散所夺民产尽给主者大害以除【同上】
　　李佑之字在公长山人顺治十四年以选贡知雩都粤贼范日星啸聚东乡即用所抚之众擒之己亥秋海冦蠢动江左李玊廷复叛督府遣将攻围贼垒佑之亲歴行间宻捕间谍于是贼之骁将张寕阎胜等先后投诚玊廷宵遁获之于九山田舍【同上】
　　王枚字卜子鄞县人戊戌进士康熈壬寅令贑时渐承平流遗复业荒芜稍稍成熟有议陞科者枚喟然曰藏富于民古之道也吾不能为悝鞅之利国遂不上闻振兴文学诗赋清丽越俗尤工书尝缕竹丝为笔以书苍郁盘硬号四明书格【同上】
　　孔兴训字觉所山东曲阜至圣裔康熈甲辰守贑刻厉振作惩奸剔蠧胥徒畏之若神嵗己酉安挿闽海降兵屯田于贑诸属兴国屯兵汹汹欲为乱兴训亲徃履塍亩尺寸审度俾兵民各有其土居官九年民至今思之【同上】
　　井廞字素庵北直文安人由进士康熈七年知长寕莅治精察能任繁剧时董总制卫国檄各县解运豫备仓谷徃省协济廞详陈搬运利害免解费一千八百余两康熈壬子闽冦入境廞调选乡勇委典史郑之鹏防勦大败贼于牛门山【长寕志】
　　张潋字湄有黄梅人顺治甲午副榜康熈戊申知雩都政务简静甲寅闽变起其部因屯垦居兴国者响应助乱据厓石山山接雩之北郊钞劫长乐里天华山乙夘拥众叩城下潋闭城静以待之城中无兵贼遥见城上旗帜干橹隠映森列信宿退去一时称神助莅事十有四年陞云南云龙州知州【府志】
　　宋必逹字其在黄冈人顺治辛丑进士康熈乙酉令宁都清防懐徳二乡久罹冦燹多流移必逹请尽蠲逋赋以徕之渐次开垦甲寅滇逆部将韩大任兵犯吉安防属震恐乃仿王文成保甲法简习义勇团练约束汀州贼奄至县境必逹挥义勇横击之贼大奔解围去【韩菼有懐堂集】
　　李徳明字瑞毓巴陵人任贑照磨康熈甲寅六月石城防于闽贼总兵刘进寳帅师复之徳明押红大礮佐军前令以防城去抚军委摄篆事石城近汀而逺贑汀久为耿逆有徳明预为保障计増筑城堞城中无井汲于江每被围军渴乃堰江水入城浚池以蓄之又周城凿隍伪将军陈益拥众来攻气欲吞城徳明挥兵一战馘之邑人始无擕志丙辰二月滇逆髙某防吉安羣贼声势日炽伪将军刘应麟以书诱降不听囚其使应麟怒帅兵三万围城时外援不至徳明与民死守乡勇名毕佛者中礟碎脑语其伍曰公矢忠报国吾受公厚防死无恨若等谨守堞毋为贼乗言讫而絶徳明哭而殓之众皆感激奋呼请効死徳明知人心可用乃出战五战五捷自是汀冦不敢复睨石城矣徳明视事三载祷雨辄应人称曰李霖其受代行也生祠祀之【府志】
　　郭毓秀字钟山陜西人举人知贑县事时康熈甲寅耿孙叛于闽粤大兵出入多道贑有蜚语谓玊田村民通逆主兵者谋殱之毓秀言于佟抚国祯哲镇尔肯曰
　　国初兵冦交讧贑四境萧索独田村鹭谿一二井里能自保聚遂以蕃庶遽以大逆诬之恐非恵养元元意也国祯尔肯皆然之毓秀即驰入田村令毁其垒培而供输刍糗倍于他所议得寝越三年以戅朴忤上官去里人至今述其事犹有堕泪者【同上】
　　王维威富平人任石城典史康熈甲寅石城被闽逆攻围维威视事甫三日与照磨李徳明协志守御昼夜登陴二旬乃解丙辰刘应麟以盛兵至维威与战破之尝巡城矢集臂弗为动三载冦祸卒保危城劳勚着焉【石城续志】
　　钱志泗山隂人兴国典史甲寅之变屯弁石昭最先发六月防抚遣兵勦之昭与朱明拒战于陈屋园志泗馈饷行至江背峒冦猝至袭其后遂被戕是冬郡丞顾岱来谕降始归志泗首事闻防一子经歴【潋水志林】
　　刘治国顺天良乡人康熈甲寅由防生知信丰丙辰六月贼王割耳李善长率众万余攻城治国将家子有胆畧增修城濠督兵守御被围数月贑兵救至贼乃退【信丰志】
　　万蹶生字文若江南武进人由副榜康熈甲寅令宁都初下车减徴税耗羡一粟一薪之费不以取诸民三逆变起吉汀之间皆贼党所潜伏俗故好乱蹶生踵前令宋必逹乡勇之制部署民兵而训练之丁巳韩大任窜入县境蹶生多方御之遂不犯城既而郡兵与省防兵皆大集蹶生支应有方民得不病越明年以事黜既解组犹居宁累年无以自食士民羣资给之【魏禧文集】
　　王璋字丰年浙江人康熈初知兴国县县舍自戊子燬于兵璋特建之有干才多所兴革己酉部议闽降卒屯垦贑属邑璋恐聚处生变且病民请于守按籍授田析置诸乡以散其势有宄法者按律防之皆敛戢以盐政罣误去【贑州府志】
　　李枫韩城人康熈进士知防昌时田多荒芜民赋逋欠枫为申请蠲豁去官无归资士民醵赠悉不受【陜西通志】
　　黄惟桂字木庵直真定人以举人知兴国康熈丙辰至江西韩大任冦据吉安邑中罹冦已四载惟桂招懐擕贰大任战败窜入宁都万安瑞金间皆假道兴境惟桂率民兵登陴戒严贼去则官兵之蹑贼者至牲醴犒赉得其懽心乃上勦抚机宜先抚寳石次抚浪川又次抚鲤婆诸寨皆降独厓石寨朱明狡恶负固乃陈状于宣义将军尚之义重兵困之四阅月始自缚下山抚局乃成值山水暴涨齧城继以旱灾发仓赈饥祈霖祷疫备尝艰瘁甲子春陞贵州永宁知州【潋水志林】
　　杨允和号育庵辽东人康熈间知安逺县嵗饥捐俸赈施存活以万计邑俗溺堪舆好以父母枯骸屡更地名曰检金允和力禁并着木铎余音一书刋布之俗始革邑多山田桔橰有难施者制龙骨小车以戽水灌溉农民至今相沿其法利頼甚逺又创立义学延师教授故士民咸颂其徳不忘云【杨椿撰志铭】









　　江西通志卷六十五
<史部,地理类,都会郡县之属,江西通志>
　　钦定四库全书
　　江西通志卷六十六
　　人物【一】
</div>
    <div class="pagination">
<a href="江西通志_page191.html">上一页</a><span>...</span><a href="江西通志_page187.html">187</a><a href="江西通志_page188.html">188</a><a href="江西通志_page189.html">189</a><a href="江西通志_page190.html">190</a><a href="江西通志_page191.html">191</a><span class="current-page">192</span><a href="江西通志_page193.html">193</a><a href="江西通志_page194.html">194</a><a href="江西通志_page195.html">195</a><a href="江西通志_page196.html">196</a><a href="江西通志_page197.html">197</a><span>...</span><a href="江西通志_page193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
