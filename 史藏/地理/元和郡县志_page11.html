<!DOCTYPE html>
<html>
<head>
    <meta charset="UTF-8">
    <title>元和郡县志 - 第 11 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县志 - 第 11 页/共 85 页</h1>
    <div class="content">　　白超故城一名白超垒一名白超坞在县西北十五里垒当大道左右有山道从中出汉末黄巾贼起白超筑此垒以自固东魏修筑为城因名白超城
　　函谷故关在县东一里汉武帝元鼎三年为杨仆徙关于新安按秦函谷关在今陜州灵寳县西南十二里以其道险隘其形如函故曰函谷项羽坑秦降卒于新安即此地今县城之东有南北塞垣杨仆所筑
　　慈涧故镇在县东南二十里周武帝保定六年置武徳三年讨王世充前军镇此太宗以轻骑击破之充拔镇归于东都
　　陆浑县【畿东北至府一百三十里】
　　本陆浑戎所居春秋时秦晋迁陆浑之戎于伊川至汉为陆浑县属农郡后属河南尹后魏改为伏流县隋大业元年省伏流县移陆浑县于今理
　　三涂山在县西南五十里左传曰四岳三涂阳城大室九州之险
　　明臯山在县东北十五里
　　伊水在县西南自虢州卢氏县界流入
　　伏流城即今县理城东魏孝静帝武定二年所筑以城北焦涧水伏流地下西有伏流坂因以为名
　　河阳县【望西南至府八十里】
　　自河阳以下五县今权隶三城节度
　　本周司寇苏忿生之邑后为晋邑在汉为河阳县属河内高齐省入温轵二县隋开皇十六年分温轵二县重置属怀州武徳四年平王世充后割属河南府
　　南城在县西四面临河即孟津之地亦谓之富平津后魏使髙永乐守河南以备西魏即此也周隋为宫贞观置镇
　　中潬城东魏孝静帝元象元年筑之仍置河阳关天寳以前亦于其上置关县西南十三里古遮马堤即后魏尔朱荣杀朝士千三百余人于此谨按至徳中史思明之来寇也时李光弼已至东都闻思明将至乃移牒留守及河南尹并留司官坊市居人令悉出避寇空其城乃率麾下士马数万东守河阳三城拒逆贼党初谓光弼自洛而西及闻保河阳出其虑外疑惧久之不敢犯宫阙光弼训练招集威声大震贼虽入城惮光弼兵威南不出百里西不越畿内陜州得修戎备关隘无虞皆光弼保河阳之力故自乾元以后常置重兵贞元后加置节度为都城之巨防造浮桥架黄河为之以船为脚竹亘之晋阳秋云杜元恺造河桥于富平津即此是也船出洪州温县【望东南至府一百三十里】
　　本周畿内司寇苏公之邑春秋周襄王赐晋文公汉以为县属河内郡隋大业十三年自故温县移于今所皇朝建都割属河南府
　　济源县【望南至府一百二十里】
　　古轵邑属魏秦昭王时代魏取轵汉文帝时封薄昭为轵侯属河内郡隋开皇十六年分轵县置济源县属怀州以济水所出因名显庆二年割属河南府
　　济水在县西北三里平地而出有二源其东源周回七百歩深不测西源周回六百八十五歩深一丈皆缭之以周墙源出王屋山海经云王屋之山防水出焉郭璞注云防沇水之源尚书禹贡云导沇水东流为济入于河溢为荥孔安国注云济水入河并流十数里而南截河又并流数里溢为荥泽汉书导沇水东流为泲入于河轶为荥东出于陶丘北又东至于荷又东北防于汶又北东入于海顔师古云沇水流而为济截河又为荥泽陶丘在曹州定陶西南荷即菏泽过荷泽又与汶水防北折而东入于海也按沇水出今王屋县王屋山东流至济源县而名济水荥泽在今郑州荥泽县定陶今曹州济阴县也菏泽在今兖州鱼台县汶水出今兖州莱芜县然济水因王莽末旱渠涸不复截河南过今东平济南淄川北海界中有水源入于海谓之清河实菏泽汶水合流亦曰济河葢因旧名非本济水也而水经是和帝以后所撰乃言济水南过荥泽至于乗氏等县一依禹贡旧道斯不详之甚也郦道元又从而注之尤为纰缪矣
　　百尺沟在县东北六里引济水溉灌仁寿三年置初分功人穿十丈故名百尺沟
　　河清县【畿南至府六十里】
　　本汉轵县地县西有柏崖故城即东魏将侯景所筑武徳初于城东置大基县八年省咸亨四年重置先天元年以犯宗庙讳改名河清
　　汜水县【望西南至府一百八十里】
　　古东虢国郑之制邑汉之成臯县一名虎牢穆天子传曰天子猎于郑圃有兽在葭中七萃之士擒之以献天子命畜之东虢因曰虎牢汉楚之际项羽使海春侯曹咎守此汉王破之咎自杀至宋武帝北平关洛置司州刺史理虎牢魏使奚斤攻宋司州刺史毛徳祖经二十日不克城中伤者无血知其乏水潜作地道其穴犹存隋开皇十八年改成臯为泛水县大业十三年陷于王世充武徳四年讨平充复于县理置郑州贞观七年移郑州于营城以县属焉显庆二年改属河南府垂拱四年改名广武县神龙元年复为泛水开元二十九年自虎牢城移于今理
　　黄河自巩县流入
　　泛水出县东南三十二里浮戏山经虎牢城东汉破曹咎于此
　　成臯故关在县东南二里
　　旋门关在县西南十里即八关之一
　　汴口去县五十里今属河阴
　　坂渚在县东北三十五里初窦建徳众数十万自于坂渚结阵南属鹊山以临泛水太宗帅轻骑击之贼众大溃建徳窜于牛口渚将军白士让生获之先是童谣云豆入牛口势不得久果败于此牛口渚与坂渚逦迤相接
　　等慈寺在县东七里王师既破建徳诏于战所起寺立碑纪功焉令顔师古为碑文

　　元和郡县志卷六
<史部,地理类,总志之属,元和郡县志>
　　钦定四库全书
　　元和郡县志卷七
　　唐　李吉甫　撰
　　河南道【二】
　　陜州【陜郡大都督府】
　　【开元户四万七千三百二十二　乡五十六元和户八千七百　　　　　　乡六十六】今为陜虢观察使理所【管陜州虢州汝州　管县二十一　都管户一万一千九百四十七】
　　禹贡豫州之域周为二伯分陜之地公羊传曰自陜以东周公主之自陜以西召公主之又为古之虢国今平陆县地是也战国时为魏地后属韩秦并天下属三川郡汉为农郡之陜县自汉至宋不改后魏孝文帝太和十一年置陜州以显祖孝文皇帝讳改为恒农郡十八年罢陜州孝武帝永熙中重置西魏文帝大统三年又罢周明帝复置屯兵于此以备齐隋大业二年复罢以其地属河南郡义寜元年改置农郡武徳元年改为陜州广徳元年改为大都督府谨按陜城蒲牢与彭城滑台夀阳悬瓠屡经攻守皆中夏之要云
　　州境【东西二百五十二里南北隔河二百四十六里】
　　八到【西至上都五百一十里东至东都三百五十里】
　　【西南至虢州一百三里北至绛州一百里】
　　【西至潼闗二百里西北至河中府二百四十五里】
　　贡赋【开元贡　柏子仁　瓜蒌赋　絁　绢　绵　丝　布】
　　管县八
　　陜　　硖石　灵宝　夏　　安邑　平陆芮城　垣
　　陜县【望郭下】
　　本汉县也厯代不改后魏改为陜中县西魏去中字周明帝于陜城内置崤郡以陜崤二县属焉隋开皇罢郡以县属陜州
　　陜原在西南二十五里
　　虢山在县西二里临黄河自灵寳界流入后汉献帝东归至陜议者欲令天子浮河东下太尉杨彪曰从此以东有三十六滩非万乘所当从也乃止
　　曹阳墟俗名七里涧在县西南七里献帝东迁李傕郭汜追战于农东涧天子遂露次于曹阳之墟谓此地也
　　州里城即古虢国城西征记曰陜县周召分职处南倚山原北临黄河悬水百余仞临之者皆为悼栗
　　故焦城在县东北百步
　　太原仓在县西南四里隋开皇二年置以其北临焦水西俯大河地势髙平故谓之太原今仓实中周回六里太阳故闗在县西北四里后周大象元年置即茅津也春秋时秦伯伐晋自茅津济封崤尸而还
　　徽伯故垒在县南二里髙欢使李徽伯戍陜州太祖攻之徽伯筑垒于此拒太祖
　　北利人渠隋开皇六年文帝遣邳国公苏威引橐水西北入城百姓赖其利故以为名
　　南利人渠东南自硖石界流入与北渠同时疏导太阳桥长七十六丈广二丈架黄河为之在县东北三里贞观十一年太宗东巡遣武侯将军丘行恭营造硖石县【望西至府五十里】
　　本汉陜县地属农郡自汉至宋不改后魏孝文帝分陜县东界置崤县明帝二年分陜崤二县置崤郡隋文帝罢郡以崤县属陜州大业二年废入陜县义寜元年重置理硖石坞贞观中改名硖石县
　　底柱山俗名三门山在县东北五十里黄河中禹贡曰导河积石至于龙门又东至于底柱河水分流包山山见水中若柱然也又以禹治洪水山陵当水者破之以通河三穿既决河出其间有似于门故亦谓之三门汉成帝鸿嘉四年杨焉上言底柱之险可镌广之上乃令镌之才没水中不能复去而令湍流沸怒为害弥甚隋开皇三年遣仓部侍郎韦瓒自蒲陜以东募人能于洛阳运米四十石经砥柱之险达于常平者免其征戍贞观十二年太宗东巡临幸于此令魏征勒铭
　　莘野在县西十五里春秋时有神降于此
　　黄河西自陜县界流入东经底柱水经注曰魏景初二年帝遣谏议大夫寇慈帅工五千人歳常修治以平河阻
　　魏长城在县北二十二里魏惠王十九年所筑东南起崤山西北至河三十七里
　　灵宝县【望东北至州七十五里】
　　本汉农县自汉至后魏不改隋开皇十六年于今县置桃林县属陜州天宝元年于县南古函谷闗尹真人宅掘得天宝灵符遂改县为灵宝
　　稠桑宅在县西十里虢公败戎于桑田即此也
　　函谷故城在县南十里秦函谷闗城汉农县也西征记曰函谷闗城路在谷中深险如函故以为名其中劣通东西十五里絶岸壁立崖上柏林防谷中殆不见日关去长安四百里日入则闭鸡鸣则开秦法也东自崤山西至潼津通名函谷号曰天险所谓秦得百二也隗嚣将王元説嚣曰请以一丸泥东封函谷闗即此也桃林塞自县以西至潼闗皆是也春秋时晋侯使詹嘉处瑕守桃林之塞三秦记曰桃林塞在长安东四百里若有军马经过好行则牧华山休息林下恶行则决河漫延人马不得过矣
　　浢津在县西北三里隋义寜元年置闗贞观元年废闗置津
　　曹阳亭在县东南十四里陈涉使周文西入秦秦使章邯击破之杀文于曹阳即此地也后曹公改为好阳夏县【望西南至州一百二十里】
　　本汉安邑县地属河东郡后魏孝文帝太和十一年别置安邑县十八年改为夏县因夏禹所都为名隋大业二年属河东郡武徳元年又属虞州【今陜州安邑县是也】贞观十七年隶绛州大定元年割属陜州寻属绛州乾元三年属陜州
　　涑川在县北四十里左传晋侯使吕相絶秦曰伐我涑川按川东西三十里南北七里
　　安邑故城在县东北一十五里夏禹所都也
　　安邑县【望南至州一百一十里】
　　本夏旧都汉以为县属河东郡隋开皇十六年属虞州贞观十七年属蒲州乾元三年割属陜州
　　雷首山一名中条山在县南二十里其山有银谷在县西南三十五里隋及武徳初并置银冶监今废
　　髙堠原在县北三十里原南坂口即古鸣条陌也汤与桀战于此
　　盐池在县南五里即左传郇瑕氏之地沃饶近盬是也今按池东西四十里南北七里西入解县界
　　平陆县【望西南至州一百七十里】
　　本汉太阳县地属河东郡后汉于此置河北郡领河北县隋开皇十五年河北县改属蒲州贞观元年又属陜州天宝元年改为平陆县
　　黄河在县南二百步
　　呉山即吴坂也伯乐遇骐骥驾盐车之地其坂自上及下七山相重
　　傅岩在县【缺】七里即傅説版筑之处
　　闲原在县西六十五里即虞芮争田让为闲田之所颠軨坂今谓之軨桥在县东北四十五里左传曰冀为不道入自颠軨是也
　　瑟瑟窟在县西北四十里
　　故虞城在县东北五十里虞山之上晋侯使荀息假道于虞以伐虢即此城也
　　下阳故县在县东北二十里
　　芮城县【望东至州一百里】
　　本汉河北县地属河东郡自汉至后魏因之周明帝二年改名芮城属河北郡其年又于此置虞州武帝建徳二年于县置芮州贞观元年废芮州以县属陜州黄河在县南二十里
　　故魏城春秋晋灭之赐毕万是也在县北五里
　　故芮城在县西二十里古芮伯国也
　　垣县【上西南至州二百里】
　　本汉县属河东郡后魏献文帝皇兴四年置邵郡及白水县周明帝武成元年改白水为亳城县隋大业三年改亳城为垣县属绛郡武徳元年属邵州九年属绛州贞元三年割属陜县枕黄河
　　垣城在县西二十里
　　臯落城在县西北六十里左传曰晋侯使太子申生伐东山臯落氏是也
　　虢州【农望】
　　【开元户一万七千七百四十二　乡五十元和户五千二百三十六　　　乡三十六】
　　禹贡雍及豫二州之境周初为虢国虢有三北虢今陜州平陆县东虢今荥阳县西虢在今凤翔扶风县也鲁僖二年晋荀息假道于虞以伐虢虢亡仍为晋地其后三卿分晋属韩秦兼天下属三川郡至汉武帝元鼎四年置农郡后魏以献文帝讳改为恒农郡孝武帝永熙三年分为西恒农属陜州周明帝复为农隋开皇三年废郡以县属陜州大业二年又改属豫州三年又于农县置农郡义寜元年改为凤林郡其年于卢氏县置虢郡武徳元年改为虢州其年改凤林郡为鼎州因鼎湖以为名贞观八年废遂移虢州于今理所州境【案州境里数写缺】
　　八到【西北至上都四百三十里东至东都四百五十三里】
　　【东至陜州一百三里西南至商州三百七里】
　　【西北至潼闗一百三十里自闗至华州一百二十里西北至河中府一百八十里】
</div>
    <div class="pagination">
<a href="元和郡县志_page10.html">上一页</a><span>...</span><a href="元和郡县志_page6.html">6</a><a href="元和郡县志_page7.html">7</a><a href="元和郡县志_page8.html">8</a><a href="元和郡县志_page9.html">9</a><a href="元和郡县志_page10.html">10</a><span class="current-page">11</span><a href="元和郡县志_page12.html">12</a><a href="元和郡县志_page13.html">13</a><a href="元和郡县志_page14.html">14</a><a href="元和郡县志_page15.html">15</a><a href="元和郡县志_page16.html">16</a><span>...</span><a href="元和郡县志_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
