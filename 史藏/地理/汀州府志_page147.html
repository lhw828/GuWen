<!DOCTYPE html>
<html>
<head>
    <meta charset="UTF-8">
    <title>汀州府志 - 第 147 页/共 162 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汀州府志 - 第 147 页/共 162 页</h1>
    <div class="content">
　　次京足下：弘少无所知，晚益自废。六载来，踌躇半职，精神耗于簿书，筋力疲于奔走。回念三十年前，抗手嘐嘐，动欲与古人争其位置。今伏首事尊贵，屏气缩足，犹恐不恭。笔阵澜翻，役以佥名点判；风云意气，用之呵斥胥徒。千秋大业，效仅如斯，每一思之，哑然自笑，转更自伤心。足下文誉数高，辛冬暂假里门，曾得一望光彩，时以襆被匆匆，未获共数晨夕。化舒至，顿辱良书，且引喻昔贤，过相期勉。我所愿交于次京先生不得，而次京乃勤勤若是，岂次京尚以为足与言也？盖所谓知臣之少，而不知臣之力已衰矣。风雅一道，近日比于巷语涂歌，学语小生，皆能操笔。而又以一二先辈，立鼓建竿；竹版寸笺，无人无刻，谓诗多于今日则可，遂谓接武黄初、希踪大历，其谁信之？大约依附者多，自立者少。既无自立之人，则求一曹唐、李璧且不可得，况远而祖祢青莲、工部间乎？载读大篇，卓然自立，见次京真不同于流俗矣。古人立言，无论不同流俗，即韩不同柳，欧不同王，彼皆一时并起而源派井然；至如三苏父子兄弟也，其所著书亦复分途异轨，各自成家。学一先生之言而欲以争千古之席，我知其无当也。汀南寥落，文献凋残，兴衰倚伏，当必有守先待后之三四人，舍次京、于岗、玉孙、化舒诸子，其谁望哉？语曰：生才实难，愿深自爱。多闻见以广所学，简声利以信所守。有不同流俗之文章，自有不同流俗之人品。使邑中读书服古之气，自此而一正焉。天实有以相吾子矣，援识路之义，以慰执鞭之怀，恃贤者之知我也！拜函倾倒，踊跃万千。

 答黎愧曾观察书

 〔国朝〕魏　礼　宁都人

　　想望三十年，才得一通笔札；相距七十里，未能走承謦欬。俗下之况，可例其余，不待扣胸中所藏而后知也。四月中，病少间，颇闻汉仙诸岩石之胜，以乘舠得至山麓，不苦陆暑，鼓兴而往，淹留旬有七日。返乃获拜大集华函，展诵贱日诗，夜光拱璧，罗列前陈；喜惭感幸，出于虑表。不谓是行仍触劳暍，复咯血者二十余日，入秋始就疏爽。翻诵大集，燃膏继晷，益叹诸葛君真名士也。子瞻有言：“行乎其所不得不行，止乎其不得不止。”轩豁瑰玮，随手皆成妙绪，自苏文忠来，未能多有。夫既知其人，闻其行事施设，读其文章，虽不见其面可矣。然而古人必担簦千里，履巉岩，涉江海，惟恐或不见。而陈子昂且有“前不见古人，后不见来者，悠悠涕下”之感，何耶？思五岳者，坐斗室之中，披图籍，指其邱壑峰岩，览记载之奇，亦足以游矣。而必冒寒暑，忍饥渴，衣焦头尘，身履其境，以求尽乎神理，搜乎委曲，目谋而心得之者，谓图、记之未足尽五岳也。然则读文章闻知其行事，遂足以尽其人乎？夫欲见者非徒见其面而已。天下之理，万变不可穷，周、孔言之而不足，学者绎之而日生，辨议触发则交相穷，交相穷则交相生，循环不息，弥纶横放，扩所已有。而萌所未尝有，复扩所未尝有，而化其所已有，然后足以达其本根，穷其枝叶，各得所成就，此丽泽之益，所为奋于师承也，固非笔札文章所得而尽者也。虽然，且姑欲尽之于笔札文章矣，相见之迟速未可逆计。拙刻较往者所增强半，希阁下详指得失，还书策进，相与有成古人之谊也。近与采公周旋，愚谬守一先生之教，不欲学，然颇好其人。今秋分尸始祖祀事，兼有祢祭，廿五六将还山，则相去未远。未能常通竿牍，东望惄如，不尽缕。

 复周又文宪副书

 〔国朝〕黎士弘

　　弟短辕倦羽，息轨荒庐，然未尝不愿得大人君子而事之。昨拜清光，便深企仰。适蒙下询民生疾苦，避客开函，感惭交并。老公祖既高孟博揽辔之风，贱子亦何敢不敦任棠置水之谊。大约敝郡俗朴民穷，经贼焰两番，焦头烂额，祗以田亩未荒，屋庐仅在，遂不幸有沃土之名。弟昨面老公祖，所谓如江次官舟，丹漆其外，其中则久不任斤斧矣。不任斤斧而又有丹漆之累，长年三老固欲其出层波、凌巨浪，偶不柁折帆摧，而遂谓真可长征而利涉焉，不终至滔没而不已矣。不意目前重有运粮一事，连岁输将，民力已竭，为征剿大故，何敢告劳。查长汀秋粮额载八千有零，旧例秋成纳官，原以供本地兵马之需。自兵少粮多，而乃以其余者解省，为数仅千耳。今宪行欲以八千余石尽运漳城，其本地养兵之粮、候发库饷收买民间，无论民力不能一岁两输，兵马嗷嗷，令其舍现在而求补拨，亦甚非事体所便。漳、汀相去千里有余，险岭崇山，皆老公祖所亲见者。计夫一名运粮三斗，往返道路当一月有余。是一县出夫千名，竭一月之力，仅运粮至三百石而止，何啻百钟而致一钟。其间道路饥寒，逃亡死丧，既运而不得至于运所者，且无问官役儹迫之严威，尊如鬼伯；到次收受之勒掯，远若天阍。事绪万端，难可指数，民间气力，只有此数；既令出米，又令雇夫，既须完粮，又须办课，有老公祖清威坐镇，自可长保无虞。脱不意一二官司奉行不善，使望粮之兵脱巾而噪于中，运粮之民走险而呼于外，汀之为汀所忧者不在贼，而转在民，可不为寒心过计哉？伏望老公祖俯察情形，立商当事。当事仁心仁闻，定复悯恻垂恩。或用一缓二，或止照旧例，以其余者折解军前，一言之下，泽稿回枯。昔邵尧夫先生熙宁之间，每谓在今日宽一分，民受一分之福。弟谓在今日宽一分，民便受百分之福矣。从来刍荛腐论，皆言于不得言之时；大贤救世热肠，必为于万难为之日，惟老公祖之留意也。若在官狐鼠，党里魁豪，似非今日所急，况弟新归万里，又更一无所知乎？差员力索，回函敷布，殊无伦次，干冒尊严，只有悚息。

 上李元仲先生书

 黎士弘

　　月之十四，接老师翰教，并接县志八册。重以府志残缺多年，谓某不及时譔修，后世必有起而责备者。修述大事，某何人，敢行妄任？但再三量度而实有所甚难者。秦归后，王郡公及新任鄢公屡以此相属某，以必得老师到郡主持，某得操笔墨供事左右。念有道鹿车未必肯轻诣州府。某才短论弱，何从起草摛词？旧志漶漫，固难洗刷更张。近四五十年间，寇盗凶荒，征伐调遣，无邑不有，必不当以一二闲词草草塞白。丙戌降旗一树，青盖东飞，如嵇延祖、李若水其人者，亦复不少。甲寅贼将鸱张，里魁市虎。出落纷纷，此固当大书特书、数千百言而不尽者。今将全载乎？将尽讳乎？且山川委曲，孰为茧足寻源；烟海篇章，谁为检括佽助？郡中名贤仅有，不难立传提纲，决无陶胡奴挟刃相临之恐。倘一妄男子述其先世细微之行，必欲乞余光、希志载，一言不足而再，再不足而三。或藉绅士公言，陈情当路，下一牒局中，令其收录。书之则违寸心，拂之适逢众怨。当偷光移照之年，晏坐高眠，犹嫌刺促，无故而堆案填门，所谓日见不欠钱之债主，时判无知见之判章；为公也则不忠，为己也则计拙。故宁含濡隐忍，以待之后世诸贤耳。少读韩昌黎答柳子厚修史之书，悚惧于人祸天刑，心甚薄其不武。今一郡之志，不难于国史；偶然操笔，不尊于史官，乃尔避忌踌躇，而不敢遽应，乃知身不经历而妄行责望古人，真少年虚气骄心，悔吞舌之不早矣。老师人地既高，村居远僻，闭户订删，予夺进退，自行其是。膏烛不烦于有司，撰构不资于众力；而又为通邑信从，无有一人敢起而议其渗漏者。故其书成，无不争求传布，而某亦怂臾再三，欲使数十年、数百年后读其书者，知汀郡风气未开，乃有大贤如此；又使其执卷太息，以为如是之才仅成一邑之书，而何以不及于一郡！一读一快，一读一恨，所谓起而责备，或在老师等辈，如某也，何足道哉！何足道哉！近有人返自会城，亦略问通志梗概，大约似半成胥吏之手。昨征江南文献，某曾录老师著作，如关帝庙记、九龙、梦溪诸篇，意欲次第卷帙，点缀山灵。传闻以“现在诸贤，概从不录”。是相如封禅之书，必行身后；昌黎淮西之石，定碎生前。不知发凡起例，又何为首注某某云云也？备此闻问，不尽下怀。
启

 贺大参洞岩周公启

 〔明〕周　弘

　　义振仁怀，道中存而时出；文经武纬，授外寄以咸宜。故镇静黄堂，归治行于吴公之第一；澄清乌府，数风力于部使之无双。南阳保障称雄，北门锁钥殊重。福星悬郡，邻封旁烛余辉；白日贯虹，岛屿雷传迅令。八闽庆洽，四野欢腾。恭惟台下，隽拔洪都，英蜚江右。躬田碧玉，采秋实于词林；颔结明珠，鼓春雷于墨雾。景元圣之忠勤，心存王室；循素王之轨辙，学卓儒绅。闻彻宸衷，业光郎署。既而，宠玉麟于凤阙，飞金马于龙津。五教范青衿，如圭如璧；九农歌绿野，以豫以休。学古推俎豆之周旋，匡世壮谋猷于阖辟。扫案牍三千，气超吉甫；罢甲兵数万，志遂希文。身任长城，喙张小丑。郤欃枪于一怒，驭貔貅而左转天机；运筹策于七擒，驱犀象而右回地轴。青郊帜列，积五色之详云；朱鸟翚飞，掠千山之氛雾。波恬海宇，鳄毙溟潮，斯诚称振古之奇勋，亦肆今之希觏！某扶桑短翮，惊大树之高标；伏枥绵驹，耸骠骑之远骤。惭羁勒之御，登龙之愿既违；仰山斗之光，托鲤之情已缺。是用驰遥情于左右，末由陈躬贺于庭阶。菲仪轻冒威尊，临楮聿增惭悚。

 上方太守转辞张中丞聘召启

 〔国朝〕伊元复

　　为老病难承顾问，疏慵空负知音。仰藉鸿慈，敢辞宪召事。恭惟大宗师台下，熙朝柱石，盛世人龙。丁年振藻，早树帜于文壇；壮岁腾英，载搴旗于艺苑。胸藏锦绣，遥传画阁南楼；笔挟风云，不啻寒花承露。于是联镳京国，奋翼天门。三千锦字，照鸾掖以凝华；五色卿云，绕龙墀而布影。西清起草，云篇分莲炬之荣；东观谈经，湘帙焕花砖之彩。历践更于仕路，屡上陟于崇阶。既而兰省交推，枫宸特简。麟符分福抚，遐覃阴雨之膏；熊轼照鄞江，顿慰苍生之望。首崇五教，既最九农。说礼乐而敦诗书，后催科而先抚字。蒲鞭示儆，喜约法之从宽；指水为盟，识秉心之不滓。重以回天有术，发囷仓以赈八邑之饥；折狱为能，约金矢而息千门之讼。听琴声嘹呖，吏人知臥阁清闲；观鹤影蹁跹，父老讶黄堂昼静。清标玉立，萧萧官况如秋；介节风生，寂寂公门似水。由是贤声远播，德意旁敷。年岁于以丰登，井闾因而康阜。万家连篝火，月笼弦诵之音；百堵荫桑麻，云覆袴襦之境。甘棠掩映，村庄鸡犬无惊；秦镜辉煌，草泽萑苻尽绝。既共说渔阳麦秀，更争夸合浦珠还。稔知望重南天，且喜名题御扆。兹者，抚军网罗遗逸，宪台传述德音。谘询及于刍荛，采访加于草莽。不违葑菲，并及单寒。复顾何人，敢承下问？窃愧半世砚田，廿年村塾。窗悬夜雨，谁怜万卷曾开；坐拥寒毡，孰惜三冬枉用？费无端笔墨，只为山水铺张；竭有限精神，空代禽鱼点缀。谀墓徒悲往事，捉刀殊负真才。加以时命不齐，运途多舛。锁闱佹得而复失，苫凶滨死而再苏。以故病入双眸，倏忽医经二载。正自抱沉疴之病，岂料有召对之荣。诗愧项斯，空负文中之说；人非傻子，难邀叔向之知。既不能拟灶下之桐，又何敢比柯亭之竹？仰龙门恍如天际，瞻莲幙不啻云间。虽结倾葵，终难就日。恭辞宪令，敬赖鸿恩。伏乞大宗师转覆大宪台、恭闻大枢府，悯其衰颓，许其调摄。倘邀天而起痼，终望尘以披丹。惟是顾盼曲流，剪拂增价。既托三生之幸，谬邀千载之知。他年愿效珠还，此日先深铭镂。恭陈谢启，恪布悃忱。伏乞海涵，不尽颙若。谨启。
箴
 心　　箴

 〔国朝〕邱六成

　　拟西而西，拟东而东。而败而成，维乃之工。扫除净洁，安处其中。往来憧憧，不守厥宫。无从匪彝，各敬尔躬。

 省　身　箴

 邱嘉穗

　　天降生民，厥心虚灵。未发为性，既发是情。操之有则，曰敬曰诚。斯乃体要，身赖以成。身之所具，百体维贞。首端脊立，耳聪目明。顔色矜庄，声气肃清。饮食务节，语言勿轻。身之所接，五常有经。惟兹物则，总归性情。无息无欺，道不虚行。恨予昏懦，故作箴铭。而今而后，尚视为程。
颂

 放　生　颂

 李世熊

　　鸟坠虚弓，鱼入于罗。人惟遗教，生之孔多。或纵于天，或逝于渊。脱死为梦，寄生为意。人亦有言：具官司马，为王用师。腾戈于漠，剪厥鲸鲵。借剑于庭，凶獍殄夷。以矢破镜，以牙豮。宜其死者，治厥生者。邪臣在事，遏归司马。精尸罗行，开此檀林。檀林既开，维高维深。悯彼诸生，无罪受残。不佞而诛，以脔以燔。捐其长材，赎之小年。人亦何容，计往保来，尽三际断。系身于物，即恐惧想。雨雨咮咮，敢怨庖厨。百凡君子，无奖刀俎，以道冥涂。

 瑞　芝　颂

 康　时

　　有种凡卉，无根独芝。祯非世遘，萌与德期。灵枝盘错，玉茎葳蕤。不缘雨润，不受露滋。自天濯质，特地呈姿。有五踞聚，拔一离奇。骈附去咫，脱颖搘颐。郁郁郡署，斯焉取斯。猗惟我翁(时郡守沈伯和也)，宣和惠慈。好生戒杀，辱示蒲笞。葆素习淡，庭绝暮遗。以方古廉，悬鱼拔葵。以励顽钝，羔羊素丝。山水之间，自公委蛇。香清鹤伴，天知地知。惟此嘉生，俾尔无私。童叟传呼，山水增嶷。以示万禩，曰郡斋芝。不敏献颂，敢附曼辞。
铭

 苍玉洞铭

 〔国朝〕童能灵

　　混沌璞判，寒光。白日且出且没，云气时苍时黄。至今汀水不敢直下，九龙偃蹇攫拿空徬偟。噫，天不得惜，地不得藏。我铭石旁，遥遥大荒。

 苍玉洞铭

 〔国朝〕巫近汉

　　美哉，汀皋之石。苍苍平列，郊天之壁。吞风吐云，磅礴郁积。岈然洞开，河光润泽。日依其巅，月宿其窟。久莫顾之，荒且窒深，贺乎今兹之崚嶒。尘埃洗，物色增。荆璞泐，蛰龙升。岩岩气吐，肤寸云兴。吁哉，苍玉之质。贪尔奇，肯尔逸。磨漫灭之残碑，勒光荣之彩笔，永兴明堂配石室。

 石　巢　铭

 李世熊

　　圃珖之左，两壁危悬，夹径而东，石垒台焉。缚茅蹲其顶，若飞者之有巢也。画壁肩巍，敛翼其中，自为气势，殆将翀举乎？铭曰：可以无语，惟吾与女。筮将怜汝，地天并许。匪谋居安，匪忧风雨。窥苍潜泉，伏习危岨。万仞垂足，云霄一羽。
引

 《解纷纪成》引

 〔明〕邱道隆

　　甲午，邑长定斋马侯，集上、永二邑构争田粮始末卷案，录而梓焉，阅月成。命曰《解纷纪成》，来征引。予曰：“侯其贤哉！其知为政者乎！”夫君子蓄道具，明法守，出而从政，所绝者其端有三：曰弊端、争端、祸端尔。惟弊故争，惟争故祸，三者恒相因，是之谓乱。乱者，纷也，而致之之由有三：曰时不清、论不公、法不行尔。时不清则小人在位，论不公则私意横出，法不行则工不信度而肆无忌。故小人为之地，则上不畏公法，下不恤人言，无所不为，是之谓致纷之由。反是，而解之之道存焉。吾杭亦称乐土，第其地荒化窒，乱贼呼啸东陲，致动王师讨平之。而增邑议起，杭遂析地为永，是成化丁酉事也。其谓南界溪流者，出于中官抚臣初请之言，而丁粮事产，实大概言之耳。比壬寅，再定版籍。然后通融计处丁粮事产，留杭若干，拨永若干，援图择户，以其数，不以其地。非不以地也，数可计而地杂出，亦势使之然，俗谓梅花分管是矣。间有永粮在杭，杭粮在永者，复立寄庄之户，各输其赋，良法美意，盖一成而不可变者也。顾兹贼竖，入充阉寺，凭藉声势者，往往资之。既而附结逆瑾，以及宁彬诸权奸，气焰薰灼，乃鼓惑永之愚恶亡赖，互相济援。遂以永人谋买与未买杭田之粮，计割入户，假中官名色以避差赋，其弊百出。以予观之，本根枝叶之论，其心甚公，为理甚明。而杭以旧为繁为全设，永以新为简为裁减，孰为本根，孰为枝叶？田粮之在二邑，孰为可多？如执溪流为界之言，则杭田瘠薄，其数加少；永田膏腴，其数加多。是岂政之平欤？今时清、论公、而法行矣。马侯乘而纪成，非徒为杭故事，永人亦将追悔已往，图新方来。则抉弊、息争、免祸，而绝其所谓三端者，果在杭耶？抑在永耶？况展卷之间，孰为计夺？孰为回护？孰为调停？孰为执断？森然如指诸掌。执断者大公，调停者无识，回护者徇私，计夺者稔恶。而先后当事诸公之人品优劣，政事得失，亦从可识焉。侯其真贤哉，其真知为政者乎！

 浚复两河题助引

 闵遇亨

　　闻之渊渟岳峙本自天然，水曲川环亦资人力。禹功八载，颂明德以千秋；尧轸九年，奏平成于万世。盖有非常之功者，必有非常之事；而有非常之事者，必有非常之人，理所固然，无足怪者。汀处万山中，踞闽上游，东连吴、越，西通楚、豫，虽非都会，亦称奥区。自宋、明以来，人文秀蔚，家室盈宁。揆厥所由，佥曰：非地灵不至此。盖龙山耸翠于北，宝珠拱峙于南，而东西两道，回環曲抱，不可谓非闽南一巨镇也。迨启、祯间，人昧地脉，妄行更改。于是西河断其官星，东流射乎城郭，人民困弊，科甲凋零，识者憾之。但目击心伤，空悲狂澜于既倒；涂歌巷议，惟思砥柱乎中流。幸逢王太公祖，操比河清，量符海阔。休休乎容人雅度，千顷汪洋；凛凛乎振世高风，一时宝筏。固已善政善教，指不胜屈矣。乃犹留心民瘼，咨访利弊，欲西河之渐复，必东道之先更。俯准合词陈请，仰筹盛举艰辛。其难其慎，善始善终者，诚千载之奇遭而万年之伟绩者也。独是举大木者呼邪许，为浮屠者必合尖，众力擎天，方能底绩。虽山川异道，各有专司；而统辖同邦，自宜分任。经营畚锸，附郭岂敢惮劳；挥羡捐资，属邑宁无同志？惟冀当道贵人，分东阁西园之费；乡城士庶，捐仙□丹穴之金。务使水回故道，少壮山城之色；波转新渠，共勷利导之功。庶几哉，藉复旧以更新，欢呼上下，行兢功而奏效，庆洽海山。将见民安物阜，凤起蛟腾，上副盛朝振德之思，下开生民乐利之化，其遗惠于通郡者，又岂但曰十世百世而已哉！

 募修北极楼引

 黎士弘

　　九龙，郡之镇山也，祀真武像其上。故有巨松万挺，皆三百年间物，葱郁之气见百里内外。前明卫所官军设巡视，敢有执斤斧入山林者，执之论如法。鼎建后，多事频仍，松木残摧过半，楼亦日就倾圮。连年官司顿挫，文运不张，奇狱异变，有故老宿生之所未见者。虽形家之说不必尽信，然楼为山冠，树为山衣，譬露顶祼身，必不可见先生长者。使狂夫箕踞傲坐，而欲责之树连邑津梁，拥万家烟火，有不目睨而腹诽者乎？阖郡士民亟亟乎有请修之举也。所见梵刹仙宫于人国何所损益？一人唱导，能使富者捐金，材者输力。以彼权此，其轻重大小，宜何如哉？若山林之禁，在当路不惜举手寸檄，顿使高柯掩盖，一还旧观。神实凭之，民且庇焉。使山川而能言，将食德于诸公不浅。
题　辞

 重修梁野山定光禅院题辞

</div>
    <div class="pagination">
<a href="汀州府志_page146.html">上一页</a><span>...</span><a href="汀州府志_page142.html">142</a><a href="汀州府志_page143.html">143</a><a href="汀州府志_page144.html">144</a><a href="汀州府志_page145.html">145</a><a href="汀州府志_page146.html">146</a><span class="current-page">147</span><a href="汀州府志_page148.html">148</a><a href="汀州府志_page149.html">149</a><a href="汀州府志_page150.html">150</a><a href="汀州府志_page151.html">151</a><a href="汀州府志_page152.html">152</a><span>...</span><a href="汀州府志_page148.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
