<!DOCTYPE html>
<html>
<head>
    <meta charset="UTF-8">
    <title>闽都记 - 第 5 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>闽都记 - 第 5 页/共 21 页</h1>
    <div class="content">
卷之十　郡城西南隅　侯官县

　　洞天坊，乌石山。
　　洞天坊　登乌石径路也。宋有道山坊，今废。国朝万历间重建，更今名。
　　乌石山　与九仙对峙，眉目海上。郡城最胜。乌石秀拔，周迴有加于九仙，左弱右强。唐天宝中，勅改为闽山。宋时又名道山。山有三十六奇：邻霄台在山之巅，石刻“邻霄台”三字。薛老峰，咸通中，侯官令薛逢与神光僧灵观游，创亭其侧，书“薛老峰”三字于石。五代开运元年，雷雨大作，薛老峰三字倒立，是年闽亡。坐禅石，在山之东峰，劲直若笋，峙于磐石，微触即动，又名降睡石。天台桥，东峰岩侧，有巨石梁，如天台石桥状。仙井，仙人任放炼丹于此。金刚迹以峰顶石上巨迹名。初阳顶，阎济美言：每旦暝群峰尚暝，独此峰太阳初升，故名。落景坪，在初阳之西。浴鸦池，古记云：雷震石坛，成一穴丈馀，不知泉脉所出。每夕阳，群鸦浴此，故名。华严岩，唐嗣圣十八年，有僧持《华严》于此，故名。一夕，雷雨大震，劈石为巨室，僧遂宴坐其间。般若台，后为李阳冰篆《般若台记》，于华严岩顶。与处州《新驿记》、缙云《城隍记》、丽水《忘归台铭》称四绝。华严岩，即今五显庙东偏，一石卓立，篆文具在也。郡志谓不知其处，未之考耳。尊胜真堂，知州孟彪、崔干祠像也，今废。崔公井，崔公赏其甘美。射乌石，又名九日山。谢公浴堂，凿井引泉为之，今废。不危亭，在山之颠，今为清虚亭。禹碑在祝融岣嵝峰。嘉靖中，御史李元阳摹刻于山之阳。石天，三石撑架，可宴坐数十人。嘉靖初，郡人潘积中刻“石天”二字。蟠桃坞，在山之东，石刻三字。向阳峰，山顶突起，有刻三字。天章台，在山之东，有刻三字。又有天秀岩、天香台、霹雳岩，并刻于石。放生池，宋天禧、绍兴间，每圣寿日，郡守率僚属，命缁流放生于此。社稷坛，在山西，宋时柯述建，自为铭，勒石上。致养亭，柯述创，以为乌石在西南坤维也。今废。横山馆，在山之南，嘉靖间，有僧作庵其上，今废。道山亭，在邻霄台之东，宋守程师孟建，曾巩“记”之。今废。万历初，督学使胡定复作道山亭。亭之侧，诸士竖感知碑，林燫为“记”。
　　唐周朴《薛老峰》：“薛老峰头山简字，须知此与石齐生。真教截断苍苔色，浮世人侪眼始明。”
　　宋李弥逊《游乌石山饮鸦浴池》：“老怀不知春，但爱远峰碧。乘高恣遐观，未快双目击。稍为松根坐，遂与参井逼。女娲补天余，坠此百炼石。摩挲苍藓痕，上有鸦浴迹。引觞起自斟，醆面不容滴。举头挽飞云，颇觉天半窄。追随二三子，顾我独衰白。向来舞雩春，胜践同今昔。偶忘千岁忧，共此一笑适。”刘克庄《道山亭》：“绝顶烟开霁色新，万家台观密如鳞。城中楚楚银袍子，来读曾碑有几人。”
　　元蓝智《游乌石道山亭》：“江国凉风白雁初，道山秋色野亭虚。天连野水蓬莱近，霜落汀洲桔柚疏。北望每怀王粲赋，南游空上贾生书。四郊但愿休戎马，独客何妨老钓鱼。”(智，崇安人，广西按察佥事。)黄镇成《道山亭晚憩》：“平池雨初晴，日暮春水深。浅霞坠空阔，规月光已沉。惊波跃潛鱼，过影窥翔禽。芰荷绿参差，嘉木悬清阴。但起重纶想，远生江海心。小大固有殊，放歌无古今。”又《道山亭夜坐》：“夜久天空素月辉，飘飘凉气入絺衣。露华欲下仙人掌，河润应沾织女机。江表尚传烽火急，闽中暂报羽书稀。草庐老我南山下，自濯沧浪理钓矶。”(镇成，邵武人。)萨天锡《鸦浴池》：“天池霹雳斤斧馀，天风万刧吹不枯。白云石面化青雨，落日海眼翻乌乌。银河灵鹊渡夜影，月窟老兔特濡须。太平海上锦袍客，跨鹤来看浴凤雏。”又：《天章台石上晚酌》：“晚凉上乌石，置酒天章台。日夕下山去，海风吹月来。豪气吐千丈，朗吟动三台。白露洒仙掌，银河泻金杯。谁识芙蓉仙，飞身在蓬莱。”“高台在层霄，肩舆上绝壁。露下酒樽凉，月出海门白。坐拂衣上云，醉卧林下石。西风吹鬓毛，南斗在肘腋。题诗向天阍，奎光射瑶席。”又，《立秋日登乌石山》：“海国山四围，繁华坐消歇。楼观沉夕阳，鸿雁下秋色。水边无丽人，石上多古刻。感此暮归迟，秋露满山白。”
　　明林鸿《登清泠台》：“吟秋宿絓月，际晓登清泠。挥手援碧萝，腾身栖翠屏。长风吹雨来，不见群山青。鸟度白云湿，龙归沧海腥。真僧此岩栖，观空净襟灵。竹坞见曝衣，花台闻演经。沃以甘露言，迷途觉而醒。愿言割慈爱，永也投禅扄。”王恭《登清泠台》：“端居在人境，久没尘壤中。探奇不惮远，于焉得佳逢。石怪互森列，台高絓虚空。林端宿云去，竹外微径通。岩壑深杳霭，天花雨蒙茸。洽师禅门秀，戒腊同古松。说法超上乘，苦心归妙宗。予惭善根浅，迷方莫能从。暂此松下石，聊疏浮世踪。”又，《暮春游乌石山》：“子规啼断欲春归，乌石苍茫入翠微。鸟道阴阴人语绝，禅房寂寂磬声稀。桄榔叶覆经冬雪，踯躅花残未夕晖。回首驿程西上路，朝朝离别漫沾衣。”陈亮《登邻霄台》：“飞磴薄云霄，崇台远市嚣。山川掌底见，世界望中超。清磬随风度，名香隔竹飘。芳期亦难屡，永日且逍遥。”周玄《登乌石》：“松门媚烟景，探玩辍轻策。林谷谐宿驩，川云返初迹。鸣絃希叔夜，蹑屐企安石。妙赏心愈玄，芳游发惊白。讵耽缁锡流，幸接邹鲁籍。俯仰百年身，能为几时客。晨风应序至，好鸟欣春及。物候俱有情，人生岂无适。余花映樽俎，落日散巾舄。笑语淡忘归，重期谅趋隔。”赵迪《天香台》：“梵宇掩清景，炉香夜沉沉。松窗寒夜月，桂栋宜幽岑。蓄以兰蕙气，抱兹冰雪心。久闻乃俱化，静挹徒盈襟。芬芳如可即，吾当携玉琴。”僧惠《邻霄台》：“平台屹峰巅，去天不盈尺。云来隐岩，云散露形迹。长笑观大荒，尘襟尽冰释。不知身世远，但觉乾坤窄。一勺沧溟浮，万家烟树隔。解衣恣磅礴，谢我山水癖。极目送斜晖，遥遥海天碧。”郑阎《登清泠台》：“高台临绝顶，我辈此时过。落景空山满，秋声晚树多。宿云依涧集，野鸟向人歌。薄暮归城市，尘氛奈若何。”陈煇《重九登邻霄台》：“西风吟眺最高台，云物苍苍入望来。秋兴不随黄叶尽，晚樽偏向菊花开。岩前古木蝉声急，天际澄江雁影囘。归去若逢重九日，还从此地送陶杯。”又，《游乌石山》：“高人栖遁处，僻近远公禅。霜叶落山径，风松杂涧泉。开樽钩露幔，扫石拂冰絃。暂结东林社，何须赋白莲。”刘凤《邻霄台》：“葳蕤高岫薄云天，影入寒空百仞悬。霞构璇台华露冷，星垂绮井玉波连。飞晖尽绕岩前桂，凝黛初开石上烟。日暮城闉车骑合，芳尘十里气澄鲜。”陈叔刚《饮乌石天秀岩》：“十年客里乡山梦，此日山前驻飞鞚。高步无论磴道危，芳游最喜簪纓众。老僧瀹茗出寺门，广文饮客开银瓮。台上天香作雨飘，花间好鸟知时弄。半空宝塔入烟云，十里澄湖横。风光入眼尘虑销，觞酌催人语声哄。扪萝更陟邻霄巅，访古还探宿猿洞。摩崖细辨旧题名，苔封篆古难成讽。酒阑起舞兴转酣，懊恨夕阳飞鸟送。归来城市已昏钟，明日尘踪又偬倥。”又，《道山亭》：“海上三峰紫翠堆，危峰别构出蓬莱。岚光滳翠檐前落，树色分青鸟外来。千古遗踪传翰墨，百年尘刼委寒灰。登临不用频怀古，且对西风酒一杯。”王佐《游乌石山》：“百尺峰头碧树齐，肩舆遥上白云梯。一林淑景山如画，满地藤花路欲迷。风引磬声知寺近，雾连岩石觉天低。清游自有无穷趣，挂杖松阴听鸟啼。”林廷玉《霹雳岩》：“草树迷蒙谢豹啼，江山依旧世人非。野翁识破尘凡意，一度登临一醉归。”郑善夫《游乌石》：“道山秀盘石，春半更婵媛。海水双江入，岩花二月繁。衰容妨草昧，故老问桃源。怜尔南游思，风烟数断魂。”又，《五日道山登高》：“仲夏五日箫鼓竞，薛老峰前舟可怜。水下九龙江意远，山迴五虎地维偏。故情幸不遗高适，豪论能无屈傅玄。万事纠纷人代里，聊为酩酊答风烟。”汪文盛《登邻霄台》：“曲盘萝石思全飞，高入烟霞迹更稀。沧海望穷梅尉岛，西园愁对汉阴机。文移紫极星辰上，兴在青山歌咏归。有道羡君新句好，无才愧我故吾非。”高濲《九日乌石》：“南州云物动秋高，元日携朋乌石台。白眼殊非违世意，黄花原不及时开。兴酬佳节还诗句，笑引青山落酒杯。痛饮狂歌聊自适，倒施巾帻令人猜。”王文旭《霹雳岩待月》：“茗椀蔬盘访上方，聊从岩户借新涼。儒冠自照烟霞色，石壁犹含霹电光。琼海月明分岛屿，珠林风入奏笙簧。他时共著荷衣去，弱水蓬丘笑语长。”又，《邻霄台月夜》：“巾舄风尘外，高台傍月行。星辰连海峤，渔火隔江城。未觉丹砂迥，无劳白发明。终然脱屣去，不负紫芝盟。”傅汝舟《中秋登乌石》：“良夜孤峰顶，天秋阴复晴。大江烟下灭，低月雨边明。雁过声犹混，云收意未平。狂歌谁独和，渔笛隔寒城。”朱豹《薛老峰》：“竹杖青鞋寻薛老，扪萝直上第三盘。云中长啸谢安石，松下狂歌陆务观。独鹤飞鸣霞结绮，千峰廻合树成团。高标羡尔尘凡外，洒洒清风八表寒。”张时彻《游乌石山》：“渐与尘凡隔，俄将霄汉邻。虚岩通日月，疎牖错星辰。野水秋涵璧，鸣禽晚向人。荒苔时拂拭，得见旧题真。”张子文《游乌石》：“远地开乌石，层台接紫霄。霞光标日观，云气绕星桥。并坐林间暝，言观海上潮。更怜尘外迹，来往似王乔。”王廷对《登邻霄台》：“乌山突兀亢层霄，望入苍茫鹏海遥。一派浴鸦池似镜，半空度鹊石为桥。诗催微雨樽前落，笑引轻风席上飘。老至登临多感慨，何须歌舞送妖娇。”林彦弼《九日集乌石》：“几年作客负黄花，今日登临兴转賒。才得乞休归白社，不妨沉醉落乌纱。千山飘叶催寒杼，双塔埋云隐暮鸦。佳节况多猿鹤侣，好将诗酒答年华。”郑节《登邻霄台》：“晓上高台爽气生，薰风低拂鬓毛轻。樽前树色连江色，席上歌声杂鸟声。醉倚石天同啸咏，坐惊云壑转阴晴。攀跻竟日浑无暑，况是同胞旧弟兄。”王应钟《登乌石》：“寥廓澄初霁，江光湛可怜。言从清啸侣，来听碧山泉。逸兴多违俗，闲情欲问禅。上方归路晚，愿借佛灯眠。”“九日茱萸会，先期作胜游。川原逢霁景，寥廓属深秋。山晚摇红叶，江空散白鸥。沧溟兵未洗，翻此思悠悠。”林燫《早春集乌石》：“邻霄亭子乌石巅，岩洞崚嶒飞云烟。直攀北斗将酌酒，遥指南山当张筵。春色目极千里外，旧游心惊十年前。幸陪群公挹胜绝，恍惚轻举风泠然。”邵傅《邻霄台晓望》：“雨霁山犹湿，亭空酒共携。层台临水峻，遥岛接烟低。作赋才何有，凭高望不迷。春风如会意，处处送莺啼。”黄用中《游乌石山》：“何处足幽寻，芳林映碧岑。伤春聊纵饮，怅望动遐心。灵境传清磬，孤城起夕阴。燕游兹最惬，晴日更携琴。”王乾章《乌山燕集》：“揽胜跻攀百尺巅，凭栏极目思茫然。杖藜几处归春社，城郭千家起暮烟。共羡疎篱堪习静，还依老衲听谈禅。丽谯鼓角催寒漏，犹自留连小洞天。”林世璧《乌石燕集》：“山洞幽深倚碧岑，仙台面面映珠林。行穿石窦防苔滑，坐俯云阶藉草深。隔竹风来闻梵响，前峰月出散花阴。霏谈不觉淹留久，松际时鸣警露禽。”陈朝锭《登乌石》：“三年未到蟠桃坞，此日重经度鹊桥。壮志宁随丹树老，乡心已共白云遥。为寻古迹扪萝石，更上高原看海潮。烟磴不穷登览意，振衣犹自陟邻霄。”王世懋《人日登乌石山》：“春山独上自支颐，满目晴光转荔枝。人是百年强半日，身疑三岛梦游时。清江倒海成襟带，紫障排空建鼓旗。莫把归心当远望，草堂梅柳费相思。”又，《春日霹雳岩怀徐子与宗子相》：“选地偏多物外情，扪碑忽著故人名。千秋霹雳开丹灶，四面芙蓉出化城。石壁风惊群虎啸，河桥日饮渴霓明。狂来欲把星辰摘，为问仙才可更生。”“绛帐南过五百滩，不烦丝竹有清欢。金鳌对湧丹楼出，石燕斜侵玉洞寒。天畔一樽春淡荡，斗间双剑夜阑干。登台骏骨人何在，独把残碑拂涙看。”陈文烛“次”：“大海晴空思渺茫，振衣登览况高岡。逢人此日惊时事，作客频年忆故乡。柳色烟轻金似缕，梅花春暖玉为妆。早春自有江湖兴，呼得青樽老更狂。”又《九日登乌石》：“群公登览意从容，一上邻霄听暮钟。鳌顶崚嶒堪戏马，虎山苍翠欲成龙。紫萸佩处思方沃，黄菊呼来酒正浓。莫怪家乡无只字，衡阳原有雁回峰。”王应山《邻霄台》：“试上层台望，清虚不可论。峰峦廻地轴，楼阁接天阍。历览周城邑，微茫识海村。临风发孤兴，作赋欲高骞。”又，《邻霄台览禹碑》：“高台独与白云齐，览胜乘秋有杖藜。绮席叨陪惟旧侣，彩毫属和总新题。苔封蝌蚪文谁识，气作虹霓望不迷。千载禹功长可颂，岣嵝还忆楚天西。”陈学乐《九日登乌石》：“九日乌山宿霭收，凭高一望思悠悠。来鸿影没遥空碧，落水声分众壑秋。蓬海未穷千里目，竹林长并七贤游。钓龙跃马俱陈迹，绿醑黄花递劝酬。”吴一澜《登邻霄台》：“孤亭高接乱云飞，结驷临风共振衣。万井半含烟雨瞑，千峰遥隔海天微。黄花霜鬓惊秋色，白雁江门忆钓矶。自是将军能爱客，城鸦栖尽坐忘归。”(一澜，南昌人，万历初按察使。)林世吉《登邻霄台》：“孤峰跨碧落，飞磴入烟萝。地接丹霄近，亭连翠霭多。窗中小宇宙，槛外俯星河。无限悲秋思，凭高一浩歌。”“共结烟霞想，来寻水石间。披轩万井上，对酒一江环。落照明平野，归云度远山。百年几游此，待月未须还。”曾仕鉴《游乌石山》：“道山千尺俯招提，天畔临风路不迷。素女浦空云漠漠，白龙台古草淒淒。高峰半挂城头树，积藓全对石上题。更陟邻霄台一望，暮云遥起九仙西。”方攸跻《秋日登乌石》：“把酒三峰顶上看，平郊远屿更漫漫。松杉忽送秋声至，殿阁高临海气寒。石势劚云千迭下，村烟抱郭几家残。远公倘有莲花约，欲乞青山老鹖冠。”(攸跻，莆田人，户部郎中。)赵世显《集乌石邻霄台》：“层台突兀倚青霄，载酒攀跻慰寂寥。近市烟生千户簇，隔江云拥万峰遥。天空落照衔杯紫，山暝薰风逼座飘。世事纷纭君莫问，闲身久已混渔樵。”陈宏巳《春日游乌石》：“乌山桃坞春日明，千树万树黄鸟鸣。江光滉漾欲浮塔，石势嵯峩愁压城。许掾济胜恰有具，信舆恸哭何须情。我来但挹北斗饮，醉驾白鹤归瑶京。”王应诏《道山亭》：“理策向岩隈，晴光映绿苔。山空泉乍响，林密鸟偏廻。红簇花间席，青流竹里杯。登临无限意，踏月咏歌回。”林纪《游乌石山》：“长藤古木绕岩扉，满郭山光照客衣。蹑屐几登磐石上，寒鸦遥带夕阳归。”佘翔《乌石燕集》：“望里青山一片孤，登临长啸共吾徒。万家烟树还明灭，九月江鸿乍有无。沧海微茫虚蜃气，白云摇曳隐浮屠。樽前俱是悲秋者，憔悴何如楚大夫。”郭子章《乌石山》：“灵蟠乌石耸崔嵬，南斗光连北斗迥。近绾九仙当睥睨，遥临大海抗蓬莱。晴云半压无诸国，暑日全销般若台。信是奇观三十六，胜游不尽望天台。”徐熥《登乌石山》：“绝□分青霭，高台接绛霄。钟声多近寺，墨迹半前朝。径小疑藏洞，山穷忽遇桥。凭栏时纵目，沧海望中遥。”屠本畯《九日乌石山集诸郡公》：“九日三山会，登高亦爽然。萸囊将杂佩，菊醑荐嘉筵。台榭全凭，灵空迫接天。幸从大夫后，归骑夕阳边。”又，《邻霄台别诸社友》：“可怪兰时集，纷飞雨映空。盍簪难藉草，张幕乱依丛。云积遥吞海，台高易受风。兹游兴不惬，归醉暝烟中。”丁继嗣《乌石山》：“危峦西峙独孤蹲，躡磴攀崖到已昏。一抺烟光通海市，万层云影迭江村。天空落照啣杯紫，山暝轻寒下榻温，桃坞竹林方丈憩，携来春色尽君恩。”(继嗣，鄞县人。万历中巡抚都御史。)喻应益《登乌石山》：“邻霄台倚白云平，日日看山不出城。礼塔已迷前代寺，摩崖半记古人名。几家占胜为园就，一径通幽傍石行。满目烟花非旧国，登临漫道客愁轻。”
　　　环乌石为刚显庙、五通庙、顺懿宫、观音岩、灵应庙、三官堂、石夹庙、睢阳庙、忠烈祠、西园、罗汉寺、怀悯祠、惠安明应庙、关王庙、太虚庵、宗公祠、灵鹫庵、道山精舍、宿猿洞、豹头山、金蟒穴、仁王寺、千福院、勉斋书院、神光寺、报恩塔寺、南涧寺、天王崎、道士井、鳞次台、石塔寺。
　　刚显庙　在邻霄台侧，祀唐处士周朴。朴，吴人。寓闽隠乌石。黄巢入闽，胁降，朴言：“我不臣天子，岂从贼？”贼怒，刃之，涌白膏尺余死，闽人祀之。绍兴初，丞相张浚谪宦福州，将游双峰，梦一僧与一金紫人及白袍士来谒。翌日，登山堂，见三人像如梦中，异之。三人者，朴与观察李瓒、双峰僧懒安也。朴与懒安为方外友，瓒尝请双峰寺额，故并祀之。及浚帅闽，复游乌石，诣祠下，喟然叹息：“朴死事三百年未揭庙额。”乃疏于朝。赐号“刚显。”郡人郑昂为“记”，有曰：“东汉之衰，陈蕃、李固、孔融诸贤相与以节义自持，虽曹氏阴贼，睥睨汉氏，而不敢取。唐季，名节扫地，小人在朝，君子在野。朱温以斗筲么魔，谈笑而攘神器。士大夫欣然与之，莫敢谁何。使公得志，其肯以国与人乎？岁久，更其祠曰‘邻霄’，变为淫祀，无有起而复之者。可慨也！”
　　五通庙　在华严岩之西。祀五显，详津门楼。
　　顺懿宫　祀临水陈夫人。禖祀及以雨、晹、疾、疫，祷其应如响。宋淳祐间，郡守徐清叟请于朝，封“崇福昭惠慈济夫人”，赐庙额曰“顺懿”，闽人通祀之。乌石初有宫在五显庙旁，浅窄不便祷祀。国朝万历初，都督王尚文移建霹雳岩今所。
　　观音岩　在五通庙之东。嘉靖初，雷震巨石，如普陀岩观世音趺坐其中。万历间，有比丘作庵其侧，名大士阁。
　　灵应庙　有数巨石，作庙其中，禖祀邹氏夫人。其石或为屏，或为间，面面奇从，石上题刻稠迭。
　　三官堂　在南涧寺之西。万历间建。奉天、地、水府三官。
　　石夹庙　在石天之西。奇石秀拔，作小庙其间，以奉石氏二夫人，盖兹山神女云。
　　睢阳庙　在道山亭之西。万历间建。祀唐张巡。巡守睢阳，尝言死为厉鬼杀贼，闽中在在祀之。
　　忠烈祠　旧圆觉庵也。嘉靖间，改为给事中姚铣祠。姚氏子孙环居之。
　　西园　面乌石山。成化间，督舶内使宴游所。高台曲池，花竹幽清，极西南之胜。嘉靖初，罢督舶、藩司诸署鞠为蔬圃。池台竹树蔑如也。
　　明郑善夫《西园燕集》：“乌山秀色平临水，中使池园事事奇。斜日亭台朱夏薄，晚风箫鼓画船移。鱼惊舞袖翻深浪，鸟讶歌筵出下枝。金谷铜鞮那比数，几回吟望忆明时。”林炫《夏日游西园》：“炎方初试暑，春服已裁罗。轻箑时相向，名园客暂过。路分陶令柳，池饮右军鹅。为忆幽人趣，长空发浩歌。”又，《雨夜集西园》：“雨夜西园倒玉杯，好怀须向此时开。乌山峭路千寻起，绿竹清风几道来。曲径亭台烟掩映，小桥水竹路萦廻。灯前屡舞休辞醉，白帻那禁白发催。”张时彻《西园》：“昔日称佳丽，今来作胜游。碧渠穿树入，紫雾抱阶流。鸟乱芙蓉夕，歌翻菡萏秋。漆园如可托，长揖谢王侯。”王应林《西园社集》：“寻春结伴水云边，修竹森森苍翠娟。露浥松阴闻鹤唳，风生柳际喜莺迁。草侵曲槛连幽径，花满闲阶锁暮烟。歌舞不须谈往事，衔杯得侍晋高贤。”
　　罗汉寺　在乌石山之阴，本雪峰廨院也。梁贞明间，闽王审知梦梵僧数百，奕奕有光。光所至处，有双桧并池而秀。众僧跪而前曰：“王能饭吾于此乎？”及旦，图而访之，得今寺地百步，池桧如梦，乃为堂环之。命池曰“浴圣”，桧曰“息圣。”改今名后寺废，人犹名其处为罗汉洋。国朝嘉靖中，僧道椿建庵，称万龄。士女合沓，以淫秽闻。学宪姜宝抵僧于法，改庵为怀悯祠。
　　怀悯祠　祀布政使查约、参议杨瑀、都阃王翺、经历周焕，嘉靖九年，狱变遇害。侯官令黎文会初亦从祀，众谓祸本，死不偿责，故黜其祠，移像于仁王寺。狱变时，周经历仆失其名，卫主击贼，死之，似当祔祭。
　　惠安明应庙　在乌石山之西。神姓陈氏，汉太丘长实之苗裔也。旧隐是山，殁而现异，唐元和后始立庙。大中间观察使罗让、咸通间观察使李播，皆以祷获祐。至闽王审知，乃表其事，赐爵为侯，增封显应王。宋熙宁八年，进封今号。按旧志：城西有石八娘庙，审知欲以配享，别创闺阁。晋天福五年，骁卫长史徐文遇又于堂东北为寝室，检校陈郯撰碑。
　　关王庙　在乌石山之西。
　　太虚庵　在邻霄台下。嘉靖初，有僧北来，顶大笠，趺坐乌石岩。后作庵今所。有泉、石、花、竹之胜，号太虚上人。归寂，寿几九十，竟不知其何许人也。
　　明王应钟《憩太虚庵》：“一卧沧洲白板扉，乌山风景与相违。偶从刘阮寻真去，正遇维摩讲法归。霜叶故深鸿雁候，雨花时点芰荷衣。因悲火宅无穷累，羡尔横空一鹤飞。”“两年不及到乌山，风壑霞峰杳霭间。野客远来寻白社，禅师依旧卧柴关。竹疏不碍流云度，僧定从教夕鸟还。一径烟萝人境别，分明世外得幽闲。”顾大典《赠太虚上人》：“三山俯城闉，岝崿饶奇石。上有邻霄台，下有餐露客。窅然慕其人，摄衣振游屐。圆晖映虚牖，层林隐密室。朗啸蹑烟霞，冥栖事冲寂。仰掇青蓝葩，俯潄琼玉液。皓发何蒙茸，童颜自鲜泽。修玄亦修禅，遁世复遁迹。迹为形滞留，神与道超逸。启我以丹经，授我以秘术。任公挺奇尚，薛老负仙骨。谁言蓬莱遥，咫尺神灵宅。流光若惊弦，人命何促迫。尘襟系一官，遐想超八极。原从息心侣，葆真养精魄。长揖谢世人，共驾凌霄翩。”(大典，吴江人，万历典中提学副使。)陈椿《过太虚山房》：“虚公遁迹俯危岑，双树微銜水石阴。灵鹫寺边秋籁发，宿猿洞口夕阳沉。偶同白社攒眉客，来问空门出世心。相送不知归路晚，虎溪明月上东林。”徐熥《乌石访虚公》：“飞锡何年住此山，长松修竹掩禅关。斜阳影里暮钟发，三十六峰烟霭间。”
　　宗公祠　在邻霄台之西。万历初建。祀督学宗臣，字子相，直隶兴化人也。嘉靖间，出为闽藩参议。值倭变，城守有劳，擢提学副使，寻卒于官。闽人哀之。万历初，徐中行为宪长，建祠祀子相。无何，徐转江藩方伯，卒官，闽人并祀于宗公祠。
　　明王世贞撰《宗公祠碑》：“往嘉靖戊午，岛夷起闽海，躏福清，遂以其劲捣省。大帅恐甚，部分诸监司乘城守，而故广陵宗君子相以参议得西门。西门最为省要害，郭外氓、叟、妇、稚逃贼，求入者踵相囓也。宗君大开门纵其入。诸见阻他门亦转徙而入，凡数万计。于是宗公之声称冠诸道。迁为省按察副使，督学政。竟用积病，周岁卒。宗公之为参议、副使，而江守徐君中行以事趋幕府，故善君。因得从君游，其游辄之西门内之乌石山，昔人所诧以为灵仙窟宅者。宗君乐之，谓徐君曰：‘吾去吾官，若脱屣耳，而不能遽舍兹山也，庶几异时神游哉！’盖宗君殁之十六年而为万历丙子，徐君自谪起数迁，而为其省之参政，以至按察使，尝经行西门，叹曰：‘此故宗君所入避寇吏民道也。’指谓其父老：‘若犹记宗使君否？’父老涕涔淫下。乃搜赎锾之羡，与学匿租百五十金为祠费，择地得乌山址。喜曰：‘此故宗君所属神游地也，其必食矣。’檄侯官令周裔先为堂三楹，墙缭出石桥，而门与西山对。复得傍寺僧之匿田供岁祀，其民以时祷祈者勿禁。徐君乃走书及状而嘱世贞，世贞不佞，何敢辞？乃记其事报徐君，而复为乐章一以迎送神，俾刻之石。”子与《请宗子相祠碑诗》：“乌石山头色，能如岘首无。风流一代尽，雪涕万行俱。桐色恩偏远，中郎思欲枯。故人兼故吏，忍使寸心孤。”
　　灵鹫庵　在乌石山之阳。嘉靖间建。焚修合沓，与万龄等，学宪姜宝并废之。今为陈方伯洙别业。
　　明林燫《春日乌石山庵追忆旧游》：“禅室倚层巅，逶迤石径悬。居然在城市，逈自隔人烟。百雉窗中出，群山户外连。微茫辨海岛，缥缈接云天。谷静应清响，林香袭梵筳。布金知往日，卓锡问他年。暂惜尘寰扰，聊依浄土偏。无生心已悟，不住法谁传？嘉遁遗朱绂，冥搜结白莲。追陪曾谬忝，高论一怀贤。”林垠《游灵鹫庵》：“尘心久与白云期，世事何须泣路岐。到处茅茨皆浄土，每逢鸡犬即秦时。几多黄菊霜中灿，无数青山雨后奇。喜共薇垣花底客，樽前挥洒已成诗。”袁表《集灵鹫禅林》：“上方榕叶昼阴阴，下界炎歊午不侵。水竹清秋迷觉路，天花霁景雨禅林。同人总悟无生乐，乞法应持不染心。永日追陪逢胜果，便将玄圃此中寻。”王应山《过灵鹫禅林》：“鹫岭标名胜，探奇信独行。披云窥佛日，隔竹听经声。花满东林秀，风来上界清。空门忽自愧，尘世欲何营。”陈梦槐《游灵鹫庵》：“卓锡连云起，祗园向郭开。烟光团影殿，野色入香台。止静经声寂，安禅俗念灰。相从恣游览，日暮不知回。”
　　新庵　嘉靖间建。南俯白龙江，西据横山之胜，游人接踵。三十八年，倭逼郡城，都御史阮鹗以闽中有“乌石青，动刀兵”之谣，下令撤毁，遂虚其地。
　　明龚用卿《晚步乌石新庵》：“盛夏草木长，立游惬子意。良明夙招寻，清谈怀古谊。高楼与山齐，薰风倐然至。好鸟鸣前楹，山光会予趣。遵径陟石麓，披榛入古寺。层林出幽渺，悬崖转空翠。对此不觉瞑，偶然成一醉。”邓迁《游新庵》：“秋日过兰若，轩居到竹林。天花飘石上，佛刹俯城阴。共说无生偈，长存不住心。寂然空世界，一径白云深。”王应钟《游新庵》：“汤休邀我听三车，坐向山亭览物华。春服喜追童冠乐，清樽疑到野人家。沧江一棹看如叶，桃李千村遍著花。白眼步兵多放达，竹林元自傲烟霞。”林燫《游乌石新庵》：“兰若山城迥，登临谒梵筵。群峰浮户外，万室俯阶前。胜地仍扶病，迷津欲问禅。幸陪谈妙义，愿谢域中缘。”
　　道山精舍　隆庆初，王大参应钟讲学于兹。督学宋仪望署其门曰“道山书院”。
　　宿猿洞　在乌石山之南。怪石森耸，藤萝阴翳。昔有隐者蓄一猿，同宿洞中，故名。宋景福三年，大筑城，遂隔城外。郎中湛俞解官栖隐，有二十五咏。洞中有荔枝名“洞中红”，见蔡端明“谱”。今山废为丛冢。
　　宋林迥诗：“几年形胜晦南州，一旦声名蔼湛侯。夜色迸来三岛月，水光分破五湖秋。荔枝影里安吟榻，菡萏香中系钓舟。金印解还天子后，诏书重起不回头。”陈襄《和程大卿宿猿洞》：“闻说山元是旧山，衣冠家此百年间。自嗟亦有同来祖，两处松楸得往还。”又，《和程公辟游宿猿洞》：“几年营此草堂栖，施饰名园百卉齐。曾学子真耕谷口，今容摩什老山西。龙台日上千峰出，雁塔云生一径迷。知有岭猿犹在否，使君来到每惊啼。”“老来归鞅海边村，犹喜诸亲聚里门。汉守朱轓临祖帐，韩侯清酒满离樽。猿惊出洞时三啸，梅送行人早一番。此去蓬莱峰顶月，梦魂应到茘枝园。”程师孟《伯常、仲谟会宿宿猿洞》：“双塔和云宿翠屏，梦魂千里到禅扄。还教画手添新意，一簇林猿伴二星。”又，《和时仲谟同宿》：“更深应是枕双欹，思得臯虁事业齐。终为清时难退隐，出山甘被百禽啼。”又，《书湛仲谟宿猿洞》：“永感无心恋缙绅，十年不起卧龙身。一朝黄纸除书下，八郡衣冠尽望尘。”又，《正旦会宿猿洞》：“夜半春归晓始惊，郁然佳气入山亭。千门喜庆逢元日，一座光华照使星。难得同时传寿斝，合将新句勒诗屏。渔郎莫向游人道，洞户而今尽不扄。”张徽《和宿宿猿洞》：“洞天虚寂翠屏欹，心迹萧然万物齐。无奈宿猿嫌宿客，夜深犹拥乱云啼。”又“和”：“入山休顾晓猿惊，寿酒交酬石外亭。刺史尊崇上卿月，主人高隐少微星。只因避雨投松盖，屡为障风夹桧屏。惟有林猿能解意，往来应不限岩扄。”又，《宿猿洞饯仲谟》：“洞口车轮欲去时，江山风物动光辉。不须猿鹤相惊怨，自是君王未放归。”程师孟《书仲谟先人功德院》：“高门馀庆本光山，不幸流离五代间。今日太平家可乐，郎君富贵锦衣还。”
　　明周玄《赋得宿猿洞》：“怪石如云起天上，枯藤蟠根垂百丈。萝深苔滑鸟不栖，索莫寒猿卧相向。两两三三往复迴，衔花映水皆奇状。清秋倒树风涧号，初日排云雪崖壮。醉客应为巫峡吟，行人厌作巴山望。洞里愁声谁忍闻，别时对此堪惆怅。”徐《寻宿猿洞》：“怪石高于雉堞齐，昔人曾此卜幽栖。白杨满地髑髅出，苍藓上崖名姓迷。夜雨徒闻山鬼哭，秋风不见野猿啼。荔枝树死洞门塞，行到此中生惨凄。”谢肇淛《游宿猿洞》：“城南怪石高虎踞，春草累累长新墓。薜萝无主洞门扄，曾是先朝宿猿处。湛侯当日拂衣归，卜筑喜就城南陲。菡萏香风垂钓处，荔枝寒影对僧时。干旄动枉刺史驾，苔壁尽勒词人诗。苍苔满目空延伫，荒骨游燐夜相照。一片孤城有鸟啼，千年古洞无猿啸。我来剔藓辨遗文，正值春初山吐云。风流文采知何处，白杨萧萧那忍闻。”
　　豹头山　与宿猿洞伊迩，有石昂然，亦一奇也。今为丛塚，游踪罕至。嘉靖季年，倭寇窥城于此。
　　金蟒穴　在宿猿洞之东。五代唐天成间，大石穴中有巨蟒，鳞甲如黄金，屈蟠六七丈。闽王命运土塞之，建大殿奉佛，今葫芦城是也。
　　仁王寺　在神光寺之西。晋天福三年，闽连重遇建。初名道清天王院，后更今名。有雨花阁、横山阁，多颓废。万历间，主僧真庆募缘重建。
　　宋郑侠《仁王寺横山阁》：“案俯横山跨海来，拂云高阁为谁开。荒溪古木闲猿洞，明月白沙空钓台。晓日东峰龙夭娇，秋风西峡风徘徊。居然静卧江南岸，天堑波涛亦壮哉。”曾巩《旬休日过仁王寺》：“杂花飞尽绿阴成，处处黄鹂百啭声。随分笙歌与樽酒，且偷闲日试闲行。”李弥逊《水调歌头·横山阁对月》词：“清夜月当午，轩户踏层冰。楼高百尺缥缈，天阙敞云扃。万里风摇玉树，吹我衣裾零乱，寒入骨毛轻。径欲乘之去，高兴绕青冥。　　神仙说，功名事，两难成。苇汀筠岫深处，端可寄馀龄。身外营营姑置，对景掀髯一笑，引手接飞萤。且尽杯中物，日出事还生。”
　　元萨天锡《仁王寺横山阁》：“千尺青莲座，烟霞拥地灵。山川几闉屐，日月两浮萍。乌没天垂海，龙归水在瓶。深堂说法夜，应有石头听。”何中《仁王寺》：“天王小精庐，山角临城闉。古称藩服雄，异境环相陈。塔影六七枝，瓦缝千万鳞。烟明南台树，潮壮方山津。逢僧肯前揖，似与异代人。指点壁间画，修庑行逡巡。观音本自在，维摩妙悲颦。苍然古木荫，寒山若可亲。板扉几尊者，一一皆风神。老僧太息言，刧馀偶遗珍。从今几年算，此壁终成尘。余笑谓老僧，子意亦良勤。适见俄已失，当悟无还真。”
　　明林彦弼《仁王寺避暑》：“古木阴阴宝刹幽，言寻河朔共清游。风来亭午浑无暑，雨送微涼却似秋。词客挥毫同雪调，山僧卓锡带云浮。市嚣不到禅栖处，永日相携一散愁。”王应山《游仁王寺》：“飘飘巾舃拂烟霞，古刹层崖一径赊。为访禅关入双树，如云法界演三车。引泉洗钵分蔬供，敲石烧铛荐茗芽。共喜寻芳窥色相，珠林片片落天花。”陈濓《游仁王寺》：“寻芳偶到梵王家，为叩真诠听《法华》。坐引流觞浮竹叶，厨开香积饭胡麻。春深院宇数声鸟，日永庭阶几树花。兴发留题攀绝壁，不妨沉醉落乌纱。”徐熥《避暑仁王寺》：“结夏依禅窟，松关闭寂寥。摩厓猜古篆，相地从团瓢。赤日过林尽，红尘到寺销。清涼元有境，人自爱炎歊。”洪士英：“祗园同结夏，枕藉白云深。栲栳当门树，旃檀别院林。岩钟微雨翳，山阁瞑烟沉。世味坐来淡，新蝉时一吟。”马歘《仁王寺》：“仁王名宝刹，法相是旃檀。树老春无叶，香深径有兰。法云如酿雨，慧日不生寒。醉学逃禅者，依然自在观。”曹学佺《仁王寺》：“登山才至麓，最喜得招提。泉出疑浮露，江迴似吐霓。云阴交日乱，树色入城低。自顾将行役，新诗试一题。”
　　千福院　梁乾元三年，闽建有长乐台，守程师孟刻石。又有飞燕亭，并废。
　　宋陈襄《长乐台》：“云暗驺鸣出谷时，一方生齿庇馀辉。知公才业非张翰，莫为鲈鱼有意归。”曹颖叔《长乐台》：“兰姿冰骨与秋辉，疑作危岭磴翠微。向晚山僧若留我，层层寒带乱云归。”湛俞诗：“苿莉晓迷琼径白，荔枝秋映绮筵红。”
　　勉斋书院　在乌石山阳。勉斋有祠，迳始于元至正间，以太平公辅坊废荐福寺为之，贡师泰“记”。国朝洪武八年，改建左卫，移书院今所。嘉靖间，祠宇倾圮，鞠为蔬园，豪门瓜分而去。隆庆间，建祠府学射圃东偏，甚湫隘，莫展祀事。
　　神光寺　旧号金光明院。唐大中三年，监军孟彪亭池其间，号南荘。明年，舍为大云寺。又明年，崔干请赐额于庙。宣宗夜梦神发光殿庭，览奏异之，因赐“神光”。内有絓月兰若、碧云禅窟、幞头石诸胜。
　　徐《过神光寺》：“宝刹摧残暮草烟，居民争占古诸天。不看繁盛看消歇，恨我生迟二百年。”
　　报恩塔院　在神光寺旁。唐大中间，观察使杨发以隙游亭地，命僧鉴空创寺及塔七层，为南报恩院。咸通九年，敕号神光之塔。乾符五年，巢寇入闽，焚殄无遗。开平中，王审知复建，子延曦又造石塔。宋太平兴国二年，升为寺，今并入神光，而塔已毁。万历间，又作小庵于寺后山麓，仍旧名曰“絓月兰若”。
　　唐欧阳衮《神光寺》：“香刹悬青磴，飞楼界碧空。石门栖怖鸽，慈塔绕归鸿。有法将心镜，无名属性通。从来乐幽寂，寻觅未能穷。”周朴《神光寺塔》：“良匠用材为塔了，神光寺与得高名。风云会处千寻出，日月中时入面明。海水旋流倭国野，天文方载福州城。相轮顶上望浮世，尘里人心应总平。”
　　明陈亮《登神光塔》：“宝塔层层见，天灯面面红。玉毫光不夜，火树逈当空。七级高标壮，千门属望同。朱栏清映月，金铎远鸣风。弛禁逢元夕，焚修溢梵宫。游观多士庶，登陟有文雄。共喜超群品，应知仰六通。迷津如可照，于此息微躬。”林鸿《登絓月兰若》：“金人青莲宇，乃在白云里。久与名僧期，乘闲却来此。入门闻经梵，挂壁见巾履。落涧泉影红，侵廓藓花紫。海天正南豁，一望见千里。独树川上浮，孤云鸟边起。予生况多暇，所性乐山水。真赏非外求，冥心巢居子。”又，《九日登絓月兰若忆郑二宣》：“微霜初下越王城，衰病逢秋也自轻。九日登临多纵览，百年感慨独钟情。新蝉野寺黄花晓，远树江天白雁晴。却忆浮丘炎海上，懒题诗句寄同声。”又，《夏日至絓月兰若》：“翠微精舍薜萝垂，磵户阴阴暑不知。青草旧游苔满院，白莲新社雨侵池。题诗好是书蕉叶，招隐谁同赋桂枝。不向空门休物累，下方尘土欲何为。”又，《题异上人絓月轩》：“迢迢青莲雨，寂寂野桧定。片月挂虚空，群崖破阴暝。云窗晃玉毫，露幔卷金镜。色映天影寒，光凝古坛净。尝闻止水观，可以喻禅性。夜久悟音闻，空山响烟磬。”林世璧《集神光兰若》：“夙耽玄览厌区廛，落日乌山晚兴偏。结赏共邀莲社侣，追游幸忝竹林贤。风前梵影摇双树，月里仙歌下九天。夜静空香诸想寂，愿言乘醉欲逃禅。”又，《题神光禅院》：“暂解红尘鞅，来依玉殿香。禅关落钟磬，秋色上衣裳。万象山河列，三天日月光。树含青雨气，村合白云乡。寂灭心同杳，纷纭意转伤。人间龙亦静，市远世都忘。听法昙花下，参禅怖鸽翔。夕阳萝径晚，归路绿烟长。”王应山《夏日游神光寺》：“宝刹邻乌石，携樽忆旧游。兹山自名胜，我辈坐销忧。灌木长垂阴，岩花半似秋。悠然发幽兴，得句若为酬。清泠台下寺，一径隔尘氛。野饮偏宜暑，寻山幸有君。山深稀见日，洞古忽生云。醉即依禅榻，何言已夕曛。”徐熥《过神光庵》：“薜萝深处入，一径自逶迤。待月嫌林翳，看云怯石危。岩阴灯影晦，山静磬声迟。虽有重来约，重来知几时。”徐“次”：“破寺不堪游，新庵尚可投。攀松还倚竹，寻壑更经丘。地僻门休掩，岩倾字半留。晚风花落尽，吹上老僧头。”谢肇淛《壬子元日登絓月兰若》：“春动冶城南，扪萝穴遍探。开年新蜡屐，絓月旧精蓝。野色青犹逗，林光绿已含。布沙初作径，倚石欲成岚。寺废多馀地，僧闲不出庵。香留几岁火，树剩晚冬柑。栢叶杯应禁，莲花座可参。欲将如愿祝，长日傍瞿昙。”
　　南涧寺　在乌石山之东。梁大通六年，居士苏清舍宅为之。唐乾宁二年，闽王建天王殿，三年，号南涧护国天王，合庵十二为寺。以居涧旁，故名。唐天宝八载五月六日，风雨雷电，涌出佛像。欧阳詹“记”。宋时，有安文头陀来游寺，于榛莾中得岩石，侧足以入，燕坐其中。大观中，赐额“普明庵”。国朝嘉靖间，寺为沙门所蚀，仅余天王崎，依山屋数椽。万历初，知县周裔先从里人请，始复为寺，视旧址不及半。寺之西，旧祀行瘟神，祷祠踵接，里人增构亭台，其山逾胜。
　　安文头陀《磨岩》诗：“客至不点茶，相看淡如水。白云深谷中，稳坐浮生里。”
　　唐欧阳衮《南涧寺》：“春寺无人乱鸟啼，藤萝阴磴野僧迷。云藏古壁遗龙象，草长香台抱鹿麋。松籁泠泠疑梵呗，柳烟历历见招提。为耽寂乐亲禅侣，莫怪闲行费马蹄。”周朴《南涧寺》：“万里重山绕福州，南横一道见溪流。天边飞鸟东西没，尘里行人早晚休。晓日春山当大海，连云古堑对高楼。那堪望断他乡目，只此萧骚自白头。”黄滔《南涧寺》：“郭内青山寺，难论此窟奇。白云生院落，流水下城池。石像雷霆启，江沙鼎鼐期。岳僧来坐夏，秦客会题诗。冈转泉根滑，门升藓级危。紫薇今日句，黄绢昔年碑。歇鹤松低阁，鸣蛩径出篱。粉垣千堵束，金塔九层支。啼鸟笙簧韵，开花锦绣姿。清斋奔井邑，玄髪剃熊罴。极浦征帆小，平芜落日迟。风篁清却暑，烟草绿无时。信士三公作，灵踪四绝惟。良游如不宿，明月拟何之。”
　　明萧世济《游南涧新亭》：“良朋喜新构，邀我凌巑岏。携觞入南涧，振衣陟危栏。一庵絓树杪，俯视周人环。扪萝叩石壁，排云坐禅坛。顿觉真境好，恍如世外观。开襟会佳趣，席地罗杯盘。登顿未言疲，竟兹一日欢。嗟予罣罗网，局促靡所安。会将巢岩松，共摘青霞餐。”
　　道士井　在天王崎下。初，晋时林氏渡江入闽，有华阳道士谓可凿井于南山足下，若遇盘石当止，必有泉焉。林如其言，果有盘石，白豕跃入井中，泉随涌出，至今大旱不涸。
　　鳞次台　有小阜，多奇石，乌山之支也。登其巅，望城中屋次鳞鳞，故名。其台石上摹刻米芾“第一山”三字。唐时，有道山黄氏，世居之。后人刻诗一绝于石：“祖居山下自唐迁，故老相传七百年。若是儿孙能守分，免教沧海变桑田。”宋状元黄朴居之。元季，处士吴海居之。吴近式微，乃为魏观察文焲所有，曩时坠废悉修复。
　　石塔寺　在鳞次台之东。唐贞元十五年德宗诞节，观察使柳冕以石建塔，庾承宣为“记”。赐名“贞元无垢浄光塔”。五代晋天福二年，王延曦重建，名“崇妙保圣坚牢塔”。国朝永乐、宣德、景泰、成化间屡修葺。嘉靖间，寺地为居民乾没，一塔仅存。会城龙角，颓废非宜。
　　明林恕《登石塔》：“晴霄高耸韱锋铦，海月江烟挂碧檐。地控诸天连北极，窗虚八面敞云檐。瑶池日照金运浄，碣石春摇竹笋尖。欲借乌山磨作砚，兴来书破彩霞缣。”洪士英《登塔》：“寺废塔犹存，经年不启门。邻梯闲借上，石磴始能扪。鸡犬烟中市，桑麻雨外村。残碑虽剥蚀，仿佛辨贞元。”
　　

　
卷之十一　郡东闽县胜迹
　　

　　东出行春门，为乐游桥、迎春亭、朝天桥、长乐山、宝月寺、黄恭墓、康山庙、罗泰墓、草参桥、东禅寺、小兰亭、海印庵、地藏寺、金鸡山、栖云庵、陈崇墓、东岳庙、能仁寺、玄妙观、奉真桥、高瑶宅、双龙庵、荔枝林、三友墓、曲水流觞、凤丘山、韩准墓、林渭墓、东山、大乘爱同寺、文殊般若寺、圣泉庵、龙首涧、许将墓、许应龙墓、华严寺、钟耆德墓、许天锡墓、鳝溪广应庙、虞公庵。
　　乐游桥　在行春门外，今名晋安桥。宋元祐中，道士颜象环建。又东为钵头街。
　　迎春亭　在易俗里。国朝成化间，知府唐珣重建。岁迎春日设宴于此，林谨夫有“记”。东有劝农亭。嘉靖初，知府汪文盛建。
　　朝天桥　在易俗里，跨涧为桥。有亭一，奉观世音。
　　明宋鋺诗：“忆昔群仙观玉京，虹桥曾听步虚声。天香晓度云间佩，月夜时闻鹤上笙。甃石凝烟瑶草绿，曲栏垂柳碧波晴。幽人卜筑依灵境，为爱青山一带横。”
　　长乐山　闽越时，山间居民梦神人乘白马至此，因名白马山。梁改闽县为长乐，更今名。唐武宗时，建白马庙其上。山之阴有温泉焉。山之南为三昧山、宝月山。又南为东岳岭，逾岭而东曰竹屿，邓氏居之；曰前屿，黄氏居之；曰后屿，叶氏居之。又小山曰茶园，在平田中，并民居鳞次。
　　宝月寺　在易俗里。唐乾宁初建。宋乾道六年，陈诚之请为功德院，改广因报先院。国朝永乐元年重建为寺，今废为豪家丘墓。
　　黄恭墓　在宝月山。恭，怀安诸生，事父母以孝闻。
　　康山灵树庙　在易俗里。神姓赵，名时畴，宋金紫光禄大夫宾之孙也。元泰定间，本郡人庙祀之。里有乔木，今犹著灵。
　　罗泰墓　在康山东。泰，字宗让，见郡志隐逸传，有《觉非文集》。
　　草参桥　宋建中靖国间建，有亭其上。
　　东禅寺　在白马山。郡人郑昭勇舍宅为之，旧名淨土。唐武宗时，废为白马庙。咸通中，改为东禅浄土寺。中有放生池、芙蓉阁、清阴亭、东野亭。郡守蔡襄旧额。国朝成化三年重建，改名东禅宝峰禅寺。嘉靖间，中允陈节之废为墓。寺之南，马司徒森赠尚书祖茔。
　　唐周朴《东禅寺》：“瓯闽此郊外，师院号东禅。物得居来正，人经论后贤。爬槽柳塞马，盖地月支綖。鹳鹊尚巢顶，惟堪举世传。”
　　宋李弥逊《东禅开堂》：“闽山多胜地，列屋栖高禅。妙供积香苾，宝华散金莲。往时入廛手，来见住世缘。辽辽百年后，慧炬无复燃。我公具正眼，为续旃檀烟。诸方坐老衲，具足世法船。少开迷云昏，氛埃遂澄鲜。我来偶相值，杖屦参高軿。拈花起一笑，归去跨林泉。从兹竹阴下，饱饭纵横眠。”程师孟《上巳游东禅》：“出城林迳起苍烟，白马遗踪俗尚传。第一僧居兰若处，几番身醉荔枝前。百年骚客来闲寺，三月游人作乐天。更爱堂前迎太守，路头先坠碧云鞭。”
　　明徐《经东禅废寺》：“春草离离覆古阡，残僧犹解说东禅。满山松柏摧薪尽，孙子何人守墓田。”
　　小兰亭　宋时，太守与郡僚上巳注褉饮处，今废。
　　明林炫《东禅》：“出门苍雾满晴山，涧水斜穿玉洞寒。相对谈玄忘日夕，泠泠钟磬掩罗关。”
　　海印庵　元至正间，僧云磎建梅边小隐，贡师泰“记”。又有舶塔院、瑞圣院，今并废。
　　地藏寺　在易俗里。唐乾宁元年建。又有圆明寺，并废。
　　金鸡山　在孝义里。去城三里而遥。相传秦时望气者谓有金鸡之祥，遂断其山脊，今为丛塜。旧断处为径路，号鸡公弄。山北青鹅山，桑溪之水出焉，又名曲水，俗传闽越王流觞处。又北为龙窟，有岭曰猎岭，西连奇山，多怪石。诸小山曰东湖，曰峭谷。龙窟，旧记云：山穴有蟒，夭矫蜿蜒，额有“王”字，人以为龙也，祀之，故名。东湖与龙窟相连，旧记有宋林观过、林夙二先生居之。
　　明王恭《鸡公弄》：“荒岗古墓难笼边，蔓草离离生野烟。狐狸养子隐荆棘，乌鸢作巢衔纸钱。石麟埋沉土花湿，雕砖剥落樵人拾。天阴燐火暗复明，月下精灵语还泣。此坟未必无子孙，夙昔传闻皆宦门。浮荣一去不复盛，空馀古木啼清猿。谁家新塜高数尺，又买西家坟上石。忆昔秦中北邙路，丧车辚辚塜无数。黄金买山葬死灰，昨日官军斫坟树。崩茔断圹襟苔痕，髑髅无声眠草根。生前意气动山岳，身后凄凉邈九泉。君不见羊公岘首石，已刻季子延陵碑。尚存锦袍醉倒长安市，谁招采石江心魂。岂知百年后，身世两俱没。贵贱终同草上尘，升沉且进杯中物。笑矣乎！悲矣乎！眼中之人今有无。”
　　栖云庵　在金鸡山之巅。灌木幽郁，寂静可憩。每晓起，万松浮青，白云英英在其下。国朝嘉靖间，郡人王应钟募缘建。
　　明陈椿《游栖云庵》：“梵宇栖云外，人天出世间。孤峰一以眺，双屐欲忘还。花雨沾衣细，松阴覆座闲。何当捐物蔽，持偈傍兹山。”徐《游栖云庵》：“竹掩茆房翠西，香灯清浄托禅栖。孤城乱瓦迷榕叶，百亩平畴见稻畦。荒塜淒凉眠石马，空山零落绝金鸡。壁间试剔苍苔看，二十年前有旧题。”谢肇淛《栖云庵》：“小寮幽竹绝尘氛，路入温泉野色分。地僻不闻僧院磬，山低时度女墙云。隔江烟火孤村屿，绕郭松楸十里坟。王气鸡声俱寂寞，曲池霜叶落纷纷。”
　　陈崇墓　在金鸡山之麓。崇，官御史，有风裁，见郡志。
　　东岳庙　去城五里，为东岳泰山行宫，香火甚盛。三月二十八日，州民以是日为岳帝生日，结社荐亡，观者如堵。俚诗有“三月二十八日出郭”之句，盖其来旧矣。
　　能仁寺　在东岳庙之西。万历间建。
　　玄妙观　在东岳庙东。闽时建为东华宫。宋祥符中称天庆观，元贞初改今名。
　　奉真桥　在东岳庙前。宋元丰三年，道士颜象环建。
　　高瑶宅　在黄坂。瑶，闽县人，景泰中令番禺，多惠政。卒葬秀岭。
　　双龙庵　又名双溪，旧神光庄也，国初建。
　　明林敏《夏夜集双溪兰若》：“散帙栖鸟时，幽寻憇僧舍。天吟风满市，露饮月侵夜。烟篠澄远心，云萝翳长夏。回看众壑阴，杳霭钟声罢。”陈椿《游双龙庵》：“迷路叹西东，寻幽入梵宫。廛中喧乍息，物外思何穷。涧净龙湫落，檐虚鸟道通。坐携余兴返，花雨逐松风。”徐“次”：“信步冶城东，寻僧憩梵宫。草香闻不尽，松影踏无穷。溪势双流合，桥门七孔通。静看黄蝶过，随意领春风。”
　　荔枝林　在桑溪之东。唐、宋时，荔树极盛，故名，今渐摧折。
　　三友墓　在荔枝林白碧山。弘治中，有徐、吴、林三人交莫逆，死而同穴，合葬之。至今子孙祭扫不绝，时号三友墓。
　　曲水　在桑溪上流，登云路之下，有茂林修竹之胜。相传闽越王流觞之所。宋郡守有褉游亭，今废。
</div>
    <div class="pagination">
<a href="闽都记_page4.html">上一页</a><a href="闽都记.html">1</a><a href="闽都记_page2.html">2</a><a href="闽都记_page3.html">3</a><a href="闽都记_page4.html">4</a><span class="current-page">5</span><a href="闽都记_page6.html">6</a><a href="闽都记_page7.html">7</a><a href="闽都记_page8.html">8</a><a href="闽都记_page9.html">9</a><a href="闽都记_page10.html">10</a><span>...</span><a href="闽都记_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
