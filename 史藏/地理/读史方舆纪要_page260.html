<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 260 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 260 页/共 479 页</h1>
    <div class="content">　　大非川在卫西。《唐十道图》大非川在青海南，乌海、星宿海、柏海并在其西，互相灌注。唐贞观八年，李靖败吐谷浑于大非川。后为吐蕃所据。咸亨初，薛仁贵讨之，至大非川，将趣乌海。以乌海险远，议留辎重于大非岭，上为两栅以守之。别将郭待封不从。仁贵前行，破吐蕃于河口，进屯乌海，以俟待封。待封将辎重徐进，为吐蕃所败。仁贵还屯大非川，吐蕃就击之，死伤略尽。又开元十四年，王君追击吐蕃于大非川，因进至青海西，乘冰而渡，破之。《唐志》：川在积石军西。胡氏曰：河口，积石河口也。自唐鄯州鄯城县西行三百余里，即大非川矣。

　　允川在卫西。《后汉志》注：允川去赐支河曲数十里，在大小榆谷之西。金城塞外地也。为羌豪依阻处。永元十三年，烧当羌迷唐叛还赐支河曲，将兵向塞。校尉周鲔等击破之于允川，即此。○良非川，在卫西南，近河源军城。唐仪凤中，吐蕃寇河源军，屯兵于良非川。河源道经略大使黑齿常之击破之。永隆二年，常之复破吐蕃论赞婆于良非川，收其粮畜而还。

　　安夷川在卫东北。安夷故城以此名。《水经注》：湟水东合安夷川，又东合勒姐溪水。又有晋昌川，《水经注》：在湟中浩县西南，合长宁川而注于湟水。长宁川，见长宁谷。○勒姐溪，在卫东北，源出勒姐岭。后汉章帝时，勒姐羌作乱，马防讨平之。《水经注》：湟水东径安夷县，又东合勒姐溪。

　　昴川在卫西南。宋元嘉三年，吐谷浑别部握逵等帅部落叛西秦，奔昴川，附于吐谷浑王慕，是也。又居茹川，亦在卫西南。唐贞观九年，李靖等伐吐谷浑别将执失思力，破之于居茹川。

　　覆袁川在卫西塞外。隋大业四年，伐吐谷浑，渡浩川。吐谷浑可汗伏允走保覆袁川，因分军四面围之，即此。又突伦川，亦在卫西塞外。唐贞观八年，李靖讨吐谷浑，督诸军经积石山、河源，至且末，穷其西境。闻伏允在突伦川，将奔于阗，别将契何力追之。碛中乏水，刺马血饮之，袭破其牙帐。侯君集进逾星宿川，至柏海还，与靖军合。星宿川，亦曰星宿海。柏海，又在其西。突伦川，《唐书·薛万均传》作图伦碛，盖语转也。

　　伏罗川在卫西南。宋元嘉二十二年，北魏主焘遣拓跋那击吐谷浑于白兰，破之。二十九年，吐谷浑王拾寅始居伏罗川。川盖与白兰山相近。白兰，见后朵甘思。○逻娑川，在西塞外。《唐志》：吐蕃赞普牙在此，有罗些城。咸亨初，以薛仁贵为逻娑道行军总管，进讨吐蕃，是也。

　　阔水在卫西南境。《唐十道图》在党项羁縻州界。贞观八年，李靖伐吐谷浑，赤水道行军总管李道彦出党项中，行至阔水，乘其无备，袭之。群羌怒，邀击道彦，败之。○白水涧，在卫西北二百三十里。唐永淳初，吐蕃寇河源，军使娄师德败吐蕃于白水涧，是也。开元中，置白水军。盖因涧以名。

　　那孩川渠卫南五十里。又卫北八十里有广牧川渠。《志》云：卫境之渠约二十有余，分流灌田，民资其利。

　　盐池在卫西三百里。《汉志》：金城临羌县有盐池。《十三州志》：卑禾羌海北有盐池。唐贞观八年，分道讨吐谷浑，使高甑生出盐泽道，谓盐池也。

　　○绥远关在卫东南。《宋志》：绥远关，本名洒金平。东至湟州二十里，西至胜宗谷口三十里，南至麻宗山五十五里，北至丁星原四十里。崇宁二年置关于此，属湟州，寻废。

　　石峡口卫东七十里。其在卫西者，又有铁沟山口、伯颜川山口、西番沟山口。在卫南者，有那海川山口、可可打班山口。在卫北者，又有军卜鲁川山口、黑松林山口、彻儿山口。皆有卫卒戍守。又置石峡堡、伯颜川堡、军卜鲁川等堡，共为防御云。○平戎堡，在卫东七十里。卫东南二百三十里有巴川堡，巴川马驿置于此。又东五十里有古鄯堡，亦为古鄯马驿。俱戍守要地也。

　　悬水镇在青海南。唐贞观八年，遣李靖等击吐谷浑。李君别将精骑击贼于青海南悬水镇，大胜而还。

　　承风堡在卫西南。开元二十九年，吐蕃攻承风堡，又袭破振武城。胡氏曰：堡在振武西。或云，在承风岭上。○安川堡，在废乐州西南百余里巴金岭上。宋元符二年，收复。明年，置堡于此。《宋志》云：堡南至河州安乡关三十里。又宁川堡，在安川堡北四十里，亦宋元符三年置。

　　顺通堡在故积石城东十八里。宋大观中置，属积石军。其东南二十五里为临松堡，北二十里曰怀和寨，俱宋置。○石门堡，在故振武军北，宋政和七年筑。又震武城旁有浮桥，宋政和六年赐名通济，兼置堡，曰善治。其相近者，又有大同堡。

　　清平寨卫西南百里，宋崇宁三年置。又保塞寨，在河东南六十余里，旧名安化城。○怀和寨，在卫西百七十里，旧名丁令谷。俱宋崇宁中改置，属西宁州。○宁塞寨，在废廓州东十七里，宋崇宁中置。又有同波堡，在废廓州西十七里，南至大河，不及一里，亦宋置。

　　通湟寨在废乐州东三十五里。《宋志》：旧名罗兀抹通城。元符二年收复。三年，改置通湟寨。其东四十里接兰州境之通川寨。又有宁洮寨，在通湟寨西四十五里，亦元符中置。○安陇寨，在废乐州南四十五里，本名陇朱黑城，宋元符中置寨。《宋志》：寨东三十里为赤沙岭，南三十五里为巩藏岭，西二十五里为麻宗山。又有德固寨，在废乐州西北九十里，番名胜铎谷。宋崇宁中修筑，赐名德固寨。寨南一里为渴驴岭，北二十里为清江山。又西三十余里即龙支城矣。又临宗寨，在废乐州北七十里，亦宋崇宁中置。《宋志》：寨南十五里即乳洛河寨，东十五里为三诺巩哥岭。又有南宗堡，在通湟寨北。又东有峡口堡，《宋志》：崇宁二年，王厚收复，置堡于此。

　　若厚坞在卫北。晋义熙九年，沮渠蒙逊败南凉王秃发亻辱檀于若厚坞。又败之于若凉，遂进围乐都。若凉，盖亦坞名也。○罗亭，在卫西南。后汉延熹二年，西羌烧当、烧何、当煎等八种羌叛，寇陇西金城塞。护羌校尉段出湟谷击破之，追至罗亭。《东观记》：至积石山，即与罗亭相近。

　　盘夷戍在卫西南。宋元嘉五年，河西王蒙逊伐秦，至盘夷。秦乞伏元基将兵拒之。蒙逊还攻西平，克之，是也。○大毋桥，亦在卫西南。宋元嘉二十一年，魏王焘遣拓跋伏罗击吐谷浑，至乐都，引兵从间道袭之，至大毋桥。吐谷浑王慕利延大惊，逃奔白兰，即此。

　　碾伯守御千户所在西宁镇北百二十里，旧湟水县地。明置碾伯守御千户所。《志》云：西宁卫，在湟水南，碾伯所在湟水北，互为形援。议者谓庄浪兵宜防碾伯，而西宁游兵宜驻古浪，以防坌口镇羌。盖西宁与庄浪相唇齿也。所城周三里有奇。今亦设碾伯营城守。

　　○迭烈孙堡所南六十里，又南至西宁镇六十里。○老鸦城堡，在所东五十里。又东四十里为水沟堡。《里道记》云：西宁东百七十里为老鸦城驿。又有嘉顺驿，在卫东百三十里。又东九十里为水沟驿。盖皆在所境也。

　　附考：

　　沙州卫在肃州卫西八百有六里。至布政司三千七百五十里。古三危地，舜流共工于此。其后子孙为羌戎，代有其地。春秋时，谓之瓜州。《左传》襄十四年，晋范宣子数戎子驹支曰：秦人迫逐乃祖吾离于瓜州。又昭九年，周詹桓伯曰：允姓之奸，居于瓜州。是也。秦及汉初为月支匈奴地。武帝逐匈奴，属酒泉郡。后元年，分置敦煌郡。后汉西域副校尉居敦煌。魏晋时，仍为敦煌郡。《十六国春秋》：晋咸康元年，张骏分敦煌等郡为沙州。永和十年，张骏置肃州，仍治敦煌郡。西凉李都于此。北凉得其地，亦置沙州。后魏改为瓜州，并治敦煌郡。后周因之。隋初，废郡，仍曰瓜州。炀帝复改州为敦煌郡。唐武德二年，改曰沙州。五年，又改为西沙州。贞观七年，复曰沙州。天宝初，曰敦煌郡。乾元初，复故。后没于吐蕃。大中三年，张义潮以州归朝，置归义军授之。其后曹义金、曹元德等相继有其地。终五代之季，瓜、沙二州，皆附于中国。宋初亦羁属焉。祥符六年，沙州曹贤顺入贡，授归义节度使，寻亦附于契丹。天禧三年，契丹册贤顺为敦煌郡王。景初，没于西夏。元初，置沙州，寻为沙州路。明洪武二十四年，元裔阿鲁哥失里遣使朝贡。永乐三年，置卫以授其首领困即来。宣德七年，上言诸夷侵掠，愿徙居察罕旧城。不许。正统十一年，其首领喃哥以困于瓦剌，率部属来归。因徙置内地，卫废。

　　○敦煌废县今卫治。汉县，为敦煌郡治。赵充国谓自敦煌至辽东，万一千五百余里，是也。杜林曰：敦煌，古瓜州地，生美瓜。杜佑曰：至今犹出大瓜。长者，狐入其中，首尾不出。又汉有步广候官，为中部都尉治。魏晋仍为敦煌县。后为前后凉及西凉所据。宋永初元年，沮渠蒙逊围李歆于敦煌，筑堤壅水以灌其城，遂克之。后魏亦为瓜州治。宋元徽二年，柔然寇魏敦煌。尚书奏敦煌僻远，介居南北强寇之间，恐不能自固，请内徙就凉州。韩秀以为敦煌隔阂西北二番，使不得相通。今徙就凉州，不惟有蹙国之名，且姑臧去敦煌千有余里，防逻甚难，二番必有交通窥窬之志。若骚动凉州，则关中不得安枕矣。乃止。后周改县为鸣沙县。隋大业中，复曰敦煌。《隋书》：大业三年，裴矩造西域地图，从西倾以去纵横所亘，将二万里。发自敦煌，至于西海，凡为三道。北道从伊吾，中道从高昌，南道从鄯善，总凑敦煌。是也。唐亦为沙州治，兼置豆卢军于城内。其后没于吐蕃。大中以后，迄于宋世，羁属而已。西夏仍为沙州治。元初，置沙州，以敦煌县并入。

　　寿昌城在卫西百五十里。汉龙勒县地。后魏置寿昌县，属敦煌郡。西魏时，亦曰寿昌县。后周省。○平康废县，在卫西南。又有东乡等县。《五代志》：俱后魏置，后周并入敦煌。

　　效谷城在卫东北。汉县，属敦煌郡。桑钦曰：本鱼泽障也。汉武元丰六年，济南崔不意为渔泽尉，教民力田以勤效得谷，因立为县。魏晋因之。隆安中，北凉李为效谷令，为众所推，据有敦煌，是也。西魏时，尝置效谷郡。后周并入敦煌县。○渊泉城，在卫东北。汉县，属敦煌郡。阚る曰：地多泉水，故以为名。后汉及晋因之。后周废。

　　龙勒城在沙州西。汉县，属敦煌郡。后汉因之。《汉志》注：县有玉门关及阳关，郡都尉治焉。晋仍属敦煌郡。前后凉皆因之。后魏亦曰龙勒县。后周并入敦煌县。○阳关城，在故龙勒县西。晋所置阳关县，因故阳关为名，属敦煌郡。后魏废。又昌蒲城，亦在卫西。晋置昌蒲县，属敦煌郡。后废。按：昌蒲，应作蒲昌，以蒲昌海名也。

　　瓜州城卫东二百八十里。东至肃州卫五百二十六里。汉敦煌郡地。魏晋因之。晋惠帝元康五年，分置晋昌郡。西凉时，又为会稽、常乐二郡地。西魏亦置晋昌郡。隋初，郡废，属瓜州。大业初，属敦煌郡。唐武德五年，置瓜州，治晋昌县。天宝初，曰晋昌郡。乾元初，复故。后没于吐蕃。大中间，复内附。宋没于西夏。元徙瓜州民于肃州，其城遂废。○晋昌废县，唐瓜州治也。本汉敦煌郡冥安县地。隋为常乐县地。唐武德四年，改置晋昌县于此，寻为州治。至德以后，没于吐蕃。宋时，西夏亦置晋昌县。元废。

　　常乐城在废瓜州西百里。汉冥安县地。应劭曰：冥，水名也。出县北。又有南藉端水，出南羌中，西北入冥安泽，溉民田。后汉亦为冥安县。晋因之，仍属敦煌郡。《志》俱作宜安，误也。西凉于此置常乐郡。后魏因之。后周并凉兴、广至、冥安、渊泉四县为凉兴县，仍为常乐郡治。隋开皇初，郡废，因改县为常乐。唐武德四年，改置晋昌县。五年，又于汉广至县地改置常乐县，属瓜州。开元十五年，吐蕃陷瓜州，悉兵攻常乐。县令贾师顺拒却之。后没于吐蕃。

　　广至城在废瓜州西北。汉县，属敦煌郡。后汉及魏晋因之。西凉置广夏郡于此。后魏郡废，县仍属敦煌郡。后周省县入凉兴。《通典》：唐改置常乐县，在故广至县西。○凉兴城，在废瓜州西十七十里。汉冥安县地。前凉析置凉兴县，属敦煌郡。晋太元十二年，吕光攻索嘏于敦煌，自酒泉进攻凉兴。隆安二年，北凉业分敦煌之凉兴、乌泽及晋昌之宜禾为凉兴郡。宋永初元年，沮渠蒙逊灭西凉，以索元绪为敦煌太守。郡人共招其故太守李恂复入敦煌。元绪奔凉兴。后魏亦曰凉兴郡。西魏郡废，仍为凉兴县。后周又改置凉兴县，为常乐郡治。

　　宜禾城在废瓜州东北百二十里。汉广至县有昆仑障，为宜禾都尉治。后汉因之。三国魏析置宜禾县，属敦煌郡。晋因之。惠帝元康五年，改置晋昌郡。《通典》：后魏正光中，尝于宜禾城置会稽郡。后周废入会稽县。○伊吾城，在废瓜州北。晋置县，属敦煌郡。元康中，改属晋昌郡。后废。《通典》：晋昌县北有伊吾城。是也。又新乡城，在废瓜州南百八十里。晋置新乡县，属敦煌郡。西凉尝置新城郡于此。后魏郡废，县仍属敦煌郡。西魏废县。唐为新乡镇。

　　大同城在沙州西南。唐景云中，吐蕃所置。开元十七年，瓜州刺史张守等击吐蕃大同军，大破之，是也。又墨离军，杜氏曰：在瓜州西北千里，本月氏地。唐置墨离军，属河西节度。天宝五载，王忠嗣讨吐蕃于墨离军，获其全部而还。又豹门城，在废瓜州北四百五十里。唐置豹门守捉于此。后俱没于吐蕃。

　　苦峪城在废瓜州东。东至肃州四百里。明正统七年，沙州卫酋困即来言：诸夷屡见侵掠，请边将发戍卒助修苦峪旧城。从之。成化九年，哈密为土鲁番所残破，其酋罕慎窜居苦峪城。马文升曰：土鲁番至哈密十数程，中经黑风川。哈密至苦峪又数程，皆绝水草。贡使往返，必驮水然后行也。正德以后，土鲁番益张，苦峪诸城，皆为所残破。

　　○鸣沙山在沙州城南七里。一名沙角山，又名神沙山。峰峦险峻，天气晴明，沙鸣闻于城内。其沙或随人足而堕，经宿辄还山上。高居诲云：瓜州南十里有鸣沙山，冬夏殷殷有声如雷，即《禹贡》之流沙。又东南十里，即三危山云。○羊膊山，《志》云：在沙州南。多岩石，无草木。山北有一岩似羊膊，因名。

　　三危山沙州东南二十里。其山三峰峭绝。舜窜苗于三危。《禹贡》：导黑水至于三危。宋元嘉二十二年，魏主焘遣军击吐谷浑。别将杜丰引军追击，度三危至雪山，擒慕利延兄子被囊等，即此。孔氏曰：三危山，俗亦名卑羽山。宋白曰：西凉武昭王于三危山东置长乐镇。

　　龙勒山《括地志》：山在汉龙勒县南百六十五里，县以此名。《一统志》：在废沙州东百二十里。山有玄泉。汉李广利伐大宛，还至此山。众渴甚，广利引刀刺山，有泉涌出，即此。○此塞山，《志》云：在沙州西。汉武时，天马朝发京师，夕至此塞山下，谓此。又观音山，在沙州西。弘治中，土鲁番尝聚掠于此。

　　白龙堆在寿昌废县西。《汉志》注：敦煌正西关外有白龙堆沙。《西域传》：元始中，车师后王国有新道，出五船北，通玉门关，往来差近。戊己校尉徐普欲开以省道里，半避白龙堆之险，不果。班固曰：近有龙堆，远则葱岭，殆天地所以界别区域、绝外内也。

　　流沙在卫西。旧《志》：自玉门出度流沙，西行至鄯善，北行至车师。一云，且末国，在鄯善西。其国之西北有流沙数百里，夏日有热风，为行旅之患。风所至，唯老驼预知之，即喷而聚立，埋口鼻于沙中。人以为候，亦即将毡拥蔽鼻口。其风迅驶，斯须过尽，若不防者，必至危毙。桑钦云：流沙在张掖居延西北。杜佑曰：在敦煌郡西八十里。《志》云：玉关外有二断石，极大，世谓之三陇山，乃流沙碛也。晋太元八年，苻秦遣吕光伐西域，行越流沙三百余里。焉耆诸国皆降。宋元嘉十三年，魏主焘遣使者王恩生使西域，渡流沙，为柔然所获，遂不能达。其后遣使者诣西域，常诏河西王牧犍发导护送出流沙。十八年，沮渠无讳据敦煌，畏魏兵之逼，谋西度流沙，遣其弟安周击鄯善。既而无讳西就安周，士卒经流沙，渴死者大半。二十二年，魏主焘遣将万度归伐鄯善，至敦煌，以轻骑度流沙，袭鄯善，下之。盖道出西域，流沙为险道也。

　　○蒲昌海在玉门、阳关以西三百里。一名盐泽。广袤三四百里，则葱岭、于阗两河之所注。汉大初中，自敦煌西至盐泽，往往起亭鄣。汉张骞言：于阗之西，水皆西流，注西海。其东水东流，注盐泽。《西域传》：盐泽一名蒲昌海。其水停居，冬夏不增减。《括地志》：盐泽，亦名縫泽，亦名辅日海，亦名穿兰，亦名临海，在沙州西南。《唐志》：蒲昌海，在蒲类海东。是也。亦谓之蒲类海。后汉初平初，北匈奴呼衍王寇伊吾。敦煌太守马达赴救，至蒲类海，寇引去。谓此。

　　龙勒水在废龙勒县。出南羌中，东北流，汇为大泽，溉民田。其下流出塞外，经浚稽山南。《志》云：沙州境有渥洼水。汉元鼎四年，天马生渥洼水中，即此水也。○蒲奴水，在塞北龙勒水南。汉武遣商丘成出西河，击匈奴。匈奴追至蒲奴水，战不利，引去，是也。

　　○玉门关在故寿昌县西北。《汉志》注：龙勒县有玉门关，故都尉治。《舆地广记》：关在寿昌县西北百十八里。汉武使霍去病破走月支，开玉门关，通西域。太初初，李广利伐宛，不克。使使遮玉门曰：军有敢入者，辄斩之。又遣军正任文屯玉门关，是也。后汉建武中，闭玉门关，谢西域之质。《后·西域传》：自敦煌西出玉门、阳关，涉鄯善，北通伊吾千余里。班超在西域，上书愿生入玉门关。隋大业四年，遣将薛世雄等出玉门，击伊吾。七年，遣裴矩驰至玉门关，晓谕西突厥处罗入朝，即汉玉门故关矣。

　　阳关在故寿昌县西。《汉志》注：都尉治也。杜佑曰：阳关在玉门之南。《高居诲使于阗记》：从沙州西渡都乡河，曰阳关。欧阳曰：关在寿昌县西六里，为西域之要隘。

　　昆仑塞即汉广至县之昆仑障，为宜禾都尉治。后汉永平十七年，窦固等出敦煌昆仑塞，击西域，破白山寇于蒲类海上。又延光二年，张议以酒泉属国吏士二千余人集昆仑塞，先击北匈奴呼衍王。《后汉志》注：昆仑，即昆仑障也。白山，见赤斤蒙古卫。蒲类，见西域火州。○王子庄，在沙州东。正德十年，土鲁番繇此内犯。《志》云：瓜州北有白城子，亦昔时戍守处。

　　赤斤蒙古卫东至肃州界四百三十里，西至沙州界百八十里。古西戎地。战国时，月氏居之。后为匈奴所据。汉武逐匈奴，此为酒泉、敦煌二郡地。晋属晋昌郡。隋初，属瓜州。大业中，属敦煌郡。唐初，亦属瓜州。广德后，没于吐蕃。宋为西夏所据。元为瓜州地，属沙州路。明永乐二年，故鞑靼丞相苦术子塔力尼等率所部来归。诏建赤斤蒙古十户所，以塔力尼为千户。寻升为卫，自是朝贡不绝。

　　○白山在卫北二十里。多草木禽兽。土人呼为析罗漫山。

　　罕东卫在故沙州东南，亦西戎部落。明洪武二十五年侵塞，凉国公蓝玉讨之，土酋哈昝等遁去。三十年，酋长锁南吉剌思遣使入贡，立罕东卫授之。成化中，罕东酋奄章与诸族仇杀，逃居沙州。朝廷许其耕牧输贡。子曰班麻思结，孙曰只克。时诸部皆为土鲁番所困。正统四年，只克以沙州卫既废，请立罕东左卫治其地。从之。遂以只克领卫事。弘治八年，土鲁番复掠沙州。自是土鲁番入寇，每假道罕东令给食，而亦不剌、安定，又数掠其资，罕东益微。嘉靖初，其酋日羔剌率部属来归。边臣分处其众于肃州塞内，罕东遂墟。

　　○阿真川在卫西南。明初，蓝玉讨叛部哈昝等，深入至阿真川，是也。

　　毕力术江在卫西。宣德九年，罕东别部儿加邀劫使者，命刘广等讨之。广使指挥祁贤先以百骑往觇敌，行月余，渡毕力术江。儿加惧，诣贤自归，诏宥之。《志》云：江与安定、曲先等卫接界。或讹为必出江。

　　安定卫在罕东卫西、沙州卫南。本鞑靼别部。其地广袤千里，无城郭庐舍。明洪武七年，撒里畏兀儿及安定王卜烟帖木儿遣使入贡，命其酋长立为四部：曰阿端，曰阿真，曰若先，曰帖里。明年，改立安定、阿端二卫。永乐二年，安定王为曲先所杀，部落溃散。十一年，其孙亦攀丹来朝，复故封，归安定。成化中，为土鲁番所破，苗裔散失。弘治初，其长干奔请嗣。许之。正德七年，亦卜剌破安定，据其地，余众内徙。嘉靖间，复命酋领其众。然安定王后无传，而阿端久没，莫知其处。

　　○羌城在卫西北。《汉书·西域传》：羌国王号去胡来王。去阳关千八百里，去长安六千三百里，僻在西南，不当孔道。西北至鄯善，乃当道云。元始二年，去胡来王唐兜与赤水羌相寇，不胜亡降匈奴，遂为匈奴所并。

　　○必出江在安定卫东。明永乐二十一年中，使乔来喜使西域，行至必出江，死于贼。甘肃都指挥朱英率兵击安定，斩获甚众。安定王诣阙谢，宥归。即此。

</div>
    <div class="pagination">
<a href="读史方舆纪要_page259.html">上一页</a><span>...</span><a href="读史方舆纪要_page255.html">255</a><a href="读史方舆纪要_page256.html">256</a><a href="读史方舆纪要_page257.html">257</a><a href="读史方舆纪要_page258.html">258</a><a href="读史方舆纪要_page259.html">259</a><span class="current-page">260</span><a href="读史方舆纪要_page261.html">261</a><a href="读史方舆纪要_page262.html">262</a><a href="读史方舆纪要_page263.html">263</a><a href="读史方舆纪要_page264.html">264</a><a href="读史方舆纪要_page265.html">265</a><span>...</span><a href="读史方舆纪要_page261.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
