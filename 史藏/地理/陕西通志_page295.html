<!DOCTYPE html>
<html>
 <head>
  <meta charset="utf-8"/>
  <title>
   陕西通志 - 第 295 页/共 490 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   陕西通志 - 第 295 页/共 490 页
  </h1>
  <div class="content">
   世宗景明元年四月丙子夏州陨霜杀草六月雍州大雨雹杀麞鹿八月乙亥雍夏州频暴风陨霜【灵征志】二年正月甲辰月晕井占曰贵人死大赦三月戊午填星在井犯钺相去二寸占曰人君有戮死者　三年正月填星逆行守井北辕西星皆大臣更政立君之戒也二月丁酉有流星起东井至北极而灭东井雍州西君之分既而西君锡命是岁七月月晕东井占曰旱大赦【天象志】九月丙辰豳岐梁东秦州暴风昏雾抜树发屋【灵征志】十一月己巳月蚀井尽乙未月晕井镇星占曰兵起四年氐反行梁州事杨椿左将军羊社大破之　四年正月月晕东井【天象志】三月壬戌雍州陨霜杀桑麦七月夏州献黑兎【灵征志】壬申月犯东井占曰旱有大赦【天象志】九月梁州上言犬豕交【灵征志】
　　正始元年正月戊戌月晕东井南河北河舆鬼【天象志】六月夏州蝗害稼怀朔镇陨霜七月戊辰东秦州陨霜东秦州暴风抜树发屋　二年五月雍州献苍乌六月雍州又献苍乌七月辛巳豳岐二州陨霜　三年七月夏州献白鸠十二月雍州献白雀　四年三月乙丑豳州频陨霜【灵征志】
　　永平元年三月乙酉岐豳二州陨霜六月洛州献白鸠【灵征志】　二年三月火入鬼距积尸五寸积尸人之精爽而炎气加之疫祥也四月乙丑金入鬼去积尸一寸又以兵气干之强死之祥也逾逼者事甚鬼主骄亢之戒故金火荐灾其人以儆而惧之　三年八月火犯积尸占曰贵人死又饥疫祥也【天象志】十一月夏州言横风山木连理【灵征志】　四年八月癸丑月掩舆鬼【天象志】
　　延昌元年二月庚午月晕东井舆鬼十月癸酉月晕东井　三年二月乙酉月晕东井占主赦【天象志】　四年正月癸丑华州地震闰月岐州献白雉九月雍州上言鄠县木连理十二月洛州上言魏兴太守常矫家黄雌鸡头上肉角大如枣长寸三分角上生聚毛长寸半【灵征志】
　　肃宗熙平元年十二月甲辰月晕东井【天象志】　二年正月金出岐州横水县赤粟谷四月华州献白雀【灵征志】十月甲辰月晕东井占曰天下大饥大赦十一月戊戌月晕东井【天象志】
　　神龟元年八月雍州献三足乌【灵征志】　二年二月丙辰月在井占曰有相死【天象志】六月夏州上言山鹿县木连理【灵征志】
　　正光元年沃野镇马为虫入耳死者十四五虫似蝗大如櫡【灵征志】四月庚戌金火合于井　二年十一月己酉月在井蚀【天象志】　三年二月夏州献白雉【灵征志】四年正月戊戌月晕东井南河【天象志】　五年二月
　　庚寅月晕东井占曰兵起【天象志】
　　孝昌元年春陨星于岐如雨五月雨雹伤禾【灵征志】十二月火入鬼占曰大贼在大人之侧后以淫佚失政又秦分也　三年正月癸酉月在井晕两河【天象志】
　　庄帝永安二年闰月荧惑入鬼犯积尸占曰兵起西北有鈇钺之诛十月辛亥月晕井占曰兵起大赦　三年三月万俟丑奴遣其大行台尉迟菩萨防岐州大都督贺抜岳可朱浑道元大破之四月大赦天下九月庚寅月晕井【天象志】
　　节闵帝普泰元年十月癸丑月晕东井占曰有赦【天象志】文帝大统三年关中饥【周书太祖本纪】
　　东魏孝静帝天平四年十二月梁州献白雉【册府元龟】元象元年二月洛州上言木连理【魏书灵征志】十一月庚午月在井晕东井南北河占曰有赦【天象志】八月东雍州献嘉禾【灵征志】　三年六月太白入东井占曰秦有兵大臣当之先是行台侯景司徒高昻围金墉西帝及宇文泰自将救之是月陈于河隂泰以中军合战大克司徒高昻死之既而左右军不利西师由是败绩斩将二十余人降卒六万是月西帝太傅梁景叡据长安反关中大震寻皆伏诛【天象志】
　　兴和元年二月壬子火犯井占曰秦有兵乱贵人当之四月又入鬼又兵丧之祥也　三年春正月辛巳月晕东井占曰大赦武定元年正月大赦改元　四年七月壬午火木合于井相去一尺【天象志】
　　武定三年五月梁州获白雀　四年四月梁州献白乌【灵征志】　五年正月乙巳月犯东井占曰大赦五月丁酉大赦天下【天象志】
　　北齐【按高氏分据河北本无秦地则井鬼星变无关于北齐分野矣但为北周诸书所不载故并录之以
　　补其缺】
　　文宣帝天保九年二月荧惑犯鬼质占曰斧质用有大丧　十年六月庚子填星犯井钺占曰君有戮死者大臣诛斧钺用【隋书天文志】
　　孝昭帝皇建三年七月乙丑荧惑入鬼中戊辰犯鬼质占曰有大丧【天文志】
　　武成帝河清元年七月乙亥太白犯舆鬼占曰有兵谋诛大臣斧质用【天文志】
　　后主天统四年六月彗星见东井占曰大乱国易政五年五月甲午荧惑犯鬼积尸占曰大臣诛兵大起斧质用有大丧【天文志】
　　周
　　孝闵帝元年春正月槐里献赤雀四五月己酉槐里献白防【周书闵帝本纪】辛亥荧惑犯东井北端第二星占曰其国乱又曰大旱【隋书天文志】
　　明帝二年三月戊申长安献白雀六月长安献白乌【周书明帝本纪】六月庚子填星犯井钺占曰伤成于钺【隋书天文志】冬十月长安献白兎【周书明帝本纪】
　　武帝保定元年七月荧惑入舆鬼犯积尸【武帝本纪】　二年七月乙亥太白犯舆鬼【隋书天文志】　五年十一月岐州上言一角兽见【周书武帝本纪】
　　天和二年七月梁州上言凤凰栖于枫树羣鸟列侍以万数【册府元龟】五月己丑岁星与荧惑合于井宿相去五尺井为秦分占曰其国有兵为饥旱大臣匿谋下有反者若亡地　三年三月己未太白犯井北辕第一星占曰将军恶之其七月壬寅隋公杨忠薨四月辛巳太白入舆鬼犯积尸占曰大臣诛又曰乱臣在侧七月癸卯在鬼北八寸所乃灭占曰为兵国政崩壊又曰将军死大臣诛　四年五月癸巳荧惑犯舆鬼甲午犯积尸占曰午秦也大臣有诛兵大起后三年太师晋国公宇文防以不臣诛【隋书天文志】　五年七月盐州献白兎【周书武帝本纪】　六年四月己卯荧惑犯舆鬼占有兵【隋书天文志】
　　建德元年七月丙午辰星太白合于井相去七寸占曰其下之国必有重德致天下【天文志】九月庚申扶风掘地得玉杯以献　二年二月壬戌荧惑犯舆鬼入积尸【周书武帝本纪】癸亥荧惑掩舆鬼西北星占曰贼在大人侧大臣有诛【隋书天文志】三月己卯皇太子于岐州获二白鹿以献诏答曰在德不在瑞【周书武帝本纪】关中大蝗【隋书五行志】　三年七月京师连雨三旬九月雍州献苍乌　五年三月庚子月犯东井第一星【周书武帝本纪】六月庚午荧惑入鬼占曰有丧旱其七月京师旱【隋书天文志】六年青城门无故自崩青者东方色春宫之象也
　　时皇太子无威仪礼节青城门无故自崩者皇太子不胜任之应帝不悟明年太子嗣位果为无道周室危亡实自此始【五行志】
　　宣政元年六月壬午癸丑木火金三星合在井占曰其国霸又曰其国外内有兵丧改立王侯【天文志】
　　宣帝大象元年四月戊子太白岁星辰星合在井占曰是谓惊立是谓絶行其国内外有兵丧改立王公又曰其国可霸修德者强无德受殃周自宣政元年荧惑太白从岁星聚东井大象元年四月太白岁星辰星又聚东井东井秦分隋以后族兴于秦地之象【天文志】六月咸阳有池水变为血【周书宣帝本纪】
　　隋
　　文帝开皇初同州得石龟文曰天子延千年大吉【隋书王邵传】　元年二月甲子即帝位于临光殿是日京师庆云见三月辛巳长安获白雀宣仁门槐树连理众枝内附【文帝本纪】盩厔献连理树植之宫庭【册府元龟】　二年二月泾阳获毛龟京师醴泉出【册府元龟】京师雨土京房易飞候曰天雨土百姓劳苦而无功其时营都邑后起仁寿宫頺山堙谷丁匠死者大半【隋书五行志】　四年关内饥【文帝本纪】四年以后京师频旱时迁都龙首建立宫室百姓劳亢阳之应也　六年七月京师雨毛如发尾长者三尺余短者六七寸京房易飞候曰天雨毛其国大饥时关中旱米粟踊贵【五行志】　八年二月庚子填星入东井占曰填星所居有德利以称兵其年大举伐陈克之【天文志】　十四年五月辛酉京师地震关内诸州旱八月辛未关中大旱人饥上率户口就食于洛阳【文帝本纪】　十六年神雀降含章殿闼【玉海】开皇中掖庭宫毎夜有人来挑宫人宫司以闻帝曰门衞甚严何从而入当是妖精耳戒宫人曰若逢但斫之其后有物如人夜来登牀宫人抽刀斫之若中枯骨其物落牀而走宫人逐之因入池而没明日帝令涸池得一龟径尺余其上有刀迹杀之遂絶龟者水居而灵隂谋之象晋王谄媚宫掖求嗣之应云【隋书五行志】　十七年有羣鹿入殿门【续元经】大兴城西南四里有袁村设佛会有老翁皓首白裙襦衣来食而去众莫识追而观之行二里许不复见但有一陂中有白鱼长丈余小鱼从者无数人争射之剖其腹得秔饭始知此鱼向老翁也后数日漕暴溢人皆溺死二十年十一月京都大风发屋抜树秦陇压死者千余人地大震鼓皆应净刹寺钟三鸣佛殿门锁自开铜象自出户外钟鼓自鸣者近鼓妖也　开皇末渭南有人寄宿他舍闻二豕对语其一曰岁将尽阿爷明日杀我供岁何处避之一答曰可向水北姊家因相随而去天将晓主人覔豕不得意是宿客而诘之宿客言状主人如其言而得豕其后蜀王秀得罪帝将杀之平乐公主毎匡救得全后数年而帝崩岁尽之应开皇末渭南有沙门三人行头陀法于场圃之上夜见大豕来诣其所小豕从者十余谓沙门曰阿练我欲得贤圣道然犹负他一命言罢而去贤圣道者君上之所行也皇太子勇当嗣业行君上之道而被囚废之象也一命者言为帝所害开皇末高祖于宫中埋二小石于地以志置牀之所未几变为玉刘向曰玉者至贵也贱将为贵之象及大业末盗皆僣名号【隋书五行志】仁寿元年五月壬辰骤雨震雷大风拔木宜君湫水移于始平【文帝本纪】　二年四月岐雍地震京房易飞候曰地动以夏四月五谷不熟人大饥盩厔人以杨木为屋梁生三条长二尺京房易传曰妃后有颛木仆反立断枯复生独孤后专恣之应　三年梁州就谷山崩洪范五行传曰崩散落背叛不事上之也梁州为汉地明年汉王谅举兵反　四年有人长数丈见于应门其迹长四尺五寸其年帝崩仁寿中仁寿宫及长城之下数闻鬼哭献后及帝
　　相次而崩于仁寿宫【五行志】
　　帝大业十一年扶风有马生角长数寸　十二年显阳门灾旧名广阳则帝之姓名也国门之崇显号令之所由出也时帝不遵法度骄奢荒怠裴蕴虞世基之徒阿谀顺防掩塞聪明宇文述以谗邪显进忠谏者咸被诛戮天戒若曰信谗害忠则除广阳也【五行志】长安城禁苑内一大树冬月雪中忽花叶茂盛及雕落结实其子光明灿烂如火之明焉数日皆化为红蛱蝶飞去明年高祖自唐国入长安【潇湘录】
　　恭帝义宁二年麟游太守司马武献羊羔生而无尾时议者以谓杨氏子孙无后之象【隋书五行志】三月丙午荧惑入东井占曰大人忧【唐书天文志】
　　唐
　　高祖武德元年五月陇州献嘉麦七月京师庆云见【册府元龟】丙午填星太白辰星聚于东井关中分也【唐书天文志】十一月蓝田玉山南岭有树连理十二月麟州献芝草一株紫茎黄葢是年新丰鹦鹉谷水清世传云此水清天下平开皇之初暂清寻浊至是复清【册府元龟】二年正月麟州献白鹿【册府元龟】三月丙申填星太白复聚于东井九月庚寅荧惑守五诸侯【唐书天文志】十月乙未京师地震隂盛而反常则地震故其占为臣强为后妃专恣为小人道长为寇至为叛臣　三年二月丁丑京师西南有声如崩山近鼓妖也説者以为人君不聪为众所惑则有声无形不知所从生夏旱至于八月乃雨【五行志】　四年二月白狐见元武门　五年正月梁州野蚕成茧百姓得而用之【册府元龟】　六年秋关中久雨少阳曰旸少隂曰雨阳德衰则隂气胜故常雨【唐书五行志】七月癸卯荧惑犯舆鬼西南星占曰大臣有诛【天文志】　七年秋关内旱【五行志】闰四月十三日长安古城盐渠水中生盐色红白而味甘状如方印【会要】万年县言甘露降九月丹州言河水清　八年四月赤雀巢于殿门　九年正月西韩州献芝草异茎同葢【册府元龟】三月顺天门楼东柱已倾毁而自起占曰木仆而自起国之灾【唐书五行志】四月甘露降于中华殿之桐树凝如氷霰以示羣臣【册府元龟】五月太白昼见六月丁巳经天己未又经天在秦分己卯岁星辰星合于东井占曰为变谋【唐书天文志】纳义门获白鹿一己卯泾阳县生嘉禾异亩同頴九月麟州言麟见【册府元龟】
　　太宗贞观元年关内饥【唐书五行志】闰三月甘露降于长安县　二年三月宜州言白狼见六月长安县献嘉禾【册府元龟】京畿旱蝗太宗在苑中掇蝗祝之曰人以谷为命百姓有过在予一人但当蚀我无害百姓将吞之侍臣惧帝致疾遽以为谏帝曰所冀移灾朕躬何疾之避遂吞之是岁蝗不为灾【唐书五行志】九月有白雀巢于寝殿槐上合欢如腰鼓左右称贺命毁其巢纵鹊于野外【通鉴】　三年四月甘露降于雍州【册府元龟】乙丑豳州言麟见【玉海】秋陇州水　四年正月癸巳武德殿北院火【唐书五行志】三月赤雀见于万年四月甘露降于万年县【册府元龟】关中大稔【太宗实录】秋丹延等州雨雹【唐书五行志】六年四月甘露出于丹霞殿之西【册府元龟】十月乙丑
　　京师地震【唐书五行志】　九年五月万年县获白雀【册府元龟】十二月京师苍乌见【玉海】　十年二月白鹿见于京之冷泉谷【册府元龟】关内大疫【唐书五行志】　十一年二月癸未荧惑入舆鬼占曰贼在大人侧【天文志】四月甲子雷震乾元殿前槐树震耀天之威怒以象杀戮槐古者三公所树也【五行志】五月麟见京师之后苑【册府元龟】　十二年六月辛卯荧惑入东井占曰旱【唐书五行志】　十三年三月壬寅云阳石燃方丈昼则如灰夜则有光投草木则焚歴年乃止是火失其性而沴金也【五行志】六月太白犯东井北辕井京师分也【天文志】　十四年七月白龙见于富平　十五年三月乙酉安礼门御榻产芝五茎六月庚子商州言庆云见　十六年七月朔鄜州言白龙见九月金州言青龙见【册府元龟】　十七年四月立晋王为太子有青气绕东宫殿始册命而有祲不祥【唐书五行志】芝草生于太庙一十四茎为龙凤形【玉海】有雄雉飞集东宫显德殿前太宗问羣臣曰顷来频有雉集是何祥也谏议大夫褚遂良曰昔秦文时有童子化为雉雌者鸣于陈仓雄者鸣于南阳童子言曰得雄者王得雌者霸文公遂以为宝鸡祠汉光武得雄遂起南阳而有四海陛下旧封秦王故雄雉见于秦地既古来将为祥贶所以表彰明德太宗曰立身之道不可无学遂良所对深为可重五月雍州献三足乌己未华平出于武门之池闰六月丹州献白鹿【册府元龟】己卯朔日有食之在东井十六度京师分也【唐书天文志】司农寺有豕生子一首八足自颈分为二【五行志】七月鄜州言景星见【册府元龟】民讹言官遣枨枨杀人以祭天狗云其来也身衣狗皮铁爪毎于闇中取人心肝而去于是更相震怖毎夜惊扰皆引弓剑自防无兵器者剡竹为之郊外不敢独行太宗恶之令通夜开诸坊门宣防慰谕月余乃止【唐书五行志】　十八年五月太白辰星合于东井占曰为兵谋十九年六月丙辰太宗征高丽次安市城太白辰星合于东井史记曰太白为主辰星为客为蛮夷出相从而兵在野为战【天文志】十月老人星见山南道献木连理交错玲珑有同罗木一丈之干并枝者二十余所【玉海】二十年十一月雍州言甘树一株有十八处连理李树生紫芝光生　二十一年七月绥州言庆云见八月绥州言庆云见　二十二年正月玉华宫李树连理【册府元龟】五月乙巳镇星守东井占曰旱【唐书天文志】九月邠州大疫诏医疗之【册府元龟】　二十三年三月甲弩库火【唐书五行志】
　　高宗永徽元年二月己丑荧惑犯东井占曰旱四月己巳月犯五诸侯荧惑犯舆鬼占曰诸侯凶【天文志】京畿雍同等州旱蝗六月新丰渭南大雨零口山水暴出漂庐舍　二年延绥等州霜杀稼【五行志】　三年二月己丑荧惑犯五诸侯【天文志】　四年八月己亥陨石于同州冯翊十八光耀有声如雷近星陨而化也庶民惟星在上而陨民去其上之象一曰人君为诈妄所蔽则然　五年五月丁丑夜大雨麟游县山水冲万年宫武门入寝殿衞士有溺死者七月辛巳万年宫有小鸟如雀生子大如鸤鸠十二月乙巳尚书司勲库火　六年六月商州大水【五行志】七月己丑荧惑入舆鬼【天文志】八月京城大雨【五行志】
　　显庆元年四月丁酉太白犯东井北辕占曰秦有兵【天文志】　二年五月庚寅有五龙见于岐州之皇后泉三年长孙无忌第有大鼠见于庭出入无常后忽
　　然死【五行志】
　　龙朔元年五月甲子晦日有蚀之在东井二十七度三年六月乙酉太白入东井占曰君失政大臣有
　　诛【天文志】十二月诏以含元殿前琅台阁内并覩麟改来年正月为麟德元年【册府元龟】
　　麟德二年三月戊午荧惑犯东井四月壬寅荧惑入舆鬼犯质星【唐书天文志】六月鄜州大水壊居人庐舍【五行志】
　　干封元年八月乙巳荧惑入东井【天文志】
　　总章元年冬京师旱饥【五行志】　二年六月戊申朔日蚀在东井二十九度【天文志】诸州四十余饥关中尤甚【五行志】
　　咸亨元年四月庚午雍州大雨雹【五行志】癸卯月犯东井占曰人主忧六月壬寅朔日有蚀之在东井十八度七月壬申荧惑入东井占曰旱【天文志】八月以天下四十余州旱及霜虫百姓饥乏关中尤甚诏雍同华蒲绛五州百姓乏絶者听于兴凤梁等州逐粮【册府元龟】二年四月戊子大雨雹震电大风折木落则天门
　　鸱尾三　四年八月乙酉大风落太庙鸱尾【唐书五行志】五年六月壬寅太白入东井【天文志】
　　上元三年七月丁亥有彗星于东井指北河长三尺余东北行光芒益盛长三丈扫中台指文昌九月乙酉不见东井京师分中台文昌将相位两河天阙也【天文志】
　　仪凤二年正月庚辰京师地震【高宗本纪】　三年五月丙寅高宗在九成宫霖雨大寒兵衞有冻死者【五行志】调露初京城民謡有侧堂堂挠堂堂之謡太常丞李嗣真曰侧者不正挠者不安自隋以来乐府有堂堂曲再言堂者唐再受命之象　元年秋关中饥八月邠州霜　二年夏丰州河清　四年延州霜杀草【五行志】
　　永隆初长安获女魃长尺有二寸其状怪异是岁秋不雨至于明年九月【五行志】　元年五月癸未荧惑犯舆鬼【天文志】　二年七月雍州大风害稼关中旱霜大饥九月万年女子刘凝静衣白衣从者数人升太史令防问比来有何灾异令执之以闻是夜彗星见太史司厯候王者所以奉若天道敬授人时者非女子所当【问五行志】
　　永淳元年三月京畿蝗关中及山南州二十六饥京师人相食五月关中旱六月雍岐陇等州蝗乙亥京师大雨平地水深数尺【五行志】九月庚戌荧惑入舆鬼犯质星【天文志】冬大疫两京死者相枕于路十月甲子京师地震【高宗本纪】十一月荧惑复犯舆鬼去而复来是为勾己【天文志】永淳中胜州兎害稼千万为羣食苗尽兎亦不复见【五行志】
　　中宗即位金鸡竿折鸡竿所以肆赦始发大号而鸡竿折不祥【五行志】
　　睿宗文明初新丰有马生驹二首同项各有口鼻生而死又咸阳牝马生石大如升上微有绿毛皆马祸也【五行志】
　　光宅初岐州刺史崇真之子横杭等夜宴忽有气如血腥【五行志】
　　武后垂拱元年四月癸未辰星犯东井北辕辰为廷尉井为法令失道则相犯也【天文志】　二年九月乙巳雍州新丰县露台乡大风雨震电有山涌出高二十丈有池周三百亩池中有龙凤之形禾麦之异武后以为休应名曰庆山荆人俞文俊上言天气不和而寒暑隔人气不和而赘疣生地气不和而堆阜出今陛下以女主居阳位反易刚柔故地气隔塞山变为灾陛下以为庆臣以为非庆也宜侧身修德以答天谴不然恐灾祸至后怒流于岭南【五行志】　三年七月乙亥京师地震【武后本纪】　四年六月朔日有蚀之在东井二十七度京师分也【天文志】七月戊午京师地震【五行志】永昌中华州赤水南岸大山昼日忽风昏有声隐隐如雷顷之渐移东数百步拥赤水压张村民三十余家山高二百余丈水深三十丈坡上草木宛然金縢曰山徙者人君不用道禄去公室赏罚不由君佞人执政政在女主不出五年有走王【五行志】
　　天授元年五月检校内史宗秦客拜日无云而雷近鼓妖也【五行志】
　　长寿二年正月大雪质明而晴俗云元日有雪则可谷丰文昌左丞姚璹对曰雪为五谷之精以其协和则年谷大穰【玉海】十月万象神宫侧柽杉皆变为栢栢贯四时不改柯易叶有士君子之操柽杉柔脆小人性也象小人居君子之位【唐书五行志】
　　延载元年九月内出梨华一枝示宰相万木揺落而生华隂阳黩也传曰天反时为灾又近常燠【五行志】证圣元年正月丙申夜明堂火武太后欲避正殿彻乐宰相姚璹以为火因人非天灾不宜贬损后乃御端门观酺引建章故事复作明堂以厌之是岁内库灾燔二百余区【五行志】
　　神功元年二月庚子有人入端门又入则天门至通天宫阍及仗衞不之觉绥州雹【五行志】
　　圣厯二年荧惑入舆鬼【天文志】
　　久视元年夏关内旱【五行志】
　　长安初醴泉坊太平公主第井水溢流　二年关内大旱荧惑犯五诸侯浑仪监尚献甫奏臣命在金五诸侯太史之位火克金臣将死矣武后曰朕为卿禳之以献甫为水衡都尉水生金又去太史之位卿无忧矣是秋献甫卒【五行志】　三年八月京师大雨雹人畜有冻死者【白孔六帖】
　　中宗神龙元年四月壬子雍州同官县大雨雹杀鸟兽大雨水湮没民居五百余家　二年长安城中往往见水影昔苻坚之败也长安尝有是是冬不雨至于明年五月京师旱饥【唐书五行志】　三年五月戊戌太白入舆鬼占曰大臣有诛六月丁卯朔日有食之在东井二十八度京师分也【天文志】神龙中渭水中有虾蟆大如鼎里人聚观数日而失是岁大水【五行志】
　　景龙元年京师疫　二年岐州郿县王尚賔家有苦荬菜高三尺余上广尺余厚三分近草妖也　三年内出蒜条上重出蒜蒜恶草也重生者其类众也【五行志】六月癸巳太白昼见在东井京师分也【天文志】七月沣水溢害稼冬关中饥　四年六月辛巳朔乌集太极殿梁驱之不去三月京师井水溢占曰君凶又曰兵将死京兆蓝田山竹实如麦占曰大饥【五行志】五月甲子月犯五诸侯【天文志】
　　睿宗景云元年十月己巳册皇太子是日有景云之瑞遂改元【玉海】　景云中西京霖雨六十余日有一僧名宝严自云有术法能止雨设坛场诵经咒其时禁屠宰宝严用羊二十口马两匹以祭祈请经五十余日其雨更甚于是斩僧其雨遂止【张鷟朝野佥载】　二年三月壬申荧惑入东井【唐书天文志】
　　太极元年四月荧惑太白合于东井【天文志】狂人段万谦潜入承天门登太极殿升御牀自称天子且言我李安国也人相我三十二当为天子【五行志】
　　宗先天二年六月京师朝堂塼下有大蛇长丈余大虾蟆如盘而目赤如火相与鬭俄而蛇入于树虾蟆入于草蛇虾蟆皆隂类朝堂出非其所也京师岐陇饥【五行志】
　　开元元年内中因雨过地微润裂至夜有光宿衞者记其处所晓乃奏之上令凿其地得宝玉一片如拍板上有古篆天下太平四字百僚称贺收之内库【开天遗事】　二年三月富平县有肉角羊五月壬子久雨禜京城门终南山竹有华实如麦竹枯死是岁大饥民采食之占曰国中竹栢枯不出三年有丧【唐书五行志】六月京师大风抜木【宗本纪】七月太白犯舆鬼东南星【天文志】　四年六月辛未京师华州大风抜木【宗本纪】　五年正月癸卯太庙四室壊【五行志】春司天奏象有见其灾甚重元宗震惊问曰何祥对曰当有名士三十人同日寃死今新及第进士正应其数其年及第李防者贵主家壻上不言其事密戒主曰毎有大游宴汝爱壻可闲留其家主居昭国里时大合乐音曲逺畅曲江涨水聨舟数艘进士毕集防闻乃逾垣奔走羣众惬望才登舟移就水中画舫平沉声妓篙工不知纪极三十进士无一生者【朝野佥载】十一月乙卯定陵寝殿火【唐书五行志】　七年六月甲戌太白犯东井钺占曰斧钺用【天文志】八月老人星见色黄【玉海】　八年三月庚午太白犯东井北辕【唐书天文志】京师兴道坊一夕陷为池居民五百余家皆没不见【五行志】十二月岐州获白燕进之【册府元龟】　十一年二月赤兎见于后土坛【玉海】　十二年七月旱帝亲祷雨宫中设坛席暴立三日九月同州旱绥州霜杀稼【唐书五行志】　十三年十月壬申万年王庆筑垣掘地获宝鼎五献之四鼎皆有铭铭曰垂作尊鼎万福无疆子孙永宝【册府元龟】　十四年六月戊午大风抜木发屋端门鸱尾尽落　十五年七月洛水溢入鄜城平地丈余死者无算同州城市及冯翊县漂居民二千余家甲戌兴教门楼柱灾【唐书五行志】亿岁殿生芝草一茎【玉海】　十六年关中久雨害稼【唐书五行志】三月京兆府三原浪井出【册府元龟】　开元中含元殿火基下出丹垩有隐语不可解言天汉三年赤元生粟木下有子伤心过酷【百家绘】　十七年四月乙亥大风震电蓝田山摧百余步畿内山也国主山川山摧川竭亡之证也占曰人君德消政易则然【唐书五行志】五月有灵芝草产于太庙殿柱【册府元龟】　十九年二月癸未皇太子奏正月二十七日兴庆宫亲耕耤田三百余步既而青光紫气覆地【玉海】六月壬申芝草生于京城之胜业寺一本七茎心黄外紫九月庚申神羊产于京兆之兴平【册府元龟】　二十二年五月戊辰京畿渭南等六县大风雹伤麦秋关辅河南十余州水害稼【唐书五行志】　二十三年六月壬子京兆富平县瑞大麦生一茎五穗华州下邽县瑞大麦生一茎三穗京畿采访使御史中丞卢奂奏贺十月乙未京兆府奏盩厔县嘉禾生【册府元龟】十二月己巳龙池圣德颂石自鸣其音清逺如钟磬近石言也【唐书五行志】　二十四年八月庚戌老人星见【玉海】十月戊申京师地震【唐书宗本纪】　二十五年陇州鹊哺慈乌　二十六年三月癸巳京师地震　二十八年四月庚辰慈乌巢宣政殿栱辛巳又巢宣政殿栱【五行志】　二十九年六月甘露降司农寺【玉海】
　　天宝三载二月辛亥有星如月坠于东南坠后有声京师讹言官遣枨枨取人心肝以祭天狗人颇恐惧畿内尤甚遣使安谕之【唐书五行志】癸酉兴庆宫芝草生一本六茎五月京兆尹奏所部芝草生八月戊子有班鹿产白鹿于苑中献之请宣付史馆上曰宫苑之内屡荐嘉祥今又缟质霜毛变林虞之兽族殊姿驯性实云驾之龙媒允谓休征用为慰也所请者依癸巳京兆之新丰嘉禾生或九穗六穗【册府元龟】　五载四月宰臣李适之常列鼎具膳羞中夜鼎跃相鬭不解鼎耳及足皆折　六载少陵原杨慎矜父墓封域内草木皆流血慎矜令浮屠史敬思禳之退朝祼而桎梏于丛棘间如是数旬而流血不止【唐书五行志】　七载三月有玉芝生于大同殿之柱础一本两茎神光照于殿上命文武百僚入观之　八载六月大同殿又产芝一茎　九载二月甲戌献陵昭陵干陵定陵桥陵等五陵栢树尽垂甘露壬寅华隂郡奏白鹤见于西岳五福峯甘露降大罗峯之醮坛白鹿见于大罗东南峯驾鹤岭衞叔卿得仙处请付史馆从之【册府元龟】三月华岳庙灾关内旱【唐书宗本纪】　十载六月乙亥大同殿前钟自鸣占曰庶雄为乱八月丙辰武库灾燔兵器四十万余武库甲兵之本也【五行志】十月乙丑御朝元阁有庆云见上赋诗羣臣毕和【册府元龟】　十一载六月黄河中女娲墓因大雨晦防失其所在至乾元二年六月乙未濒河人闻有风雷声晓见其墓踊出下有巨石上有双柳各长丈余时号风陵堆占曰塜墓自移天下破李林甫晨起盥饰将朝取书囊视之有物如鼠跃于地即变为狗壮大雄目张牙视林甫林甫射之中杀然有声随箭没【唐书五行志】　十三载六月乙丑朔日有食之几既在东井十九度京师分也【天文志】秋大霖雨害稼六旬不止九月闭坊市北门葢井禁妇人入街市祭防太社禜明德门壊京城垣屋殆尽人亦乏食【五行志】　十四载二月荧惑太白鬭于井鬼间至四月乃伏【天文志】八月己亥中书省五色云见壬寅京兆府奏嘉禾生而献之十月癸酉幸华清宫有石产玉芝宰相杨国忠请宣付史馆从之【册府元龟】十二月月食岁星在东井占曰其国亡京师分也【唐书天文志】哥舒翰率师守潼关前军啓行牙门旗至坊门触落枪刃众以为不祥【五行志】　宗幸温泉见白鹿升天改会昌为昭应县【会昌解颐录】　明皇遭禄山之乱銮舆西幸禁中枯松复生枝叶葱蒨宛若新植者后肃宗平内难重兴唐祚枯松再生祥不诬矣【开天遗事】
　　肃宗即位十一月辛未长安云气如衣冠备具太史奏天下和平之象【册府元龟】
　　至德二载四月壬寅岁星荧惑太白辰星聚于鹑首从岁星也罚星先去而岁星留占曰岁星荧惑为阳太白辰星为隂隂主外邦阳主内邦阳与隂合中外相连以兵七月己酉太白昼见经天在秦分【唐书天文志】昭陵石马汗出【五行志】释元皎于凤翔开元寺置御药道场忽于法会内生一丛李树有四十九茎元皎等表贺帝喜曰此大瑞应答勅云瑞李繁滋国之兴兆生在伽蓝之内足知觉树之荣感此殊祥与师同庆【高僧传】
　　乾元元年太庙殿院北门内柱生芝草【玉海】　二年十月诏百官上勤政楼观安西兵赴陜州有狐出于楼上获之【唐书五行志】　三年四月丁巳有彗星于东方厯东井舆鬼柳凡五旬余不见【天文志】七月乙亥昼浑天仪有液如汗下流【五行志】十一月丙寅左金吾衞大将军王晟奏明凤门有庆云自栏杆上起盘旋纷郁光彩明耀门官皆覩焉【册府元龟】
　　上元二年七月甲辰延英殿御坐梁上生玉芝一茎三花亲制玉灵芝诗三章章八句曰玉殿肃肃灵芝煌煌重英发秀连叶分房【玉海】
　　代宗宝应元年四月己巳即位其日有庆云见初帝至飞龙廐座前有紫云见云中有三白鹤徊翔又有喜鹊鸣及将即位仗衞宿设夜分云雾四合不辨咫尺既晓朝呼万岁天地清朗飞烟满空黄气抱日咸以为圣感五月商州上言庆云见七月己卯京兆府万年县获三足乌献之【册府元龟】十二月己酉大府左藏库火【唐书五行志】
　　广德元年秋虸蚄虫害稼关中尤甚九月大雨水平地数尺时吐蕃寇京畿以水自溃去　二年秋蝗关辅尤甚关辅饥斗米千钱【五行志】
　　永泰元年京师饥斗米千钱【五行志】七月甲寅有三白鹿一白兎见于禁苑观军容使鱼朝恩受命巡苑内屯田因获之以献朝恩上言请付史馆编诸简册手诏答曰白鹿白兎王者嘉瑞和平之应朕以寡德讵敢当焉卿及将士等务切军储克勤农事上元眷祐爰获祯符所请付史馆者依是月京兆府上言鄠县嘉禾生穗长一尺余穗上粒生重叠如连珠【册府元龟】盩厔稆麦生【唐书代宗本纪】　二年三月辛酉中书敕库壊关中大旱自三月不雨至于六月【五行志】太庙二室生芝【玉海】十一月干陵赤兎见获而献之【册府元龟】
　　大厯二年七月乙丑镇星犯水位占曰有水灾九月戊申岁星守东井占为有兵【唐书天文志】十月己卯右羽林军获白雀献之乙酉有醴泉出于京兆府之栎阳饮者多愈痼疾【册府元龟】十一月壬申京师地震自东北来其声如雷【唐书五行志】　三年四月干陵上仙观三尊殿有两雀啣柴及泥补葺殿之隙壊凡一十五处【册府元龟】五月丙戌京师地震【唐书五行志】七月五星聚于东井【会要】八月辛酉月入东井九月壬申岁星入舆鬼占曰岁星为贵臣舆鬼为死丧【唐书天文志】四星聚井【防要】　四年正月乙亥大雪平地盈尺百僚于宣政殿拜舞称贺前年冬少雪故也【玉海】二月丙辰京师地震【唐书代宗本纪】三月镇星犯舆鬼【天文志】四月雨至于九月闭坊市北门置土台台上置坛立黄幡以祈晴【五行志】五月丙戌京师地震【代宗本纪】六月庆云见于西郊【册府元龟】八月己卯虎入京师长寿坊宰臣元载家庙射杀之虎西方之属威猛吞噬刑戮之象【唐书五行志】　五年六月庚戌太白入东井【天文志】　六年四月戊寅蓝田西原地陷【五行志】七月己丑华州言甘露降【册府元龟】八月丁丑获白兎于太极殿之内廊【唐书五行志】　七年四月丁巳荧惑入舆鬼【天文志】　八年京兆大旱京兆尹黎干造土龙自与巫觋对舞弥月不应又祷孔子庙帝笑曰丘之祷久矣使毁土龙减膳节用既而防雨【潜确类书】五月丁丑凤翔府上言天兴县嘉禾生一茎二穗六月戊申梁州获白雀二献之七月乙未蓬莱池获毛龟出示百僚【册府元龟】己卯太白入东井留七日非常度也占曰秦有兵【唐书天文志】九月丁丑京兆府上言梨树及林檎树并连理辛巳华州言嘉禾生【册府元龟】武功获大鸟肉翅狐首四足有爪长四尺余毛赤如蝙蝠羣鸟随而噪之近羽虫孽也【唐书五行志】十月丁卯凤翔获白鼠献之【册府元龟】壬戌月入舆鬼掩质星十一月甲寅月入东井【唐书天文志】凤翔府上言天兴县禾生一茎三穗【册府元龟】武功栎阳民家牛生犊二首【五行志】　九年三月丁未荧惑入东井【天文志】京兆府获白鹊一献之四月甲午陇州获白鹊一献之五月丁巳陇州获白鹊献之京兆府上言瑞麦生九茎同頴【册府元龟】七月壬戌太白入舆鬼【唐书天文志】十月辛卯凤翔府上言嘉禾生一茎两穗【册府元龟】十一月同州夏阳有山徙于河上声如雷　十年二月昭应妇人张产一男二女【唐书五行志】三月凤翔府获白雀一献之【册府元龟】四月甲申雷电暴风抜木飘瓦人有震死者京畿害稼者七县【唐书五行志】十二月月出东方上有十余道若匹练贯井鬼柳【天文志】　十一年七月戊子夜防雨京师平地水尺余沟渠涨溢壊民居千余家【五行志】　十二年正月乙丑渭北行营所获二赤雀献之六月癸未苑内获白鼠一出示百僚【册府元龟】秋京畿大雨水害稼【唐书五行志】七月乙亥荧惑入东井【天文志】十一月辛亥京兆府上言甘露降于城内靖恭坊之南街柳树味如饴蜜【册府元龟】　十三年二月太仆寺有泥像左臂上有黑汗滴下以纸承之皆血也五月左羽林军有鸜鹆乳鹊【唐书五行志】　十四年春岁星在东井【天文志】
　　德宗建中元年四月己亥京师地震【五行志】十一月月蚀岁星在秦分占曰其国亡是月岁星食天尸天尸舆鬼中星占曰有妖言小人在位君王失枢死者大半二年六月荧惑太白鬭于东井【天文志】　三年自五
　　月不雨至于七月六月甲子京师地震九月己亥夜白虎入宣阳里伤人三诘朝获之【五行志】　四年四月甲子京师地震生毛【德宗本纪】五月辛巳又震【五行志】六月荧惑太白复鬭于东井京师分也金火罚星鬭者战象也【天文志】八月庚申有星陨于京师【德宗本纪】朱泚既僭号名其旧第曰潜龙宫占者以为易称潜龙勿用此败祥也朱泚未败前两月有童謡曰一只筯两头朱五六月化为蛆【五行志】
　　兴元元年中书省枯柳复荣
　　贞元元年春旱无麦苗至于八月旱甚灞浐将竭井皆无水夏蝗西尽河陇羣飞蔽天【五行志】十一月京兆府奏有人于长兴坊得玉玺文曰天子信玺中书门下表贺将付所司制曰可【册府元龟】　二年二月乙丑有野鹿至于含元殿前获之壬申又有鹿至于含元殿前获之占曰有大丧五月己酉京师地震六月丁酉大风雨京城通衢水深数尺有溺死者【唐书五行志】　三年七月京兆府献嘉禾异本同穗【册府元龟】十一月丁丑夜京师地震【唐书五行志】十二月同州沙苑监上言白鹿见【册府元龟】　四年正月庚戌朔夜京师地震辛亥壬子丁卯戊辰庚午癸酉甲戌乙亥皆震金州尤甚江溢山裂屋宇多壊人皆露处庚戌朔德宗御含元殿受朝贺质明殿阶及栏槛三十余间自壊衞士死者十余人含元路寝大朝会之所御也正月朔一岁之元王者之事天所以儆者重矣二月郊牛生犊六足足多者下不一郊所以奉天壬午京师地又震甲申乙酉丙申皆震有豕生子两足四首首多者上不一也三月甲寅己未庚午辛未京师地又震中书省梧桐树有鹊以泥为巢鹊巢知岁次于羽虫为有知今以泥露巢遇风雨壊矣【唐书五行志】四月宗正寺献毛龟【册府元龟】五月丙寅丁卯京师地又震【唐书五行志】七月神策军献瑞瓜三蔓合为一蔕而生三瓜【册府元龟】八月甲午京师地又震有声如雷甲辰又震灞水暴溢杀百余人【唐书五行志】　六年正月坊州言栎连理【册府元龟】闰三月庚申太白辰星合于东井占为兵忧【唐书天文志】关辅旱【五行志】八月京兆府奏嘉禾异本同頴【册府元龟】　七年关辅牛大疫死者十五六【唐书五行志】八月同州言祥云见【册府元龟】　八年正月丁亥许州人李狗儿持杖上含元殿击栏槛伏诛五月己未暴风发太庙屋瓦毁门阙官署庐舍不可胜纪　九年四月辛酉地震有声如雷关辅尤甚壊城壁庐舍地裂水涌　十年四月戊申京师地震癸丑又震有大鸟集宫中食杂骨获之不食死六月辛未晦水鸟集左藏库【唐书五行志】　十一年二月同州献五色鴈六月华州献白乌　十二年六月京兆府进白鼠京兆府奉先等八县旱损秋禾稼万顷十二月甲子左神策军进白雀【册府元龟】　十三年四月幸兴庆宫龙堂祷雨有一白鸬鷀浮沉水际羣翼从左右以为龙之变化【玉海】七月乙未京师地又震　十四年京师饥【唐书五行志】九月丁卯中书门下奏贺苑中白鹿【册府元龟】　十五年正月戊申狂人刘忠诣银台称白起令上表天下有火灾三月京畿兴平醴泉等县雨雹【唐书五行志】三月以久旱令李巘郑云逵祷于炭谷秦岭祈雨五月丁未延州进元兎七月凤翔府鸡足山庆云见【册府元龟】　十七年五月壬戌朔日有食之在东井十度【唐书天文志】五月戊寅好畤县风雹害麦【五行志】　十八年甘露降元和殿桐木丁香木【玉海】十九年秋关辅饥　二十一年正月甲戌雨赤雪于京师【唐书五行志】
　　顺宗永贞元年京畿长安等九县山水害稼【五行志】宪宗元和元年商州洪崖冶役夫将化为虎众以水沃之不果化鄜坊等州雹【五行志】　二年四月丙子太白犯东井北辕【天文志】七月邠州霜杀稼　三年四月大风毁含元殿栏槛二十七间占为兵起　四年四月册立皇太子以雨霑服罢十月再择日册立又以雨霑服罢丁未渭南暴水漂民居二百余家　五年三月丙子大风毁崇陵上宫衙殿鸱尾及神门防竿壊行垣四十间　六年十月鄜坊水　七年八月京师地震草木皆揺　八年夏华同二州旱四月长安西市有豕生二子三耳八足自尾分为二足多者下不一也鄜坊等州雹六月庚寅京师大风雨毁屋飘瓦人多压死者丙申富平大风抜枣木千余株京师大水城南深丈余入明德殿门犹渐车服渭水涨絶济【五行志】七月月犯五诸侯【天文志】　九年春关内饥【五行志】十年六月辛未岁星荧惑太白辰星合于东井占
　　曰中外相连以兵【天文志】秋鄜坊等州风雹害稼十月京师地震【五行志】十一月盗焚献陵寝宫　十一年盗断建陵门防【宪宗本纪】二月丁丑京师地又震【五行志】四月丙辰太白犯舆鬼占曰有戮臣五月丁卯岁星辰星合于东井【天文志】京畿大雨水昭应尤甚六月京畿水害稼八月甲午渭水溢毁中桥【五行志】乙酉岁星辰星合于东井占曰为谋变更事【天文志】十一月甲戌元陵火【宪宗本纪】　十二年六月乙酉京师大雨水含元殿一柱倾市中水深三尺毁民居二千余家【五行志】　十三年六月朔日有食之在舆鬼一度京师分也【天文志】十五年京畿兴平醴泉等县雹伤麦七月丁未苑中土山摧压死二十人八月久雨闭坊市北门己卯同州雨雪害稼【五行志】十一月壬子月犯东井北辕【天文志】
　　穆宗即位戊辰始朝羣臣于宣政殿是夜地震【五行志】长庆元年正月丙午月掩东井钺遂犯南辕第一星【天文志】七月寿昌殿柱生玉芝一茎六尺【玉海】　二年六月大风震电落太庙鸱尾破御史台树七月好畤山水漂民居三百余家十月夏州大风飞沙为堆高及城堞【五行志】　三年四月同州言文宣王庙甘露降【册府元龟】　四年三月庚午太白犯东井北辕遂入井中昼见经天七日而出因犯舆鬼京师分也【天文志】民徐忠信潜入浴堂门六月京师雨雹如弹丸庚寅大风毁延喜门及景风门【五行志】丙戌镇星依歴在觜觿嬴行至参六度当居不居失行而前遂犯井钺占曰嬴为王不宁钺主斩刈而又犯之其占重癸未荧惑犯东井丁亥入井中八月庚辰荧惑犯镇星于东井镇星既失行犯钺而荧惑复往犯之占曰内乱十二月戊子月掩东井【天文志】
　　敬宗宝厯元年四月壬寅荧惑入舆鬼掩积尸【天文志】秋鄜坊二州暴水华州及京畿奉天等六县水害稼【五行志】七月甲辰填星犯东井【天文志】八月邠州霜杀稼十一月庚辰镇星复犯东井癸未月犯东井【五行志】　二年八月月入东井荧惑镇星复合于东井舆鬼间庚戌荧惑犯舆鬼【天文志】十二月延州人贺文妻一产四男【五行志】
　　文宗太和元年同州虸蚄虫害稼夏京畿同州旱八月癸卯京师见赤气满天【五行志】　二年内昭德寺火延禁中野狐落野狐落者宫人所居也死者数百是日宰相两省官京兆尹枢密皆集于日华门督神策兵救火独御史府不至温造自劾曰台击贼恐人缘以为奸【白孔六帖】夏京畿水害稼【唐书五行志】七月荧惑掩舆鬼质星十月丁卯月掩东井北辕【天文志】十月狂人刘德广入含元殿　三年四月同官县暴水漂没二百余家十月癸丑仗内火【五行志】十一月庚子京兆上言奉先富平美原云阳华原三原同官渭南八县早霜损稼二千三百四十顷【册府元龟】　四年夏鄜坊水漂没三百余家五月己卯通化南北二门锁不可开钥入如有持之者破其管门乃啓【五行志】丙午岁星太白合于东井【天文志】秋鄜坊等州雹【五行志】十二月京畿大水害田稼【册府元龟】　五年正月庚子朔京师隂雪弥旬夏京畿奉先渭南等县雨雹【唐书五行志】　六年关辅旱　八年三月定陵台大雨震庑下地裂二十有六步占曰士庶分离大臣专恣不救大败五月己巳飞龙驹廐中火夏陜华同等州旱六月癸未暴风壊长安县署及经行寺塔十二月禁中昭应寺火　九年三月乙卯京师地震屋瓦皆坠户牖间有声四月大风拔木万株堕含元殿四鸱尾抜殿廷树三壊金吾仗舍废城门楼观内外三十余所光化门西城十数雉壊秋京兆陜华同州旱京师讹言郑注为上合金丹生取小儿心肝密防捕小儿无算往往隂相告曰某处失几儿矣方士言金丹可致神仙葢诞妄不经之语或信而服之则发热多死如有所戒云小儿无辜者取其心肝将有杀戮象郑注为凤翔节度使将之镇出开逺门旗竿折十二月京师苦寒【五行志】
　　开成元年二月乙亥京师地又震有蚁聚长五六十步濶五尺至一丈厚五寸至一尺者夏凤翔麟游县暴雨水毁九成宫壊民舍数百家死者百余人燕集萧望之冢　二年三月真兴门外鹊巢于古冢鹊巢知避岁而古占又以高下卜水旱今不巢于木而巢于冢不祥宫中有众蛇相与鬭【五行志】六月庚申太白入东井甲申客星出于东井【天文志】十一月乙丑夜京师地又震【五行志】　三年二月戊午荧惑入东井三月乙酉入舆鬼五月辛酉太白犯舆鬼【天文志】夏河决侵鄜坊【五行志】　四年二月乙酉月掩东井【天文志】四月有麞出于太庙获之【五行志】八月壬申荧惑犯钺遂入东井【天文志】十一月甲戌京师地又震十二月乙卯干陵火【五行志】岁星荧惑俱逆行失色合于东井京师分也五年二月壬申荧惑入舆鬼四月太白岁星入舆
　　鬼【天文志】六月有秃鹙羣飞集禁苑七月霖雨葬文宗龙輴陷不能进【五行志】
　　武宗会昌元年七月山南等州蝗【五行志】闰八月丁酉荧惑入舆鬼中占曰有兵丧　二年六月丙寅太白犯东井【天文志】十二月癸未京师地震　三年六月西内神龙寺火万年县东市火焚庐舍甚众【五行志】七月癸巳荧惑入东井色苍赤动揺井中八月丁丑荧惑入舆鬼【天文志】　六年八月葬武宗辛未灵驾次三原县夜大风行宫幔城火【五行志】
　　宣宗大中三年十月辛巳上都及夏州地震壊庐舍压死数十人【五行志】　十年八月荧惑犯东井【天文志】
　　懿宗咸通元年五月上都地震　五年十月贞陵隧道摧陷神策军有浮屠像懿宗常跪礼之像没地四尺六年八月同华蝗十一月己卯晦潼关夜中大风
　　山如吼雷河喷石鸣羣鸟乱飞重关倾侧　七年夏同华及京畿蝗　九年六月久雨禜明德门关内蝗秋关内饥【五行志】　懿宗时关中大旱贫者以蓬子为麫槐叶为虀【食货志】
　　僖宗即位是日黑气如盘自天属含元殿庭【五行志】干符三年春京师饥十二月京师地震有声　五年内臣有刻木象头以裹幞头百官效之工门如市度木斫之曰此斫尚书头此斫将军头近服妖也　六年中书政事堂忽旦有死人血汚满地不知主名二月京师地震蓝田山裂出水又御井水色赤而腥渫之得一死女子腐烂近赤祥也五月丁酉宣授宰臣豆卢瑑崔沆制殿庭氛雾四塞及百官班贺于政事堂雨雹如鳬卵大风雷雨抜木【五行志】
　　广明元年华岳庙宗御制碑隐隐然有声闻数里间浃旬乃止【白孔六帖】四月京师雨雹大风抜木【唐书五行志】中和元年有异星出于舆鬼占者以为恶星【天文志】九月长安马生人京房易传曰诸侯相伐厥妖马生人一曰民流亡　二年关内大饥　四年关内大饥人相食黄巢未入京师都人以黄米及黑豆屑蒸食之谓之黄贼打黑贼【五行志】
　　光啓元年有彗星于积薪积水之间【天文志】　二年春凤翔郿县女子未齓化为丈夫旬日而死延州肤施有牛死复生四月僖宗在凤翔马尾皆咤蓬如篲咤怒象七月凤翔麟游草生如旗状占曰其野有兵冬鄜州洛交有蛇见于县署复见于州署蛇冬则蛰易曰龙蛇之蛰以存身也【五行志】
　　文德元年八月荧惑守舆鬼占曰多战死【天文志】
　　昭宗干宁元年有星孛于鹑首京师分也【天文志】
　　光化三年武德殿前钟声忽嘶嗄冬京师旱至于四年春　四年冬昭宗在东内武德门内烟雾四塞门外日色皎然【五行志】
　　天复元年武德殿前钟声又变小【五行志】自五月丁酉至于己亥太白昼见经天在井度【天文志】　二年帝在鳯翔十一月丁巳日南至夜骤风有鸟数千迄明飞噪数日不止自车驾在岐常有鸟数万栖殿前诸树岐人谓之神鸦【五行志】　三年冬荧惑徘徊于东井间久而不去京师分也【天文志】天复甲子岁自陇而西迄于褒梁之境数千里内亢阳民多流散自冬经春饥民啖食草木至有骨肉相食者甚多是年忽山中竹无巨细皆放花结子饥民采之舂米而食珍如粳糯其子粗顔色红纎与今红粳不殊其味尤更馨香数州之民皆挈累入山就食之至于溪山之内居人如市【玉堂闲话】
  </div>
  <div class="pagination">
   <a href="陕西通志_page294.html">
    上一页
   </a>
   <span>
    ...
   </span>
   <a href="陕西通志_page290.html">
    290
   </a>
   <a href="陕西通志_page291.html">
    291
   </a>
   <a href="陕西通志_page292.html">
    292
   </a>
   <a href="陕西通志_page293.html">
    293
   </a>
   <a href="陕西通志_page294.html">
    294
   </a>
   <span class="current-page">
    295
   </span>
   <a href="陕西通志_page296.html">
    296
   </a>
   <a href="陕西通志_page297.html">
    297
   </a>
   <a href="陕西通志_page298.html">
    298
   </a>
   <a href="陕西通志_page299.html">
    299
   </a>
   <a href="陕西通志_page300.html">
    300
   </a>
   <span>
    ...
   </span>
   <a href="陕西通志_page296.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
