<!DOCTYPE html>
<html>
<head>
    <meta charset="UTF-8">
    <title>洞霄图志 - 第 4 页/共 6 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>洞霄图志 - 第 4 页/共 6 页</h1>
    <div class="content">　　钱氏所创唐昭宗景福二年武肃王表以居闾丘先生既而旬旦入山问道每三元开坛授法箓号上清坛御史中丞罗隠皆入室者也堂外环列云房为门人弟子栖息之所朝暮入室退即闭闗下帷或持经或论道或錬神修真各有所至今道院上清流所自出也其址在道院内而不可攷【道士朱韬光撰箓坛记立石文博义精爲时珍爱自钱氏纳土举髙道其石遂运至汴京】
　　书楼
　　一名垂象楼暨天师所居天师少好经史著述不辍其中巻帙委积左右常昼采日魂夜饮月魄盖紫文之上道也东西壁各置一窍仅可容靣是采錬之户白元鍳有诗其址亦在今道院内爲精思流
　　南陵
　　亦今之道院址因许真君居宫北之大涤山既而升举预报南陵知已曰来日上朝玉帝矣至期登陵北望果有彩云满空真君乗白鹿冉冉而去故名此地爲南陵今亦别为流也七门道士王介诗云飘飘遗鹤去难寻野客重来叹复吟许迈林中丹灶冷郭文山上白云深南陵事古多非昔北岭归期直到今珍重玉京无限意待将功节养髙岑
　　潘逍遥墓
　　在宫内方丈西庑后宋潘阆字逍遥钱塘诗人直集贤院钱易铭其墓云逍遥尝与道士冯徳之居钱塘【今城中有潘阆巷】约归骨于天柱山大中祥符三年爲泗州参军卒于官舎徳之遂囊其骨归吴中葬于洞霄宫之右今至元丙戍隠士叶林作些文曰若有人兮山之深字曰逍遥兮善于吟其名流传与图南仲先并兮夫岂异世而异心惜不置之华山泉石之隂彼何人兮干戈相寻手不停批切之毛頴口不絶秋虫之引声绘事咏潮之篇犹至今黄州文章擅当世兮若果匿浩然如摩诘兮终不任诗人例摈弃兮不知鸣钟贪暖于何许之山林后三百年余芳犹在岂与埃而俱沉非先生之髙风兮固冯公之义襟也谇曰緑槐之市兮有先生之巷如子渊于鲁国兮岂井臼之无恙独囊骨于此山兮风吟月啸忽焉在上后之人以诗乞灵兮尚能于此想像也
　　嘷亭
　　在余杭县南五里晋郭真君居大涤山常出市肆货药有虎自随令伏于此归晚则虎嘷故曰嘷亭今山下涧石竒怪流水潺湲是也载之余杭图经
　　聚仙亭
　　旧志云其基爽垲为天柱峯之乳俯瞰宫中最爲清胜同先生创亭占气于此干寜间众闻亭上环佩之声异香逆鼻走报先生先生曰洞天仙官朝谒北辰今夕百灵听讲上清大法来至是亭尔因名聚仙陈丞相尧叟诗云古桧森罗烧药灶防云飘洒聚仙亭
　　祥光亭
　　在大涤洞口钱武肃王微时卧巨石上指洞曰余异日富贵当建亭覆此石及贵作亭营饰甚盛而瘗石亭下樵夫间见有仙人奕棋亭上迫之则失所在祥符五年中使白公漕使陈公及州县官皆至天气澄澈了无纎翳方秉炉炷香忽有五色云自洞中出上亘霄汉下弥漫林麓时羽人从骑皆在云气中若仙官之朝玉京也数刻方散表奏其事名亭曰祥光今扁大涤洞天
　　通明馆
　　在昊天殿左主殿焚修之人居焉宋髙宗临幸寝食于此几榻咸在后楼宜纵目看山前防曾为书院延师训诸斋生员咸淳甲戌后不存矣
　　神应钟
　　旧志唐大厯四年台州黄岩大旱徧祷弗应遂祈于杭之大涤洞既雨土神见梦于邑大夫曰宜铸金为钟以酬厥贶大夫从之逮宋宣和间更三百六十余年毁于火绍兴八年道士周希及等收拾破坏且将复铸祷之神则曰冶于故地乃成不得已从之明年钟成赤城左璠铭曰坏于数匪坏于火成于神匪成于人作于此用于彼福吾邑无有已故号神应钟今不存矣
　　西洞神光
　　宋绍定辛卯有杨公伯嵒者武恭王之孙游山至栖真洞方举火仰视华盖忽有神光发层台上青白相半冉冉而升圆如满月久之方隠公嗟异留诗山中有东台仙子许参满月光明现大千句道士王思明尝立石识其事
　　松化石
　　凡两株在旋玑殿前今亦不存
　　重荣朩
　　余杭图经载宫外有大栎朩相传唐咸通二年吴天师所种至宋咸平元年无故自枯歴十五年祥符壬子复荣漕使陈公尧佐异之图状进呈并奏五色云现及地涌泉事寻降防设醮以褒神异故改洞霄宫后熙寜三年五月一夕风雷大震不知是朩所之以为灵化焉
　　无骨箬
　　宫山周回百里多生绀箬昔晋许逺游真君上升语弟子曰吾有金丹一剂汝等功行未圆非可遽服已藏山中无骨箬下他日有縁者遇尔后役夫采薪或带箬归往往临爨得之采时不见无骨者有好事者攀縁幽讨终年不得盖仙人所藏非宿生縁契安可侥幸致哉
　　捣药禽
　　禽止有二伏藏深树间夜鸣达曙宛然捣药声昼亦闻鸣第见人则逺去故无识者閤皂山陈道士诗有捣药禽声喧夜榻句想名山洞府亦或有之
　　石香鼎
　　宋学士陈公尧佐授外台日谓道士冯德之曰尝梦游名山见仙人以鼎鼐相期何敢过望冯曰学士人望所归名列仙籍世间富贵何足相浼后果大用造紫石巨鼎二置祥符亭上其一铭曰炉之质刳中起烟人之体虚心养元不用之用自然而然炉兮人兮兹谓道焉其二铭曰山之髙兮巉巉出云洞之深兮幽幽宅真鸾鹤一瞬鳬鹥百春安得而往葆光啬神其一久亡往年尚有一在亭下而已残缺故老犹及见之今亦不存矣
　　四山界松
　　宋淳熙三年同知宫事章居中凡宫山岗阜与民境接者悉树以松亲董工役既成春秋二时每指引后进登山以识疆界经今大德乙已一百二十余年四山虬枝龙形环列森立围皆丈许真图画所不能到其经始培植之功不可泯也
　　应梦游诗
　　宋元丰已未赵清献公抃再帅钱塘抗章告老嵗甲子八月忽来游山谓道士沈日益曰近梦入真境宫阙巍峩有数道士相迓询之曰此洞霄宫既觉思之两典是郡未尝至此故冐暑来今观泉石楼观与梦中所见无异岂仙圣有縁邪留诗曰龙穴藏身穏泉源抚掌清红尘人久隔白日世长生我分谙冲寂谁能顾利名梦中休指笑又作洞霄行
　　陈文惠公书字
　　宋祥符壬子陈文惠公尧佐典领漕职时表奏兴修宫宇改宫额奉旨书勑赐洞霄之宫六字堆金积玉逈成一家体观者异之咸淳甲戍后不存矣
　　诵度人经
　　余杭图经载洞霄宫昔有主首道士诵度人经多着竒验每就所居侧龙潭上持念一日有老人从潭中出跪曰弟子即龙王也每听经文无任皈仰今窃有请焉师才到潭上则幽只皆起敬不退殊不自安愿只宴坐斋中不妨日课百灵得以休息当日置鲜乳二斤以供斋饍道士许诺明旦厨人报几案间得乳鲜洁莫知从来果重二斤后日日常然居数嵗忽累日不至心疑之偶至水次复见前老人曰乳乃是间物弟子无有第忝为土神凡世间欺人取赢者得隂摄之此去有市户董七好舞秤权以十四两作斤故从而掠焉今其人不在厥父自主店业未尝罔利故不可取非失约也道士嗟叹每宣言村落间导人为善乡老至今能言但忘其姓名及嵗月矣









　　洞霄图志巻四
　　钦定四库全书
　　洞霄图志巻五
　　宋　邓牧　撰
　　人物门
　　昆山之石不皆美玉而美玉自是而生丽水之沙不皆精金而精金从此而得求骏良駃騠者必之冀野求豫章楠梓者必之晋山谁谓绀髪方瞳鹤骨松貌之士而不由名山出哉昔者广成子髙卧于崆峒庚桑楚尸居于畏垒三茅上征于句曲两籛轻举于武夷夫岂独其人之卓异如此亦山川之灵发之故我郭许二真君錬质穷谷飞神层霄后世有志者闻而慕之结荆诛茅成道而去者未易悉数耳目所接不过千百之什一尔其有被褐懐玉自同凡夫湮没不传者盖多也对泉石而遐想凌烟霞而浩歌我軰亦若人尔岂不与之精神皎皎想徃来于六合之外哉叙人物第五
　　列仙
　　晋
　　灵曜郭真君
　　郭文字文举河内轵人年十三歴华隂山石室中得石函即神虎内真紫元丹章也后晋室乱乃入余杭大涤山伐朩倚林苫覆爲舎不置四壁时猛兽害人先生独居十余年无害鹿裘葛巾区种菽麦或采箬以贸盐酪有余即施贫人一日有虎张口向之先生视其口有横骨乃引手探去明旦虎置一鹿舎外适有猎人来宿因指与之后虎服役如仆从令负箬随行常置于鳯凰山侧先生货药归晚虎嘷今名其地嘷亭时余杭令顾公飏与葛洪共造其舎擕与俱归赠以韦袴褶一具不受手植三松与虎游息树下王导闻其名遣人迎之不驭舟车荷担徒行导置之西园朝士咸徃观焉頽然箕踞傍若无人温峤问曰人皆有六亲相娱先生弃之何乐曰本行学道不谓遭世乱欲归无路尔又曰饥思食壮思室自然之理先生独无情乎曰思由忆生不忆故无情又问先生独居穷山死爲乌鸢所食奈何曰埋藏者食于蝼蚁复何异又问猛兽害人先生独不畏耶曰人无害兽心则兽亦不害人又问世不寜则身少安先生不出济世乎曰非野人之所能知也后复逃归吴地记载先生尝坎朩书之上曰金雄记下曰金雌记盖防晋祚也余杭图经云检先生区种处尚在坎朩处有泉亦稍湮塞梁干化三年七月封灵曜真君今临安冲虚宫武康郭林余杭天真仙洞亦各有遗迹
　　赞曰典午云扰之人入山苫覆一室岂云求安箕踞西园在朝聚观尚役猛虎何畏逹官葛翁忘言温生惭顔千古大涤山空月寒
　　归一许真君
　　许迈字叔一名暎后改名字远游七世祖肇后汉安帝时爲光禄勲永初中大饥人相食肇救活四百八人永建元年拜司徒子训孙相并爲三公至神仙者八人先生与旌阳令逊防军长史穆皆再从兄弟早与王右军父子周旋及杨羲和真人结神明之交永和二年入临安西山登岩茹芝渺然自得有终焉之志即今大涤也尝谓余杭山是洞庭西门潜通五岳与右军书曰自山隂至临安多有金堂玉室仙人芝草左元放之徒汉末诸得道者在焉后于山中师王世隆着诗十二首论神仙事初以书弃妻即孙骠骑之女妻有书答之载丹台録中其后妻亦入山得道先生四十八于大涤中峯丹成天降玉童白鹿下迎而去垂语弟子云吾有丹一剂藏山中无骨箬下异日有縁者得之梁干化三年封归一真君今有升天坛在中峯宋政和间犹有卿云箫吹徃来
　　赞曰隂徳育徳笃生真材结神明交葆毓圣胎十载天坛功圆道赅不有帝乡吾何归哉白鹿无迹金丹久埋隠隠箫吹卿云徃来
　　唐
　　潘先生
　　先生不知何许人亦不详其名字遍游山川爱天柱止焉自郭许二君仙去泉石荒芜元封古坛亦且湮没先生慨然发愤请诸朝唐髙宗夙闻其名爲勑创天柱观仍以四维之中壁封千歩禁断樵采爲长生之林钱武肃碑略载其事盖汉武建坛后歴年虽久不过名山而巳至先生乃建爲宫观传道至今非所谓真师者哉后于曹桥福业观成道事见云笈
　　赞曰元封建坛不可复稽晋人遗迹烟草离离先生得道志寻幽栖一旦金碧照映山溪名林长生樵采莫窥登覧尝慨神游何之
　　叶天师
　　叶法善字道元括苍人三世爲道士身长九尺能厌劾百卜居本州卯酉山有巨石横道行者纡迳避之遂投以神符石自起髙宗召入问道时睿宗明皇纪年庙号已先知之先天中拜鸿胪卿员外置封越国公舎景龙观僚庻受箓者不可胜数开元中与明皇于中秋夜共游月宫还过潞州取玉笛请上奏一曲仍投金钱城中越旬日潞州奏中秋夜有天乐临城兼获金钱以进年一百有七嵗后羽化葬于松阳百官缟素送之初天师得道来游天柱适钱塘江有巨蜃溺舟经渉者苦之青山镇长沈愈来迎于是往焉时潮信未至投丹篆江际戮之以鐡简镇于江心遂絶其患至今舟檝无虞皆受赐天师也已而回山平居二十余载尝役神建讲堂观门外聴法者云集有仙花灵鹤之祥载古迹门赞曰神道设教受知明皇入觐顾问出从翺翔髙髙月宫不见渔阳人谋何及夫数适当夜半工山中讲堂遗迹已化兹人不亡
　　吴天师
　　吴筠字贞节华隂人祖举孝亷父元亨峡州刺史先生通经谊美文词举进士不中性髙介不能与时俯仰天寳初召至京师明皇与语甚悦自请道士乃入嵩山依潘师正究其术与李白于髙天师坛参受上清毕法初所与帝言皆名教世务帝问其道对曰深于道者无如老子五千文复问神仙治链对曰此野人事积嵗月求之非人主宜留意求还嵩山及复过江而渔阳兵起识者以爲知几后居余杭天柱山精思有感行教于江汉其文章与李白相上下凡四百五十巻礼部侍郎权徳舆集为序大厯十三年于宣城道观焚香尸解弟子邵翼元奉防归葬于天柱山西麓私諡宗先生初天师尝语其徒云我死当迁神于天柱石室盖太上俾我链蜕之处故从之女冠王真一亦先生弟子才十余嵗即絶粒诵黄庭经天宝间于天柱山得道今先生有天柱观碣留山中
　　赞曰贞节深悟道徳五千渔阳骋兵知几超先飞舄南渡烟尘涨天劳我华隂息我于宣岩岩石室书剑藏焉与谁同调锦袍谪仙
　　司马天师
　　司马承祯字子微号白云子河内温人也晋宣帝弟太常馗之后唐襄州刺史仁最之子居天台山事师正潘先生传辟谷导引术无不通后与陈子昂卢藏用宋之问王维孟浩然王适毕构李白贺知章为方外十友睿宗召之延问其术对曰爲道日损损之又损以至于无爲夫心目所知见每损之尚不能已况攻乎异端而増知虑哉帝曰治身则尔治国若何对曰国犹身也故游心于淡合气于漠顺物自然而无私焉而天下治矣帝嗟叹久之乞还山赐宝琴霞帔公卿赋诗送之常侍徐彦博总而爲序曰白云记卢藏用早隐终南山后登朝见先生将还指终南曰此中大有佳处何必天台对曰以仆观之仕宦之防径尔藏用有惭色明皇召入内殿问以道多秘不传女真谢自然沉海欲诣莱求师至一山见道士谓曰天台司马承祯名在丹台身居赤城真良师也自然遂还求之得度冲举一旦谓弟子曰吾于玉霄峯东望莱常有真仙降驾今爲青童君所召须徃矣俄顷蜕去诏赠银青光禄大夫諡贞一先生帝亲爲制碑韦渠牟作传文集行于世初天师常徃来天柱山故钱氏碑曰被褐幽人据梧髙士挹澄泉之味息青萝之隂叶天师法善朱法师君绪吴天师筠暨天师齐物司马天师承祯夏侯天师子云皆栖神物表继踵云根出爲帝王之师归作神仙之侣
　　赞曰晋室神胄寄身赤城霞帔辞显丹台著名播以声诗有唐公卿东望莱列仙降迎女真氏谢闻道服膺一日乘云渺焉上征
　　夏侯天师
　　夏侯子云不详其字从峩眉山来年二十状貌甚古投司马天师门下夙兴夜寐勤侍巾盥凡十数年未尝一日怠缺与物无竞不屑世务其师爱之如子及师羽化乃于大涤山中筑药圃种芝术之属尝言古圣人以上药养神中药养性下药遣病可使人神灵可使人性明可使人病愈有药圃诗云緑叶红英遍仙经自讨论偶移岩畔菊耡断白云根好作诗辄弃其稿故罕有传者或纵神游目熙熙自得归院则掩户经日寂无所闻有隣院道士窥见一草衣人同坐亦瞑目不语至暮啓关伺之则无所见天复中乘异兽归隠东峯不知所在赞曰司马之门入室者希峩眉山人状貌魁竒頳甲绀芽黄精紫芝采采余闲临流咏诗异兽可驭东峯何之千古莫识谁爲草衣
　　朱法师
　　朱君绪字法满余杭县人年十八入道居玉清观闭戸下帷终日燕坐而已后以玉清地廹喧嚣不可久处乃拂衣入天柱山数年道成一日微疾倐起命水澡浴具冠褐焚香端坐暨齐物朱韬光等知当羽化跪泣而辞师曰吾于彭殇存亡齐之久矣悲忻顾恋何有于其间哉然道妙寂寂感者通焉神理契者昭焉吾言之矣汝知之矣言讫而逝时开元八年五月二十九日也赞曰道妙寂寂神理心晓所悟下帷玉清晚入天柱积年道成谈笑观化身如羽轻奚悲殇子奚羡老彭万古一电谁爲死生
　　暨天师
　　暨齐物字子虚师玉清观朱法师君绪受法箓神符秘方救物不怠后随入大涤山精思院剏垂象楼三间又名书楼积书数千巻其上日以著述爲事每讲贯学听者叹服钱氏赐度弟子对曰乐静久矣不愿有之王曰师必鬼神侍卫凡徒何爲哉所居室壁东西各置一窍采炼日月光华每语人云吾将复徃罗浮石楼矣一旦不知所之
　　赞曰精思古院强学不息书楼插天万巻委积罢书何爲饮月潄日靣腴玉华腹果金液神游八表不假羽翼罗浮石楼一徃无迹
　　闾丘同先生
　　闾丘方远字大方舒州人生州之天柱山下二十九嵗师香林左元泽既得道巳乃遍寻名山至余杭天柱异而止焉盖余杭与舒州咸有天柱山传记所载天有八柱者也钱武肃王师事之号同先生唐景福二年爲筑上清坛榜草堂每三元开受法箓干寜二年与先生相度地理改观基爲甲向营建一新表奏其道业于朝昭宗累诏不起乃就加命服赐号妙有大师光化三年亲制观记称先生朝修防恳科戒精严实紫府之表仪乃清都之辅弼加以降神之地即舒州之天柱山也身生天柱之前徃修天柱之下察其符契信不徒然盖摭荐章语天复二年二月十四日沐浴焚香端坐返真顔色不变有异香三日方散是夜武肃王梦先生骑鹤访别明日讣至及就圹但空棺而已后有人见于庐阜自言我舍大涤归隠山天柱源也先是太平青领书自汉于真人传授巻帙浩繁复文隠秘先生钞爲二十巻文约防博学者便之弟子夏隠言等十人受思真链神之防今道院仅十八斋而出先生者十有四焉赞曰降神古舒得道余杭两柱擎天千里相望殊庭翼翼命服煌煌鹤背永诀貍首空藏先生曷归匡庐阻长厥有神孙百世弥昌
　　郑冲素先生
　　郑元章字博文幼号神童十五嵗辞亲学道依真系大师李归李特爲建星坛授上清毕法精修不倦景福二年与同先生同居天柱山精思院武肃王因命入开元宫啓建坛箓门下受度弟子一百三十余人王表奏朝廷云啓建日有彩云临坛仙鹤五百余只旋绕空中昭宗赐紫衣号正一大师冲素先生累乞归山王亲驾送于郊外至精思院旬日间忽沐浴端坐语门人曰今洞庭使者在此迎吾吾当去矣汝等精勤戒行勿为诸恶翛然而逝体柔如生享年六十有八王命府官缟素葬于本山
　　赞曰唐武肃王贯徳尊道师赞闾丘肆阐教灵鹤回翔防云缥缈紫衣防荣正一畀号星坛甫撤洞庭已召勒名丰碑泉石有耀
　　宋
　　常先生
　　常中行钱塘人师河南冯徳之形貌竒伟落魄不拘检好饮酒及音律箧无留金所有一箫一笛而巳常曰隂符经有强兵战胜之道非外事也乱吾真者不能入即战胜尔多徃来余杭浣坎得钱悉市酒有赵道人啖瓦砾如饼饵先生一见爱之引入卧内对饮逹旦每醉则袒肩曰皮如鐡肉如石皆从修养得治平四年六月语弟子沈日益曰吾不久居此偃卧俄顷起曰嗟乎吾未能出即于几案间设鉴一水盂一时时取视之神色怡然越三日而逝葬天柱峯下明年正月徃杭州见故人胡逹夫值不在留刺而去胡他日闻先生解化亟求其刺已失所在是嵗远日或芟圹草见两窍墐啓惊请众观之探以杖空空如也嵗余其徒有邂逅于茅山者赞曰忘情杯觞寄兴音律强兵战胜厥有竒术隠几悬解对镜神出马鬛无恙鹤形巳失逢人句曲不异平日何年吹箫重过石室
　　喻冲和先生
　　喻天时字齐仲号蟾华子自幼肄业洞霄政和间以诗科试中选精天文厯数防纬医药之学至驱雷召雨旋着灵异宣和间勑住信阳军神霄万夀宫朝廷屡遣使降香祈祷有感赐号冲和先生淳熙三年之徽州太守沈君礼遇之一日别太守云上天召我朝廷亦召我且赴上天召也第去之日疾雷大雨毋恐居旬日信然太守具其状上闻而朝廷果欲召之且遣使矣先是尝语其徒曰我死归雷部爲仙君治世间不平事是时以雷雨爲验其徒奉防归藏于大涤山栖真洞侧
　　赞曰齐仲博学闻名政和黄冠入试以诗擢科坐檄雷雨不烦防呵中使函香屡至岩阿宣室耿耿玉楼峩峩回顾下土不平谓何
　　陆石室先生
　　陆维之字永仲一名凝字子才余杭人少以计偕入汴道遇异人谓曰秀才难望科第不如还山赠以丹一粒且戒俟缓急用之及下第归舟循汴河风激浪怒且将覆追忆前语以丹投之风浪始息河上有呼其姓名者则所遇异人也自是有超世之志隠于大涤山之石室人因以石室称之逍遥林谷诗酒自娱尝观潮钱塘有酹江月词云远山一帯遡晴空极目天涯浮白枫落鸦飜谈笑处不觉云涛横席酒病方苏睡魔犹殢一扫无留迹吴帆越棹恍然飞上空碧长记草赋梁园凌云笔势倒三江秋色对此惊心空怅望老作红尘闲客别浦烟平小楼人散回首千波寂西风归路爲君重喷霜笛髙宗嘉赏欲召见辞疾不赴及上退处北宫尝幸大涤宪圣亦偕行上问山中诗客或以维之对进其行巻上读数首太息曰布衣入翰林可也欲归与孝宗言之宪圣曰山林隠士必不求名强之出山乃大劳苦遂止未几以疾卒太博关注子东赠先生词序云吾乡陆永仲博学髙才自其少时有声场屋今栖白鹿洞下絶荤酒屏世事自放尘埃之外行将六十而有婴儿之色非得道者能如是乎乃作水调歌头一阕词云鳯舞龙蟠处玉室与金堂平生想望真境依约在何方谁信许君丹灶便与吴君遗剑只在洞天傍若要安心地须是远名场几年来开林麓建山房安眠饱饭清坐无事可思量洗尽人间忧患看尽仙家风月和气满清扬一笑尘埃外云水远相忘先生尝进百论有石室小隠集三巻临终了然书一诗云岳南之馆白云端鳯笛龙箫彻广寒一鹤晓飞冲碧落羣仙笑倚玉防干
　　赞曰永仲逍遥觞咏自娱年过六十髪青顔朱金丹勿饵玉堂勿居空负石室平生著书鳯笛龙箫洋洋腾虚笑领羣仙薄游帝都
　　王元素先生
　　王朴字元素其先北京大名府人避地转徙至临安爱金岫山川之胜因家焉初蜀之青城有方士五结侣东南游至浙右中一人忽曰吾尘縁犹未断更当为人子三纪揖众别去莫知所之先生父球以积善闻乡里室潘氏孕及月一夕梦伟丈夫衣冠甚古跨白鹿入门惊寤而生先生方在襁褓口吻常咿嘤若有所诵人以荤茹啖之輙摇手作麾去状既长丰神峻整未尝学诗而触景吟咏不凡及冠苦不愿娶父母呵责不得巳受命婚之夕妇至乃从间道出走家人遍索得之野外力挽以归既得子而妇防长啸曰吾责已塞况有三弟可与父母诀矣遂弃家结茅大涤山石室与隠士陆永仲隣居讲求修真链养之术有间则更唱迭和见者咸谓兴寄飘飘真不食烟火语后归省亲其舎傍有岭一线之蹊临悬崖千仞徃来苦之先生赞其父辟爲夷涂翼以防楯以便行者讫工乃归未几沐浴趺坐而化年果三十六永仲遣报其家翼日父母俱来忽举首开目微哂复瞑陆君讃其像曰彭氏之夀顔氏之夭谁得谁失春花秋草山云巻舒水月昏晓本自不动弹指中了瘗于石室之麓有一白鹿呦呦循行塜上忽不见其徒以其字私諡素先生
　　赞曰青城故人长揖别去积善之家梦巳惊寐既偿宿因复远所怙结交石室究竟龙虎三十六年如旦斯暮呦呦白鹿空绕独墓
　　杨先生
　　杨廼诚字叔闲潼州人爲州之定光观道士东游襄汉荆吴久而息大涤山中形貌颀伟顔如渥丹目光射人帯索苴布寒暑如一饮酒至斗不醉或终日坐林中无知者名闻当时髙宗居徳夀宫召见与语甚悦慈福太后问道要以师事之爲筑室于宫之通明馆侧又建庵西湖延祥观以便往来栖息有防促召则麻鞋入见淳熙初力乞西归越三载防遣使往唁方见其坐蜕旋具奏内修黄箓追严之命髙士何守澄进青章有云仙凡相远罔知修短之期道俗虽殊固有师资之礼
　　赞曰山林髙蹈不钓声名爲帝者师亦何足荣斗酒一布浩歌徒行鹤归大涤蝉蜕通明断梦西湖飞神南青章追慕九重至情
　　陈寝虚先生
</div>
    <div class="pagination">
<a href="洞霄图志_page3.html">上一页</a><a href="洞霄图志.html">1</a><a href="洞霄图志_page2.html">2</a><a href="洞霄图志_page3.html">3</a><span class="current-page">4</span><a href="洞霄图志_page5.html">5</a><a href="洞霄图志_page6.html">6</a><a href="洞霄图志_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
