<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 27 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 27 页/共 77 页
  </h1>
  <div class="content">
   [二九]「筑城以固之」　按：朱本此下接《地理志》曰云云，沈本同。
[三〇]「阚骃、应劭之徒，咸亦言是矣」　按：朱本「言」作「谓」，沈本作「言」。
[三一]「上曲阳有平乐城」　按：标点本《魏书 地形志》有校记（十九）云诸本或阙，百衲本「平」字半残，据此补「平」字。
[三二]「朱明帝时讹作朝时，戴改，赵改同……为赵本袭戴无疑」　按：赵仍作「朝时」，《疏》袭用王先谦本赵改之误，且以未言所出为赵袭戴之证，既未校赵本，且臆测为全、赵袭戴。戴氏与两家同者不少，不言出处者亦多，何以解之？随心高下殊无谓。
[三三]「《后汉书 章帝八王传》，河间孝王开子淑」　按：开即八王之一，不得云附，今订，删「附」字，改「传」字。又删「开」下「传」字
[三四]「又在王忠文所指顺帝之后」　按：王忠文，明初王袆之谥。王氏有《水经序》，云：「其书若顺帝以后人所为矣。」
[三五]「自河间分属博陵」　按：熊氏以为博陵二字当涿郡之误。按郦《注》不误，当读为自河间分，属博陵。范《书 章帝八王传》，河间孝王开以永元二年封，分乐成、勃海、涿郡为国，是涿郡此后并入河间国矣。附《蠡吾侯翼传》，翼以永宁元年封平原王，太后崩，贬为都乡侯。永建五年，父开上书愿分蠡吾县以封翼，顺帝从之。是蠡吾自河间国分封侯国之证。翼子志立为（桓）帝，追尊翼陵为博陵。建和二年，尊翼夫人马氏为孝崇博园贵人，以涿郡之良乡、故安、河间之蠡吾三县为汤沐邑，《注》所谓自河间分而属博陵也。
[三六]「今谓是城为博野城」　按：《大典》本、朱《笺》本、沈本及全赵戴三家校本均无「博」字，《疏》径增，未作记。
[三七]「后汉省，旧地理书并失其所在」　按：《寰宇记》六十八东光县下引云：「汉县」，不作后汉省。又曰：「或云今弓高县即汉侯井县，莫详所的。」又按：《郡国志》河间国《注》，文帝置，世祖省，属信都。《安平国》注，故信都，明帝名乐成，延光元年改安平国。
[三八]「会贞按：《地形志》博野有候城，疑即侯世城也」　按：王梓材云：全校底本有云，「按侯世不知何时之县？《地形志》高阳郡博野县有候城，与蠡吾接，然非侯世，亦非县。」且云，全此校本已抹之，熊氏则仍疑即侯世城。
[三九]「《方言》，江湘之间，凡言是子谓之崽」　按：戴校本《方言》文作「湘沅之会」，而其《方言疏证》引《玉篇》所引《方言》则作「江湘之间」。《广韵 十四》皆注：《方言》云，「江湘之间」云云。
[四〇]「遣赵王麟攻阳城」　按：《通鉴 隆安元年正月》胡《注》引《郡国志》作「杨城」。《通鉴》正文亦作「遣赵王麟攻杨城」，又「二月己巳朔珪还屯杨城。」
[四一]「《寰宇记》，后汉初，王梁驻军……目曰清凉」　按：《方舆纪要》卷十二清苑县下清凉城云：汉之将梁也，武帝封刘朝平为侯邑，后讹为清凉。《寰宇记》后汉初，王梁驻军，避暑于此，因城其地，目曰清凉，有塔在焉。
[四二]「《地理志》曰：城在蒲水之阴」　按：全校云，按此乃张晏《注》，非《志》文，较赵语明断。《疏》
未录。
[四三]「鱼山当在今满城之西」　按：《寰宇记》六十七引《竹书纪年》取穷鱼之邱，称鱼丘水。又引《水经注》，鱼水出鱼山，山有石如巨鱼，水发其下。
[四四]「《明一统志》云，若蚁垤然。全、戴并作蛭乃沿朱本之误」　按：明万寿堂刻本仍作「蛭」。（「全、戴并作蛭……」十一字，今据台北本删。）
[四五]「太延元年十二月」　按：沈钦韩《疏证》引《北史》卷二魏太武帝即位之十二年，改延和为太延元年十月甲辰，行幸定州，次于新城宫。
[四六]「众岑竞举」　按：《名胜志 北直隶》卷四清苑县下引此作「又屈径其山南，山岑竞举。」下文「亦如剑杪」作「亦同剑杪」。
[四七]「东南出山，径其城中」　按：全校本「城」字句绝，「中」字属下读为「中有故碑」。
[四八]「顺水盖徐水之别名也」　按：《大典》本、全本、赵本均作「徐水」，官刻戴本误作「徐州」，赵据黄省曾本改「水」。
[四九]「《元和志》……」　按：聚珍本《元和志》诸「蒲」字均改作「满」。今订。
[五〇]「以徐、滱二水并过其西」　按：孙校本「滱」讹作「兖」，《史记 赵世家》亦误作「兖」，标点本据《水经》改。
《水经注疏》卷十二
　　后魏郦道元注
　　　　　　　　　　　　宜都杨守敬纂疏
　　　　　　　　　　　　　　　　　　　　门人枝江熊会贞参疏
　圣水
圣水出上谷。朱《笺》曰：孙云，圣水今琉璃河。赵云：此条经文疑有脱误。《方舆纪要》房山县西大房山，古碑云，幽、冀之奥室也。山下有圣水泉，西南有伏龙穴，一名龙喊峪，汤泉出焉。又有孔水洞，在山之东北，悬崖千尺，石窦如门，深不可测。与郦氏《注》所云，略皆彷佛。房山县本汉良乡、范阳二县地，并属涿郡，又兼得广阳国之蓟县，于上谷无与。汉上谷郡治沮阳，古涿鹿之地。《湿水注》云，涿水枝分入匈奴者为涿邪水。而是《注》云，在上谷为涿耶水。应劭以为出上谷涿鹿县是已。守敬按：赵谓圣水不出上谷是也，而又牵涉上谷之涿水，其实与圣水无关也。
故燕地，朱地作也，赵、戴改。秦始皇二十三年，置上谷郡。守敬按：《史记 匈奴传》，燕已置
上谷郡，此事不见《秦本纪》。郡治沮阳，见《 水》篇。王隐《晋书地道志》曰：郡在谷之头，故因以上谷名焉。守敬按：《晋志》，郡在谷之上头，故因名焉。本王隐说。圣水以今地望准之，《水经》当云出涿郡良乡县西北圣水谷，与上谷无与。《经》文不知何时误为圣水出上谷，郦氏所见已如此，故其《注》亦就上谷释之，而不明驳《经》文之误。观下云出郡之西南，其迁就之意可见矣。王莽更名朔调也。朱更作改。[一]守敬按：《后汉书 耿弇传》，父况为王莽朔调连率。水出郡之西南圣水谷，东南流，径大防岭下。朱脱岭下二字，赵、戴同。守敬按：《御览》九百三十六引此有领下二字，今据增，盖以下字断句，而以岭之东首四字下属，文义更合也。《地形志》，良乡有大防山神。《新唐志》，良乡有大防山。《寰宇记》大防山在良乡县西北三十五里。在今房山县西北二十五里。岭之东首，山下，有石穴，东北洞开，高广四五丈，守敬按：《书钞》一百八十五引此，高广四五丈，作 地一丈四尺。入穴转更崇深，穴中有水。耆旧传言，昔有沙门释惠弥者，守敬按：《书钞》一百五十八引此作慧珍，《御览》九百三十六引亦作惠珍，盖弥俗作 ，珍俗作，形近致误。沙门之名，以弥为合也。好精物隐，尝戴作篝。火寻之。傍水入穴，三里有余，穴分为二。一穴殊小，朱无一字，《笺》曰：谢云，宋本二下有一字。赵、戴增。守敬按：《御览》引此殊作渐。西北出，不知趣诣。一穴西南出，入穴经五六日方还，朱穴讹作
水，赵同，戴改。守敬按：《书钞》、《御览》引此，入下接以经字，盖不知入水为入穴之误，以水字为不可通而删之。又不测穷深。其水夏冷冬温，春秋有白鱼出穴，数日而返，守敬按：《书钞》引此数日而返作数百余。人有采捕食者，美珍常味，会贞按：《明一统志》，孔水洞在大房山东北，上有悬崖千尺余，下有石窟， 二丈许。泉水从中涌出，深不可测。时有白龙出见，辄化为鱼。唐胡詹记，尝有人篝火浮舟探之，行五六日，莫究其源，但见仙鼠昼飞， 鳞时见。与此可参异同。盖亦丙穴嘉鱼之类也。朱类上衍流字，赵同，戴删。守敬按：《御览》九百三十六引此无流字。丙穴嘉鱼，详《沔水》篇。是水东北流入圣水。
圣水又东径玉石山，会贞按：《续汉志》，圣水出玉石山。《寰宇记》引《郡国志》，圣水俗名回城水，源出良乡县西北玉石山，并误。圣水径此山，非出此山。据《注》下文伏流里余，潜源东出，或指伏流复出为始出也。谓之玉石口，山多珉玉燕石，故以玉石名之。其水伏流里余，潜源东出，又东，颓波泻涧，一丈有余，屈而南流也。朱脱南字，赵、戴增。
东过良乡县南。
圣水南流，历县西转，又南径良乡县故城西，守敬按：汉县属涿郡，后汉因，魏属范阳郡，晋属范阳国，后魏属燕郡。《地形志》，良乡治良乡城。在今房山县东。王莽之广阳也。有防水注
之，水出县西北大防山南，守敬按：《寰宇记》引《隋图经》，防水在良乡界。在今房山县北，亦谓之龙泉河。而东南流径羊头阜下，守敬按：《房山县志》，羊头冈在县北六十里。[二]俗谓之羊头溪。朱谓作为，戴、赵改。其水又东南流，至县，东入圣水。
圣水又南，与乐水合，水出县西北大防山南，朱山南讹作南山，赵据孙潜校改，戴改同。会贞按：今房山县南三里有凉水河，即乐水也。东南流，历县西，而东南流注圣水，又东径其县故城南，[三]戴又上增圣水二字。又东径圣聚南，朱圣聚作聚圣，赵、戴乙。守敬按：聚当在今房山县东南。盖藉水而怀称也。又东与侠朱作挟，《笺》曰：宋本作侠，戴、赵改侠，守敬按：《大典》本，明抄本作侠。河合，水出良乡县西甘泉原东谷，守敬按：此甘原即下文甘泉水之原。甘泉水出其西，挟河则出其东也。挟河今导源房山县西南中浣谷。东径西乡县故城北，守敬按：汉县属涿郡，后汉废，在今涿州西北二十里。王莽之移风也，世谓之都乡城。案《地理志》，涿郡有西乡县，而无都乡城，盖世传之非也。会贞按：《旧唐志》，慎州逢龙县，寄治良乡县之故都乡城。又黎州新黎县，寄治良乡县之故都乡城，即此城也。盖习俗流传，成为典要。又东径良乡城南，又东北注圣水，世谓之挟朱作扷，《笺》曰：宋本作挟。赵改挟，戴作侠。活河，全云：沙水俱活，东西不定，故曰挟活水，亦曰圣水也。会贞按：沙水俱活三
句本《方舆纪要》引汤有光语，专释挟河，不涉圣水。全氏盖以《注》世谓之挟活句兼圣水言，故有亦曰圣水之说。不知《注》于挟河注圣水后，申言以广异名，非包圣水在内也。又名之曰非理之沟也。朱理作漯，《笺》曰：一作理。赵云：按漯、理音同，传写之差。漯水即湿水，《注》云涿水自涿鹿县东注湿水，此云非漯之沟，盖未与湿水合也。戴作理。会贞按：《大典》本、明抄本并作理，非漯字不可解，当有误。赵氏牵涉湿水，殊为傅会。以上挟活字推之，盖此水变动无常，不由其道，所以又有非理之称也。
又东过长乡县北。全云：当是阳乡，细玩《注》文可见。赵引全说，则亦谓当作阳。戴改阳。守敬按：全谓当作阳乡者，以长乡为晋县也。然《晋志》多误，《注》下文引《太康地志》，涿有长乡而无阳乡，是阳乡废于后汉。安知长乡不置于安、顺以后？故称涿有长乡，不云范阳有长乡。郦氏叙阳乡亭下云，即长乡县也，正以释《经》文之长乡。不然，郦氏何为赘此一语。全云，细玩《注》文可见，正其不细玩《注》文也。互详下。
圣水自涿县守敬按：涿县详下。东，与桃水合，水首受涞水，守敬按：即巨马水。于徐城东南，守敬按：城互见《巨马水注》，当在今涞水县北。良乡西，分垣水，朱垣讹作洹，《笺》曰：孙云，当作垣，下同。赵、戴改同。世谓之南沙沟，朱沙讹作涉，赵同，戴改。即桃水也。朱桃讹作杬，《笺》曰：孙云，杬水疑作范水，涿之为范阳郡，盖亦取于此。赵云：按非也。《汉志》涿县下云，桃水首受涞水，分东至安次入河。又良乡县下云，垣水南东至阳乡入桃。桃、杬字近致 。会贞按：拒马河自涞水县北分流，东径涿州北，古桃水之道也。东径 县北，朱《笺》曰：孙云， ，古遒字。 县详《巨马水》篇。
又东径涿县故城下，与涿水合，世以为涿水，朱为作谓，赵、戴改。又谓之桃水，赵删又字，戴仍存。出涿县故城西南赵出上增水字。奇沟会贞按：《辽志》，涿州有祁沟河，今谓之歧沟。奇、祁、歧音同。在今涿州西南三十里。东八里大坎下。会贞按：《寰宇记》，涿水出范阳县西土山下。宋之范阳即故涿县，则与此《注》出大坎下合，今则非复旧迹矣。数泉同发，东径桃仁墟北，或曰因水以名墟，则是桃水也；或曰终仁之故居，非桃水也。赵改水为仁，云：桃仁乃高云幸臣，墟以人得名。又传是终仁之故居，故云非桃仁也。今本误以桃仁为桃水，文义遂难通晓。戴改同。守敬按：郦氏盖述两说，一就桃字为说，谓之桃水，一就仁字为说，谓是终仁而非桃水，故下文引《汉志》辨桃水承涞水，此不承涞水，当为终仁之故居，非桃水也。赵改桃水为桃仁，失郦意矣。余按《地理志》，桃水上承涞水，守敬按：谓上首受涞水之桃水。《汉志》本作首受。郦氏抄变之。此水所发，不与志同，谓终为是。又东北与乐堆泉合，水出堆东，东南流注于涿水。涿水又东北径涿县故城西流，戴删流字。赵仍存。守敬按：《通释》引此有流字。注于桃。应劭曰：涿郡故燕，汉高帝六年置，守敬按：郡治涿县，详下，其南有涿水，郡盖氏焉。朱无郡字，赵同，郑增。阚骃亦言是矣。守敬按：《寰宇记》引《十三州志》，涿郡南有涿水。今于涿城南无水以应之，所有，惟西南有是水矣。应劭又云：涿水出上谷涿鹿
县。守敬按：《汉志》涿县颜《注》引应说同。余案涿水自涿鹿东注 水，朱 讹作湿，下同。赵、戴改。守敬按：此即应劭所谓出上谷涿鹿之涿水，详《 水注》。 水东南径广阳郡，与涿郡分水。汉高祖六年，分燕置涿郡。涿之为名，当受涿水通称矣，故郡、县氏之。守敬按：此复述上文应劭说，以申己意。但物理潜通，所在分发，故在匈奴为涿邪水，朱匈奴讹作山谷，《笺》曰： 案，十三卷《注》云，涿水枝分入匈奴者，謂之涿邪水。戴依改作匈奴。乃赵改山为上，云：《湿水经》云，又东过涿鹿县北。郦氏以涿水释之。《汉志》涿鹿县属上谷郡，盖在上谷郡为涿水，而经广阳郡者即是圣水，名因地变也。守敬按：《寰宇记》引《十三州志》，北至上谷为涿鹿河，其支流入匈奴谓之涿邪水。郦氏截取涿邪句，自当作在匈奴，赵以为在上谷，失之。且其所指涿水，即郦氏谓自涿鹿注 水之水，《注》明云， 水径广阳郡与涿郡分水，郡之为名，当受涿水通称，安得又以为山川阻 ，无沿《注》之理。其为误证显然。至牵涉圣水，尤为节外生枝。山川阻阔， 无沿注之理，所在受名者，皆是经隐显相关，遥情受用，以此推之，事或近矣，而非所安也。桃水又东，径涿县故城北，王莽更名垣翰。赵云：《汉志》，莽改涿郡曰垣翰，而涿县下无说，此当是垣翰亭，落亭字。《汉志 注》亦关此文。守敬按：下晋太始元年改曰范阳郡云云，是明明指郡言，而上文叙又东径涿县，即径涿郡也。《注》例，凡言径某郡者，必其无附郭县也，有县则只称径县，而郡在焉。王莽更名垣翰，亦指郡言也。赵氏未知其例，故疑垣翰下落亭
字，不知《汉志》武垣莽曰垣翰亭，本书下文引之。晋太始元年改曰范阳郡，今郡理涿县故城。守敬按：汉涿郡治涿县，后汉仍为涿郡。《地形志》谓后汉章帝改范郡，非也。《晋志》，魏文帝更名范阳郡。《寰宇记》，魏黄初七年，改名范阳。《魏志 曹矩传》，太和六年，追封范阳王，则魏改范阳郡至确。此谓晋太始元年改，误也。魏、晋实为范阳国，后魏曰范阳郡。《地形志》涿县有涿城，《注》谓郡理涿县故城。即今涿州治。城内东北角有《晋康王碑》，守敬按：《晋书 宗室传》康王，司马绥，武帝泰始元年封范阳王。城东有《范阳王司马虓庙碑。》守敬按：虓，康王子，嗣爵，为司徒，永兴三年，暴薨。守敬按：二碑欧、赵皆不著录，盖已佚。桃水又东北，与垣水会，水上承涞水，于良乡县分桃水，朱承作分，分作之，赵同，戴改。守敬按：改是也。此戴细心读上文，故有此改，全、赵不能觉也。今房山县西南有胡良河，各地志以之当垣水，然胡良河导源太安山，不自拒马河出，其上流，非此注垣水之道也。世谓之北沙沟。朱沙作涉，全、赵同，戴改。故应劭曰：垣水出良乡。守敬按：《汉志》武垣县，颜《注》引应说同。东，径垣县故城北。《史记 音义》曰：河间有武垣县，涿有垣县。赵云：《汉志》，垣县属河东郡，武垣县属涿郡。《续志》河间国，武垣故属涿。今《注》所引《音义》云云，岂别有说乎。又《史表》，垣侯赐，《索隐》曰，县名，属河东，则非涿之武垣可知。善长又误。武垣城在河闲府西南三十八里，去涿甚远，水道亦无相通之处，恐涿郡又自有垣县也。《一统志》，垣城在涿州北。守敬按：《史记 赵世家》，孝成王七年，武垣令傅豹反。徐广曰，
河间有武垣县，本属涿郡。《续志》，河间国武垣，故属涿。是徐广、司马彪特以武垣初属涿郡，后度河间。此《注》河间有武垣，涿有垣县，则是有两县，与徐广说不相应。而《寰宇记》谓武垣在河间西南四十里，[四]此良乡之垣水，安能径之？疑《汉志》涿郡之武垣，本名垣县，传本或衍武字，徐广遂混河间之武垣为一。郦氏叙垣水于垣县自不误。河间之武垣是本《赵世家》之武垣，别自立县，与涿之垣县无涉。《一统志》谓垣城在涿州北，此必古方志说，疑郦氏原文当是。《史记音义》曰，河间有武垣，本属涿郡，非也。河间有武垣县，涿有垣县，盖武垣不得有垣水也。汉景帝中三年，封匈奴降王赐为侯国，朱《笺》曰：赐，古本作胜。赵云：《史记》、《汉书》皆作赐。王莽之垣翰亭矣。世谓之顷城，非也。又东径顷，赵云：此下有脱文。亦地名也，故有顷上言，赵云：三字疑有误。世名之顷前河。又东，洛水注之。水上承鸣泽渚，渚方一十五里。汉武帝元封四年行幸鸣泽者也。会贞按：见《汉书 武帝纪》。服虔曰：会贞按：服虔《汉书 注》，见颜师古《汉书序例》。泽名，在 县北界。《汉书 注》引服说。会贞按：《括地志》，鸣泽在范阳县西十五里。故乃县东，在今涿州西十五里。即此泽矣。西则独树水注之，水出 县北山，守敬按：《汉书 武帝纪》历独鹿、鸣泽，服虔《注》，独鹿，山名，在 县北界。此称独树水出 县北山，与服说在 县北界合，则山当即独鹿山，水亦即独鹿水，此作独树水，音随俗变耳。独鹿山在今涿州西北。东入
渚。北有甘泉水注之，水出良乡西山，朱无水字，赵同，戴增。会贞按：今房山县大房山南，有东、西、南、北四甘池村，[五]西村之北水从石壁出，注为池，盖即甘泉水也。东南径西乡城西，而南注鸣泽渚，朱无鸣字，赵、戴增。渚水东出为洛水，朱脱渚水东出为洛六字，赵同，戴增。会贞按：戴增以应上洛水之文。又东径西乡城南，又东径垣县故城北朱无故城北三字，赵、戴同。守敬按：此则上文垣县故城。今增。而南入垣水。垣水又东，径涿县北，东流注于桃。故应劭曰：垣水东入桃。守敬按：《汉志》武垣县颜《注》引应说同，与上垣水出良乡本一条，郦氏分引之。阚骃曰：至阳乡注之。守敬按：《汉志》，涿郡良乡县，垣水南东至阳乡入桃。南东当作东南。今案经脉水而不能届也。[六]守敬按：应劭及阚骃并本《汉志》为说，而《注》谓垣水于涿县入桃，不至阳乡，与阚说异者，盖水道有变迁，郦氏以当时之图籍为据也。桃水东入阳乡，戴入改径。会贞按：《注》例，凡水未径县城，但入其境者，只称入，故下无东西南北字。《注》中如此者甚多，可覆按也。戴氏不察，故臆改，赵仍作入，是也。东注圣水。赵云：《汉志》，涿郡涿县，桃水首受涞水，分东至安次入河。盖由圣水以注于巨马河也。守敬按：《汉志》无圣水，故谓桃水至安次入河。《水经注》以圣水为正流，故谓桃水于阳乡注圣水，则圣水由阳乡至安次之道，皆桃水之故道也。
圣水又东，广阳水注之，水出小广阳西山，会贞按：《地形志》，广阳有广阳城。此先云
广阳水出小广阳，后云径广阳故城，似一指当时之县，一指故县。然考《 水注》于广阳故城下云，世祖至广阳，即此城也，谓之小广阳。则此篇小广阳即谓下广阳故县，乃知郦氏专主考古，凡《注》先云水出某县，后云径某县故城，皆指故县言，故往往有县已废而称水出其县者，尤为明征。今有义河出房山县东北公村，东南流径良乡县东，即广阳水。东径广阳县故城北，守敬按：汉属广阳国，后汉属广阳郡，晋属燕国，后魏属燕郡，今良乡东北十里。又东，福禄水注焉，水出西山，会贞按：今水曰盐沟河，出宛平县西龙门口。东南径广阳县故城南，东入广阳水，乱流东南，至阳乡县，右注圣水。
圣水又东南，径阳乡城西，守敬按：乡下当有县故二字，详见下。不径其北矣。县故涿之阳守敬按：阳下疑脱乡字。亭也。《地理风俗记》曰：涿县东五十里有阳乡亭，后分为县。守敬按：汉县属涿郡，后汉废。王莽时更名章武，即长乡县也。守敬按：谓《经》文之长乡县也，说见上。案《太康地记》，涿有长乡而无阳乡也。守敬按：魏已改涿郡为范阳，有曹矩封范阳王足据。《太康地记》不云范阳有长乡，而云涿有长乡，正就涿未改范阳以前言之，而郦氏又申之曰无阳乡，正以释《经》文作长乡不作阳乡之故。其反复丁宁之意，昭然若揭。不意赵、戴不悟其旨，反改《经》文长乡为阳乡，是专门治《水经注》之人，而转汨之。《地形志》，苌乡有苌乡城，则县有迁徙。《寰宇记》谓汉阳乡县故城在固安县西北二十七里。晋置为长乡，高齐天保七年省并入涿县，其城
亦谓之长乡故城。与《注》阳乡即长乡之说合，观《寰宇记》亦谓云云，知别有长乡城以应《地形志》说也。
圣水又东，径长兴城南，沈氏曰：疑是长乡。又东径方城县故城北，朱脱北字，赵同，戴增。方城县详《巨马水》篇。李牧伐燕，取方城，是也。守敬按：《史记 李牧传》，赵使牧攻燕，拔方城。魏封刘放为侯国。守敬按：《魏志 刘放传》，明帝景初二年封。
圣水又东，左会白祀沟，沟水出广阳县之娄城东，会贞按：白祀沟及下娄城水，在今永清县西北，并湮。东南流，左合娄城水，会贞按：娄城水以娄城得名，其水必近娄城。白祀沟既出娄城东，则娄城水在白祀沟之西。当云右合娄城水，若左合是娄城水在白祀之东，与娄城隔矣，于命名之义不合。此左字与下右注之右字当互易。水出平地，导源东南流，朱源作泉，赵、戴改。右注白祀水，乱流，东南径常道城西。会贞按：《地形志》，安城有苌道城。苌、常音近。《旧唐志》昌州龙山县迁治于安次县，古常道城。故乡亭也。西去长乡城四十里，会贞按：在今东安县西北五十里。魏少帝璜，甘露三年所封也。赵云：魏少帝璜以甘露三年封为常道乡公。甘露是高贵乡公纪年，此句词意甚晦。守敬谓，乙转作魏甘露三年，少帝璜所封也，便得。又东南入圣水。
圣水又东南，径韩城东。《诗 韩奕》章曰：溥彼韩城，燕师所完。王锡韩侯，
其追其貊，奄受北国。守敬按：《大雅》文。郑玄曰：周封韩侯，居韩城，为侯伯，言为猃夷所逼，稍稍东迁也。守敬按：郑《笺》云，其后，追也、貊也，为玁狁所逼，稍稍东迁，非谓韩也。王肃守敬按：《隋志》，《毛诗》二十卷，《王肃》注，久佚。《困学记闻》引王氏此条，即据郦《注》。曰：今涿郡方城县有韩侯城，守敬按：《地形志》方城有韩侯城，与王说同。今名韩寨营，在固安县东南十八里。世谓之寒号城，朱脱之字、城字，赵、戴增。非也。守敬按：《日知录》引王符《潜夫论》，昔周宣王时有韩侯，其国近燕，故《诗》云，溥彼韩城，燕师所完。其后韩西亦姓韩，为卫满所伐，迁居海中。汉时去古未远，当有传授。遂以《水经注》为定。然观俞正燮《癸巳类稿》，则知郦说未足据也。其言曰，《诗》云，禹甸梁山，必当为《禹贡》之梁山，在今韩城。郑康成时，所谓燕，去《禹贡》梁山甚远，故以完韩燕师为古平安时民众。王肃则以召公蓟燕，因谓方城有韩侯城，即此韩城。《水经 鲍邱水注》引晋元康时碑，魏嘉平时，潞已有梁山名，《圣水注》误引郑《笺》追、貊为玁狁所逼，稍稍东迁，为韩东迁，于是禹甸梁山之名改。今按：燕乃蹶父国也。周之燕有二，《左传 隐五年 正义》云，《世本》燕国姞姓。《汉志》东郡南燕县云，南燕国，姞姓，黄帝后，今卫辉之封邱地。《左传 宣三年》有燕姞，此《诗》云韩姞，则蹶父本燕支庶，其在蓟之燕则召公所封也。《诗》言韩姞，汾王之甥，蹶父之子，则蹶父姞姓，为厉王婿，以燕公族，入为卿士。《诗》言韩侯迎止，于蹶之里，知蹶父不在燕，久居周，已有族里。《诗》言溥彼韩城，燕师所完，奄受北国。韩城在河西，居镐东北，得受王命为北诸侯长，蹶父亦得假王灵，用其
国人为韩筑城，如晋人城 ，亦戚好赴役，燕、韩事同也。郑未思南燕姞姓，故疑之。王符谓韩国近燕，亦不知燕、韩之地何在。王肃乃以寒号城为韩侯城，后人多喜其说，于《诗》之燕与姞，不能通也。
圣水又东南流，右会清淀水，水发西淀，守敬按：《寰宇记》引《郡国志》清定水出固安界，定乃淀之省文，当在今永清县境。东流注圣水，谓之刘公口也。
又东过安次县南，东入于海。
圣水又东，径勃海安次县故城南，守敬按：汉县属勃海郡，后汉属广阳郡，魏、晋属燕国，后魏曰安城，属燕郡。《地形志》，安城有安次城，则县有迁徙，故城在今东安县西北四十里。汉灵帝中平三年，[七]封荆州刺史王敏为侯国。朱灵帝讹作桓帝，三年讹作二年。赵云：《后汉书 灵帝纪》，中平三年，江夏兵赵慈反，杀南阳太守秦颉，六月，荆州刺史王敏，讨赵慈斩之。盖以有功封也。戴改灵，改三。又东南流，注于巨马河，而不达于海也。会贞按：《经》亦谓圣水合巨马河以入海，而《注》说与《经》异者，当以圣水下流为桃水之道。《汉志》言桃水东至安次入河，而圣水即止于安次，圣水下流，今为永定河所夺。
　巨马河
巨马河出代郡广昌县涞山。
即涞水也，守敬按：《汉志》系涞水于代郡广昌，此《经》言巨马河出代郡广昌，故知巨马河即涞水。《易水注》亦云，涞水，巨马河之异名也。有二源，俱发涞山。会贞按：今巨马河二源，一出广昌县东，泰山庙前古塔下，一出县南七山坡下，至城东南合流。七山即涞山，泰山庙之山，亦七山之所蔓延也。东径广昌县故城南，守敬按：汉县属代郡，后汉属中山国，魏因，晋复属代郡，后魏废。在今广昌县北。王莽之广屏矣。魏封乐进为侯国。会贞按：《魏志 乐进传》，太祖表封。[八]
涞水又东北，径西射鱼城东南，而东北流，又径东射鱼城南，守敬按：两射鱼城在今涞水县西。又屈径其城东。《竹书纪年》守敬按：今本《纪年》周贞定王十二年。曰：荀瑶伐中山取穷鱼之邱。穷、射字相类，疑即此城也，所未详矣。守敬按：《寰宇记》易县下，以《滱水注》之鱼山，当穷鱼之邱，鱼山去中山，较射鱼城为近。
涞水又径三女亭西，守敬按：亭在今涞水县西。又径楼亭北，守敬按：《旧唐志》易州五回下，开元中置楼亭县，盖取此亭为名。在今易州西北四十里，犹名楼亭社。左属白涧溪，水有二源，合注一川。川石皓然，望同积雪，故以物色受名。其水又东北流，谓之石槽水，朱槽作曹，赵改，引乐史云，孟门山一名石槽，河中有山，凿中如石槽。此亦其类也。戴改同。伏流地
下，溢则通津委注，朱溢讹作溺，《笺》曰：李云，疑作溢。赵、戴改。谓之白涧口。
涞水又东北，桑谷水注之。水南发桑溪，朱溪上脱桑字。赵增，云：《鲍邱水注》，桑谷水注之，盖沿出桑溪故也，可证。全、戴增同。北注涞水。涞水又北径小黉东，又东径大黉南，守敬按：《寰宇记》，大黉岭在易州北一百九十里。《畿辅通志》，在涞水县西北。《日下旧闻》谓即房山县之六聘山。盖霍原隐居教授处也。朱脱居字。赵据下文增，戴增同。徐广会贞按：《隋志》，《晋纪》四十五卷，宋中散大夫徐广撰。云：原隐居广阳山，教授数千人，为王浚所害。朱害讹作召，全校改，赵、戴改同。虽千古世悬，犹表二黉之称，既无碑颂，竟不知定谁居也？《笺》曰：按《晋书 隐逸传》，霍原字休明，燕国广阳人，山居积年，门徒百数。元康年征贤良，不到。后王浚称制谋僭，潜使人问之，原不答。时有谣曰，天子在何许？近在豆田中。浚以豆为藿，收原斩之。守敬按：《魏书 卢玄传》，孙渊为燕郡太守，表霍原墓而为之立祠。
涞水又东北历紫石溪口，朱《笺》曰：谢云，东北下，一作又东流历紫石溪口。守敬按：又东北下，不得接言又东流，三字自是衍文。与紫水合。水北出圣人城北大 下，会贞按：《寰宇记》紫石水引《水经注》曰，在易县南。易县置于隋，非郦氏所及，必非《水经注》之文。而紫石水即此《注》之紫石溪水，准以地望，在易县北，不在易县南也。圣人城在今涞水县西北。东南流，左会磊
砢溪水，朱磊讹作迭，赵据吴本改垒，又云：亦磊砢。《上林赋》，水玉磊砢。《玉篇》众小石貌。戴改磊。盖山崩委涧，积石沦隍，故溪涧受其名矣。水出东北，西南流注紫石溪水。紫石溪水又径圣人城东，又东南，右会檐赵作担，下同。车水，水出檐车硎，朱车讹作石，赵据黄本改。戴改同。守敬按：《方舆纪要》，担车砦在保安州西南，引此《注》担车水出担车硎。当在今涞水县西北。东南流径圣人城南，朱城南作东南城，《笺》曰：谢云，宋本作径圣人城东南，南流。赵云：非也，多删东字，南城乙作城南，云盖紫石水出圣人城北，又径城东，此担车水流径城南，南流注于紫石水，城之三面，皆水之会也。戴删乙同。南流注紫石水，又南注于涞水。
涞水又东南，径榆城南，守敬按：城在今涞水县西。又屈径其城东，谓之榆城河。涞水又南，径藏刀山下，会贞按：董恂《永宁祗谒笔记》，藏刀山似即今之铁锁崖。《畿辅通志》，龙湾山在涞水县北五十里，高峯卓立，一名铁裹寨，上有铁锁崖。层岩壁立，直上朱作长，《笺》曰：宋本作上，赵、戴改。干霄，远望崖侧，有若积刀，镮镮相比，咸悉西首。
涞水东径徐城北，守敬按：城已见《圣水》篇。桃、垣二水出焉，朱出焉上有脱文，赵增沙沟二字。戴增故渎二字。会贞按：但言故渎，不标水名，若谓是涞水故渎，则大谬矣。但言沙沟，则下文赘言沙沟，成笑柄矣。据《圣水注》，桃水分垣水，谓之南沙沟，垣水分桃水，谓之北沙沟，则二水并出。此下所云沙沟，盖兼指二水，然则当增桃垣二水四字，今订。世谓之沙沟水。守敬按：桃水、垣水，下流先后皆入圣水，见《圣水》篇。又东，督亢沟出焉。朱《笺》曰：宋本作又东合督亢沟。会贞按：宋本误。下文巨马水径容城县故城北，又东，督亢沟水注之，方是合督亢沟。此处督亢沟方出，不得言合督亢沟也。一水东南流，即督亢沟也，会贞按：督亢沟水详下。一水西南出，即涞水之故渎矣。朱脱水字，赵改之作水，戴增水字。水盛则长津宏注，水耗则通波潜伏，重源显于 县，则旧川矣。朱则旧讹作旧则，赵同，戴改。[九]
东过 县北。
涞水上承故渎于县北垂，重源再发，结为长潭，潭广百许步，长数百步，左右翼带涓流，控引众水，朱无众字，《笺》曰：落一其字。赵删水字，戴增众字。会贞按：《 水注》有控引众泉之文，戴增众，是；赵删水字，则辞义不足，非也。自成渊渚，长川漫下，一十许里。朱作十一许步，赵据《名胜志》校改。戴改步为里。守敬按：《注》称长川漫下，则不得但言十许步，步字盖涉上文而误，戴作里，是也。东南流径 县故城东。朱无 字，赵、戴增。会贞按：汉县属涿郡，后汉因，魏属范阳郡，晋属范阳国，后魏属范阳郡。《地形志》，范阳郡下 县有南北二 城，《括地志》， 故城在涞水县北一里。旧志，汉时故城在拒马河西北二里，俗名周城湾，后徙县治北
一里之北庄。是北城在拒马河西北二里为汉县，即此《注》之乃县故城，南城在涞水县北一里，为后魏之县，而郦氏但言涞水径乃县故城东，不再叙径乃县者，盖郦氏专重考古，故略当时之县不言也。汉景帝中三年，以封匈奴降王隆疆为侯国，守敬按：王念孙曰，《汉表》作陆疆，《史表》作隆疆。《释名》，车盖弓为隆强，云隆强，言体隆而强也。则《汉表》作陆误。王莽更名 屏也。谓之巨马河，亦曰渠水也。会贞按：《汉志》，濡水至范阳入涞。《易水注》引阚骃曰，濡水合渠。又引许慎曰，濡水入涞。可知阚所谓渠，即班、许所谓涞矣。此《注》本阚说。
又东南流，袁本初遣别将崔巨业朱作臣业，《笺》曰：鱼豢《典略》作崔巨业。赵、戴改。守敬按：《后汉书 公孙瓒传》亦作崔巨业。攻固安不下，退还，公孙瓒追击之于巨马水，死者六七千人。守敬按：《公孙瓒传》作七八千。即此水也。又东南径范阳县故城北，守敬按：县详《易水》篇。易水注之。守敬按：《易水》篇见前。赵云，《寰宇记》易州易县加夷城下，引《水经》云，巨马水东流径加夷山，即睒子于山中养无目父母之所也。今本无之。
又东南过容城县北。
巨马水又东，郦亭沟水注之。水上承督亢沟水于 县东，东南流历紫渊东。守敬按：《寰宇记》蓟县紫渊水引《幽都记》，紫水，其泥亦紫。盖即此。然当系之范阳，不当系之蓟县。
今有紫泉，出新城县西北十五里龙堂村，至县西南入白沟河。惟西去拒马河数十里，与西带巨川之文不合。古紫渊当在今涿州西南，近涞水县界。余六世祖乐浪府君，自涿之先贤乡，爰宅其阴。守敬按：《北史》郦道元附其父《范传》，范阳涿鹿人。考《地形志》范阳郡有涿县，无涿鹿县，《传》衍鹿字。西带巨川，守敬按：谓巨马河。东翼兹水，枝流津通，缠络墟圃，匪直田渔之赡可怀，信为游神之胜处也。其水东南流，又名之为郦亭沟。会贞按：下文郦亭在督亢沟水之北，此水则在督亢沟水之西南，不径郦亭，何以谓之郦亭沟水？窃以郦亭本郦氏之故居，即善长之所谓先贤乡。自其六世祖徙家此水侧，移郦亭之名于此，遂以水为郦亭沟水耳。善长于彼言郦亭，而不先言世居之，于此言郦亭沟水，而不言郦亭，盖详略互见之。其水又西南，转历大利亭，会贞按：大利亭在巨马水之西，互见《易水注》。与郦亭沟水中隔巨马河。南入巨马水。会贞按：水在今涞水县东南。
又东径容城县故城北，守敬按：县详《易水》篇。又东，督亢沟水注之。水上承涞水于涞谷，守敬按：今有稻子沟，自拒马河分流，径涞水县东，入新城县界，为马村河。盖即督亢沟也。引之则长津委注，遏之则微川辍流，水德含和，变通在我。东南流径 县北，又东径涿县郦亭楼桑里南，朱《笺》云：孙云，楼桑里在涿州南十五里。守敬按：《方舆纪要》，楼桑
村在涿州西南十五里，又南三里为郦亭。[一〇]今有郦村、郦亭庄，皆在新城县西北四十里。即刘备之旧里也。守敬按：《蜀志 先主传》，涿人，舍东南角篱上，有桑树生，高五丈余，遥望见童童如小车盖。先主少时，常与宗中诸儿于树下戏，言吾必当乘此羽葆盖车。又东径督亢泽，泽苞方城县，守敬按：《魏书 裴延儁传》，肃宗时除幽州刺史。范阳郡有旧督亢渠，径五十里，废毁多时。延儁表求营造，溉田甚多。《北齐书 卢文伟传》，父敞，说刺史裴儁，按旧迹修督亢陂云云，是《儁传》之督亢渠，即谓督亢陂。《括地志》，陂在范阳县东南十里，径五十余里。《注》以为泽苞方城县，盖在方城境而兼及唐范阳境耳。方城为今固安县，范阳为今涿州，又今新城县本方城地，则泽跨连今固安、新城及涿州矣。县故属广阳，后隶于涿。守敬按：汉县属广阳国，后汉属涿郡，魏属范阳郡，晋属范阳国，后魏属范阳郡。《地形志》，方城县有方城在今固安县南十五里。《郡国志》曰：县有督亢亭。守敬按：今本《郡国志》脱亢字，[一一]《史记 燕世家 集解》，徐广曰，方城有督亢亭，与此同。今亭已不知所在。王曾《上契丹事》，谓新城县古督亢亭之地，不过约略言之，或遂以为在今新成县北一里。《明一统志》又谓在今涿州东南十五里，恐皆不确。孙畅之《述画》，有督亢地图，言燕太子丹使荆轲赍入秦，秦王杀轲，图亦绝灭。守敬按：《史记 燕世家》，燕太子丹使荆轲献督亢地图于秦，因袭杀秦王，秦王觉，杀轲。地理书《上古圣贤冢地记》曰：督亢地在涿郡，守敬按：此《上
古圣贤冢地记》，即《皇览》也。《史记 刺客传 集解》引刘向《别录》，督亢膏腴之地。上言督亢泽苞方城县，又《通典》言，范阳有督亢陂。[见上。]范阳先为涿县，则二县督亢地也。兹因论地而举在西之故安县以证之。盖古时督亢之地甚大，故《皇览》不专指何县，而以在涿郡浑言之。今则涸为平地矣。今故安县南有督亢陌，守敬按：《史记 刺客传 正义》，今固安县南有督亢陌。汉、魏之故安县，晋、后魏曰固安，北齐省，在今易州东南。《寰宇记》，固安县在涿州东六十里。隋开皇九年，自今易州涞水县移固安县于此。唐贞观元年移今理。即今固安县治，是郦道元、张守节所称之县不同地。郦氏时当言固安，而曰今故安，盖承用旧文。其所指之督亢陌，在今易州。隋、唐之固安，即古方城县也。谓固安有督亢陌，与督亢泽苞方城之说适合，但与郦氏所指之督亢陌甚远。疑张氏本从郦说，改称故固安县南有督亢陌，传钞误为今故安也。幽州南界也。会贞按：后汉始置幽州，后汉、魏故安之南，尚有北新城，属幽州。则幽州界在北新城南。至晋以北新城属冀州，后魏以新城[去北字。]属瀛州，而故安[后魏曰固安。]之南，即幽州南界矣。《风俗通》《山泽》曰：沆、漭也，言乎淫淫漭漭无崖际也。会贞按：今本《风俗通》乎作其，崖作涯，无淫淫二字。沆，泽之无水，斥卤之谓也。其水自泽枝分，会贞按：此自泽北枝分之水。东径涿县故城南，又东径汉侍中卢植墓南，会贞按：《后汉书 卢植传》，涿郡涿人，先为侍中，后为尚书。则《 余水注》称尚书是也。建安中，曹操北征柳城，过涿郡，遣丞掾除墓致醊。《寰宇记》载卢植冢于蓟县，云，邑有冢存，误。在今涿州东河村里，土人呼为南台。
又东散为泽渚，督亢泽也。北屈注于桃水。朱注作●，《笺》曰：宋本作注。戴改注，全、赵作●。赵云：●本作汇，《尚书》孔《传》曰，汇、回也，不得改为注。会贞按：东汇泽为彭蠡，《传》汇，回也。义谓水回为泽也。此云督亢泽水北入桃水，非汇字之义。赵误引。戴从宋本，是也。水在今涿州东。督亢水又南，会贞按：此督亢水正流，自泽南出。谓之白沟水，南径广阳亭西，守敬按：此别一广阳亭，当在今新城县东，非广阳县故城也。广阳故城见《圣水》、《 水》二《注》。而南合枝沟。朱讹作余而南枝沟，《笺》曰：谢云，宋本作而合南枝沟。戴、赵又移合字于南字下。守敬按：移是也。全改此句为枝沟三字，非也。沟水西受巨马河，东出为枝沟，又东注白沟，会贞按：此枝沟在新城县境。白沟又南入于巨马河。朱《笺》曰：孙云，白沟今在新城县南，巨马河之下流也。会贞按：《辽志 总叙》云，辽地南至白沟。其析津府下，引宋王曾《上契丹事》曰，自雄州白沟驿度河，四十里，至新城县。辽以白沟为界，自指横流之巨马河言。盖自白沟水入巨马河后，世遂并巨马河被以白沟之名耳。《明志》定兴县西有拒马河，易水自西来合焉，谓之白沟河，其明征也。守敬按：白沟有二：此《注》所云白沟，北白沟也，《淇水注》之白沟，南白沟也。而《通鉴》后晋开运二年，晋军至阳城，与契丹战，逐北十余里，契丹踰白沟而去。胡《注》云，此南白沟也，《水经注》所谓淇水北出为白沟者也。不知契丹所踰之白沟即此北白沟，而胡氏谓之南白沟，以《淇水注》之白沟当之，谬矣。胡氏精于地理，亦有此失。巨马河又东南径益昌县，濩淀赵依此改下作濩，戴依下改此作护，淀作淀。水右注之，水
上承护陂于临乡县故城西，东南径临乡城南。[一二]汉封广阳顷王子云为侯国。朱脱顷字，云讹作须。赵增改云：《汉书 王子侯表》，临乡顷侯云，广阳顷王子，元帝初元五年封。戴增、改同。《地理风俗记》曰：朱脱风俗二字，赵据黄本校增。戴增同。方城南十里有临乡城，故县也。守敬按：前汉县属涿郡，后汉废。《地形志》，方城有临乡城，在今固安县南。朱此下衍城南十里四字，赵、戴删。淀水又东南径益昌县故城西南，入巨马水。
巨马水东径益昌县故城南，汉封广阳顷王子婴为侯国，赵云：按《汉表》，婴以元帝永先三年封。王莽之有秩也。守敬按：《汉志》作有袟，宋祁曰，作有秩。《地理风俗记》曰：方城县东八十里有益昌城，故县也。守敬按：汉县属涿郡，后汉废。《寰宇记》，故城在固安县东南五十里。在今霸州东北。圣水注巨马河在此下。
又东，八丈沟水注之。水出安次县守敬按：县详《圣水》篇。东北平地泉，赵、戴删泉字。会贞按：《 水注》，高梁水出蓟城西北平地泉，与此同，水在今安县东北，已湮。东南径安次城东，东南径泉州县故城西，朱泉讹作束。赵据黄本改云：此是汉渔阳郡之泉州县，非勃海郡之束州县也。戴作泉。会贞按：《大典》本、明抄本并作泉。泉州县详《沽水》篇。又南，右合虖池河枯沟。会贞按：下称巨马水南入虖池，虖池在巨马水之南，此沟在圣水、巨马水之北，何以谓之虖池枯沟？疑有
误。或虖池溃决北出，尝横流安次、泉州之境，后世犹留故名，与枯绛同乎？沟自安次西北，东径常道城东常道城详《圣水注》。安次县故城西，晋司空刘琨所守，以拒石勒也。守敬按：晋建兴中，刘琨自代出飞狐口，奔于安次，见《 水注》。又东南至泉州县西南，东入八丈沟，又南入巨马河，朱《笺》曰：原本以又东南至又南十六字《经》文，以入巨马河乱流东注也作《注》文，谢耳伯云，宋本又东南至注也二十五字，接石勒也，俱作《注》文。守敬按：水在今东安县东北，已湮。乱流东注也。守敬按：今霸州南有会通河，西自雄县流入，东至天津县界，注于西沽。《一统志》云，本古拒马河故道，非也。《明 地理志》拒马河旧在霸州北，后徙州南。又古易县在今雄县西北，郦氏载易县于《易水》篇，而此《注》不言径易县，知水行易县北，则拒马河故道在今雄县、霸州之北也，
又东过勃海东平舒县北，县详《浊漳水注》。东入于海。
《地理志》广昌县下曰：涞水东南至容城入于河，朱讹作海。赵删海字，以下文河字属上读，云：《汉志》作入河，海字衍文。戴改海作河。河即濡水也。戴云，按此谓南濡。盖互以明会矣。全云：此句疑。会贞按：北濡入涞见《汉志》，则濡入涞，涞入濡，可云互以明会。而涞至容城入河，郦氏谓河即濡水，准以地望，明指南濡。古无南濡入涞之文，而郦氏云以明会，实属可疑。全本有此句疑
三字，而赵本不载，此非刻全本者所能伪为，当是七校真本。又按《汉志》灵邱下云：滱河东至文安入大河。洪颐 云：滱亦名河，滱水入河即入滱也。较郦氏谓河即濡水为胜。巨马水于平舒城北，南入于虖池，同归于海也。
校记
[一]　「王莽更名朔调也。朱更作改」　按：朱《笺》本「更」作「改」。戴氏仍作「更」，且云：近刻作「改」。《疏》误，今订。
[二]　「《房山县志》，羊头冈在县北六十里」　按：《清一统志》四：「羊头冈在房山县北六十里，即古羊头阜也。」今据增「十」字，作「六十里」。
[三]　「又东径其县故城南」　按：朱《笺》本「径」讹作「过」，沈本同。《疏》漏记。
[四]　「《寰宇记》谓武垣在河间西南四十里」　按：《记》六十六，东西武垣城在郡西南三十八里，有故城存。其上文云：「故州乡城在郡东北四十里。」《疏》误。
[五]　「东、西、南、北四甘池村」　按：《一统志》五村下有「西村之」三字，今补。
[六]　「今案经脉水而不能届也」　按：朱《笺》本脱「水」字，沈本同，订补「水」字，《疏》漏作记。
[七]　「汉灵帝中平三年」　按：朱《笺》本、沈本讹作中平二年桓帝封荆州刺史云云。沈云：中平乃灵帝年号，今云桓帝，误。赵氏依《灵帝纪》改，「二年」改「三年」，戴改同。
[八]　「《魏志 乐进传》，太祖表封」　按：《进传》但言建安十一年操表献帝请论功纪用宜（与于禁张辽）各显宠，于是进为折冲将军，不言封爵。检《武帝纪》，建安十二年，下令促定功行封，于是大封功臣二十余人，皆为列侯。陈寿文过简，此《注》文可补其事及封国所在地。
[九]　「朱则旧讹作旧则，赵同，戴改」　按：沈本同，全校本云，有误文。
[一〇]「又南三里为郦亭」　按：《名胜志》涿州下云：「去楼桑村三里为郦道元故居也。」
[一一]「今本《郡国志》脱亢字」　按：标点本补「亢」字，校勘记据王先谦《后汉书集解》依此《注》引谓夺「亢」字，补。沈本补。
[一二]「东南径临乡城南」　按：朱《笺》本、沈本「乡」下夺「城」字。赵氏刊误云：临乡下落「城」字，全、戴补同。
  </div>
  <div class="pagination">
   <a href="水经注疏_page26.html">
    上一页
   </a>
   <span>
    ...
   </span>
   <a href="水经注疏_page22.html">
    22
   </a>
   <a href="水经注疏_page23.html">
    23
   </a>
   <a href="水经注疏_page24.html">
    24
   </a>
   <a href="水经注疏_page25.html">
    25
   </a>
   <a href="水经注疏_page26.html">
    26
   </a>
   <span class="current-page">
    27
   </span>
   <a href="水经注疏_page28.html">
    28
   </a>
   <a href="水经注疏_page29.html">
    29
   </a>
   <a href="水经注疏_page30.html">
    30
   </a>
   <a href="水经注疏_page31.html">
    31
   </a>
   <a href="水经注疏_page32.html">
    32
   </a>
   <span>
    ...
   </span>
   <a href="水经注疏_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
