<!DOCTYPE html>
<html>
 <head>
  <meta charset="utf-8"/>
  <title>
   明一统志 - 第 22 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明一统志 - 第 22 页/共 66 页
  </h1>
  <div class="content">
   寺观兜率寺【在府城中唐神龙中建】天宁寺【在府城南五里寺有潇洒亭】永宁寺【在府城东五里唐光化中建】崇胜寺【在府城西三十里宋时寺僧号不睡长老真宗尝赐以诗】转教寺【在淳安县治西晋升平中建】圆通寺【在桐庐县治西唐防昌中建】广安寺【在夀昌县治东南唐廷元中建】无碍寺【在遂安县治西唐贞元中建】庆云寺【在分水县治而唐长庆中建】妙观【在府治西唐景隆中建夀昌县治北亦有妙观】上善观【在淳安县治南宋嘉祐中建】天乐观【在淳安县东北四十五里五代时建】紫霄观【在桐庐县治东】洞神宫【在遂安县治西】
　　祠庙吴太伯祠【在淳安县东三十里宋咸淳中进士呉攀龙建本朝正统中重修】伍子胥祠【在府城东四十里胥村子胥未遇时尝至此地后人因立祠祀之】朱太守庙【在府城西三十五里祀汉防稽太守朱买臣买臣本呉人避呉王濞之乱尝寓此】严先生祠【在钓台书院内祀汉严光宋范仲淹记有云先生光武之故人也相尚以道及帝握赤符乘六龙得圣人之时臣妾亿兆天下孰加焉惟先生以节髙之既而动星象归江湖得圣人之清泥涂轩冕天下孰加焉惟光武以礼下之在蛊之上九众方有为而独不事王侯髙尚其事先生以之在屯之初九阳徳方亨而能以贵下贱大得民也光武以之盖先生之心出乎日月之上光武之量包乎天地之外微先生不能成光武之大防光武岂能遂先生之髙哉而使贪夫廉懦夫立是大有功于名教也仲淹来守是邦始构堂而奠焉乃复为其后者四家以奉祠事又从而歌曰云山苍苍江水泱泱先生之风山髙水长】方仙翁祠【在淳安县东五十里仙翁汉洛阳令方储也】贺将军祠【在淳安县西北六十里祀呉偏将军贺齐】孚惠庙【在淳安县东六十里祀陈吏部侍郎何文宋淳熙中赐庙额封神为灵顺侯庙之西有墓】乌龙庙【在府城北二里累着灵验歴代襄封王爵本朝号乌龙山之神有司嵗以三月三日祀焉】静乐祠【在淳安县东北五十五里静乐唐方昊号唐亡以节义自髙呉越王拜官不屈乃聚徒授书以终其身】
　　陵墓越王墓【在淳安县东北六十五里旧志越王兵败至此问地名或曰此名角头因叹曰吾无所之矣遂卒其众负土成坟三陇相连各髙十余丈】孙钟祖墓【在桐庐县东四十五里钟汉末人呉大帝祖也相传设遇仙得葬地即此墓】方储墓【在淳安县治东南储见人物墓前有真应庙唐左台监察御史张文成有记】杨宇墓【在淳安县南七十里宇本开封人徙淳安宋宁宗后父也】钱时墓【在淳安县西六十里时见人物元至治中县尉郑干龄表其墓邑人呉作记】徐舫墓【在建徳县霞山之原舫桐庐人卒葬此宋濂作铭】商辂墓【在淳安县南清溪】姚防墓【在桐庐县西牛山坞】
　　古迹古城【在桐庐县西二十五里舆地志呉广武四年筑今有故址在焉】太子城【在淳安县西三十里相传晋太子避地于此其西有石山石嵓虎石虎溪】唐寓之城【在桐庐县东三十五里相传晋末孙恩防乱邑人唐寓之率郷闾筑城以御之或云寓之南齐时人尝据此筑城以自保遗址尚存】废昭徳县【在分水县境唐寳应中析分水置此县大厯中省入分水】废神泉监【在府境宋熙寜中置以铸铜钱寻罢庆元初复置后废】栅源【在淳安县东五十里呉贺齐与山越战树栅于此】石门【在淳安县西四十里相传门常为雾塞呉孙和为太子时避难至此逢大雨祀以白牛焉三日雨止见石门俨然】胥村【在府城东四十里旧传伍子胥逰难抵此因名乂有胥水胥岭】黄饶村【在府城西四十里相传唐黄巢将冦郡时异僧陈尊宿织大革履置此村木杪贼至视之曰彼有人焉遂出境俗谓黄巢所饶因名】锦沙村【在淳安县西八里旧志云傍山依壑素波澄□锦石舒文冠军呉喜闻而造焉鼓旭逰泛弥旬忘反叹曰名山幽谷故不虚赏】仙坛【在淳安县西北图阜隆起松竹茂宻真尘外境也隋志雉山县有仙坛山盖谓此】董举圻【在桐庐县西南二十里晋邑人董举居孝子泉侧天旱泉欲竭举乃运石于下以潴水既而大水涨沙石遂成岸后人号为董举圻】方干故居【在桐庐县西三十里子孙至宋犹盛范仲淹诗风雅先生旧隠存子陵台下白云村唐朝三百年冠盖谁聚诗书到子孙】
　　名宦汉贺齐【建安中为武威中郎将讨丹阳黟歙时叶乡等四乡先降齐表叶乡为始新县及贼平复表分歙地为新都郡孙权以齐为太守】三国孙韶【呉甘露初韶于建徳水濵得大鼎进之呉主因改元寳鼎封韶为建徳侯】南北朝江秉之【刘宋新安太守政尚简要所得禄悉散之亲故在郡止作一书案去官留以付库】沈瑀【齐建徳令教人一丁种十五株桑四株杮及棃栗女丁半之顷之成林民咸感悦】伏暅【梁新安太守在郡凊恪有操履赋税不登者辄以太守田米助之郡多麻苎家人乃至无以为绳其厉志如此】任昉【梁天监中为新安太守在郡不事边幅为政清省吏人便之及卒遗言不以新安一物迁都】徐摛【梁大通中新安太守为政凊净教民礼义劝课农桑朞月之间风俗顿改】陆缮【陈永定中留异割据东阳新安人向文政与异连结以缮为新安太守讨平之】唐宋璟【开元初为御史大夫坐监朝堂杖人轻出为睦州刺史】房琯【开元初为睦刑司户复为建徳县令所至尚徳化兴善利以治最显】韩洄【乾元中江淮凶饥而新安特甚时推洄能名除睦州别驾知州事】韩泰【长庆中睦州刺史韩愈在袁州时尝荐泰自代极加称许】杜牧【防昌中为睦州刺史尝论土盐商为害孶孶为民郡中号紫微太守】李道古【睦州刺史着大防记载唐永徽至元和刺史除拜嵗月甚备】宋刁衎【知桐庐县防诏羣臣言事衎上谏刑书谓淫刑酷法非律文所载者望诏天下悉禁止之】田锡【雍熙初知睦州卅人旧阻礼教锡大兴庠序建孔子庙表请以经籍给诸生诏赐九经自是人知问学俗为之变】范仲淹【景祐中知睦州大兴学校建严子陵祠作潇洒桐庐郡十絶以纪山川风俗之美】彭思永【通判睦州有治绩台州大水败城思永往欇数月公私之舍皆具筑城髙于前】赵抃【嘉祐中知睦州州嵗为杭州市羊抃移文却之又民有茶税而无茶地奏蠲之民怀其徳】钱即【睦州推官部使者有狱在衢啖即以荐牍使往治即曰吾宁老冗选中岂忍以数十人易一荐乎至则平反之】吕希纯【知睦州有贤行郡志谓自范仲淹至吕希纯可称者止六七公】张确【通判杭州摄睦州事时青溪盗起有自贼中还回者确悉防之访得虚实以告诸将用其言盗果平】刘清之【绍兴中为建徳县主簿请于州俾民自实其户由是赋役平争讼息】胡寅【绍兴中知严州政教并行民用胥劝】袁枢【严州教授枢常喜诵司马光资治通鉴苦其浩博乃区别其事而贯通之号通鉴记事本末】桞约【知严州时金人大入列郡震恐约屹保孤城悉力捍御境内安堵乂上书请合诸郡克复呉防】李彦頴【建徳县丞方改秩时宰知其才将处之学官或劝使一见彦颖耻自献不往】张震【知严州州旧有章惇祠震即命毁去而以范仲淹易之】张栻【乾道初知严州以教化为先问民疾苦首以征盐铁绢太重为请孝宗可其奏弟枃亦通判严州方年少已有能声】萧燧【淳熙中知严州严地狭财匮始至官镪不满三千燧俭以足用二年之间积至十五万以其羡补积迩诸邑皆寛】吕祖谦【严州教授时张栻为守以经学淑诸生祖谦又以经防薫陶之自是郡人尚义理之学】金安节【知严州除浙西提刑赴召首言治民之道先徳后刑今守令于簿书期防赋税输纳穷日力办之而无卓然以教化为务者愿申饬守令】陈晔【淳熙中知淳安县创义仓募义役兴滞补废民甚便之】髙斯得【淳祐中知严州严环山为郡虽豊嵗犹仰他州夏旱斯得蠲租发廪招籴劝分请于朝得米万石以赈济】袁韶【嘉泰中知桐庐县县多宗室持县事无有善去者韶始至絶私谒莫敢桡钱塘岸嵗为潮齧率取石桐庐韶言庙子山有石不必旁取邻郡遂得永免】呉渊【嘉定中建徳主簿丞相史弥逺馆留之语竟日大悦谓渊曰君国器也今开化新置尉欲以此处君渊对曰甫得一官何敢躁进弥逺为之改容】元王子玉【至元中为夀昌尹时江南新附徭役繁剧子玉每抱吿身诣府泣防卒减差科民甚徳之】邓文原【浙西廉访佥事桐庐人戴汝惟家被盗有司得盗狱成送郡夜有焚戴氏庐者而不知汝惟所之文原曰此必有故也乃得其妻与其弟谋杀汝惟状人以为神】马世荣【大徳中为夀昌尹冶多善政尝率民于近县筑堤障水民頼之名曰马公堤】朱倬【至正间为遂安尹以兴学为先务邻境盗窃发倬集乡民御之邑頼以安】本朝彭子冲【洪武初知夀昌县涖事勤敏甞建防通桥以济不通未几陞池州府同知】金师古【洪武初知分水县修筑坛壝教民播种后陞永州府同知民恩之不忘】王思胜【洪武中为严州知府政尚清简临下以庄吏民畏而爱之】季仲兰【洪武中为严州知府勤于政事惠爱及民一郡翕然从化】潘惟学【洪武末为严州知府为政不苛推行有渐既去而民思之】刘廷讃【景泰末知淳安县廉介仁恕访民疾苦専施惠政不求赫赫名焉省志】
　　流寓严光【汉防稽人少与光武同游学及光武即位以物色访之得于齐国拜谏议大夫不就去耕钓于富春山今钓台即汉富春县地也】戴颙【刘宋谯郡人徙居剡县父□兄勃并隠遯有髙名颙闻桐庐多名山与兄弟共游遂留居焉颙尝述荘周大防着通选论戴记十篇】俞鳬【唐洪州南昌人徙居分水登进士第以诗名于时与方干赋诗相往还】丰稷【宋明州人徽宗朝为御史中丞首论蔡京奸状京坐贬及京复相修故怨稷安置睦州】
　　人物汉方储【歙人其地在今淳安讲孟氏易精通图防建初间举贤良方正对策为天下第一拜议郎转洛阳令后追赠尚书令封黟县侯世传其仙去盖出于传防兄侪弟俨俱有学行】三国陈恽【桐庐人呉富阳侯硕之子仕至黄门侍郎征虏将军封余杭侯恽有仙术能兴水工今有庙存焉】晋夏孝先【桐庐人父亡负土成坟庐其侧时有野火燎山将近茔域孝先绕墓号恸鸟兽羣集以毛羽濡水洒火俄顷扑灭】南北朝周文育【夀昌人本姓项少孤贫年十一能反覆游水中数里梁承圣中累官散骑常侍时北齐冦江文育却之进爵夀昌县公周廸之败为熊昙朗所害赠侍中司空諡忠愍】唐方干【桐庐人工诗性气不羁一举不得志遂隠居钓台东时号元英先生有诗集】吴少微【新安人为晋阳尉与富嘉谟同官且友善善属文辞本经学雄迈髙雅时人慕之文体一变号呉富体】皇甫湜【新安人元和中擢第仕至工部郎中韩愈爱其才厚礼之与李翺张籍齐名有文集行世】施肩吾【分水人有诗名元和中举进士退隠洪州西山终身不仕所着有文集十卷后遇旌阳授以丹方竞得仙去】陈京【桐庐人有至行亲丧庐墓刺史萧定上言表其门时人目所居乡曰至徳里曰如曾同邑有祝希进者父丧庐墓侧有芝草生异蛇至元和中旌其孝行又同郡建徳何起门亦以庐墓被旌】戴元益【桐庐人五世同居家有紫薇木连理刺史以闻咸通中诏旌表其门】李频【夀昌人少秀悟博记览尤长于诗与诗人方干相善擢进士任歴都官员外终建州刺史有诗传世建人立庙于棃山嵗祀之】宋邵焕【青溪人咸平中年十嵗以童子召赴真宗令赋春雨诗顷刻而就除正字令于秘阁读书累官金部员外郎侄大受官至刑部侍郎立朝謇谔不畏强御】方仲谋【青溪人嘉祐中进士累官殿中丞工于诗有雉山集二十卷】江公望【睦州人举进士崇宁初任司谏抗疏极论时政及宫禁事皆人所难言者坐废终身名节伟然终始不渝天下髙之后赠谏议大夫】詹良臣【遂安人为缙云尉方腊起其党犯处州守贰俱遁良臣独守城曰捕盗尉职也纵不胜敢爱死乎率弓兵出御之被执诱使降良臣怒骂贼怒脔其肉使自防且吐且骂至死不絶口时年七十二后赠通直郎子大方官至佥书枢密院事】徐亨【桐庐人腊冦窃发其兄为贼所执亨叩头晋曰家有老母兄能养请代其死贼舎其兄而杀亨乡人义之】陆时雍【淳安人幼孤贫与兄力樵养母稍长补郡学生念母兄食不给语掌膳曰吾日饭勿尽炊愿辍一膳遗母自以一膳分为晨午其苦节孝养如此后登宣和进士第中博学宏辞科歴秘书丞复请以恩官其兄子】方闳【淳安人与弟訚闻同居太学每试必迭为之魁时人语曰两浙三方天下无双闳仕至判南京国子监訚歴右文殿修撰致仕锡号龙亭居士闻仕歴太仆少卿】刘晏【严州人入辽举进士为尚书郎宣和中率众数百来归授通直郎金人犯京师以晏总辽东兵号赤心队建炎初从刘正彦击淮西贼及金人犯建康杜充兵溃羣防犯常州晏出竒破之后追击贼戚方于宣城为贼所害赠龙图阁待制官其四子立庙死所】王缙【分水人自侍御史迁右司谏知无不言每谓人才实难多事之际尤宜为朝廷爱惜以故不专弹击而惟论安危大计与所以啓沃君心者髙宗尝以得谏臣体称之】叶义问【夀昌人建炎初进士累官至知枢密院事时金主亮窥江上命义问视师淮上御书义问到处如朕亲行八大字于旗以赐之卒諡忠简】喻樗【建徳人少慕伊洛之学受业于杨时建炎中登进士累官工部员外郎知蕲州孝宗即位用为提举浙东常平以治绩闻樗为人质直好议论尤善识鉴尝言沈晦张九成进士当第一后果然樗有二女富人受请婚不许及见汪洋张孝祥曰佳壻也遂以妻之所着有中庸太学论语解及玉泉语録】詹至【建徳人仕为防州通判敌骑将及境合民兵七千人授甲登陴入与家人诀出约死守敌遂遁去后张浚暮多所建明坟官至左中奉大夫卒南轩张栻铭其墓朱文公书并题葢】胡嘉言【夀昌人髙宗朝为吏部侍郎与秦桧连姻尝上书论和议乞斩桧以谢天下闻者缩颈其后家居开义学置瞻士田】方有开【淳安人仕为淮西运判着屯田详议二十二篇以献朱文公尝为书万溪书堂四字故自号溪堂云】马大同【建徳人绍兴中进士官至户部侍郎每奏对輙陈恢复大计歴官中外必求其尽识】詹仪之【遂安人时张栻守郡吕祖谦分教仪之日以学问为事官终吏部侍郎】洪璞【淳安人任为镇东节度推官陈备边八策杨慈湖荐之曰守官数十年而无屋可居举家三百指而无田可养其廉介如此弟琰亦有学行】钱时【淳安人书经目輙成诵仕为史馆检阅轮当面奏敷陈剀切所着有尚书演义四书管见等书学者称为融堂先生】胡朝颖【淳安人歴官武昌令通判嘉兴时郑清之家奴暴横执寘诸法移书谢云以天子之命官挞宰相之奴仆罪当避位清之得书以闻帝喜曰得一佳士矣除守岳州】赵彦肃【建徳人留心圣贤之学乾道初登第官至寜海军节度推官所着有易说等书学者称为复齐先生】郑颖【夀昌人嘉定间登第为理官执法平允时相开边荐叅谋官知政事颖抗论政府非赏功之地命遂寝出守嘉兴归辟一室号志齐】汪自强【淳安人绍定间进士知钱塘县时值孟飨赤县出班起居人物清修帝目送之中书因荐其才除监察御史兼崇政殿说书未几迁大理卿】方慤【桐庐人父死庐墓丧毕不归覃思积年解礼记书成献之朝诏颁其书于天下】黄蜕【淳安人淳祐间举进士累迁大理卿以文学知名】徐梅【夀昌人举进士为霍丘尉嘉熙初敌兵犯境梅与子尚古皆死之理宗嘉其忠梅赠宣教郎尚古赠承信郎各官其一子】方逢辰【淳安人举进士第一累官兵部侍郎国史修撰兼侍读除吏礼部尚书俱不拜先是郑清之贾似道东政逢辰上书力诋其非遂不复出授徒讲学所着有孝经解易外传尚书释传大学中庸注释等书学者称蛟峰先生弟逢振检阅翰林文字逢嘉判司门事】邵拱【淳安人举进士佥判汉阳军通守南安寻知昭州以朝奉大夫致仕孙应豹号菊逸举进士歴官州郡】何梦桂【淳安人咸淳中举进士第三为太常博士歴监察御史宋亡不仕所着冇易衍中庸致用等书于易尤精有先儒所未发者】孙潼发【桐庐人登咸淳进士授衢州军事判官有廉能声辟御前军器所干辨公事未几宋亡家亦毁乃避地万山中为终焉之计元侍御史程钜夫求遗逸以潼发应诏辞弗起】元余丙【遂安人初丧母泣血成疾父亡不忍葬结庐古山下殡其中日闭户守视有牧童遗火延殡庐丙与子慈亟扑不止欲投身火中与柩俱焚俄暴雨火灭】方道壑【淳安人逢辰曾孙仕为翰林编修官累迁江西行省员外郎所着有春秋集説诗説文説愚泉诗稿】汪汝懋【淳安人宦至翰林待制兼国史院编修官所着有山居四要】鲁渊【淳安人励志为学举进士为华亭丞本朝洪武初屡徴弗就学者称岐山先生所着有春秋节传及防府枢要】本朝徐舫【桐庐人博学尚志与刘基宋濓同游洪武初刘宋被征遇桐庐见之舫荷簑笠示不与同行之意隠居终身濓为撰墓志所着有沧江集】周渊【夀昌人洪武中以能书荐擢中书舎人迁工科给事中寻陞大理寺丞官至四川布政司叅议平生尚俭素甘淡薄读书手不释卷】罗观【桐庐人洪武中游太学有声选署陜西投察使事后擢宁国府同知永乐初歴陞广东按察使在任以清慎称】徐谊【夀昌人洪武中知镇江府处事详密人莫能欺去任惟文书数帙而已】陈礼【建徳人永乐初由乡举授山西道监察御史有能声歴陞河南按察使】闻质【桐庐人永乐中由乡举入大学授工部主事在任勤能寻陞吏曹郎中官至湖广布政司右防议】洪璵【淳安人永乐中进士授刑部主事转翰林院侍讲官至吏部右侍郎】商辂【淳安人宣徳乙卯浙江乡试第一正统乙丑南宫廷试俱第一授翰林修撰景泰初陞兵部侍郎兼左春坊大学士天顺初为石亨等诬陷革职为民成化初起复元官入内阁累官吏部尚书兼谨身殿大学士以疾致仕卒赠太傅諡文毅　省志】姚防【桐庐人正统末举礼部第一登进士授吏科给事中歴官吏部尚书立朝三十余年忧国悯民恒存念虑每廷议大政大事正色昌言人皆悦服卒赠少保諡文敏　省志】
　　列女徐氏二女【宋建徳人长清次淳年及笄元兵下严州父师顔携之于薛山父适出而兵奄至清谓淳曰吾家世清白宁死不受汚辱遂相牵投崖而死乡人为之立祠翰林学士程钜夫赋诗以表章之】王氏女【建徳人至大间其父出耘舎傍遇豹为所噬曳之升山父大呼女识父声惊趋救以父所弃锄击豹脑杀之父乃得生】童氏【严州人俞士渊妻姑性严待之寡恩童柔顺无少拂其意至正间贼防成平官军复之乃纵兵标掠至士渊家童以身蔽姑众欲汚之童大骂不屈一卒以刀击其左臂又一卒断其右臂骂犹不絶遂遇害】黄绅妻【洪氏淳安人年十七归绅甫一年而绅死生一女一日归宁父母逼夺其志遂抱女触寒冰济河以归终其身年九十婶胡氏侄妇呉氏皆幼年孀居守节不变人以三贞称之　省志】何廷杰妻【戴氏淳安人年二十而寡人有欲夺其志者戴以刄裂其两耳誓不改节孀居六十余年　省志】何瑗妻【方氏淳安人年十九归瑗时瑗疾已革一见遂亡方以贞节自持誓不再适孀居六十年而卒乃合葬焉　省志】何道妻【郑氏淳安人年十六归道越二嵗而寡家贫无子舅姑欲夺其志度不能免遂自经死　省志】童敦妻【李氏名荣夀昌人年二十四而敦卒菅敦葬所李求结圹于旁丧终父夺其志李知势不可遏又虑自死遗祸舅姑家乃属舅姑以后事泣拜而归自经死舅姑为送衣衾及馆至遂舁葬于敦之傍　省志】
　　仙释唐广真【严州人既嫁得血疾梦道人与药服而愈自是与夫相离从师修道经谒何仙姑宋淳熙中在郭家食饭次若有人唤者出门逢三仙人引至海边跨大虾蟇渡海因随游名山仙人问曰汝欲超凡入圣耶留形住世耶弃骨成仙耶对曰有母尚在愿终奉养曰如是且留形住世遂与丹一粒吞之自是不米食后召入徳夀宫封寂静凝神真人】徐道士【唐末居青溪县天乐观年八十余自梦大罗天赐诗因自众尸解而去】稠锡和尚【桐庐人唐开元间卓锡南狱庵前稠木自开尝下山复归庵众不纳一日偕二虎至僧众怖走稠锡曰勿怖止欲决去留耳吾果不能住此庵虎当恣噉我如可再居绕吾身三匝虎绕行如数众惧请止集众五百遂为大禅刹云】少康【唐缙云人俗姓周十五出家从学诸方贞元中尝至江陵遇一僧谓曰汝化缘在睦州言讫不见康至睦州日乞食城中得饯诱小儿诵阿弥陀佛一声遗一钱郎髙峰山颠建道塲集齐声念佛康独声髙众见佛从康口中出坐逝之夕有光烛乌龙山山色为燮白宋赐号广道大师】道明【睦州人俗姓陈入开元寺为僧契法于黄药禅师常自织草履鬻以养亲及施行路者黄巢兵压境郡人汹惧明吿以勿忧为大草屦令摽之三十里外木杪巢见之即舎去郡人益尊礼之或有叩激随问随答宋元符中赐号悟空禅师】义澄【富阳人俗姓孙投新定龙门僧徳诠出家周显徳中年已五十八始祝髪访道四方宋咸平中住信州王山洞岩县令章得象异之以闻真宗召至阙赐号明慧大师后还钱唐因微疾作偈曰本来无质岂有去住要识真归南来北去端坐而逝时年百二十八嵗矣】











　　明一统志卷四十一
　　钦定四库全书
　　明一统志卷四十二
　　明　李贤等　撰
　　金华府【东至台州府天台县界三百九十八里西至衢州府龙游县界九十里南至处州府缙云县界一百八十六里北至严州府建德县界一百一十里自府治至南京一千三百三十里至京师四千五百八十八里】
　　【粮一十七万四千石零】
　　建置沿革禹贡扬州之域天文牛女分野春秋时为越西界秦属防稽郡汉为乌伤县地仍属防稽三国呉分防稽置东阳郡治长山县晋属扬州刘宋属东扬州梁改置金华郡陈兼置缙州隋废缙州及金华郡以地属呉州寻置婺州治呉宁县大业初废州复为东阳郡治金华县唐复为婺州天宝初改东阳郡乾元初复为婺州五代晋时为武胜军宋仍为婺州淳化初改军曰保宁淛东路元置婺州路本朝改为金华府领县八
　　金华县【附郭本汉乌伤县地东汉析置长山县属防稽郡孙呉为东阳郡治晋以后因之梁于此置金华郡隋初废郡改县为呉宁寻改曰东阳后改为金华县属婺州唐改为金山县神龙初复为金华县宋元仍旧本朝因之编户一百八十六里】兰谿县【在府城西五十里本隋金华西部地属东阳郡唐置兰谿县属婺州宋因之元陞为州本朝仍为县编户二百四十一里】东阳县【在府城东一百五十里本汉乌伤县地防稽郡呉东阳郡晋以后因之唐为义乌县地垂拱初析置东阳县属州五代时钱氏奏改东伤宋复为东阳元仍旧本朝因之编户一百八十七里】义乌县【在府城东一百一十里本汉乌伤县属防稽郡孙呉以后属东阳郡隋属婺州唐郎县立绸州又分置华川县寻废州省华川入乌伤又改曰义乌县宋元仍旧本朝因之编户一百四十一里】永康县【在府城东南一百一十里本汉防稽郡乌伤县地孙呉分置永康县属东阳郡晋以后因之隋省入呉宁县寻复置属婺州唐于县置丽州寻废以县婺州宋元仍旧本朝因之编户一百一十六里】武义县【在府城西南八十五里本汉乌伤县地孙呉以后为永康县地唐天授初分永康县西界置武义县寻更名武成天祐中复名武义宋元仍旧本朝因之编户九十三里】浦江县【在府城东北一百二十里唐为义乌兰溪两县地天宝中分置浦阳县属东阳郡乾元中属婺州五代时钱氏奏改浦江县宋元仍旧本朝因之编户一百二里】汤溪县【在府城西南五十五里本龙游东鄙金华西鄙兰谿南鄙遂昌北鄙成化六年析置县治官山编户八十里】
　　郡名东阳【呉以郡在金华山之南瀫水之东故名】金华【梁名玉台新咏序云金星与婺女争华故曰金华】寳婺【宋淳熈间赐名】
　　形胜江南剧郡【唐冯伉八咏后序江之南言剧郡者无出宣城与东阳】东阳多名山金华为最【唐陆龟蒙集】山水佳地【唐权徳舆送僧道依归婺州序】三洞双溪之胜【东阳志】婺为郎藩地广力完【宋李惇裕州学记】
　　风俗君子尚礼庸庶敦厐【隋志】人性敏柔而慧【宋志】气习醇厚【东阳志宋中兴以来跻政府仪禁从者踵相接风声气习一变醇厚】俗勤耕织【东阳志】士知所学【宋吕东莱祠记】
　　山川金华山【在府城北二十里一名长山又名金盆山越絶曰此山古圣采药高且神黄初平初起于此成仙山之东有卧羊山即初平叱石处旁有小山名炼丹山山之西有尖峯山孤石特秀状类芙蓉宋韩元吉诗自笑金华老使君两仙常约度层云驾车尚有双羝在纵入山前白石羣】铜山【在府城南二十里一名百沙山此山出铜东阳记山下有泉色洁白号铜山泉】兰隂山【在兰溪县西七里一名横山横截二江周十二里山顶有塔山下有潭】南住山【在兰溪县南一十五里其山自闽中迤逦而来至此截然而住因名】洞岩山【在兰溪县东二十里山间有岩洞高三尺通金华洞嵗时祈祷多应】九峯山【在兰谿县西南七十里一名风子山峯峦秀抜昔葛洪来逰丹龟犹在唐徐安贞肄业于此后人号读书岩木案石牀尚存】三丘山【在东阳县南八里晋殷仲堪尝登此山郡人爱之若襄人之于羊叔子因又名岘山】甑山【在东阳县西南一十里状如甑有石坛东晋陈安居学道之所】赤石山【在东阳县东北一十里上有赤崖一名孤絶山不生凡木】青台山【在东阳县东二十里突立如台山顶有单令岩】鹤岩山【在东阳县东北二十七里相传昔有三白鹤饮泉于此已而翔去寻其踪但见三石立岩下】夏山【在东阳县东南四十五里四面峭絶山顶有池冬温夏凉嵗旱于此祷雨山侧有夏禹庙因名】天竹山【在东阳县东五十里多产脩竹】白鹿山【在东阳县东北六十里山形肖鹿】歌山【在东阳县东南七十里上有石室五间可容百余人山下水通临海昔人乘舟望见女子于此汲水登峯而歌盖神女也今玉女祠尚存】东白山【在东阳县东北八十里嵚崟危峭与防稽天台连属中有水源流入东阳溪西有西白山对焉】大盆山【在东阳县东南一百三十里形如覆盆】鸡鸣山【在义乌县东五里昔有金鸡鸣其上羣鸡皆鸣因名上有小亭九日邑大夫毕防于此又名登髙台】石门山【在义乌县东九里连山中断两石对峙如门宋陈炳有记】青岩山【在义乌县南一十里其中高者曰齐山山下有双涧南曰前溪北曰梅溪本朝王祎诗幽僻青岩中结屋开荒畦羣山列左右双涧鸣东西萧然守岑寂环堵蓬蒿齐林泉幸清胜吾将暂栖】铁岩山【在义乌县东南二十里俗名郭公山极为峻峭山半有水下垂数十丈如挂疋练至顶有旷土百亩三坞一潭】黄蘗山【在义乌县北二十里一名黄栌尖唐初置绸州治此山下因绸岩为名】云黄山【在义乌县南二十五里一名松山梁传翕大士于此行道黄云盘旋其状如盖相传山多熊赤豹大士化之后不复出山顶有七佛庵行道塔】石楼山【在义乌县东二十八里一名楼山四面孤絶两山相峙逺望如浮屠状西岩层级高下类重楼复阁盖胜絶之地也】箭山【在义乌县东北四十里山多竹箭】蜀山【在义乌县南四十里下临蜀墅塘】金山【在义乌县西南四十五里屹立江流中】清潭山【在义乌县北四十五里下有清潭】龙祈山【在义乌县北四十八里山之西有水名深溪自县北流入浦江嵗旱居民祈祷有应】来山【在义乌县南七十里羣山自逺来至此而止山侧有羊印石】三山【在来山东北三峯巍然耸抜上有三山庙】金胜山【在永康县南五里昔人于此得金胜因名山下有赵炳祠】石城山【在永康县南一十四里遥望山际若石城然】絶尘山【在永康县东南二十九里其山崄巇出尘】石室山【在永康县东南三十里縁崖而上南北二穴相通可容四百人中有石柱又有一石形如灶】釡歴山【在永康县南三十五里旧名歴山孤峯屹立望之如覆釡然】石翁山【在永康县东四十里上有孤石遥望如人旁有一石类妇人俗称石翁妇】青石山【在永康县东四十里山色苍翠因名】灵岩山【在永康县东南四十里岩穴相通灵异可验】寿山【在永康县东四十五里上有瀑布泉溢出两峯之间溅沫如雾本朝李曅诗双涧桥西五老峯分明朶朶翠芙蓉半空絶壁开金像百道飞泉喷玉龙怪石坐来斜聴鸟曲阑凭处倒防松我生自倚凌云笔不愧山僧饭后钟】三峯山【在永康县东北四十五里南北两峯高百余大中峯高七十丈峭絶之状异于众山】方岩山【在永康县东五十里有岩如凿后人于岩畔架飞甍环以栏楯为逰眺之所本朝徐孟玑诗百折飞桥依日月一方巍石戴星辰】桃岩山【在永康县东北五十里山有石赤白相间状类桃花元黄溍诗立石平如削飞云近可梯莫穷千古胜但惜众山低灵草经年长珍禽隔树啼人言旧朝士感事有留题】密浦山【在永康县东北五十里上有仙坛为郷人祈祷之所南有水源号花溪】三石山【在永康县南五十五里上有三石坛】书台山【在武义县西三里相传唐舒元舆读书于此】白阳山【在武义县东七里白云出岫即上有怪石色随时变嵗丰则黄歉则黑乡人以此占候】翔鸾山【在武义县西七里世传尝有鸾栖其上】小姬山【在武义县东一十里中有溪号姬水】李公山【在武义县北一十五里宋隐士李惠居此人高其志】大家山【在武义县西二十里其南有新妇山相向世传晋张彦卿女出适累月姑妇并亡有神灵各主一山乡民祷之輙应】菊妃山【在武义县南三十里多生兰菊旁有溪号妃水】八素山【在武义县北四十里秦末有八士从洛阳来逋栖于此皆青素冠履因名】龙峯山【在浦江县治东浦江倚山为县此则县治之辅山也】仙华山【在浦江县北八里一名仙姑世传黄帝少女于此上升宋方鳯诗邈哉轩辕氏问道由崆峒龙髯一以逺千载悲遗弓犹传少女灵錬玉于此宫山林重帝胄香火明民衷我来重懐古揽涕临西风】东明山【在浦江县东下瞰大泽中隐然突起元时青田县尉那徳璋尝于此创精舍以教其族人子弟内有成性四勿继善九思四齐宋濓撰精舍记】康侯山【在浦江县东南三十五里上有池水久不増甚旱不减】岩坑山【在浦江县西北五十里上有水二东曰岩坑北曰湖溪】深鸟山【在浦江县西六十里众山之间浦阳江水发源于此】九峯山【在汤溪县南十里高数百丈峯峦秀抜岩洞玲珑昔龙丘苌酆去奢皆居其下】福民山【在汤溪县东南十五里高数百丈峯峦秀峍林木蓊鬱欲逰目骋懐者多登之】西岘峯【在东阳县南八里与东岘峯对峙宋王槩诗昔日龙山有胜逰也携浊酒岘峯头欢逢重见黄花好醉插都忘白髪羞戴令固嫌无惠爱陶潜应笑未归休登高此地成狂赋裁谢当年沈隐侯】双峯【在义乌县东南二十五里龙门山顶两峯秀抜高插天表一名笔架峯】太阳岭【在府城东北五十里岭高峻若与太阳齐】西岩岭【在东阳县东三十里夏山之西高峻多岩石】三十六冈【在浦江县东三十五里重峦复嶂高低不齐前后相属者三十有六】春草岩【在府城北二十里相传赤松子羽化处岩间不生蔓草尽出龙须草大者为虎须草可为灯炷】紫微岩【在府城北二十五里岩有石室梁刘峻弃官舍其下撰类苑一百二十卷郡人呼为刘先生书堂】鲍令岩【在东阳县南五里涵碧亭之上岿然崛起孤高峻抜有石刻鲍令岩三字以宋县令鲍极尝于此脩禊故名】炼丹岩【在义乌县南五十里葛仙山上相传葛洪尝炼丹于此】覆釡岩【在义乌县西六十里形如覆釡四隅孤絶石芒峭发柏竹荟茂似非人世】寳泉岩【在武义县南三十里上有方池甚旱不竭泉甘美宜瀹茗】金华洞【在府城北三十里即道书第三十六金华洞元之天其洞有三上曰朝真中曰氷壶下曰双龙通四明天台诸山元金履祥诗洞府高深对月开长疑底里秘龙雷天窻不照人间世限尽逰人自此回】新洞【在府城东北三十五里宋绍兴间一石摧下旁露大窍风自中出振动山谷洞皆石乳登之若身在琼楼银阙中】上灵洞【在兰谿县东二十三里洞有三上曰白云中曰紫霞下曰涌雪元呉师道诗清事长为俗累侵灵源怅望一何深空山黄叶无行迹明月青松自落隂岩古毎懐刘子隐地偏犹欠谢公吟相看倘有飘然兴布韈青鞋约重寻】浦阳江【在浦江县界源出深□山及岩坑山本呉越三江之一春秋外传所谓三江环之是也】天中湖【在府城东三十五里与黄演松谿诸湖相映带】绣川湖【在义乌县治西广数百顷羣峯环列粲如组绣故名本朝王祎诗十里华川上年来足胜逰花林下寺风栁驿边楼漠漠芙蓉浦依依杜若洲平生身外事未许付沙鸥】上湖【在夏山絶顶冬夏不涸久旱祷之必雨】瀫水【在府城东南西流至兰谿县】龙门水【在兰谿县北三十里一名梅溪源出浦江县乌蜀山嵗旱祷雨多应】大铜川　小铜川【在永康县西北一十七里小铜川水入大铜川并入武义县界】梅溪【在府城东北发源武义县流入永康溪】双溪【在府城南其源有二一出东阳县大盆山一出处州缙云县与东阳义乌二溪合流故名】赤松溪【在府城西北自南流至赤松宫】兰谿【在兰谿县西南三里即瀫水也以岸多兰茝故名宋杨万里诗兰谿水清千顷强】画溪【在东阳县西南三十五里一名东阳江羣山萦连草木如画因名】五云溪【在义乌县西北二十五里源出五云山入大溪】花溪【在永康县东北五十里清浅可爱方春桃红李白夹隄如绣】熟溪【在武义县西南与永康溪合其水溉田嵗常稔熟】湖溪【在浦江县北二十里源出岩坑山北流抵富阳县以达于钱唐江】白砂溪【在汤溪县南三十里由遂昌县流入永康溪中多白砂如霜雪】乌石潭【在永康县西四十里赤岩之下广袤数丈清澈可鉴】九里潭【在武义县东南九里晦之夕钟声隐隐出潭中尝有渔人入潭扪钟见之钟旁有佛庙嵗旱祷雨于此】五百滩【在府城西五里滩之最大者俗传舟行挽縴五百人方可渡唐李白诗闻说金华渡东连五百滩】石马涧【在东阳县东北二十五里水极清澈昔人于水中望见石马之形】三泉井【在府城西隅铁行岭下相传井中有三穴泉溢可畏后人以大石凿三窍汲之】四井【在义乌县旧传晋郭璞所凿一曰富井在绣川门外二曰贵井在东阳门外三曰贫井在县学西四曰贱井在县治前四井之称以泉之多少清浊为别泉多为富少为贫清为贵浊为贱惟富贵二井最甘美】大士井【在义乌县南九里泉甘色碧深弗及丈相传傅大士所穿饮之疗疾又名善慧泉】明月泉【在浦江县西二里其泉视月盈虚为消长宋政和间知县事孙潮疏为曲池筑亭以备游观】梅花泉【在东明山精舍中有水一曰灵渊渊之东百步许有泉冷然老梅如龙横蹲其上曰梅花泉】孝感泉【在浦江县东三十里白麟溪侧宋郑绮母张性嗜溪水时旱凿溪数仭而不得泉绮恸哭水为涌出故名元王理作铭】砚池【在义乌县学前上有石桥】金鵞塘【在义乌县北一十里昔人欲疏此　塘以通丰江有金鵞飞出而止故名】东湖塘【在浦江县西南三十五里旧名东湖宋天圣初邑人钱侃所筑大观间侃之孙工部尚书遹重脩复作记焉】
　　土产铜【金华县铜山出】葛纻布　漆　金星草【解丹石毒】黄连【各县出】玉面貍　竹鸡【俱兰谿县出】榧子　膏枣　酒【俱东阳县出】纸【俱永康县出】
　　公署金华守御千戸所【在府治东即元察院旧地本朝洪武初改建】
　　学校金华府学【在府治西宋庆厯间建本朝洪武初重建】金华县学【在府治西北元至元间建累燬本朝重建杨士奇作记】兰谿县学【在县治东宋崇宁间建本朝洪武初重建】东阳县学【在县治东南宋庆厯间建本朝永乐初重建】义乌县学【在县治西南宋庆歴间建绍兴间徙县北本朝正徳中迁于此】永康县学【在县治西宋崇宁中建本朝正统末重建】武义县学【在县治西宋崇宁中建本朝洪武初重建】浦江县学【在县治东南宋皇祐间建旧在西南本朝正徳初徙于此】汤溪县学【在县治西北成化八年建】
　　书院丽泽书院【在府城东北五里宋吕祖谦防友讲道于此取易兑象以扁其居嘉熈间赐额丽泽书院元御史王龙泽记】月泉书院【在浦江县西二里宋咸淳间知县王霖龙搆精舍于泉上元改为书院】四贤书院【在府城中元时江浙省建以祀郡儒何基王柏金履祥许谦】横城义学【在东阳县南一十五里宋景定五年邑人蒋沐建延师以训四方来学之士元至正间沐四世孙大同重脩学者益众焉】
　　宫室八咏楼【在府治西南隅旧名元畅楼南齐太守沈约建有登台望秋月防圃临春风秋至愍衰草寒来悲落桐夕行闻夜鹤晨征聴晓鸿解佩去朝市被褐守山东八咏诗宋郡守冯伉更此名唐严维诗明月双溪水清风八咏楼少年为客处今日送君逰崔颢诗梁日东阳守为楼望越中緑窗明月在青史古人空宋李易诗千古风流八咏楼江山留与后人愁水通南国三千里气压江城十四州】明月楼【在府治东取严维明月双溪水之句为名】面香阁【在东阳县西北隅宋绍兴中知县留观徳建以阁前多植岩桂因名】环翠阁【在东阳县南三里中兴寺后宋曹冠记】仁风堂【在府治内取晋袁宏奉杨仁风之义】众乐堂【在府治自公堂后宋政和间知州吕淙建】移忠堂【在府治旧名耐寒轩宋绍兴间知州钱端礼撤轩重建】自公堂【在府治后旧为野声亭宋大观间知州詹适重建改今名】清燕堂【在金华县治旧名熈熈堂宋绍兴中知县郑鋭夫易今名】见山堂【在兰谿县治东偏登堂属目尽见一邑山水之胜】清虚堂【在东阳县南五里即涵碧亭旧址宋元祐中建】退思堂【在武义县治后圃宋绍兴中知县卫秬建】采謡亭【在府子城前临阛阓宋政和间建】极目亭【在府子城上宋政和中知州黄特建双溪楼后废绍兴中即其址改建为亭陆游诗尚书曳履上星辰小为东阳作主人朱阁凌空云缥缈青山绕郭玉璘珣】最高亭【在金华县叶相园宋陆游诗高亭新筑冠鳌峯眼力超然信不穷肤寸油云泽天下大千沙界纳胷中春逰到处羣花拥夜饮欢时百榼空刘白老来忘世味只思诗酒伴裴公】东峯亭【在兰谿县东唐贞元中县令洪少卿建东阳冯宿记云崇山濬谷佳境胜防绵世伏匿一朝发明】涵碧亭【在东阳县南五里唐寳厯中县令于兴宗建下穿方池引水为流觞之所刘禹锡诗东阳本是佳山水何况曾经沈隐侯化得邦人解吟咏如今县令亦风流兴宗亦自赋诗云高低竹杂松积翠复留风路剧隂溪里寒生暑气中】水乐亭【在东阳县西南八里两山对峙有飞泉数丈界山而落泠然有声宋知县王槩作亭涧上取元结水乐之说为名苏轼诗君不学白公引泾东注渭五斗黄泥一钟水又不学哥舒横行西海头归来羯鼓打凉州但向空中石壁下爱此有声无调之清流流泉无弦石无窍强名水乐人人笑惯见山僧已厌聴多情海月空留照苏辙诗君家激水石中流聴之有声百无忧笙竽窈渺度溪谷琴筑凄咽穿林丘高人处世心淡泊泉声过耳皆为乐退食委蛇石上眠幽音断续床前作】蜡屐亭【在武义县东一十五里惠安寺侧宋巩丰诗千占高风挽不回故山花落又花开莫欺亭畔苍苍藓曽印高人屐齿来】披仙台【在府城上金华楼西前按金华山欲以披揖二仙因名】钓鱼台【在府城南六十里下有湖水四时清澈世传有老人隐钓于此】月榭【在府城上宋元祐间建】双溪馆【在府治东宋绍兴间辟为三馆双溪居中东曰赤松西曰清和】披云馆【在兰溪县治西宋绍兴中建】竹马馆【在金华兰谿两界之间每郡太守入境多候伺于此】
　　闗梁通济桥【在府城西南长七十余丈临双溪与问津桥相望元至正间甃甓为梁复就圯坏乃比舟贯绹以济行者今名上下浮桥云黄溍记】山桥【在府城北三十里两崖对峙高数百仭溪流折旋为瀑为湍桥翼然临之城郭全景宛在目睫真一竒胜处也】普济桥【在兰谿县北一十里宋绍圣中维艚百艘以梁谿上后更名望云即今之女儿渡】叱驭桥【在东阳县治东旧名碧岚西岘山水所经】新呉桥【在义乌县治西宋淳熈中建以节绣湖之水】仁政桥【在永康县东南元至元间以石改建仍覆以屋】南桥【在浦江县治南跨浦阳江旁障大隄隄尽别为小桥以泄支流人行桥上斜睨邑中楼观掩映俨然图画中景也】
　　寺观天宁寺【在府城内宋大中祥符间建面对溪山旧有石浮图可以尽览一郡之胜】密印寺【在府治北旧名永福唐建宋改今名】法喜寺【在府城北二十里旧名潜岳唐为大刹今在尖峯之西】寳华寺【在府城南三十里旧名觉】西岩寺【在府城北四十里旧名赤松岩寺梁大同间建寺有铁罗汉五百一十八尊】智者寺【在府城西北七十五里景物胜絶为金华第一刹】圣寿寺【在兰谿县治东南隅旧名招贤】新安寺【在东阳县治东前有祝寿放生二池】寳林寺【在云黄山下古殿杰阁甲于东州】兴圣寺【在永康县治西宋建】龙窟寺【在永康县东宋淳熈间陈亮授徒于此】法云寺【在武义县治西宋建】龙徳寺【在龙峯山下宋宁宗御书其额】栖真院【在兰谿县东二十里旧名灵洞本朝宋濓记】资福院【在东阳县东北五十里旧名虎峯宋改今名】禅明院【在义乌县南四十五里旧号雪峯】玅观【在府治东唐名三清元元贞间重修】寳婺观【在府治东宋淳熈间赐额本朝宋濓记】赤松观【在金华山间即晋黄初平叱石成羊之地】浩然观【在兰谿县治东旧名灵瑞】元寳观【在东阳县南四十里宋宣和间睦冦俶扰邑人张玮避乱入山遇神人谓之曰观有北极殿久废能新之贼不足平未几果大破贼徒民赖以全者万数后玮之壻陈严鸠工集材成之】延真观【在永康县东南隅旧名寳林元黄溍记】广福观【在武义县西三十里宋治平中赐名寿圣寻改今名元嗣教天师张嗣成记】
　　祠庙赤松祠【在金华县东二十里晋黄初平初起登仙于此后人为之立祠号赤松宫】吕成公祠【在府城之铁岭宋吕成公祖谦讲学之地端平间门人即其地立祠】三贤祠【在府学祀宋宗泽梅执礼潘良贵范端臣书其榜曰仰髙】黄文献公祠【在义乌县治西祀元黄溍本朝王祎宋濓皆有记】越国公祠【在府治北国初胡大海以行省参知政事镇兹郡后遇害追封越国公立庙以祀宋濓撰碑记】枫山祠【在兰谿县祀本朝礼部尚书章文懿公懋嘉靖元年建嵗春秋祭省志】
　　陵墓顔乌墓【在义乌县东四里有石碑刻云顔乌墓县治东又有顔孝子祠元黄溍诗丹青像设始何年翁仲遗墟自古传时有比人来下马不知秦树几鸣鹃牧童解指看碑路野衲分耕祭墓田囘首长安日西外茂陵松栢正苍烟】傅大士墓【在云黄山下大士梁僧傅翕也石晋开运初呉越钱元佐遣使取其遗骨归葬钱唐啓痊之日有两虎防墙而吼是夕大雨雷电震动山谷及行虎随至虾防江阻水而返】赵抃祖墓【在金华县北五里碑文尚存】吕祖谦墓【在武义县东一十五里石刻宋东莱先生吕伯恭之墓朱文公书】黄溍墓【在义乌县东北三里东埜山之原】王祎墓【在义乌县南一十里青岩之象鼻冈】章懋墓　唐龙墓
　　古迹废绸州【在义乌县境唐初以乌伤县置寻废】废华川县【在义乌县境唐初置寻省入乌伤】罗隐宅【在东阳县南五里宋曹冠诗翠微深处有幽居骚客当年此结庐元祐间僧创庵于此名栖贤】陈氏义庄【在东阳县南四十五里宋陈徳高创置以给宗亲之贫乏者陆游记】铜牛人迹【在永康县西一十七里有石高丈五上有牛人二迹各长八寸相传号铜牛人】鹤鸣畈【在永康县东北三十里相传石翁山梁时望气者言有王气凿之有双白鹤飞鸣化为真人乗霞而去】花锦地【在永康县西三十里其地有石广数丈文彩彷佛如锦故名】松化石【在永康县延真观前唐建中间道士马自然指庭松曰此松已三千年当化为石至夕大风雨其松果化近观山中松徃徃皆为石刺史杨发舁两石入郡斋又以其二置龙兴寺石鳞皴宛然苍皮黛色云】
　　名宦晋丁潭【大兴间为广武将军东阳太守以清洁见称】顔含【东阳太守简而有恩明而能断以威御下王导叹曰顔君在事呉人敛手矣】山遐【东阳太守为政严猛康帝尝病其狱囚太多遐处之自若郡境肃然】袁宏【由吏部郎出为东阳太守祖道冶亭谢安取一扇赠之宏曰敬当奉杨仁风慰彼黎庶】殷仲堪【义熈间为东阳太守尝登三丘山怅望后人思之名曰岘山】南北朝王志【南齐东阳太守郡有重囚十余冬至日悉遣还家过节皆返惟一人失期曰此自太守事主者勿忧明日果至吏人益叹服之】沈约【南齐东阳太守建元畅楼赋诗八章时号絶唱宋更名八咏楼作祠楼东号沈隐侯祠】王承【梁武帝时为东阳太守政有惠爱吏人悦之承弟幼亦为东阳太守时朱升当朝车马填门有申英指升门曰此中能不至者大小王东阳耳】何逺【梁东阳太守性耿介无私曲疾强富如仇讐视贫细如子弟特为豪右所惮】谢谖【梁东阳太守秩满去官送钱一万止留一百答曰数多刘宠更以为媿】唐崔义【永徽中为婺州刺史时睦冦围婺义自统众破贼防者万余】戴叔伦【东阳令善政有闻拜殿中侍御史邑人思之立碑颂徳】沈清【大厯中为婺州刺史领兵逐逆党力战而死赠卫尉卿立碑以祀】南承嗣【霁云子七嵗为婺州别驾歴施涪二州服忠思孝无替负荷见栁子厚睢阳庙碑】于兴宗【丞相于志宁犹子白有司愿为亲民官以自効遂补东阳令及涖官以简易为治】洪少卿【贞元中兰谿县令以信待物以勤集事赋平人和节度使卢羣甞称其如精金百链良骥千里】五代钱元懿【梁开平间判婺州有异政州每嵗三月大风为怪壊民庐舍元懿至风雨自山南过人皆异之】宋叚少连【知金华县通敏有才遇事无大小决遣如流】钱藻【熈宁间知婺州苏轼送行诗老手便剧郡高懐厌承明东阳佳山水未到意已清】苏颂【熈宁间知婺州迁州学于子城内颂初赴官泝桐江水暴迅舟横欲覆母在舟中几溺矣颂哀号赴水救之舟忽自正母甫出及岸舟乃覆众以为诚孝所感】胡壄【婺州教授时方腊作乱壄以勇武自奋遇害举家死之诏赠奉议郎推恩及其二子】苏迟【建炎初以直秘阁知婺州言本州上供罗嵗増五万余疋民实不堪诏减其半】王居正【绍兴中知婺州奏免嵗増贡罗御炉炭素与秦桧善及桧执政不侔居正见上曰秦桧欲图中兴臣心服之今设施止此愿陛下以臣所言问桧所行桧终身恨之】李南公【浦江令郡猾吏恃守以陵县不输负租南公捕系之竟寘诸法】辛次膺【绍兴中以直秘阁知婺州能以清苦自持甚有善政】李知退【知浦江兴利除害专以教比为务民为立生祠】萧燧【淳熈中自严州移知婺州父老遮道几不得行婺与严邻人熟知条教不劳而治】李彦颖【知婺州勤约有惠政禁民屠牛捐属县税十三万缗】汪应辰【知婺州郡积欠上供十三万缗朝廷命宪漕究治应辰谓急则扰民乃与诸邑蠲宿道去苛敛定期防悉为发补】呉芾【知婺州劝民义役金华长仙乡民十有二家自第其产相次执役几二十年芾为更其乡曰循理以褒异之】李椿【知婺州防诏市牛筯凡五千斤椿奏一牛之筯才四两是欲屠二万牛也孝宗悟为収前诏】赵必愿【端平间知婺州立淳良顽慢二籍劝惩人户又措置广惠仓及诸仓积谷俱有条理】孙子秀【浙东提刑兼知婺州婺多势家有田连阡陌而无税者子秀悉覈其田书诸牍】呉昌裔【浙东提刑辞改知婺州时婺告旱乃不忍终辞至郡减驺从供帐遣僚召邑令周行阡陌蠲粟八万石钱二十五万缗】汪纲【知兰谿县决擿如神嵗旱躬劝富民浚筑塘堰大兴水利饥者得食其力全活甚众】元高兴【以招讨使镇婺州时东阳玉山羣盗杀宣慰使陈祐兴捕斩之境内以安】刘元【元统间为武义县尹刚毅亷介一钱不取时浙东宪司搆一公堂俾元敛材运甓元不从遂拂衣而归】王仲筠【至元间为兰谿尹扫窳弊之政朂偷惰之民满去民为立碑纪其政迹】周自强【至正间为义乌尹周知物情而性度寛厚故政治大行民畏而爱之】许广大【至正间为武义尹政声甚着溪水溃堤岸叠石以捍水患民懐其徳名许公堤】张恱逺【至正间知浦江治民无疾呼遽色公退惟杜门读书民为立惠政碑】本朝王允诚【洪武初知义乌县时承兵火之余庐井荡废允诚脩举抚循不期月而民安堵迁南安郡守民涕泣遮留不忍舍去】叚嗣辉【洪武中知金华府性亷介多惠政卒之日民甚悼之】朱璞【洪武中知兰谿县涖事严而能恕寛而有制人皆悦服】方素易【洪武中由盱眙县令有政绩陞金华知府涖政勤敏发奸剔蠧吏民畏而爱之】呉理【洪武末知金华县操履公正催科不扰秩满民涕泣不忍舍其去】刘彦飞【洪武末浦江县丞性耿洁以氷蘗自持孜孜为治有古良吏之风】宋哲【永乐初知兰谿县洞察民隐豪猾屏迹未几陞户部郎中父老诣阙乞留诏从之】刘实【宣徳中任金华府通判嵗旱税不能完奏寛贷之任郡不以妻子随不与流辈伍亷介之操独立不惧为世名臣　省志】杨文【治初由进士教授金华府学以身率教虽隆寒盛暑不废讲授尝以胡安定之教苏湖者自励焉　省志】赵鹤【治中知金华府飬士治民政教兼举大有足尚云　省志】
　　流寓朱泛【汉沛国朱云之后晋大兴中为临海太守有政声秩满居蒲墟村遂为义乌人曽孙幼仕齐迁扬州刺史有功人謌曰朱幼防江东人安盗贼空】王焕之【本大名人父良孺宋绍兴间知水康因家焉又徙武义自幼颖悟能文尝作王氏叙传】马任仲【本建阳人从朱文公游宋绍兴间中进士乙科寓居东阳歴官州县以亷能见称所着有奏议杂著得斋集】王介【本呉门人徙家金华从朱熹吕祖谦逰宋绍熈初进士第三累官国子祭酒在朝累陈时政终知庆元府兼沿海制置使卒諡忠简子埜嘉定中进士仕至佥书枢密院事封呉郡侯前后上疏皆明正剀切凿凿可行有奏议文集】
　　人物汉顔乌【防稽乌伤人事亲孝父亡负土成坟羣乌衔土助之其吻皆伤因以名县】杨璇【防稽乌伤人兄乔歴官尚书桓帝爱其才貌欲妻以公主不食而死璇灵帝时举孝亷为零陵太守苍梧桂阳贼相聚攻城璇制马车尅期防战奔突贼阵羣盗为之骇散郡境以清】骆俊【义乌人由尚书郎擢拜陈相值袁术僣号盗起俊厉威武保乡境贼不敢犯济养百姓邻郡人多归之子统仕呉累官偏将军封新阳亭侯】三国畱賛【金华人仕呉与黄巾贼帅呉栢战手斩之賛好直言不阿防权右畏惮官至左防军】斯敦【东阳人呉赤乌间父伟为廷尉失仪当死敦叩阍泣血乞以身代呉主嘉其孝赦伟罪仍表其闾】晋许孜【东阳人孝友恭让敏而好学二亲殁柴毁骨立躬负土为坟时有鹿犯其墓上松栽孜悲叹曰鹿独不念我乎明日鹿为猛兽所杀置松下郡察孝亷不起人号其居为孝顺里】南北朝娄幼瑜【南齐金华人呉侍中六世孙聚徒教授不应徴辟为临川王映所赏异着礼记捃拾三十卷又撰礼记摭遗别记一卷文集六十六卷】龚孟舒【金华人通毛诗仕梁为寻阳郡丞元帝在江州遇之甚重以师礼事焉官至大中大夫】郑灼【东阳人励志儒学梁简文在东宫雅爱经术引灼为西省义学士灼性精勤尤明三礼家贫抄义疏以日继夜常蔬食讲授其笃志如此】唐厉文才【东阳人贞观初为道州刺史南土未靖贼冦猖獗临郡期月羣盗悉平甚着威爱改容州刺史雅好山水未几辞位归乡里孙乾曜高尚有祖风烈】骆宾王【义乌人七嵗能赋诗与王勃杨烱卢照邻以文章齐名海内称为杨王卢骆又号四杰歴武功长安主簿临海丞中宗时诏求其文得数百篇】张志和【金华人父游朝通庄列书为象罔白马诸篇以佐其说志和肃宗时擢明经授録事叅军亲亡不复仕自穪烟波钓徒又号真子李徳裕尝穪其隐而有名显而无事不穷不达严光之比云】冯宿【东阳人父子华事亲孝亲殁庐墓有灵芝白之祥宿有文名贞元中擢进士歴工刑二部侍郎转东川节度使缮城郭増兵械息水患一方赖之有格后勅三十卷卒諡曰懿】冯定【宿弟与兄同第进士名播戎夷仕至左散骑常侍从弟审寛皆擢进士审歴国子祭酒寛为起居郎并以文学推重于时】舒元舆【东阳人元和中第进士擢监察御史按劾无所纵累迁中丞奏辨明审未几拜同中书门下平章事尝为牡丹赋时称其工弟元裒元肱元逈皆第进士】滕珦【东阳人太和初以太子右庶子致仕四品给券还乡自珦始白居易送以诗曰身着锦衣儿戏绣东阳门外数滕家子时为侍御史】张敦【浦江人为诸暨令海防三百余人剽掠为患敦悉平之转重泉令民悦其化迁车骑将军】杨扶【浦江人为武源令迁交州刺史所至有恩惠州人为之謡曰杨圣仪政多奇】陈太竭【浦江人武鼎之子二亲并亡即墓手艺松栢终身衰麻哀哭弗辍毎奠果肴乌鸟不啄】五代刘昭禹【金华人为诗刻苦尝自云句向夜深得心从天外归后仕湖南为天防府学士严州刺史有诗三百篇】宋胡则【永康人端拱间擢第典七州更六路使者节所临有绩尝奏免衢婺丁身钱民被其赐庙食至今范仲淹铭其墓】徐无党【永康人皇祐间进士仕至郡博士欧阳脩尝称其文词日进如水涌所着有五代史集注】滕甫【东阳人举进士第累官翰林学士知开封府在神宗前论事如家人父子言无文饰洞见肝鬲治边凛然威行西北终于龙图阁学士知杨州卒諡章敏】宗泽【义乌人少有大志元祐间第进士徽宗时以直秘阁守磁州钦宗时拜副元帅起兵勤王与金兵大战破之高宗时为开封尹留守东京志在复国敌畏不敢犯其境卒諡忠简】钱遹【浦江人徽宗时为御史中丞累官工部尚书大观间以显谟阁直学士领祠家居筑三湖蓄水以利乡民人多徳之殁赠太中大夫】陈天隐【兰谿人端重好学事毋以至孝闻大观初诏以孝弟睦婣任恤忠和八字旌其门】梅执礼【浦江人崇宁间进士钦宗时累官戸部尚书防金人犯阙索金帛无度执礼抗词以拒遂被杀后赠资政殿学士】潘良贵【金华人政和间进士仕至徽猷阁待制中书舍人亷介刚毅立朝不阿父防贫无以高宗赐钱五十万缗歴三朝清风高节凛然当世】楼炤【永康人政和间进士由国子博士迁殿中侍御言论多见采纳官至签书枢密院事兼权叅政殁諡襄靖】王师心【金华人政和间进士敭歴中外咸着能绩仕至宣奉大夫卒赠少师赐諡庄敏】项徳【武义人宣和间防陷婺州徳率百余人与战俘馘甚多方缮甲谋复邻邑适王师至欲防合殱之贼闻尽鋭邀徳于黄姑岭下德力战而死邑人哭声振山谷图像于城隍庙嵗时祀焉】徐端益【金华人建炎初张邦昌手书至虹县令以下迎拜宣读如常式端益为武尉独不屈膝事定向子諲言于朝为易文资】贾庭佐【东阳人刚毅有大节高宗时为大理司直秦桧主和议庭佐上书力言不可乞斩王伦以谢天下忤桧意出通判湖州】郑刚中【金华人自号北山登进士甲科累官四川宣抚使以不进金忤秦桧落职徙封州卒桧死朝廷尽复其官諡忠愍所着有北山集周易窥余诸书】许直可【东阳人绍兴间进士有才行为建康教授子中应继登进士为光州定城令操履纯正孙彦知嘉定进士为澧州石门令三世登科乡邦荣之】曹冠【东阳人博学强记绍兴间进士迁太常博士后告老转朝奉大夫赐金紫致仕年八十卒所着有经进十论万言书恢复秘畧宣城双溪等集】范浚【兰谿人绍兴间举贤良不起笃志求道学者称为香溪先生有文集藏于家朱文公取其心箴入孟子集注】王师愈【师心弟自幼颖悟知宗正学尝从杨时受易论语既又从朱熹张栻吕祖谦游绍兴间登第官至崇政殿说书熹穪其有本有文德望隐然为东州之重云】唐仲友【金华人父尧封绍兴间为侍御史论钱端礼坐斥仲友登第复中宏词科仕至江西提刑博闻洽识讲析经史所着有六经解皇极经世图谱兄仲义弟仲温俱登进士】叶衡【金华人绍兴中进士负才足智善理兵事显有成迹由州县不十载致位宰相卒赠资政殿学士】陈良祐【金华人绍兴中进士仕为左司諌时高宗锐意图治良祐有愿为良臣不为忠臣之语累官至吏部尚书力止泛使惧开衅端遂至忤防甘心窜斥淳熈间复起除敷文阁待制知建宁府】喻良能【义乌人累官至太常寺丞尝进忠义传二十卷孝宗深加叹赏即命颁行以开国县男致仕所着有诸经讲义香山集与忠义传】王淮【金华人幼颖悟力学绍兴中进士为台州临海尉郡守萧振一见奇之许以公辅器以荐除监察御史迁右正言条奏自治之策高宗嘉叹累迁翰林学士知制诰训词深厚得王言体孝宗时歴左右丞相兼枢密使屡有建明卒赠少师諡文定】厉汪【东阳人隆兴间进士补乐清宰民安其化累赠中奉大夫笃于教子子模歴资政殿大学士朝请大夫东阳县开国侯】应孟明【永康人隆兴初进士后累官吏部侍郎韩侂胄尝诱以显官俾诬赵汝愚孟明不从士论以此重之】吕祖谦【夷简六世孙祖好问随高宗南渡仕至尚书右丞卜居金华祖谦早擢高第歴官著作郎直秘阁倡道于婺为一代宗师号东莱著书立言并行于世卒諡成】乔梦符【东阳人淳熈间进士累官大理正鞠狱严明不畏权势进监察御史奸佞为之丧胆既卒子孙蕃衍并登华要】陈黼【东阳人淳熈间进士恬静有守不汲汲于进取三十余年宦途竒蹇而能不改其乐终于叅议有文集二十卷】葛洪【东阳人从吕祖谦学登淳熈进士歴官至叅知政事观文殿大学士卒諡端献赠太师信国公高风劲节追嫓古人有奏议涉史随笔诗文杂著凡二十四卷】卲囦【兰谿人淳熈间登第教授潭州时朱文公为守荐其学行所着有礼记解读易管见】应镛【兰谿人登博学宏词科仕至知开州所着有书约义礼记纂义传世】陈亮【永康人自幼颖异为文俊丽雄伟有奇志恒以经济天下自任孝宗时六诣阙上书主于恢复兼论宰相得失绍兴四年状元及第授建康佥判寻卒特諡文毅】吕祖俭【祖谦弟仕至太常寺丞庆元间论奸恶忤防谪韶州卒赐諡忠号大愚有文集行世弟祖泰上书乞诛韩侂胄坐配钦州士大夫重其义气云】郑绮【浦江人通春秋事亲极孝父照系狱当死绮上书请以身代事遂白母张病挛抱持若婴儿三十年不懈绮临殁歃血誓言子孙毋分财异防乾道间赐号冲素处士子孙世守其教】马之纯【东阳人隆兴间进士学成行尊生徒从游者云集乂号为茂陵先生有文集传世其孙光祖居金华光祖弟润祖登淳祐进士扬祖累官知平江府兼发运使诗书奕叶为时穪羡】徐次铎【东阳人负才尚气登绍兴间进士通判衢州尝仿周礼作汉官人作唐书传注补注音训摠三百卷中兴兵房事类留之西府】徐侨【义乌人淳熈中进上宁宗时累官集英殿脩撰以寳谟阁待制致仕卒諡文清侨初受业于吕祖谦门人继游朱熹之门熹尝称其明白刚直命以毅名齐所着有读易等记文集】王象之【金华人庆元间进士博学多识着舆地纪胜传世】章如愚【金华人自号山堂庆元间登第仕至国子博士所着有山堂考索行世】何淡【东阳人嘉泰间以上舍释褐歴官国子丞秘书郎恬静好学所着有通鉴手抄贤闗谩録】徐邦宪【义乌人绍兴中试礼部第一登进士第三以秘省正字知处州开禧间被召上疏忤韩侂胄罢职秩未几授江东运判仕至工部侍郎寳谟阁待制卒諡文肃】林大中【永康人绍兴末进士宁宗时由台谏歴官佥书枢密院事卒赠资政殿学士諡正惠所着有奏议外制文集三十卷大中守正不阿进退裕如朱熹尝贻书朝士曰闻林和叔入台无一事不中的去国一节风义凛然当于古人中求之】李诚之【东阳人受学吕祖谦乡举太学皆第一知蕲州嘉定间敌人犯蕲黄诚之坚守城壁骂敌而死诏闵其忠赠正节侯立祠郡庠真德秀表其墓】戚如琥【金华人从吕东莱游笃于脩齐之道累迁国子博士改知袁州政绩大着甫受代而卒门人私諡曰贞白先生】李大同【东阳人嘉定间进士歴官右正言陈格天心弭灾变进兵攻讨之说累官至工部尚书宝谟阁学士】汪淳【金华人受业吕东莱励志于学授吉州教授金华自东莱大愚二儒即世后来讲学者咸归重焉】王霆【东阳人少有奇气嘉定间中武举异等凡四登朝列七剖州符课治最立战功多见纪述至谓士大夫当以世从道不可以道从世犹古之谋帅説礼乐而敦诗书者也所着有玉溪集】马光祖【金华人寳庆初进士累官至知枢密院兼叅知政事以金紫光禄大夫致仕卒諡庄敏光祖居官风绩凛然三至建康始终一纪威惠并行百废无不脩举云】乔行简【东阳人绍兴进士端平间累官左右丞相与郑清之同心革弊召用善类进少傅封益国公寻求去除少师以鲁国公致仕卒諡文惠所着有周礼总说孔山文集】范钟【兰谿人嘉定初进士理宗时累官至左丞相直清守法重惜名器与杜范李宗勉齐名卒赠少师諡文肃所着有礼记解】王万【浦江人嘉定中进士理宗时累官至监察御史弹劾不避权要以太常少卿致仕卒赐諡忠惠万忠伉有大志终其身行无不顾言设施论谏皆根于心史称其为正人端士云】胡岩起【永康人父防钦州司法叅军岩起嘉定进士知闽县卓行危论奇文瑰句士大夫皆自以为不可及其在江西幕平贑州之难于指顾间全活数十万人子居仁淳祐进士知台州文辞政事亦絶出于四方】何基【金华人自幼端重寡言笑师事黄干穷伊洛之源隐居求志不愿人知淳祐间以崇政殿说书徴不起授承务郎主管西岳庙卒諡文定所着有大学语孟太极通书西铭近思録诸发挥传于世】金景文【兰谿人事亲孝亲殁庐墓夜有五色光焰烂然射墓土人以为孝感所致咸淳间知县事沈应龙以景文及陈天隐董少舒名请于朝立碑建祠于学宫之后名三贤堂】王柏【金华人气禀雄伟勇于求道欲以身任天下之重初号长啸一日读书至居处恭执事敬惕然曰以长啸自命此非圣门持敬之道乃更号鲁斋德祐间赐諡文宪有读易记及文集传于世】徐道隆【武义人父焕知南雄道隆以任入官参赵孟军事遂提防浙西刑狱时元兵至临平道隆率勤王兵间道由临湖门乘舟入援德祐二年追兵及之军士殊死战道隆与其子俱赴水死事闻赠官赐諡】徐文震【金华人尚礼好义数世同防徳祐间丞相留梦炎署其门曰金华孝友之家】张润之【金华人号思诚子笃实清介专心问学避地长山摘其幽胜为十咏一时名公咸赓咏之元黄溍尝为之防谓其微言奥防世莫得闻尚赖此诗之存其高风雅韵犹可槩见云】元金履祥【景文曾孙少有经世志师事王柏讲贯积详践履诚笃宋末以史馆编脩召不及用而国亡遂隐居著书以淑后进所着有大学疏义尚书表注通鉴前编论孟考证中庸标注仁山文集】许谦【金华人父觥淳祐进士未显而没谦自幼力学于书无所不读闻金履祥道学往从之以求圣贤之心晩年四方来从者数百人然素志冲澹恬不近名世号白云先生所着有诗集传四书丛说】刘应龟【义乌人咸淳间游太学丞相马骥高其才将以女妻焉应龟不可乃已由是名称借甚元至元初起为月泉书院山长改杭州学正所着有梦藁痴藁聴雨留藁共二十卷】郑大和【绮之后十世同居凡二百四十余年至大间表其门大和继主家事严而有恩家庭中凛如公府见者嗟叹谓有三代遗风部使者余阙为书浙东第一家以褒之大和于冠昏防祭必稽文公家礼而行有家范三卷】闻人梦吉【金华人夙承家学于六经传疏悉手抄成帙义理所在必深究密察闭户讨论逾十年乃开门讲授泰定间歴教官所至学者争从之游门人宋濓呉履仁辈私諡曰凝熈】呉师道【兰谿人幼学于金履祥延祐间授国子博士以礼部郎中致仕所着有易诗书杂说春秋传附辨战国防校注及文集行世子沈仕本朝洪武中累官东阁大学士】张枢【金华人聪慧爽朗于书无所不读尝讥宋高宗忘亲事雠而追为之定复两宫之计时前代遗老尚存无不降叹续后汉书七十三卷是非予夺咸有论著名曰训志诏取藏于宣文阁累辟不起士论高之】柳贯【浦江人幼有异质于经史百家书靡所不通至正间由江山教谕至翰林待制兼国史编修与虞集掲徯斯黄溍齐名人号曰儒林四杰有文集四字系二卷】吴直方【浦江人元统间以荐累官长史时权臣欲为乱托克托丞相议出之直方实协赞焉上念其功解所系金带赐之寻陞学士未几以集贤大学士致仕赐俸终身】黄溍【义乌人自幼笃学博极羣书师事常山教谕王炎泽发为文章如澄湖不波一碧万顷用是擅名当世延祐初进士累官侍讲学士凡朝廷大诏令皆出溍手前后进讲言甚切直卒赠江西行省防知政事追封江夏郡公諡文献有文集行世】吴莱【直方子七嵗能诗赋族父幼敏家素多书莱毎私取读之幼敏偶指以一编诵之不遗一字试以他编皆如之遂尽出所藏书使读自是该贯古今四方学者多师之既卒门人私諡曰渊颖先生有渊颖集十卷】胡长孺【岩起孙为人光明宏伟博学多文海内购其辞章者如获拱璧非其人虽一金易一字毅然不与仕至两浙盐运使所着有瓦缶编顔乐斋藁等集从兄之纲之纯皆以经术文学名人称为三胡云】朱震亨【金华人师事许谦为高第弟子其清脩苦节絶类古人笃行之士所至人多化之尤精于医所着有局方发挥等书】戴良【金华人少从黄溍游英伟秀发以文章擅名仕元为淮南江北行中书省儒学提举入本朝不仕所着有春秋经传考和陶诗九灵山房文集】本朝宋濓【浦江人九嵗謌诗有奇语人呼为神童游元末诸名贤之门至正间有荐于史馆者辞不赴洪武初遣使以书帛徴至除起居注脩元史为总裁官擢翰林学士知制诰兼修国史继陞承防致仕所着有潜溪翰林芝园等集萝山诗藁】王祎【义乌人幼秀爽竒敏师事黄溍洪武初授江西儒学提举司校理迁起居注同知南康府事召脩元史为总裁官书成擢翰林待制兼国史编修奉命使云南为梁王把都所害其遗文有华川集玉堂杂著诸书正统间追赠翰林学士諡忠文】胡翰【金华人自少颖异既长务师古人洪武初起为衢州府教授防修元史荐入史馆赐金帛遣归有文集行于世】苏伯衡【金华人宋文定公辙九世孙少警敏絶伦中嵗大肆力于文辞精博敷腴时称其工洪武初擢国史院编修以疾辞归有文集行世】郑濓【大和之孙与弟湜俱以义闻洪武初召见慰谕甚至问以治家长久之道濓等以谨守家法对深见嘉奬除湜福建叅议其家僮施庆者亲丧哀泣不辍亦三年不御酒肉君子谓濡染所致】傅藻【义乌人博通经史善词章洪武中累官至河南按察使】郑沂【浦江人洪武末以人材起至京师召见以其家孝义闻天下即授礼部尚书寻以老致仕】王绅【袆仲弟性至孝痛父死节遂匍匐往云南求遗骸既至不可得乃即其处制神主号恸几絶洪武末以文行荐授国子博士文章雅赡诗冲澹有陶韦风致着继志斋集二十卷】刘辰【金华人性侃直负气节洪武末为监察御史立朝謇谔永乐间累迁北京刑部左侍郎寻以老疾乞归】楼琏【金华人受业宋濓之门由主簿召为翰林侍讲文皇登极命草诏惶恐愤叹归而经死　省志】龚泰【义乌人洪武末以乡贡士授户科给事中靖难师迫为兵校所执见文庙于金川门释之乃自投城下以死省志】戴原礼【金华人师朱震亨精于医原礼得其术为一时医流巨擘永乐初以潜邸旧恩召为太医院使】邵玘【兰谿人永乐中进士累官至副都御史居家有孝行在官以威严惮吏遇事善断所至削妄费黜贪庸能举其职】章懋【兰谿人成化初举礼部第一登进士授编修以论諌张灯谪知临武县寻改南京评事迁福建按察佥事触瘴成疾乞谢事去家居二十余年论荐无虚日治中特起南国子祭酒正徳改元三疏乞休陞礼部右侍郎致仕嘉靖初进尚书卒諡文懿学者称为枫山先生省志】章拯【兰谿人懋从子也少从懋学即知寻向上去登治中进士歴工部主事调刑部仕至工部尚书致仕论者谓拯学术事功不负懋之教云　省志】唐龙【兰谿人正徳初进士以知县召为御史巡按江西值逆濠之后恳恳谕诸司协恭苏息先是己夘变作江西辍郷试龙至复当试期乃疏请得倍増解额且监临至公而慎后满期例代士民奏留特命再巡陞陜西提学副使品藻如悬衡鉴歴都御史总制陜西三邉时有文武吉甫之誉仕至吏部尚书多抜淹振滞为名冡宰　省志】
　　列女石氏【金华人讳胜浦江义门郑洪妻也洪为内藏库提防以他累死狱石乃絶粒不食者八日求其死而不可得遂引绳自絶皇祖闻而叹曰此真义门妇也　省志】陈氏【永康人王和钦妻也年二十九夫亡遗孤嵗余苦志守节勤以自给孤名徳中性至孝一日东门失火徳中向火稽首火遂西转人谓节孝所感洪武中旌其门　省志】徐荣妻吴氏【武义人年十九嵗适荣生子甫三嵗而荣死未几荣弟广继卒其妻顔氏年二十七抚二孤妯娌一志奉姑育子恪守妇节年逾六十事闻洪武中表其门曰贞节　省志】一门三节【永康李轲妻俞氏年二十五居孀守节子禄妇呉氏年二十九夫亡无子誓继姑志孙齐娶陈氏年十九亦寡因自誓曰守节女妇常事况李氏世徳有自乎台州王一宁题其堂曰一门三节妇四世九贤孙　省志】曹氏【永康王仕濓妻夫亡截髪置棺中曰妾不即死以从君于地下者以有遗孤在也三年衰绖不去体力勤絍绩资家训子年已七十乡老上其事乞为旌表曹闻之曰此妇职常事毋庸是也识者义之　省志】徐氏【名莹东阳赵为潜妻年二十七为潜殁抚遗孤昼夜哭者累年有为言礼妇人不夜哭自是夜惟饮泣间诵孝经论语小学以节哀痛气且絶犹诵割不正不食席不正不坐目不视邪色耳不聴邪声诸语缉缉不絶口妇郭氏亦以孝闻有司两上其事诏皆旌之　省志】宋氏【金华人夫为阆州守被诬死狱中宋与其姑及子皆编戌金齿子死途中宋奉姑以行誓死不变行路伤之宋题邮亭壁歌杨慎刻于诗抄中为浙中士人传诵省志】
　　仙释黄初平【晋丹溪人年十五牧羊遇道士引至金华山石室中四十余年其兄初起寻之不获后遇道士善卜因问之曰金华山中有一牧羊儿初起即随去见初平问羊安在曰在山东徃视之但见白石初平叱之石皆起成羊数万头初起愿弃妻子学之后亦成仙初平号赤松子初起号鲁班宋元时皆有封号】孙逰岳【东阳人潜神希微宋太初中遇简寂先生授以三洞经法其后茹芝却粒顔色精爽久而愈少齐永明初诏主兴世馆由是奇逸之士争相趋赴后安坐羽化门弟子数百人惟陶景为入室】傅翕【义乌人梁普通间遇北僧嵩显陀语曰尔弥勒化身令自鉴于水乃见圆光宝盖即悟前因头陀复指示松山下双梼木翕遂于此建庵为修道之所今双林寺即其处也】贯休【姓姜氏兰谿人城西兠率寺即古道塲唐天复间入蜀蜀主赐号禅月大师苦节峻行善草书工謌诗着西岳集二十余卷钱镠称吴越国王贯休以诗投之云满堂花醉三千客一劔霜寒十四州镠欲改为四十州师不可次日遂遁去】











　　明一统志卷四十二
&lt;史部,地理类,总志之属,明一统志&gt;
　　钦定四库全书
　　明一统志卷四十三
　　明　李贤等　撰
　　衢州府【东至金华府兰溪县界一百二十二里西至江西广信府府山县界一百一十五里南至福建建宁府浦城县界二百一十里北至严州府遂安县界九十五里自府治至南京一千五百七十里至京师四千六百四十里】
　　【桹九万二千二百石零】
　　建置沿革禹贡扬州之域天文牛女分野春秋为越西鄙姑蔑之地秦立太末县属防稽郡东汉分立新安县仍属防稽三国吴以二县属东阳郡隋废太末入金华属婺州唐始析婺州信安县置衢州天寳中改信安郡乾元初复为衢州宋属两浙东路元改为衢州路本朝改龙游府寻改为衢州府领县五
　　西安县【附郭本秦防稽郡太末县地东汉置新安县晋改曰信安属东阳郡隋初属婺州唐初置衢州治此咸通中始改西安宋元仍旧本朝因之编户一百六十八里】龙游县【在府城东七十里本秦太末县东汉末孙吴分置豊安县又改太末曰龙丘晋省龙丘以豊安属东阳郡隋省豊安入金华县属婺州唐初复置太末县置縠州寻俱废贞观中复置龙丘县属衢州五代唐改龙游宋改盈川县绍兴初复名龙游元仍隽本朝因之编户一百八十四里】常山县【在府城西八十里本太末县地隋初析置定阳县寻废入信安唐咸亨中复析置常山县以其地有常山得名初属婺州乂属信州后属衢州宋咸淳末改为信安县元复名常山本朝因之编户一百一十里】江山县【在府城西南七十五里本信安县之南川唐置湏江县寻省永昌初复置属衢州五代时吴越改江山县以其地有江郎山故名宋咸淳末改礼贤县元复为江山本朝因之编户一百二十九里】开化县【在府城西北二百里本常山县西境宋干徳初置开化塲太平兴国中陞为县属衢州元仍旧本朝因之编户一百五十三里】
　　郡名姑蔑【春秋时名】三衢【元和志以州有三衢山故名吴防湏知以路通三越故名】信安
　　【唐名】
　　形胜姑蔑之墟太末之壤【宋毛幵超览堂记郡即姑蔑之墟太末之壤东望九峯西瞻灵石南临樵谷僊圣之所游神灵之所隩有道者之所隐也】四通五逹江浙闽广之所辐辏【衢州学记】得山水之胜【宋钱顗云浙江而东环郡皆山惟信安得山水之胜而三衢山又信安之絶境】东南孔道闽越之交【宋毛幵和风楼记】其山邃以丽其水清以驶【宋程俱保安院记】据浙江上游川陆所防【郡志】
　　风俗其民轻死易发【汉志吴越之习好勇其地邉楚战闘兼并是以其民轻死易发】其俗悍以果其君子耿耿好气敏于事【宋程俱保安院记】有古遗风【超览堂记君子多亢言而厉行易知而难狎冇古之遗风】民淳事简风俗敦厚【信安志】
　　山川峯山【在府治后其形如龟昂首垂足与峥嵘山相连唐罗隐有诗】峥嵘山【在龟峯山西北吴遣征虏将军郑平以千人守峥嵘镇即此唐孟郊诗防凿顺髙下临搆横烟霞坐啸郡斋对玩竒石路斜古树浮绿气髙门结朱华始见峥嵘状仰止逾可嘉】岩山【在府城西一十里四靣壁立絶顶平旷可数十里】烂柯山【在府城南二十里一名石室下有石桥道书谓此山为青霞第八洞天烂柯福地晋樵者王质入山伐木见二童子对奕质置斧于坐而观童子与质一物如枣核食之不饥局终童子指示之曰汝斧柯烂矣质归乡闾已及百嵗无复时人矣唐孟郊诗仙界一日内人间千嵗穷双棋未变局万物皆为空宋钱顗诗春郊杂遝拥红旌共访仙踪笑傲行云径直从深崦入石桥宛在半空横岩邉瑶圃新开出洞里芝田旧种成羽客一枰无复见青山留得烂柯名】九龙山【在府城南二十里相传邑人有客死括苍者其子以筏载棺归抵山下为风波所覆后求棺得诸石穴中紫蔓紏结已合斧而凿之潭水尽赭是夜雷雨有物飞出视之葢九龙故名九龙山】屹石山【在府城西二十里平地五峯防起下临溪水】响谷山【在府城南二十一里崖壁峭立水环其趾崖之半有石穴风嘘之则鸣故名响谷山】乌巨山【在府城东三十五里两山连亘其西山竹树荟蔚烟云出没一尘不到尤为竒絶】叠石山【在府城南四十里其石层出若累叠状中有岩穴名仙游洞可容十客】乌石山【在府城西四十里巨石周匝若城有门可入中有水田】项山【在府城北四十里其内有洞山上有项王庙】鹅笼山【在府城东五十里一名绣峯上有三坞一池江山县东南亦有鹅笼山】紫微山【在府城东南五十里一名迷茨中有悬崖泉滴不休旱则祷焉】东华山【在龙游县东二里下有姑蔑子墓】岑山【在龙游县南一十五里其山自金华望之正当其靣故号婺女照台山邑中视之如笔架又呼为笔架山】鸡鸣山【在龙游县南三里宋嘉祐术邑人吕防讲学于此时登山见鸡鸣丛棘中罗得白金数十镒输之官后防三子皆髙科人以为祥又西安县东十五里亦有鸡鸣山】三叠山【在龙游县东三十里中有石室又名相严】方山【在龙游县东四十里山形方正如冠产茶味絶胜】灵山【在龙游县南四十里旧名徐山下有溪溪外有徐偃王庙】龙丘山【在龙游县东四十里东阳记山有九石特秀休表色丹白远望之状肖芙蓉故一名九峯岩山汉龙丘苌隐居于此与严子陵友善终年百嵗山际有三叠岩穴外如牕牖中有石床唐徐安贞读书处宋赵抃诗龙丘石室人难继安正书堂世莫登欲识松萝最髙处九峯排列一层层元焦鼐诗万山堆里九峯青中有三贤着隐名龙现石形千古异虎跑泉眼四时清】白石山【在龙游县南四十五里山有圆石耸二十余丈其色纯白故名唐尝以此山名县】唐台山【在龙游县北四十五里下有台山寺宋王介诗天地凿开混沌国鬼神剜锼骊龙窟不知发秘是何年欲叩山灵无处得我来一见快平生不觉清风生两腋乗鸾归去梦魂消白云依旧埋苍石】三衢山【在常山县北二十五里昔有洪水暴出派兹山为三道故名峭峯竒石玲珑绀碧夭矫槎牙不可名状上有岩洞名曰碧玉中冇石室旁通二门榜曰玉龙】容车山【在常山县北二十五里下有碧玉莲花二洞又有石如僧趺坐乡人相与架堂事之名石僧院今院废而石僧存】石门山【在常山县北二十五里山巅有窍毎旦出云过东则雨验之多应元江孚诗石门有佳气横亘如长蜺朝为白云出暮作清风归敛散开雨旸此理无足疑何时着谢屐更愿凌云梯】常山【在常山县东三十里又名长山絶顶有湖广可数亩】严谷山【在常山县北三十八里多窟穴产灵草嘉木山腹有灵眞洞中有三石人】西山【在江山县治西邑人常择胜为亭宋县令黄汝嘉扁曰江山竒观】骑石山【在江山县西二里与景星山相向宋蒋之竒诗突星疑落星骑石如骑马】景星山【在江山县南五里一名突星宋杨万里诗山头孤立玉伶俜天上何年坠景星四向刀峯非不峻如何只是一峯青】渐山【在江山县东二十里俗呼大灵山上有泉三旱暵必祷宋徐存刻石记其騐今不存】江郎山【在江山县南五十里俗传尝有江氏兄弟三人登山巅化为石故名山顶有池产碧莲金鲫宋王禹偁诗三茅遗躅在金陵又见江家有弟兄谢眺门前山色好一时分付与严扄周云叟诗巨灵一夜擘山开三石推从天外来仙客研开修月路化工筑作挽河台】浮葢仙山【在江山县南一百里中冇仙洞石坛石屏竒恠百出又多红桃花而不实宋汪藻诗浮空髙展神仙葢列障长开水墨屏】觑星山【在江山县南一百一十里岿然为众山之宗登此可覩星辰因名】泉山【在江山县南一百三十里山周围数百里皆髙崖深谷汉书朱买臣言闽越王所保是也】金钱山【在开化县治东世传有金钱二仙于此炼丹故名元蔚彦明诗不见炼丹人空遗石坛井风劲鹤唳清露重丹光冷】文塔山【在开化县治东一名文笔峯元鲁贞诗天低云有影日午塔无隂极目三秋望登髙万里心】蟠桃山【在开化县东北五里昔人多种桃花逺近望之如蒸霞元蔚彦明诗飞湍激雷雨老树藏云烟相逢荷锄翁疑是武陵仙】石耳山【在开化县西八十里周围三百里连亘婺源徳兴二县界中有三仙祠】古田山【在开化县西八十里山中虎不齧蛇不螫中有灵湫毎旦有云一缕浮空而出所向之方輙雨】小峨眉峯【在府治前旧志唐干符间刺史季彀因置砦龙山得二石长六尺许取置文防阁前宋淳化间郡守慎知礼移植于此积土为峯嵗乆遂讹传为郭璞墓有传璞言五百年后太守为吾守墓绍圣中郡守孙贲知非璞墓发之得此二石移置堂中宣和中郡守髙至临复移归故处相传峨眉峯正对府治谓不利于郡故置此石以厌之因培土为峯而名以小峨眉云】梧桐峯【在府城北七十里与紫微峯对号南北髙峯】文笔峰【在常山县治东南宋县令苏玭于此建浮图直上如笔其后邑人相继登第】贤良峰【在常山县北一十五里宋王介读书其下后举贤良科第一故名】廌峯【在常山县北二十里状如獬廌宋侍御史江跻故宅在焉本朝王逹诗石脊崚嶒畵里成翠云披拂势縦横月明一夜松涛吼百兽深藏不敢鸣】独秀峰【在江山县东南五十里特出众山之间故名】温峰【在江山县南一百里嵓石倒垂如鸡咮然出泉不絶祷雨多应】仙霞岭【在江山县南一百里宋史浩帅闽过此募人以石甃路三百六十级赵汝腾诗鸡鸣秣马渡仙霞鸟道迢遥望去賖暗水尽从荒磵落好山刚被暝云遮】鸦金岭【在开化县东二十五里山半有灵湫名摄龙洞】芹岭【在开化县西南三十里与遯岭相连并峙其髙切云】九仙岩【在西安县东五十里状如屏倚当其中凹处撑柱上下为屋数间唐徐安贞读书于此】翠光巗【在龙游县北五里縠溪之次宋郑得彛诗縠皱晴澜翠欲回春光摇动乱云推石崖无限临流兴留与舟人访草莱元张止道诗凿开混沌翠光湿分破鸿蒙元气寒玉溜半垂急雨縠波千尺起狂澜】赵公岩【在常山县北二十五里有石洞可容百人宋赵抃尝读书其间】白巗【在江山县东四十五里山巅有池飞瀑如白练】登眞岩【在江山县西北十五里唐女冠詹妙容于此学登仙故名】宋村岩【在开化县南四十五里有石人及石龙首水出龙口不絶下有石台承之皆自然无斧凿痕元徐子正诗砑紫云涸铿鍧神鼔石机杼有时鸣雷电常虩虩下方乆旱暵斯民亦孔亟何当作霖雨枯槁回春碧】太眞洞【在府城北六十里洞门广五尺内有玉泉或传洞穴通太乙泉】禹迹洞【在常山县南一十里洞前有石刻唐刺史陆仁璨文】白龙洞【在常山县治西相传其地草木蒙宻疑神所宅一夕大风有白龙凌虚而翔视其处乃二洞也一当山腹伛而入莫穷其奥一当山趾涧溜潺潺莫识其源宋徐似道诗后洞白云前洞出上池红叶下池流水花照眼明金鲫石髪藏春防玉虬】摄龙洞【在常山县北二十五里洞前有石窦常干祷雨者致其诚则水溢有异物出焉】灵龟洞【在常山县南八十里中有石三其像逼真】烟萝洞【在江山县南五里相传昔有烟萝子者于此修道故名】青云洞【在江山县南二十五里相传其中有龙宋乾道间邑人凿石得其穴蜕骨甚多】左坑洞【在江山县北二十里洞凡六七所中冇石佛石乳石田之类】彭湖【在府城东一十五里俗传里人彭氏灶下忽防双荀斸之流血即大雷雨因防为湖】西湖【在龙游县治西南宋马天骥儗杭之西湖开此以备游览】五百人湖【在龙游县北三十里俗传昔冇五百人于此竭水取鱼得异鱼及铜缶既而水暴长五百人皆没因名凡溉田五百余顷】信安溪【在府城西二里一名西溪环城西北东流入龙游县界号盈川溪至县北五里乂名縠溪东流与东阳江合歴严逹杭入于海】定阳溪【在府城东九里一名东溪源出处州遂昌县之周公源东北流入本县界至鸡鸣山下与信安溪合其分派自石室横溪筑堰导流迤北溉田五万六千余亩】柘溪【在府城西一十五里一名檫溪谚云檫溪通相公出宋时水通郡人余端礼果拜相】縠溪【在龙游县北五里汉志太末县有縠水唐置縠州以此宋汪佖诗波纹端与縠纹同正倚防干想像中更被轻舠横截去斜阳染出半江红】文溪【在江山县南三卜五里其源有四一自石鼔山一自广源一自永豊之后源一自括苍之半桃山合为是溪】金溪【在开化县北四十里源出马金岭下西北流绕县治名金溪又转而东南流经常山县郭名金川下流与文溪合为信安溪】浮石潭【在府城北五里有石髙可丈余水大涨亦不没唐白居易诗浮石潭前停五马望涛楼上得双鱼】杨侯潭【在龙游县南五里上有唐杨侯祠】团石潭【在龙游县西二十里有石出潭上古语云团石圆出状元宋绍兴中大水石转视之正圆明年郡人刘章果魁廷试】石壁潭【在龙游县东三十五里唐杜荀鹤诗有山有水堪吟处无雨无风见景时渔父晚船分浦钓牧童寒笛倚牛吹】斗潭【在常山县北二十里深莫测相传其中有龙】石臼潭【在江山县南三十五里上有片石方二丈余有坎如臼径二尺】牛口潭【在江山县南六十里深不可测大风时起其间】吕公井【在龙游县治南世传吕洞賔以杖卓地出泉故名】龙井【在龙防县南有两处皆深不可测林木幽僻上有瀑泉遇旱取其水以祷雨】太乙泉【在灵龟洞旧志中有石龟大如当三钱青黄白三色嵗旱祷雨探而占之得白者多不雨】水泉【在江山县东南瀑布若轻绡髙挂有崖石号白岩宋王安石诗淙淙万音落石巅皎皎一当檐前清风髙吹鸾鹤唳白日下照蛟龙涎浮云装额自能卷缺月琢钩相与悬朱门欲问幽人价翡翠鲛绡不直钱】茭池【在府城中产茭】白鰕池【在开化县北三十里宋赵抃鎭蜀以白虾遗余仁合仁合放之池中其后生息不絶有求而他蓄者其色輙变遇旱水涸絶而复有】神塘【在府城东五十里唐开元中因风雷摧山堰涧成塘溉田二百顷宋赵抃诗堰外长溪溪外山卷空旷水云间】
　　土产狮橘【西安县出】茶【出龙游县方山者佳】砚【常山开化二县出】藤纸【开化县出】公署衢州守御千户所【在府治西洪武初置仁和卫后罢为守御千户所】学校衢州府学【在府治西宋庆厯中建本朝正统间重建】西安县学【在县治北旧在府城外元燬本朝洪武二年迁县东正徳末徙建于此】龙游县学【在县治西宋至和初建元末燬于兵本朝洪武中重建】常山县学【在县治西宋绍圣中建寻徙东南本朝初因其地嘉靖间徙建于此】江山县学【在县治西宋旧学在县治东朱文公记元至元中徙建于此】开化县学【在县治东旧在县西宋正和中县令李光徙于此本朝治末重建】
　　书院清献书院【在府城北即宋赵抃故居咸宁中郡守请于朝立书院因以抃諡扁焉】柯山书院【在烂柯山右宋郡人毛友郑可简于此建精舍读书淳祐中郡守请于朝立书院】包山书院【在开化县北三十五里宋汪应辰有轩名听雨绍定中改为书院吕祖谦聼雨轩诗弟兄真乐有谁知颇忆苏公听雨诗小院深沉人静后虚檐萧瑟夜分时对床梦寐归灯火浮世身名付酒巵书册一窻生意足怡然戯防慰亲思】明正书院【在西安县东宋汪应辰及子逵寓衢郡守张嵲筑室居之后人即此建祠咸淳中赵孟奎重建扁曰明正】
　　宫室华丰楼【在府城内元正都中建】云山阁【在府城内宋郡守张嵲建并作记】尊经阁【在开化县学内】六贤堂【在府城东宋时郡人祀赵鼎范冲马申汪应辰刘頴汪逵六贤于此郡守王已有招六贤歌】景行堂【在江山县学宋时建旧名三贤堂以祀邑人周頴徐揆徐存后知县邵温又益以毛注毛防更其扁曰景行朱文公为记】七贤堂【在开化县南三十五里宋少卿江纬退休之所时江少虞少齐江汉汪藻李处权赵子昼程俱往来于此讲明道学七人者俱有文行后并登显要故堂称七贤】超览堂【在府城中宋时建毛幵记郑仲熊诗万叠云山横远翠千家楼观挂斜虹也知丘壑从来有可是风流自不同】证梦亭【在府治南唐豆卢署尝梦一老人谓曰二十年后为此郡守可于此建亭后果守衢州乃立亭于梦中所见处】萃贤亭【在江山县南宋建欧阳修诗阳生羣木秀寒入乱峯青梅尧臣蔡防苏舜钦曾巩王安石皆有题】縠波亭【在龙游县北五里宋建吕防诗地轴抽不尽风梭织又成郑元诗江神若许分寻尺待着青钱买取归】月波亭【在金钱山北宋时建朱文公诗潺潺流水注回塘中作平台受晚凉四靣不通车马迹一樽饮芰荷香】濯缨亭【在府城北二里宋赵抃诗钓台逸老心非傲浮石仙人迹尚存断岸烟波防佛寺隔滩风笛一渔村】采月台【在府城中宋时筑又有芙蓉景髙二台】留春围榭【旧一十余所皆在常山县治后】鴈序馆【在府城西唐咸亨中刺史赵璘与弟处州刺史瓒防别之处】景星馆【在江山县南五十歩宋汪大猷辛弃疾皆冇题】髙斋【在西安县治北二里宋赵抃归老作此斋苏轼作诗寄之曰见公奔走谓公劳闻公隐退云公髙公心底处有髙下梦幻去来随所遭不知髙斋意何义此名之设縁吾曹公年四十已得道俗缘未尽余伊臯功名富贵俱逆旅挂冠而去眞秋毫长松百尺不自觉企而羡者蓬与蒿我欲赢粮往问道未应举臂辞卢敖后人肖抃像于其中祀之又有濯缨逸老水月三亭皆朱文公书扁】
　　闗梁仙霞闗【在江山县南一百里抵福建界为入闽咽喉之地今置廵检司】縠江桥【在龙游县北五里宋嘉祐间建】通济桥【在开化县治东有亭曰无尽藏宋毛幵作记】石梯桥【在开化县北五里叠石为梯七十余级】鹿溪渡【在江山县东二里宋韩驹诗地偏春事少山逈夕阳多暗水披崖出扁舟掠岸过】招贤渡【在府界宋陆游诗行人争晚渡归鸟破秋烟】清湖渡【在江山县南一十五里官制浮梁以济行旅为闽浙要途】
　　寺观祥符寺【在府治西北吴郑平舍宅建】灵曜寺【在龙游县西晋时建本姑蔑故宫遗迹犹存】乌石寺【在龙游县北四十五里宋绍兴中岳飞过宿于此题木卓云岳飞奉防趋阙复如江右假宿幽嵓游上方览江山之胜志期为国扫平黠虏恢复舆图迎二圣沙漠之还辅圣主无疆之休因结缘佛事以纪嵗月云】昭庆寺【在常山县治西唐垂拱中建】永年寺【在常山县东北二十里一名黄冈寺宋赵鼎魏矼范冲尝寓居于此有黄冈三贤酬唱集汪应辰亦尝寓居此寺以修身讲学为事一室萧然处之裕如】灵山寺【在开化县治西宋皇祐中建】妙观【在府治南唐天寳间建】集仙观【在烂柯山下相传宋真宗尝赐玉斧剑】紫薇观【在江山县西南隅】集眞观【在常山县治南】崇仙宫【在龙游县东梁大同中建相传即鄷去奢升仙处】集善宫【在龙游县治西梁大同中建】頥眞宫【在开化县治北宋建炎中建】
　　祠庙徐偃王庙【在龙游县西四十里徐山下刺史徐放重修唐韩愈撰碑谓衢州民多姓徐氏支县龙江有偃王遗庙或曰偃王之逃战不之彭城之越城之隅弃玉几研于防稽之水或曰徐子章禹既执于吴徐之公族子弟散之徐扬二州间即其居立先王庙云】项王庙【在府城北项山下祀西楚覇王项羽按史记羽少与叔梁避仇吴中及举兵时梁为防稽守羽为裨将徇下县衢之有庙以此】灵石庙【在江郎山北相传山下有湛氏子仕晋永嘉之乱不得归其母祷于三石之神致其子归遂立祠祀之】孔氏家庙【在府治西宣圣四十八代孙袭封衍圣公端友従宋髙宗南渡赐居衢州绍兴六年诏权以衢州学为家庙赐田奉祀】开平忠武王庙【在府治北本朝洪武初建祀忠武王常遇春以尝有功于衢州故也】大义祠【在常山县通衢门内祀正莭先生徐应铸本朝正徳末建舒芬记】
　　陵墓姑蔑子墓【在龙游县东东华山下宋庆元间为人所发并志石击碎之】赵抃墓【在府城东北四十五里宋景定间林存为潭州帅罢归道衢调千夫荷担经墓旁疲甚因相与语赵清献公抃一琴一鹤那有许耶或闻之题诗驿舍曰千夫倚担在山阿膏血如何有许多不若扁舟径归去休从清献墓前过】赵鼎墓【在常山县北二十五里鼎本解州闻喜人宋南渡后寓居衢州两相髙宗为中兴名相后贬吉阳军卒归葬于此初鼎防过袁州通判汪应辰为文祭之曰惟公两登上宰皆値艰危之时一斥南荒遂为生死之别事已定于葢棺恩特容于归骨】范冲墓【在常山县北二十五里冲蜀人祖禹之子宋建炎中请祠寓衢卒塟于此】
　　古迹姑蔑城【在龙游县縠溪之南左传鲁哀公十三年越伐吴王孙弥庸观见姑蔑之旗杜预注姑蔑越地今东阳太末县也相传此地即其故城】废豊安县【在龙游县境孙吴置县隋省】废盈川县【在府城南九十里唐析龙游县置寻省入西安】殷浩宅【在府城南六里浩仕东晋建元间北伐为姚襄所败废为庶人贬信安居此其址犹存号曰殷墙】孝弟里【在府城北五里宋赵抃居此初抃防继母与弟拊庐墓县令过煦榜其里曰孝弟筑阙立表楼钥为书忠孝之家处士孙侔为作孝子传及子防执父防而甘露降墓木防卒子云又以毁死人称其世孝】
　　名宦唐李袆【吴王恪次子封信安郡王絫为衢州刺史治严办子岘亦刺衢】薛戎【衢州刺史以亷正寛大见称】宋髙赋【知衢州衢民好巫鬼有世蓄蛊毒者赋至捕之伏辜者数人蛊毒遂絶郡人为立生祠】赵师旦【知江山县防治出已吏不能得一钱弃物道上无敢取者后死侬智髙之难于封州其防归至江山吴人祭哭于路数百里不絶】张宪【绍圣初以武力絶伦中选时睦冦作乱部使者檄使募兵为援宪出赀百万得勇士千余人声势甚张贼大恐不敢窥江左宪益励士卒昼夜兼进遂复衢州】宗泽【知龙游县民未知学泽为建庠序设师儒讲论经术风俗一变自此擢科者相继】胡唐老【知衢州叛将苗傅犯衢唐老据城拒之矢石俱发贼不能攻遂遁去】陈康伯【衢州通判摄郡事盗发白马原康伯督州兵济王师进讨克之】翁之【常山尉时赵鼎防自岭表归郡守章杰檄防之取其私书将以媚执政防之不从士论多之】元朱霁【衢州路搃管有惠政尝修信安志】白景亮【衢州路总管有徳政尝膺宠锡之荣】孔淮【江山县尹廉勤为吏民所服弟灏继之亦有政声淮灏宣圣五十七代孙也】杨居仁【开化尹饶兵防县治仗义不屈骂贼而死】本朝刘利用【洪武初知常山县有豪猾圉人财者即捕寘之法邑内詟服造浮桥以济病渉其为政有足称焉】唐铎【洪武初为西安县丞以徳化民声誉大振后累官兵部尚书】毕贞【洪武中知衢州府以礼法自持羣吏敬惮公庭肃然】姜仲能【洪武中知西安县性刚果临事有为县有戍卒数人肆暴不悛仲能悉执送京师戮之民頼以安】郭敦【永乐初知衢州府时郡中旱蝗敦斋戒率僚属遍祷于神夜大雨蝗湮没以死民获有秋其妻勤俭躬事蚕桑茧成多白独于楣间结成金缕如帯未几诏为礼部侍郎】夏升【永乐初知开化县有政绩陞衢州知府尽去宿籍丁粮之数定为等则赋役均平民咸戴之】
　　流寓孔端友【宣圣四十八代孙宋袭封衍圣公靖康之变与子玠随髙宗南渡因赐地居衢终宋之世皆袭爵封元初封宣圣后疑所立或言孔氏子孙寓衢者乃其宗子召孔洙赴阙洙逊于居曲阜者世祖曰宁违荣而不违道眞圣人之后也拜国子祭酒本朝凡孔氏子孙居衢者悉复其家】赵令衿【宋太祖五世孙靖康初论事被谪髙宗时召见令衿奏乞留张浚召赵鼎以言不合罢寓居三衢后袭封安定郡王子子觉号雪斋居士有文名】马伸【东平人靖康初居言路有直声建炎初随髙宗南渡寓家龙游伸抗疏劾黄潜善汪伯彦责监濮州酒税死道中后胡安国讼其寃请录用其子孙】
　　人物汉龙丘苌【太末人隐居山中义不降辱王莾连辟不至更始初任延为防稽都尉掾吏白请召苌延曰龙丘生躬徳履义有伯夷原宪之节遣功曹奉谒使相望于道嵗余乃诣府拜议曹祭酒】三国徐陵【龙游人东汉末为吏虞翻一见即与友善仕吴歴二县长所在著称迁零陵太守子平亦仕吴为武昌左部】晋毛璩【西安人祖寳世为庐江太守自寳至璩凡三叶俱拥节麾】南北朝徐伯珎【龙游人少孤贫以箬叶学书积十九年遂究经史南齐辟召不起兄弟四人俱白首时呼为四皓】郑灼【信安人励志儒学尤明三礼仕陈至中散大夫】唐徐安贞【龙游人应制科一嵗三上俱及第累官至工部侍郎封东海子卒赠尚书】祝尚丘【江山人中制科为大学博士】徐珏【江山人五嵗能诵易礼二经召对称防赐衣绢中童子科】宋慎知礼【信安人父温其有词学仕钱俶终元帅府判官知礼年十八献书从俶归宋累官鸿胪卿知兴元府以老母恳求归养退处十年搢绅称其孝知礼好学自防至白首嵗读五经周而后止】愼从吉【知礼子歴官太子詹事迁给事中权知开封府临事敏速勤心公家天禧中以光禄卿致仕从吉喜为诗时有警语子孙登仕者甚众第进士升朝者数人】赵抃【西安人景祐初进士累官殿中侍御史弹劾不避权幸京师号鐡靣御史帅蜀以一琴一鹤自随后拜参知政事与王安石不合求知杭州请老加太子少保卒諡清献子防累官监察御史所言皆切时务出提防京东刑狱歴鸿胪太仆少卿】周沂【江山人少与赵抃友善抃尝称其为天下士视轩冕为傥来又西安人任大中老于儒学作诗寒苦亦为赵抃所喜】程天民【开化人防时日诵数千言属文操笔立就熈宁中进士官至大学博士弟宿举端拱初状元仕至职方员外郎】吕防【龙游人熈宁中进士有学行龙游士子发举自防始累官至太中大夫】王介【常山人性强记负直气举制科累官至秘阁校理与王安石游甚欵然未尝降意相下初安石屡召不起后受学士之命介以诗寄之有云草庐三顾动春蛰蕙帐一空生晓寒葢有所讽云】毛维瞻【西安人以诗鸣与赵抃同里相得为山林之乐元豊中出知筠州政平讼理时苏辙谪筠州监酒相与倡和有鳯山八咏山房即事十絶】王涣之【介子兄汉之举进士累官兵部侍郎龙图阁直学士涣之元豊初进士累官大学博士迁吏部侍郎以寳文阁直学士知中山府毎云乗车常以顚坠处之乗舟常以覆溺处之仕宦常以不遇处之则无事矣】毛防【江山人为歙州士曹方腊攻城城防官吏皆遁防坐府中贼胁之使降不屈骂贼而死妻钱氏掖其姑不忍去俱遇害事闻赠朝请郎】毛滂【江山人元祐中苏轼守杭州滂为法曹轼得其所为文深器重之后荐于朝擢知秀州所着有东堂集十二卷】毛注【西安人第进士累官至侍御史凡抗十六章攻蔡京京罢未去国防星变注请谪京于外已而星果退舍累迁谏议大夫】毛渐【江山人第进士累官两浙转运使疏濬水患尝帅泾原破夏人于没烟进直龙图阁知滑州卒有诗文世谱及古三坟书传世】冯熈载【西安人元符初进士累官中书侍郎与时相王黼不协罢知亳州】刘正夫【西安人未冠入太学有声与范致虚吴材江屿号四俊仕为左司諌徽宗方究蔡邸狱正夫入对徐引淮南斗粟尺布之謡上意遂解谓正夫曰兄弟之间人所难言卿能及此必为公辅后果致位两府封开国公】徐存【江山人受业于杨时隐居敎授号逸平翁从学者至千余人所着有五经讲义等书】徐徽言【西安人泛渉书传有竒志大观中以武举絶伦及第靖康初知晋宁军隂结汾晋土豪欲金太原取雁门防朝议和事中沮后金人防晋宁骂敌而死事闻髙宗抚几叹曰徐徽言忠贯日月过于顔真卿叚秀实远矣赠彰化军节度使諡忠壮】江少虞【常山人政和中进士歴建饶吉三州守治状皆第一所着有宋朝类苑等书】程俱【开化中宣和中进士累官中书舍人兼侍讲后以徽猷阁待制提举江州太平观俱在掖垣命下有不安于心者必反覆言之不少畏避其为文典雅闳奥所着有北山集】徐揆【西安人靖康初游太学试开封为举首防钦宗诣金营不归揆率诸生以书抵敌营责其败盟请还二帝敌人载揆至军中诘难揆厉声抗论遂遇害后赠宣敎郎而官其后】毛晃【江山人闭门著书留意字学増注礼部韵传于世】刘章【龙游人少警异日诵数千言绍兴中廷试第一居馆职秦桧恶其不附已讽言者劾出之桧死召还累官礼部尚书兼给事中章容状魁硕以周宻自守出入两朝被顾遇未尝泄禁中一语以资政殿学士致仕卒谥靖文】刘頴【西安人绍兴末进士调溧阳主簿张浚知其贤遣子斌与游讲明礼学頴常言士以不辱身为重在从班日韩侂胄旧与欢好及侂胄用事頴谢絶之累迁刑部侍郎以寳谟阁直学士致仕】郑仲熊【西安人累官佥书枢宻院事兼权参政秦桧俾台諌交攻之落职寓居僧寺二十年后复端明殿学士致仕】余端礼【龙游人少读书一过目即成诵累官左丞相封郇国公在相位恪守法度务行故事】邹补之【开化人淳熈中举进士累官通判江宁府所着有兵书解宋朝职畧等书】马天骥【衢州人绍定二年进士歴官秘省假司马光五规之名条上时辞防切直仕至端明殿学士同佥枢宻院事封信安郡侯】徐霖【西安人年十三有志圣人之道研精六经以探其要淳祐初试礼部第一授沅州敎授上疏言史嵩之奸状凡迁官辄辞后知汀州卒霖尝家居讲道从游之士至三千余人所着有太极图説及遗稿五十卷】何新之【西安人仕至枢宻院编修官尝采唐宋诗为诗林万选行世后知忠安军死节】徐应镳【江山人居太学元兵至临安应镳誓不降屈作文祭岳飞祠与其子崧女元娘自焚于梯云楼为诸仆救免复投祠前井中死益王立赠秘阁修撰后同舍生私諡曰正节先生】元郑介夫【开化人号鐡柱性刚直敢言着韵海至大间上太平防一纲二十目颇行其言仕终金溪县丞】汪文璟【常山人泰定初进士累官廉访副使以国难忧愤不食卒所着有居朝稿明农稿】张宗元【开化人至顺初进士髙古博雅罕与俗交仕为秘书少监至正间部使者余阙行县为立兴贤坊以旌异之】汪林【常山人防孤奉母至孝尝嵗歉以财贷贫不责其偿至正中余阙廉问浙东察其行义举之不就】鲁贞【开化人隐居不仕所着有春秋按断中庸解易注余阙荐之不起】本朝徐恢【常山人博学有才识洪武初累官户部尚书】何初【常山人博通经史洪武中知仁化县迁巴东敎谕召修书传防选书成调开化造就人才士风为之益振】吾绅【开化人风度俊伟永乐初登进士第为翰林庶吉士授刑部主事陞郎中文学政事为时所称仕至礼部右侍郎】金寔【开化人有文行尤长于诗歌大学士杨溥深重之永乐中歴官翰林春坊陞卫府左长史卒有文集行世】
　　列女夏氏三节【夏应保妻王氏文逹妻袁氏文质妻邵氏俱龙游人青年防夫相继守节歴元末乱离中无少玷缺本朝洪武初旌其门为夏氏三节妇】蒋全娘【西安人夏显七妻也夫死时年二十二子在襁褓直元末兵乱备尝艰　险誓不改节本朝洪武中旌其门　省志】魏氏【衢州人时文壁妻也年二十二嵗而夫亡子嵩尚在襁褓魏养姑育防誓不再适年七十余志莭如一吴绅陈敬宗皆以诗哀之省志】程氏【衢州潘仲岳之妻永乐间仲岳戍辽东觧戍者见程色戯之程怒觧戍者遂以军政挟与偕行法不能阻程恐在途遭辱入室自经死　省志】何与适妻【范氏衢人年二十夫亡抚孤儿奉舅姑虽极贫窘终无二志正统间旌其门　省志】杨氏【衢州郑俨妻俨早卒子憺甫周歳守志养姑虽百艰不变成化间诏旌表之　省志】董贵珍【衢州董世畴女也年二十适劳载是未三月而载是卒服阕姑怜其少无子劝改适贵珍剪髪自誓姑不复强孀居三十七年事闻诏旌之省志】汪氏【徐泗妻衢州人年十九而夫亡遗孤德升年甚防而家甚贫汪苦节守志奉舅姑育防子孀居二十余年苦节愈贞焉　省志】
　　仙释鄷去奢【龙游崇仙宫道士鄷宋初隐于楚之卯山一夕天神谓曰石下有天师佩剑去奢修炼三年果得之乃得道仙去】大彻【信安人姓祝氏唐贞元中行化闽越西安明果寺其道塲也宪宗尝召见问法今明果有大彻禅师殿毛维瞻记】
  </div>
  <div class="pagination">
   <a href="明一统志_page21.html">
    上一页
   </a>
   <span>
    ...
   </span>
   <a href="明一统志_page17.html">
    17
   </a>
   <a href="明一统志_page18.html">
    18
   </a>
   <a href="明一统志_page19.html">
    19
   </a>
   <a href="明一统志_page20.html">
    20
   </a>
   <a href="明一统志_page21.html">
    21
   </a>
   <span class="current-page">
    22
   </span>
   <a href="明一统志_page23.html">
    23
   </a>
   <a href="明一统志_page24.html">
    24
   </a>
   <a href="明一统志_page25.html">
    25
   </a>
   <a href="明一统志_page26.html">
    26
   </a>
   <a href="明一统志_page27.html">
    27
   </a>
   <span>
    ...
   </span>
   <a href="明一统志_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
