<!DOCTYPE html>
<html>
 <head>
  <meta charset="utf-8"/>
  <title>
   湖广通志 - 第 368 页/共 373 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   湖广通志 - 第 368 页/共 373 页
  </h1>
  <div class="content">
   宋
　　龙伯髙祠堂碑　　　　　　　杨万里
　　零陵龙尧卿东汉大宗伯鄗之逺裔也其父光隠于艺以游诸公间侍郎胡公伯明甚爱之赠之言谓其能尊乃祖伯髙之戒光尝有意作堂以祠伯髙至尧卿乃克有就谒予记之伯高讳述京兆人建武中为山都长以马援之书有敦厚称是以有零陵之拜尧卿云相传伯髙葬于城市而子孙因家焉证诸陶岳之记良然问其世次则谱牒亡矣问其伯髙之遗事所对如史问此邦之父老以伯髙之政则皆不能言矣曰此吾郡贤太守也夫自建武至于今几千年矣莫详伯髙之事宜也就使能言可据依耶然知与不知皆曰贤则其政非有以得乎民当不如是其人生汉世而史逸之惜也不谓之不幸也哉然犹得因伏波之书而闻之也岂无若伯髙之仅传者耶岂无遂不传者耶嗟乎世之君子储重资争市腴田大第以为子孙谋者充然自以为固蒂也未几防而向之充然者为之悯然矣而龙氏之居零陵至于配湘流而无穷岂充然者之智不若龙氏欤抑亦系其人之贤否欤不然权势者必争而僻逺者不竞故或难守而易失或易守而难失欤先是伯髙未有祠徳施于民于礼宜从祀尧卿既倡郡民作堂民争先焉事固有古晦而今白者矣士君子之所立以已之所自信而使时人之必信其不难乎哉某年月某日当成予既为之记复系以诗使歌以祝焉其词曰愚溪之委兮潇水之末流有潇其山兮道大路之石陬壁立万尺碧光鲜兮造四时而修修居者致肃兮过者式东京使君兮惠我以嘉徳旄倪俯偻以明祠兮谓使君即吾翁此邦孰非翁之子子孙孙兮不宁惟诸龙荷杯兮桂酒手舞康年兮为翁介寿飒然精灵兮翁来归何以候司平兮光风泛芙蓉之旂
　　碑解　　　　　　　　　　　孙　何
　　进士鲍源以文见借有碑二十首与之语颇熟东汉李唐之故事惜其安于所习犹有未变乎俗尚者作碑解以贶之碑非文章之名也盖后人假以载其名耳铭之不能尽者复前之以序而编録者通谓之文斯失矣陆机曰碑披文而相质则本末无据焉铭之所始盖始于论譔祖考称述器用因其镌刻而垂鉴诫也铭之于嘉量者曰量铭斯可也谓其文为量不可也铭之于景钟曰钟铭斯可矣谓其文为钟不可也铭之于庙鼎者曰鼎铭斯可矣谓其文为鼎不可也古者盘盂几杖皆有铭就而称之曰盘铭盂铭几铭杖铭则庶几乎正若止指其文曰盘曰盂曰几曰杖则三尺童子皆将笑之今人为之碑亦犹是矣天下皆踵乎失故众不知其非也蔡邕有黄钺铭不谓其文为黄钺也崔琼有座右铭不谓其文为座右也檀弓记曰公室视丰碑三家视桓楹释者曰丰碑斵大木为之桓楹者形如大楹耳四植谓之桓丧大记曰君葬四綍二碑大夫葬二綍二碑又凡封用綍去碑释者曰碑桓楹也树之于圹之前后以绋绕之间之辘轳挽棺而下之用綍去碑者纵下之时也祭义曰祭之日君牵牲既入庙门丽乎碑释者曰丽系也谓牲入庙系着中庭碑也或者曰引贯碑中也聘礼曰宾自碑内听命又曰东面北上碑南释者曰宫必有碑所以识日景引隂阳也考是四说则古之所谓碑者乃葬祭飨聘之际所植一大木耳而其字从石者将取其坚且久乎然未闻勒铭于上者也今丧葬令其螭首趺自状品秩之制又易之以石者后儒所増耳尧舜夏商周之盛六经所载皆无刻石之事管子称无懐氏封泰山刻石纪功者出自寓言不足传信又世称周宣王搜于岐阳命从臣刻石今谓之石鼓或曰猎碣洎丽陵墓表俚俗目为夫子十字碑者其事皆不经见吾无取焉司马迁着始皇本纪者其登峄山上防稽甚详止言刻石颂徳或曰立石纪颂亦无勒碑之说今或谓之峄山碑者乃野人言耳汉班固有泗水亭长碑文蔡邕有郭有道陈太丘碑文其文皆有序冠篇末则乱之以铭未尝斥碑之材而为文章之名也彼士衡未知何从而得之由魏而下迄乎李唐立碑者不可胜数大抵皆约班蔡而为之者也虽失圣人述作之意然犹彷佛乎古迨李翺为髙愍安碑罗隠为三叔碑梅先生碑则所谓序与铭皆混而不分集列其目亦不复曰文考其实又未尝勒之于石是直以绋绕丽牲之具而名其文戾孰甚焉复古之事不当如此贻误千载职此之由今之人为文揄扬前哲谓之赞可也警束官守谓之箴可也鍼砭史阙谓之论可也辩析政事谓之议可也祼献宗庙谓之颂可也陶冶性情谓之歌诗可也何必区区于石经之韪而专以碑为也设若依违时尚不欲全咈乎哓哓者则如班蔡之作存序与铭谓之文亦其次也夫子曰必也正名乎又曰名不正则言不顺君子之于名不可斯须而不正也况歴代之误终身之惑可不革乎何始寓家于颍以涉道犹浅尝适野见荀陈古碑数四皆穴其上若贯索之为者走而问故起居郎张公观公曰此无足异也盖汉实去圣未逺犹有古丰碑之象耳后之碑则不然矣五载前接栁先生仲涂仲涂又具道前事适与何合且大噱昔人之好为碑者久欲发挥其说以贻同志自念资望至浅未必能见信于人又近世多以是作相髙而夸为大言苟从而明之则谤将丛起故畜之而不发以生力古嗜学偶泥于众好其兄又与何为进士同年故为生一一而辨之噫古今之疑文章之失尚有大于此者甚众吾徒乐因循而惮改作多谓其俗之故然生第勉而思之则所得不独在于碑矣
　　鄂王碑记　　　　　　　　　岳　珂
　　鄂据上流为重地宿师十万进足以虎噬京雒退足以雄分吴蜀得建瓴之势江左莫彊焉绍兴初天子考麒麟玉册之瑞观黄旂紫盖之运应天顺动化龙南翔长沙汤汤天设之险金城千里亶重分牧先王析符授钺实膺专征之任虽往来调戍靡常厥居而大抵鄂为根本隠然有藜藿不采之威珂常考论地势泛观古今自三国而下代兴南国者所守不一然负桐柏之阳山阳合肥广陵濡须重镇错立带之长淮包以南海皆足以扼东西之冲唯襄沔旧疆曼羡数千里上通巴蜀下接舒濮之郊川平野旷不设限塞击柝之声相闻朝驰而夕可至也皇上临御一纪缅懐麟阁勲名之盛览珂所奏吁天书思所以大慰乎九京相土宜莫如鄂遂荒全国裂而王之纶言申褒温厚灏噩不惟足以焕万世无穷之宠其于辨论忠邪之迹盖尤深着珂一介蚍蜉之言诚不知所以格天心悟主听者谓天盖髙珂诚死且不朽矣载惟先王受命驻师之地营墉陈石至今岿然而乾道中又尝诏赐沔阳之庙先王功烈遂与鄂相终始珂不肖身不逮事生二十有二年而后得以铅椠片言追明地下之寃成先大夫易箦之志兴念一及兢慙夙宵大惧驯媮閟袭而使圣朝旌忠非常之典不能宣诏方来乃以制词刻之琬琰植于庙下以对扬今天子休命然则遡功名之所基以迄于成地以人重人以地着揆厥所原夫岂偶然巳哉
　　兴国军重修刻漏碑记　　　　周紫芝
　　凡郡必有城城有楼其名曰谯楼之上设鼓角与漏三物所以壮军容定昏晓兴居有节不失其时其为制旧矣予始至郡每日影下罘罳闻鼔声綋綋然鸣于闉阇之间日明天旦晨鸡三号则鼓又鸣率以此而候夜旦然夜漏不设常使守陴者占天星以候百刻风雨晦冥则笳鼓失节往往夜半奏角黎明而受初更者尤弗易也予慨然念之乃赋财于邑鸠工于野丐法于旁郡而一新之阅两月而漏乃成始予命有司使治是漏客固有闻而窃叹者谓吾邦虽无事而歳入不足备供亿凡邦之祭祀宾客兵食廪稍与夫不时之需一有阙焉事急上闻则吏咄嗟罢去顾暇恤于斯乎余曰是非君所知也古者朝必辨色而后入礼也设庭燎而朝羣臣非也今郡国吉月必拜朔于后庙又望而拜于庭是亦朝也一失其时则为弗钦于君季氏逮闇而祭继之以烛礼经讥之他日子路与质明而行事晏朝而退孔子以为知礼今律释奠于文宣王月用仲春时以丑刻月用仲秋时以丑刻至于社稷风雷雨师则异于是反是则为失其时亦曰弗钦于神夫朝人臣之节也祀国之大事也斯而失焉国非国矣然则予修是漏也岂可谓无意于其间噫时有迁徙事随废兴前人为之安知后人不从而隳之也昔杜牧之尝谓百刻长短取日不取于数天下多是独宣池荆三郡皆太和间嗣曹王皋用处士王易简之法为之宣于予为乡邦见其法尚存而牧之记犹在焉余然后知易简之法与其名所以能久其传者徒以牧之之文今无易简之法无牧之之文而欲保其不隳于后人理岂有是哉谓百刻不取于日而取于数斯亦可传矣安得复有如二人者乎
　　岳武穆庙碑记　　　　　　　王自中
　　予浮九江逾大别循汉水而上父老往往能道武穆事至有垂涕者曰微岳公吾属无孑遗矣当是时伪齐方张安陆以北尽为齐守公引兵而来也实始破郢齐兵薄郢冯垒自豪公一麾之众皆累肩而升杀卒七千九百积其尸与天王楼相髙还故民之离散余过郢郢父老又指余言所破城处而访公祠无之以问太守张侯孝曽侯于郢日夜条理葺敝营新不翅如治生业顾独无岳祠何耶孝曽曰鸠木矣余至酂未更月乃以书来告祠成防记属自中武穆事世所称说者多不悉而中所详知其目有八一曰忠临敌誓众言及国家之事仰天横泗士皆欷歔而听命闻大驾所幸未尝背其方而坐二曰虚心食客所至座常满商论古今相究诘切直无所违忤三曰整兵所经夜宿民戸外民开门纳之莫敢先入晨起去草苇无乱者四曰亷一钱不入私藏五曰公小善必赏小过必罚待数千万人如待一人六曰定卒遇敌不为摇动敌以为撼山易撼岳家军难七曰选能士卒所向一皆当百八曰不贪功功率推与人不自有是八者人鲜一有而公兼之举入郢之师以临襄沔定南阳无敢撄其锋者其后一出而平虢略下商遂再出取许昌以瞰陈晋敌人畏避逺遁中原百姓牛酒日至谓旦夕天下可定不幸谋未及展事忽中变圣上嗣服首旌其功立庙赐諡録用其后昆之贤者赐庙号曰精忠而江湖之民至私绘其像家奉祀之今张侯又能卒民之志使奠食于郢则忠劳之报岂不厚哉余故歴叙其所以为将者八条俾来者有则是亦侯之心也公河朔人官至少保定国军节度使开府仪同三司諡曰武穆是为记
　　元
　　天门书院碑记　　　　　　　余　阙
　　皇上稽古明道饬躬建极孜孜于治者十有四年慨然念生民之未遂徽化之未洽遂诏大臣严守令之选更考绩之法使之务农业兴学校以其殿最而进退之维时贯侯阿尔斯兰哈雅来监慈利乃均赋疏讼剔出奸强民志丕应州有庙学既敝且壊侯与同知州事杨君雄伟判官李君伯顔焦君克忠劝其邑人万文绶悉备完之天门书院者国初时州民田公著作之山中傍邻獠峒职教罕至榱栋摧腐神用弗宁租入单寡士无以养名存实废靡所为教于是山长张徳明以请于侯侯益大愳不任以隳教本民有田懐徳诣侯言曰昔吾父荣孙尝为州作三皇庙乡邦称之今仁侯幸导宣徳意惠教遐壤愿输财力迁而大之乃度地于澧水之阳天门之麓揆日程事百工并作期月而学成宫庙闳敞阶序整峻讲肄厝爨具治弗遗称其所谓诸侯頖宫者民士懐道鼓箧而至敬业乐羣惟侯之教侯复为之据经引史开析疑义防防颙颙有如邹鲁邑人杨侯舟张侯兑皆以髦俊登名天府有政有文侯又尊而礼之以表民厉俗其于教思亦云勤矣然不自以为功使使来鄂愿有纪述曰俾吾民获闻道徳仁义之言君之赐也昔我祖宗巳笃于教武宗仁宗益大用劝至于皇上同符往哲法宫之中万几之暇惟先王简册卧起与俱以古之治礼徳是首乃着吏课俾民兴学荒遐所任非贤不使故尔民得贤侯以治以教俾尔游乎诗书之渊而息乎礼义之圃其小人服礼以事其上其君子力学以待用则上之徳与民之幸其眡于古岂不侈且大哉宜有铭诗以昭化志功章于无穷前后野僊哈雅君之昆季世系勲阀具见州学之碑曰帝笃保惠惟守惟比询于台衡命以六事贯侯振振慈利是监去其螟蟊使民耕蚕既纲既纪于学有事民谁子来惟此田氏惟此田氏赀长厥里相侯有作丕应厥志厥初元圣越处在阿乐是侯兴式迁于嘉嵩梁有址井络所委凌黔轹溆为望于澧山有松柏是斵是削是髹是艧为栋为桷陟其在筵龙章朱延临尔炳然降观于宇秩秩有序作配在下笙磬柷敔牡斋维旅侯入即事其仪伊诩坎坎击鼓有士如雨侯陈其书以教以语以酬以酢以论以报执爵与酳以事父老理融于中和畅于肤有顽弗即亦来在隅有简有秩惟帝训勅惠于天常于帝之极昔弗课吏只事以文今着孔严民章聿兴楚公之孙兄弟先后克广帝心道民于厚天门之墟新庙有仪侈兹侯功俾尔遂歌
　　青霞观碑　　　　　　　　　虞　集
　　茶陵州青霞万寿宫自萧梁时州有饶道亨真人仙去即其宅为道馆曰洞真观宋初主观事胡元雅亦有道术香火日盛其季年改赐曰青霞国朝皇庆元年嗣汉三十八代天师朝京师其徒戴永坚在行奉被玺书住持青霞观进其道士刘克忠以自副后延佑四年有旨改其观曰青霞万寿宫永坚住持提防如故克忠为提举悉力宫事至顺辛未宫燬永坚留上清属克忠更作之至元丙子永坚从二十九代天师朝京师以新宫成告元教大宗师吴全节言曰故事名山大川道宫之成则必请于朝命文臣书其事于石集贤院得道宫之新成者五而青霞其一也具为奏得旨以命臣集而臣集以久居田里中书省准勅咨江西行省抚州守臣致其命焉臣集尝备史官谨列其事于右因仿其序为州志及永坚所言而载之茶陵旧为云州后为县国朝为州真人姓饶名道亨梁大同中尝为吏性正直不阿厌吏事自免去修行于舎梦神人自称老君而告曰吾有符章盛以玉函在子宅中得之当诣云阳山紫微真人学之则道成可长侍吾矣旦起掘地数尺果如梦即驰诣云峰见有寳冠金衣者先在语之曰吾待子久矣遂礼之授以斗极天心之法归行五七年救人危难不可以数计一日间空中乐音云气若拥车骈而至者遂乗之仙去紫微峰在州西南而观在州治之近胡君元雅者亦其州人幼学于观中及为观主则雍熙间矣尝梦有以施田者至可起待之明日州民白氏夫妇果来施谷潭髙廊水口之田又买界桥之田及谷潭长石洲之地共千余畆以充观用州旧有炎帝灵庙在康乐乡一夕大风雷雨庙壊漂去别有巨木千百堕水积庙傍胡君请于郡府以建灵庙迨其没后既窆真宗好道家之言梦胡君以乡里姓名谒见请佐炎帝之祠上觉使有司物色之起其棺惟一履存余无有也盖羽化而仙矣得其事诏为立祠炎帝庙傍赐皮弁青圭绛服朱履号曰感应真官水旱疾疫之祈祷无不应者景定中以灵显封显佑真人而青霞之宫两真人各殿而専祀矣戴永坚上清正一万寿宫中羽士也性刚介有守尝从师授太乙天章之法其法师以其姓氏白于帝期七日神人自授之以其书为佐騐永坚与师约三日却梦神人朱衣髙冠执防导帝命取其手画文掌中梦觉手犹痛乃以其文告师师取钥取书合之如其章自是祈祷水旱馘妖怪曽不劳余力矣如茶陵之祈雨京师之祈雪其事尤着四从天师入觐初授以通徳妙法师再以改观为宫授冲道崇妙法师刘克忠授明素凝和静一法师永坚三授加以兼本州七星观事四至京师有旨赐寳香金旛使驰驿归庆宫成今宫有三清殿有饶真人天心阁胡真人祀道纪堂法院三门官防厨库廊庑等俱偹是时元成文正中和真人总摄江淮荆襄等处道教都提防夏文运方作元成之宫于龙虎道地以永坚为贤而与之所以青霞之役则克忠専任之矣至于得东山陈氏宪孔宗孔容孔绍大各捐赀以助道克忠之力也然是时教大宗师际遇列圣凡数十年钦承上恩以保防其教是以若青霞者外无所挠而得以成其功矣永坚弟子张晋贤适来速其文晋贤亦文雅故得事之详如此呜呼我国家为吾生民之忧其道甚悉也彼仙人道士既委形而仙矣然其神灵依乎山川之盛而能应水旱疾疫之祷神明之祠有引无替若青霞者故宜在所书乎铭曰祝融之墟炎帝所理百神引从以作民社若火之明无隠弗彰敬祠弗怠谓之福乡云阳之山神岳来与云气上腾茶源百出扬清抱和郁为望州神人接居孚惠则周饶君之兴推择为吏触事犯已惩为耻利恭黙自返通乎神明符章之获实彰厥诚嗟彼下土魅蟊蠈观于天真霄壤千百是其存心与天为徒以善我民岂不永图胡君之神亦皆孔着帝命来锡圭节蕃惠郁郁青霞奠于此方民之依居千载相望我圣天子视逺如迩无小无大降福弥弥新宫之成卜筑孔宜圣上有闻锡命不迟咨尔岳祗辨方受命祗祠以聚罔敢弗正日下紫微仰瞻不违率职以行有安无亏史臣分书载笔有志増益绥保以待来世









　　湖广通志巻一百十二
&lt;史部,地理类,都会郡县之属,湖广通志&gt;
　　钦定四库全书
　　湖广通志巻一百十三
　　艺文志
　　碑记
　　明
　　贾太传祠碑　　　　　　　　　李东阳
　　古所谓大臣者必先大体后庻务其所设施皆足以行天下及后世然其自负甚重不苟合于人人未必能识识之未必能用此治所以恒弗成也汉屈羣防豪杰并起而从之髙帝之初所不克致者啇四翁鲁两生之外天下葢无遗贤矣明律令时则有若萧何曹参治军旅时则有若韩信彭越周勃出入筹防时则有若张良陈平此皆拨乱创始者之所为用非所以继世建统也文帝时可当大臣者惟贾太傅一人少而荐于朝且显矣卒短于大臣困于长沙老于梁呜呼以文帝为君而太傅不得为之相是汉之礼乐防矣吾观其论天下之建置则先仁义后刑法论天下之势则先内后外先要股后胫指论吏治则先风俗论世之所以长久之术则先太子论大臣则先亷耻此其言皆治乱之大体所在战国而下无能言之者可以为大臣矣当时人多以为少年喜纷更后之议者亦以为太骤此其言得失必有能辨之者或又谓古伊尹管氏未能逺过者伊尹吾则弗能知太傅之正彼管氏者乌足语此使太傅竟作相必能尽去秦习成汉之王制非萧曹而下可拟也不用而死文帝固未尝雠之而遗恨尚在天下司马迁作史记徒以吊湘江之赋遂与屈原同传则亦甚矣太傅在长沙人至今习知之其故宅为卒伍所居其井犹存焉世所传贾傅井者也成化元年我长沙守钱侯募郡人以财赎其宅地为祠塑像其中请着祀典诏以仲春秋祭用豕一羊一粢盛备复其民一家使供祠祀翰林编修李东阳省墓归自京师实拜太傅于祠侯请纪其事太傅之贤史书之详矣予为之记俾后来者知兹祠也功自侯始
　　孙公祠碑记　　　　　　　　　张　治
　　余每读孙延平哀慕録未尝不废书流涕悲其人之勤民以死也及今合沔阳事观之则君子之道其感于天人者深矣孙公讳衍字世延别号曰雪岑松江华亭人成化戊戍第进士除知沔阳沔阳居江汉下流夏秋水溢决裂为沴然成巨浸民处沮洳中然湖泽之利漶漫不可稽察黠胥豪商相为干没业民捐瘠转徙而浮居借鱼虾苇荻自爨食也公下车革暴振弱敷和惠生一之月简访乡籍二之月完聚疮痍期月而病者起亡者归修隄防之利复蒿秽之业而辟之使耕然后民皆知农而食焉虞而材焉工而成焉商而通焉贪者禁不能取吏弗为奸四民辑然咸安宇矣常赋有程期勾检竒羡以待贫乏不能输者自是民欢戴如慈母严父召杜不之过也政余则集郡校之贤子弟亲课其业一夕屏驺驭入学舍察诸生勤惰见笼烛焉问之曰陈学官出巡号耳公翌晨舁膏油二百觔来助灯火费曰师生能勤励若此是举吾职也沔由是彬彬然多文学士矣六年迁南京刑部员外郎去之日老黎垂泣以送公亦为之感动赋二诗道忠信焉正徳中有司奉公神入祀名宦而民思公者久亦不置也乃谋更祀公嘉靖壬寅监司池阳柯君常即城东故防结亭以眺民因请以其前隙地创公祠柯君曰是民之义而吏之表也其谁敢后之乃命知州王君崇文即台搆堂三楹翼以两序前为仪门又前为大门题之曰遗爱民老幼咸忻忻然走集其下供俎豆也祠成公仲子少宗伯毅斋适奉上命告事显陵取道于沔遂即新祠展谒焉沔之父老若缙绅士咸趋观曰是常从孙公官吾沔者也仁人有后岂不信然哉崇文乃以内方童庻子状驿使都下丏余记其事余惟祠者思也思其人祠祀焉者也昔闻公之守延平也以祷雨走暑中得寒疾以死延平之人则哀而祠之夫沔之去延平逺数千里而成化至于今垂六十载也民之思公者无间于逺近今昔若谋而同焉此岂有政令徴发期防哉忠信之所通人各由其诚以趋所慕欲如水之于下不召而自来岂非感应所符而自然之騐耶故曰君子之道其感人者深矣夫延平之民犹夫沔之民也天下之民亦犹夫延平之民也向使公得究其志于天下则天下之民将必有被其泽而思之者矣然公之身虽不能振于有位而能使其民庙食百世公之施虽不能究于其极而能使其子食庆报无穷天道虽防岂不昭昭然哉余故为之记使后此者咸观而兴焉
　　斗门碑记　　　　　　　　　　王世贞
　　房县令朱衣上记都御史幕府言邑故房州迁人地四塞亡商贾之羡其民依樵采而食所出薄不足以供恒苦饥独邑南有稻田万余亩号为肥饶其所受水出滴水岩灌溉以时则収倍他田其地凡三畈中下畈以次而受上畈之水其上畈以次而制中下畈之命遏而不下则弗敢播旁泄而他注之则弗敢播而下畈亦时窃发其防使上中畈立涸故恒争争则互为害而不能自为利令以行部至田所具得其状仍行属乡三老戢安课督民之获田利者以次受职俾环田而污之毋使旁泄自上而中而下至官毂之口凿石为斗门上溢则障之下涸则泄之凡石之以丈计者二千五百五十五为柱者百四十有四为槽者十有五役工至三千三百三十而赋帑金仅六十余因与守畈者约其下畈当受水而不与水者罸在上畈不当与水而辄啓水者罸在下畈其民皆稽颡听约束毋敢犯窃以为令迁徙无常久或忽忘之不以时饬治奸民起而修一旦之愤破毁成业坐自失计而归訾于上愿得幕府之一言勒石而树之通衢以示永久都御史曰善乃为铭曰周有稻人掌稼画地潴防沟遂以迨列浍杨芟作田暵滂下地惟此山邑罕睹其利引流下轮建瓴斯易比于桔橰厥逸蓰倍门此三畈以时啓闭房南穰穰民靡虞岁爰戒来者毋怠成事
　　吕公祠碑记　　　　　　　　　吴国伦
　　公姓吕讳调阳字和卿别号豫所起家桂林于嘉靖甲午中粤西乡试登庚戌进士一甲第二人由史官歴司业祭酒宫詹侍郎大宗伯仕至光禄大夫柱国少傅兼太子太傅吏部尚书建极殿大学士累赠曽祖以下三代考妣俱一品録廕子弟凡四人至万厯戊寅十疏乞骸骨归上赉予殊厚且遣御医视疾行人防行逾岁抵家越庚辰元日薨于正寝讣闻上悼之辍朝议卹赐祭十一坛追赠太保諡文遣官行营起冡仪章甚备朝廷恩礼大臣未有加于此者其子兴周辈因建祠飨公而奉公生前累受诰勑及身后所膺赠官诰命御制祭文并勒丰碑用彰主上恩徳光延俎豆泽沃泉壤公之为桂林重不啻九鼎大吕矣及楚兴国之大治为公先世故土而五世以上祖冡累累茅潭里中有司为禁樵牧过者无不改容下拜曰此相国里也且始封一品是曰鉴祖非即由此而戍越者乎其泽未斩其游魂未必不依依故乡况公每怀五世反周之义由鉴祖及公才四世耳公尝一过茅潭展墓叙族而与里人交甚欢已又治第州城亲为其季子兴武议婚开产业将遂以州为莵裘计甚深逺海内士所共闻也夫桂林特公家徙戍瓯脱一借公重遽使全粤为名都而家庙邑社烝尝岁举里人乃不得望而禋之奈负公之灵何于是父老因谓士大夫谋于国伦国伦以告郭公逵逵曰盛典也愿身任之旋请于韩太守济济曰盛典也愿力赞之葢守为公所举士而令则国伦门人故议不待更端而定役不待迟久而兴事之所由举也葢有防焉令既相地于县北里许后负西里山前临车马孔道于是捐俸摅材诛茅测景建堂三栋而即以神椟居其中乃布露防除甬道营棹楔为门缭以垣堵涂以丹青夹植松桂诸木翼之门左方为守祠者庐而又买地若干亩附祠左右岁可得数金为春秋二祭资又砻石以待碑者士大夫若向佥事日红周光禄槚徐举人立朝与二三县僚文学博士时时佐令视成葢经始于庚寅初夏而即以其秋落成郭令于是筮朝奉相国主登堂入椟端冕而牢祀之诸父老与行路之人观者大悦莫不窃叹防公不能发山川巨灵防贤守令不能举千百年旷典猗欤盛哉季子趋而拜之俯仰徘徊怆焉有深感退而告国伦曰先相国志欲反楚而先家兴武于州乃竟扼于疾而夺于年恫矣恫矣犹幸茅潭有社郭门有祠庻几先相国之灵爽有依于人则兴武在此祭有先河而后海岂河尊于海或源也或委也今即源楚而委粤亦先人之心也而况两地并禋乎国伦然其言季子遂以其书报伯子时伯子巳自光禄少卿积迁应天府府丞过家得书大喜因与二弟举人兴齐中书舍人兴文遣使致币属国伦记其事碑之国伦忆尝为公作状论其世已详兹不具述苐述祠所由建为里人风夫里人窃窃焉愿祠公谓公起鼎甲拜相位冠羣僚名闻中外望而祠之足以张楚如是而巳乃公所以能使人祠而守令士大夫之乐于祠公者则不以名位而以立朝大节故在朝则朝重在野则楚粤兼重里人不尽知也考国朝以一甲第二人入相者自永乐苗文康公衷至公凡七人而位极一品且得諡则徐文靖公溥与公二人乃若歴官三十年守正而进见机而退始终纯白上下无间言为一代完名则公一人而巳嗟乎此殆有韦相疏太傅所不及者难矣哉若其啓沃三圣师表天下儒绅定礼乐谋猷夹辅勲劳书在石室即士大夫有不尽知何论里人其为楚粤交重而交祀之公葢足以享之也国伦楚人请以楚事喻昔者尹吉甫起房陵为周内史其后周与房陵并祠之孙叔敖以下里士为楚相后楚王封其子于寝丘奉敖祀而下里之祀卒不废诸葛武侯其先琅琊人后起襄阳伏龙山相先主保蜀所在有武侯祠琅琊襄阳之祠亦并不废则信乎神依人哉公葢与三君子无古今而楚粤并有子孙族为依又三君子缺典也今公下世巳十三年祠成且二年而韩守与郭令亦巳相继迁秩去季子日过我以碑为请遂自忘其老病勉为之而系以侑神歌三章章八句　一歌曰灵之来兮自玉京抚三象兮下太清驾苍龙兮骖赤麟霞为佩兮霓为旌只尺兮殊庭陟降兮明神拊鼔兮鸣笙俎豆兮苾芬　二歌曰灵之来兮自桂林逾九疑兮渉洞庭来鄂渚兮思故林睠东方兮乐缤纷考兰堂兮壁以荪充椒桂兮缭杜蘅采三秀兮奏五英酧元鬯兮气氤氲　三歌曰灵之来兮自茅潭焱一举兮明霞端森玉佩兮鸣珊珊手琼芳兮是躭躭俨息驾兮湖之干簇孔葢兮青鸾云靉叇兮魄来还享千秋兮明且安
　　龙门书院碑记　　　　　　　　郭正域
　　郧阳据荆楚上游控宛洛通雍蜀虽绾结四达而崇冈丰菁民多啸聚罕事诗书大中丞建牙其中比年号称无事迩羽流不戢羣嚣而哄守臣以守珰为神丛御史中丞暨南北台省交章而竟不可问黄公抚郧之年慨然曰绳不可枉臬不可挠吾奉命来抚兹土而黄冠逃于法之外何以为民上于是多方设间悬格购之以闻竟抵于法而郧之吏民懽然曰我公真去我蟊贼也郧民知有三尺矣公又慨然曰仓廪不殖安知荣辱原田不每安知礼义郧崇山邃谷羊肠鸟道臬杌砢磊无一望膏绣之田山童而水涸吾奉命来抚兹土岁不一登民且腹如吾民何于是为盛水武阳二堰郡民赖之懽然颂曰我公真长我禾黍也我民能饱此七尺矣会大比士郧襄二郡获隽者仅一人公又慨然曰士无肄则士与士不言礼义上无教则士与士不知诗书楚固称人文而吾所辖者兼周秦吾奉命来抚此土而不作人不兴贤徒责其山栖野聚之民劲悍决裂裂伦常而寡文学何以得此誉髦而用之于是捐粲钱五百金与臬使者王公计之王公亦捐粲钱四十金卜风气完美当城中为书院一区题曰龙门书院为治近龙门山也为堂者二前题曰讲堂校艺其中后曰石室储书于内旁列号房七十余间以为藏修之所又置学田建辅房以为乆逺修葺之资始于万厯丁未年正月落成于本年十月为檄三省之士居之曰楚之士能无采湘兰佩沅芷者乎秦之士能无诵蒹葭赋上林者乎周之士能无习龙马咏二南者乎吾拔其尤者与之言礼乐言诗书于是郧之人懽然曰我公又与我人文而造我成人小子也我民知有六艺矣夫大中丞以天子重臣表帅一方文武是宪在昔太公治齐诛华士而兴贤能何武行部扬州入传舍开垦顷畆五谷美恶即学宫见诸生试其诵论得失薛谦光为御史中丞劾奏缁流曰宪台理寃滞何所回避而后兴教化顔棐为京兆整顿阡陌树桑果买牛车而又勤励理学风化大行以黄公之政视前数君子何如也夫滑民不诡于法则朝廷尊穷民不匮于食则妇子保士子不跃于冶则贤才出黄公为政先其大者一一可纪也于是不佞正域从臬大夫之请而为之记黄公讳纪贤号芳楠四川荣县人万厯庚辰进士王公名词美号含虚陜西朝邑人万厯庚辰进士是役也始终经营者郡司理李君名可芳赞成者郡丞周君名国庠别驾李君名之实郧县尹张君名应春督工则镇抚苗良弼税课司大使孙希志例得书
　　重建岳武穆祠碑记　　　　　　李维桢
　　承天府故为安陆州献皇帝封国也献皇帝负龙徳而炳虎文封内外山川之胜古昔忠义贤豪遗迹靡不表章而咏歌之具载恩纪集中郢城十有八景而岳武穆祠居一焉肃皇帝入践大统升州为府改邑改井而岳祠废莫知所在矣陜西咸阳杜公歴任司理得献皇帝集毎诵表扬武穆一诗忠义相感辄咨嗟酸鼻岁甲午适承天守镇员缺上简命任之甫至地方诸务未遑修举即求遗祠故址而惜其泯泯也卜地府市之西为祠而勒献皇帝诗昭示永乆于是藩伯四明薛公郡守临朐常公后先抚按楚者广徳李公昆山支公任县赵公临清曹公及臬亷襄城冯公皆捐资来助既发土为基下有沙石如许以供垣墉之用众夸异为神相不数月而祠遂成属不佞桢记之葢岳武穆庙防血食所在而有而楚为最胜考武穆自绍兴四年除荆南鄂州制置使至六年改武胜定国军节度使除宣抚副使置司襄阳往武昌调军前后十任楚自封子以至侯若公皆食邑楚自讨李成走蕲州至死伪将京超复郢州平襄汉降王佐杨钦余端刘先而斩杨么大战功数十皆在楚按祭灋所谓以死勤事以劳定国能捍大患者武穆胥有焉吾郡之祠武穆礼也虽然礼时为大今非宋时矣有其废之莫之或举祠何以复兴天地定位则有君臣臣事君以忠无有二心古今宁有二道哉献皇帝咏歌表章之葢嘉武穆之忠耳故其诗若曰精诚光百代大哉王言所以论忠洁浄精微矣世不乏忠臣而本原其衷或迫于见功或亟于殉名遒骨劲挺盛气勃发或抑而为忿戾少有拂郁中不自忍或流而为怼怨其精诚不足故也世人夸诩武穆战功而悲其以寃死以此为忠忠固小道耳武穆之功以战着而忠不以战功尽身以寃死受怜而忠不以死葢夫敢战之将率取俘获斩馘为上若武穆之破李成张用也秋毫无所犯其破马进也使人呼不从贼者坐坐而降者八万余人其破防吉诸贼也髙宗以隆佑震惊故令屠防城独数四力请诛首恶而赦胁从张用王佐皆以降人推心置腹得其牙距之用故诸没于冦若盗者其民望岳家军若大旱之望雨而困于冦若盗者感泣思宋家仁厚之徳先声所至不战而屈是之谓忠亷蔺冦贾之贤不能无修隙而武穆于王彦则避之于韩世忠张浚则下之不以小嫌妨大义不以私忿先公事同心僇力以庀王室是之为忠功髙不赏震主身危则有美田宅以自汚饮醇酒近妇人以自广耳髙宗初为武穆营第则曰敌未灭何以家为授开府仪同三司则曰今日之事宜训兵士戒不虞不宜论功行赏取笑敌人少豪饮无量髙宗戒之异时到河朔乃可饮遂絶不御杯勺子云数有竒功而秘不以闻家无姬侍吴玠遗美姝结驩则曰主上宵旰岂大将安乐时常言文臣不爱钱武臣不爱死即天下太平其下化之提数十万师枕席上过鸡犬不扰民开门延纳卒无敢入者所渐染素矣是之谓忠阃外之事将军主之大夫出疆苟可以安社稷耑之可也而矫命横行者托焉朱仙镇之役十二金牌趋召班师矣以彼跳荡推拉之雄假命慷慨奋激不受诏当奈何武穆不敢抗第东向再拜泣下霑襟十年之功废此一旦耳而留五日以待诸民内徙者疏以汉上六郡闲田处之已疏乞解兵柄而敌分道渡淮召之应援方苦寒力疾而行师至庐州敌兵遁乃还次舒待命髙宗谓其小心谨慎不专进退会濠州破复勅救之辄赴敌兵辄又遁和议误国固所日夜痛心疾首者然读其谢讲和赦表与他封事意壮而语巽未尝与庙议争讼秦桧万俟卨何铸罗汝楫辈之交搆文致也从容就狱惟曰皇天后土可表此心而已竟无一言自鸣以章主听之不聪是之谓忠其镂背文尽忠报国而献皇帝目之精诚功名之念融而不有忿戾怼怨不少芥蒂于懐必如是而后忠可尽必如是而后可言精诚诚之为道也贯金石移三光终始万物迄于今而庙貌血食所在不衰良有以也桢虽不识献皇帝微言而为绎其大义如此俾后之评忠臣者要以精诚为极焉
　　陆鸿渐祠碑记　　　　　　　　李维桢
　　唐处士陆鸿渐者邑人也其生平具宋子京唐书列传及所自为传中鸿渐生类子文收畜于太师积公禅院考院故名龙华寺或曰龙葢今邑西湖禅寺相传谓其遗址赵隣因话录竟陵龙葢寺僧姓陆于堤上得一初生儿收育之遂以陆为姓聪俊多能学赡词逸诙谐纵横东方曼倩之俦也鸿渐遗文独茶经行世而又常为歌所深羡者西江水向竟陵城来而已以故邑有覆釡洲有陆子泉或曰文学泉皆渐所品水烹茶处嘉靖间邑人鲁孝亷刻行茶经而以沔阳童庻子传附之其后沔阳陈廷尉更刻豫章为玉山程光禄书邑人徐茂才复临刻之校童传更宋传者十六字增者十二字后有童赞而遂以传童作或亦汉书之用史记文耳泉乆没湖中隆庆间某以治湖隄得之搆亭其上鸿渐之迹日彰显矣顾未有为祠祠之则自邑人周藩伯始既新其所托迹寺更为计之曰寺因鸿渐名至今而身无地受血食何耶闻昔鬻茶者陶鸿渐形以神事之突间且茶法记诸书不啻数十家而辨水法亦甚广吾党小子尸祝而俎豆之为邑魁杓奚所不可于是就寺后创祠为堂某楹后有台前有某有庑有庖湢遂成胜地既落成使余记之余读旧唐书传隐逸者二十人新唐书传亦二十八人其附传者不与焉新书所不合于旧者五人所增于旧者九人鸿渐所增之一也按传此数十人或仕而隐或隐而仕即不仕而或以征聘至朝或应辟至公府染指而去或取科名不偶而罢或不就职而就朝禄而其人或羽流方士非吾儒俦伍身不拜征辟目不见人主足不履朝堂惟秦系朱桃椎李元恺卫大经与鸿渐数人耳新书出而旧书摈不录第一隐逸传论贺知章耄始乞归而卢鸿一脱其名新书谬悮已甚旧书不收鸿渐而烧丹炼药方技猥杂则何谓也子京论隐有三概上者身藏而徳不晦名往从之次挈治世具弗得伸于其爵禄泛然受悠然辞末者内审其才不可当取舍故逃丘园而不返由斯以谈鸿渐固非子京所深取也子京谓假隐自名号终南少室为仕途捷径奈何于鸿渐辈不深取也子京之下士乃今之上士乎今嘉鸿渐虽尸祝俎豆之可矣余览一统志载裴迪茶泉诗竟陵西塔寺曾经陆羽居羽天寳中为县伶师其时名未着至与皇甫曾权德舆李季卿游是大厯元和时人王摩诘与廸酧倡为盛唐时人廸即年少晩或及缔交今其诗似咏鸿渐故居则不相应岂名氏偶同或后人伪撰邪志又言陆子泉在沔阳州治西广教院竟陵故沔属邑鸿渐所往来人或慕而为之名或误以县为州二事无足深辨然论世亦不可不审也
　　重濬沔河碑记　　　　　　　　李维桢
　　按山海经嶓冡之山汉水出焉而东流注于沔桑钦水经沔水出武都沮县东狼谷中又东迳沮水折而东南流沔汉汉沔得互称矣吾郡沔阳州者居汉之阳汉自郡东播为芦洑河东南至于上新口经鮎鱼套白防达于三江口又自上新播于下新经柳口环城之三面而复折于三江口合流趋于白湖曰河曰江曰湖方言之讹也曰洑曰防曰套曰口象形之似也总之不离沔近是而州人独称环城者为沔河云河壅废乆矣观察蜀苏公以时始濬之其长千百十丈有竒其广十丈有竒其为桥若隄石蓄竹楗费金百有竒其役歴有时日其受命部署文武吏若而人不夺穑地用不烦官府民不废时务官不易朝常工成而不愆于素于是州大夫李君介邑令王君过某而请曰美哉使君之功旧史氏盍记之某闻之楚伍举夫美也者上下外内小大逺迩皆无害焉如其尽民力以成私欲使民蒿焉忘安乐而有违心安用目观大夫起谢某不佞请征诸四民之言葢河通而工商欢于市曰乡者负载挽辂道回逺得不偿费其材不足以备器用今而一苇航之矣土物无所不得入不翔贵腾踊而泉币无壅旗亭阛阓朝满夕虚可以为美乎某曰美哉大夫曰未也葢河通而农欢于畆曰乡者恒雨则陆沉骄阳则金铄今而后蓄为屯云泄为行雨受令于三尺之桔橰而无闵闵望岁且夫绠汲而瓢饮葭菼榆柳而炊蔬俎而鱻烹佐我黍稷以事我父母乐我妻帑可以为美乎某曰美哉大夫曰未也葢河通而士劝于庠曰水之为徳也钟汇之区珠玉斯登枯絶之野林壑不毛先王建学辟雍頖宫义谓斯矣乃者河涸而地脉斩焉斯尽今而后萦之如带抱之如珥而风气聚矣将使二三子覩盈科而进道放涟漪而成文可以为美乎某膝席而对曰美哉一举而四民归徳焉是可记也遂不辞而为之铭沔彼流水阏者谁原田每每不可治搤吾吭兮防但饥考量櫽括谋孔多孰令听之竞作罗吁嗟苏君手鬟河冯夷切和神哉沛水归其壑焉知外带有结兮衣有襘万夫畚揷千夫杵鼚乎鼓之轩乎舞蜿蜒长隄遽如许云汉为章章于天皎若玉防堕我前金城汤池相钩连以灌我田挹而防麦秀渐渐黍由由蟹螺污邪满其篝鲦鲿鰋鲤鲂鱮鲨鸥鹭鴈鹜防鶭驾唼喋萍藻□蒹葭青翰之舟青丝筰芋魁羮兮兰生酌歌玉凫兮胡不乐天下熙熙为利来廓开九市声焞焞兴我百物佐三才郑国在前白渠后我思古人君为偶有穹斯石不以朽
　　都御史张公墓碑　　　　　　　李维桢
　　隆庆戊辰南宫进士四百人而行年二十有二者六人邹国材陈汝新聂子实华起龙张泽民与予也华主客早卒陈观察次之泽民最少官最达吾党媿不如乃泽民四十有七而归田五十有三而即世矣惜哉泽民少年风骨视瞻非常而淹雅有器量不可狎近壮而躯干丰伟美须髯荐绅中目瞩之临川江右岩邑舟车辐辏讼狱滋繁泽民常所暂逢经乆不忘一夜内刺阁取外事分判前后相属畧无壅滞老吏咋舌风棱肃然而时有所纵舍人不得窥其际主计者初创条编法众或疑骇而从容剂量务得其平不数月令行如流水其于单赤矜恤特至流亡还归荒芜辟易奸盗平息商贾野次士之仁者大夫之贤者必加礼焉弦诵揖让翕然有先进风三年奉征书而以母防归服除谒选入年末三十例不得台省大司马谭襄毅公宜黄人也宜黄于临江为隣邑稔知其贤请得为其曹郎遂编研明审为曹郎冠会念其太公以颁武臣诰出使还依依子舍不忍去而太公弗善也趣还朝补吏部考功郎先是谭襄毅荐为吏部甚力而有泥之者不果乆之论定乃得授属以星变察朝臣诸直言敢谏者率传致其中泽民所拥防为多已调文选未浃旬遭父防服除迁稽勲员外郎巳迁騐封郎中复请告再逾年更调考功文选每入署焚香告天杜絶私门幸窦而其要在録忠直惩贪黩振淹滞汰浮冗斗食以下小官地有善恶俸有赢绌吏往往髙下手索贿泽民察年力量才器小大烦简适宜而又度道里逺近不至费僦赁以资沓墨者之口实取偿于官若民也于是中外翕然称之擢太常寺少卿寻擢右通政使巳擢光禄寺正卿条疏积弊十余事皆切中事情因着为令巳复擢太常寺正卿再疏请早建储以定国本已擢右都御史巡抚八闽而岛冦蹂躙我与国朝鲜江海诸藩震于其隣则简将帅肄卒伍治甲仗储饷糗更增置舟师以防要害而裁幕府之滥费覈寺田之影赖捡商税之侵牟清库金之蠧耗凡若干以佐军兴士马饱腾而民无加赋之苦大司马亦以征倭故调闽楼船卒泛海赴天津泽民疏言不便请以八千金为资而令匠师就天津造舟上从之八闽将士吏民皆踊跃欢呼矢以死自効而或诬为江陵相私人举朝公卿心知其不然然重违言者旋请解任归里既报可有欣色以为劻勷戎旅不若栖迟丘园者之适也所筑山房饶美竹顔之曰万玉有万玉山房图及诸名公诗赋四壁列图书日咏啸其中客来则焚香鼓瑟巳挥麈纵谈名理巳乃命酒酒酣扬扢古今人物霏霏不絶语及世情则酌大白谢之其达如此泽民故山东汶上开河里人张林仲子也五世祖浩礼生胜胜生生林江陵相公督运往来开河间与林游甚欢见泽民而竒之使属对受命如向而泽民巳防母遂乞为子而令罗宜人子之泽民居恒避人流涕以为不获报所生而司公夫妇凡两受貤封三年之防毕奉使过开河里行求宗党得一人则为叔父宗智相持而泣考问家世乃奏复故姓没之日援笔为书以授诸子曰开府非卑寮半百亦长世惟生我之劬劳吾惭负于天地君子以为其不忘亲也葢所遇深有足悲者焉所着天官郎草抚闽疏抄北逰稿若干巻其文学政事亦可概见巳诸子疏闻于朝予祭塟乡二三鸿儒名卿为状为墓志为神道铭而使予为表墓域余辱泽民衿深不得以固陋辞其所最不平者今天下以江陵相公为谈门人故吏讳言之抑何甚也始泽民谒选入相公初当国实以同里引嫌而忌者乘隙中之谓刘侍御疏出里人口语然卒用泽民泽民亦不欲相负时时自逺其为郎中稍得行志则江陵已没六七年而目之私人是尚不识相公何如人安识泽民哉善乎鲁宗公之言曰江陵相不欲使用者不才才者不用有才如公能终抑而置之耶傅太常谓江陵毅然欲振天下之衰而登之上理细人侧目公独以恬淡免知人哉泽民与相公寒魄余故表而出之非谀墓语也
　　嘉鱼蒲圻咸宁江夏长隄碑记　　熊廷弼
　　予尝观嘉鱼老隄自马鞍山至簰洲艾家墩蜿蜒百里古木苍苍连雾列葢居然江山一长城也按志始自宋政和以来唐均陈景成宣诸君接连剏置暨正徳年间吴清惠公以赈勘之役复请大修之集嘉蒲咸夏民合力修筑引江由金口入湖以缓其势而四邑赖焉至今又百余年矣岁乆冲啮所在溃决水自上流百道直下既猛甚而又自艾家墩至赤矶山四十余里故无隄水复横入与直下者合凑而四邑田土崇朝立尽庐舍人民漂荡死徙至不可为言嘉鱼李公光禄向予言曰吾人其鱼矣老隄未修新隄未续吾与子盍图之奉书诸当事者为四邑请命而是时嘉令葛侯目击心伤复为灾民申议前后书至十数上于是前中丞董公直指史公叅藩陈公郡伯马公咸欣然允发府库三千余金区分四邑长吏募夫并筑时嘉咸江夏各次第讫工而会署蒲篆者有里甲之扰致生龃龉中丞梁公直指钱公彭公方伯刘公宪臬王公张公郡伯黄公特檄江夏徐侯往勘以受之均而众议之不容违始获卒业而四十余里之新隄于是乎告成功矣光禄又与予计曰老隄当首冲而溃者弗塞卑者弗高薄者弗厚虽新隄庸有济乎复为言之徐葛两侯转请于前诸当事者再发帑三千金专属葛侯修补葢或恊筑或专修皆所以遵向来成例也自新旧隄全而蜀水自西潇湘之水自南岳沣辰之水自西南来者至鱼山皆弭伏顺衍而下不敢一窥湖而四邑一旦汗莱尽辟流移尽复庐居尽葺桑麻树蓄尽布满中野而无复向时昏垫沈溺之虞公私逋负之患其于民食国赋岂曰小补之哉光禄属予为记曰诸公之徳意邑长之勤劳役民之成例后来之劝规皆于是在予不可以无言予谢不敏则屡以让而顷公作古人矣于是畧次事之本末而申之以两言曰凡为地方举事者为民之念要正而同事之心贵一正则饥溺由己而劳费嫌怨之不辞此长民者事也一则秦越共济而彼此异同之弗立此吾四邑之为士民者事也诚如是则四邑长有此隄四邑之民长受此隄之利虽千百世存可知矣葛侯名中选河西人在任五年强半居宿隄上祁寒暑雨备诸劳苦不尽述云
　　长隄碑记　　　　　　　　　　游士任
　　葛侯竣长隄之役迁南廷尉评以去熊直指记徐葛两侯举事之始末侯可千秋矣游子假归父老复礲石索言者再游子曰夫旧隄始唐均次成宣次姜溥又次刘元相而吴清惠亦经疏请载邑志新隄始冯公应京议焉而未竟载县牒予请勿言独忆丁戊间予率三邑父老洒泣而言隄事郡伯张公折节以从而蒲邑某侯足不窥江防一歩辄沮予议无何隄决四邑之田庐荡然啼号沸然予憾不能为斯民请也岁庚戌予成进士葛侯除嘉令因与李光禄申四邑隄议侯领之遂按视以为荒度计葢大江自岷山来拢黔泸诸水出峡而东走而沅湘辰澧诸水又大防于岳阳下至赤乃始就衔勒又下过鱼山则江嘉蒲咸之山三面周遭而西缺其一面以受江大约隄之形一而隄之则四向之隄始马鞍山止夹口置获口以北不隄即吴清惠之疏不及焉未免捍七而缺三创而长焉起获口至赤矶如冯公应京议是为捍九而缺一虚其一于金口水至口则若建瓴然不返顾矣其剰流从口入溯而上焉其势杀比满而溢则江已就落不复以四十里为口而朝茹夕满葛侯既有成筭一一条诸牒以力请焉当事韪其议江咸无间言而蒲稍不如约如丁戊间故事于时熊直指李光禄慷慨陈説于诸当事手腕几脱而余亦向备兵张公郡伯马公司理唐公孙公披沥满纸焉当事亦蒿目是以有勘隄之役择江夏徐侯以往至则为之别疆域分山泽核里数酌丈尺一以受害多少为准而其议始定当事忻然捐三千金以创新属四邑分筑既又捐三千金以增旧属嘉邑专修而隄无弗固矣明年江泛没隄之半隄以内禾黍油然桑麻无恙四邑将世世赖之即吴起西门豹宁多逊焉是役也问之里江六十三患水者三十四蒲三十患水者八咸十六患水者八嘉十二患水者七问之隄江之丈以千者二蒲咸之丈以千者各一嘉之丈以千者亦一有竒主是役者载熊直指记中谨拜手作诵曰春秋元命幕天包地五行始水瓠子一决璧沉薪负厥患不已澶渊之役子瞻庐城誓与俱死赋被黄楼载歌载咏有涕如泚艰哉使君飘则百与全乃致毁使君致词吏民欲杀何如史起卓矣徐侯共建非常狂流克砥三年告成乃黍乃禾被我江渚彻彼桑土迨天未雨敢告多士
　　习杜祠堂碑记　　　　　　　　孙继鲁
　　余校士襄阳望隆中慕诸葛孔明为人怪陈寿以父子私憾刘氏君臣故志三国帝魏其余祫祭高帝以下昭穆制度湮灭弗书不与昭烈绍汉统而伪孔明焉耳矣因考习凿齿汉晋春秋起汉光终晋愍以蜀正魏簒汉亡晋兴心特壮之及考杜甫诗于先主孔明往往推而尊之形于□祠故庙之所赋咏若曰窥吴曰幸三峡曰崩年曰永安宫曰翠华曰玉殿曰丞相曰宗臣曰见伊吕曰失萧曹曰三顾频烦曰两朝开济则帝昭烈佐孔明视习先后一辙即汉氏居正统不待纲目后明也翊王风而扶世教多矣尝求其故则习杜皆襄阳人齿以史名晋为能裁正桓温而甫以诗名唐则忠爱君国又齿之博雅志气自少甫之属辞乃自七龄大扺天性畧同夫齿能裁正桓温则心晋心晋则帝汉帝汉则簒魏诮温非望在于史甫能忠爱君国则心唐心唐则刺安刺安则诛史在于诗其于昭烈孔明史以正之诗以美之则君父之道着见奸雄如魏既成尚诛况如温之蓄非望如安如史之贼且乱者天诛其能逭乎则二公之史之诗诚深逺矣石南宪副江公有见乎此雅尚二公即岘首习池祀之报功风教也祠成公叅浙藩政属襄阳知府张君裕通判万炯推官萧瑞鳯征余记其大节如彼若夫习杜世家齿甫定事暨岘首习池佳胜与祠之规制则翰墨焕然可述不可磨者今皆不记公名滙字巨之江西进贤人丙戌进士
　　王公烈士庙碑记　　　　　　　金　铣
　　天地刚直之气禀之以生人与物皆然也而人得其全能全刚直之气奋百世而特立者惟豪杰其人也是气处乎百世之上泯无形迹可见闻及其遭大变临大节而发焉则死生荣辱之説以定于胸中不死而辱不生而荣则讵外物之足以动其心而奋其志哉是故于夏而发也为龙逢于殷而发也为比干于楚而发也为屈原于唐而发也为张巡为许逺顔鲁公于宋而发也为文天祥为王彦明之数君子安于臣节以死为亨所谓能全刚直之气奋百世而特立者也自龙逢以及天祥史书之庙祀之名公钜儒为之诗歌为传纪以称羡之刻于石登于方防后世得以景仰者有以也惟彦明死节史失其传庙燬于火未闻名公钜儒为之诗歌以刻于石登于方防刚直之气不得白于天下后世其置诸人心塞乎天地之间固自若也是葢不以暂而存乆而没也铣承命来蕲索图经考古名宦将师法之首得公焉未详何处人守蕲有徳惠在人当元兵压境忠义不屈拒战日乆民不忍叛未几城陷公挈其妻子登大舰于西龙眼矶慷慨而没之蕲民哀而思之尊为烈士立庙于矶榜曰烈士王公之庙岁时祀之遂询之于父老佥曰故庙卑隘弗称逼于民居数罹于火遗址鞠为草莽亦已乆矣予闻而感于心谋于僚友同知淮阳王伦滇南赵和判官西蜀王锦吏目陜右伍鼒相与捐俸市民居以益其地东抵周行西抵大江袤计七十余尺广六十余尺新其庙貌路有门围以墙经始景泰癸酉秋越明年冬十一月甲子落成予与寮宷率父老拜瞻庙下咸喜公刚直之气肃然如生因请书其事以刻于石噫公刚直之气塞乎天地固不借此而存而公之神灵不无借是庙以栖以妥而凡蕲人水旱虫疫之祷于公者舍之将焉适乎他日名公钜儒为之诗歌传记以鸣刚直之气白于千载之下奋乎百世之上嫓美夏殷唐宋诸君子又焉可谓其不借于是乎遂综其大略而为之记
　　应山马都司祠碑记　　　　　　巩　臣
　　公讳振字仲威世为山后人曾祖马喇沙永乐初降附以功陞指挥佥事祖义指挥同知父俊都督佥事皆以身死国公袭指挥使以父忠节陞都指挥佥事治癸丑兵部推公武勇忠勤奏除河南都指挥使司公之初来也将士卒分番入卫号令明肃赏罚公信其律己也亷其立法也寛其御众也严而不苛故垂二十年家无长物而人乐为之用正徳辛未霸州贼起始以数十人白昼剽掠横行河北商旅阻遏寻渡河而南是时将兵者多顾望畏缩不敢追捕公独率十余骑奋然挺身逐之自汴日夜兼驰至湖广应山县树林山口接战起巳抵申天地晦冥力寡为伏兵所杀公之志虽不就卒死以忠悲夫公既死贼愈滋蔓数月之间拥众十余万攻城屠邑大肆猖獗中原为之震动上厪天子之忧分遣大臣督边将四路征经两年始得朴灭其甲兵刍粮之费亦巳极矣大都宪陜西彭公时总帅驻汴闻公与其父祖咸没于王事因大书世忠二字表其门先是有司上其事朝廷复陞公子昻如公官呜呼公之能尽厥职身虽死名何其荣也耶余以菲才备员河南都司与公子为寮寀又奉勅守备汝寜信阳等处乃公死节之地余尝出巡履其境见其山川草木环耸森郁宛如公昔日与贼对垒而人马驰突戈防交加金铁之声铮然也使人想公英武勇果之气慨慕不巳焉噫使是时诸将兵者皆志同于公不畏缩观望而恊心戮力相机防应则贼不难于殱而公亦不死也又岂至劳宵旰而糜餽饷也哉欧阳子云古之名将必出于竒然后能胜然非审于为计不能出竒孔子曰必也临事而惧好谋而成者也今观其地皆髙山深谿道隘不能还车兵法所忌此公之所以取败然公之心真足以裂金石贯日星不可诬也余歆公之志悲公之死因与汝寜太守平原姚公宗翰即公战处立石书迹于其上使后之过其地者知公英勇如此若夫公之勲劳忠节固具载国史余不赘言也
　　重建沔州治碑记　　　　　　　钱正志
　　夫尊主庇民莫大乎治故堂亷之峻以养威也燕处必洁以养安也髙其闬闳森其廊庑以崇体也吏胥有所即事无旷下令如流水之源是以政教必达苛慝不作厥惟重哉沔故府治也在城东北洪武初改州西南重修于治己卯至万厯庚辰而就圮维时分封割腴匿粮薮蔽赋役不均民生日蹙庚子辛丑之间水火载罹田野污莱室庐瓦砾流离日甚桴鼓数起治敝而民从之无足怪者壬寅二月余承乏守土至之日旁皇措足不能终食葢南荣东庑幕署皆燬堂仅岿然支拄倾侧不胜其危召吏计费吏曰向计千金尚虞不给经费无从请俟稔岁余哂曰栋折榱崩近在旦夕而欲逺待丰年是须越人而拯溺也又私署未葺余异之编芦为障偪窄湿蒸郁以生疾叹曰沔故名州也而敝乃至是吏故慢耶抑势有不可耶乃捐俸四十填池筑室迁于堂北前后五槛阅月工毕时以年祲奏改漕折部覆不允旬日之中征米万斛督责旁午火驰四应戴星不给雨潦纵横堂下褰衣送客晴日穿漏堂上张葢治事习以为常一日风雨暴至屋飒然有声庭中人争走阶下露立余始然据席曰屋覆也而独遗我乎夫名与身孰亲也自是复思建立念民艰无可为者独冗役可裁俸赎可捐耳遂稽旷役节浮费清冗食岁终会计得九十九金益以俸金五十使市材于汉上年饥岁迫贾折阅急售其价亷其材美又聚米得数百斛集寮友商之与者半不与者半余谓屯不动不亨蛊不干不治安治其他遂以意白之上官咸报可时春和细民乏食聚粮招之应者云集以癸卯二月三日肇工尊美堂成为库二前为幕防西为架阁阁前为仪仗前为云轩三楹以庇下也四月丙午迎年楼成以迓丰岁上为刻漏寘钟鼓五月仪门及东庑成余曰劳止汔可小息入秋余欲终事吏民切谏曰明公之为此州亦足矣俸殚垂槖庸可继乎请息肩以俟后余曰爱我哉然未为知我也夫余殚心以为此州而人莫余直也尚安籍此增累哉顾吾念之计工之已成者葢众计工之未成者葢寡易九仭而难一篑计不为也且余不为此后人方诿之而又鉴之谁复为此哉遂以八月八日续建后堂西庑如其初画冬十月工竣嗟夫余以艰虞之防辄兴大役夙夜经营初不意成就如此语曰作之者劳居之者逸又曰养尊处优若固有之又曰前事之不忘后事之师也后之贤大夫继此而来者源源其尚思缔造之艰哉
　　观察苏公开河碑记　　　　　　费尚伊
　　沔泽国也江水趋江陵东注为沱汉水汇三澨南溢为潜一城斗大二水环抱故形家言谓沔以水秀则地势然矣顷者河源细水泉涸计郡治东南隅迤逦三十余里悉为平陆无论商贾贸迁及刍粟挽运与水田灌溉之难即襟带一水乃令隔阂弗通譬之于人经络营衞不相连贯卒有痿痹之患此于地脉风气所系非细也宦兹土者率蘧庐官舍及而代有掉臂去尔或一二健吏稍称任事亦多首防两端防懦观望荷畚锸为终日之计止已嗟夫河奈何不终塞且化为陵也大夫苏公以郎署观察荆西既涖沔问民疾苦及一切兴革郡人士首以疏河请公毅然决防曰吾奉玺书亷察一方若水利天子固诏我矣矧询谋佥同其安敢避事乃下令令有司议工费约民田粮十钟出粟一釜朞月粟具条上两台台使者难之欲报罢公持益坚葢越月而河成大都公审度形势因民之利用民之力故费省而其功逸而倍古人举大事类若此矣役既竣公集郡人士巡行河曲方舟载泳清波湛如田者溉于防樵者喧于渡渔者歌于浦爨者汲于壖贾者扬防鼓枻而驶于中流葢公裴回容与而后喜可知矣公又谓是役也非创始之难而持终之难苟且目前而阙于长虑一旦河流复梗是尘饭土羮也于是徙旧闸之口以张水势佥邻河之夫以给常役减征商之税以通泉货建四路之桥以济往来随事擘画条分缕析葢公之言曰吾心力尽矣吾姑为此以待继我者润色而增益之可乎夫由前则己事之效也由后则来事之师也美哉明徳逺矣昔者禹之治水九州攸同万世永赖元圭既锡禹贡乃作今洞庭防稽之间遗迹具在杜预治襄阳刻石记功一置岘山之上一投汉水之下令后世无忘公于沔百世之利也余乃从长吏及郡人士之请而授简如左公讳两登万厯甲辰进士蜀之巴县人
　　重修竹山县儒学碑记　　　　　朱　屏
　　鲁人作泮宫郑人不毁乡校教化之来尚矣今郡国建孔子庙以造多士逮后圣天子恢制作革諡易主重师道也创启圣祠以顔氏曾氏孔氏孟氏配重父道也立敬一亭重君道以纲万世也时维提督抚治大中丞荣昌喻公惠安张公代巡皮公桂公咸首檄修学有司奉檄计藏羡若干鸠工程材为栋为榱为葢为壁为堦为台为垣朴斵丹艧防有不备维庙巍巍然维堂维亭维祠维庑翼翼然维墉维垣登登然经始于癸卯春二月落成于夏六月属余为之记余未获辞遂作而言曰龙门子有云父能生我而不能禄我君能禄我而不能成我成我之恩与君父等其惟孔子乎孔子之道以其粗而言穷经以工进取膺君之爵荣亲之养此润家者也以其精而言探微造极竭力以作孝致身以作忠扶纲常之日月此其润身润心者然也无他是在学之而已矣记曰学犹殖也不殖将落尔多士自殖之其勿负良有司新学之意也哉
　　汉黄宪墓碑记　　　　　　　　徐　栻
　　余尝读两汉世家列传至汝南处士黄叔度未尝不悚然感慨焉葢古之跻华要者虽能炳耀当时未必蜚腾后世乃若幽贞之士其遗踪托迹犹能使人兴起异代名节之重也如此若叔度者史称隤然处顺渊乎以道所谓幽贞者非耶嘉靖丙寅余督学楚歴襄校士道出宜城忽遗茔入望驻节询之知为叔度墓也始而怅然愿识其人中而畅然若师长在侧甘为鞭御既而恍然若汪洋叔度游泳末由惟见陇气生春山容未老复为之叹曰噫吾叔度其尚未泯耶当时与处士同时者若邓隲窃柄罗钳梁冀一门金紫其树立者若李膺范滂独持风采非不赫奕一时矣其死也踪迹沈湮无可稽述然则诸君安往哉独处士犹在也尝闻太守王龚礼进多方竟不屈而去将安之耶继而天子使友人举孝亷暂至京师而返又安返耶及陈蕃入为三公临朝叹曰叔度若在吾不敢先佩印绶是时也处士又安往耶若然即汉朝君臣巳求之莫得矣胡为乎在宜城哉继为思之鄙夫势愿归故乡真士韬光甘身异域闵子曰如有复我者则吾必在汶上矣意者叔度之终于宜城毋乃隐文于豹谷敛頴于锥囊所谓汶上者欤易曰见几而作不俟终日处士两得之或谓客陇萍踪泉潺月冷莫不为处士伤之余独以为不然宅身之道曰忠与孝苟可全归父母之完肤恢恢寰宇孰非龙眠苟可培植国家之元气凛凛清风孰非鸣鳯叔度所谓乾坤孝子宇宙忠臣信乎百世之下使人兴起而未泯也因为檄县立祠以禁樵牧张令鳯起遂任而营搆之抑处士自在使人旷世相感欤遂书
　　郡倅汪公建仓碑记　　　　　　钱天锡
　　余因汪公建仓一事而有感于国计饶乏之故吏治浮实之辨也汉兴七十余载粟红贯朽陈陈相因人衍家富迨乎建元元朔间兵戈骚动海内虚耗我明二祖以武功定天下大军之费不赀而转饷不匮列圣相承海内乂安帑藏充牣庾廪盈羡迩者渠冦启疆竭海内之物力以供之天下飞刍挽粟积之露处荷戈之子捐粒弃糈与泥沙同尽则当事者之不能定于先也比岁不登数百万之漕粮滞积江汉之间水涸氷坚不能一粒致京师于是积粟如山岁乆耗蠧呜呼此孰非天下之大命小民之脂膏而付之一掷则以此衡诸郡邑留心民瘼者安得坐视而不为之所哉沔旧无仓而寄诸衞厫以四十三里之入纳之数椽粃糠莫辨盈缩无稽司仓者收各里之羡岁额既满而其后之供输尽作折色用饱囊槖胥吏之侵渔下里之逋负不知几何相沿二百余年未有变计及新安汪君毅然起而建之有四善焉里置一仓而完欠之数不敢混仓各一储而竒羡之利不敢私葢藏以毖而杜雀防之耗转运有次而杜积滞之患其有造于吾民如此乃为之记以告后来使无忘厥功焉









　　湖广通志巻一百十三
　　钦定四库全书
　　湖广通志巻一百十四
　　艺文志
　　碑记
　　皇清
　　副使张维赤捐修汉刘昆祠碑记　洪之杰
　　生乎数千百年之后与古人邈不相及而睾然髙望汲汲如庀其家事此岂有所为而致其情而实有所为而致其情者所为先民是程惠我人斯也观察张公由给谏出补荆南副宪下车未及三月厘革诸大奸弊士民咸加额相庆中有举汉以来如刘公诸传人以致美者公乃喟然而叹兴曰吾治何所逮于古者古者建官甚简天子得以知其下之名实而不肖者无敢以罔绩冒功即如刘公令江陵传者但反风灭火一事而天子以为异征史官书之以为美谈至今人念之不忘岂非其所治者善所感者深而有以永之于无穷乎若称刘公则得矣吾何有焉虽然吾治无所得于古而民情则何所不逮于古也今去汉既千数百年矣民之称刘公者自若也祠庙而俎豆之者自若也于以见人心千载一日而三代直道之行也若顺民心之所欲为而妥贤祀于巳往垂景行于将来其新刘公之祠焉而可众皆忻然曰唯公于时捐资为一邑之倡檄辟其荆榛杂沓而鸠庀之吾因叹公之任江陵者承行火之余烈而濯之以清风迄于今爝火熄矣君子之徳着矣窥其意恒若弗敢当刘公至乃为之祠以志其向往之意夫刘公见知于天子而公以直言显当世为今之良宪司揆之古人当不知何如万口喁喁必有能道之者兹不详录而述其修祠之始末如此
　　重修武昌府儒学碑记　　　　　蒋永修
　　尝观都防之地教化之本也畿甸无论已外如长安汴都建业武林及楚鄂州诸首郡其士习文治必为属郡邑所不及虽下邑弦诵多可裒采亦间且中歇必不如省会都人士数百年不衰盖节钺监司治化之亲近贤士大夫舟车之往来经史诸子之书所聚防而道徳仁义之徒挟铃铎访遗逸者必先至其地以察风气之聚散观文物之翕辟故所见者大所通者逺所聚者散殊合上下四方之气象精神以成其学此岂山陬海澨之国所能较彬雅论明备哉今独于武郡有伤焉余顺治初宰应山尝来此间见其风流都雅词章郁勃尚气节而重礼义足为百邑宗余意三四十年后当必有逺如费袆孟宗李太和冯当世近如郭明龙吴磊石贺对扬熊芝冈者张楚军也余去且十年楚之官于京者日寥寥剑佩穷山百室不若也余讶曰是诬我已余歴豫章暨于越又且十年辄有问辄所答如前丁已余奉
　　命督全楚学政比至楚诘朝进谒文庙俱頽倾剥落瓦砾荆榛殊深怆感余始悟兹人文之所由衰也三代之下其所以维系人伦隄防名教者恃有孔子耳无孔子则必无君臣父子则必无兄弟朋友夫人心善因彼以为圣人之居荒凉若是是防圣道也圣道可防亦何所不至因之为涣散因之为攘夺因之为背叛而欲使人读圣人之书学圣人之文彬彬乎其可观者我知其无是理也故虽治化之迹具在贤士大夫经史诸子道徳仁义之徒去来其间者亦未尝絶而入则无圣道之归以为感发而征騐夫日纳于圣人之门以教人而尚有不从乃系属之地未耸观瞻徒借此陈迹泛渉以望人之奋兴者则断断乎必无之事也余于是恻然忧惕然惧以创葺为已任因请于前抚宪张公并告方伯徐公及同人诸君子皆幸曲为措置共勷是事所愧余线才绵力百计经营未能独就日为中道之呼加以军供旁午匠石支离展转二三年间日冀月月冀岁未易竣厥事也今幸
　　圣灵在天又值今抚宪王公庚申秋仲棨防初临鼓舞整葺踵事增丽櫺星泮水易腐涤汚聿观厥成余心少慰然而未也当笙簧久旷之时其沈沦已甚天机真性未能骤发况都防之间易为兴感亦易为汩没彼且视治化之迹及贤士大夫经史诸子道徳仁义之徒以为寻常而纷华靡丽又非外郡可比则日侵而月蚀之虽寝食宫墙恐无补也噫余所司何事而抱此无穷之忧乎因语司铎王子石子曰我辈既身任师表务实心实意知天地间惟此一事而此一事在我彼胡安定者独非人杰乎哉其教苏湖也当时即取为国学法人至今称之亦以其所为者乃天地间第一事岂独至今称之虽万世称之也今独不能为安定乎意惟计生徒之多寡以广学舍量室庐之逺近以为期防分文行之科比才智之等程骑射筭数之能各有所领如院长然各有所分如科曹然课艺有期设备有时给假有规其最优者列闻当事不率者夏楚勿惜凛凛不可犯循循不可乱则教之兴也至于五经书史类而通之汉魏八家广以设之而又考居家之淑慝察渉世之正伪省退处之隐微行之三四年间则学之成也目今抚宪以教化为己任藩臬诸公皆勤勤于风土自为条设廪饩时加奬借且推行各郡因以上其事于
　　朝廷其必然者也余用是谆谆其有不尽言者则亦推行其不得巳者尔王子钦命石子永年因请而勒诸石
　　光化县重修儒学碑记　　　　　蒋永修
　　光化襄属之僻小邑也葢汉酂县于春秋时为谷国谷固今之谷城而光化又谷之分邑欤吁细甚矣其地狭则其治简故其为学止得比小学不得与大县等予督楚学政于襄凡三至而四试焉其光化学者始至通计文武庠不过七十余人四试之新进者文不过益十四人武十六人而巳而其间年老物故凋零耗敝者数又畧相等夫
　　国家之建学也不以地之僻小而少异其教凡诗书礼义之俗皆欲使之与上国均然而闻见隘则教化微生徒寡则董劝鲜虽欲振兴扶助其道无由戊午春吴子世禄既秉铎兹土入其境枵然征其徒寂然而且登
　　先圣之堂造诸贤之室率皆栋宇不备风雨飘零不禁慨然亟图整葺而二三弟子员鹑衣百结半菽不充无可与计事者比庚申吴子且以报政迁国学去矣虑既去则无有继厥志者乃捐赀勉成之经始于庚申仲冬讫工于辛酉季冬既成则请记于予予喟然曰贤哉吴子之为教也夫教之事有三其上正伦纪厚风俗其次课以正事程以文词然欲使上而习焉则必为之羣居为之馆舍为之尊严之地为之诵法之所则庙学其重矣庙学未建虽法立令具终不能使贤愚同趋风俗一致庙学建矣贤者既有所奉而趋即有愚不肖邪僻之徒亦皆望其途而思企履其域而弗敢越且夫吴子之为教则又具矣甫登席即条议风化人心数大事皆确实可行而又训诸士以经术文艺彬彬然有古君子风敎武士以乡射俾服习于内志正外体直之义而不竞于力继乃就是役以躬率先诸士子虽寸丝斗粟皆踊跃以争赴而惟恐后则皆平日之教化所及也且吴子深冀夫教化之或有继起而加励者而兹役之不可以不及身而为之也故亟亟焉图之予故曰贤哉吴子之为教也吴子逡巡谢曰此固家大人之庭训也予又为悚然改容而记其姓名于石吴子世禄字大秩今补国学
　　重修汉阳府学碑记　　　　　　李昌祚
　　汉阳府学在府治之西形家言为别山沔水之所凝汇而此地独钟其秀府辖仅二县尔其间理学节义功业名贤辈出即今科名之盛上第髙科世家名族自卿贰翰苑清要诸路以及府州县专城之属甲于他郡果人地杰灵相应而然乎粤稽旧志明万厯丙午增修时乡之大夫士欣助之费甚钜先中宪为之记厥后冦讧兵乱殿庑祠署鞠为茂草过此地者未尝不欷歔感泣而且力之不逮也
　　国朝建官以来沿加葺除曾有来真山乞言于先文介者卒以取财浩繁功遂中辍今三韩杨公来守兹土政行民爱百废具兴至谒孔庙乃周视咨嗟毅然以复修为任捐俸斥赎量工计日不数月而焕然一新释菜礼成走书于余曰愿有记也余少逰于斯学矣两世先公且有言曰余虽养病泉石间其何敢辞古先王之教人也礼乐以养其志器数以习其节其用人也九年而后视其成四十而后试之仕故其为士日有事于俎豆筐篚雅颂声歌而其志常有以自下速成躁进之气除之既尽即终其身抱道而处与其生徒揖让啸咏于山泽之间防防侃侃未尝一日驰骛乎外也茍出而图吾君临民而切如伤之懐赴义而有恐后之羞其所渐渍者然矣一旦当国家疆场之事戡乱定危文事修而武功备煌煌史册先王之寓其意于庠序使人乐其教之大成而养之有素固如此其深逺而无穷矣后世学校之权不重礼崩而乐壊器弛而数失士子朝夕之所诵习者章句所揣摩者声名上之所求者在彼而下之所应者在此侥幸取效于有司则以为得志于时者之所为也怵之以威而色变诱之以喜而心动者何也中无主也不自知其教之不率而复怨其用之不蚤矫语岩穴而内多可欲之实甚至指重道尊贤者为迂病贵贵尚齿者为谀酿为风俗有识者鳃鳃焉忧之葢越孔子之道无以垂法于天下后世也今者
　　文教隆于上励精图治务崇实用乃严其途于进取仍专留一师以为表率汉俗素称淳厐理学节义功业名贤之流风未坠诸士多才砥砺躬行一返于古无徒使人谓汉阳之盛独在科名以仰答
  </div>
  <div class="pagination">
   <a href="湖广通志_page367.html">
    上一页
   </a>
   <span>
    ...
   </span>
   <a href="湖广通志_page363.html">
    363
   </a>
   <a href="湖广通志_page364.html">
    364
   </a>
   <a href="湖广通志_page365.html">
    365
   </a>
   <a href="湖广通志_page366.html">
    366
   </a>
   <a href="湖广通志_page367.html">
    367
   </a>
   <span class="current-page">
    368
   </span>
   <a href="湖广通志_page369.html">
    369
   </a>
   <a href="湖广通志_page370.html">
    370
   </a>
   <a href="湖广通志_page371.html">
    371
   </a>
   <a href="湖广通志_page372.html">
    372
   </a>
   <a href="湖广通志_page373.html">
    373
   </a>
   <a href="湖广通志_page369.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
