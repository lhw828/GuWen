<!DOCTYPE html>
<html>
<head>
    <meta charset="UTF-8">
    <title>元和郡县志 - 第 31 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县志 - 第 31 页/共 85 页</h1>
    <div class="content">　　沤夷水一名滱水出县西北髙是山周礼曰并州其川沤夷谓此也
　　兹水出县西枝回山悬河五丈湍激之声响动山谷樵栰之士咸由此度巨木沦渚久乃方出或落崖石无不粉碎也土地记云枝回岭与髙是山连麓接势
　　开皇长城西自繁畤县经县北七十里东入飞狐县界赵武灵王墓在县东三十里
　　飞狐县【下西至州一百五十里】
　　【开元户九百九十二　乡三】
　　本汉广昌县地属代郡后汉属中山国晋又属代郡隋开皇三年改属蔚州仁夀元年改为飞狐县因县北飞狐口为名也隋末陷贼武徳六年重置寄理今易州遂城县界遥属蔚州贞观五年移还今所
　　磨笄山在县东北一百五十里赵襄子姊为代王夫人襄子既杀代王迎其姊夫人曰以弟慢夫非仁也以夫怨弟非义也磨笄自刎百姓闵之为立祠
　　倒刺山在县东北百二十里出佳大黄
　　飞狐道自县北入妫州懐戎县界即古飞狐口也郦食其説汉王曰杜白马之津塞飞狐之口此言皆一方之阨也又刘琨自代出飞狐口奔于安次亦谓此道也三河冶旧置鑪铸钱至徳以后废元和七年中书侍郎平章事李吉甫奏臣访闻飞狐县三河冶铜山约数十里铜鑛至多去飞狐钱坊二十五里两处同用拒马河水以水斛销铜北方诸处铸钱人工絶省所以平日三河冶置四十鑪铸钱旧迹并存事堪覆实今但得钱本令本道应接人夫三年以来其势即立救河东困竭之弊成易定援接之形制置一成久长获利诏从之其年六月起工至十月置五鑪铸钱毎歳铸成一万八千贯时朝廷新收易定河东道久用铁钱人不堪弊至是俱受利焉
　　朔州【马邑下】
　　【开元户六千三十　　乡十三元和户七百二十九　乡十六】
　　禹贡冀州之域虞及周为并州之地春秋时为北狄地战国时属赵秦为雁门郡地在汉即雁门郡之马邑县也史记曰匈奴围韩王信于马邑信降匈奴按马邑即今州理是也汉末大乱郡遂荒废建安中曹公又立马邑县属新兴郡晋改属雁门郡晋乱其地为猗卢所据刘琨表卢为大单于封代公徙马邑后魏都代地属畿内孝文帝迁洛之后又于定襄故城置朔州葛荣之乱州郡又废髙齐文宣帝又于马邑城置朔州即今理是也武成帝置北道行台周武帝置朔州总管隋开皇罢总管大业三年罢州为马邑郡皇朝改为朔州
　　州境【东西四百八十里南北九十七里】
　　八到【西南至上都一千七百二十里南至东都一千三百五十里】
　　【东至蔚州三百八十里西南至岚州三百七十四里】
　　【北至单于大都防府三百五十里东北至云州三百四十里】
　　贡赋【开元贡　白雕翎五具】
　　管县二
　　鄯阳　马邑
　　鄯阳县【中郭下】
　　【开元户三千六百五十八　乡十八】
　　本汉马邑县属雁门郡汉末荒废建安中又置属新兴郡晋又属雁门郡晋末又废髙齐于此置招逺县属郡不改隋开皇三年罢郡改属朔州大业元年改为鄯阳县
　　勾注山在县东八十里
　　河水在县西三百里
　　州城本汉马邑城也昔秦人筑城于武周塞以备胡城将成而崩者数矣有马驰走周旋反覆父老异之因依而筑城乃不崩遂名马邑
　　马邑县【中西至州三十里】
　　【开元户二千三百八十　乡五】
　　本鄯阳县地开元五年分鄯阳县于州东三十里大同军城内置马邑县建中年间河中节度使马燧权移州于马邑县焉
　　桑干河在县东三十里
　　云州【云中下】
　　【开元户三千一百六十九　乡七案元和户乡数写缺】
　　禹贡冀州之域虞及周属并州春秋时为北狄地战国时其地属赵其后武灵王自代至髙阙为塞而置云中雁门代郡今州即秦雁门郡地在汉雁门郡之平城县也史记曰汉七年韩王信亡走匈奴上自将逐之遂至平城为匈奴所围用陈平秘计得出是也汉末大乱匈奴侵边自定襄以西云中雁门西河遂空曹公鸠集荒散又立平城县属新兴郡晋又改属雁门晋乱刘琨表封猗卢为代王都平城后魏道武帝又于此建都东至上谷军都闗西至河南至中山隘门塞北至五原地方千里以为甸服孝文帝改为司州牧置代尹孝文帝迁都洛邑改置恒州孝昌之际乱离尤甚恒代之北尽为丘墟髙齐文宣帝天保七年置恒安镇徙豪杰三千家以实之今名东州城其年废镇又置恒州周武平齐州郡并废又于其所置恒安镇属朔州自州迄隋仍为镇也隋乱陷贼武徳四年平刘武周置北恒州七年废贞观十四年自朔州北界定襄城移云州及定襄县于此后为黙啜所破移百姓于朔州开元十八年复置云州及云中县
　　州境【东西一百七十七里南北四百九十里】
　　八到【西南至上都一千九百六十里南至东都一千五百九十里】
　　【东至幽州七百里东至清塞城一百二十里】
　　【又东至天城军六十里又东至纳降守捉九十里与幽州分界】
　　【西至静边军一百八十里西南至太原府七百里】
　　贡赋【开元贡　雕翎五具赋　布　麻】
　　管县一
　　云中
　　云中县【中】
　　本汉平城县属雁门郡汉末大乱其地遂空魏武帝又立平城县属新兴郡晋改属雁门郡后魏于此建都属代尹孝文帝改代尹为恒州县属不改隋为云内县属马邑郡贞观十四年朔州北界定襄城移于此后为黙啜所破移百姓至朔州开元十八年改置云中县属云州
　　白登山在县东北三十里
　　火山在县西五里山有火井深不见底以草投之则烟腾火发有火井祠
　　纥眞山在县东三十里虏语纥真汉言三十里其山夏积霜雪
　　单于台在县西北四十余里汉武帝元封元年勒兵十八万骑出长城北登单于台即此也












　　元和郡县志卷十八
　　钦定四库全书
　　元和郡县志卷十九
　　唐　李吉甫　撰
　　河东道【六】
　　潞州【上党大都督府】
　　【开元户六万四千二百七十六　乡一百三十三元和户一万七千八百　　　　乡一百二十】今为泽潞节度使理所【管潞州泽州邢州洛州礠州　礠邢洛本河北道今隶泽潞节度使管内　管县三十七都管户二万六千二百四十三】
　　禹贡冀州之域殷时为黎国春秋时属晋又兼有潞子之国潞子婴儿为晋所灭战国时属韩别为都以其逺韩近赵至赵孝成王时冯亭以上党降赵复为赵地秦为上党郡地后汉末董卓作乱移理壶闗城即今州理是也周武帝建徳七年于襄垣县置潞州上党郡属焉隋开皇十年罢郡自襄垣县复移潞州于壶闗即今州是也州得名因潞子之国武徳元年又于襄垣县置韩州贞观十七年废开元七年以宗厯试尝在此州置大都督府
　　州境【东西二百九十三里南北三百三十六里】
　　八到【西南至上都一千三百三十里南至东都四百七十里】
　　【东取穴陉岭路至相州三百五十里东南至泽州一百八十七里】
　　【西至晋州三百九十里西北至沁州二百一十里】
　　【北至仪州三百一十里东北至洺州四百五十里】
　　贡赋【开元贡　人参　墨赋　布　麻】
　　管县十
　　上党　长子　屯留　潞城　壶闗　黎城铜鞮　乡　　襄垣　涉
　　上党县【望郭下】
　　【开元户一万一千三百八十三　乡二十二】
　　本汉壶闗县也隋开皇中分壶闗置上党县属潞州释名曰党所也在于山上其所最髙故曰上党
　　鸡鸣山一曰火山在县东南七十六里
　　浊漳水在县西南二十二里
　　州城汉壶闗县也上党记曰曹公之围壶关起土山于城西北角穿地道于城西内筑界城以遮之
　　五龙祠在县东南二十里五龙山上慕容永所立以祭五方神
　　冯亭墓在县西五里
　　长子县【紧东北至州五十二里】
　　【开元户二万二百六十六　乡三十二】
　　汉旧县本春秋时地名左传曰晋人执卫石买于长子是也慕容永僭号于此称西燕为慕容垂所灭隋开皇九年移寄氏县理此属潞州十八年改寄氏为长子县发鸠山在县西南六十五里浊漳水出焉
　　羊头山在县东五十六里后汉安帝时羌寇河东以任尚为御史击破于羊头山谓此也
　　神农城后魏风土记曰神农城在羊头山上山下有神农泉即神农得嘉谷之所
　　武讫岭在县南四十五里风土记曰秦赵战于长平赵军败退秦将白起逐至此名曰武讫岭
　　屯留县【上东南至州六十四里】
　　【开元户八千一百六十六　乡十七】
　　本晋邑春秋曰晋人执衞行人孙蒯于屯留是也汉以为县属上党郡髙齐省隋开皇十六年重置属潞州绛水出县西南方山去县八十四里
　　潞城县【上南至州四十里】
　　【开元户七千四百六十四　乡十六】
　　本汉潞县属上党郡即春秋时赤狄潞子婴儿国也晋灭之后魏太武帝改潞县为刈陵县属襄垣郡隋开皇十六年于此置潞城县属潞州
　　黄阜山在县西北二十五里刘聪将綦毋刿败晋将崔恕于黄阜
　　漳水一名潞水在县北阚骃曰潞水在县北为冀州浸即漳水也按王猛与慕容评相御于潞川评鬻水与军人绢疋水二石则此无他大川可以为浸所有惟漳水耳故土俗尚谓浊漳为潞水也
　　武王坞在县西北四十里坞东有后魏天柱大将军尔朱荣碑文曰建义元年东讨逆贼镇竖葛荣军次上党武王祠东有二狡从贼方而来天柱弯弓祝之曰中则擒葛荣不中则否应而殪遂擒荣
　　壶闗县【上西北至州三十里】
　　本汉县也属上党郡山形似壶于此置关故名壶闗隋开皇十六年分壶闗置上党县大业二年省壶闗并入上党武徳四年重置
　　羊肠坂在县东南一百六里沾水出焉
</div>
    <div class="pagination">
<a href="元和郡县志_page30.html">上一页</a><span>...</span><a href="元和郡县志_page26.html">26</a><a href="元和郡县志_page27.html">27</a><a href="元和郡县志_page28.html">28</a><a href="元和郡县志_page29.html">29</a><a href="元和郡县志_page30.html">30</a><span class="current-page">31</span><a href="元和郡县志_page32.html">32</a><a href="元和郡县志_page33.html">33</a><a href="元和郡县志_page34.html">34</a><a href="元和郡县志_page35.html">35</a><a href="元和郡县志_page36.html">36</a><span>...</span><a href="元和郡县志_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
