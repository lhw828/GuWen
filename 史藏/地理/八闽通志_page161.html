<!DOCTYPE html>
<html>
<head>
    <meta charset="UTF-8">
    <title>八闽通志 - 第 161 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 161 页/共 184 页</h1>
    <div class="content">
 〔宋〕
　　徐林为户部侍郎。绍兴间以迁客寓莆田，于郑樵极所敬慕，每闻樵语，必手录之。
　　林亦之从林光朝学于红泉东井，光朝卒，郡人请亦之即讲席。陈藻从亦之游，及亦之卒，郡人又以藻继之。二人虽贯福州而居莆阳日久，士之出其门者甚众，淳祐甲辰，藻门人林希逸知兴化军，遂即其讲学之地立三先生祠。

 艺术
 〔国朝〕
　　方炯字用晦。莆田人。学医于蜀人虞仲文。少年时，有讲僧暴死，众医骇散，将入殓，口已噤矣，炯以管吹药内鼻中，良久吐痰数升，愈。由是莆中他医皆废。炯医以脉为主，必辨其表里之虚实，而无论乎贫富贵贱。岁疫，设鼎孔道，病者造，先使其徒诊视，相与审订而后治疗，率多应验者。能诗工书，自号杏翁，所著有《杏林肘后方》及《伤寒书》、《脉理精微书》传世。族人显，字文谟，传其学，一时号称精诣，文行亦为乡邦所推，自号“橘泉翁”。
　　林时詹环之从子。长于绘事，山水尤精。天顺庚辰召诣阙，成化初赐冠带，直仁智殿。又明年，除工部文思院副使。年弥七十得请归田。同县许伯明与时詹同时被召，善写花鸟竹石之类，亦为文思院副使。

 列女
 〔宋〕
　　程氏蔡襄弟高之妻。高为太康簿，卒于官，时程年二十四。县人哀其贫，以钱百二十千为赙，泣曰：“吾家世廉吏，不可以此污吾夫。”却不受。归乡里，以冰雪自持，终其身焉。
　　黄氏校书郎赠少保叶傅之妻。傅既蚤死，黄氏年二十四，守节不渝，倾家资创义斋，聘名师教族里子弟。治家最严，子弟问起居，非正衣冠不接见。后以曾孙颙为相，赠卫国夫人。
　　翁氏莆田人。殿中丞允成女，井头林昭度妻也。昭度以计偕卒于舒城，翁氏时年二十一，守志不可夺。事舅姑以孝闻，教督二子嗣宗、嗣光擢第成名。郡以翁氏有至行，闻于朝，且名其坊曰“孝义”。
　　王氏睢阳人。适宗室赵子乙。子乙亡，王氏誓不嫁。靖康之变，避地镇江，乱兵陷城，王用垩土自毁，负其姑秀容县君以逃；且襁携幼子，他子引其裙，累然转徙乱尸间，越四年始达温陵，移居莆田，终焉。林光朝为状其行，陈俊卿辈皆有诗哀之。子愚、伯达并登第10。
　　李氏莆田李宣仲女，王孝曾妻也。嫁期月而孝曾死，时年二十八。时有讽其再适者，誓曰：“夫死背之不义，姑老弃之不孝，吾死王氏矣。”谋诸姑，职侄之襁褓者为子。初，其家窭甚，至无以养生送死，后积累成中产，冠婚丧祭未尝求贷，悉举三世菆寄之棺及夫葬于蓼洋山，又葬姑于唐基山。年五十卒。刘克庄志其墓。
　　林氏陈文龙母也。累封至福国夫人。景炎中，文龙既被执北去，夫人系福州尼寺中，病甚无医药，左右视之，泣下，夫人曰：“吾与吾儿同死，又何恨哉？”亦死，众叹曰：“有斯母宜有是儿。”为收葬之。
　　朱氏莆田人。通判兴化军陈用虎妻也，封安人。元兵寇闽，用虎之兄文龙知军事，发兵固守，及元兵执文龙以去，朱氏遂自经死。

 〔国朝〕
　　郑氏名惠吉。莆田顾长卿冢子本中妻也。本中以母丧忧悴卒，长卿方宦游。惠吉年二十五，二男在襁褓间，鞠育教训，冠婚以时。既而长男存耕亦殁。长卿致仕归，孝养备至，及卒，以礼安厝，庐于墓三年。时称“节孝郑氏”。
　　赵氏名原。莆田人。年十九嫁林崇生，逾年而夫亡，一子真宝，仅六阅月。家甚贫，父母欲夺其志，誓曰：“背夫无义，弃子不仁，吾不为也。”会郡改筑城池，先庐没于官，乃携真宝依父家以居。先坟卑湿，悉为改卜，以夫袝焉。孀居三十余年，年五十四卒。
　　郑氏名妙义。莆田人。李汝能妻。夫死时年二十六，一子方三岁，姑老，事之甚谨，略见忧色，遂不下咽。及姑殁，哀毁逾节，终身布素。年七十以终。
　　林氏莆田人。适同邑宋奇伯，年二十九夫殁，仅一男劝，家无期功亲属，誓志守节。少姑11陈氏老年婴疾，坐卧不离侧，孝养备至。朝夕饬劝读书，卒以学行有闻，为沐阳训导，致仕归，林氏犹及见之。卒年九十二。后其孙汝勤、曾孙端仪同时升朝，人谓孝节之应。
　　林氏郡学生陈邦贡妻，年二十一夫亡。家甚贫，男烜方五月，以死自誓，孝事舅姑。未几舅卒，罄奁具以治丧葬。姑风疾三年，饮食侍奉无少怠，疾遂以愈，守节四十余年，族里无闲言。
　　徐氏郑永迪妻也。夫亡时年二十八，二子煚、烨皆幼，妾许氏年二十三，仅生一子燉，徐氏泣谓许氏曰：“妇人以不失身为贵，宜相守以保厥终。”事舅姑甚谨，卵翼三子俱有成，燉仕为曲江簿。时称“郑氏双节”。县令李景孟具其事，与宋寄伯妻林氏、陈邦贡妻林氏同奏请旌异。
　　林淑清陈经畴妻，学士文之女弟也。嫁逾年而夫死，时年二十一，子昕才九阅月，舅姑俱老。淑清朝夕躬奉甘旨，经理家事，先后葬夫及舅姑，贞洁终其身。
　　林茂正莆田王崇贡妻。夫亡时年二十一，生一男方二岁。王氏产业多荒，而赋税繁重，茂正内外支持，家计渐裕。葬姑及夫，教读书成立，为高唐州训导。守节四十余年，郡县为上其事，得旌表门闾。
　　郑淑慎莆田庄季妻也。季殁时年二十五。子幼，姑老且病，纺织以资汤药，姑殁，脱簪铒营宅兆。县令王常具其事与李淑洁同奏闻于朝。
　　李淑洁莆田林克绍妻也。夫殁时年二十五，晨夕抚柩誓与俱死。家贫而舅姑垂死，生事卒葬无缺礼，乡族咸称其贤。
　　郑淑清莆田人。周则川妻也。夫殁时年二十二，仅生二女，誓无他志。或讽以无子，答曰：“子可无，身不可失。”其家素富，综理有方，仆婢莫敢欺。以夫兄主事备子越为嗣。后舅姑殁，丧葬方毕，越亦早逝。孙轸方九龄，务调护教督之。及轸预荐，淑清年八十二，犹及见焉。县令上其事，有诏褒表之。
　　陈淑慧柳廷茂妻也。年二十五夫亡，一子方六岁，姑老病，养之终身无所失。其夫之叔母林孟贞、弟妇林玉清皆妙年守志不渝，号“柳氏三贞节”。
　　吴贞玉莆田黄德茂妻也。年二十三夫卒。夫家故亭户屡破产，贞玉携遗腹子宽依兄家以居。守节四十年，家虽贫甚，不改其操。
　　林氏莆田黄子厚妻也。年二十六夫卒，一女甫龀，子季兴遗腹数月始生。誓不改节，葬其舅姑及少姑李氏于佛岭山，教督季兴读书，补入郡庠为弟子员。县令王玉上其事，成化己亥旌表门闾。
　　王氏仙游人。适同邑张琳。年十九而琳卒，子炯甫三岁，姑李氏患风疾，王氏誓养姑鞠子，不二其心。孀居四十余年，闺门之内肃如也。知县王璨以闻，成化己亥旌表其门。
　　杨靖娥莆田顾文嘉妻，礼部员外郎瑛之女也。年二十五夫亡，无子，仅生二女，励志守孀。母许氏迫使再嫁，靖娥断发自誓。即返夫家，奉姑尤谨。有司上其事，成化十九年旌表门闾。
　　李淑清大学生郑习乐妻也。年二十一夫卒，哀痛不食，濒死者屡。或以舅姑在堂，孤儿在褓劝之，乃止。由是孝养二老，勤生教子，克立门户，今年六十余矣。
　　黄懿德贡士林时清妻也。夫殁时年二十四，守志不二。家贫纺织为业，立夫之兄子为后，守节四十余年，以寿终。
　　吴淑贞年二十二归于同县黄文广，方阅月而夫亡，断发自誓，纺织为生，孝事舅姑，葬祭以礼。有遗腹子曰宜，教之读书，著录郡庠。持身终始无玷，有司方奏请表异之。
　　戴节英行人方澥长子旭伯妻也。旭伯省父道卒，节英闻讣哀毁几绝，时年二十五。二子岳、岱俱幼，誓养舅姑，营冢圹以葬其夫。教子岳读书，遂登第成名。其娣朱氏，石城教谕和淑妻也，亦妙年丧夫，无子，食贫励操，始终不二，乡邦贤之。
　　徐淑净揭阳令资用孙女，朱智深妻也。智深卒于父官所，讣至，淑净哀毁逾节，遂屏去膏沭，抚孤子，事舅姑，丧葬以时。坚持志操三十年如一日云。
　　余淑玉吴师舜妻也。年二十一夫亡，罄奁妆筑坟葬夫。父母欲夺其志，不从。纺织为生，舅姑垂老，生事葬祭悉皆如礼。成化十二年，为之旌表门闾。
　　林氏女名贞一。莆田人。南京户部员外郎珒及户部员外郎长清之姑也。年十三父母许嫁方氏，未及归而方氏子远戍，或有劝其别相攸者，贞一叹曰：“妇人从一而终，业已许人而复背之，禽兽之行，吾岂为乎？”家居营葬父母，抚教弟侄，有女丈夫风。未几方氏子卒于戍所，贞一为服丧三年，屏去华饰，茹素终其身。寿至七十卒。
　　祁淑惠莆田翁志宏妻也。嫁数年无子，买妾祁氏生子可璋。未几夫殁，时淑惠年二十四，妾年二十一。姑老子幼，断发自誓，帅其妾辛勤纺织，以备乏绝，举先庐质钱葬姑及夫于西林山。年几八十卒。
　　方氏名洁，字淑贞。上虞训导公瓒之女兄，程乡教谕林喦弟鲁儒之妻也。其父昌龄，文雅善绘事，淑贞少渐染于家，亦读书，工其父业，永乐间父以画士起赴京师，女兄淑仪亦以画女选入禁掖，三弟俱幼，淑贞独与母居，扶植门户。既而母殁，父得旨放归，恒以诗酒自娱，家务一委于淑贞，乃登鲁儒于门而妻之。一载间鲁儒殁，淑贞誓不复出，抚诸弟以底于成。皓首孀居，终始一节，年八十而终。
　　祁氏莆田人。父廷嘉以妻同邑王伯善，年二十一而寡。一子生甫三月，同居族属有欲夺其产者，侵虐备至，祁氏毅然厉操不少屈，卒抚其子有成，先业亦赖以不坠。乡党贤之。年七十四卒。
　　林氏洪则干妻也。年二十丧夫。终身屏去华饰，奉姑孝，治家勤俭，教子有义方。贤士大夫多称之。
　　林淑清莆田李孟宜妻，景州判官献之女。年二十八夫亡，二子方在襁褓，誓不二天，事舅姑愈加孝谨，守身终始无玷云。
　　郑懿德莆田人郑思睿之女，适同邑陈游励12。年二十二，生子衍甫四月而寡。养舅姑，抚教其子，誓死不二。后衍领乡荐为广之长乐教谕，而懿德犹及享其禄养，人以为节行之报云。
　　林淑贞莆田人。年十八嫁为江舜居妻，生子瑫，未逾月而舜居卒。时姑已没，舅老且病，夫兄复远戍，家无应门五尺之童。林氏日夜勤纺织，以资奉养，舅年八十一而终，凡棺衾之属必尽其心而无所苟，不逾年复脱簪珥葬焉。瑫稍长，即遣郡庠攻举子业，乡人皆贤之。
　　黄氏莆田人。黄季贤之女，郑府长史师贡之女兄。适林道渊，年二十八而寡。力贫抚弟子文英及女以底成，今年几七十矣。学士林文为著《贞节传》。
　　吴贞女莆邑庠生陈邦琛妻也。年二十二夫亡，永矢无异志。家极贫，织纴为生，养姑葬夫，抚遗腹子珠底于成立。闾里称贤之。
　　陈淑贞莆田王德滋妻也。年二十七夫亡，仪生一女方晬，家复贫，鬻田脱簪珥以葬其夫。父母欲再醮之，恸哭失声，誓志弥厉贞操。

　　　　　　福宁州

 名臣
 〔宋〕
　　林湜字正甫。长溪人。绍兴末进士，累官监察御史。奏疏言：“陛下托股肱于宰执，而所授皆小人；寄耳目于台谏，而弹击皆君子。治乱之源，无过于此。”时论伟之。官至司农卿、直宝文阁，出漕湖北，卒祀于学。有《槃隐集》。
　　高昙字子云。长溪人。绍兴末举进士。孝宗朝为太学博士，奏疏言“训练士兵，久任帅守”，上曰：“卿老成历练，无高论以相诡谲，其言皆可用。”翌日语宰执亦然。迁秘书省著作郎，兼皇孙平阳府教授。再对使殿，悉当上意，既退趋出，上目送之，及门乃起。尝修《乾道会要》，转朝散郎。有《易说》并诗文二十卷。
　　杨兴宗字似之。长溪人。绍兴末举进士。上封事，召对，除武博士，试馆职，历秘书正字、校书郎、司封郎中。时杨存中援张、韩例乞封，兴宗曰：“渡江后，张、韩有大功，存中未尝效微绩，岂得援例？”出知处州，除湖广提举。
　　张叔振字振之，长溪人。乾道中进士。弱冠横经讲授，状元木待问尝师事焉，一时衣冠之士多出其门。累官知浦城县，通判岳州。入朝四迁为太府丞。凡三登对，所言皆当世急务，上深嘉纳，而一时权贵多忌之。出知信州，卒祠于学。所著有奏疏、诗文集，藏于家。
　　王伯大字幼学。长溪人。嘉定中举进士，累迁国子正，知临江军。岁饥赈荒有法，复累迁枢密副都承，著左司郎中。进对，其略曰：“人主之患莫大乎处危亡而不知，人臣之罪莫大乎知危亡而不言。陛下亲政五年于兹，盛德大业未著于天下，而招天下之谤议何其籍籍而未已也？夫逸欲之害德，戚宦近习之挠政，奸俦佞朋之误国，皆犯前古危亡之辙迹。言者执之而不肯置，听者厌之而不惮烦，于是厌转而为疑，疑增而为忿，忿极而为愎，则凡忤己者皆可逐之人矣。陛下诚能布其所失于天下，而凡人言之所不贷者，一朝赫然而尽去之，则天下之谤不改而自息矣。陛下何惮何疑而不为此哉？”又极言边事，曲尽事情。官至参知政事，以资政殿学士知建宁府，卒。

 〔国朝〕
　　林聪字季聪。宁德人。正统间举进士，拜刑科给事中。十四年，车驾北狩，内外多事，聪多所弹劾。景泰初转都给事中。廷议迎复英宗之礼，聪执议当从后。奸臣建请易储，事下群臣议，聪与二、三辈愤懑弗平，有涕泪者，事虽不能沮，而时论韪之。未几迁右春坊司直郎，寻复为吏科给事中。执政或畏恶之，讽御史劾聪，罗织欲置大辟，有为白于上者，乃左迁国子学正。天顺初，起为左佥都御史，奉命简将士赈山东饥民，升右副都御史。奉命平江淮盐徒曹钦反，既就擒，聪署院事，穷治其党羽，多所平反。成化初复奉命赈江淮饥民，还，升右都御史。七年，巡抚大同。明年，以疾乞致仕。迁家越二年，召赴南台视事。又三载，召为刑部尚书，寻加太子少保。十八年卒。赠少保，谥“庄敏”。聪为人和气满容，及遇事则侃侃然，非辈流所能及之。闲居喜观书，发为诗文，成一家言。有《奏议集》及《见庵集》藏于家。

 良吏
 〔宋〕
　　丘允字执中。长溪人。元符中举进士。累官知柳州，蔡京新行茶法，州县遵奉，豪右恃势欺诈良民，官吏不敢诘责，允穷治其奸，远近敬服。时朝廷方崇尚黄老，允上疏力斥之，徽宗称奖。又论广西盐课之弊，朝廷下其法于两广，民以为便。官终朝议大夫。
　　黄时字景仁。宁德人。绍熙初武举第四人，开禧初复登进士第。累官知德庆州，文章政事皆有声于时。尝追和东坡《仕禄戒知足》诗，即乞休致。又尝撰取圣贤言行可鉴者百余条目，曰《禔身录》。所著诗文又有《胖轩》等集。
　　王宗已字子游。长溪人。绍兴间进士。为增城令，治居广东二十九县之最13，上特书其名于御屏。秩满，调常熟县，时水军统制冯某抑配民户，宗已奏乞戒约。有旨除登闻鼓院。寻知广州，迁知蕲州。时待阙者千余人，孝宗指其名示宰执曰：“是宰常熟者，宜授之。”官终朝奉大夫。
　　郑昭叔字显仲。宁德人。朱文公守漳州，朝廷欲行经界之法，乃取昭叔知仙游，曰：“经界次第申诸司，乞上之朝省，下之属部，使按差官吏有所取法。”且曰：“昭叔致仕家居，老寿康宁，九十六岁而终。亦其诚心爱民之报也。”
　　王定国字安卿。福安人。少有大志。绍兴之末，叩阍上边宜十策，高宗幸金陵，复进十五事。命从赵端招抚山东，张浚留致宣幕。时海州为红巾所据，遣定国与魏胜收复之，就摄判官兼州事，改泗州推官。隆兴间陈敏知高邮，辟定国为判官，协力守城，与虏兵凡九十三战皆捷，孝宗大悦，特创高邮军佥判以处之。丁内艰，改舒州，宰执列荐。召对，上谓大臣曰：“王定国忠义勇略，真英士也。”除知高邮军，政绩甚著。终朝奉大夫焉。
　　倪文一字元芳。福安人。咸淳间沼由进士授安仁县尉，邻境峒蛮窃发，文一单骑至营，抚之以恩，谕之以理，峒蛮咸信服。再授潮州，刘宪召置幕下，有疑狱辄委谳之，民以无冤。秩满行李萧然。升知清流县，元兵南下，遂隐居山林，世祖征之不起。尝作诗曰：“编篱已种渊明菊，凿沼还栽茂叔莲。”后以寿终。

 〔元〕
　　王都中字邦翰。父积翁，初仕宋为福建制置使。元兵入闽，积翁以八郡图籍献世祖，授中奉大夫，累官迁刑部尚书，转江西行省参知政事。奉使日本，至其境遇害。武宗时，追封闽国公，溢“忠愍”。都中以父功授平江路治中，时年十七。遇事剖析，动中肯綮，僚吏皆愕服不敢欺。累拜浙江行省参知政事，卒谥“清献”。都中历仕五十余年，所至政誉□著，而治郡之绩，虽古循吏无以尚之。当世南人以政事之名闻天下而位登台宪者，惟都中一人而已。幼留京师，及拜许衡，即知所趋向，中尤致力于根本之学，自号“本斋”。有诗集三卷。(都中后居苏州，《姑苏志》云，字元俞。)
　　陈天锡字载之。福宁州人。以文学荐授本州学正，累迁建阳县尹。为人宽洪好善，不尚刑威，而民翕然从化。秩满，以六事兼举，闻于朝，加奉议大夫，知福清州。年未六十即致仕，优游乡曲二十年，寿八十终。有《鸣琴集》。

 〔国朝〕
　　陈琦字公琰。福安人。永乐中进士。累官江西按察司佥事，政通而敏，法平而恕。尝行部至筠，筠方大旱，民以为忧，琦引咎自责，斋沭致祷，甘雨随注。一日坐堂上，庭有大蛇长数尺，翘首向琦若有所诉，琦异之，令人踪迹其去，得古井，中有遗尸。乃密察访，知有张甲妻私于李乙，因与乙杀甲弃井中，捕至遂服罪。筠人以为神。琦历所至，善政尤多，此其最著者也。未几卒于京师寓舍。
　　孙赋字国用。福安人。正统间由太学生授龙川县知县，地僻民稀，素号难治。赋为政明敏，轻徭薄敛，重农劝学，宽严得宜。数载之间，增垦田米三百余石，奏蠲屯田陪征米五百余石。十四年，黄萧养倡乱，捍御城邑，招集流亡，上下爱之。秩满固请致仕归，卒年八十七。

 道学
 〔宋〕
　　杨复字志仁。福安人14。受业朱文公之门，与黄干相友善。真德秀帅闽，尝创贵德堂于郡学以处之，学者称曰“信斋先生”。著《祭礼》十四卷、《仪礼图》十四帙，又有《家礼杂记附注》二卷。

 儒林
 〔宋〕
　　林维屏字邦稷。长溪人。少从义丰先生游，通性理之学，而于《易》、《诗》、《书》尤有所造诣。梁克家判福州，延礼于郡庠，讲道授业，一时学者云集。克家深器重之。所著有《易诗书春秋等论》、《韩柳辨疑语录》诸书，学者称为“榕台先生”。卒，贫不能葬，县令刘既济为卜地安厝。后县令黄龟朋为立祠，今祀于学宫。
　　黄宗传字景孟。宁德人。淳熙中进士。问学该博，尤长于《易》。开门授徒，屦恒满户门外。尝自赞，有曰：“何事穷能到骨？只缘气要冲魁。”所著有《易传》行于世。
　　杨楫字通老。长溪人。与杨方、杨简俱师事朱文公为高弟，时号“三杨”。楫累官司农寺簿，奏札论：“进君子，退小人，勿徇左右之请，以重中书之权，饬执政之臣可否相济，以任忧责；奖廉静之操，绝奔兢之风。”除国子博士。台臣或干以私，答曰：“台有纪纲，学有规矩，当各守其职。”寻出知安庆，移湖南提刑，江西运判，卒祀于学。所著有《奏议》、《悦堂文集》。
　　黄干字尚质。长溪人。师事朱文公，著述甚富。官至直学士，卒祀于学宫。
　　孙调字和卿。长溪人。其学得朱文公之传，以排摈佛老、推明圣经为本。所著有《策府》五十卷、《易书诗解》、《中庸发题》共五十卷，《浩斋稿》三卷。学者称为“龙陂先生”。卒祠于学。
　　高颐字元龄。宁德人。祖确，邑称善士，尝与陆游为诗友。颐庆元中进士，其学以《中庸》、《大学》为宗，其治身行事以诚实为主，故其范于居官临民之际，卓然有声。尝语学者曰：“吾身任大责重，无天地生物之功，而有天地生物之心；无经国子民之位，而有经国子民之志。”又曰：“学者学为圣人事，非止读书作文，求仕进而已。”所著有《鸡窗丛览》一百五十卷、《诗集解》、《传》各三十卷。学者称为“拙斋先生”。子伯壎，字汝谐，尝魁漕举，学问践履皆醇正。有《会粹古今事类》二百卷，集关洛诸公语为《传心直指》十卷，及《一得录》、《愚斋类稿》等书。
　　陈骏字敏仲。宁德人。举进士，登朱文公之门。著《论语孟子笔义》，又著《毛诗笔义》，未及脱稿而卒。号仁斋。子成父，字汝玉，克承家学，辛弃疾持宪节来闽，闻其才名，罗致宾席而妻以女。其学以立诚为本，《近思录》一本，口诵心悟不少辍，故行已皆有法度，安贫守道澹如也。尝升上庠，两预解选，有《律历志解》、《和稼轩诗》、《默斋集》藏于家。
　　郑师孟字齐卿。宁德人。家贫力学，《六经注疏》手自抄集，受业于朱文公之门。勉斋黄干嘉其志，遂妻以女。尝著《洪范讲义》以发明文公皇极辨之蕴。号存斋。
　　龚郯字昙伯。宁德人，曾祖允昌、祖必俞俱称善士。郯早从朱文公学，不务口耳，一意躬行，晚与同门友杨复论辨理气先后之说，尤有造诣。自号“南峰居士”，有诗文杂著数卷。
</div>
    <div class="pagination">
<a href="八闽通志_page160.html">上一页</a><span>...</span><a href="八闽通志_page156.html">156</a><a href="八闽通志_page157.html">157</a><a href="八闽通志_page158.html">158</a><a href="八闽通志_page159.html">159</a><a href="八闽通志_page160.html">160</a><span class="current-page">161</span><a href="八闽通志_page162.html">162</a><a href="八闽通志_page163.html">163</a><a href="八闽通志_page164.html">164</a><a href="八闽通志_page165.html">165</a><a href="八闽通志_page166.html">166</a><span>...</span><a href="八闽通志_page162.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
