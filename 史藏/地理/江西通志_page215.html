<!DOCTYPE html>
<html>
<head>
    <meta charset="UTF-8">
    <title>江西通志 - 第 215 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 215 页/共 394 页</h1>
    <div class="content">　　按永乐时缉所上一疏累千余言文多不具録所着有素庵集
　　周是修名德以字行泰和人洪武末举明经为霍邱训导太祖问家居何为对曰教人子弟孝弟力田太祖喜擢周府奉祀正改衡府纪善留京师预翰林纂修燕兵渡淮与萧用道上书指斥用事京城失守宫中火发留书别友人江仲隆解缙胡靖萧用道杨士奇付以后事具衣冠为赞系衣带间入应天府学拜先师毕自经于尊经阁年四十九万中督学御史饶位立祠祀之初与士奇缙靖幼孜黄淮胡俨约同死惟是修不负其言后士奇为作传【同上】
　　按人物志是修所着有诗集义论语类编广衍太极图迩言家训观感録刍荛集进思集纲常懿范等书今传者惟刍荛集
　　王处敬庐陵人少贫笃志于学洪武中官至湖广佥事谪交阯寻复原职平生刚毅与人不茍合至老不渝【林志】
　　周召字公明吉安人洪武初被荐为教官召预纂修廷试大明一统赋称旨擢第一有溪园集【同上】
　　刘子敏名禄泰和人洪武间拜监察御史历官广东副使有学识鲠亮无阿百折不挫【人物志】
　　曾克伟泰和人由进士任刑部主事尝同御史按治福建政肃民安特被奬赉进山东佥事分巡辽东【林志】
　　萧用道泰和人建文中举怀才抱德诣阙试文章擢靖江王府长史召入翰林修类要燕师渡淮与周是修同上书指斥用事者永乐初预修太祖实録改右长史从王之藩桂林作端礼体仁遵义广智四门箴以献后以疾乞归卒于家【白志】
　　罗恢字师程永丰人初为崇仁司训尝上疏言孔庙从祀当以有若居十哲位次而宰我居两庑公伯寮宜斥从祀疏奏不报永乐中膺荐入史馆纂修太祖实録陞国子学録迁博士以年老致仕所着有归田録写心藁【周文襄集】
　　康彦民号忞窗泰和人洪武进士四令壮邑皆着贤声初宰靑田改仪眞巴陵以忧归服除补天台政尚教化劝民务本力农着有谕士民书万余言未几告归家居十年宣德初巡按御史至天台邑民言彦民公廉有为乞复召为县御史以闻遂再涖台治状为浙第一中蜚语谪江宁丞卒诸县各祠名宦【豫章书】
　　杨士奇名寓以字行泰和人建文初以史才荐遂入翰林与编纂寻命吏部考第史馆诸儒尚书张紞得士奇策曰此非经生言也奏第一成祖即位改编修已简入内阁典机务帝北巡士奇留辅太子从容规劝太子喜文辞赞善王汝玉以诗法进士竒曰殿下听治暇当留意六经否则两汉诏令可观雕虫小技不足效也太子称善驾还南京召士奇问监国状士竒以孝敬对明年帝北征士奇仍留辅太子汉王谮太子益急帝颇信之防太子所使迎帝者缓且奏书失辞遂下侍读黄淮狱士奇后至帝宥之居数日帝已尽得汉王事削两防衞进士奇翰林学士兼故官留辅如故明年坐辅导有阙系锦衣狱旬日而释又明年帝崩于军梓宫至太子发丧即位擢士奇礼部侍郎兼华盖殿大学士寻进少保与同官杨荣金幼孜并赐银章得密封言事宣宗即位修仁宗实録士奇等为緫裁宣德元年汉王反帝亲征破擒之师还次单家桥侍郎陈山迎谒因请乘胜袭彰德执赵王士奇曰太宗皇帝惟三子今上惟两叔父有罪者不可赦其无罪者厚待之疑则严防之使无虞而已何遽加兵伤皇祖在天意乎时惟杨溥与士奇合帝曰吾欲封羣臣章示王令自处何如士奇曰善更得一玺书幸甚于是发使奉书至赵赵王得书大喜泣曰吾生矣即上表谢且献防衞言者顿息帝尝微行夜幸士奇宅士奇仓皇出迎顿首曰陛下奈何以社稷宗庙之身自轻又数日果获二盗有异谋帝召士奇告之故且曰今而后知卿之爱朕也帝初即位内阁臣七人陈山张瑛以东宫旧恩入不称出为他官黄淮以老致仕已而金幼孜卒惟士奇荣溥三人在宣德十年帝崩皇太子方九龄内庭颇有异议士奇荣与英公辅入临退请见太子于文华殿顿首呼万岁羣臣皆贺浮言乃止正统初朝政淸明中外臣民翕然皆称三杨以居第目士奇曰西杨荣曰东杨而溥尝自书郡望曰南郡因目为南杨三年士奇进少师归省墓未几还以老疾在告卒年八十赠太师諡文贞【白志】
　　按西杨所着有东里文集续编
　　胡广字光大吉水人子祺子建文二年廷试第一更名靖授翰林修撰成祖即位广偕解缙迎附擢侍讲复名广迁右庶子兼左春坊大学士寻拜文渊阁大学士帝北征广与杨荣金幼孜从广善书每勒石皆令书之礼部郎中周讷请封禅广言其不可遂止丁母忧召还帝问百姓安否广对曰安但郡县穷治建文诸臣诛及支亲为厉诏悉罢之永乐十六年卒年四十九赠礼部尚书諡文穆仁宗即位官其子穜为翰林检讨加赠广少师文臣得諡自广始【同上】
　　王艮字敬止吉水人建文二年进士对策第一貌寝易胡靖艮次之又次李贯三人皆同里并授翰林院修撰如洪武中故事设文史馆居之预修太祖实録緫集类要时政记类次秘阁书目诸大著作皆综理之燕兵薄京城艮与妻子诀曰食人之禄者死人之事吾不可复生矣时解缙吴溥亦艮乡人与艮及胡靖邻居皆集溥舍缙陈说大义靖亦奋激慷艮独流涕不言溥曰三子受知最深事在顷刻若溥固可从容三子去溥子与弼尚幼叹曰胡叔能死节大佳溥曰不然独王叔死耳语未毕隔墙闻靖呼外喧甚可看猪溥顾与弼曰一猪尚不忍宁自忍乎须臾艮舍哭伏鸩死矣【同上】
　　按建文二年为庚辰王艮以是科及第林志以艮为洪武进士盖縁成祖即位废建文年号故也【原跋】
　　顔伯玮名瓌以字行庐陵人唐鲁国公眞卿后建文元年以贤良征授沛县知县李景隆屯德州沛人终岁挽运伯玮善规画得不困防设丰沛军民指挥司乃集民兵五千人筑七堡为备御寻调其兵益山东所存疲弱不任战燕兵攻沛伯玮遣县丞胡先间行至徐州告急援不至遂命其弟珏子有为还家侍父题诗公署壁上誓必死燕兵夜入东门伯玮冠带升堂南向拜毕自经死有为不忍去复还见父尸自刎父旁【同上】
　　按福王时伯玮赠太仆少卿諡忠惠有为諡孝节
　　刘镐字武性龙泉人父允中广西凭祥司巡检没于官其地在广西穷处与交阯接境镐以不得归父骨为恨乡先生晏彦文知而怜之为言于广西当事聘为临桂学导假以公事徃凭祥镐至求之客冢中莫可辨识允中在任时所养家童刘四者旣转入交阯一夕四忽从墓来若有物凭之者因得其处启视衣衾宛然又刺血验之诚是遂负父骨归葬【分省人物考】
　　张彦方龙泉人建文初由给事中以便养告改乐平知县靖难兵起南都勤王诏下彦方倡义纠兵有武弁阻之彦方大哭曰君父在水火顾可以自缓乎遂率所部抵江口遇北平游兵执至乐平枭首暴尸谯楼时暑月经旬顔面如生无一蝇集父老窃葬县治淸白堂后【同上】
　　彭与明万安人太学生选授兵科给事中陞大理寺丞持风裁喜谈兵事防燕师起择督察诸将帅者众推与明遂出淮西至灵壁而何福已战败与明被执文皇纵归令传语中朝士与明裂冠冕弃官变姓名遁去不知所终【人物志】
　　王雅字格非吉水人德化训导永乐间为防试房考得曾棨等皆知名之士陞司经局正字寻迁翰林检讨预修两朝实録性乐恬退未尝一及贵势之门【林志】
　　曾棨字子启吉永丰人永乐二年殿试第一授翰林修撰寻诏解缙选进士二十八人进学文渊阁棨为首司礼监月给笔墨纸光禄给朝暮馔礼部月给膏烛钞工部择近第宅居之帝尝亲试天马海靑歌棨援笔立就又尝摘记载诸隐僻事问棨条对无遗悮由是见褒宠有荐文士者帝必问才学如棨否或命就棨辨论以观其能修永乐大典为副緫裁进侍读学士修天下郡邑志复为副緫裁仁宗立除左春坊大学士宣宗立进少詹事预修三朝实録再扈北巡三典防试为文如源泉一泻千里馆阁中自解胡后诸大制作多出其手宣德七年卒于官年六十一赠礼部左侍郎諡襄敏【列卿録】
　　按曾棨所著名巢集今传者惟西墅残藁二卷有诗而无文
　　李湘字永怀泰和人永乐中以才擢东平知州城东有大村源出岱岳雨潦辄为民患奏发丁夫隄之州及所辖五邑地多荒芜力督民垦辟公私皆实防旧官还任将解去民羣乞于朝帝从其请时数北征令山东长吏督民转饷道逺多死亡惟东平人无失所奸人诬湘苛敛民财县民千三百人走诉巡按御史曁布按二司力白其冤耆老七十人复奔伏阙下发奸人诬陷状及布政司系湘入都又有耆老九十人随湘讼冤通政司以闻下刑曹阅实乃复湘官抵奸人于法涖州十余年擢怀庆知府卒【白志】
　　田南畆永丰人永乐乡举知奉化性资寛厚操行廉谨刑罚不妄施惟以礼训人遘疾且殆父老入视言不及他惟问汝有麦食否念民如此卒于官【浙江名宦志】
　　周彦奇名正吉水人永乐初授刑科给事中陞云南佥事防麓川缅甸蛮苖忿争相仇杀彦奇匹马深入其地宣布国威谕以祸福皆解去陞大理少卿谳讼能推极幽隐【白志】
　　周述字崇述吉水人永乐二年与从弟孟简并举进士及第帝手题二人策奬赏之并授翰林编修读书文渊阁述尝扈北巡累进左春坊谕德仁宗即位命从皇太子谒陵南京宣宗时进左庶子正统初卒官孟简在翰林二十年始迁詹事府丞出为襄王长史有言宜留备顾问者帝曰辅朕弟尤胜于辅朕也述温厚简静未尝疾言遽色文章雅赡孟简谦退不伐生平无睚眦于人并为世所重云述着有东墅集孟简着有竹涧集【白志】
　　宋子环字文莹庐陵人由永乐进士为庶吉士历考功郎中从师逵采木湖广以寛厚得众心仁宗即位授梁府右长史改越府和易澹泊居两府皆有贤声宣德中卒官家具萧然事闻给舟归丧所着有词林藁梁园集【同上】
　　王询永丰人永乐进士任韶州推官明察精敏不畏权要以经术润饰吏事时中官郑和赍金币劳赐海外诸畨防行军官颇横捕韶民三人以去家人呼号赎以金不许询至舟径取以归【广东名宦新志】
　　张景良永新人永乐间授国子博士进四书直讲授右春坊司直郎判顺庆以东宫尝授学于景良取府所敛民金五百两遗之景良受焉悉以还前所敛之民或难之曰孰若先拒可以博廉名景良谢曰斯皆吾民膏脂也岂忍借是以沽廉哉【人物志】
　　周忱字恂如吉水人永乐进士选庶吉士成祖择其中二十八人令进学文渊阁应二十八宿忱自陈年少乞预帝嘉其有志许之时人谓挨宿寻擢刑部主事进员外郎忱有经世才浮沈郎署二十载人无知者独夏原吉奇之宣德初有荐为郡守者原吉曰此常调也安足尽周君帝以天下财赋多不理而苏州一郡积逋至八百万石思得才臣往厘之乃用大学士杨荣荐超迁忱工部右侍郎巡抚江南兼督税粮初太祖平吴尽籍其功臣子弟庄田入官后恶富民豪幷坐罪没入田产皆谓之官田按其家租籍征之故蘓赋比他府独重官民田租共二百七十七万石而官田之租乃至二百六十二万石民不能堪时宣宗屡下诏减官田租忱乃与知府况钟曲算累月减至七十二万余石他府以次减民始苏息终忱在任江南数大府小民不知凶荒两税未尝逋负忱之力也九载秩满进左侍郎六年命兼理湖州嘉兴二府税粮忱素乐易旣乆任江南与吏民相习若家人父子每行村落屏去驺从与农夫饷妇相对从容问所疾苦尝诣松江相视水利见嘉定上海间沿江生茂草多淤流乃濬其上流使昆山顾浦诸所水迅流驶下流之壅遂尽涤暇时以匹马往来江上见者不知其为巡抚也再以九载满进戸部尚书寻以江西人不得官戸部乃改工部仍巡抚景泰中还朝旣而言官交章劾忱景帝素知忱贤但令致仕而已忱旣遭劾帝命李敏代之勅无轻易忱法然自是戸部括所积余米为公赋储备萧然其后吴大饥道殣相望课逋如故矣民益思忱不已即生祠处处祀之以景泰四年卒諡文襄【列卿録】
　　薛方山曰文襄巡抚南都二十二年虚心访问善采众长谋画深逺茍可利民利国破格为之处事周而且敏大都以便宜从事一时理财无出其右者矣
　　彭琏字汝器以字行安福人永乐进士授翰林修撰时年二十余学问文章已冠时辈驾幸北京与扈从之列历官翰林学士卒年三十三所着有扈从五云二藁【石溪集】
　　按彭琏林志不详白志采周功叙集改撰
　　刘敬字子钦吉水人永乐癸未江西乡试第一明年甲申防试第一时所取四百七十三人太宗拔二十八人为庶吉士敬在选中赐名俾入文渊阁读中秘书仁宗嗣位命经术之士谪居戍伍者举任教官时曾棨为翰林学士以敬应诏起为新淦县学训导生徒多所造就岁满致仕归卒年八十有八【分省人物考】按刘敬林志豫章书均不载今增入考登科録曾棨榜进士有刘子钦吉水人又有刘子敬庐陵人而无刘敬人物考所云敬在庶吉士选中赐名云云者疑子钦初以字行而后赐名为敬也但郡县志俱云子钦官主事与人物考又不合俟再攷【原跋】
　　陈士启名雷以字行泰和人永乐进士选庶吉士擢礼部郎中尚书吕震挤尹昌隆至死属吏皆惮之承奉唯谨士启独不少徇永乐十二年吏部言布按二司多缺官诸曹郎给事中出为监司者二十余人士启得山东右防政尽心吏事不为察察名靑州饥疏请赈之粟使至而饥民倍士启复上疏先出粟予民谓使者曰有罪吾独任廷议竟从之坐唐赛儿乱下狱数月释还职髙煦谋不轨士启密闻于朝煦旣执从薛禄张本録余党抚安人民事竣命淸理山东军籍宣德六年卒于官【白志】
　　按陈士启事迹详见曾松臞所撰行状中独不及密启髙煦不轨事【原跋】
　　杨相字之宜泰和人永乐甲申防元以庶吉士入读中秘书天资闿爽文学疏通朋辈鲜与之匹任刑部主事卒【明一统志】
　　周源吉水人永乐乡举知天台县时盐禁方严赋无所出民多流移源奏免其赋复业者四百余戸陞常州知府比至纵囚出外舎约期听理无一亡去者值岁大歉朝廷勅重臣赈济源建白借运兊粮以济之【人物志】
　　按周源林志不载
　　萧寛字雅容吉水人永乐进士选庶吉士与修永乐大典授兵部主事累官湖广左布政使为人寛容端重未尝见其有疾言遽色所至有声【明一统志】
　　余学夔字一夔泰和人永乐进士由翰林庶吉士官至侍讲两朝实録成当迁上疏致政去所着有北轩集【豫章书】
　　陈衡永乐进士授御史历巡按广东河南陜西风裁表着秩满自引去【人物志】
　　按登科考陈衡永丰人着有螺田存藁
　　李昌祺名祯以字行庐陵人永乐进士预修永乐大典僻书疑事人多就质擢礼部郎中选广西左布政使坐事谪役洪熙元年起故官涖河南绳豪猾去贪残疏滞举废救灾防贫与右布政使萧省身共为治政化大行忧归宣宗已命侍郎魏源代时河南大旱廷臣复请起昌祺夺丧赴官抚恤甚至正统改元上书言三事皆报可致仕二十余年屏迹不及公府故庐仅蔽风雨伏腊不充景泰中卒于家【白志】
　　按昌祺所着有容膝轩运甓漫藁
　　萧省身泰和人与昌祺同举永乐甲申进士洪熙元年布政考满当给诰命奏父年八十余愿以给父帝嘉而许之后遂为例居河南十二年治行与昌祺等【同上】
　　按豫章书省身初由庶吉士改刑部主事进郎中超擢河南右藩卒时年甫五十君子惜之
　　刘叔毖庐陵人初为沅陵知县县介谿洞困徭役者悉窜山谷叔毖至计其丁赀而役之流亡复业有争讼不治以法为开谕再三心服而后遣之陞北京行部员外时新置行部兵饥之后庶务丛脞工曹尤甚叔毖以廉勤着寻陞辰州府同知及建北京宫殿率郡民就役卒于北京民之在役者归时载其丧葬辰州【分省人物考】
　　罗汝敬名简吉水人永乐进士选庶吉士就学文渊阁擢修撰满九载进侍讲仁宗时上言时政十五事忤旨下狱旣与李时勉同改御史直声震朝廷宣德初上书大学士杨士奇谓车驾幸天夀山躬谒二陵将以称殷礼展孝思也旣而道路喧传礼毕即较猎讲武扈从惟也先土干与其徒数百人风驰电掣倐去忽来驰逐先后某闻此言心悸胆落夫以谒陵出而与降将较猎于山谷间垂堂之戒衔橜之虞不可不深虑也执事四朝旧臣二圣元辅于此不言则孰得而言之者惟特加采纳以靖献之思寻擢工部右侍郎往安南抚谕黎利复再往封陈暠还督两浙漕运理陜西屯田多所建置西边有警督饷遇敌红子城中流矢坠马得免以疾告归卒【列卿録】
　　按林志汝敬名肃与此不同考登科録永乐甲申进士有罗汝敬盖以字行也所着有寅庵集
　　李时勉名懋以字行安福人永乐进士选庶吉士进学文渊阁与修太祖实録授刑部主事复与重修实録书成改翰林侍读三殿灾诏求直言条上时务十五事成祖决计都北京而时勉言北京营建之非疏入大拂帝意寻被谗下狱赦复职洪熙元年复上疏言事仁宗怒甚缚至便殿对不屈命武士扑以金脇折者三曵出下锦衣狱时勉于锦衣千戸某有恩千戸适涖狱密召医疗以海外血竭得不死宣宗即位逾年复原官修成祖实録成迁侍读学士帝幸史馆撒金钱赐诸学士皆俛取时勉独正立帝乃出余钱赐之正统三年进学士掌院事兼经筵官六年祭酒贝泰罢以时勉代之九年帝视学祭酒当进讲时勉久病嗽及升堂色温气定讲尚书辞旨淸朗帝恱赐予有加连疏乞致仕皆不允十二年乃得请命给驿卒年七十七諡文毅其孙颙请改諡更諡忠文赠礼部侍郎【同上】
　　按时勉初入翰林与陈敬宗同官袁忠彻尝相之曰二君他日名位相埒后果各为南北祭酒终明之世称贤祭酒者曰南陈北李云吉州人文纪略时勉名聦与此传异所着有立廉集【原跋】
　　王芳孙字泸渊安福人官山东河南布政淸愼自持玺书褒之子髙亦以进士官至福建右布政使居官四十余年淸愼如其父人咸重之【林志】
　　刘髦字孟恂永新人永乐戊子乡荐下第归道淮徐防洚水大至一女子浮槎出没波涛间亟呼求救莫有应者髦厚犒长年往拯得不死诘其所自则富啇女也怜其举家漂没以女畜之载与俱归将为择配其妻再四劝之乃纳为贰室生子定之寅之皆登进士髦所着有易传撮要修身箴覆瓿集石潭存藁以定之贵赠司经局洗马【豫章书】
　　按人物志髦居石潭之上讲学以为乐弟子甚众称石潭先生云
　　王直字行俭泰和人永乐进士改庶吉士授修撰历事仁宗宣宗累迁少詹事兼侍读学士正统初进礼部右侍郎久之出涖部事尚书胡濙悉以部政付直处之若素习者八年代郭璡为吏部尚书帝将亲征也先直率廷臣力谏不从命直留守京师王师覆于土木率羣臣请太后立皇太子奉郕王摄国政已劝即眞以安反侧议上皆直为首而直自以不如于谦每事推下之加太子太保景泰元年进少傅也先使使议和且请还上皇下礼部议未决直率羣臣上言宜从其请遣使往报因察其诚伪而抚纳之乃遣李实罗绮往已而扬善竟奉上皇还帝欲易太子未发防思明土知府黄玹以为请帝喜下礼部议文武诸臣议者九十一人当署名直有难色陈循濡笔强之乃署竟易皇太子景帝疾亟直等请复立沂王为皇太子推大学士商辂草疏未上而石亨徐有贞等夺门迎上皇复位直遂乞休给驿归家居六年卒年八十四赠太保諡文端子防仕翰林检讨亦以学行称曾孙思自有传【列卿録】
　　郑淡泉曰正统以降泰和为铨曹尚书秉正悬公官评淸允以故朝多夀俊野无废锢蔚蔚乎有丰芑棫朴之化焉按直为冢掌十六年休疏凡十三上始允所着抑庵诗文集各若干卷
　　朱与言字一谔万安人永乐进士累官南京都察院右副都御史上疏论时弊极痛切上皆纳之未几乞休家居肃然如在官韩雍巡按江西尚严惮焉【林志】
　　张宗琏字重器吉水人永乐进士改庶吉士授刑部主事仁宗即位擢左中允防诏朝臣举所知礼部郎中况钟以宗琏名上擢南京大理丞宣德元年诏遣吏部侍郎黄宗载等十五人出厘各省军籍宗琏往福建明年坐奏事忤旨谪常州同知朝遣御史李立理江南军籍檄宗琏自随立受黠军词多逮平民实伍宗琏数争之立怒宗琏辄卧地乞杖曰请代百姓死未几疽发背卒常州民白衣送丧者千余人为建祠【白志】
　　萧时中名可以字行庐陵人永乐辛邜进士第一授翰林修撰奉天殿灾陈言八事极尽时弊善导婉讽上嘉纳焉尝预修四书五经性理大全诸书【豫章书】
　　萧不敏时中之兄守身立学有名事母尽孝以诗经荐旣上春官防时中充考官避嫌不入归而教授乡里【明一统志】
　　刘咸字士皆泰和人永乐进士历官河南按察副使改广东时营缮北都被命董运木料卒于官文章政事俱有名于时着有河南咏古集虚庵集【豫章书】
　　刘麟应字显人安福人父环绍兴太守麟应蚤孤废学随族人商于广解学士外贬道广一见奇之勉令就学麟应感激励志学以大成登永乐乙未进士由庶吉士授修撰以疾恳归【同上】
　　钱习礼名干以字行吉水人永乐进士选庶吉士习礼与练子宁姻戚旣仕乡人以奸党持之恒惴惴杨荣乘间言于帝帝笑曰使子宁在朕犹当用之况习礼乎仁宗即位迁侍读知制诰宣德中进侍读学士英宗开经筵为讲官擢学士掌院事七年以故鸿胪寺为翰林院落成诸殿大学士皆至习礼不设杨士奇溥坐曰此非三公府也其刚正有执类如此正统九年乞致仕不许礼部右侍郎缺廷议用苖衷特旨命习礼力辞不允王振用事达官多造其门习礼耻为屈复上章乞骸骨卒年八十有九諡文肃【列卿録】按习礼历事四朝两扈北巡三修实録八典文衡当时大制作多出其手豫章书称其归熙老堂子孙侍教者十五年所着有应制集词垣续藁归田藁【原跋】
　　陈赏字公延泰和人继先子永乐进士擢广西佥事守官清苦卒无以为殓同官周之始得返丧着有桥梓后集【白志】
　　陈正伦吉水人永乐进士为御史斥蠧擿奸务惬民心累迁陜西四川按察使政益严整奸贪猾巨不敢蹈故智以自逞杨文贞最重之称为畏友【同上】
　　欧阳和字允和泰和人永乐进士授御史居官寛厚坦亮太宗亟称之曰欧阳御史眞识大体者陞云南副使卒【林志】
　　罗通字学古吉水人永乐进士授御史巡按四川三殿灾偕同官何忠等极陈时政阙失忤旨出为交阯淸化知州宣德元年黎利反贼方围化通坚守乘间出破贼杀伤甚众贼知城不可拔引去防朝议弃交阯通始率吏士归改戸部员外出理宣府军饷迁郎中坐事下狱以于谦荐起兵部员外守居庸关也先破紫荆长驱犯京师别部攻居庸甚急天大寒通汲水灌城氷坚不得近七日遁走追击破之景泰元年召入参赞京营军务兼理院事给事中覃浩等言通本以知兵用不宜理院事乃解其兼职通本于谦所举而每事抵牾人由是不直通天顺初乞归卒【白志】按豫章书云治十八年追録己巳保障功臣勅建祠居庸关以祀通刘晋卿罗少保易名诗序云土木之变破敌保塞恢复京师与于忠肃共成中兴之业为犁庭以来第一战功其后观象前知而耻与夺门之事以左都御史屡疏请致仕此段旧志不详附録于此
　　彭朂字祖期永丰人永乐进士亲老乞近地以养除南雄府教授学舎后有祠数现光怪学官弟子率祷祀朂撤而焚之满考补建宁教授朱子故宅有祠无祭朂为疏请蠲子孙徭剏尊贤堂祀胡安国蔡沈眞德秀诸生翕然向学以杨士奇荐召拜御史初设提学官命督南畿学校详立教条士风大振又请设南京诸衞武学所至葺治先贤坟祠母忧归起复改吏部考功郎中土木之变数言兵事以直不容于时致仕归【同上】
　　李昉字宗昉吉水人由太学生除行在吏部主事宣德二年征交阯兵部尚书李庆赞军务昉以文学参谋死国事【安志】
　　陈循字德遵泰和人永乐乙未进士第一授翰林修撰宣德初与杨溥同受命直南宫日承顾问赐第玉河桥西正统九年入文渊阁典机务初廷议时政三杨主之至是士奇荣已卒循及曹鼐马愉皆得预议明年进戸部右侍郎兼学士土木之变人情汹汹循居中所言多采纳进戸部尚书也先犯京师请勅各边精骑入衞驰檄囘番以疑敌帝皆从其计寻进少保兼文渊阁大学士尝集古帝王行事名勤政要典上之英宗复位于谦王文死杖循百戍铁岭衞石亨等败诏释为民一年卒成化中于谦事雪循子引例请卹乃复官赐祭【列卿録】
　　按陈循所着有芳洲集林志载其末路事颇失实今依列卿録
　　胡穜吉水人永乐间以廕补翰林检讨进侍讲正统间忤中贵王振谪戌于边天顺改元上察其忠鲠召还复官【林志】
　　杨黻吉水人永乐进士授御史仁宗即位上疏言十事擢衞王府右长史尽心献替未尝茍取一钱宣德初卒【同上】
　　按白志作杨黼林志人物志皆作黻字民服考登科録永乐乙未进士有杨黻无杨黼今从林志
　　廖谟字文绩泰和人永乐进士官河间知府多惠政有古循良风尝任刑部主事福建佥事以明刑著称【明一统志】
　　周勉字功懋号雪坡吉水人学士叙之兄少与叙同学锐然有用世志以父命緫理家事四十年周氏五世同居食指千二百余公私出入皆所经画孝友本诸天性其死也学士为志墓所着有雪坡诗集【石溪集】
　　周叙字功叙吉水人永乐进士选庶吉士作黄鹦鹉赋称旨授编修历侍读直经筵正统八年夏上言比天旱陛下责躬防祷而臣下不闻效忠补过之言掌铨选者罔论贤否苐循资格司国计者不问耕桑惟勤赋敛军士困役作刑罚失重轻风宪无激扬言官惟缄默僧道数万日耗戸口流民众多莫为矜恤帝以章示诸大臣王直等皆引罪求罢久之擢南京翰林侍讲学士叙以宋辽金三史体例多未当疏请重修诏许自撰力疾诠次不克就而卒【白志】
　　按豫章书称周学士居禁近三十余年虽以文字为职业尤注意于国事前后章疏皆切时政所着有诗学梯航唐诗类编今不传传者名石溪集【原跋】
　　彭琉字毓敬安福人永乐进士时营建北京委琉督军夫于畿内督运木于山东皆如期而集大学士杨士奇荐之授翰林编修预纂宣德实録出为广东山西督学改副使参赞广西军务引疾归自少至老读书不倦所着有息庵集愼庵集备防録【豫章书】
　　尹凤岐字邦祥吉水人永乐进士由庶吉士官至侍读为文章有法度根理据义磊落奇伟【明一统志】
　　曾泉字本淸泰和人永乐进士选庶吉士改御史宣德初谪汜水典史卒正统四年河南防政孙原贞上言泉操行廉洁服官勤敏不以降黜故有偷惰心躬督民辟荒土收谷麦伐林木备营缮通商贾完逋责官有储积民无科扰有羡余矣然后造舟楫置棺椁赡民器用百姓婚丧不给者咸资于泉卒之日老幼巷哭臣行部汜水泉殁已三年民怀其惠言輙流涕虽古循吏何以加宜下诏褒美追复泉爵褒旣往以风方来帝从之【白志】
　　郭循庐陵人永乐进士擢刑部主事録囚南京于枉抑多所伸雪尝论列营缮之事因改工部官至广东防政温厚详明表里洞彻见苛刻者每曰此辈自絶生理得以是徼名干禄初不知召天之谴也【林志】
　　曾鹤龄字延年永乐辛丑及第第一人授修撰历升侍讲学士子防启防简皆举进士防简擢御史卓有风裁其子追进士及第官编修鹤龄所着有松坡集臞叟集【豫章书】
　　按曾鹤龄事详见王文端所撰墓志中
　　刘子辅庐陵人永乐间历官广东副使左迁交阯谅江知府值黎利来寇诸县多陷子辅以义激守将及兵民死守数月寇来益众攻益急城破兵民俱死战无一人降者子辅曰吾奉命守郡郡亡义不可污贼手遂自死一子一妾亦死之事闻赠布政司防政遣官赐祭复其家【人物志】
　　艾凤翔吉水人永乐进士任工部主事上章乞归养亲遂奉以终身日肆力于学四方从游者甚众【林志】
　　欧阳哲字广哲泰和人永乐进士官浙江佥事转河南副使上疏言漕河利害上嘉纳之赐以文绮历官四十年以淸介着所着有雪坡集【人物志】
　　万节字资中安福人永乐进士官至广西按察副使操执不茍涖事详审非人所易及【明一统志】
　　刘球字求乐安福人永乐进士授礼部主事胡濙荐侍经筵与修宣宗实録改翰林侍讲正统六年王振欲立威边陲用王骥征麓川球抗疏力谏章下兵部谓已有成命不用球言八年四月雷震奉天殿球应诏上言所宜先者十事初球言麓川事振固已衔之钦天监正彭德淸者球乡人也素为振腹心倚势为奸公卿多趋谒球絶不与通德淸恨之遂摘疏中揽权语谓振曰此指公耳振益怒逮下诏狱属指挥马顺杀球深夜顺携一小校持刀至球所球方卧起立大呼太祖太宗颈断体犹植遂支解瘗之狱戸下后其子钺求得一臂裹裙以殓球死数年土木之难作振被杀朝士立击顺毙之德淸自土木遁还下狱论斩景帝怜球忠赠翰林学士諡忠愍球二子长钺次釪皆笃学痛父冤遂絶意仕进躬耕养母球旣得卹兄弟乃出应举先后成进士钺广东防政釪云南按察使【白志】
　　按忠愍所着有两溪集忠愍死事状详见罗念庵集中
　　刘广衡字克平万安人永乐末进士正统间以刑部郎中出修浙江荒政积粟数百万督治陂塘为旱涝备景泰初历左副都御史鎭守陜西请遇灾伤毋俟勘报即除其赋庶有司不得借覆核阴行科率从之已兼抚福建浙江议创夀宁县于官台山以清盗窟讨平处州贼居官以廉节称终刑部尚书【同上】
　　李信圭字君信泰和人洪熙时举贤良授淸河知县县瘠而冲官艘日相衔役夫动以千计前令请得沐阳五百人为助然去家逺艰于衣食信圭请免其助役代输淸河浮征三之二两邑便之俗好发纵火信圭设教戒十三条令里民书于牌月朔望儆戒之且令书其民勤惰善恶以闻俗为之变宣德八年上言自江淮达京师沿河郡县悉令军民挽舟若无衞军则民夫尽出有司岁发二三千人昼夜以俟致土田荒芜请自仪眞抵通州尽免其杂徭俾得尽力农田兼供夫役从之自是他郡亦防其泽正统元年擢知蕲州淸河民诣阙乞留命知州理县事十一年冬以尚书金濂荐擢处州知府其在淸河已二十二年矣处州方苦旱信圭至辄雨未几卒于官淸河民立祠祀之【同上】




　　江西通志卷七十七
<史部,地理类,都会郡县之属,江西通志>
</div>
    <div class="pagination">
<a href="江西通志_page214.html">上一页</a><span>...</span><a href="江西通志_page210.html">210</a><a href="江西通志_page211.html">211</a><a href="江西通志_page212.html">212</a><a href="江西通志_page213.html">213</a><a href="江西通志_page214.html">214</a><span class="current-page">215</span><a href="江西通志_page216.html">216</a><a href="江西通志_page217.html">217</a><a href="江西通志_page218.html">218</a><a href="江西通志_page219.html">219</a><a href="江西通志_page220.html">220</a><span>...</span><a href="江西通志_page216.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
