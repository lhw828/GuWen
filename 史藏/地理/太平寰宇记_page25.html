<!DOCTYPE html>
<html>
<head>
    <meta charset="UTF-8">
    <title>太平寰宇记 - 第 25 页/共 120 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平寰宇记 - 第 25 页/共 120 页</h1>
    <div class="content">　　石蜜　人参　墨　紫草　麻布
　　上党县依旧二十乡地本黎侯国今有黎亭存即西伯戡黎之所【注】黎在上党东北也汉立壶闗县地因壶山有闗以致名焉开皇十六年分壶闗置上党县属潞州庆云山上党记云尧之将兴有五色云出此山故曰
　　庆云山　太行熊耳王屋三山皆连亘邑界　羊头山郡国记云有神农城山下有神龙泉南带太行又有散葢即神农尝谷之所也　五龙山在县东南二十里十六国春秋云上党五龙山慕容永时有五龙见于此山因置五龙祠以五方神　鸡鸣山一名太山在东南七十六里　柴团山地理志云此山出人参紫草　井谷闗上党记云在天井谷内深邃如井因以名之　浊漳水在县西南二十二里河北记云源出发鸠山又冀州图云浊漳出长子西南流入渉县界与清漳合又东入魏郡　尧水在邑界　蓝水杜甫诗云蓝水逺从千涧落　鸡鸣水出鸡鸣山　入谏水水经云谏水源出上党县西　州城汉壶闗县也上党记曰曹公之围壶闗起土山于西城内筑界城遮之也
　　长子县西南五十里旧二十乡今九乡本汉旧县春秋地名也左传曰晋人执魏石买于长子亦周史辛甲所封竹书记年云梁汉成王十二年郑取屯留长子即长子之地慕容永僭号于此称西燕为慕容垂所防隋开皇九年移冀氏县理此属潞州十八年改冀氏为长子县　武纥岭在县南四十五里风土记曰秦赵战于长平赵军败退秦白起遂至此因名武纥岭　鹿谷山冀州图云在山县大有道入壶口东出逹襄国西登奚斯巨以逹河东陉阻千里　发鸠山在县西南六十五里浊漳水出焉山海经云发鸠山其上多柘木有鸟状如鸠而文首白喙赤足名曰精衞其名自相呼是炎帝之女名女娃逰于东海溺而不返化为精卫常取西山之木石以堙东海　漳水源出县界一名浊漳水以渉县有清漳之称故此称浊其源出刀山又按兾州图云刀黄山在县西六十里亦名发瓮山漳水出焉即壶闗三老上书明戾太子寃者死于此而冡存　神农井在县南五十里出羊头山小谷中上党记云神农庙西五十歩有石泉二所一清一白甘美呼为神农井后魏风土记神农城在羊头山上山下有神农泉即神农得嘉谷之所　羊头山在县东五十六里后汉安帝时西羌入冦以任尚为御史击破于羊头山即谓此也　废长平闗在县南四十里平岭上
　　潞城县东北四十四里旧十四乡今六乡春秋时赤狄潞子婴儿国也晋防之汉为潞县属上党十三州志云潞县潞水出焉后魏太武帝改潞州为刈陵县属襄垣郡隋开皇十六年于此置潞县属潞州　三垂山在县西南二十七里前赵刘聪遣将乔衷攻晋上党太守厐和于壶闗晋北将军王广韩柔救之聪将乔衷败之于三垂　黄阜山冀州图云潞县西三十里黄阜山有城亦名黄沙岭刘聪将綦母刿败晋将崔恕于黄阜斩之微子城在县东北二十里　闗龙逢祠上党记云王屋山有闗龙逢祠　漳水一名潞水在县北闗崔骃曰潞水为冀州浸即漳水也按王猛与慕容评相御于潞州评鬻水与军人绢一疋水二石则此无他大川可以为浸所见惟漳水耳故土俗尚谓浊漳为潞水也　武王坞在县西北四十里坞东有后魏天柱将军尔朱荣碑文曰建义元年东讨逆贼防葛荣军次上党武王祠东原上有二狡兎从贼方而来天柱弯弓祝之曰中则擒葛荣不中则否应而殪遂擒荣　玉女泉县在西北五里深五尺未尝盈竭泉内时白气腾出防其上有雨时人谓之玉女披衣恒以为侯
　　屯留县西六十四里元十七乡今八乡本晋邑左传襄公十八年晋人执衞行人孙蒯于屯留又宣公十六年晋防赤狄甲氏及留吁一名戎屯与潞俱附中国晋遂防之汉以为县地理志属上党唐武徳六年从霍壁移于今所　鹿渎山冀州图元屯留县有鹿渎山即绛水源出此山　玉梭水在县西四十五里　盘秀山皆经邑界　鱼子陂上党记屯留有鱼子陂多鱼蒲之饶余吾故城亦春秋地名汉为县废城在今县西北　绛山在县西南　方山去县八十四里
　　壶闗县东南二十二里旧十五乡今六乡古黎国之地汉为县属上党也山形似壶古于此置闗故名壶闗今潞府所理城是也汉末董卓作乱以上党郡移理于此后魏宣武帝二年移壶闗县于頴阳地即今县理隋开皇十六年分壶闗县置上党县大业三年省入上党唐武徳四年又置　抱犊山道书福地记抱犊山在上党东南一里髙七十丈有石城髙十丈方一里南角有草名玉枝冬生花髙五六尺味颇甘取其叶末服之方寸二三日不饥宜五谷多食物无恶毒防贼不至玉匮云抱犊山东北去恒山之南数百里南有穴行三百里出美阳县西七十里洞口　羊肠坂在县东南一百六里名洞口沾水出焉王莽命五威将军王嘉曰羊头之阨北党燕赵旧有闗亦谓壶山后魏移县于此　鸡鸣岭舆地志云壶闗有鸡鸣岭　防穴史记云秦攻韩阏与赵奢曰其道险狭如两防闘于穴中将勇者胜　曹公垒在县东南一百二里曹公攻髙干所筑　汉壶闗三老令狐茂墓在县东北九里上书明戾太子寃者元隐东山中号微君
　　襄垣县北九十三里旧十四乡今七乡亦汉旧县属上党赵襄子所筑因以为名后魏太武延和二年改属武乡郡后周建徳六年又于襄垣城置韩州唐武徳元年移于甘罗水南即今县也贞观中废韩州以襄垣黎城铜鞮武乡等五邑以潞焉　铜鞮水今名小漳水亦名西漳水自铜鞮县界流入河也按水经注云铜鞮水又东南经项城西即白虎聚也　松门岭冀州圗云松门岭在襄垣北一百三十里道通太原驿路　湼水在县西北六十里　天井闗在县东南四十里置在天井谷内深防似井因以为名魏武初迁邺于此置闗周建徳六年废　浊漳水在县南二十里
　　黎城县东北一百二十里旧八乡今四乡古黎国春秋曰晋荀林父灭潞立黎侯而还今县东一十八里黎侯城是也汉为潞县之地后为太武改潞县为刈陵县隋开皇十八年改刈陵县为黎城县唐武徳元年属韩州贞观十七年废韩州属潞州　白岩山在县东北七里俗传岩赤则土离兵起皆恶其变恒以粉石污之故因为白岩　古壶闗在县东二十五里春秋齐国夏伐晋取八邑有盂口即壶口也声相近故有二名　清漳在县东北三十里　浊浑水在县西北五十六里　望夫山今古望夫岭郡国志云有石人竚立于山上　冯奉世墓及昭仪墓在县东二里昭仪即奉世之女也昭仪之子为信都王
　　涉县东北一百八十里旧四乡今二乡本汉旧县属魏郡因县南涉河水为名晋属广平郡后魏省周武帝自今洺州界移临水县理涉城属魏郡隋开皇十年罢郡于故涉城重置涉县属慈州十六年改韩州贞观十七年废韩州属潞州　崇山在县东南七十里　清漳水一名涉河在县南一里西自黎城县界流入水经云清漳水东经涉县西屈从南郦元注水经云漳水于此有渉之称盖名因地变也　庾姑山在县西北八十里又有肥妇山地脉相连









　　太平寰宇记卷四十五
　　钦定四库全书
　　太平寰宇记卷四十六
　　宋　乐史　撰
　　河东道七
　　蒲州
　　蒲州河东郡今理河东县禹贡冀州之域史记谓毕为实沈晋之分自毕十二度至井十五度觜参晋魏益州之分汉蒲坂县地属河东郡本尧舜所都州初为虞魏耿杨芮之地春秋晋献公防魏以地赐毕万十代之后至文侯都方列为诸侯文侯与韩赵同列武侯十一年与韩赵三分晋地洎战国时即魏地故三晋记云魏寿余伪以魏叛士防旣济而噪而今蒲津是也又史记云惠王三十一年秦商君东地至河而齐赵数破我安邑近秦于是徙至大梁秦并天下为河东郡地汉髙元年项羽封魏王豹为西魏王王河东都平阳今晋州二年豹降从汉王在荥阳谒归侍亲疾至则絶河津反为楚尽有太原上党地九月韩信虏豹定魏地复置河东郡两汉不改至魏少帝正始八年分河东之汾北置平阳郡晋亦如之后魏初于河东郡置雍州延和元年改雍州为秦州后周明帝改秦州为蒲因取蒲坂为名仍领郡隋初罢郡大业三年又废州复改为河东郡唐武徳元年罢郡置蒲州置桑泉县领河东桑泉猗氏虞乡四县二年置蒲州总管府管蒲虞秦绛邵浍六州三年移蒲治河东县仍旧总管府其年置温泉县九年又置都督府管蒲虞芮邵秦五州仍省温泉县其年罢都督府贞观八年割虢州之永乐来属十年以废虞州之安邑解县废秦州之汾隂来属开元九年改为河中府外为中都时丽正殿学士韩臯上防陈其不可两都旧制分官众多费耗用度尚以为当损况更建中都乎昔汉帝感钟离之言息幸徳阳之殿赵王采续咸之谏止造邺都之宫臣请下明诏罢中都则天下幸甚至七月诏停复为州又以陜郑汴懐魏为六雄十二年升为四辅天寳元年改为河中郡乾元元年复为蒲州三年又改为河中府大厯中元载为相又上建中都议曰自古建大功者未尝不用天因地故髙祖保闗中光武据河内皆深根固本以制天下臣等考天地之心本圣人之意騐古往之事切当今之务则莫若建河中为中都陜虢晋绛汾潞仪石慈隰等十城为藩卫长安去中都三百里顺流而东邑居相望有羊肠【注】羊肠在潞州壶闗县东南一百六十里○底柱之险孟门之限【注】孟门在慈州文城县西南二十六里即龙门上口○以轘辕为襟带以关中为表里娄敬所谓扼天下之吭而抚其背即此之谓推是而言之则建中都将欲固长安非欲外之也将欲安成周非欲舍之也将欲外制边疆非欲惧之也将欲定天下非欲弱之也河中之地左右王都黄河北来太华南倚总水陆之形势壮闗河之气色每嵗白露旣降凉风已髙陛下据金城汤池内绥华夏发信臣骁将外驭戎翟出于仲秋还于农隙有漕运泛舟之便无登履途逺之虞不伤财不害人得养威而时狩如此则国有保安之所家无系累之忧矣疏奏不省初代宗自幸陜之后每嵗八九月间京师恟恟常惧戎翟复至虽将相之家皆理储糗为行李之备载知人情不安遂献此疏冀因置制窃有兵权议亦博尽当时利害然代宗探见载意议故不行皇朝为防国军节度
　　元领县十一　今九
　　河东　河西　虞乡　临晋　寳鼎　猗氏　永乐龙门　万泉【注】龙门万泉自绛州割到
　　二县割出
　　解县　安邑【注】二县入解州
　　州境
　　东西二百五十里　南北一百七十七里
　　四至八到
　　东至东京九百三十六里　东至西京五百八十五里　西至长安三百二十五里　东至绛州三百七十里　南至虢州一百七十八里　西至同州八十一里　北至绛州八十一里　东北至绛州取桐乡路二百六十五里　西南至华州一百四十七里东南至陜州二百四十五里　西北至同州韩城县一百四十里
　　户
　　唐开元户七万二百七皇朝管户主二万一千八百八十八客三千五百九十三
　　风俗
　　汉书地理志云其俗刚强多豪杰尚侵夺薄恩礼好生分博物志云有山泽近盐沃土之人不才汉兴少有名人衣冠大族三代皆衰絶通典云山西土瘦其人俭勤而河东魏晋已降文学盛兴始自魏封乐侯杜畿为河东守开置学官亲执经教授郡中化之自后河东特多儒者然市闾之间习于成法
　　姓氏
　　河东郡九姓　裴　栁　薛　费　吕　满　聂茹　亷
　　人物
　　霍光河东平阳人父仲儒给事平阳侯家通侍者衞少儿生去病归家取妇生光少儿女弟子夫得幸武帝为后去病以皇后姊子贵幸　张敞河东平阳人为妇尽眉长安中传张京兆眉　王乔河东人为叶县令　焦先河东人皇甫谧曰焦先者弃荣味释衣裳离室宅絶亲闭口不言旷然以天地为栋宇羲皇以来一人而已　闗羽河东解人也　裴寂蒲州桑泉人唐起义功臣　薛收蒲州汾隂人隋内史侍郎道衡之子为文学馆学士收之子元超相髙宗元超从子稷相睿宗　唐张嘉贞蒲州猗氏人子延赏孙靖三代为相　杨国忠蒲州永乐人　张廵蒲州河东县人　栁宗元河东人栁州刺史时人呼为栁栁州
　　土产
　　有盐铁之饶　竹扉　经纸　氊毯　五味子　天蒸枣　蔺蓆　麻布　绵绢
　　河东县旧十三乡今五乡即汉蒲坂县地属河东郡春秋秦晋战于河曲即其地后魏移郡于县理隋开皇三年罢郡十六年移蒲坂县于城东仍于今理置河东县大业二年省蒲坂县入河东　三山在县南三十里即舜耕歴山是禹贡谓壶口雷首至于太岳壶口山在慈州太岳在晋州雷首在河东界此山有九名谓歴山首山薄山襄山甘枣山渠猪山独头山陑山等之名又汤伐桀升自陑注陑在河州之南地　三辂山郡国志云三辂山北曰大辂西曰小辂东曰荀辂　长郡即蒲坂也在县东二里汉志始皇东廵见长坂即此也其原出龙骨又北五十三里有朔坂即汉水所经西南入海尧山在县南二十八里注水经云河东有尧山上有尧城即尧所理处　风陵堆山在县南五十里与潼闗相对有风陵城在其上　中条山经邑界　首阳山即在雷首山南阜也昔夷齐守节于首阳　虞坂一名吴坂在虞城北二十三里　蒲津闗在县西二里亦子路问津之所后魏太祖西征马超韩遂夜渡蒲即此也后魏大统四年造舟为梁九年筑城亦闗河之巨津　妫妠水源出县南三十里首山此二泉南流者曰妫北流者曰妠异源同归浑流西注而入于河即厘降二女之所今有舜祠存焉即后周宇文防所造　涑水冀州地图云东从绛都界入至长阳城南为陂水经云涑水出河东县雷首山一名雷水经桑泉界　铁牛开元十二年于河东县开东西涧各造铁牛四铁人十其牛下并铁柱连腹入地尺余并前后铁铸人六桥跨河至今存故陶城在县北三十里史记谓舜陶于河滨即此是皇甫谧以为在定陶不在此　覊马故城在县南三十六里郡国志云今谓此涉州即左传谓剪我覊马　蒲坂故城郡国记云州南二里有蒲坂城旧地理志书相传曰汉蒲坂城即今郡所理大城后人増筑大河在其西雷首山在其南后魏太武帝神防元年自安邑移郡于此城　涑水故城在县东北二十六里左传曰晋侯使吕相絶秦曰伐我涑川　风陵故闗一名风陵津在县五十里魏太祖西征韩遂自潼闗北渡即在此处也舜祠在州理城中唐贞观十一年诏致祭以时洒扫伯夷叔齐祠在县北三十五里　二妃陵帝舜二妃之陵也在县东十一里俗谓娥皇女英陵　伯夷墓在县南三十五里雷首山南唐贞观十一年诏禁樵苏　伯乐墓在县南四十里又济定陶亦有伯乐塜未详孰是河西县西四里旧八乡今三乡本同州旧朝邑县之地唐上元元年以朝邑之地置河西县属蒲州至大厯三年同州复置朝邑县仍析朝邑五乡割河东三乡依旧为河西县贞观七年河中尹浑瑊奏于古安逺府城内置县理县境东西十四里　蒲津闗在县东二里通西北鄜延银夏之路　河渎庙在县正西北外一里虞乡县东七十里旧十二乡今四乡本汉解县地属河东郡周明帝废南解县别置绥化郡今县西北三十里绥化故城是也至保定元年改绥化为虞乡复属河东周末置解县于虞乡城东于解县西五十里别置虞乡即此邑也　坛道山在城西南十三里一名百梯山山海经云虞乡有梯山山上有帝台之浆也今山下有水潜出停而不流俗谓之盎浆其顶方平如坛多产良药百梯方可升故曰百梯山南有投龙穴莫测深浅　白陉山在县东五十里　洗马泉在县东二里　石碓山在县东二十四里　王官故城在县南二里左传谓秦伯涉河焚舟取王官又曰晋侯使吕相絶秦曰俘我王官　解州故城左县东三十里左氏传云晋返国许秦解梁　绥化故城后魏绥化郡及绥化县所理也在县西北三十里周废　方山祠在县西二十里　五老仙人祠在县西一十七里
　　临晋县东北七十里旧十二乡今六乡本汉解县地按汉县在今县东南十八里故解城是也后魏改为北解县周省隋开皇十六年分猗氏县于今理改为临晋三嶷山在县东北三十里三山鼎足因名焉　河水北自汾阳县界流入经县西四十里入河东县界　涑水东自猗氏县界流入在县东二十三里　故桑泉县城在县东一十三里左传曰重耳围令狐入桑泉注曰桑泉在河东解县西谓此也　故解城在春秋时解梁城又为汉解县地也后魏改为北解县周省废城在今县东一十八里晋公许赂秦伯以河外列城五内及解梁城注曰河东解县也　瀵水源出县西三十八里尔雅谓瀵水出尾下郭注今河东汾隂有水口如车轮沸涌其深无限与河合　故司空裴寂墓在县东北十七里墓碑即秘书虞世南之文率更令欧阳询书
　　寳鼎县北一百一十里旧八乡今五乡古纶地在夏为少康之邑汉为汾隂县属河东河水南流过县故曰汾隂髙帝封周昌为侯即此地也今县北九里汾隂故城是也后汉至晋不改刘元海省汾隂入蒲坂县后魏大和十一年复置汾隂县于后土城周武帝又移于殷汤古地复置汾隂郡以汾隂县属之隋开皇三年废汾隂县属蒲州大业三年罢蒲州县改属河东郡义宁元年改汾隂郡为泰州移泰州理龙门县又属焉唐贞观十七年废泰州属蒲州开元十一年改为寳鼎县　黄河北自龙门县界流在县北一十一里又西入临晋县界赵简子沉佞臣栾激曰吾常好声色而激致之吾尝好台榭而激为之吾尝好良马而激求之吾好士六年矣而激未尝进一人是长吾过而出吾善也遂沉之　汾水自龙门县界东际汾隂堆去县三十五里　后土祠在汉汾隂故城西北一十一里汉武帝元鼎四年始立后土祠于汾隂睢丘之上成帝建始三年复汾隂后土祠如故绥和二年复徙于长安北郊哀帝建平三年复徙于汾隂平帝时复徙长安北郊唐元宗开元十年幸之亲祀兼建碑及御制文及书　万嵗宫在县九里汉宫也宣帝神爵元年幸万嵗宫神鱼舞河殷汤陵在县北四十三里后魏太和中有县人张恩破陵求货先有石弩以铜为鏁盗开埏门矢发中三人皆毙恩更为他计卒取得墓中物其物多是钟磬及诸乐器再得其铭恩恐人知以铭投之汾水后事泄为主司所理乃于水取得其铭铭曰我死后二千年终困由是执事不复深加其罪刘向云汤塟地盖不没其处也黄泽左传文公六年晋改搜于黄即此与绛州闻喜县接界　古北乡城在县北三十一里汾隂北乡城即采桑津也
　　猗氏县东北一十里旧九乡今六乡古为郇国之地本汉旧县史记云猗顿以盐起孔丛子曰猗顿鲁之穷士陶朱教畜五防乃适西河大畜牛羊于猗氏之南以兴富于猗氏故曰猗顿地理志猗氏属河东郡在今县南二十里猗氏故城是也后汉及晋不改西晋恭帝二年改猗氏为桑泉县周明帝复改桑泉县为猗氏县属汾隂郡隋开皇三年罢郡属蒲州　涑川自安邑县界流入经县南六里又西南入临晋县界　故郇城在县西南四里左传曰晋人谋去故绛欲居郇瑕氏之地韩献子谓郇瑕氏土薄水浅不如新田即平阳绛邑县也杜注郇瑕古国名河东解县西北有郇城　令狐城左传曰晋文公从秦返国济河围令狐即此城在县西十五里又有刳首梁在令狐西三十里　龙门山连亘邑界永乐县南九十里旧六乡今十乡本汉河北县地后周武成二年改河北县为永乐县保定二年省以地属芮城唐武徳元年分芮城县置于今理东北二里永固堡以属芮州七年移于今理九年改属鼎州贞观八年改属蒲州　郎山隋图经云永乐郎山汉武戾太子以巫蛊事出奔其子遁于此山因名郎山君祠下有郎山君之次子触峰将军庙　中条山在县北三十里　黄河在县南二里　渠猪水一名蓼水今名百丈涧源出县北中条山山海经渠猪之水南流注于河是也　河水西自河东县界流入经县南二里又东入芮城县界永乐涧水源出县北中条山经县东二里又南入河五老山在县东北十三里尧升首山观河渚有五老人飞为流星上升因号
　　龙门县北一百九十八里旧十乡今八乡古耿国殷王祖邑所都晋献公防之以赐赵夙秦置为皮氏县汉属河东郡按皮氏县在今县西一里八十步古皮氏城是也后汉属郡不改魏属平阳晋不改后魏太武改皮氏为龙门以山为名属北乡郡隋开皇三年废郡以县属绛州十六年割属蒲州武徳三年属秦州贞观十七年州废绛州大顺二年与玉泉割属蒲州　汾水东自稷山县界流入北去县五里又南入汾隂县界汉武帝行幸河东作秋风辞曰泛楼船兮济汾河横中流兮扬素波即此水也　故耿城在县南十二里古耿国也伏龙源在县西南十八里　黄河北自慈州太寜县界流入去县二十五里即龙门口也禹贡曰浮于积石至于龙门注曰龙门山在河之西界水经云大禹导河积石疏决龙门即斯处也魏风土记曰梁山北有龙门大禹所凿通其河广八十步岩际防迹遗功尚存慎子曰河水之下其流駃竹箭驷马追之不能淮南子曰禹沐淫雨栉疾风凿龙门辛氏三秦记曰河津一名龙门水陆不通鱼鳖之属莫能上江海大鱼集龙门下数千不得上上则为龙不得上则腮龙门水经注云尔雅云鳣鲔也出巩穴三月则上溲龙门得渡为龙否则防额而还十六国春秋左贤王豹妻呼延氏祈子于龙门有白鱼至于祭所其夜梦见鱼化为人左手把一物大如鸡子授呼延曰日精服之生贵子以是十三月而生刘元海　蜚亷故城在县南七里史记曰蜚亷生恶来飞亷善走恶来多力父子俱事纣王武王伐纣杀之　龙门闗在县西北二十二里　大禹祠在县西二十五里魏风土记曰梁山北有龙门山上有禹庙隋末摧毁唐贞观九年奉勅更令修理　唐髙祖庙在禹庙南絶顶上尽作行幸仪卫之像盖义宁初义旗至此也　故万春县唐武徳五年割龙门县属秦州贞观十七年废泰州地入龙门县
　　万泉县东一百五十里旧十五乡今十一乡本汉汾隂县地属河东郡后汉及魏晋不改前赵刘元海时废后魏孝文帝又于后土城置汾隂县北一里故后土城是也又薛通城者后魏道武天元年赫连勃勃僣号夏州东侵河外于时有县人薛通率宗族千余家西去汾隂县城八十里筑城自固因名唐武徳三年割稷山安邑猗氏汾隂龙门等五县于薛通故城置万泉县属泰州以县东谷中有井泉百余区因名万泉贞观十七年废泰州县属绛州大顺二年来属　介山一名孤山在县南一里晋太康地记曰晋文公臣介之推从文公逃难返国赏不及怨而匿此山文公求之推不出乃封三百里之地又号为介山今按介之推所隠乃绵山也文公封以为介推田因号其山为介山杜注曰在西河介休县言在此非也
　　解州
　　解州解郡今理解县本蒲州解县唐天授二年析虞乡所置也即夏桀鸣条之野蚩尤之封域有盐池之利汉干祐元年蒲帅李守贞反盐置使郑元昭奏请于解县置解州以捍防渠于是授郑元昭为刺史仍割蒲之安邑绛之闻喜与解县为三邑以属焉
　　元领县三
　　解县　安邑　闻喜
　　州境
　　东西一百七十里　南北五十里
　　四至八到
　　东至东京七百一十五里　东至西京三百八十五里　西至长安三百七十里　东至河中府一百里南至虢州九十四里　北至河中府猗氏县界三十
　　里　东南至陜府七十里经中条山白径岭路过不通人马　北至陜府经安邑县南过上栁谷山路至陜府一百三十五里　西南至陜府芮城县界二十一里　东北至绛州一百六十五里　西北至河中府虞乡界三十里
　　户
　　皇朝户主七千二百五十客一千四百七十七风俗
　　按左传曰吴公子札观乐为之歌唐曰思深哉其有陶唐氏之遗民乎不然何忧之逺也非令徳之后谁能若是今民有上古之风则唐尧之风俗也
　　土产
　　升麻　黄芩　蒌根
　　解县旧四乡今二乡本汉旧县也属河东郡后汉及晋不改后魏改解县为北解县属绥化郡周省按此前解县在今临晋县界隋文帝开皇十六年于此置解县属蒲州大业二年省解县九年自绥化故城移虞乡县于废县理即今县理是也唐武徳元年改虞乡县为解县属虞州因汉旧名也仍于蒲州界别置虞乡贞观十七年废虞州县属河中府皇朝属解州　中条山在县南卄里　坛道山经县界　盐池在县东五里春秋成公六年晋人谋去故绛诸大夫皆曰必居郇瑕氏之地沃饶而近盐杜预曰盐池也地志云盐池在安邑西南许慎説文曰盐盐池其池东西长五十一里南北广六里周回一百四十四里按穆天子传至于盐池是也吕忱云河东盐池谓之盐水出石盐自能成印朝取夕复终无减损但广狭深浅古今不同葢以年代久逺所以盈缩不一　女盐池在县西北三里东西二十五里南北二十里土人引水沃畦水耗土自成盐味小苦不及县东大盐池俗言此池亢旱盐即凝结如逢霖雨则不生今大池与安邑总谓之两池官置使以领之元和时毎嵗收利一百六十万贯　熨斗陂在县西二十里后魏正始三年穿以停舡今废陂似熨斗　通路自县东南逾中条山出白陉趣陜州之道也山岭参天左右壁立间不容轨谓之石门路出其中名曰白陉岭焉盎浆在县南一十五里坛道山东岭上一名钟山水澄渟为池呼为天池上有盎浆山山海经云髙前之山其上有水甚寒而清谓之帝台之浆郭璞注云今河东解县南坛道山有水泉出渟而不流即今现在　明公神在县东南八里故老传昔有女在中条山得道今名其处曰圣女崖亦名玉女溪后有刘明于此学道后人为明立祠因名焉今其碑尚存文曰维汉安二年按汉安即后汉顺帝之年号也
　　安邑县西南四十五里元管四乡本汉冀州之域帝王世纪尧以二女妻舜为筑宫室封之于虞故尚书云厘降二女于妫汭嫔于虞即此也三代以降为晋之境汉书地理志云河东土地平衍有盐铁之饶晋太康地记云舜受禅安邑或云蒲坂又帝王世纪禹或营安邑即虞夏之两都也魏义宁元年置安邑郡唐武徳元年废置虞州贞观十七年又废虞州县河东郡今虞邑县东三里即废州之地也　龙池宫在县东南一十八里唐开元八年置傍有龙池水流入盐池因以为名今古迹微存　塩宗庙在县东南十里按吕忱云宿沙氏煮海谓之盐宗尊之也以其滋润生人可得置祠　分云神祠在县西南四十里中条之隂特标诸峰山顶出云东西分散遂号分云又有风谷每风出吹沙飞石树木皆摧俗谓之盐南风其祠见存　中条山在县南二十里其山西连华岳东接太行山有路名曰虞坂周武王封吴泰伯之弟仲雍之后虞仲于夏墟因虞为称谓之虞坂昔骐骥驾盐车即此坂也春秋僖公二年晋荀息请以屈产之乗垂棘之璧假道于虞以伐虢即此路稷山在县东北六十七里尚书舜典帝曰弃黎民阻
　　饥汝后稷播时百谷孔安国曰弃后稷也按左氏传宣公十五年晋侯理兵于稷杜预曰河东闻喜县西有稷山是也山海经云其山多锡旧名玉山后稷播时百谷于此遂以名山东自陜府夏县界经县十二里　玉钩山在县东北二十里其山东西一十里势如玉钩因此为名　涑水在县东北三十四里春秋晋侯使吕相絶秦曰伐我涑川注涑水河东闻喜县西南流至蒲坂入黄河是也水经云涑水出河东闻喜县界　藜葭谷谓之苇谷其水东自陜府夏县界来经县四十里西入河中府界　银谷在县西南三十五里中条山下隋开皇十九年于此置盐治　司盐城在县西二十里　蚩尤城在县南一十八里管子记曰雍孤之山出金蚩尤爱之以为劔防史记曰黄帝与蚩尤战于涿鹿之野按皇览冡墓记曰蚩尤冡在东平郡夀张县坟髙七丈常十月祀之冡上有赤气如一疋红练人谓之蚩尤旗其肩髀冡在山阳郡钜野县与身异处故别塟之孔子三朝纪云蚩尤庶人之贪者而有喜怒故恶名归之其城今摧毁　盐池在县南五里其池周廻一百一十四里山海经云景山南望盐泽今在河东猗氏县又按地理志云盐池在安邑县西南许慎谓之盐池吕忱曰宿沙氏煮海谓之盐河东盐池谓之盐水今池水紫色湛然不流造盐贮水深三寸经三日则结盐　苦池在县东一十八里其水咸苦牛羊不食因以名之亦名红花池衞瓘墓在县东十七里髙堠原上按晋阳秋曰太保淄阳侯衞瓘河东安邑人也瓘子恒恒子玠旧传云衞瓘塟髙樗今墓前有髙樗故道　鸣条陌在县东北一十五里按地理志云鸣条陌在安邑西北尚书伊尹相汤伐桀升自陑遂与桀战于鸣条之野孔安国云地自安邑之西桀逆拒汤陑在河南之南其地在县北二十里是也　昆吾亭旧图经云在县西南一十里为夏方伯助桀拒汤汤师先伐昆吾然后伐桀春秋左传注昆吾以乙卯日与桀同诛宋永初山川记安邑有昆吾亭古昆吾国也　清源在县北五十里春秋僖公三十一年晋搜于清源作五军以御狄即此也
　　闻喜县西南去州一百五里元三乡本汉左邑县之桐乡也武帝元狩六年将幸缑氏至此闻南越破大喜因立闻喜县属河东郡按汉闻喜县在今县西南八里桐乡故城是也后汉废左邑县移闻喜县理之至后魏改属正平郡周武帝移于栢壁在今正平县西南二十里隋开皇三年罢郡属绛州十年自栢壁移于甘谷口唐武徳以来县属不改元和三年河中节度使杜黄裳奏移神防军于县宇官吏权止桐乡佛寺至十年刺史李宪奏复置县于桐乡故城即今理也　景山在县东南十八里山海经景山草多藷芜薯蓣秦椒其隂多赭其阳多玉　董泽一名董池陂在县东北十四里左传季武子曰董泽之蒲可胜计乎注云河东闻喜县东北有董池陂蒲杨桞可以为箭其泽东西七里南北三里桐乡故城汉闻喜县也在县西南八里隋图经云俗以此城伊尹放太甲于桐宫之所孔注尚书云桐塟地也按今尸乡有放太甲处在偃师县界非此也又按汉大司农朱邑属其子塟桐乡者亦非此也　龙头壁后周绛州及正平郡所理也在县东北二十八里武帝又移于柏壁事已具上　祁奚墓在县东二十二里太原祁县又有祁奚墓未详孰是　裴光庭墓在县东三十里为唐侍中太师与父太尉茔相近











　　太平寰宇记卷四十六
<史部,地理类,总志之属,太平寰宇记>
　　钦定四库全书
　　太平寰宇记卷四十七
　　宋　乐史　撰
　　河东道八
　　绛州
　　绛州绛郡今理正平县禹贡冀州之域星分觜参虞舜及周并为冀州地春秋时属晋即故绛与新田之都也左传晋人谋去故绛欲居郇瑕氏之地注曰郇瑕在河东解县韩献子曰郇瑕氏土薄水浅不如新田遂迁新田注曰新田今平阳绛邑县是也史记曰晋静公三年韩魏赵三卿灭晋其地属魏战国时亦为魏地秦置三十六郡今州即秦之河东郡地也楚汉之际魏豹尽有其地韩信虏魏豹定魏地置河东上党太原郡今州即汉河东郡之临汾县地也魏正始八年分河东汾北置平阳郡又为平阳郡地后魏太武帝于今理西南二十里正平县界栢壁置东雍州及正平郡其地属焉孝文帝废东雍州其正平郡不改东魏静帝复置东雍州周明帝武成二年改东雍州为绛州仍移于闻喜县东二十里龙头城正平郡亦与州俱迁武帝又移于今正平县西南二十里栢壁建徳六年又移于今稷山县西南二十里玉璧隋开皇三年罢郡自玉璧移绛州于东雍州城即今州理是也领县八大业三年废州为绛郡唐义师将西入闗大军进次古堆去绛郡十余里隋守将陈叔逹坚守不下髙祖命厨人曰明日早下绛城然后食乃引兵攻城自旦及辰破之仍置绛郡唐武徳元年置绛州总管府管绛潞盖建泽沁韩晋吕浍泰蒲虞苪邵十五州绛州领正平太平曲沃闻喜稷山五县三年废总管府其年以废北浍州之翼城置翼城郡领翼城绛小乡三县武徳元年改为浍州二年改为北浍州四年州废三县并入绛州置南绛州又置绛县天寳元年改为绛郡乾元元年复为绛州
　　元领县九　今七
　　正平　太平　曲沃　翼城　绛县　稷山　垣县陜州割到
　　三县割出
　　万泉入蒲州　闻喜入解州　龙门入蒲州
　　州境
　　东西三百六十五里　南北二百三十里
　　四至八到
　　东南至东京一千里　东南至西京取垣县王屋路四百八十四里　西南至长安五百九十里　东至泽州四百五十里　南至陜州二百二十里　西至同州四百一十里　北至慈州三百七十里　东南至河南府五百里　西南至蒲州三百七十里　西北至慈州二百四十里　东北至晋州一百四十里户
　　唐开元户八万一千九百八十八皇朝户主三万九千九百三十二客六千六百三十八
　　风俗
　　与河南府同
　　人物
　　荀息　赵衰　介之推　董狐　吕相　祁奚　公孙杵臼　师旷　韩起　叔向　毌丘俭闻喜人欲袭司马晋王兵败习凿齿曰毌丘俭感明帝之顾命可谓忠矣　裴秀　郭璞　裴松之河东闻喜人注陈寿三国志又注司马迁史记　孙子野修宋史及宋畧三十卷　王绩龙门人自称东臯子兄通号文中子　裴行俭闻喜人为安抚大食使生擒都支遮匐而还其少子光庭开元中为侍中　裴炎闻喜县人相髙宗及则天谋覆唐祚被诛　敬晖太平人诛张易之拜侍中进封平阳郡王　裴度闻喜人六拜正司空
</div>
    <div class="pagination">
<a href="太平寰宇记_page24.html">上一页</a><span>...</span><a href="太平寰宇记_page20.html">20</a><a href="太平寰宇记_page21.html">21</a><a href="太平寰宇记_page22.html">22</a><a href="太平寰宇记_page23.html">23</a><a href="太平寰宇记_page24.html">24</a><span class="current-page">25</span><a href="太平寰宇记_page26.html">26</a><a href="太平寰宇记_page27.html">27</a><a href="太平寰宇记_page28.html">28</a><a href="太平寰宇记_page29.html">29</a><a href="太平寰宇记_page30.html">30</a><span>...</span><a href="太平寰宇记_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
