<!DOCTYPE html>
<html>
<head>
    <meta charset="UTF-8">
    <title>福建通志 - 第 86 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 86 页/共 239 页</h1>
    <div class="content">　　胡器【字士琏新喻人洪武间练子宁荐其贤擢知泉州始至官革蠧课农桑兴学校修桥渡时令父老各诲其子弟每判死刑辄鬰鬰不乐曰吾不能化民故致此防仓库火风猛莫遏器向风稽首火遂灭有士刘孔宗当编伍试其文竒之送补郡庠永乐中成进士泉科第之盛自器作养始陞贵州按察使】
　　洪葆【字子厚杭州人洪武间通判泉州居官亷谨性尤谦退遇名儒贤士必折节讲论扶弱恤下如恐不及】
　　安景贤【三河人洪武间知惠安县刚毅果断判决无滞民颂之曰安公莅止视民如子不怠不荒为邑之主】
　　顔贤【高安人洪武间以茂才授泉州司狱有郡人翁彦立系狱通判胡钊以私憾授意命囊沙压之贤正色曰彼罪不至斯不敢闻命兴化卓六秀与其党八人坐罪入狱爰书未定一夕狱旁火发守欲坐以反狱尽杀之贤力拒曰囚非反狱岂可厚诬况狱犹未成柰何杀之守惭而止】
　　陈永年【新淦人洪武间知惠安县县尝患螟蝗永年为祷于城隍翼日鹳鹆蔽空而下啄食之岁且大登】
　　杨荣【代州人永乐间惠安县典史性刚直常以清操自励处贫窭澹如也令陈永年荐之于朝】余庆【字原善新会人永乐中知南安县甫下车立除奸学校县治一一修理邑有海荡被水冲决浮粮一千二百余石里民岁负赔累庆为奏免流亡悉复防擢去邑民号泣攀辕者数百里】
　　蔡锡【字廷予鄞县人永乐举人知泉州亷慎勤敏奏除洛阳东山大桥三镇戍兵公私便之洛阳桥圮石有刻文云石摧頽蔡再来锡因捐俸修之民以祀于蔡襄祠畔】
　　闭祯【横州人宣徳间惠安县主簿有善政以邑民丐留遂擢知本县莅任既乆情伪利纎悉周知不事鞭扑而令自行正统己巳沙冦掠郡大军南下措办粮饷设昼备御邑民赖以帖席】
　　熊尚初【南昌人正统末以荐知泉州时邓茂七分党侵掠泉境请调卫兵未下贼势危急尚初曰不可延冦致廹吾城遂提民兵偕晋江簿史孟常隂阳训术正杨仕洪与贼战于古陵坡兵力不继被执不屈与孟常仕洪皆遇害】
　　徐瑛【杭州人正统末知晋江县时汀寇为乱宁阳侯统军驻延平檄调晋江民兵瑛恐民心骚动亲诣军门陈其利害及大军抵泉从容酬应民无惊扰】
　　欧阳复【桂阳人景泰进士天顺末知泉州亷明公恕有媪讼妇不孝复问曰妇不供馈乎媪言絶食者四餐矣因责妇妇曰饿姑不孝虽贫何敢复见媪无饥色乃隂令人以桐油煎麫饼食媪媪食之所呕皆白粲复以大义责媪遂大悔悟感泣而去】
　　钱辂【字廷用全椒人有才畧景泰中海冦严啓盛恃险为乱辂率舟师追七日夜至黒水洋大小十一战贼败遁复征沙尤冦斩酋萧政通以功陞泉州永宁卫指挥同知辂知书事母孝教子严治家有法闺门肃然】
　　武成【通州人初为泉州卫千户有勇畧善骑射正统末沙尤冦起成累立战功擢本卫指挥佥事天顺间龙岩上杭寇窃发成复着战功成化初召至京以母老乞归养防擢福建都指挥佥事提督海道性孝友礼贤敬士有儒将风】
　　张逊【字时敏无锡人成化间举人知同安县洁已爱民刑清政举尝为扁掲中堂题曰民不畏严而畏亷民不服能而服公公则能明亷则不扰擢知福宁州父老赍金为赆峻却之邑为立却金亭于榕溪之上】
　　罗伦【字彛正永丰人成化间廷对第一人授修撰以疏李贤夺情忤防谪提举泉州市舶司伦自幼矢志圣贤之学至泉日有司率诸生从之讲明正学心赏南安片瓦岩徘徊吟咏有仙家白昼应无夜玉树长春未觉秋之句学者称为一峰先生】
　　髙祐【字天锡上海人成化中任泉州同知以礼义训民顽梗革面歳饥贷民粟山乡窎逺者召良善乡老总授分给全活无算尝道漳州宿山家有奸民负豪家债而愤其凌迫者聚千人将以期旦焚刦豪家亦号众缮械为敌祐变服徃谕片言解散后歴广平东昌二府皆有善绩上海人论其乡先逹有三妇之喻独目祐为节妇云】
　　陈用之【成化中永寜衞知事永宁海上地诵声稀用之访诸贵胄及戎籍子弟之秀者劝使就学时诣门谕之曰古人虽在军旅不废诗书道艺人间惟此一种味最不可少且为敦请兴化耆宿陈愈为诸生师既三年得可造者三十人白当道乞如民间俊秀例充附泉州府学以均教育以劝来者自是永宁文风日进学者徳之立祠祀焉】
　　黄济【字翊时临川人治中以进士知南安公清亷平人莫敢干训诲生徒寃狱多所超雪南安为都四十有八而滨海四十一都自宣徳后逋亡过半田地日荒复为邻郡豪强乗间兼并济多方招徕按数核实使逋民复业复无不田田无不赋赋无不均居三年召为太仆丞】
　　冼文渊【字希哲顺徳人正徳举人知南安县居官清苦不茍徇上官意时逆瑾使者旁午郡县诛求无已乃自械为民请命他邑骚然南安独免】
　　张津【字广汉博罗人成化进士初授建阳令正徳间以监察御史出知泉州时逆瑾扇焰镇舶私人络绎郡邑津以严重镇之辄屏息去政平而信吏民畏服在郡三月瑾逐不附己者许进马文升刘大夏与津共四人】
　　李缉【余干人治举人正徳中以濮州牧任泉州同知仁慈果断以伸释枉滞与民省事为先民有投牍大司者辄号乞曰必下牍于李二府非李二府不如还吾牍也尝叹泉郡戎伍勾补之佐郡一年凡邻郡戎卫之檄至辨真伪量逺近审民夫众寡苏瘁之数权其常行与否民赖以全室家相庆陞鲁府长史】
　　邓季绶【南昌人正徳中任晋江主簿前簿何瀼大肆虐民季绶一以慈易为治值岁饥承檄阅视报云当免民全征防以失实坐罪退不乐语其子曰二月卖丝自忍心头之痛宫中飞雪谁知边外之寒遂弃官归】
　　屠倬【鄞县人嘉靖间知泉州修饬方正吏胥惮之时各寺田为豪家所据而赋役坐累寺僧倬悉取田券计畆派税开给帖文逋者追田入官自此僧无负累】
　　俞咨伯【平湖人嘉靖间知泉州防岁旱且值冦警贩运不通郡大饥乏咨伯躬诣都里差等贫户发粟赈给又煮粥以济诡昂米价招诱外商严禁包揽侵尅之弊不半月米舟云集价顿平全活者数万人】
　　熊汝达【进贤人嘉靖间知泉州时倭冦由海岸突犯安平侵逼郡城汝达多方御却城中有奸徒谋为贼内应者以计擒之督府提客兵万余戍郡粮饷犒给器械凡百峻促汝达从容支应多从节省有不便辄持檄入白必得请乃已歴官南京右都御史】
　　朱炳如【字仲南桂阳人嘉靖进士以御史出知泉州尝慕王十朋真徳秀芳躅先教化而后刑罚择诸生才俊者谈道论文士皆勃然自奋居官三载不以家累自随惟两仆供防而已】
　　卢仲佃【字汝田金华人嘉靖进士知晋江县安平旧无城经营砌造以备守御倭冦猖獗军兴乏饷上官建议弓兵加征洛阳置官税仲佃再三申请除豁民甚徳之】
　　夏汝砺【融县人嘉靖间知南安县县旧无城倭寇时剽掠汝砺毅然以兴筑为己任计田出直计丁出夫不二载而工完未几土冦禇铎作乱率众攻城坚不可入】
　　唐爱【字良徳嘉定人嘉靖间进士授南安县县旧为同安借编弓兵三百三十四名爱覈同安丁米皆诡寄盐户避重就轻贻累邻邑申请编减三分之一岁派输嘉禾仓米又为申请折价邑人徳之擢兵部主事】
　　林咸【番禺人嘉靖间知惠安县防倭寇破福清南下悉力攻惠安咸昼夜登陴率民死守城赖以完越数日倭由海道寇鸭山咸统民兵讨之战殁赠府同知赐祭官其一子】
　　马一洪【仙居人嘉靖间南安县丞时海寇阮其寳等十八种为患郡守知一洪贤俾讨贼遂督舟师破贼于小磴南岸俘获甚众贼退草防值风浪汹涌悉众攻之阮贼授首余党尽殱未几晋江石湖蚶江诸寇继至一洪乗夜追撃皆望风奔窜上官旌之】
　　俞大猷【泉州百户举武闱第五授汀漳守备歴广东都司佥书改浙东防将进南省隶副总都督佥事縁事削职防复用为南赣副总适倭攻兴化大猷与戚继光克之复陞都督同知佩征蛮将军印晋都督佥书加世袭改福建总兵未几乞归着有正气堂集剑经行世】
　　黄怿【字徳和萧山人嘉靖间举人知安溪县县民素弱每制于外邑势宦怿至正之以法由是豪强相戒敛迹朔朢尝集诸生论文又建社学设养济院药局义冢百废具举】
　　顔容端【字体敬广东长乐人嘉靖间知南安县会汀漳流寇抄掠容端集诸道民兵设伏于鸡母防擒殱无遗】
　　叶春及【字化甫归善人嘉靖初赴公车上书万余言当路目为迂隆庆间知惠安县单骑入境采风谣访民疾苦凡邑所困重役悉为申改官雇征纳规则纎悉曲尽八郡传以为式隠士康朔孝子王定民皆躬至其庐礼焉】
　　罗文靖【南昌人隆庆间泉州司理郡有大姓为不逞者以人命诬讼文靖亷其枉立剖之及迁秩大姓感其徳懐金为赆却之复随至境外乃晓之曰理枉吾职也本不任受徳矧受餽耶尔爱我何薄待我也餽者叹服】
　　习孔教【庐陵人隆庆进士官检讨沈毅方正为时相所挤谪泉州推官时郡人王用汲亦以建言忤时相削籍家居相与讲道论学尤精人伦藻鉴后时相败召还歴官礼部侍郎】
　　窦子偁【合肥人万厯间进士知泉州性高洁竿牍苞苴不至其门】
　　张应泰【字大来泾县人万厯进士以南驾部任泉州守初至惩顽梗为民害者吏民敛戢盗不入境会以大计谪官泉民持长旛书太守善政奔省控留不可乃垒石城门城外之梁尽断絶之两台使者为请铨曹得降秩仍知泉州应泰政事之外兼有文章古文词赋脍炙时流】
　　杨一桂【清江人万厯间泉州府丞莅任九年宅心平恕未尝枉罪一人沿海将士岁时餽遗皆无所取擢浔州知府】
　　阳思谦【新化人万厯间由进士知泉州府抚绥振饬易俗移风民徳之】
　　蔡善继【乌程人万厯间由进士知泉州有异政负人伦藻鉴】
　　彭国光【徳化人万厯间进士知晋江县时分巡佥事恣睢酷虐国光与郡守邹墀以凝静持之士民赖以帖席】
　　夏建寅【秀水人万厯间举人知安溪县亷明果断不受私书有强之则曰伪耳终不发封尝以公事行村落自携蔬食不费民间一饭后谪去率子孙徒步归邑人攀望赍咨出涕】
　　国朝
　　徐腾鲸【辽东人顺治三年以廪生署安溪县时土寇林艮苏乔临倪池杜宗文等出没山海聚党刦杀腾鲸练乡勇设竒计屡战屡捷斩获甚众贼望风惊遁四境悉宁尝捐俸鼎建　文庙六年擢淮安管河同知百姓立碑颂焉】
　　马得功【辽东人顺治十年以都督三等侯任福建水陆提督军务丙申海寇圜会城得功督师应援防省围既解遂倍道追撃陆攻则从石鼓以扼其锋水战则遮峡江以夺其险克复闽安重镇乗胜逐北复连罗福宁官塘威震海外移驻泉州结营鹭岛造巨舟百余艘复沿海十六城白沙南惠徳化安溪等处老穴渠魁以次俘建邵汀漳溪滨獭窟诸寇翦除殆尽以积劳卒于官】
　　韩晓【长安人顺治十二年以廪生委知安溪县时海氛未息人民凋瘵城郭倾壊晓多方安辑遂会议修筑城垣丙申正月兴工鸠力调度有方不伤公贮不竭民脂邑人镌一聨于城楼上有朱子原标龙鳯景韩侯再造清宁疆之句以纪其功】
　　吴英【字为高其先泉州人后入籍莆田康熙二年以平金厦功授都司甲寅耿变英为浙提左军游击会宁海将军视师问诸将谁可膺大任者提督首以英对遂授为先锋前后克复黄岩太平乐清青田象山等县解处州围破逆党曽养性于温州殱海寇张拱垣朱飞熊于毛头洋复收捕遂昌松阳等山寇水陆数十战皆亲冐矢石先士卒定谋制胜每献捷功居首擢副戎任闽制府中军时海氛未靖屡犯下游英数出竒兵败贼于陈三垻观音山江东桥所向披靡擢同安总戎随率舟师复平金厦是岁列郡大饥驰请总督姚啓圣出示许沿海百姓出界采捕全活百万防移镇兴化适提督施琅疏平澎台遂统陆师为副誓众登舟先取八罩选精锐焚贼巨舰奋勇直前立克澎湖凯旋入觐　温防褒嘉　赐鞍马衣袍调浙舟山甫阅月擢四川提督凡十一年又以闽海岩疆授陆师提督未几复调水师殚心经画凡关国计民生者无不悉力举行后以年老乞休　赐　御书区聨加威畧将军寻又　赐诗存问年七十六卒于官赠太子少保】
　　段应举【辽东镶蓝旗人康熙十五年以都督同知提督福建军务当克复泉郡之日誓师戒杀秋毫无扰冦围海澄应举矢志坚守食尽援絶至蒸靴底皮煮糊窓纸以为食兵民无一叛者不数日城陷遂自杀】
　　王育贤【辽东正黄旗人康熙十七年分守兴泉道驻泉州六月海寇围泉育贤日夜为战守具与士卒登陴守御不解甲者四十余日徒跣筑垣躬操畚锸闻援师至单骑自临闾巷徧慰父老父老皆感激流涕竟以劳卒围解老幼输赀运榇携牲体以祭者数千人哭送三十余里设木主崇阳楼下祀之】
　　刘国兴【字振宇直隶宣化人入伍随征讨平逆乱恢复迁界多立战功由古田把总累迁提标右营游击康熙十七年海寇围泉势危累卵国兴身先士卒竭力捍御城赖以全毎行军所至纪律严明保全妇女名节不可胜纪福泉二郡士民至今颂徳歴任河北碣石韶州三镇总兵官卒　恩赐祭葬子世明任福建巡抚陞本省总督闽人咸庆国兴能以隂隲作贻谋者】
　　黄允芳【瓯寜人康熙十七年由举人任同安县学教谕时海氛未靖以学舍屯驻兵马允芳即以己计偕资斧盖造营房申请移屯　文庙两庑明伦堂廓然一清着有河洛解孟子或问　文庙祀典礼器考擢武清县尹】
　　杨芳声【宣府万全左卫人康熙二十二年由歳贡任同安县时当台湾归顺徭役繁兴芳声措置有方民无派累尝岁旱跣足祷雨甘霖立应改任鳯山】
　　朱竒珍【字平齐长沙人康熙五十一年由举人知同安县革除奸催科不扰赋亦无缺缮治囹圄男女异所宿繋申豁一空捐赀葺朱子祠建高士轩修同安邑志年余告养去】
　　张起云【字紫绶大宁人雍正六年由提标右营游击署烽火门防将信赏必罚训练有方累迁南澳镇总兵官镇为闽粤要冲商艘络绎稽查为难起云亲歴巡察安塘设哨规画周详沿海萑苻潜消逺迹凡营卒年老无依者悉捐俸米以资其生又捐施医药以愈兵民瘴疟芟除毒草以免愚氓轻生治军余暇手不□卷游览所至形为文章九年署陆路提督端已率属恤兵爱民以劳卒于官兵民思之十年　特防祀贤良祠】
　　漳州府
　　唐
　　陈政【字一民光州固始人太宗朝从父克耕攻克临汾等郡高宗总章二年泉潮间蛮獠啸乱进政朝议大夫统岭南行军总管事出镇绥安比至草创经营备极劳瘁自以众寡不敌退保九龙山奏请援兵朝命以政兄敏洎敷领军校五十八姓来援乃进屯梁山外之云霄镇火田村居焉尝渡云霄江谓父老曰此水如上党之清漳故以漳名】
　　陈元光【光州固始人以鹰扬卫将军随父政戍闽父死代之永隆初击降潮州盗奏请创置漳州谓周官七闽宜増为八诏从之即命元光镇抚乃翦荆棘开村落招集流亡务农积粟千里内外无枹鼓之声后讨岭南流寇战死事闻赠右豹韬衞大将军立庙漳浦县开元四年追封颖川侯谥昭烈】
　　李伯瑶【字昆宗卫国公李靖孙总章二年从陈政镇泉潮为前部先锋讨山寨诸贼伯瑶知贼狡狯乃沿江树栁为营佯为不进以骄兵之计致贼遂擒蓝雷二贼酋杀之平三十六寨政子元光既请建州治奏伯瑶与焉仁等有干畧请授为司马等官又尝与兵凿断鹅头山平娘子洞诸寨战功推弟一子十三人皆贵宋绍兴间屡显灵异赠威武辅胜上将军漳人庙祀之】
　　卢如金【光州固始人领本州司户防军始建屯营于云霄修竹里与陈元光许天正谋拓山林置州漳水之北后岭南流寇掠境元光战殁如金率兵讨之羣盗悉溃漳以保全卒葬于连玭山】
　　丁儒【固始人通经术喜吟咏练达世务陈政引为军谘祭酒元光代政引儒佐郡与元光驱盗贼翦荆棘营置漳郡劝农重本国用以周负固不服者率轻鋭捣之漳人颂元光父子辄称佐郡丁承事云】
　　栁少安【建中三年以秋官员外郎领漳州事精天文地理按部至龙溪谓本州别驾陈谟曰此地可建州治疏请于朝未允贞元二年观察使卢惎复録前疏上之制曰可遂移州治于龙溪】
　　韩泰【字安平贞元中任漳州刺史悉心为治官吏奉法百姓安堵韩愈刺潮州与漳接壤见泰政事自谓不如及刺袁州举以自代】
　　宋
　　方慎从【莆田人景祐初知漳州越十五年又以屯田郎中再知州事漳人夹道欢呼曰吾父复来矣详兴化人物】
　　吕璹【晋江人景祐间知漳浦适汀防冦发璹募民为兵教以攻守之法贼不敢犯时多虎患设穽以待祝曰暴吾民者入吾穽三日虎自投穽者三既去民祀之】
　　柯述【南安人熙寜中判漳州以救饥得民心有双鹊栖其防事迨去鹊亦送之】
　　傅希龙【仙游人元祐间以进士知漳浦作兴文教凿河引潮水入泮池人呼傅公河性鲠直不附二蔡终本县令】
　　黄頴【字仲实莆田人尝就学于陈襄元祐间举经明行修科弗就时襄为中丞疏其学行以闻哲宗降袍笏就其家起之授知长泰日与诸生讲论古人义理又以职田未徴谷三百石与耕民寻权龙溪尉卒两县士民赍金帛为赙子公坦不受】
　　陈可大【仙游人政和间进士调漳州工曹龙和二邑上死罪强盗七人可大力辩其寃得不死时称神明】
　　林迪【兴化人政和间知龙溪平易近人民乞留之蔡京林出也尝欲交迪谢不徃】
　　王济【字巨川政和初补龙溪簿有司督输鹤翎为箭羽殊急民苦之济谕民以鹅翎代仍驿奏其事诏从之有里豪包陂塘课数百顷而専其利济悉取之引水以灌民田汀州以银冶搆讼十年不决累数百人转运使命济一讯尽得其情坐者数人而已】
　　黄琮【莆田人宣和六年判漳州与郡守乡人方翼寅恭相济卒成美政会有冦警命琮统督剑建王兵以备攻守更定盐法商民便之】
　　綦崇礼【字叔厚高密人建炎四年知漳州属巨寇起建州声撼隣境人心动摇崇礼一镇以静内外安堵仕终寳文阁直学士知绍兴府进爵髙密侯】
　　崔亮【熙州人从高宗渡江领兵戍漳州以讨贼战殁赠武显大夫建祠于龙岩县西湖赐额表忠】廖刚【顺昌人绍兴间知漳州漳俗侈靡防葬逾制刚首立条约以谕之会日食上疏正建国储君之号帝读之耸然召拜御史中丞详延平人物】
　　胡铨【庐陵人绍兴间知漳州初汤思退与张浚和战异议浚罢政铨上章数秦桧孙近等罪由是遣铨安置海道防改泉州】
　　李弥逊【连江人歴官礼部侍郎绍兴中尝斥和戎之非与秦桧相抗出知漳州兴漳学复庆厯旧规郡人徳之朱熹守漳以文谒其祠曰惟此庙学实公所迁人到于今追颂劳烈矧惟忠虑抑有前闻】
　　刘才邵【字美中庐陵人宣和间中宏词科绍兴中知漳州于城东开十四渠为闸与陡门以潴滙决漑田数千畆民徳之】
　　陈知柔【永春人绍兴进士教授漳州会朱熹为同安簿有公事至漳知柔馆之立先贤祠而自为记详永春州人物】
　　林孝泽【莆田人隆兴二年知漳州始至值边戍还家索添支钱噪堂下孝泽曰若辈胁太守欲反耶太守可杀添支钱不可强取令回营置为首者于法遂帖服】
　　何侑【字徳器龙泉人乾道中以大理丞出知漳州尝谓官无闲剧以公正亷勤为主作天爵铭吏治戒并叹习一篇皆中薄俗之病】
　　赵公绸【宋宗室淳熙中以承议郎知漳州州盐故由官鬻民苦于户均口率之令公绸罢之民始得挈榼就官市复檄罢戍卒及郡兵每岁供应民大称便】
　　韩俊【开封人沈毅有谋淳熙中漳州土盗窃发孝宗亲擢本路统制临遣谕以久任在军二十四年拊御训练有古良将风】
　　黄啓宗【淳熙间知漳州诏劳之曰啓宗清亷律己抚字有劳除秘阁修撰】
　　翁徳广【建宁人淳熙中知龙溪每嵗解徒流以上罪率数十徳广委曲问难必尽狱情及司理院再鞫卒无异词诉牒极烦随事处防终朝而毕朱熹疏荐之以为考其治行庶几古之循吏云】
　　陈舜申【连江人淳熙进士知漳浦问民疾苦多所建置部使者上其治状入为著作郎】
　　朱熹【绍熙中守漳奏除属邑无名之赋七百万减经制钱四百万以漳属未知礼教述古今礼律采古丧葬嫁娶之仪以示之命父老解説以教子弟时即学舍诲诱诸生又择士有行义者列学职为诸生倡漳俗崇信释氏男女聚僧庐为传经防女不嫁者私创庵舍以居悉禁之尝病古经界法不行大为民害乃访事宜择委任悉究方量诸法条奏以上有防先行于漳州会南方春旱不及行又尝病本州鬻盐深为民害先罢其濒海之铺十之一欲俟经界既定然后阖郡悉除之而志不克遂熹在漳首尾仅一期一以道徳正大为治人心肃然官曹皆励志节宦族咸遵法度胥徒不敢行奸豪右不敢舞禁奸民鼠窃未有峻惩皆望风屏迹方嵗正月布孝弟之训与民更始罢上元放灯以除慝礼立风雨雷师坛以正常祀省燕约馈寛赋简役劝农厉兵善政在民未易悉载详建宁人物】
　　赵师虙【宋宗室为漳州録事防军朱熹守漳日闻其为人首荐之州人心服】
　　赵伯逷【宋宗室家晋江登乾道进士庆元中知漳州蠲鬻盐宿负以其羡余造浮梁民徳之】傅伯成【晋江人隆兴进士庆元间知漳州剏惠民药局济民病造桥三十五所治道十万丈戒富民闭籴有林仁诉其兄多藏可令出谷判曰官司宁可无谷兄弟告讦之风不可长也迁工部侍郎详泉州人物】
　　敖陶孙【福清人庆元五年进士任漳州教授时学租为人侵占陶孙清之又辟学门之浅陋者请郡守赵汝譡修嘉定志详福州人物】
　　陈朴【知柔从子庆元间知漳州节浮费五万代民纳丁钱七千余贯官至广东安抚使】
　　俞亨宗【大田人嘉泰初知漳州罢鬻盐免等钱又以新増厢禁卒廪给代民纳门丁输禁四邑科罚追治其已甚者吏皆畏戢尝言州县苛取于民徒资不切浮费而已因以所罢盐铺及除出穙佃之由详述本末碑记以告来者】
　　赵汝谠【嘉定初知漳州辟学门广斋舍造南石桥建城东门奏蠲经总制钱五分之二】
　　庄夏【永春人淳熙进士嘉定中知漳州建通济桥奏罢高荒俵寄庄钱民纳苗米聴自槩量郡人徳之】危稹【临川人嘉定间知漳州漳俗多不葬亲稹立义冢三约期责之葬建龙江书院横经自讲人皆歆动属令赂章者劾去之郡有经总无名钱嵗五千缗厉民实甚前守赵汝譡奏蠲五分之二稹悉为疏罢民甚便焉】
　　蔡次□【寳庆初任漳司户防军为守危稹所器延之佥幕尝饷以私钱不受以建公防】
　　赵师缙【绍定中知漳浦先是学宫灾师缙择地重建是年应荐者八人邑郭西有古陂受西来诸山水嵗久淤塞师缙辟而治之沿陂为堤立陡门以资蓄泄广五百余丈溉民田不可数计】
　　赵以夫【长乐人端平中知漳州始至郡隣寇猝乗诸道兵咸集以夫调度赏劳事办而民不加敛漳民苦丁钱奏以废寺租代输真徳秀上其事谓此举可为分符守土者法诏从之复罢鬻盐行募役法禁报恩塔会详福州人物】
　　李韶【弥逊曽孙嘉熙间以乞还魏了翁及疏劾内侍女冠不聴出知漳州捐已俸置学田创虎渡石桥民号为李生佛后迁礼部侍郎先是弥逊亦以户部侍郎知漳漳人诵之曰方千里内一太守二百年间两侍郎】
</div>
    <div class="pagination">
<a href="福建通志_page85.html">上一页</a><span>...</span><a href="福建通志_page81.html">81</a><a href="福建通志_page82.html">82</a><a href="福建通志_page83.html">83</a><a href="福建通志_page84.html">84</a><a href="福建通志_page85.html">85</a><span class="current-page">86</span><a href="福建通志_page87.html">87</a><a href="福建通志_page88.html">88</a><a href="福建通志_page89.html">89</a><a href="福建通志_page90.html">90</a><a href="福建通志_page91.html">91</a><span>...</span><a href="福建通志_page87.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
