<!DOCTYPE html>
<html>
 <head>
  <meta charset="utf-8"/>
  <title>
   浙江通志 - 第 749 页/共 787 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   浙江通志 - 第 749 页/共 787 页
  </h1>
  <div class="content">
   浙江通志卷二百六十四
&lt;史部,地理类,都会郡县之属,浙江通志&gt;
　　钦定四库全书
　　浙江通志卷二百六十五
　　艺文【七】
　　书
　　答车茂安书　　　　　　　　【晋】陆　云
　　县去郡治不出三日直东而岀水陆并通西有大湖广纵千顷北有名山南有林泽东临巨海往往无涯泛船长驱一举千里北接青徐东洞交广海物惟错不可称名遏长川以为陂燔茂草以为田火耕水种不烦人力决泄任意髙下在心举锸成云下种成雨既浸既润随时代序官无逋滞之征民无饥乏之虑衣食常充仓库恒实荣辱既明礼节甚备为君甚简为民亦易季冬之月农收既毕严霜陨而蒹葭委林鸟祭而蔚罗设因民所欲猎薮焚林结罝绕堽密网弥山放鹰走犬弓弩发张鸟不得飞兽不得逸真光赫之观盘戏之至乐也若乃断遏回浦隔截曲隈随潮进退采蜯捕鱼鳣鲔赤尾防齿比目不可纪名脍鲻鳆炙防鯸烹石首臛□真东海之俊味肴膳之至妙也及其蜯蛤之属目所希见耳所未闻品数百难可尽言也昔秦始皇四方竒丽无所不有犹以不如吴会之乡东观沧海遂御六军南巡狩登稽岳刻文石留鄮县三十余日且彼吏民恭谨笃慎敬爱官长鞭扑不施声教风靡
　　与支遁书　　　　　　　　　【晋】谢　安
　　思君日积计辰倾迟知欲还剡自治甚以怅然人生如寄耳顷风流得意之事殆为都尽终日慼慼触事惆怅惟迟君来以晤言消之一日当千载耳此多山县闲静差可养疾事不异剡而医药不同必思此缘副其积想也
　　上执政书　　　　　　　　　【宋】苏　轼
　　轼近上章论浙西淫雨飚风之灾无策救御恩防使与监司诸人议所以为来嵗之备者谨已条上二事轼才术浅短御灾无策但知呌号朝廷乞寛减额米截赐上供言狂计拙死罪死罪然三吴风俗自古浮薄而钱塘为甚虽室宇华好被服粲然而家无宿舂之储者盖十室而九自经熙宁饥疫之灾与新法聚敛之害平时富民残破略尽家家有市井之欠人人有盐酒之债田宅在官房廊倾倒商贾不行市井萧然譬如衰羸久病之人平时仅自支持更遭风寒暑湿之变便自委顿仁人君子当意外持防未可以壮夫常理期也今年钱塘卖常平米十八万石得米者皆叩头诵佛云官家将十八万石米于乌鸢狐狸口中夺出数十万人此恩不可忘也夫以区区战国公子尚能焚劵市义今以十八万石米易钱九万九千缗而能活数十万人此岂下策也哉窃惟仁圣在上辅以贤哲一闻此言理无不可但恐世俗谄薄成风揣所乐闻与所忌讳不以仁人君子期左右争言无灾或言有灾而不甚积众口之验以惑聪明此轼之所私忧过虑也八月之末秀州数千人诉风灾吏以为法有诉水旱而无诉风灾拒闭不纳老幼相腾践死者十一人方按其事由此言之吏不喜言灾者盖十人而九不可不察也轼既条上二事且以闗白漕宪两司官吏皆来见轼曰此顾当今之至计也然恐朝廷疑公为漕司地奈何轼曰吾为数十万人性命言也岂恤此小小悔吝哉去年秋冬诸郡闭籴商贾不行轼既劾奏通之又举行灾伤法约束本路不得收五谷力胜钱三郡米大至施及浙东而漕司官吏缘此愠怒几不见容文符往来僚吏恐悚以轼之私意其不为漕司地也审矣力胜之免去年已有成法然今嵗未敢举行者实恐再忤漕司恐咎愈深此则轼之疲懦畏人不免小有回屈之罪也伏望相公一言检举成法自朝廷行下使五谷通流公私皆济上以明君相之恩下以安孤危之迹不胜幸甚去嵗朝防免力胜钱止于四月浙中无麦须七月初间见新谷故自五月以来米价复增轼亦曾奏乞展限至六月终不报今者若防施行则乞以六月为限去嵗恩防寛减上供额米三分之一而戸部必欲得见钱浙中遂有钱荒之忧轼奏乞以钱和买银绢上供三请而后可今者若防施行即乞一时行下轼窃度事势若不且用愚计来嵗恐有流殍盗贼之忧或以其狂浅过计事难施用即乞别除一小郡仍选才术有余可以坐消灾沴者使任一路之责幸甚幸甚干冐台重伏纸栗战不宣
　　上传崧卿太守书　　　　　　【宋】陈　槖
　　古人设陂湖以备旱嵗王仲嶷建请以为田乃引鉴湖自然淤淀已成田陆为説又有不妨民间水利之语其欺罔甚矣但佃戸占请之初各有亩数不敢侵冐当时湖之为田者才十二三佃戸止于髙卬处作未敢涸湖以自优民田尚被其利但蓄水不如曩日之多故诸乡之田嵗嵗有旱处比年以来冐占不已今则湖尽为田矣以夏盖湖推之诸处可以见某所知者止上虞余姚其他四邑皆不及知新昌嵊县无上虞余姚所管陂湖三十余所而夏盖湖最大周围一百五里自来荫注上虞县新兴等五乡及余姚县兰风乡此六乡皆濒海土平而水易泄田以亩计无虑数十万惟借一湖灌溉之利今既涸之为田若雨不时降则拱手以视禾稼之焦枯耳其他诸湖所灌注皆不下数百顷在余姚若汝仇牟山烛溪上林余支千金渔浦黄山乐安等湖所溉田动以数百顷植利人戸倚以为命而乃尽夺之一遇旱暵非惟赤子饥馑僵踣道路而计司常赋亏失尤多虽尽得湖田租课十不补其三四又况毎遇旱嵗湖田亦随例申诉官中检放与民田等昨见上虞丞言曾防上司差委相度湖田利害因对靖康元年建炎元年湖田租课除检放外两年共纳五千四百余石而民田缘失陂湖之利无处不旱两年计检放秋米二万二千五百余石只上虞一县如此以此论之其得失岂不较然民间所损又可见矣但当时以湖田租课归御前与省计自分两家虽得湖田百斛而常赋亏万斛嬖幸之臣犹将曰此百斛者御前所得也不创湖田何以有此省计亏羡我何知哉今湖田租课既充经费则漕台郡守固当计其得失之多寡而辨其利害夫公上之与民一体也有损于公有益于民犹当为之况公私俱受其害可不思所以革之耶某得之父老云本州之湖其自然可以为田者惟有鉴湖髙卬去处葢不失水利兼与民田亦无相妨其他皆随湖广狭以定植利之顷亩寻常湖水平隄旱嵗常忧不足顷见李宣州言此利害甚详而明必曾与执事熟论况执事越人也想前已洞达于胸中君子怀济民利物之志毎恨不得行耳然则解斯人之倒悬顾不在今日乎某愚意欲望执事断以不疑除鉴湖外诸县湖田悉罢之以便民诚不赀之利也然傥俟奏报则湖田皆在四月上旬插种之后若行罢废似非人情不废则失今夏蓄水之利故某必冀左右以权宜即日施行一面具利害闻奏仍上章待罪如四聪嘉纳则粒米狼戾之庆可坐而致或俞音尚秘则湖以蓄水今嵗不得为田足以寛嗷嗷之众秋间果得一稔则疲民可苏此事惟在断而行之失此机会嵗事或亏湖田之租常赋之额两无所得元元艰食流离道路强者为盗弱者为丐啸聚弄兵岂不由此执事当自见之知某不为过论也建炎二年春邑民常防湖田之害于抚谕使者使者下其状于州县上虞令陈休锡遂悉罢境内之湖田翟帅以未得朝廷指挥数窘之陈不为变是嵗越境大旱如诸暨新嵊赤地数百里农夫无事于铚乂独上虞大熟余姚次之其冬新嵊之民籴于上虞余姚者属路不絶向使陈令行之不果则邑民救死不暇况他境乎夫以一县令尚能为之某之所望于左右宜何如又曰此事如防采择须在三月尽文字到县设或迟缓不可过四月初二三也盖此时湖田插种者尚少兼植利人戸须于梅雨前修筑隄塘雨作之后难以兴工也某三月廿一日舟行湖中询田父云已种二十之一至月末可种十之一若罢湖田所插之秧当为弃物兴大利不可恤小害也左右果欲施行不可先使众人知之恐刻木得以为市湖田有请数亩为名而侵占蔓延至百十亩此湖之所以尽为田也前此累有论诉官中差人打量只是刻木及牙人乞覔租课只仍原额未尝增也擅湖利者皆乡中豪强之人中间上司体量利害此辈行贿至千余缗今嵗或罢田当有诉谍纷然并至必以已种为词亦有乞俟收成罢废者此乃缓官申行遣至期官吏移易又复请矣惟在台威少加惩戒毋为浮言所惑幸甚上虞陂湖之为田者共一十四所其西溪湖等十三所共纳租米三千余石而夏盖湖独管纳二千余石可以见此湖之广濶系上虞余姚两县六乡二万余戸植利所系非轻盖六乡皆边海弥望尽是平陆非如衢婺诸郡间有池塘可以荫注自兴湖田无嵗不旱大旱之嵗至检放秋米一万余石建炎二年陈令罢湖田独此一乡无一戸诉旱其利害甚明恐台意以为方朝廷多故又总乡邦帅权虑事涉太专未欲尽罢不识可先罢夏盖湖田否盖其他诸湖比之为狭虽州郡行遣不当分彼此然一时权宜救民之所甚急于理无碍此亦侯雍齿之意民间晓然知惠之将及我也此已涉第二义恐思其上者而不得故漫及之某所言傥不鄙斥更当密询利害条陈以备回銮时论列即恐事已迫期不暇草奏乞只以某今所言录白缴进茍利于民某虽死不恨
　　荅湖州守薛士龙寺正书【二　　宋】张　栻
　　论及学校之事此为政之所当先也湖学安定先生经始当时作成人才亦可谓盛矣闻欲招陈君举来学中此固善但欲因程文而诱之读书则义未正今日一种士子将先觉言语耳剽口诵用为进取之资转趋于薄此极害事若日于程文之外明义理之分敎导涵养使渐知趋向则善也
　　某前年过霅上时常往拜安定先生墓荆棘几不通路又墙垣頽圯为人所侵势有可虑某意谓宜专责教官掌管令一家守之正其封域勿使侵犯是时无可告语今想自贤使君下车之后已留意矣漫及之
　　上赵丞相书　　　　　　　　【宋】王　炎
　　炎陆沉州县逾二十年髪既种种不复萌进取之念考古验今私计过虑常怀嫠不恤纬之忧然此身孤逺若不顾狂瞽輙议朝廷事则躐等逾分犯圣贤不韪之戒是以欲言而不敢近者伏惟朝防取拨江西常平一十万石又下隆兴府和籴米二十万石此州县利害细民休戚系焉炎州县吏也不避诛责引喙一言可乎恭惟相公以明徳茂亲专面正朝处伊尹周公之任必能虚己以受天下之言炎为是有激于中不能自黙侧闻辇毂之下畿甸之内与两淮间适嵗防粒米翔贵待哺者无所告籴若救之少缓则饿殍相视于沟壑所以上动庙堂之虑转漕江东西湖湘之宿藏以振其垂絶之命也然他路与他郡炎不敢浮言止以临安一郡计之仓司所拨米二万斛用钱无虑二万缗浮江入闸茍无风涛之阻亦必两月而后至夫民之饥饿有朝夕之急而转漕于他郡者积旬逾月恐非救急之策也如曰中都所藏辅郡所运可解目前之急而他路之所转运去中都差逺者姑为嵗杪来春之用则又不若设策以求商贾之贩出大家温戸之藏可免民饥不必为此扰扰也夫商贾所趋者利也大家温戸藏粟必待凶歉而后粜者亦利也今不抑米价凡商人兴贩者沿江诸郡既不得邀阻因明出榜文谕之曰两淮嵗歉米价既贵商贾有能转贩至两淮者或盐钞或茶引或交子或度牒随其所欲而收籴其转贩已至两淮者亦然若夫两浙之地苏湖秀三州号为产米去处丰年大抵舟车四出其豪右之家田广税多而仓庾富实者县邑之吏邻里之民固能指数也自临安若苏湖秀居人有蓄储者朝廷既不抑其价直明以上意谕之曰凡蓄米百万斛者以五十万粜于官降而下十万斛以五万斛粜于官或盐钞茶引交子度牒或告身亦惟其所欲计直而售之则商贾必辐辏而豪右之家亦争发其所藏矣官髙其价而粜之然后平其价以粜于平民米藏未出其价必髙米来不已其价必贱此公私两利之策也若夫转漕他路常平义仓之米以给中都则未能无害炎请详之今州县所通患者常平本钱之少也如临江一军去年水潦相仍官籴常平仓司定价每升七文今漕米万石费钱亦近万缗运二万石之米有四万石之费矣常平本钱之折阅可惜也且天灾之流行不可料其无今日一路钱竭米耗无一嵗之备万一来年二三千里为灾细民狼狈郡县将何以救之乎州县之仓庾既空矣而一路和籴凡三十万石米价既髙细民以贵籴为患来年春夏之交新陈未接艰食可知兼之支郡有土瘠民贫去处和籴之后所存无几他日或有水旱欲劝富民赈粜彼亦何从得米乎当是之时吏无所振救其民强者攘夺弱者流亡缘此坐罪一官不足惜也受命于上职在抚字熟视其民之饥死于心安乎为今之计来他路之商贾谕畿内之豪右得粟米可赈饥民则他路和籴命漕帅二司斟酌可否勿拘定数即其所籴到因以散于诸州补其所发常平义仓之数元数之外犹有和籴之现存者储以为他日之备是则两得之矣伊尹匹夫匹妇不被尧舜之泽若已推而内之沟中相公以伊周之心居伊周之位是以冐犯威严而言之惟赐顷刻之暇省览其説刍荛虽贱或有一得如钧慈斟酌施行不胜幸甚干冐钧严无任震越之至
　　答起岩论潮书　　　　　　　【元】吴亨夀
　　至元十八年秋八月十有八日足下观潮浙江亭明日书以遗予若致疑于逆流之水有可诘者朱子注骚谓潮以月加子午之时一日而再至则亦未尝无説敢为足下诵所闻焉盖坎本月之体月本水之精月与水一而已矣在天为月在地为水天有阴阳太少而月为太阴地有刚柔太少而水为太柔古人以方诸取水于月其气固相感也而况乎子午之位乃阴阳之始于其所始而月加焉则阴与阳感而阴以升阴与阴遇而阴以盛水阴也当其所加之时涌而逆上从其也月一昼夜凡一加午故潮一日再生月一日退天十三度十九分度之七故潮日迟于一日所以初三之潮昼迟而入十八之夜十八之潮夜迟而入初三之昼也一月之间生明生魄潮亦再盛焉生明之潮则自前月二十六长水谓之起信歴晦朔至月初三谓之大信初四潮势渐散谓之落信厯上至月十日谓之小信生魄之潮则自十一始长厯望至十八而盛自十九始杀厯下二十五而衰其起落大小之信亦如之天下之至信者莫如潮生落盛衰各有时刻故潮得以信言也月于一月之间渐迟而缩一日潮于两信之内渐迟而缩两潮秋月最明秋潮最盛亦其理然也又尝考之坎为月魄离为月魂震生明也兑上也干望卦也防生魄也艮下也坤晦卦也生明之盛非无故而盛也坤一索而得长男故盛过兑少而往则衰矣生魄之盛亦非无故而盛也干一索而得长女故盛过艮少而往则衰矣验之于月参之于卦潮之理其殆庶几乎或曰诚如是则阳之盛莫如干阴之盛莫如坤潮不于是焉大而顾大于震明防魄何耶曰兹又先天后天之説也不本诸先天无以见造化之全体不参诸后天无以见造化之妙用先天之卦体也乾坤离坎位于四正震防艮兑位于四维而月之周天实配之后天之卦用也退干于西北退坤于西南父母老而不用而长男代父长女代母居东南生长之方天地间万事万物咸于此乎权舆故其为气也莫盛焉而潮之大信实配之月配其体则阳为明阴为魄而乾坤当望晦之位乃阴阳之极也潮配其用则长为盛少为衰而震防当大信之后乃阴阳之长也夫如是则其不乾坤而震防也有由矣或又曰亦何以知其必取于卦耶曰以纳甲家啓之纳甲者如生明之月昏出于庚震则纳庚生魄之月晨见于辛防则纳辛之是也阴阳者流用之率验则月与卦相为用也审矣潮而有取于月也不亦有取于卦乎哉或又曰月之説然耶则潮之为侯亦宜月半以前由微渐大月半以后由大渐微以象夫二五而盈三五而亏可也今乃于明魄之生两盛焉何哉曰明魄之盛固己如前所云然月一月一周天而一日之内则一加子一加午者也潮于月加子午之时一日再至故亦于月生明生魄之日一月而再盛焉月之一潮之再若不相似而实相感召非深于理者未易以语此或又曰子所论浙江潮也他江亦有潮其迟速不同何与曰潮之生必生于月出之海浙江之去海为近故其至也如时他江所去有逺近故所至有迟速耳或又曰古今言潮者必推浙江亦谓银山雪屋有数丈此为异耳他江之潮第如涌水复与此不同何与曰浙江去潮生处近掀天沃日之势方盛而不可遏赭山龛山横于江口顿然敛寛就窄其势必至于冲激奔射也他江去潮生处逺逺则必杀故但涌水而已又何疑焉
　　上郡守洪觉山救荒书　　　　【明】侯一元
　　夫救荒恒言其一曰平价平价者欲令凶嵗用乐嵗之价也粜者有余籴者不足损有余补不足故曰平此善政也愚窃以为欲平者仁君之心也而不平者物之情也书曰惟齐非齐故必以平寓之不平而后可几也昔耿氏常平之法谷贱则增价以籴贵则减价以粜此在官者也若民则惟害之避惟利之就有父母所不能谕君长所不能制者乃天性也昔范文正知杭州嵗饥谷贵至斗百二十文范公更增其价至百八十文告谕逺近于是米商大集价亦随减包孝肃知庐州亦不限米价米更以贱此固以诱致境外之米然可以推见人情诚价贵有利则境内之米亦必不烦告戒而自出矣常平所谓增价减价者盖就时价而稍增减之故曰价平而止若丰凶独守一价则何所用其增减而又何平之有哉夫以官府之粟无爱于民犹必随时低昂其势然也况在民者乎今境外之米或不可望境内之米亦宜用时价而少损之庶几民之从之也轻其犹有不从者然后劝粟之令可时下也其二曰劝粟劝粟者亦平籴之意但其权稍出于上所以开民之固吝教之以相生相养之道亦善政也愚窃以为劝粟之意本欲以有余补不足也然凶年非巨富之家鲜有余粟中富以下则足以自给而已责中富以巨富之事是使舍其父母妻子之养以养人非补助之本指矣江浙之民其贫富以田为差故欲辨其产者惟按其田则可知也愚以为诸有田数十顷者为定其髙下之差使以差出粟官为主其价用时直而稍损之若令所谓劝借者则粟有定数犹愈于乡民无已之求也输之于上犹愈于人自为政之舛也如是民必乐之其五顷以下至一顷者勿赋以粟而亦不得受粟此其与责民自料其产自出其粟者相悬矣盖使小民呈报则有倚富诬贫之奸使富人自粜则又有冐妄不实之奸而其甚可忧者小民羣辈自入富人之家争以攘夺为事法不可胜则为乱之渐也此俗一成中人以上人人自危矣又所谓饥民者谓其无田可耕无家可倚而今皆椎牛酾酒攘袂奋臂相与约誓而为饥民而其无田无家者反不能自列于上则是善人长饥恶人长饱彼恶少年不喻上之徳意方且以为衣食之本惰其所有事而趋之伤化之大者也其三曰闭籴闭籴者非先王之法然今之郡国各有分地人惜其谷人爱其民百郡皆然而一郡独否则病何者无入而有出也故闭籴亦为不得已之政愚窃以为天下一家均为生民以为郡之广必有有余不足之处因而通之则俱全之道是以先王禁遏籴也四海譬一郡一方譬一县方今闭籴之政在列郡行之则不得已也何也以他郡之政他郡制之也在县邑行之则仁政必有壅遏偏枯之患矣何也以一郡之政制于一人也就一郡而言之则诸县丰歉不同矣就一县而言之则诸鄊丰歉不同矣譬之决渠水以救涸泽渠虽稍减泽亦得滋水平自止渠泽两利非必竭渠以附泽也凡人之情先自为后为人诚使五县之间各得流通相为出入则其出者必有余者也入者必不足者也不待为之却虑而民自得久之则五县若一而仁无不贯矣愚小子窃谓涓尘以必赴为勤海岳以并容为大伯宗多知而梁山之议乃効于将车之役夫威王明主而治齐之理乃发于自售之丑女古之贤若此者非一盖以议有不可用而言无不可容则人自竭而理必具矣伏见明公哀矜之心浃于穷民明威之治讫于豪猾令无不行法有必用将以兼举周官恤贫安富之政而并包五县之民此千载一逢也故某自忘其将车求售之陋而欲有献于深哲逺聴之前诚珍莪子而昧太牢矣伏惟明公矜而察之幸甚
　　啓
　　杭州谢执政啓　　　　　　　【宋】苏　轼
　　小器易盈宜处不争之地大恩难报终为有愧之人到郡浃旬汗顔数四湖山如旧鱼鸟亦怪其衰残争讼稍稀吏民习知其迟钝虽尚膺于宠剧庶渐即于安间顾此惷愚亦防徼幸此盖伏遇某官辅世以徳事君以仁嘉善而矜不能与人不求其备故令狂直得保始终指步武于夷途收桑榆之暮景轼敢不钦承令徳推本上心政拙催科自占阳城之考奸容狱市敢师齐相之言庶寡悔尤少偿知遇
　　答杭州交代啓　　　　　　　【宋】苏　轼
　　罢直禁中本缘衰病分符浙右更窃宠荣既寻少壮之旧游复继老成之前躅养疴卧治之所防承坐啸之余顾此钝顽实为忝昧伏惟宏才纬俗雅望镇浮神驰方切于望尘心照己申于倾盖借之余润成此虚名滕大夫之才岂堪治剧楚令尹之政或许告新望见有期瞻依愈切新易节旄光临督府旧政已孚于千里先声坐振于七州轼偶以庸虚适相前后愧无毫髪之善可纪斯民惟有凋瘵之余以遗君子即谐瞻奉尤切咏思
　　与温守袁孚正言啓　　　　　【宋】王十朋
　　襆被殿庐盖适我愿兮之始怀章里闬正事其贤者之时曾族贺之未遑遽朋椷之先辱俯怀愧惧仰佩谦冲某官兰省魁儒芹宫哲匠卓矣圣贤之学粹然道徳之容议论衷乎古人文章盖其余事方权臣用事之日官冷广文逮圣主当阳之初席前贾谊擢自台察处于谏垣言人之所甚难行吾之所素议首破和议力摧奸谋有蓍龟先见之明凛松柏后雕之操君子称为古遗直天下传为真谏官十上固争挺袁安忠正之莭一麾出守得谢公山水之州上方念之公其归矣某恩去国需次还乡喜父母之邦得神明之政汲长孺雅尝慕盎臭味本同王仲宣兹幸依刘帡幪可托
　　知严州谢王丞相啓　　　　　【宋】陆　防
　　故里浮沉窃玉局再期之禄公朝抆拭付桐江千里之民瓜戍非遥竹符甚宠感沦病骨愧溢衰顔伏念某元祐党家绍兴朝士池鱼瀺灂本思自放于江湖社栎支离久已难施于斤斧由治生之素拙因从宦以忘归顷自吴中久留剑外顾彼衣冠之所萃颇以文字而相从方深去国之悲敢有择交之意流偶殊于泾渭风自隔于马牛睚眦见憎本出一朝之忿排挤尽力几如九世之讐藐视羁孤孰为别白纵免投荒之大罚亦宜置散以终身且定逺未归谁望玉闗之生入轻车已老犹防北平之盛秋岂有朝为闾阎废斥之人暮窃畿辅承宣之寄兹盖某官学穷窔奥勲塞堪舆南山岩岩冠公师之重任赤舄几几同宗社之闳休念人才之实难悼士气之不振埏陶正广收拾无遗方与物以皆春悯向隅之独泣燮和舆论濶略彞章起安国于徒中较恩未大还管宁于海外为力尚轻而某少非列于通才晚徒专于朴学弃鸡肋而犹惜惟仰戴于深仁续鳬胫则短才恐难容于薄命
　　知严州荅交代陈院判啓　　　【宋】陆　游
　　病求玉局但怀优游卒嵗之心恩畀桐庐获继超轶絶尘之迹方自嫌于通问乃剧辱于移书公真快哉我则陋矣伏念某少而落魄老益迂疎憔悴闗河万里客岷嶓之境驰驱节传三年使闽楚之郊迨此退归頽然迟暮投组以安于蟹舍起家忽奉于鱼符兹盖伏遇某官秉节以贯四时瑞世而翔千仞经行早推于庠序谋猷晚着于朝廷謡诵上闻岂独最列城之课规模甚逺又足为来者之师某偶幸怀章遂将接武虽取弃竹马望英躅以憎慙然获奋青氊在衰门而甚宠发春伊始坐啸多闲愿遵辅养之宜即庆禁严之拜
　　贺浙西漕除总领啓　　　　　【宋】陈　造
　　十行芝检来自层宵一道使权总之硕徳省兰寓直营柳回春方逺迩之悚闻聚驩謡而载路乘轺问俗孰遵前日之教条足国裕民行继昔贤之事业某官禀絶人之识为名世之儒挺荐绅表而雅推独行之贤读古贤书而不为无用之学栋梁杞梓允谓良材衮绣文章直其余事自横蜚于仕路即妙简于宸衷百吏革心咸仰范滂之揽辔列屯宿饱未多葛亮之杂耕况此常旸之余良苦转攘之梗河流如带千艘衔尾以莫前粒食比珠万旅张颐而仰待事有至难顾今乃尔贤必已试然后用之不有一代非常之才曷振此时兼乏之策辇驾以输河内少留子翼以给军根本之固闗中侧伫酂侯之相国要令元勲之冠列辟岂止再见而位上卿某猥以郡符抚兹淮俗久依风于徳宇今赖宠于使台闻嘉命之真传抚微躬而知幸成于自同败于自异需使指以趋承淆之不浊澄之不清尚仁人之覆防
　　湖州谢孟漕啓　　　　　　　【宋】王　炎
　　凤阙非遥虎符有守便朝赐对诏防趋行主上之徳意寛仁台治之教条简易于斯抚字可谓便安载念此州殊非曩日三贤祠在谁希前哲之髙风六客堂空无复宦游之乐事既纷纷于牒诉又汨汨于簿书征之利日取之若甚多金布之输嵗计之常不足何以免催科之拙庶乎为保障之谋伏遇某官令闻冠于朝端名问甲于天下以能治剧兼两道而裕财其实留中近九重而驻节炎幸缘一日之雅素可窃二天之庇庥虽无御黠马之严称为能吏愿戒烹小鲜之扰加惠齐民
　　荅长兴安吉知县啓　　　　　【宋】王　炎
　　朱轓莅事固无取夫烦苛墨绶近民尤贵察其肥瘠欲为循吏难矣愿与执事图之某官行已靖修执事敏决方县官之意虽专期于保障而郡守之责顾在拙于催科要当处之以中相与去其太甚黄金不至抟手而无措赤子亦可息肩而少休但使田里无愁叹之声不负朝廷有寛大之意伫观优课即上亨途聊抒鄙愿用酬先施
　　通温州交代沈詹事啓　　　　【宋】楼　钥
　　偃藩沧海真有古方伯之风易镇温陵庸示东诸侯之劝乃容贱子获继后尘敢言一月之间再辱五云之贶防谦甚矣揣分悚然恭惟某官学贯九流气髙八表天分已超于凡品心传自得于遗经嚅道脉咏圣涯信师友渊源之逺穿天心出月窟仰文章黼黻之工首振宏纲早膺睿奬游居宰掾遂陟禁途储竂推商皓之贤朝望出汉庭之右粤从壮嵗已着外庸使节帅垣凛威名之犹在闽山江国怀惠爱以如斯独瀛壖未识于旌旄故上意特分于符竹敎条所及扫狡穴以一空政务日新剔蠧原而欲尽期年而变百堵皆兴精力如黄颍川而事不烦方略如薛冯翊而用自省抚摩多暇赋咏流传绣口锦心在昔接王杨之旧风楼月观从今齐沈谢之名忽传舜诏之颁更与泉麾之重伫闻归奏别拜褒迁刺史之为三公厥存故事人主之论一相用佐中兴伏念晩生无堪防行当血气盛强之际不能大所居之宫矧父兄忧患之余岂复有敢为之志兹叨郡纪遽迫戍期虽惟为养之私未识牧民之道仰惟耆徳尝拜下风庭内芝兰已见朱轓之贤守门前桃李居多黄阁之名臣望重儒先年为父执退惭孤逺敢谓交承瞻之在前知坚髙之可慕瞠乎若后岂奔轶之能追尚须修敬之初躬请告新之益暑风清润燕寝邃深愿精茵鼎之调仰副冕旒之眷
　　碑
　　会稽山刻石　　　　　　　　【泰】李　斯
　　皇帝休烈平壹宇内徳惠攸长卅有七年亲防天下周览逺方遂登会稽宣省习俗黔首齐庄羣臣诵功本原事迹追道髙明秦圣临国始定刑名显平旧章初平法式审别职任以立恒常六王专倍贪戾慠猛率众自强暴虐恣行负力而骄数动甲兵阴通间使以事合从行为辟方内饰诈谋外来侵边遂起祸殃义威诛之殄熄暴悖乱贼灭亡圣徳广密六合之中被泽无疆皇帝并宇兼聴万事逺近毕清运理羣物考验事实各载其名贵贱并通善否陈前靡有隠情饰省宣义有子而嫁倍死不贞防隔内外禁止淫佚男女絜诚夫为寄豭杀之无辜男秉义程妻为逃嫁子不得母咸化廉清大治濯俗天下承风防被休经皆遵轨度和安敦勉莫不顺令黔首修絜人乐同作嘉保太平后敬奉法常治无极舆舟不倾从臣诵烈请刻此石光陲休铭
　　【谨按金薤琳琅云至正元年辛巳夏五月望日绍兴路总管府推官东平申屠駉以家藏旧本模勒置于防稽黉舍庶与峄泰等文并贻于后但史记攸长作修长卅字作三十追道作追首又作追守轨度作度轨有子而嫁作不嫁无辜作无罪敦勉作敦诚今则俱依石刻以俟好古博雅者考镜焉】
　　梁相费泛碑　　　　　　　　【汉】费　□
　　梁相讳泛字仲虑此邦之人也其先季文为鲁大夫有功封费因氏为姓秦项兵起避坠于此遂留家焉世业稼穑好学礼乐大汉之【阙】官司相继絶而复续至梁府君以孝友至行闻于乡邑□仕更郡右蹇谔质直在公履法察孝廉除郎中屯骑司马迁萧令眡民如子先敎后罚□黙之化奉以忠信守以敦笃在位九年百姓移风苛慝不作奸冦不发变争路销推让道生三年不断狱祯祥感应时沛有蝗独不入界由此显名国以状闻朝廷嘉诸拜梁相宣【阙】惠【阙】不帅自正当登台阶延究曷耉被病逊位春秋八十卒二子綦【阙】凤由宰府至堂邑令政九江太守适孙均感奚斯之义刋铭□石旌勒厥美俾【阙】览焉其辞曰穆穆显祖厥徳懿铄播勋于前丕硕基业遗爱于民福流后祚庶【阙】昌【阙】在　【阙】室功烈休矣末昆戮力
　　【谨按洪适隶释云右汉故梁相费府君之碑篆额今在湖州费君名泛堂邑令凤九江太守政之父也凤以威宗熹平中卒碑载费君二子所终之官此盖其孙□所立故其铭有穆穆显祖之句凤碑云孝孙字元宰生不识考妣追惟厥祖恩蓬首斩衰杖则凤之子已早卒此所谓□乃九江太守之子得凤亩一金之产者左传鲁僖公赐季友汶阳之田及费碑作季文误也】
　　堂邑令费凤碑　　　　　　　　卜　引
　　惟熹平六年嵗亏大防无射之月堂邑令费君寝疾卒呜呼哀哉于是夫人元故【阙三字】守卜引追诔之辞曰君体履柔龢温其如玉修孝友乎闺阈执忠謇于王室立迹州郡仕更右职举直措枉强御【阙】贷贡孝三署勋誉有则出宰近甸民怀厥徳色斯轻翔翻然髙絜王人述职分【阙】班爵台【阙二字】招□鼎调物退已进弟不营荣禄栖迟厯稔项领滞畜鄣土不庭黔民作□命君【阙二字】政化【阙】行逆善迁恩三期致道有耻且格文守旌功转在堂邑垂拱不言而民帅伏三时之间卒以【阙】洽旻天不吊命也早殁春秋六十六黎仪瘁伤泣涕连漉岂爱我躬命不可续临终迷【阙三字】内发祖业良田亩直一金推予弟息辞位让财行义髙邵卓不可及名实相副有始有卒【阙二字】善人痛方切恻
　　【谨按洪适隶释云右汉故堂邑令费君之碑篆额今在湖州费君名凤自郎中尝宰新平故鄣堂邑三县以灵帝熹平六年卒其妻之弟卜君追诔之乃作此碑碑中无名字云之石君诗碑云祖业良田亩直一金推予弟息此固可嘉至于退已进弟不营荣禄则人人之所难其云行义髙邵卓不可及名实相副有始有卒信哉此云黎仪瘁伤孔寅碑亦云乃绥三县黎仪以康黎则黎老之称仪则读如旄倪之倪也】
　　堂邑令费凤别碑　　　　　　【汉】石　□
　　君□家仲孙甘陵石□字子才载驰载驱来奔亏丧庭肝摧意悲感切伤心瞻彼碑诔怀之好音司马慕蔺相南容复白圭仰之以弥髙钻之而弥坚不堪哀且思叙诗之一篇庶几昔子夏起夫子之所言其辞曰君讳凤字伯箫梁相之元子九江太守之长兄也世徳袭爵银□亚倐遐祖之鸿轨拓前代之休踪邈逸越而难继非羣愚之所颂仁义本于心慈孝着于性言不失典术行不越矩度清洁皦尔埿而不滓恤忧矜戹施而不记由近及逺靡不覆载故能阐令名而云腾扬盛声而风布践郡右职三贡献计辟州式部忠以衞上汉安二年吴郡太守东海郭君以君有逶迤之节自公之操年卅一举孝廉拜郎中除陈国新平长神化风靡惠以流下静而为治匪烦匪扰干干日昃矜此黔首功成事就色斯髙举宰司委职位思贤以自辅元懿守谦虚白驹以□陧丹阳有越防没【阙四字】命君讨理之试守故鄣长盖危乱有不让又畏此之罪□而【阙】牧爰止其师旅鴪若飞鹰鵕錿若夫虓虎彊者绥以徳弱者以仁抚简在上帝心功训而特纪轓舆宰堂邑期月而致道视【阙四字】遂据亏卿尹中表之恩情兄弟与甥舅茑与女萝性乐松之茂好闻君显令名举宗为欢喜不悟奄忽终藏形而匿景耕夫释耒耜桑妇投钩莒道阻而且长望逺泪如雨策马循大路褰裳而涉洧悠悠歌黍离黄鸟集于楚惴惴之临穴送君于厚土嗟嗟悲且伤每食【阙】不絶夫人笃旧好不以存亡改文平感渭阳凄怆益以甚诸姑咸辟踊爰及君伯姊孝孙字元宰生不识考妣追惟厥祖恩蓬首斩衰杖世所不能为流称于乡党见吾若君存剥裂而不已壹别会无期相去三千里絶翰永忼慨泣下不可止
　　【谨按洪适隶释云右费凤别碑刻舅家中孙甘陵石□诗一篇其辞云瞻彼碑诔怀之好音谓卜君所作也其诗先叙世系厯官继以韵语六十句其三句六言余皆五言石君盖鳯之中表也所述兄弟甥舅诸姑伯姊夫人孝孙悲伤哀痛之意宛转凄切费氏父子三碑今并列于吴兴校宫之壁不知者指此为碑阴赵氏亦有斯误其中埿而不滓盖用涅而不缁鴪若飞鹰鵕錿若夫虓虎盖用聿彼飞隼阚如虓虎其字有不同若非假借则是传授异也】
　　天台智者大师碑【幷序　　　　唐】梁　肃
　　天台山西南隅一峯曰佛陇盖智者大师得道之所前大佛敎重光之地陈朝崇之置寺曰修禅及隋创国清废修禅号号为道塲自大师入灭一百八十余载长老大比丘然公光昭大师之遗训以啓后学门人安定梁肃闻上易名铭勒大师之遗烈以示后世云大师讳智顗字徳安时号智者感缘应迹载在别传夫治世之经非仲尼则三王四代之制寖而不章出世之道非大师则三乗四教之防晦而不明昔如来乘一大事因缘菩萨以普门示现自华严肇开至双林髙会无小无大同归佛界及大雄示灭学路派别世既下衰敎亦陵迟故龙树大士病之乃用权畧制诸外道乃诠智度发明宗极微言东流我惠文禅师得之由文字中入不二法门以授南岳思大师当时教尚简密不能广被而空有诸宗扇惑方夏及大师受之于是开止观法门其敎大畧即身心而指定慧即言説而诠解脱大中一实相之宗趣无证真得之妙自发心至于成道行位昭成无相夺伦然后诞敷契经而会同之焕然氷释示佛知见窥其敎者修焉息焉盖无入而不自得焉大师之设敎也如此若夫弛张用舍开阖黙语髙步海内为两朝宗师大明在天光被四表大云注雨旁施万物由是言佛法者以天台为司南殊涂异论往往退息缘离化城示灭兹山是嵗隋开皇十七年也夫名者实之宾教者道之门大师溷其宾辟其门自言地位示有证入故感而应之之事可得而知也若安住法界现为比丘等觉与妙觉与不可得而知也当是时也得大师之门者千数得深心者三十有二人纂其言行于后世者曰章安禅师灌顶顶传缙云威禅师威传东阳东阳缙云同号时谓小威威传左溪朗禅师自缙云至左谿以元珠相付向晦宴息而已左谿门人之上首今湛然禅师行髙识逺超悟辨达凡祖师之教在章句者必引而伸之后来资之以崇徳辨惑不可悉数盖常谓肃曰是山之佛陇亦邹鲁之洙泗妙法之耿光先师之遗尘爰集于兹自上元宝歴之世邦寇扰攘缁锡骇散可易名建寺修持塔庙庄严佛土回向之徒有所依归繄众人是赖汝吾徒也盍纪诸文言刻于金石俾千载之下知吾道之所以然小子稽首受命故大师之本迹敎门之经明后裔之住持皆见乎辞其文曰
　　诸佛出世惟一大事天台敎源与佛同致赫赫大师开示奥秘载道要安住圆位白日丽天天下文明大师出现国土化成无生而生生化两明薪尽火灭山空道行五世之后间生上徳微言在兹徳音允塞明明我后易名净域此山有坏此敎不极
　　越州开元寺律和尚塔碑【并序　唐】梁　肃
　　释氏先律师讳昙一字昙引报年八十一僧夏六十一以大厯六年十二月七日灭度于越州开元寺迁座起塔于秦望山之阳制缞会葬者以千百数大师本南阳张氏曾祖隋太常恒始家于会稽之山阴大师诞钟粹气聪悟夙发幼学五经因探禹穴至云门寺遂依沙门谅公出家景龙中剃度寻受具戒天纵辨慧益之以轨仪翕然已为人望矣开元初西逰长安观音亮律师见而竒之受以毗尼之学又依崇圣寺檀子法师学俱舍唯识从即度沙门善无畏受菩萨戒探道覩奥出抜萃期月之间名动京师大师崖岸峻峙机神坦迈体识详雅应用虚明得三藏之隠赜究诸宗之源底加以索解元儒旁总歴纬长老闻风而悦服公卿下榻以宾礼由是与少保兖国陆公象先贺賔客知章李北海邕徐中书安贞禇谏议庭诲及泾县令万齐融为儒释之游莫逆之友其导世皆先之以文行之以戒定入兰室而馨香自发临水镜而毫髪必鉴不知其所由然矣开元二十六年复归会稽谓人曰三世佛法戒为根本本之不修道逺乎哉故设敎以尸罗为主取邺郡律疏合终南事钞括其异同详发正义学徒赖焉大凡北际河朔南越荆闽西方之宗自我而盛烈炬之破昏黑羣流之赴渊泽适来之时行化也如彼有为而生乘化而息草木潜润慈云无心适去之时处顺也如此人世迁转道存运在瞻望不见寂寥空山铭曰
　　越木漫漫崇山回合大师化灭式建灵塔缅慕上士诞修净法有威有仪不穿不杂徳溥化洽云从海纳勒铭垂后千万亿刼
　　杭州开元寺新塔碑　　　　　【唐】李　华
　　汉永平中佛敎初至洛阳始置寺度腾兰二徳古者官之庭府称寺葢宾而尊之比于曹署此其源也杭州开元寺梁天监四年豫州刺史谯郡戴朔舍宅为寺寺号方兴名僧惠圜营建之后处士戴元范宾恭増饰之至开元二十六年改为开元寺庭基坦方双塔树起日月逝矣材朽将倾广徳三年三月西塔坏凶荒之后人愿莫展太常卿兼杭州刺史张公伯仪忠简帝心威静吴越驻车跪礼徘徊感叹乃舍清白之俸为君为亲修而复之兵部员外郎兼侍御史范公伦人之珪璋国之俊彦法师什昙献上座什云卿寺主什崇逺都维那什惠达什法祥长乐寺什昙景等戒香扶其永誓道力防其成功于是剑南荆扬之巨材诸郡倕输之懿匠竭耗神明三年毕事乙栗结仡穿贯颢气晃爚景象烘若镕金距卑跻髙凡为七级之有佛事环回眴转幢网通映如梵什宫践乎上府俯视万井有若棊布仰瞻天宇云在身下傍眺江山列在掌端镂以丹素饰以青紫掀肠闪目百变百移如有灵物跪棱层雷嵬攒栾摽江压湖孤岛突天不可名也霞照丹戸如开日宫风摇和铃若下天乐声彻有顶轮荫空界影入清江形镇大地所济者广巍巍度门先大徳什怀亮住持之固如山不动先法师什藏晖三藏扄钥吾方啓之过去人缘在世慈愿不有偈颂其如佛恩华尝官是邦感深霜露忝太常一面与兵部为寮敬申其美以佐法门之宏观其文曰亭亭揭坚逈出江甸秋天泬寥百里独见如海浮来如地涌现以壮州邑以调羣心饵药解病依舟济深卿曹郎署共布黄金
　　台州乾元国清寺碑　　　　　【唐】李　华
　　天宝十五载逆将犯阙尘翳郊庙上皇哀苍生避之幸蜀皇帝誓复君父之耻理兵于朔方避冦仁之盛也复耻孝之大也惟仁盛孝大故不逾年而收京师奉陵寝凶孽走而天降之戮化气和而人至于道巍巍乎尧舜之烈不足比崇天子齐心元黙运行慈煦为元吉卿士妙讲化之宗以为五帝三王之道皆如来六度之余也厥初生人降及中古君臣父子日用而不知故元圣升竺干而师有古先生宣尼有言三皇五帝皆古圣者而西方有圣人其为大千之尊乳育羣圣明矣夫玉帛非为礼之本舍玉帛则无以为礼象饰岂施敎之源舍象饰则无以为教建塔庙为礼容履霜坚氷物有其渐于是卿士从兆人从九围之中列刹相望矣盈川非古邑也襟东江西山因而城之寺在逺郊信者劳止自官吏耆耋至于商旅咸以津梁未建为媿为羞邑城之西有净名废寺背连山而面通川杉栝昼暝缁褐经行寒潭夕清车马无声境胜心闲十金果成耆夀徐君赞录事徐知古等请于县令陇西李公平平请于前刺史赵郡李公丹丹请于河南等五道度支使御史中丞京兆第五公琦琦闻于天子墨制曰可僧义璿等伏以乾元之初元恶扫除国步既清庙易名牓因改曰乾元国清寺昭睿功也自所志洎于州县之长吏以降多舍清白之俸征梓人求绘工为民储福为佛成宫髙殿倚云长廊生风莲花出界开在空中自江南无有是刹上座某等至某都维那某奉前佛之心印得轮王之髻珠第五公以上智利国人登宰辅李使君以全徳公才持宪为郎今刺史陈郡殷公日用忠武杰出长城江海专知官司马陇西李公干嘉峻能操纲清可激俗县令李令宗室大儒政之善者皆易简诣于真境清净符于度门醍醐胜味甘露妙源正性无説之在言其词曰
　　东裔名刹西方乐土吴山倚垣越水当戸柽松黝蔼下有象潭龙在泉中水容耽耽景象光澈江湖气含天清宝界地涌灵龛大圣蒸蒸动乎天地百神奔走戎服既备命将誓师殄殱逆奉迎太上开辟正位神人释愤品物咸遂鼔舞赓歌上通元气无思不泊杂沓祯瑞轮帝御防像法昭融须弥四洲建大莲宫倬彼盈川秀冠越中县有徳政州有名公奉宣睿谋爰度崇工梵侣开士慈云惠风愿言上报圣夀无穷建表勒名堂堂乎钟
　　衢州开元观碑　　　　　　　【唐】顾　况
　　王太上也谓之三清测神灵也谓之三洞洞之法金珰玉佩之书玉马之劵回车毕道天诰也负石填河师誓也得之者上腾九天失之者下衅十祖故曰万刼秘而五千文行萧武好佛法道士桃释藏徒聊顺帝防强説为大教佛经故论者短之多称道家惟有老子两卷井蛙不知尾闾也大哉玉皇上极金阙青童紫微扶桑之君仲侯左灵东华之君人虽位在上清而犹臣妾玉皇太上已下如陪臣焉凡三十六天三十六洞地道下通华阳林屋傍通龙丘九岩其土神秀厥生道奥徐先生名含真中书侍郎安贞之族子也传八景之空文掘九光之灵符隶乎此观初栋宇坛墠惟彼瓦砾郁为草莽先生之功林堂象设始吐光彩萧蓼同映养屯茹气蹈火吞刀之士不可呼而来夫道可不遇文复何昌铭曰天地未生圣人未作阴阳坱圠日月磅礴道隠乎先气流形博乃播羣法灵神沃若奔景无天回元豁落帝作玉府以般灵居四辅之目三清之书不得其人旷刼秘诸臣拜稽颡以度宝魄之明浩舆
　　吴越钱武肃王庙碑　　　　　【唐】皮光业
　　粤以唐长兴三载壬辰春季蓂凋十三荚天下兵马都元帅尚父守尚书令吴越国王弃捐宫馆以是嵗明宗皇帝降太常博士段颙定諡议曰武肃诏尚书工部侍郎杨凝式撰神道碑又宣翰林待制张季恭至吴越书于刋石后二年嵗在敦牂天下兵马都元帅嗣吴越王建庙貌于始封之越国礼与境内乐之罔极孝思也盖闻神道设教莫大于郊社严禋明徳惟馨无逾于祖考孝飨是以百代相袭六籍盛称报劬劳则天保是征展钦若则王假是训岂况建除难靖乱之业扬武烈之威名振刚徳义气之风成肃恭之懿号陈力四纪光奉八朝生为有土之君薨立象朝之庙足可睢盱召毕龌龊桓丈声华永而日月齐简册编而古今在矧夫堂成王构家继国祧压璧宝以知来出玉林而嗣位髙阳号里无愧前贤夏屋登山常遵治命爰自郑缁始袭晋墨未除不忍一日之离遂立千年之祀金镕阳迈已成像于吴城香刻旃檀复祔神于越国恭惟先天下兵马都元帅吴越国武肃王殷朝籛祖仙蕚分枝唐代巢公灵源真派簪裾轩冕礼乐诗书叠庆连华交光翊业应劭七世累爵重官罗企一门惟忠及孝其降神也虹飞蜀国如见殊祥鱼跃河汾是生竒表赤光耀室黄气浮云石陨下于官山逺人附归于宝器其英姿也凤文龙藻夐出精神白璩苍珪琢为标格加之薛璘整峻谢安风华俯仰可观进退有度慕容徳偃日月角光彩烁人李子坚匿犀龟文声威镇俗其辞韵也音容洒落智辨铿锵元善抑扬张畅详雅至若讨论国计谈画兵筹接对使伻抚御将下所谓五河奔注百谷崩腾玉虹起而云雾销金虎啸而风飚动揣摩胜负赫连勃口授怀慙捭阖兴亡苏季子舌端有愧其气度也志尚健木量等大瀛含垢匿瑕罔知边际求贤接士无怠寅昏重仁义若丘山视玉帛如咳唾翘翘车乘惟在得人憧憧往来皆钟和气所以羔皮豹舄鹤列犀渠咸愿杀身用酬大志变家为国诚由万化生身以徳聚民所谓八风从律其英雄也能知否泰应候云雷动必有成举无遗策蛟龙得雨莫测变通雕鹗出林可知意度其间文武迭用仁义并施常平之列防持矛并能取舍元协之搦蛇骑虎不觉艰难奄有具区廓开霸业设使庾翼复出必不忘誉于桓温阮籍今生安敢轻言于广武其文学也家承儒范世尚素风传綘纱帐于先生授白纶巾于神女才通梦寐凤吐是来志在典经龙鬭不顾所以博览七纬精究三元尽得津涯皆升堂奥其于编咏尤着工夫思风起而绣段飘言泉淘而金沙见其札翰也花随腕下星逐毫飞迅若游云细凝垂露钩刀向背未饶索肉芝筋画方圆髙掩崔肥赵瘦就中濡染牌额益见呈露锋铓四方仰之神踪一代称之墨宝王逸少若见甘避雁行萧子云如逢大惭蝉翼其建大功也唐季干符之末中和之初海鳬乍扬天龟初伏尘飞野马四郊之垒渐多雾暗螣蛇五贼之机共搆其始者王仙芝结衅中土首搆祸阶虽已诛夷犹残支党自此藂林乌食草泽蜂飞轻薄者固自披攘谨厚者亦为慓悍江南则朱直叛乱于唐山孙端寇孽于安吉西侵宛水东患苕溪郡县则终日登陴生民则长时伏莽王时郊居葛圃家遁茅山方当枕石潄泉尚足褒衣博带覩兹多事慨然究怀顾谓朋友曰丈夫当须拨乱平奸岂可怀安端坐是日乃奋戎服挂披儒冠大散家财广招勇士申令才举行伍肃然手仗义旗身当勍敌一月之内二寇殄平靖千里之山川救两郡之涂炭是王之初功也其次黄巢来从五岭直下三衢展枭翅则雹布星罗张鲸牙则山连岳峙所遭蹂陟并作尘灰王乃独领偏师横行险地既逢大憝遂设竒兵敌望草木丛林皆是戈矛旗帜我则左右冀阵黙化如神当下追奔尚贾余勇长蛇封豕使出他疆新市下江保安数邑是王之次功也其次彭城汉宏据南镇之望地守东越之名区黄巢既犯两京僖王乃巡二蜀汉宏不思奔问便废贡输恃险阻于浙河欲觊觎于浙岸先于通浦鼋石翼张下营萧山西陵鳞次列砦烽燧交应鼙鼓相闻时我诸军实有难色王乃潜趋间道夜济长江仰告昊天乞昏朗月当下寒云布野杀气凝空楚庙阴兵旁随雾合晋臣黑幔闇与山连我师忽震于雷霆彼砦俄摧于魂梦风号虎争传破竹之声阵卷龙蛇竞集建瓴之势贼将没轮不暇漂杵有余仅身免以奔归乃塞门而自守尔后大小百战首尾四年方清镜水之波始有兰亭之地吊其生聚大布仁慈诛彼渠魁不烦天讨是王之功也次则有薛郎逐出周宝自据东方南袭毘陵西侵建邺恣其剽掠务在杀伤将取中国之危拟扼长江之险王乃命二麾上将期一月报功指其山川授以韬略蹄毂并举水陆兼行曾不旬时讨平穴里俘南宫万于犀革视以囚人枭崔慧景于防蓝张其叛否是王之功也次则有徐约比是六合镇使遽忝三吴都符玉帛是求征敛无度长时习战齐民因彼雕黥比屋为军鲁儒亦遭剪刺惟王闻其暴虐奋激神威发上谷之精兵命下江之贤将授以九天九地之诀博以训辞典谟之规扼断咽喉清其郊野任约之龙果睡王弥之豹徒飞食窘朝饥无由抚土计穷宵遁遂至溃围松陵之烟水重清香径之黎元再活是王之功也次则有孙儒恃有数百万兵甲不守淮南直欲便迁土疆遂奔江左封人民为粮食隳舍宇为薪苏饿鹘饥鹰飞扬京口贪狼乳虎涉踏吴门渐逼由拳将窥霅水王乃张天网于险阻辟地穽于要冲发水犀之骁雄设燧象之奇计青鹤摩垒赤兔致师将持久以待之俟势穷而必取守陴皆哭无食何为鸣鼓而攻脱身遂去向使不施神略不振王威则翼翼聚灵皆成膏血茫茫胜槩尽作炉煤所谓劬劳为时广大及物是王之功也次则有董庶人始镇石镜便牧于杭因破汉宏遂居越土自形成象从纎至洪并是王之擐甲执兵左提右挈以至手持麾节身爵王侯既灭顶于彞伦乃垂涎于神器铜符金匮祥瑞乱兴玉玺珠袍妖讹竞起王以早同楚防夙共晋盟书尚缄縢血犹濡劒牋函旁午诱劝交驰谏既闲于属垣祸遂成于覆族是时两河崛强三辅纷纭万象虽拱于北辰一人不遑于南顾王请奉行天讨所统便是国兵不废公供资财不役诸道将帅果见桓计窘抽王道以求生王莽势穷转神威而压胜喉既扼于富水骨复弃于会稽潴厥故宫焚其法物复我朔清俄寰瀛海五石补而天镜明六合完而地维正是王之功也王以平妖立霸时之业戡难建盖世之功律吕宫商锵洋史籍丹青金玉焕烂国华所以僖宗天子仰我文昭睠我武烈龙光压垒急使星驰纶綍便蕃大王风起寻以耿纯试理卢植兼才披锦衣以耀家乡握珪符而光松梓洎于昭皇飞升大宝礼遇元勲龙悦居云鳬忻得藻嘉功赏徳金凤之诏连飞表异旌优玉麟之符遂刻移南徐之藩翰就钱塘之江山节竦灵犀帐开神虎三千珠甲光烂星辰十二牙旗文生组绣碧幢才建黄阁斯登乃兼镇于越藩遂对封于汉节中天呈象虽分牛斗之疆夹岸烟岚映出东西之宅四县既食万戸累加棨防立门赤油罗列山河誓劵丹宇莹煌生祠之笾豆锵锵衣锦之城隍黯黯而又特逾汉制封我吴王茅分夏社之乡桐剪周王之手昔也龙蛇起陆蹈汤火以战争此际山川出云见君臣之际防迨夫济阴王既传天宝梁太祖遂应元苞于王不易范张之故情许结秦晋之嘉好恨无殊礼得展异恩于是追吕望之髙风拟山甫之美躅师尚父统摄三都作帝股肱尚书令总务万机为天喉舌仍颁瑞节复践髙坛建牙兼领于扬州分阃遥临于楚甸寻命兵部姚尚书躬持凤策逺泛鲸波备周官之典仪封越国之土宇八鸾四马耀镂以振钩膺三节一王秉桓圭而垂元玉及龙徳嗣君即位礼称伯舅尊曰父师寅兹烈光防奉顾命时遣吏部李尚书捧持纶诰谕晓湖浙受天下兵马都元帅昔韩信对髙祖曰陛下能将将臣能将兵是知元帅非人臣之职曹盖帝王之兵柄推于前代隋炀帝自晋王淮南行台尚书令而行军元帅无天下之号国朝肃宗皇帝驻跸灵武因命代宗皇帝自广平王而为之徳宗皇帝自晋王而为之梁太祖受九锡后而为之斯天下为元帅之故实其后龙徳帝复命兵部崔侍郎赍持简册浮泛风帆扬往典于明庭促及时而建国奉召康公之命得以专征授康叔虎之封良由吉梦未久金行运息土徳中兴庄宗皇帝鹏起并汾龙飞宋汴当宁不逾于旬朔临轩寅谢于公卿曰吴越国王五十年来常作撑天之柱三千里外每为捧日之云今兹将致小康实在敬尊元老于是鸾台进拟麟趾摛词典瑞献功琢白珪而册文灿烂职金供命镕紫磨而印篆盘珊重封吴越国王再授天下元帅马迁十代史内固是絶伦柳万卷书中必无往例其建国也大君有命明试以功自癸未而至壬辰备战器而修王道先是中朝名邑在野遗人或负笈担簦来投霸府或拆襦为袴而诣军门奋扬于嘉物堂中曵履于灵钧台上至此水镜裁鉴金册锡封并列庭臣皆居省署簪裾列传文物髙光张伯仪陈宗庙之仪郑子产献公侯之礼岂谓难穷者大数莫究者彼苍俄脱履于具区遽悬辙于正寝金山雾掩谁知帝召王乔玉海波空惜痛神辞李广况十三州疆埸百万姓黔黎咸长养于恩膏悉生成于化泽泪洒而晴光散雨愁凝而杲日沉云鸟兽悲哀草木惨怛明宗皇帝宣太常而定諡法诏二卿而撰诔文鸾辂龙旂赠典优于邓禹梓宫黄屋异数等于霍光得谓尽始尽终极荣极贵享九九之仙夀近帝位于一爻合万万之人心歆神道于千祀有后如此又何觖焉我天下兵马元帅吴越国王当燕族之多竒承赵宗之后世嵩衡泰华秀气俱腾海济江河荣光共结是时嗣主诞我国祥绍经文纬略之基袭积徳累仁之业开襟奋臆仗雄杰于周瑜誓众临戎统豪人于张衮风仪则悬星溢目紫电扬矑霜雪凝肌鱼龙入髪仙应有分贵不可知宋升声姿尤开进对窦融词气惟是卑恭加以青云常在于言谈畏日不离于顾盼徐行缓步禇彦回却是趋跄欹帻斜簪王文宪殊非蕴借智畧则鲍叔锥矢应手而成徳业则顾和珪璋遇机方露逺者大者一刚一柔静则心照镜而貌怀氷含和六气动则火炎山而汤涌海慴惧万人机变则管荀才髙孙吴术妙身文虎豹变见不常义府戈矛短长迭用三隽才既为己任六竒策固无是遗郤縠诗书经纶国计项羽雷电振动兵筹徐睇而莫测金泉旁窥而罔知珠岸词藻则清霜皓月络绎防笺芳草落花飘扬镂管织成梦锦散出神霞英变屡竒张融之言信矣凌顔烁谢元叶之论宜然札翰则早受义方曾传掣笔鸾回鹊返气势惊人金错银钩纵横入木案牍无非笔阵宫寺争耀宝牌崔宏之本草无光张育之柳蒲失色立功则我王初离太学始统亲兵郭太子方欲平齐汝阴王乃思安汉属邻国侵轶命将曰李涛仅二万兵下百里砦围逼安国涎喙余杭我王防诚训辞遂升上将凌风授武黄石传书亲防韩奕之黄熊躬仗封文之白虎攻东南而畧西北事在机先掩五垒而出三门别驰神算于是斩摧大阵擒获万人道路隘于俘囚山川积于戈甲余敌作气既竭方遁于于潜我则乘胜追逐又奔于广徳未出一百里之境复降五十乘之戎唱凯歌而喜气连郊整班师而雄风掠地寻即大统龙舰逺征鼇溟巡江阴而収东州入海门而观北固彼境遂陈舟楫逺出枝梧我则陈二广于浪港沙前设三覆于石牌湾内零陵石灰风便争投于蛟蜃窟中沁水火栰油燃尽葬于鲸鲵腹里一战定霸二纪无虞寰海具瞻将相迭耀声光丕显裴松为庙廊之人功业升闻段襄居骨鲠之任爰自承嗣国构缵奉王基况当跪前之初又在寝苫之内芝兰龙凤三千余口之家风铁石虎貔二十万人之军府诚难抚御岂易辑绥我王以孝为模用仁作范无所不可唯言是从嘉惠宠灵供承花蕚油云膏雨润泽闺门此外习武益兵轻刑谨罚徳无胫而逺届名无翼而遐飞果动大朝继钟异宠三年之内两策连封双龙之金节齐行四马之宝车并骤玉贝冠剑见王者之尊崇织文旂裳覩国家之贵盛我王因兹显赫益动孝思无以荅先祖之恩无以报昊天之徳且曰武肃王有大功及天下大名振寰中庇生民则百万有余筑城垒仅五十来处岂可不建庙貌不像真容为星纪之福宫作地戸之神主爰命兴武中直都虞侯姚敬思于马臻湖畔勾践城中选闉阇形势之中区得显敞髙平之胜址于是楸杵俱下畚锄齐兴隠隠雷声轰轰岳震不十旬而展役匝千丈之隆基大梓文柟匪匠自泰山伐得宏梁巨栋匪神由漳水漂来雕镌者王母天图甃砌者赫连绣石斤挥斧运削出银葩水錾沙磨方成玉碣符元玉之嘉兆应神蓍之吉辰始乃架险梯虚云构山屹阴虬回抱阳马奔趋虎牙衡而枅栱连龙脊裒而栾栌转琼瑶耀复道丹璧漆明檐鸳鸯之瓦缝界成芙蓉之砖文印出则以丙辰嵗秋八月十有七日我王具卤簿鼓吹车辂旂裳北司侍臣南班旧列奉迎真像而入祠宫白檀雕出圣容黄金镂成宝座仪刑酷神彩如生凤目龙章顔犹不改垂斿被衮人见兴悲礼器则爼豆牺樽轩悬则柷敔钟磬后殿翟衣雉服父母贤妃露幔珠屏虾帘象榻不异昔时秘寝皆同曩日深宫前则广厦交阴芳亭对构紫石伏狻猊之影朱栏交菡蓞之光正啓重门并立神将侍衞兵仗矛防森然文武官班簪裾肃立直出甬道千步有余河枕投醪波通射的莲芰绕于水阁铜柱夹于星桥左则围抱粉廊连延绮栋并图曹署各列司存乃至早世勲官无禄公子皆塑仪像并配荐羞右则修庑飞甍绿牕丹牖神兵仪马见雷电而没风云明灶净厨备粢盛而享肥腯景物则髙彩矮绘粉竹金松夹砌名花连阶瑞草烟岚蓊蔚梗暹阴宫云雾朦胧居然神府我王昔以致君之业累殄寇戎今立显考之祠而修孝敬所以天朝继封王爵以耀国章统帅天下侯伯卓絶殊勲洪业所谓炙地熏天书剡谿九万之牋不能尽纪勒华山五千之仞亦恐难穷光业词不梦于王椽才匪量于曹斗拟奚斯之颂或恐麤心对豫章之牖岂合措手但以二纪幕客千载庭臣不求孙绰擅名岂望杨修絶笔所希编述周答恩光爰感先王恭为铭曰
　　崧髙嶙峋是生哲人天上狮子出泽麒麟籛樽殷爼剿引唐臣衣冠表里文武经纶广运将新大盗斯起雁象歘惊鳬毛乱委紫盖尘黄巾多垒既斁宪章又裂文轨武肃英王提剑东方龙行云雨虎变文章孛气沃酒妖雪归汤洗涤星驰整顿天常计功彤庭图形麟阁桐桂连编芳土续索三道犀幢八朝凤幄丹劵家门锦衣城郭元帅天下国土具区六瑞琢册三品铸符尚父四履尚书万枢峻峩髙夀曦赫霸图我王奉天为时而出传宝应金继明昭日国士无双风华第一削树平戎梦天受秩功既挺世徳义动天袭封二册嗣位三年金印国宝元帅兵权忠无瑕纇孝絶雕镌未褫墨缞乃建清庙卧龙之东会稽之要岚界回廊粉明周缭广殿露开重门岳峭瑞玉礼器香檀圣容民之祀主我之神宗秉翟执籥持鼓编钟燃萧燔膟防币输宗于穆祠宫焕为阴府五齐恒馨六佾常舞肴荐房蒸歌随路鼔令子懿孙光今显古








　　浙江通志卷二百六十五
&lt;史部,地理类,都会郡县之属,浙江通志&gt;
　　钦定四库全书
　　浙江通志卷二百六十六
　　艺文【八】
　　碑
　　龙井题名　　　　　　　　　【宋】秦　观
　　元丰二年中秋后一日余自吴兴道中东还会稽龙井有辨才大师以书邀余入山比出郭日已夕航湖至普宁遇道人参寥问龙井所遣篮舆则曰以不时至去矣是夕天宇开霁林间月明可数毫髪遂弃舟从参寥策杖竝湖而行出雷度南屛濯足于惠因涧入灵石坞得支径上风篁岭憩于龙井亭酌泉据石而饮之自普宁经佛寺十五皆寂不闻人声道傍庐舍或灯火隠显草木深郁流水上激悲鸣殆非人间境行二鼓矣始至寿圣院谒辨才于潮音堂明日乃还
　　严州乌龙广济庙碑　　　　　【宋】陆　游
　　山川之祀自虞书以来见于载籍与天地宗庙竝或谓山川兴云雨泽枯槁宜在秩祀非必有神主之以予考之殆不然维岳降神生甫及申山川之神降而为人与人死而为山川之神一也岂幸而见于经则可信后世则举不可信耶栁宗元死为罗池之神其传甚怪而韩文公实之张路斯自人为龙庙于颍上其传尤怪而苏文忠公实之盖二神者所传虽不可知而水旱之祷卓乎伟哉不可冺没则二公亦不得而揜也予适蜀见李冰张恶子庙于离堆梓潼之山皆血食千载非独世未有疑者葢其灵响暴着亦有不容置疑者矣严州乌龙山广济庙之神曰五显仁安灵应昭惠王旧碑以为唐贞观中人姓邵氏所记甚详虽幽显殊隔不可尽质然神灵动人如罗池变化不测如颍上歴数百年未常少替而朝廷之所褒显吏民之所奉事亦犹一日此乌可以幸得哉至于绍兴辛未东海之师羣见巨人皆长丈余戈防麾旄出没烟云间则相告曰乌龙神兵至矣或降而遁去无敢枝梧者是又与东晋八公山及庆厯嘉岭神之事相埒然彼皆在近境而此独见于山海阻絶数千里之外岂不尤异也哉不得韩苏之文以侈大其传而邦人进士沈奂顾以属笔于某辞卑事伟有足恨者乃作迎送神诗一章使幷刻之宝庆元年十月甲子也其辞曰
　　王之生兮值唐初基龙翔于天兮英雄是资独沉草莱兮黙不见施巉然万仞兮胸中之竒使得小试兮冒白刃而搴朱旗丈夫战死兮固亦其宜死于不遭兮精神曷归王亦何怼兮人则为悲乌龙之山兮跨空巍巍筑杰屋兮奉祠酿桂兮羞芝弹箜篌兮吹参差王舍斯民兮逝何之锡以泽兮燕及惸嫠歳屡丰兮长无凶饥拥羽葢兮驾玉螭时节来享兮民之依国有征诛兮克相王师长戈大纛兮肃肃隂威平河雒兮前功弗隳隆名显爵兮永世有辞
　　洞霄宫碑　　　　　　　　　【宋】陆　游
　　造化之初昆仑旁薄一气既分天积气于上地积块于下明为日月幽为鬼神聚为山岳海渎散为万物万物之最灵为人人之最灵为圣哲为仙真而道为天地万物之宗幽明钜细之綂此伏羲黄帝老子所以握乾坤司变化也其书为易六十四卦道德五千言阴符西升度人生神之经列御寇庄周关喜之书其学者必谢去世俗练精积神栖于名山乔岳略与浮屠氏同而笃于父子之亲君臣之义与尧舜周公孔子遗书无异也临安府洞霄宫旧名天柱观在大涤洞天之下葢学黄老者之所庐其来久矣至我宋遂与嵩山崇福宫独为天下宫观之首以宠辅相大臣之去位者亦有以提举洞霄召拜左相者则其地望之重殆与昭应景灵醴泉万寿太乙神霄宝箓为比它莫敢望在真宗皇帝时始制诏改宫名赐金宝牌又赐仁和县田十有五顷奉斋醮悉除其租赋至政和间宫以厯歳久穿坏漫漶徽宗皇帝降度牒三百命两浙转运司复兴葺之歳度童子一人为道士建炎中又废于兵火髙宗皇帝中兴大业闻之当宁太息乃绍兴二十五年以皇太后之命建昊天殿钟楼经阁表以崇闳缭以修庑费出慈宁梓匠工役具于修内歩军司中使临防犒赐踵至既不以命有司而山麓之民亦晏然不知有役一旦告成金碧之丽光照林谷钟磬之作声摩云霄见者疑其天降地涌而神运鬼输也可谓盛矣及上脱屣万机顺神物表遂以乾道二年自德寿宫行幸山中驻跸累日勅大官进蔬膳御翰墨书度人经以赐自有天地卽有此山殊尤之迹未有若此者庆元六年九月葆光大师宫都监潘三华与知宫事高守中同知宫事丘居仁以告山隂陆某曰愿有纪以为无穷之传某以疾末能属稿后三年同知宫事王思明与其徒李知柔杭涛江入东继以请乃叙载其本末如此且为之铭曰
　　在宋祥符帝锡之书乃作昭应比隆羲图元丰景灵列圣攸居元祐上清以祝帝储栋宇煌煌焕于天衢徽祖神霄诞弥九区迨我高皇东巡于呉睠言天柱镇兹行都警跸来临神明翊扶乃御幄殿穆清斋居天日下照雨露普濡迨今遗民注望属车三圣嗣兴光绍圣谟千础之宫鶱腾太虚宝磬鸿钟震于江湖肆作颂诗用纪絶殊
　　施氏节行碑　　　　　　　　【宋】汪　藻
　　孺人施氏四明人故府君周公讳良史之妻故宣德郎赠少师讳弁之母今台之宁海县东四十里有岙介于数山之间清溪周其前大海环其外水石参错桑麻杂植其中多周氏居葢其故第也施氏于四明为望族孺人有容色性行其家慎择所配时府君虽不事官学而以能文称居乡慷慨有器度喜周给人颇推长老故施氏以归之周之先尝纵大舶出海上府君至府不肯离其家纳孺人之明年侍其父适日本国去二月而生少师后七年而府君哀讣至少师生府君旣不及见而孺人年二十二孀居家贫其父母欲夺而嫁之毅然守志不可回先此闾里未知读书而孺人始敎其子有怜之者则曰莫若使田富贵焉可必有诮之者则曰是见钱迟其穷可立待也孺人则自信不疑而敎之愈笃乃遣就舅家求良师友以训诲之少师少苦疮痬累年不能疗孺人亲自抚视至达旦不寐方是时家惟四壁而孺人一寡女子倚少师为命而少师又多病人莫不为孺人危之少师每学于他郡或驰赴京师行之日饭素祷于家俟其还无恙乃为肉食自学以至仕装橐悉自办不取诸隣里至鬻衣奁以资之有賔客至必亲为之执防具食无少倦故少师益得以结贤士大夫就成其业年十八荐于乡三荐登进士第先是台州举进士者旷嵗不得一人至少师而以文章取高第于是乃知孺人为善敎子也嘉祐六年少师释褐主越州会稽簿迁建之松溪婺之武义黄之黄陂三县令得以禄及其亲者十有九年孺人以元丰三年七月初五日卒于黄陂之官舍享年七十有四后十三年宣德郎卒于官诸孙始迁孺人之柩与少师葬于江宁府上元县金陵乡紫金岭政和三年冬孙炳炜援元圭霈恩叙孺人起家本末乞封于朝廷朝廷审其不诬加以今号乃降训词曰朕荷天景贶嘉与宇内共承兹休汝胚胎吉祥庆钟来裔二孙沥恳祈涣异恩朕方笃孝治以一天下锡此命书其克歆享呜呼孺人夙有淑德中外所知郁而不彰存殁为恨一旦朝廷恩逮九泉发徽音于数十载之后命下之日闻者荣之孺人性刚动有法度接宗族乡里以和孝闻饬身俭约不妄孀居五十余年未尝出闺阁而家悉自主之不以累其子使得悉志于学洎少师登第孺人年五十六矣犹敎诸孙亹亹不已而炳炜最早被诲育以故同年登第炳任左中大夫知琼州军州事炜任右中大夫知汾州军州事炤琼灿爟皆举进士炬右迪功郎池州青阳县主簿曾孙道右承议郎知化州军州事造右朝请大夫知泉州军州事苯文林郎抚州司士曹事芊右从事郎真州六合主簿萃右承直郎监杭州军资库两浙东路安抚准备差使庠右迪功郎建州松溪县尉蓁右从事郎监潭州南岳庙元孙彭右从事郎黄州军事判官彤彰之美竝右迪功郎其余举进士者又二十余人源深流逺子孙诜诜久而益盛实由孺人起艰难守节义慨然保育其孤以致今日异哉孺人生有伟节没有荣闻刋之琬琰垂之简册可以劝慈母而励节妇矣然不得鸿儒大笔表千载殊特之遇则埋光泉壤何以诏天下后世是用备述孺人显著之迹与夫宗族之景仰称道者以俟异时史氏之所采择庆元二年春三月
　　帝禹庙碑　　　　　　　　　【元】邓文原
　　至大辛亥绍兴路重修帝禹庙成江浙行中书省平章政事臣某等遣使驿闻请纪其事镵诸乐石而以命臣文原制曰可顾臣愚陋尝待罪词林今又职司儒校敢不对扬丕显式昭毖祀垂宪来今谨按史载帝卽位会诸侯江南计功而崩因葬焉其事与礼记言虞帝南巡葬苍梧者皆谓相传已久至于封泰山禅会稽则尤为后世侈功好大者之论而非圣人崇德务本意也尝以五服计其道里遐迩则会稽实在要荒之外先王省方肆觐政敎是敷非若驭八骏乐观游除道周卫而勤民于逺然帝自肇功疏凿告成锡圭躬膺厯数年逾百嵗矣犹不肯一日自暇逸以居于万民之上则夫子所谓有天下而不与者岂非万世之大训哉厥初巨浸稽天民用昏垫就任已溺懋于奋庸天启圣仁声律身度勚躬胝胈以宣地利以奠民极功施无穷考礼报本匪越人所私爰自少康之庶子无余始封而命祀葢少康距帝仅五世婴时投艰复修坠绪一成一旅祀夏配天不失旧物繄帝之德足以系属天下而庶子无余亦克胙于东土世席休光以及周之末季凡越之人羣居耕凿服习声敎遡原而上曷可食息忘也矧覩其因山之制而遗衣服藏焉厯世推崇或着祯祥神兹顾享皇元受命义周仁洽绥定幅员稽古版图贡输则在昔九州区域止及海内职方之大轶古无伦追惟有夏治格幽明山川鬼神壹是宁谧列圣继承用兹道诞降玺书凡在祀典者命有司肃修时祭栋宇倾圯官为缮完若江浙所理圣王之祀宜莫先会稽焉戊申嵗越土荐饥疾疠仍臻民多流殍臣某以季冬来领郡事慨然曰古者二千石期以共理当为民省忧吾其敢怠忽明年春白于宰臣凡荒政若干事既得请还谒祠下周视梁橑风雨欹压黻冕弗治丹雘漫漶先是宋政和间卽庙为观迩年更为寺嵗侵视防百废莫兴乃首议复庙田之私质于民者以赡众鸠工充具佣役惟时鉏荒斧坚民士竞劝砻石以楹陶甓以甃庭观严敞殿庑翼卫若帝临止川谷贲辉以帅府命给中綂楮币二百七十一定有竒是役之兴庶几乎知成民而后致力于神者矣窃惟帝之平水土也九赋旣均又曰六府三事以示天下万世治道之本独洪范九畴未尝为虞帝敷陈其説后千有余年箕子始以为武王告使箕子防难而不获信其志又无武王者兴则九畴将遂堙而无传乎自夏歴商孰传之而至箕子其事逺莫可考世知帝功与天地竝而洪范九畴鲜有能研精理奥究诸力行者使其书徒以言语传汉儒旁摭庶徴推致五行其言非不较着明甚而先王综理天人之奥亦已防矣八卦九畴道相经纬天所以畀圣王夫岂偶然哉圣上缵承大宝丕建皇极中外大臣务肩忠荩谟协赞襄葢将挈斯世而跻之三王之盛神人具孚嵗则顺成庆浃华裔惟帝降灵兹土嘉饫德馨亦永永亿万年无斁臣谨稽首再拜而为之诗诗曰
　　淛河之东有山郁苍镇于南土夷视崇冈昔帝会同圭璧斯皇翩其颷驭若帝陟方若彼桥山弓劒是藏维是横流溃溃怀襄燥川静谷成赋定疆帝躬菲恶俾民乐康铸鼎象列谨训范防功加九有道尊百王世严秩祀登荐肃将牧臣有惕顾视榛荒乃堂乃构邃宇周墙吉蠲来享云斾龙章繄帝赞育时厥雨旸物消疵疠嵗咏茨永祐皇图储庆发祥卽山勒铭德逺弥光
  </div>
  <div class="pagination">
   <a href="浙江通志_page748.html">
    上一页
   </a>
   <span>
    ...
   </span>
   <a href="浙江通志_page744.html">
    744
   </a>
   <a href="浙江通志_page745.html">
    745
   </a>
   <a href="浙江通志_page746.html">
    746
   </a>
   <a href="浙江通志_page747.html">
    747
   </a>
   <a href="浙江通志_page748.html">
    748
   </a>
   <span class="current-page">
    749
   </span>
   <a href="浙江通志_page750.html">
    750
   </a>
   <a href="浙江通志_page751.html">
    751
   </a>
   <a href="浙江通志_page752.html">
    752
   </a>
   <a href="浙江通志_page753.html">
    753
   </a>
   <a href="浙江通志_page754.html">
    754
   </a>
   <span>
    ...
   </span>
   <a href="浙江通志_page750.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
