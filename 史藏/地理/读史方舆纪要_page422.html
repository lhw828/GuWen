<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 422 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 422 页/共 479 页</h1>
    <div class="content">　　○虎山在州南，以山形蹲踞也。又有马山，在州北。马山之西曰感现山。俱高耸。又有屏山，在州西，以卓立如屏而名。○红山，在州东南。又东曰翠屏山。《志》云：州北有慕晓岭，州东北有怀峡岭，俱峻险。

　　○都泥江在州北。自南丹州流入界，又东入忻城县境。《志》云：县东有龙泉江，州西有巴罗江，俱汇于都泥江。

　　○盘利关《图经》云：在州东北。又州东有龙泉寨，州西北有思廉寨。○水龙坑，在州西南六十里。《舆程记》：水龙坑山路险仄，沿溪越岭，三日而至东兰州。

　　忻城县府南百四十里。东南至柳州府宾州百六十里，西南至那地州百里。本蛮地。唐贞观中，开置芝州，治忻城县。天宝初，曰忻城郡。乾元初，复曰芝州。宋为羁縻地。庆历三年，废芝州，以忻城县隶宜州。元属庆远路。明初，属庆远府。《土夷考》：元置八仙屯千户，授土官莫保。洪武初，罢屯官，籍屯田兵为民，莫氏遂徙居忻城界。正统以后，犭犭童屡乱，知县苏宽不事事。犭童老韦公泰等举莫保玄孙敬诚为土官，宽请于监司，奏授世袭知县。一县二令，权不相统，流官徒拥虚名印，蹴居府城。弘治中，革流官，独任土官莫氏世居其职。编户一里，秋米二百一十九石。县今省。

　　○废纡州在县西。唐所置羁縻州也，领东区等六县，隶桂州都督府。其南又有羁縻废归思州，亦唐置。宋初因之。庆历三年，以二州地并入忻城县。○废思顺州，在县东，亦唐所置羁縻州也，领罗遵等五县。宋初因之。又有废归化州，宋所置羁縻州也。庆历四年，以二州地并入柳州府马平县，后析入县境。盖县与马平接界也。

　　○叠石山县北六十里。岩石重叠，因名。又龙塘山，在县北六里。○张帽山，在县东北，山高耸，与叠石山相映带。

　　○乌泥江县西六里，即都泥江也。自那地州流入境，经县北，下流入宾州迁江县界。○龙塘江，在县北，源出龙塘山，东南流入乌泥江。《志》云：县旧设三寨巡司，旋革。

　　永顺长官司府西南六十里。本宜山县古阳、述昆等乡。弘治间，增置是司，以邓文茂等世其职，割宜山西南百二十四村畀之，秋米三百五十九石。

　　永定长官司府东南八十里。本宜山县归善、洛三等乡。弘治中，增置是司，以韦槐等世其职，割宜山东南一百八十四村畀之，秋米三百三十五石。《土夷考》：宜山南境与思恩府接界。正统六年，老人黄祖记与思恩土官崇瑛合谋割地归思恩，土人韦万秀不服，遂倡乱。成化二十二年，覃召管等复作乱。弘治间，遣官抚之，叛者愿以黄祖记所谋割地别立长官司。抚臣邓廷瓒奏，从其请，遂置二司，设正副长官各一。自是遂为羁縻之地。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百十 

卷一百十
　　◎广西五

　　◇南宁府东至浔州府贵县五百里，东南至广东钦州三百五十里，西至太平府罗阳县界三百十里，西北至思恩府二百三十里，东北至柳州府宾州二百五十七里。自府治至布政司二千二百里，至江南江宁府六千四百十里，至京师九千二百七十里。

　　古百粤地。秦属桂林郡。汉属郁林郡。后汉因之。晋大兴初，分置晋兴郡。宋、齐以后因之。隋平陈，郡废，属简州。大业初，属郁林郡。唐武德四年，置南晋州。贞观六年，改曰邕州置都督府，并督羁縻二十六州。自是皆兼督府之名。天宝末，置邕管经略使，为岭南五管之一。刘句曰上元后始置经略使，似误。《新唐书》州城内有经略军。天宝初，曰朗宁郡。乾元初，复故咸通三年，置岭南西道节度使，治此。五代时，属于南汉改岭南西道曰建武军节度。宋仍曰邕州亦曰永宁郡建武军节度。州仍置都督府，督羁縻州四十四。

　　元曰邕州路。泰定初，改曰南宁路。明初，改路为府《志》云：洪武十年改，领州三、县三，又羁縻州四。今仍曰南宁府。

　　府内抚溪峒《志》云：府境有三十六峒，错壤而居，外控蛮荒，实南服噤喉重地。唐置邕管于此，为广南唇齿之势唐咸通元年，南诏陷安南。明年，转陷邕州。四年，南诏复陷安南，遂进逼邕管。明年，围州城。盖州与安南接境。宋侬智高倡乱，邕州不守，而西路遂为鱼肉宋皇四年，侬智高陷邕州，遂陷横、贵、藤、梧、康、端、龚、浔八州，又陷昭州及宾州。荡灭之后，恒以重兵戍守。元亦置重镇于此，以镇压安南元至元十六年，邕州路兼左右两江溪洞镇抚司。元贞初，以静江都元帅府分司邕州。近代用兵田州及经略安南，皆建节于此。盖地居冲要，势所必争也。

　　宣化县附郭。汉领方县地，属郁林郡。晋置晋兴县，为晋兴郡治。宋、齐因之。隋属简州。开皇十八年，改县曰宣化，属缘州。大业初，属郁林郡。唐、宋以后，皆为州郡治。今编户四十一里。

　　○邕州城府南二里。相传唐时邕州治也。四方俱水而中高曰邕，有邕溪水经其下。咸通二年，邕州为南诏所陷，后复治此。宋皇中，平侬智高，改营今城，后屡经修筑。明嘉靖十六年，复营治之。有门五，城周六里。

　　朗宁废县在府西。唐武德五年，析宣化县置朗宁县，属南晋州，寻属邕州。宋开宝五年废。○思笼废县，在府西北。《新唐书》：乾元后，开山峒置，属邕州。又封陵废县，亦唐乾元后开山峒所置也，属邕州。开元十四年，封陵獠梁大诲等据宾、横州反，讨平之。宋开宝五年，与朗宁县俱废。

　　晋兴废县在府东北。唐武德五年，析宣化县地置，属南晋州，寻属邕州。五代末，南汉废。又横山废县，在府东，以近横山而名。唐武德五年置，属南晋州，寻属邕州。乾元后省。○如和废县，在府南。唐武德五年置，属钦州。景龙二年，改属邕州。宋景二年，废入宣化县。

　　废州府南二百八十里，东至广东钦州六百三十里。《通典》：隋大将军刘方始开此路，置镇守，寻废不通。唐贞观十二年，清平公李弘节遣钦州首领宁师京寻刘方故道，开置州，以达交趾，治临江县，兼领波零、鹄山、弘远三县。天宝初，改为临潭郡。乾元初，复曰州，以县界有水而名也。唐末废。胡氏曰：州在郁林西南、交趾东北。○废怀化州，在府西。本邕州怀化洞。宋元初，改置州，盖羁縻州也。绍兴以后废。

　　○武号山府南十里。山势雄武，拱向城郭，为邕江之砥障。一名五象山。又青秀山，在府东南十里，雄峙秀拔，障邕水之口，拱揖望仙、白塔诸山。○马退山，在府北十五里。柳宗元曰：是山卒然起于莽苍之中，驰奔云矗，亘数十百里，尾盘荒陬，首注大溪，诸山来朝，势若星拱，苍翠诡伏，绮绣错杂。盖天钟秀，于是不限于遐裔也。又北五里曰罗秀山，上有龙潭，山高峻，俯瞰北湖，亦曰罗山。又有苦竹山，在府北三十里，多产苦竹，因名。

　　横山府东八十里。山高险，横截江流，南蛮入犯，往往以山为孔道。宋置横山寨于山上，为控扼之所。又思王山，在府东北六十里。《志》云：山跨柳州府来宾县及宾州界，险峻难越。又都石山，在府东六十里，以岩石崔嵬而名。其相近者曰都茗山，产茶。○都龙山，在府西北六十里，蜿蜒起伏，势若游龙，远近诸山，皆相联带。又圣岭山，在府西三十里，峰峦秀拔，云兴雨至，居人每以为验，因名。又府西二十里有铙钹山，下有龙潭，流入大江。

　　昆仑山府东北百里。岩峻拔，高出群山，有道极险厄，古设关于此，以扼蛮洞，关上有台。宋皇四年，狄青讨侬智高，勒兵宾州，别将陈曙擅引步兵击贼，溃于昆仑关，青诛之，旋引军次昆仑关，元夜于军中会饮，引兵先度关，大败贼兵。又熙宁七年，交趾分三道入寇：一自广府，一自钦州，一自昆仑关，连陷钦、廉二州，又陷邕州。盖关为府境之冲要也。《志》云：关扼宾、邕两界，旁多岐岭与诸夷通，据关而守，则间道所当虑也。

　　望仙坡府东北一里，与罗秀山相对。昔罗秀者学仙于山上，故坡以望仙为名。狄青破侬智高，时驻师于此。坡下有白龙塘。《志》云：府南百里有回龙岩，下有龙潭。

　　○大江在府城西南，即郁江也。其上流自奉议州流入界，经归德州及隆安县南，又东流至此，有左右二江流入焉。左江源出交趾境内广源州，右江源出交趾境内峨利州，二江俱东北流，至合江镇会为一江，又东至府城西南合于郁江。唐时，广、桂、容三道共发兵三千人戍邕州左、右江，三年一代。其后，戍军废，左、右江守兵单薄。咸通二年，南诏乘虚入寇，遂陷邕州。左、右江盖南蛮入寇之道也。郁江，自州南复引而东，经永淳县南，又东入横州界。《唐志》郁江，自蛮境七源州流出，常为州民患。景云中，州司马吕仁引渠分流，以杀水势。自是无没溺之害，民皆夹水而居。盖误以左、右江为郁江上源也。又刘句曰：水，在宣化县北，本河，俗呼郁林江，即骆越水，一名温水，盖皆郁江之异名也。唐时，州城未徙，故江在城北，非误也。余见大川左江及川渎异同。

　　八尺江府东南六十里。其上流自广东钦州界流入境，北流入于郁江。《志》云：府东南六里有扈江，西北十里有星盈江，府东四十里有大冲江，合远近诸山泽水，下流皆入郁江。

　　伶俐水府东八十里。源出昆仑山，流经永淳、横州界，合于郁江。○可泸水，在府西九十里，源出思恩府境大明山，流经武缘县界，至隆安县曲流村合郁江。

　　北湖府北十里。又北五里有铜鼓陂，陂水南溢，汇而为湖，中有五花洲。又有龙溪，亦出铜鼓陂，会北湖诸水南流入郁江。《志》云：铜鼓陂，昔时潴流溉田处也。永乐二年修筑，其后崩溃。成化、嘉靖中，皆尝修筑，为民利。○邕溪，在府南十里，源出钦州界，北流经故州治南入江。唐以此名州。《郡志》云：溪源出四方岭，经府西十里南入江。似误。

　　○昆仑关在府东北昆仑山上。详见前。

　　横山寨在府东横山上。唐尝置横山县。宋置寨。皇元年，广源州蛮侬智高据安德州，沿郁江东下，攻邕州横山寨，杀守将，寻陷邕州。绍兴三年，诏市马于横山寨，置博马场，以东路经略安抚司总其事。开庆元年，蒙古兀良合台自交趾而北，破横山，进陷宾州、象州，趣静江。寨盖锁钥重地也。或作横江寨，误。

　　永平寨在府西。旧与横山寨并称要害。《志》云：永平寨去府十程，宋置，为戍守要地。○古万寨，在府西百四十里，亦宋置。《志》云：左江发源交趾界，流五百八十里至古万寨，又九十里至合江镇。是也。

　　迁隆寨府西八十里。因宋寨为名。又府西六十里有那南寨，七十里有那龙寨，百四十里有渠乐寨，皆设巡司戍守，俱洪武四年置。○金城寨，在府东九十里。本宋之金城驿。宋皇四年，广南西路将陈晓击侬智高于邕州，败于金城驿。明洪武四年，改为寨，并置巡司于此。又八尺寨，在府南六十里，有巡司，亦洪武四年置，近八尺江，因名。

　　合江镇府西五十里。左、右两江合流处也。宋皇中，狄青败侬智高于归仁铺，智高自合江口遁入大理，即此。胡氏曰：府西有左江、右江二镇。唐长庆三年，岭南奏黄峒蛮寇邕州，破左江镇，是也。或曰，左江、右江，即合江之异名耳。○归仁铺，在府东三十里。狄青讨侬智高，陈于归仁铺，贼兵大败，智高遁去，筑京观于铺侧，即此。

　　三官堡在府西那梧村。嘉靖三十年置。又大座堡，在府东北三十里，防宾州、武缘诸山寇。关山堡，在府东北八十里，防宾州渌里之寇。又渌开堡，在府西北四十里。又西有木冥村堡及渠乐堡，今名三河堡，防罗阳县白沙、那昏、长沙诸寇。○团罗堡，在府南九十里。又南二十里有那漏堡，防广东灵山、钦州之寇。

　　建武驿在府治西南。又府西五十里有凌山水驿及大滩马驿。又那龙寨旁有那龙水驿，府南五十里又有黄范水驿，府东六十里有施马驿，又东五十里有长山马驿。府当四达之道也。万历中，迁凌山驿于新宁州。

　　隆安县府西北百八十里。东至思恩府武缘县百二十里，西至万承州百四十里。本宣化县思龙乡之那久村。嘉靖七年，王守仁征田州，相度地利，奏置今县，属南宁府。十四年，筑砖城，周不及二里。编户十里。

　　○三台山县东二里隔江。俗曰岜横。顶有三峰，因改今名。旁有那觉岩，深不可测。县东南八里又有金榜山，俗曰岜雅，有岩有池，四塞如城，中多泉石，奇胜不一。○火焰山，在县东北三十里，俗曰岜桑，脉自归德州来，上有泉。六七月间，山表火焰自发，因名。《邑志》：县东三十里有岜桑山，亦高耸，上有泉池，非即火焰山也。又东十里曰逍遥山，上亦有池。又县东五十里有陇鸦山，岩石之胜，甲于一邑。

　　岜仆山县南四十里。有岩，可容数百人，旧为贼薮。设县以来，稍稍敛迹。又盖桥山，在县南二十里，中有岩穴，水积其中，架梁其上。○岜空山，在县西三十里，高出众山，山顶有岩，流泉下注大江。又多柄山，在县西南三十里，亦高秀。县西南六十里有龙山，山形屈曲，宛如游龙。

　　梅龟岭县南五十里。广三十里，树木丛蔚，鸟兽繁植，盗贼常窃据于此。又更院岭，在县东三十里平洋中，突起五峰，逆镇大江，俗谓之梅花岭。又那龙岭，在县南半里，岩嶂层叠，下有甘泉。又南里许曰马晚岭。○龙床岩，在县东南二十五里。滨江岩内，有石如床，下有龙床潭，深不可测。《志》云：县西北三十里有阳明洞滨江，王守仁征田州时过此，因名。

　　○大江在县城北。自奉议州流经县西，绕流而东南出。《郡志》云：江自田州经县界，至县东五十里，绕流九曲，其地名九曲村，又东南达于郡城。

　　可泸江县东南七十里，与武缘县接界。流入宣化县境，合大江，可通舟楫。○驮甘溪，在县东二里。又头玉溪在县北三十里，剥落溪在县东北二十里。皆出武缘县界，流入境，分引溉田，下流注于大江。又驮良溪在县西十里，驮兴溪在县南十五里，驮渌溪在县南二十里，流合驮兴溪，皆源出万承州，分灌诸村田，达于大江。

　　驮鼋溪县西北十里。发源都结州，流经县西岜空山，又东合大江。又墓乌溪，在县东南四十五里，源出思同州之明山。又桥峻溪，在县东南五十里，源出永康州。皆分灌民田，流注大江。《志》云：县西有冲柳溪，又有冲利溪，亦流注大江，有灌溉之利。

　　○驮演寨在县西。有巡司。《志》云：旧在那村，今徙于那久埠头。又那楼寨，在县南二十里，亦有巡司戍守。又梅龟堡，在县东南五十里，有戍兵以扼梅龟岭之险，隆庆四年置。○那造水驿，《志》云：旧在府西九十里，后徙于县城西北隅，嘉靖四十五年革。

　　横州府东二百十里。东至浔州府四百三十里，南至广东钦州三百五十里，北至柳州府宾州二百六十里。

　　秦桂林郡地。汉为郁林郡地。孙吴永安六年，置合浦北郡。晋太康七年，改置宁浦郡《广州记》：汉建安二十三年，吴分置宁浦郡。《晋志》亦云：宁浦郡，吴置。沈约据《太康地志》云：晋改合浦属国都尉，立郡。宋、齐因之。梁增置简阳郡。隋平陈，二郡俱废，改置简州。开皇十八年，改为缘州。大业三年，州废属郁林郡。唐武德四年，复置简州。六年，改为南简州。贞观八年，改为横州。天宝初，曰宁浦郡。乾元初，复曰横州。宋因之亦曰宁浦郡。元曰横州路，寻复为州。明洪武初，以州治宁浦县省入，改隶浔州府。十年，降为横县，隶南宁府。十四年，复为州编户十五里，领县一。今因之。

　　州屏蔽岭西，控扼交趾。宋余靖以为九洞襟带，列城唇齿。杜杞以为地势险阻，实邕、钦、廉、三郡之咽喉。说者以为粤西之要在邕州，邕州之要又在横州。州盖粤西之锁钥，不特一二郡之藩垣而已。
</div>
    <div class="pagination">
<a href="读史方舆纪要_page421.html">上一页</a><span>...</span><a href="读史方舆纪要_page417.html">417</a><a href="读史方舆纪要_page418.html">418</a><a href="读史方舆纪要_page419.html">419</a><a href="读史方舆纪要_page420.html">420</a><a href="读史方舆纪要_page421.html">421</a><span class="current-page">422</span><a href="读史方舆纪要_page423.html">423</a><a href="读史方舆纪要_page424.html">424</a><a href="读史方舆纪要_page425.html">425</a><a href="读史方舆纪要_page426.html">426</a><a href="读史方舆纪要_page427.html">427</a><span>...</span><a href="读史方舆纪要_page423.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
