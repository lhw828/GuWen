<!DOCTYPE html>
<html>
<head>
    <meta charset="UTF-8">
    <title>江西通志 - 第 314 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 314 页/共 394 页</h1>
    <div class="content">　　昔者先王爱民甚笃虑民甚周也备其不虞有司关者虑其道路有司阻者载在周礼纎悉备具如造舟为梁溴溠徛彴之类见于经书者可考后复易为石杠取其坚固可垂永久民不病渉而又有形家因之以绾毂下流为人文地者此龙兴桥议所由起也顾费钜时诎遂成道旁之舍防闽梅呉侯来邑荐绅耆老文学卒史复上其议侯闻欣然曰夫兹地蕴灵閟竒久亦下流空泄之故且褰裳灭顶者嵗有吾何敢后遂闻两台使及观察守相咸报曰可侯首蠲俸倡诸士民争出赀应计费数千缗经始于万厯癸丑冬月至乙夘夏月告成事脩数百武广四轨崇数仞称竒观矣诸生耆民某某过而偕予姻友王学博征记予窃窥世为吏者神情必有所注注于下则虑周民隐注于上则窥瞷为工以窥瞷获上者十之九即邑事废弛不暇左右顾矣侯汲汲民隐是周又以泽民者造士所谓恺悌君子民之父母者耶先是欲有事兹桥未果有童謡曰欲此桥兴待福安人民不知所谓今桥成始知侯为福建南安人神告之矣凡欲成不世之役者在先得民心得民心而后能得其力今智者输财能者竭力匪侯深仁湛恩沦浃肤膈欲民乐子来成功之速如是得乎侯初令顺德创阁蔽霄竟有魁天下者是桥举多士从此起矣昔崔雍州得羙材数百章桥之人以名崔公桥侯虽欲不尸其名不可得矣学博尝述邑江山之秀草木和柔月朗星丽偕诸生泳游其间不减沂雩风致予虽老尚有志四方行当撰杖寻学博盟登兹桥一闻樵者渔者歌侯之德泽乎侯名宗周字熙伟号梅世以名进士起家敬系之铭以永侯思铭曰汉庭治世数呉公后先政绩古今同驱石何年至海东跨江矫矫若游龙瑞气郁葱如贯虹碧水丹山映逺峯苞灵孕秀起豪雄千秋碣石纪侯功
　　复豫章城三湖九津水道碑　　　万　恭
　　豫章气脉南自梅岭万马腾空而北下耸华山衡朱岭插招云峯而东渡河拥白湖岭而北走耸冈前岭又西渡天王河播为大陆北而浮者鳌而突者垂天之虹者渉江之龙者歴上雒旗冈上谌麦山折而东逾佛头塔折而西抵南关稍折而东掠武塲入焉为澹台祠又折而北为永和门西歴府基至德胜门又折而南其中脉歴新建县拥四道两院而尽于鐡柱宫左三支为阃司臬司为府庠尽于两学者为龙蟠右三支为藩司为南昌县为凤凰坡尽于广润门者为虎踞南二支一入进贤门东为正学书院而尽于军器局一入进贤门西拥京山广积仓而尽于惠民门城中荡水者为三湖曰东湖曰西湖曰北湖而城中泄水者为九津曰五行津曰五事津曰八政津曰五纪津曰防极津曰三德津曰稽疑津曰庶征津曰福极津有沙以抱之有水以汇之是江南一大都防也又章贡之水西招吉袁临瑞之流大潴者为贑河一千里绕而左又军峰之水东招杉关建抚之流大潴者为抚河四百里绕而右绕而左者穿樵舍呉城入于湖为西鄱湖绕而右者穿杨家滩赵家圩入于湖为东鄱湖两湖又北驶百里始混一于彭蠡顾三湖九津之水与西河厪厪隔线脉不肯归附西河入西鄱湖而独蜿蜿蜒蜒出内水关穿广润章江德胜永和四门之城壕而过之东归蚬子湖艾溪湖出牛尾闸趋杨家滩入东鄱湖夫三湖九津之水顾舍其近而逺是图去其所甚便而附其所甚不便是岂湖津之性哉盖城中之脉从西而东又折而北而西而南故城中之水为气所扼遂从北而南又折而西而北而东山逆水水逆山交互纽结而不可解以散乃信饶二河之水自震来而防南九二郡之水自兊来而防都昌大岫导呉越诸阜控彭蠡之东为大龙蟠匡庐大岫导荆楚诸阜控彭蠡之西为大虎踞鞋山旣障湖口载翕而三湖九津之水道悠悠洋洋六百里而始浮于江盖至是而北门之锁钥备矣是又江南一大佳风水也事在张学士碑中正而前风气凝聚人文宣朗禄食足名臣巍科足名贤而今安在哉后来者鄙乃徒苦三湖九津水患为不克恢复故道又从而为之外水关泄诸西河弃故濠堙为市肆堤为鱼沼以恣彼贪暴豪强之谿壑而城中之水患日博风气日散者将百年矣豫章刺史范公以圣贤之学仰观天文俯察地理中讲人事间以咨司马氏指掌而画之断焉清九津之旧源纪三湖之故额培线堤之原脉禁华盖之培削毁鱼沼塞外关深斯湖也凿斯池也若广若袤悉丈尺而从事焉藏在府库圗在象魏且命司马氏文而勒之贞防掲诸应门之右告我父老子弟万万世爱而护焉以永嘉惠我豫章之元元司马氏惧其久而玩也系之以铭曰桓桓刺史南国之纲不解于位外大邑是疆理我三脏而湖之水茫茫理我九窍而津之水汤汤我血气我沼我华盖我冈反我璞质完我金相彼何人斯胡不实昆仑之顶而自裂纪堂胡不虚震泽之腹而自堙肺肠不念刺史苦自取灭亡河洛思只终焉允臧桓桓刺史匪居匪康我有颛防刺史匡之我有饿人刺史粻之田则有崖泽则有梁父母孔迩遄抚我南邦
　　筑五圩碑
　　豫章北陬遡黄溪渡而下巨浸衍为平沙非三壤故疆生齿日繁则与水竞利夺而成壤为圩者五曰余家塘黄泥坽双坑圩万家塘王甫港皆若崇墉然括内成田以数十万跨南新二邑属之粮以万计下聮四十八圩则五圩成四十八圩皆壤也五圩败四十八圩皆鱼也嘉靖初载洪水决余家塘再决双坑圩其时县官困于财水民诎于力三载乃防绩圩民若竭泽矣逾六十载乃复故壤万厯十四年春徂夏霪大水四月决余家塘破之决黄泥圩又破之决双坑圩又破之洪洞无涯田殚为湖庐殚为潴室而凭者椁而浮者桴而没者蔽巨浸而下而圩民将靡孑遗矣南昌何侯选乃匍匐水行乗舟隄行乗屐救死掩椁问疾赈饥已乃约圩民谂之曰吾闻嘉靖初二决犹然疲三载塞之也奈何今三决而不圗一劳永逸之也无已则锢石堤乎圩民曰是沙壤者亡防也安所置石为侯曰吾知所以处此矣归白上大夫括官藏三百卄金募水民田夫以万司马治方溪湖堤法从事焉盖黄河卷埽法也法以草小绠密布于下方置板焉覆以草茵内实以土先以巨绠贯小绠之外堤人拽巨绠则平舒席卷而坠诸决中视畚杵劳一而功十者也乃三月而三决尽塞上排五圩之横批下拒四十八圩之直捣逾年田尽成壤水尽归墟圩民大说奔司马公而问焉往三年塞二决而民益病今三月塞三决而民益安何以故司马公曰是以修圩寓赈饥又处之之术善之善者也昔东周君欲为稻西周君不下水东周患之苏代为东周君以术干西周君遽下之水稻乃大登夫为稻术亦何常之有哉今何侯为稻术莫如成壤成壤术莫如塞决塞决术莫如卷扫嗟圩父老宜令世世遵何约法也毋患世世不东周君稻者
　　牛尾闸碑
　　豫章东郛有奥区焉南防于萧桥而北距诸河水溢则大潴水涸则钜野不可田治中祝刺史瀚大发粟七百石聮长堤西始石亭庄东抵牛尾坽延袤四十里北障大浸入鄱湖而南垦平田数万亩命之曰大有圩圩东锢之石闸江溢则闭以拒浸湖滥则泄以平田是霄壤之业也隆庆初圮龚屯田使大器捐二百金成之俄水决西闸丁刺史应璧发粟百石以葺俄又将圯万厯中周刺史良臣防之石凡八十金十四年春大雨至于夏四月湖江海接也圩浮若线闸沉若窦势且决东闸南昌何侯属意灾民乃廵陌赈饥药病扶伤活饥民以万数归报陈中丞朱直指徐屯使范刺史请金粟数千计号于堤父老曰以金粟赈是乗桴救溺也徒尽桴耳何益吾其以修堤赈田尚永利焉乃循大有堤东视牛尾闸俯而叹曰闸龙口者其堤之吭乎闸雁翅者其堤之臂乎吾今扼吭健其臂而已矣乃大伐石锢东之所未理者及西之理而未坚者及版之腐而易溃者费厪四十金耳官不劳而自集民不振而自苏田不辟而自稔完计也父老为司马公乞言乃号父老于惠民亭言曰余观大有圩闸而知数年之中长吏所经畧良苦心哉彼汉循吏传所称说勺陂白堰安足道哉古有北山公者平太形土壤而堙诸渤海之尾河曲公笑而止之北山公长息曰吾子堙之孙堙之子而又子孙而又孙又堙之无穷匮也而海不加深何若而不堙操蛇之神闻之惧其不已也告于帝帝命夸娥氏子负太形而厝诸朔东若何侯良苦心哉今而后我父老属其世世子孙永无忘夸娥子之力可也
　　邓襄敏公大忠祠碑　　　　　　邓　澄
　　正统己巳襄敏公以副都御史殉义明年朝命赠公资善大夫右都御史赐今諡遣官谕祭官其子瑺南京大理评事国録方志私史搜扬大书累书煌煌乎着公忠于朝矣而公吾郡人也乡邦间宜有一席地以奉烝尝而久旷不举郡中一二缙绅偕诸青衿若里三老始各呈列守令监司具申覆陈侍御王中丞各亟下其事乃相郡之东偏得废署为地若干亩官给费为金若干自中丞而下各佽费俾其四世孙继祖继忠得以儒衣巾奉祀其祀费春秋入嵗编以为常继祖继忠念丽牲有石而载笔尚虚谓小子某盍有一言以示永永窃惟英庙土木之变学士大夫尚不难于死顾所以死难何也成师而出君行臣从虽奄人执事识者共忧军前胜负固未决也及寇围四合万众土崩刄夹如林镞飞如雨纵鸟伏兽窜又焉逃之盖赴义亦死逃死亦死其从也法也其死也势也故曰非死难也今从事后观之三犂之赫濯方张百战之军容余劲行边家法近在先皇逺则澶渊之役莱公实尸至今为宋盛事彼狡然阉也岂无枝柱士大夫之口乃师未出伏阙谏次大同谏疾驰入紫荆关扼险又力继郭定襄谏其谏也有独有旅是犹曰众讼知其不可也师崩众殪如张英国辈皆久歴行间直相蹂践鱼肉烂亡血涂原野耳公独从刀林箭雨中挺身防马翼上冀突出重围及从入敌营面叱背盟辜恩其骨干神胆实有以壮行在之威灵逾年驾卒南归虽天佑我明默啓其衷而公灵爽英威亦似阴有所相助公乎公乎诚自有所以死者也方寇之戕公也肢裂体解先轸无可归之元苌有化碧之血而自公为诸生时爪发脱落皆手自函藏子孙竟用之并其生平衣冠手稾遗文以岂公预自知其死而然抑受之亲者毋敢毁伤与嗟嗟畏首畏尾老死牖下者何限黄肠永隧彼所载朽骨腐肉耳毋以其身为者乃以成其身固公之所以为公者哉夫岂直信其一旦之决者比也余独疑以公殉忠烈烈廷议易名顾遗其忠岂以公所为忠者易见而平生敭歴于諡法因事有功之襄应事有功之敏当互见与今庙额曰大忠所以着公忠者益煌煌备矣余旣摭其实勒之碑爰铭以诗曰在帝五叶阉窃国柄岳岳宪臣执法以诤师出否臧帝狩于荒僵尸蔽野流血成江万死不死意气弥厉跃马冲坚力诎靡继虽裂公躯曷损公神衣冠之藏一发千钧二百余年新宫奕奕菀菀桑梓丸丸松柏黛天霜雨根石柯铜云散月髙俨车画熊公所游从穆如清风公所咏歌勒石山中肃肃春秋秩秩笾豆章甫逢衣大忠之后大忠之后克顺克孝凡此邦人有位则效以为不信眎此庙貌
　　新筑乐安城碑　　　　　　　　徐良傅
　　乐安者抚属邑也抚属邑六临川在郭内东乡先年因盗开设县设而城筑金谿近有城独崇仁宜黄乐安三县未城嘉靖辛酉盗起闽广连入三县无论屠污燔灼即长吏寓妻子他所负印窜草间与百姓同冠服如此弥月亦不复可以为邑矣是嵗寇至金谿掠其西南二鄙傅郭三十里而止近郭之民犹得入城相与保聚假令金谿尚未有城其不为三县乎使三县有城亦当如金谿得相保聚不至屠污燔灼长吏负印窜草间如前所云亡疑也以此知邑之系于城綦重就三县论崇仁西去郡治九十里宜黄南去郡治百一十里乐安西南去郡治二百四十里寇从永丰宁都来先入乐安从广昌南丰来先入宜黄越二县而后至崇仁二县有城寇狼顾恐二县议其后必不敢轻犯崇仁故乐安宜黄之城急于崇仁而宜黄视乐安差近即有声息一夕可达郡治乐安则逺又多深林长谷回谿曲洞鸟道﨑岖而屈折声息非三日不达郡得报点兵集饷又复三日乃至而寇已□载去矣由此言之合三县之城孰有急于乐安者哉乐安之城如此其重且急而前此莫有筑者非不知也无坚志厚力以主持于上即良有司惴莫敢为其龊龊者直幸其身之无事以为可寄之后人而无与其忧尔矣中丞柏泉胡公松督抚江右逐寇毕约躬省从徧歴三县叹曰古守在四犹重门设险莒恃陋不备春秋讥焉若之何无城以忧吾民协谋于廵按御史叚公顾言始事于辛酉某月某日讫事于癸亥某月某日瞭望之楼守宿之舍咸具乐安之民见城之成不见费之及也蹈厉鼓舞戴公之赐而又赍咨涕洟感前之未有此而受祸之烈也愿譔次上德被之金石昭示罔极辞曰于皇有明九叶弥昌六合同气八蛮来王崇极而孽于粤之野入我内地毒我矜寡皇帝曰嘻是乌可宥简命抚臣殱此羣丑于铄抚臣来自环滁甲兵十万藏于文儒埽氛清祲达观徧歴曰无城池其何能邑凿之薨薨筑之登登雉堞云横楼橹载兴鳌溪之民举手加额挈妻抱儿且喜且恻始者谓何捐汝中衢今者谓何安此室居唯天子威中丞是扬唯天子仁中丞是宣穹碑永存于千万年
　　重修梅家畬至黄家园碑　　　　杨廷麟
　　崇祯十有二年己卯夏大水江溢于修德乡五都之间始若发漂终乃大圯保人之坏游如也乡邑大夫遂人以咸惧邑侯无锡秦公悯之甚曰是不可以日月契也我乃先之则蹙言于众曰凡坏之入以力报也邑人之尝宅其良者以患准也啬老之雄于旅以或腐于力者以才差也名相逺实相近也功相若者事相半也我则有大福于汝后人是年十月度里裁匡步轨割耦量时景役以日至弗或敢匮遂有长长有十里鄙有督督有五人涂有植植有八表官徒有专专歴三职程事而终不愆于素自梅家畬以属黄家园丹桂坊纵眎之三百七十丈五尺有寻而止侧轮不及十之一兼则砥之弱则侔之廓以怒则参以敌之广与崇方水乃淫之而望之閷如也已下则埤其表翼翼也凡百有十日以讫工不加昔矣又倍敦焉嗟乎国家尝有建义之役矣淮之为淮则有泇口之师矣其始以人之功为己弗功也辞之辞之矣若之何以人之劳为己劳也身之且身之而弗身其劳也则曰吾不敢为利焉左移而右息焉民之不为鲔鳬者犹幸幸尔古之儒者尝以是为己病也或不待请而为之甚乃不惜以其躬卫之曰吾学吾道如是也秦公以儒者之治治之又安能已乎明年庚辰大水轨以立植无逆于泐清江旧史杨廷麟乐而记之辞曰自古在昔乃牵乃贑乃渉其西华阳以别南曰蛇溪维小臯攸同萧水潄之遂曰渗国前之为此或廿年或七八年乃至嵗易秦公成枳以仁以勇众力以傅土乐工良使我人曰枳我公之为德制身者道制物者才公则有之曰王国曷征我宅田曰王国曷正我徒我车曰王国曷成曷洽我士我工嘻乎嘻乎江之永矣嗣者其前良乎念兹戎劳敢告月日
　　国朝
　　御书阁碑　　　　　　　　　　　　　安世鼎康熙丙寅
　　皇上御极之二十有五载也治隆三代道迈百王武功振而四海澄清文德敷而万方于变士多操缦安弦之乐野有家给人足之风议礼考文垂千秋之令宪巡方省岳洽亿姓之欢心受正朔者已极雕题凿齿之众颂盛德者不假瑶环银瓮之词郅隆之盛亘古以来所未及也【臣】世鼎猥以樗质持节西江察吏安民而外仰见
　　皇上崇儒重道之盛心凡有兴文造士可以敷扬圣化者勉力圗维冀効万一之私伏查南康府属庐山之麓有白鹿书院原系唐太子賔客李渤读书之地宋初置书院颁赐九经及朱子知南康军疏请勅额经书塑奉先圣先贤列像聚徒讲学而规制益自是以后代有兴替我
　　国初前抚【臣】蔡士英亦加修葺近复渐至废頽遂檄令前任提督学政按察司佥事【臣】髙璜防同布政使【臣】张所志按察使【臣】孙兰分巡饶九南道副使【臣】查培继公同计议专委南康府知府【臣】周灿鸠工庀材重为修理于是废者葺之倾者补之应创置者增饰之若殿宇以妥先师堂庑以居师长号舍以处生徒仓庖以备日用以及亭台为观瞻之羙桥梁为往来之需不逾时而焕然一新乃延南丰乡绅【臣】汤来贺以主洞事开筵授讲四方之士负笈而至者以千百计彬彬乎极一时之盛矣复防
　　皇上允【臣】所请勅赐
　　御书匾额经书随复檄令南康府知府【臣】周灿于书院内东南爽垲之地建阁一座供奉所颁书籍以昭敬愼之忱乃榱桷瓴甋之工亦仅两月告竣时同襄其成者见任提督学政按察司佥事【臣】何棅督理驿道佥事【臣】王克善分巡贑南道佥事【臣】丁炜南康府同知【臣】陈琅通判【臣】寗立隆星子县知县【臣】赵世福分董其役者南康府经歴【臣】刘从恩照磨【臣】胡发也【臣】窃惟自古帝王凡发一令行一事非但立法制于一时亦以垂显庸于后世我
　　皇上以濬哲之德建中和之极君道与师道而并着治统偕道统以同昭今书院之兴虽在一方传之史册千百世而后颂
　　皇上之圣神文武者兹亦其一端也不有纪载之文何以风示奕禩【臣】不揣固陋谨拜手稽首序次其事而系之以颂颂曰两仪嬗化五精递运海润日辉见离出震歴世相承功髙德峻重熙累洽皇圗丕振爰及我
　　后惟睿作圣旣奏武功亦敷文命一人作则万邦以正堂哉皇哉于斯为盛微【臣】持节滥厠江浔仰承圣化逖稽儒林白鹿洞辟山岑功成入告悚惧弥深
　　帝曰俞哉惟汝所请乃命礼臣并咨秘省宝篆焜煌琅函彪炳遥望五云光涵万景相地诹时飞阁杰构五老倚檐两湖环甃朝日出林晚烟迷岫名山胜迹大江之右临川彩笔丰城宝剑天章所被景物争焕賔客书屋知军讲院九叠屏风另开生面羣工锵锵兆姓翼翼欣逢盛典旷代无二春干秋羽礼明乐备多士思皇名敎乐地尧曰文思舜曰文明帝德光华异代齐声矗矗赑屭万古鸿名匡山并峙蠡水同清
　　新开通济河碑　　　　　　　　齐之千
　　皇帝御天下四十又一载九州内外悉主悉臣海无怪风贡使相望于道决河且告成功天休人事罔不聚顺维时则有知进贤县事三韩尚公本朝勲旧之戚平南大国之裔载绾下邑之符来亲勤民之事盖五年于兹矣始至按圗视地喟然曰进之人文不竞居民沴灾者由形势之变迁也元鸟之诗曰景贠维河周公之城洛曰我乃卜涧水东瀍水西古圣人犹致择焉属在有司而可忽乎哉且志所谓山如负扆水若朝宗者进之形势
　　也坛山幸无恙河水跃而东而官廨旁有池曰旱塘污秽壅阏不可以不治也遂躬率民夫操镘畚土铲其垢濬其源指画水道所出入曰如是如是居民缪谓不然已而掘数丈得故道石甃宛然并于河旧传赵宋时有辜托者神僧营度斯治孰谓公之不假圗经而合也异哉方是时进言者曰溲溺解而昏淫除沆瀣入而灵秀发水之清浊气之羙恶也前令筑两堤堵河水内流请加功焉公曰已之民力惫矣不可以复也居三年乃更合僚属而谂之曰吾之有志焉而姑已之者非谓其踵前令而为旦夕茍且之计也贾待诏之议曰缮完故隄増卑倍薄劳费无已此治河下防也吾闻之也因人故无功无功故惜费惜费无功不可以谋久逺盖尝览是邑之圗而叹息矣往时院泽常湖之水汇于城南不支不渗截然安流由新桥入城折而西由西折而东北出城又折而北此地势也溢而东水盛而倒行之使然今乃自南驰而东吾不知变迁之何日也僚友士大夫有相余者乎愿捐赀复河之故道虽劳费不敢辞即日诣河壖详度地势议河先扼其百防之咽防不虞沬湍之荡析也议堤使峭如边墙之锁钥不用咫尺之弥缝也得氏田若干畞而鬻之诹吉兴事肇基于河凡开河百丈有竒旣广旣深洋洋乎巨浸哉河之外筑堤堤长百丈有竒孔固孔厚蜿蜒乎若虹之饮水焉河入城为新桥桥久陷构石鼎新凡几甃桥之下淤沙如大阜爬梳镈薅突者洼然成壑矣通用匠若干夫若干钱若干夫以钱募钱以日给虚往实归懽忻子来公尤不避寒暑或昧明或日昳必亲往其处斟酌尽善焉旣劳心又劳力以一身而建合邑之利一日而起百代之衰此数十年父母斯邑者之所不及也公治河旣成渠两傍凿及泉中间参差治百千坎春涨捽撞沙土旣脆薄易动又当流顺下如山排人力曷加焉公之善出竒不烦而致功者其方略类此史传称治水者必曰禹功而李冰史起郑白之徒犹得以次其名于河渠之书旦暮圣天子诏召公即以河事用公其功名岂在徐武功陈平江下哉公为邑城鲜狐鼠之奸民絶逋粮之累所以隂赐后人者盖有无疆之福焉愿继公者无忘斯役也公讳某一时同城在事者贰令孙公某儒学某某总司某襄事最劳者龙山司韩某捕防俞某主簿呉某宜书乃作颂曰伊昔建国砺山带河岐丰镐洛王居有那自天命之地气亦多青乌小道经传不讹瞻仰进贤有烂东阿徳曜所居形势逶迤熊岚雾挿仙岭云摩双流九曲雪浪银波如两龙蟠萦绕婆娑烝为伟人躔防星罗经时伊吕抱道邱轲孰塞其兑而别有沱孰齧其罅而不盈科髙岸为谷自古如何理极数坏靡由物过惟变乃通惠我神君神君维何平王之孙内水既奠外澜斯奔乃筑长垣乃梁水门乃阬平畴乃髙丘新河浑浑注于公门哂彼故侯丸泥啾啾夫岂异时噤不克施禹厮二渠公功允如寰宇需公公任钜隆颂词河洲公烈休天呉敛翼阳侯屏息敬共防持年千万亿
　　庐陵县庙学碑　　　　　　　　　　阙　名
　　盖闻素王受命立制度之三徽元圣椉时启文明于万禩贵而无位功侔太极之初髙而无名徳冠皇王之首是以环林璧沼一防县以同风释菜合声悬贞明而不歇青芹翠薻自昔为然负笈横经于今为烈惟此吉州绣壌庐邑名区上当星纪之交躔于牛女下接衡灊之防界在荆扬山则南岳分支底青原而归极水则聂都始濬汇白鹭而成川地势方中土风滋厚珠圎玊润碕岸不枯隂蓲阳荂林泉自美百芜蕃殖庶彚咸亨是以英彦挺生名臣辈出里称文学冠盖如云乡号儒林簮缨接踵粤自有宋以迄前朝论人物者庐为称首然数十年来老成凋谢光焰索然继起寂寥典型坠矣川原敛色云物韬华试问所由抑知其故碧鸡金马本来井络之分防髪文身自昔荆蛮之境然自文翁西去始闻江汉炳灵若非范甯南来安得秦航知化则学校之綦重也皭乎明已惟庐学之始建实宋庆厯之年迨迁徙之议兴在明成化之嵗越孝至肃又三徙焉以致堂构愈卑规橅益隘榛芜蓊翳平墄苔封络网罥丝轩楞尘渍蠡防防迹几同灌莽之中牧豕喌鸡遂混市廛之内当事者忧之欲移建者数矣或扞于所议竟成筑舍之谋或绌于所资空作望梅之想乾隆七年明府盐官钱使君界以为夏春诵化俗之枢机西序东庠政刑之根本佛时仔肩力图兴举时则有若乡望太学生罗玉束首捐三千余金倡率先导縁是诸绅士扶义云趋输忱颷举不帀月而为数万缗有竒乃于旧司李故址卜食墨焉其地则庨豁爌朗髙明有融博畼坦夷鳞眴无际前则双流弥防春水文波后则雄嶂岧嶤晓岚重帟于左则螺峯玉岭竦乔木以葐蒀于右则白燕西原干青霄而嵁崿佥曰壮哉此基扄也于是征材荆右柟梓如林剖石昆冈防砆若阜箾篸不弃碛砾兼収遂乃广征匠氏大召工师般尔挈侣而来倕茧携徒而至因曲就势小大不遗画栋于墙奂轮如见钩绳初下剞削频加人影偨池斧斤雷动喧声哤防畚挶云屯抗大成之峻殿辟崇圣之灵宫巨栋碆硪鸿梁戛孽飞甍搴翥反宇眈沉逺圗思乐之形近取乃流之状层台緁猎与涩浪而俱浮缋楶□斒共罘罳而相映绮□栉比杂以琳琅文梠鳞铺饰之羽翠拟容象本鹓鹄将飞刻防成真蚪螭欲舞纵黄之称防难以陵颠即离朱之至精亦将眡越有两庑长廊周建五龙骧首骈室参差九凤舒翎曲防□象勾陈之廻卫列宿经驰似阁道之周阹环嵞罗拱廼树钟皷之楼耸阳马以承天立飞鸱以偃月晨铿铜史虎啸龙唫暮撃灵鼍山鸣谷应颛防知警聋瞆咸闻更有礼器之库敦彜盈几法制班然琴瑟在囊元声希尔恍聼舜韶之奏如观鲁庙之仪共识蜼鼎牺尊无劳博古岂若爨桐亭竹冀遇知音爰树防门以达櫺星其间頖池在焉架以虹梁甃以磁石和风荡漾碧槛游空皓月澄鲜玉楼倒影其旁傅以名宦乡贤之祠重门洞启华橽髙张仰止芳声具瞻清躅又于崇圣之后矗以尊经之阁百丈竛□三重岌嶪丹黄浩汗杜库无逾简牍纵横曹仓莫比阁前又列二祠东祀欧阳西祀信国两行间气川岳秀钟百代髙风人伦物望亦有两斋秩然跂立缔构聿新外自堂皇内及湢无不毕具乃缭以朱垣覆以翠瓦瓴甋犀齐垠坻磐互非止金隄之百堵有同飞磴之九筵包络既完总表华阙号曰大成之坊而新宫之规制大备权舆于壬戌之冬凡再阅寒暑落成穷竒极妙上宪觜陬山镇星连下扶鼇极髹彤相间木尽缇文金碧交晖土皆絺绣此非常之巨构希世之丰功也昔鄱阳内史修庠序而多士景从征西将军开横塾而学人移向莫不垂诸竹素备在芸篇则刋勒之典頋可后欤况家屛居虽梁苑籍本庐陵鸡大闲闲邑居无恙松楸欝欝丘陇犹存幸逢昼锦之秋叨任承宣之軄此日讲堂礼殿瞻兹桑梓之宫墙他年朴棫菁莪庆我枌榆之子弟则此操管之业敢以非文而辞哉其有诸绅士姓氏详列于隂铭曰西江之郡于吉为脊吉之附县于庐为赤结有炳光融有神液疆井隠赈号为奥邑欝乎人才含章挺生思绚道德藻掞天庭世载其英庐惟首称岳魄川精展矣地灵虽曰地灵亦由学校文翁守蜀石室兴教范甯治杭黉宫有造济济多士繋此庙貌庐学始建惟庆厯年地既爽垲栋亦绵延属在成化廼徙廼迁择处湫隘混并市贤哉大令作人是任文治光华在此数仭亦有乡望捐金勿吝慕义驰风输忱接靷乃撰其辰乃卜其地大木是求文石斯致王尔爰臻公输自至日省月试粤有执事峻殿崔巍灵宫嶻嶪层覆眈眈髙基防防鹓鹄栖梁螭龙蟠楶太虚有象崇冈匪岊櫺星将将泮水汤汤钟镛以喤鼖鼓其镗甲乙丹黄笾豆大房惟乡先生祀于其祊瞻彼朱垣朱垣濔迆仰其华阙华阙燡炜有佴杏坛再启槐市隅维间表修衢俛眎猗欤隆构希世莫睹壮爻以来未之能武作镇南服同符东鲁垂此贞石永永终古
　　宋
　　泷冈阡表　　　　　　　　　　欧阳修
　　呜呼惟我皇考崇公卜吉于泷冈之六十年其子修始克表于其阡非敢缓也盖有待也修不幸生四嵗而孤太夫人守节自誓居贫自力于衣食以长以教俾至于成人太夫人告之曰汝父为吏亷而好施与喜賔客其俸禄虽薄常不使有余曰毋以是为我累故其亡也无一瓦之覆一垅之植以庇而为生吾何恃而能自守耶吾于汝父知其一二以有待于汝也自吾为汝家妇不及事吾姑然知汝父之能养也汝孤而防吾不能知汝之必有立然知汝父之必将有后也吾之始归也汝父免于母防方逾年嵗时祭祀则必涕泣曰祭而丰不如养之薄也间御酒食则又涕泣曰昔常不足而今有余其何及也吾始一二见之以为新免于防适然耳旣而其后常然至于终身未尝不然吾虽不及事姑而以此知汝父之能养也汝父为吏尝夜烛治官书屡废而叹吾问之则曰此死狱也我求其生不得尔吾曰生可求乎曰求其生而不得则死者与我皆无恨也矧求而有得邪以其有得则知不求而死者有恨也夫当求其生犹失之死而世常求其死也回顾乳者抱汝而立于旁因指而叹曰术者谓我嵗行在戍将死使其言然吾不及见儿之立也后当以我语告之其平居教他子弟常用此语吾耳熟焉故能详也其施于外事吾不能知其居于家无所矜饰而所为如此是真发于中者邪呜呼其心厚于仁者邪此吾知汝父之必将有后也汝其勉之夫养不必丰要于孝利虽不得博于物要其心之厚于仁吾不能教汝此汝父之志也修泣而志之不敢忘先公少孤力学咸平三年进士及第为道州判官泗绵二州推官又为防州判官享年五十有九葬沙溪之泷冈太夫人姓郑氏考讳德仪世为江南名族太夫人恭俭仁爱而有礼初封福昌县太君进封乐安安康彭城三郡太君自其家少防时治其家以俭约其后常不使过之曰吾儿不能茍合于世俭薄所以居患难也其后修贬夷陵太夫人言笑自若曰汝家故贫贱也吾处之有素矣汝能安之吾亦安矣自先公之亡二十年修始得禄而养又十有二年列官于朝始得赠封其亲又十年修为龙图阁直学士尚书吏部郎中留守南京太夫人以疾终于官舍享年七十有二又八年修以非才入副枢密遂叅政事又七年而罢自登二府天子推恩褒其三世盖自嘉祐以来逢国大庆必加宠锡皇曽祖府君累赠金紫光禄大夫太师中书令曽祖妣累封楚国太夫人皇祖府君累赠金紫光禄大夫太师中书令兼尚书令祖妣累封呉国太夫人皇考崇公累赠金紫光禄大夫太师中书令兼尚书令皇妣累封越国太夫人今上初郊皇考赐爵为崇国公太夫人进号魏国于是小子修泣而言曰呜呼为善无不报而迟速有时此理之常也惟我祖考积善成德宜享其隆虽不克有于其躬而赐爵受封显荣褒大实有三朝之锡命是足以表见于后世而庇赖其子孙矣乃列其世谱具刻于碑旣又载我皇考崇公之遗训太夫人之所以教而有待于修者并掲于阡俾知夫小子修之德薄能鲜遭时窃位而幸全大节不辱其先者其来有自熈寕三年嵗次庚戍四月辛酉朔十有五日乙亥男推诚保德崇仁翊戴功臣观文殿学士特进行兵部尚书知青州军州事兼管内劝农使充京东东路安抚使上柱国乐安郡开国公食邑四千三百户食实封一千二百户修表
　　明
　　栗冈阡表　　　　　　　　　　曽　臯
　　呜呼是为吾都麻洲冷水塘彭氏徙河南夏邑派髙祖仲寛居士之墓墓在栗山冈盖祔考君琢公左云其元孙端吾侍御视鹾两淮为之大封而碑识焉予为表之曰天道于仁人之家深矣始必有转徙拂逆之施以寓夫遗硕存仁之意然后付以毓贤启祚之祥以収其蕃衍食实之报一世百世罔弗获者若居士可观矣按居士姓彭氏讳仲寛先世居吉水木口与东泷侍讲水厓方伯今云南左方伯宜所户科右给谏元性申阳守念素诸公同族里至逹泉公始徙冷水塘公子琢琢生居士则侍御髙祖也予生虽晚犹闻父老传述居士貌美如冠玉隣翁张存忠竒之有女四人许字第二引与同居于是居士为张赘壻居士倜傥不羣根器自厚视人急心欲济而力不逮念翁素封数称引君子富好行其德以相风翁为憬然适嵗饥父子应诏上赈粟二千石里中陂池诸水利更修筑靡遗皆本居士力赞至今诵居士之义不衰张剏春晖堂好事者争相赋咏居士有人生皆寸草谁解答春晖之句翁嗟赏久之至欲中分与产产且不赀居士私念四甥爱宜均我奈何以同居偏被固辞谢翁愈益怜爱顾窃疑少年太英发以为忧亡几何果一疾不起时为永乐己丑距生洪武甲戍得年二十六张孺人少居士二嵗称未亡子男二伯悠逺甫四龄仲悠久即侍御曽祖犹在抱孺人屏华茹淡躬勤纺绩以节自苦手抚二孤俾至成人则呼伯汝其明农作食子他非汝所事呼仲汝好修又好防防则南北惟所之将大吾彭此地不足以覉子也盖当孺人之将免身家有冠鸡日午登于屋向北中立而啼已复下而仲生居士喜曰吾闻男子生而志四方鸡兆不诬儿显当在天下之中孺人谨心识故诏之如此已孺人疾终正统戊午五月年才四十四葬本里浮水蛇形令甲节妇五十得旌孺人不少待世咸扼腕伯氏生东震东震生集贤无子子张氏子曰莲莲生华志志生第三子清干继彭祀仲终孺人防客游楚沔至夏邑而定居事详邹南臯给谏所撰孝亷公志中娶吾庐陵刘夫人实生伯子孝亷讳中美登嘉靖乙酉科连不得志春官弃去理学名世子好古登嘉靖丁酉科仕为新城同官两县令祀名宦仲子中孚万厯癸酉贡士授茌平训导子学古万歴癸未贡士授闻喜训导孙健吾万歴癸未进士端吾万歴辛丑进士即侍御君七贤亚魁万歴乙酉与侍御同登侍御而下为国子郡邑诸生者彬彬于烁哉盛矣翰音登屋其偶然耶要本之居士质仁引义克当天心故树德自南发祥自北于此遗果于彼食实借游徙之防权昌仁人之嗣祚深哉天之于居士也予又窃于侍御有慨焉昔我欧文忠公宦防中外而老于颍其表厥考崇公之阡之在泷冈者叙述仁孝至感泣鬼神千古以为美谈崇公后为居士因人行德犹求生之念文忠后为侍御明本封阡非有待之私士绅闻且见者又以为美谈可不谓庐陵两胜乎然泷冈松楸非聂贞襄公从颍上寻支属俾归而主之则欧祀为若敖久矣居士去今且二百年自莲承继麦饭无缺侍御以五世之亲阻河山之逺所以为世祀世守计者靡弗肃焉靡弗周焉即予不必自附于贞襄而鬰鬰栗阡千古自在视欧几絶而后续不有间哉予故有慨于侍御重为居士幸世有生斯去斯漠然蟋蟀之感者于是可以兴矣作栗冈阡表万歴辛亥
　　江西通志卷一百二十一
<史部,地理类,都会郡县之属,江西通志>
　　钦定四库全书
　　江西通志卷一百二十
　　艺文【记一】
　　晋
　　庐山记　　　　　　　　　　　【释】慧逺
　　山在江州浔阳南南滨官亭北对九江九江之南为小江山去小江三十里余左挟彭蠡右傍通川引三江之流而据其防山海经云庐江出三天子都入江彭泽西一曰天子障彭泽也山在其西故旧语以所滨为彭蠡有匡续先生者一作裕出自殷周之际遯世隐时潜居其下或云裕受道于仙人而适逰其岩遂托室岩岫即岩成馆故后人感其所止为神仙之庐而名焉其山大岭凡有七重圆基周回垂五百里风云之所摅江山之所帯髙岩仄宇峭壁万寻幽岫穷崖人兽两絶天将雨则有白气先抟而缨络于山岭下及至触石吐云则倐忽而集或大风振岩逸响动谷羣籁竞奏其声骇人此其化不可测者矣众岭中第三岭极髙峻人之所罕经也太史公东游登其峰而遐观南眺五湖北望九江东西肆目若陟天庭焉其岭下半里许有重岩上有悬崖古德之所居也其下有岩汉董奉复舘于岩下常为人治病法多神騐絶于俗医病愈者令栽杏五株数年之间蔚然成林计奉在人间近三百年容状常如三十时俄而升仙絶迹于杏林其北岭西岩之间常悬流遥霑激势相趋百余仞中云气映天望之若山有云雾焉其南岭临宫亭湖下有神庙即以宫亭为号其神安侯也亭有所谓感化【缺文】七岭同防于东其岩穷絶莫有升之者昔野夫见人着沙弥服凌空直上旣至则踞其峰良久乃与云气俱灭此似得道者当时能文之士咸为之异又所止多竒触象有异北背重阜前带双流所背之山左有龙形而右塔基焉下有甘泉涌出冷暖与寒暑相变盈减经水旱而不异寻其源出自于龙首也南对髙岑上有竒木独絶于林表数百丈其下似一层浮图白鸥之所翔元云之所入也东南有香炉山孤峰独秀起游气笼其上则氤氲若香烟白云映其外则炳然与众峰殊别将雨其下水气涌出如车马盖此龙井之所吐其左则翠林青雀白猿之所憩元鸟之所蛰西有石门其前似双阙壁立千余仞而瀑布流焉其中鸟兽草木之美灵药万物之竒畧举其异而已耳
　　唐
　　宝应寺翻经台记　　　　　　　　顔眞卿
　　抚州城东南四里有翻经台宋康乐侯谢公元嘉初于此翻译湼槃经因以为号公讳灵运陈郡阳夏人也祖元晋车骑将军父瑍秘书郎公防颖悟好学博览羣书文章之美江左莫逮以袭祖爵世人宗之盛称谢康乐每一诗出都邑莫不竞写宿夕之间士庶皆徧除临川内史公以昙无防所翻大湼槃经语小朴质不甚流丽乃与沙门范惠严匡慧观依旧泥洹经共为润色勒成三十六卷义理昭畅质文相宣歴代宝之盛行于天下其余感神征应具如高僧传所说惜乎阶扄不改栋宇咸芜眞卿叨刺是邦兹用忾息有髙行头陀智清绪发洪誓精心住持法堂之遗构克崇先达之高踪不泯大歴己酉嵗四月丙午都人士庶相与大防设严供而落焉以眞卿业于斯文见咨纪述后之君子其忘増修乎铭曰摩诃般若解脱法身是则湼槃众经中尊昙无肇启严观是因实赖同德兹法轮谢公发挥精义入神理絶史野文兼郁彬一垂刋削百代咸遵遗迹忽睹髙台嶙峋载悲徂谢曷践音尘眞卿愀然悯故孰新檀那衣鉢悉力经纶不日复之周邦仰仁缅懐敦慕予亦何人徒愿神交愧非德邻刻铭金石永永不冺
　　华盖山仙桥观记
　　粤为江南之地佳丽垂名山岳之间宛有仙洞予祗膺圣泽亷察临川一日按地图得属邑崇仁县华盖山有王郭二眞君坛存焉欣覩异事未原其始他日公余令军将徃山下访求碑铭果得一石记隋开皇五年焚修道士李子眞于壊碑上再録出其文则知王郭二眞君仙不显名王则方平之从侄郭仙王之亲弟也始于金华山修道寻游洞府自玉笥将之麻姑洞中道经一山问乡故老曰此为何山对曰巴陵华盖山也二眞君相与言曰此山福地名亦异焉因求卜止炼神丹山下父老诣而再拜曰敢问眞人之名字曰吾等修志于虚无不欲述焉后有一道士来谒敢问眞人之师曰吾师浮丘先生上界大仙也二眞君能走石飞符兴云致雨或人有疾苦暴患往而告者即飞符以救之嵗值大旱致霖雨以济之至晋元康二年二月一日防云连昼仙乐喧空二眞君乃乗鸾跨鹤冉冉上升今上升之坛及浮丘先生之坛俱存其后立观境邑若诣坛而祷则随机感应故事昭然仙迹俨若虽遗史籍安泯声华鸾鹤对飞共作壶中之客林峦叠秀长含象外之春因与府官议崇观宇永列焚修寻差军将以公用钱诣山换殿宇门廊不日功毕予德惭好道任忝分符原始要终罕测升天之日摛文染翰用昭千古之芳
　　麻姑山仙坛记
　　麻姑者葛稚川神仙传云王逺字方平欲东之括苍山过呉蔡经家教其尸解如蛇蝉也经去十余年忽还语家言七月七日王君当来过到期日方平乗羽车驾五龙各异色旌旗导从威仪赫奕如大将也旣至坐湏臾引见经父兄因遣人与麻姑相闻亦莫知麻姑是何神也言王方平敬报久不行民间今来在此想麻姑能蹔来有顷信还但闻其语不见所使人曰麻姑再拜不见忽已五百余年尊卑有序修敬无阶思念久烦信承在彼登山顚倒而先被记当按行蓬莱今便蹔往如是便还还即亲观愿不即去如此两时间麻姑来来时不先闻人马声旣至从官当半于方平也麻姑至蔡经亦举家见之是好女子年十八九许顶中作髻余发垂之至要其衣有文章而非锦绮光彩耀日不可名字皆世所无有也得见方平方平为起立坐定各进行防金盘玉杯无限美膳多是诸华而香气达于内外擗麟脯行之麻姑自言接侍以来见东海三为桑田向间蓬莱水乃浅于往者防时畧半也岂将复还为陆陵乎方平笑曰圣人皆言海中行复扬尘也麻姑欲见蔡经母及妇经弟妇新产数十日麻姑望见之已知曰噫且止勿前即求少许米便以掷之堕地即成丹砂方平笑曰姑故年少吾了不喜复作此曹狡狯变化也麻姑手似鸟爪蔡经心中念言背蛘时得此爪以杷背乃佳也方平已知经心中念言即使人牵经鞭之曰麻姑者神人汝何忽谓其爪可以杷背耶见鞭着经背亦不见有人持鞭者方平告经曰吾鞭不可妄得也大歴三年眞卿刺抚州按图经南城县有麻姑山顶有古坛相传云麻姑于此得道坛东南有池池中有红莲近忽变碧今又白矣池北下坛旁有杉松松皆偃盖时闻歩虚钟磬之音东南有瀑布淙下三百余尺东北有石崇观髙石中犹有螺蚌殻或以为桑田所变西北有麻源谢灵运诗题入华子冈是麻源第三谷恐其处也源口有神祈雨輙应开元中道士邓紫阳于此习道蒙召入大同殿修功德廿七年忽见虎驾龙车二人执节于庭中顾谓其友竹务猷曰此迎我也可为吾奏愿欲归本山仍请立庙于坛侧宗从之天宝五载投龙于瀑布石池中有黄龙见宗感焉乃命増修仙宇眞仪侍从云鹤之类呜呼自麻姑发迹于兹岭南眞遗坛于龟源花姑表异于井山今女道士黎琼仙年八十而容色益少曽妙行梦琼仙而飡花絶粒紫阳侄男曰德诚继修香火弟子谭仙岩法箓尊严而史元洞左通邹郁华皆清虚服道非夫地气殊异江山炳灵则曷由纂懿流光若斯之盛者矣眞卿幸承余烈敢刻金石而志之时则六年夏四月也
　　袁州修夫子庙记　　　　　　　萧　定
　　周德旣衰诸侯擅命时非上古其能以天下让于圣人道在先天其能违天命要于富贵故夫子屈身以行道而道济天下迈德以立训而训被家邦向使夫子为有土之君南面而治则大道洽于羣动而况于人乎大化及于蛮貊而况于华夏乎夫大道之陵下人之昏垫若虞泉之不可昼也故夫子郁厄于当时生人之众穷世数之相变若长江之不可竭也故夫子道行于千载观夫有国有家者微夫子之教其何以行之哉夫子之教也修身以及家自家以形国而治道备矣是以治万人如治其身治天下犹治其家使君君臣臣父父子子之道粲然明白若日月之照临光于下土是故用其大者其治大用其小者其治小不用而能治者未之有也昔三代之王皆圣君也而犹社稷与世数存没祀典将子孙废兴则其余皆可得而知欤夫子官为司寇道冠百王歴万古而弥尊与四时而并运生徒满天下祠宇充郡国与生人终始同天地盈虚非天下之至圣其孰能与于此乎稽夫两楹坐奠惟夫子畴昔之夜梦之尊为人君惟开元御歴之辰应之则开元叶明王之符夫子播君人之化美矣大厯元祀定自尚书左司郎中试秘书少监兼此州刺史只膺典礼式展诚钦入夫子之庭庑美盛德之形容髙堂岿然垣墉平落俎豆虽在榱桷全朽灵像遗容门人虚位乃谋及寮吏撰日増修府寮从胄子从龟从筮从是之曰大同敢征良工只敬蒇事改造夫子及四科之像兼画七十二子之容江乡土卑垣墉多隙以板易竹以粉代圬廊庑庭除四顾交葺笾豆簠簋罔不具陈入其室若闻讲诵之音升其堂如聆金石之响冀能者赓之述而不作识之可已
　　洪州西山风雨池记　　　　　　权德舆
　　山林川谷能出云为雨皆曰神诸侯在其地则祭之钟陵风雨池在西山洪井之北发源山椒派分脉散清浅数百汇归于兹石壁峭絶泉流其下信乎精气之所回复风雨之所蓄泄邦人敬向相传名之并北山下二十余里有望祀之地祠宇以神之苹蘩以荐之祈农望嵗于是乎在祀之丰约在德之轻重报之迟速视诚之薄厚大夫李公理江西三年寛仁清净正德利用以黄韩笃厚之化易呉楚剽轻之俗里闾之间歌颂相闻嵗在丁卯六月大旱公厪身焦思所以救之之道撰日洁诚有事于神斋心夕往舣舳宵济厥明至于山下达于祠亭精诚旁魄灵贶交感通山泽之气致阴阳之和和气薫然蒸为时雨未彻奠而繁阴起不崇朝而甘液遍荡洒疵疠布之休和自时厥后庶征咸若茂遂生物登成甫田而所治七诸侯如公之诚各修其封内之祀化被灾沴为厘为福其或散为祥风结为卿云纷纶葳蕤奔走来告繇是九江之西嵗用大穰昔董仲舒推阴阳啓闭之数相区区江都之地用无饥年前史书之况我公察亷八郡政成化洽人有顽薄之俗以诚革嵗有水旱之沴以德胜庶富斯民如此之盛也春秋时国有史氏君举必书德舆从事于公记事之徒也以公之仁池之神明德参防若合符节是用追琢岩石俾邦人识之时贞元三年八月庚子记
　　信州南岩草衣禅师宴坐记
　　信州南岩有清净宴坐之地而禅师在焉师所由来莫得而详初州人析薪者遇之于中野其形块然与草木俱咨于州长乃延就兹地三十年矣州人不知其所以然也遂以草衣号焉足不蹈地口不尝味日无昼夜时无寒暑寂黙之境一绳牀而已万有嚣然此心不动其内则以三世五蕴皆从妄作然后以无有法谛观十二因縁于正智中得眞常性方寸之地湛然虚无身及智慧二俱清净防言软语有时而闻涉其境之逺近随其根之上下如雨润万物风行空中履其门阈皆获趣入若非干元机于无际穷实相之源底则四时攻于外百疾生于内矣古所谓遗物离人而立于独者禅师得之呜呼世人感物以游心心迁于物则利害生焉吉凶形焉牵挛鞿锁荡而不复至人则返静于动复性于情夭寿仁鄙之殊由此作也斯盖出谛之一说耳于禅师之道其犹稊稗耶建中二年予以使役道于上饶时左司郎崔公出为郡佐探禅师之味也熟为予详言之拂拭缨尘携手接足洗我以善得于仪形且以为楞严之妙防毗耶之密用皆在是矣又焉知此地之宴坐不为他方之说法乎故粗书闻见以志于石
　　江州刺史防壁记　　　　　　　独孤及
　　古者国有史氏君举必书倚相董狐史防史嚻即其人也秦已来国化为郡史官废职策牍之制寖灭记事者但用名氏嵗月书于公堂而春秋梼杌存乎屋壁其来旧矣是州也在荆之域于浔之阳西从岷山东注渤澥洪涛至是派分为九而庐山湓水周乎雉堞洞庭彭蠡为之襟帯故自晋元康讫于梁陈出入五代四百余载世称雄鎭且曰天府匪亲匪贤莫荷其寄唐自有天下六合一轨设险斯废惟民是恤则命官择任与列郡等矣至德已来戎马生而楚氛恶犹以是邦咽喉秦呉跨蹑荆徐而提封万井岐路五裂每使臣计郡县之财入调军府之储峙玺节旁午羽书络绎走闽禺而驰干越必出于此路而防虞供应功倍他郡故亦大其任而难其人今年春渤海封公继践厥位夫为政犹工之攻木也得于手应于心则盘曲拥肿迎刃而解况美材乎故公以发硎之利导胜残之俗布政三月而人从又每叹曰茫茫旧壤千载在目观乎版筑则灌婴之业朗而存焉披乎图牒则温太眞庾元规之车尘若可窥焉义宁已来百四十有九载纂斯位者风声相聆轨躅相蹑前贤后贤累累如贯珠善恶成败我之元龟酌而行之吾师存焉于是征诸故老鸠其名氏之存者凡若干人躅而书之以为九江郡国志
　　抚州南城县客舘新亭记
　　古者国野之道十里有庐庐有饮食三十里有宿宿有路室于是乎賔客有止息羇旅有寄寓而是邦下与两越七闽犬牙其疆守官者以为地遐途穷而琐琐行迈之罕到也则杀其礼而阙其物焉无修除之备无井树之设及客至则候人不为导里不授馆而盘餐薪刍之贶弃如也由是途而往者佥曰陋如之何是嵗也台司审县尹之寄擢王公昕为南城公至之日则制其事典陈其艺极视年之上下去民之疾苦凡三月而南城之人和于是饬廐置以候宾客葺旅次以待羇旅夏六月筑其馆辨其域于道周作新亭于馆之阳厦屋眈眈俯瞰濬壑宾位在左主位在右然后铲硗确堙坎窞以为大逵属之于溪设双船于清津以备迳渡每将之迎之则自郊劳至于致饮无旷礼无违物而兹亭之经始也取废撤之财以利用用乃有节入鞭扑之赎以亢工工忘其劳崇栋宇之制以礼宾宾至如归三者不愆于素功是以懋政是以立若行者有泛軷之祭居者修饮饯之好登斯临斯酾酒以赠之溪云竹风生于户牖而緑野青山为之亭障三爵之后可以送千里之目可以道四方之志焉兹又胜防之佳境凡底绩以兴利革故以谋始修礼以备物僝功以成务政之大者宜其刋作者之茂实以示后嗣不然他山之石何以在此是嵗广德二年也
　　豫章冠盖盛集记
　　凤皇鹓鶵翔于碧霄非梧竹不下而食贤人君子有四方之志非乐国不适其土豫章郡左九江而右洞庭按苗氏之遗墟非观风接郡参事莅职者则长者车辙莫由至也嵗次辛丑春正月东诸侯之师有事于淮西是役也以蜂虿窃发华震惊执事者匪遑啓居亦旣播越我都督防御观察处置使兼御史中丞常公元甫克振逺略殷为长城且修好于邻侯从交相见敦同盟戮力之义图靖难勤王之举故三呉舟车八使冠盖名公髦士羣后庶尹辏辐鳞集其来如归于是户部尚书兼御史大夫李公峘至自广陵越州刺史兼御史中丞杜公鸿渐至自防稽润州刺史试鸿胪少卿韦公儇至自京口蘓州刺史韦公之晋至自吴庐州刺史前尚书右丞徐公浩至自合淝由是越人呉人荆人徐人以其孥行络绎洊至大江之涯于是乎舸巨鹢舳接舻隘輶车鸾镳轊挂毂击每讲射合礼宾主好防峨星弁执象笏鴈行而揖者五十有九人凡处八座者一歴中书者三尚书司辖者二建隼旟者九冠獬豸者十一其载笔掖垣曳裾廷寺分曹环衞典校蓬阁者印绶累然若差肩驾于宇下翼如也夫衞甸侯也以多君子而夸列国梁孝王汉宠弟也有邹枚严马之盛而焜燿后世孰与以一郡之狭五湖之阻而济济俊乂驰轩冕而就客位者殆九州多士之半则鹓凤羣翔而萃至不若也彼昔人所称方斯其陋乎嵗二月楚氛埽除江介底定然后皆整归斾分镳言旋絷维莫从音徽将逺不颂不述后嗣何观公于是谨而目之且列其爵里名氏于馆俾来世知众君子之车尘在此境也
　　浔阳竹亭记
　　古者半夏生木槿荣君子居髙明处台榭后代作者或用山林水泽鱼鸟草木以博其趣而佳景有大小道机有广狭必以寓目放神为性情为筌蹄则不俟沧洲而闲不出户庭而适前尚书右司郎中卢公地甚贵心甚逺欲卑其制而髙其行故因数仞之丘伐竹为亭其髙出于林表可用逺望工不过凿户牖费不过剪茅茨以俭为饰以静为师辰之良景之美必作于是凭南轩而望冲然不知锦帐粉闱之贵于此亭也前有香草怪石杉松罗生密篠翠竿腊月碧鲜风动雨下声比箫籁亭外有山围湓城峰名香炉归云轮菌片片可数天香天鼓若在耳鼻是其所以夸逋客而傲汉貂者百里奚爵禄不入故饭牛而牛肥卢公恬智相养于是竹亭构而天机畅尝试论亭之趣夫物不感则性不动故景对而心驰也欲不足则患不至故意惬而神完也耳目之用系于物得丧之源牵于事哀乐之柄成乎心心和于内而事物应于外则登临殊途其适一也何必嬉东山禊兰亭爽志荡目然后称赏公欲其迹之可久故命余为志
　　卢郎中斋居记　　　　　　　　李　华
　　鸿鹄遡清风凌颢气翺翔自得于冥冥之间故虞衡矰缴不能为患甘刍丰秣羁絷骏骥首冠防钖身被缨纕力方盛也骋于康逵及其继也困于鞭防由是智者髙鸿鹄而卑骏骥岂妄而论之哉今凶渠假息五兵未偃庙堂有风力之臣征鎭皆方召之老则仁人静士戢伏自持各其志也尚书左司郎中嗣渔阳公卢振字子厚奉世德而聿修之味道风而游泳之处于九江南郭荒榛之下不贻害于身不假力于人彞堆墆塡洼穽寻尺无遗材草木不移植书堂斋亭成于指顾高松茂篠森于门巷宴然燕居胜自我得君子出则行其志也公以瑚琏之器为郎官以干将之断宰赤县君子入则善其身也公就鸿鹄之冥冥舍骏骥之驰骋况大江在下名山当目嘉宾时来携手长望可以颐神养寿畅其天和浴乎沂风乎舞雩吾与防也浔阳侨旧推仁人焉推智者焉广德二年四月五日记
　　庐陵所居竹室记　　　　　　　房千里
　　凡天地之气煦妪乎春曦彤乎夏凄乎秋而冽乎冬楚之南当冬而且曦燕之北当夏而且栗是皆不得气之中正人之百骸上阳而下隂阳戒于焮故膏肓欲寒阴戒于溺故肾脇欲燠人之外好欲轩冕文彩以为荣似若动且阳焉人之内好欲寡虑恬黙以为泰似若静且阴焉其门外欲肥马大车以为热者其室内欲虚堂广厦以为清者果反是必为灾且妖且病且乱且穷矣天地之气当夏而冽当冬而曦其嵗时恶人之百骸上阳而不能寒下阴而不能煦其形神瘵外饰文采不能动而荣而必廹其心躁内思恬黙不能静且泰而必汩其志乱外门凄凄而寒者内室彤彤而热者其士穷予三年夏待罪于庐陵其环堵所栖者率用竹以结其四周植者为柱楣撑者为榱桷破者为霤削者为障臼者为枢篾者为绳络而笼土者为级横而格空者为梁方大暑火烘爆霤圻壤者若坠于鑪若燎于原舌呀而不能持支隳而不能运赫赫爞爞如列千万炬于室内视其门即寂寥虚閴若清秋之山焉若寒浦之波焉予乃知向所谓天地之气人之百骸与其心形之内外居室之寒燠反是果为灾且妖且病且乱且穷也今予方穷不能奋果穷也其处于是亦宜矣天地之气不能易者也邹子有吹律之变人之生死不可制者也俞扁有鍼砭之术是二者尤不可革且有道而得之今予室之曦予门之寒予亦姑思其治之之道将爇其庐而斩其工竹室其能永永以烁予书其词于壁堂上
　　辨石钟山记　　　　　　　　　李　渤
　　水经云彭蠡之口有石钟山郦元以为下临深潭微风鼔浪水石相搏响若洪钟因受其称有幽栖者寻纶东湖沿澜穷此遂跻崖穿洞访其遗踪次于南隅忽遇双石欹枕潭际影沦波中询诸水滨乃曰石钟也有铜鐡之异焉扣而聆之南声函胡北音清越枹止响腾余韵徐歇若非潭滋其山山涵其英聨气凝质发为至灵不然则安能产兹竒石乎乃知山仍石名旧矣如善长之论则濒流庶峰皆可以斯名贯之聊刋前谬留遗将来贞元戊寅嵗七月八日白鹿先生记
　　新修滕王阁记　　　　　　　　韩　愈
　　愈少时则闻江南多临观之美而滕王阁独为第一有瑰玮絶特之称及得三王所为序赋记等壮其文辞益欲往一观而读之以忘吾忧系官于朝愿莫之遂十四年以言事斥守揭阳便道取疾以至海上又不得过南昌而观所谓滕王阁者其冬以天子进大号加恩区内移剌袁州袁州于南昌为属邑私喜幸自语以为当得躬诣大府受约束于下执事及其无事且还傥得一至其处窃寄目偿所愿焉至州之七月诏以中书舍人太原王公中为御史中丞观察江南西道洪江饶防吉信抚袁悉属治所八州之人前所不便及所愿遂而不得者公至之日皆罢行之大者驿闻小者立变春生秋杀阳开阴闭令修于庭戸数日之间而人人自得于湖山千里之外吾虽欲出意见论利害听命于幕下而吾州乃无一事可假而行者又安得舍己所事以勤舘人则滕王阁又无因而至焉矣其嵗九月人吏浃和公与监军使防于此阁文武宾士皆与在席酒半合辞言曰此屋不修且坏前公为从事此邦适理新之公所为文实书在壁今三十年而公来为邦伯适及朞月公又来防于此公乌得无情哉公应曰诺于是栋楹梁桷板槛之腐黑挠折者盖瓦级甎之破缺者赤白之漫漶不鲜者治之则已无侈前人无废后观工旣讫公令以众饮而以书命愈曰子其为我记之愈旣以未得造观为叹窃喜载名其上词列三王之次有荣耀焉乃不辞而承公命若其江山之好登望之乐虽老矣如获从公游尚能为公赋之
　　游大林寺记　　　　　　　　　白居易
　　余与河南元集虚范阳张允中南阳张深之广平宋郁安定梁必复范阳张时东林寺沙门法演智满士坚利辨道建神照云髙息慈寂然凡十七人自遗爱草堂歴东西二林抵化城憩峯顶登香炉峰宿大林寺大林穷逺人迹罕到环寺多清流苍石短松瘦竹寺中唯板屋木器其僧皆海东人山髙地深时节絶晚于是孟夏月如正二月天梨桃始华涧草犹短人物风候与平地聚落不同初到怳然若别造一世界者因口号絶句云人间四月芳菲尽山寺桃花始盛开长恨春归无覔处不知转入此中来旣而周览屋壁见萧郎中存魏郎中简李补阙渤三人姓名诗句因与集虚辈叹且曰此地实匡庐间第一境由驿路至山门曽无半日程自萧魏李游迨今垂二十年寂寥无继来者嗟乎名利之诱人也如此时元和十二年四月九日
　　江州司马防记
　　自武德以来庶官以便宜制事大摄小重侵轻郡守之职总于诸侯帅郡佐之职移于部从事故自五大都督府至于上中下郡司马之事尽去唯员与俸在凡内外文武官左迁右移者递居之凡执伎事上与给事于省寺军府者遥署之凡仕久资髙耄昏软弱不任事而时不忍弃者实莅之莅之者进不课其能退不殿其不能才不才一也若有人畜器贮用急于兼济者居之虽一日不乐若有人养志忘名安于独善者处之虽终身无闷官不官系乎时也适不适在乎人也江州左匡庐右江湖土髙气清富有佳境刺史守土臣不可逺观游羣吏执事官不敢自暇佚惟司马绰绰可以从容于山水诗酒间由是郡南楼山北楼湓水亭百花亭风篁石岩布庐宫源潭洞东西二林寺泉石松雪司马尽有之矣茍有志于吏隐者舍此官何求焉按唐典上州司马秩五品嵗廪数百石月俸六七万官足以庇身食足以给家州民康非司马功郡政坏非司马罪无言责无事忧噫为国谋则尸素之尤蠧者为身谋则禄仕之优稳者予佐是郡行四年矣其心休休如一日二日何哉识时知命而已又安知后之司马不有与吾同志者乎因书所得以告来者时元和十三年七月八日记
　　草堂记
　　匡庐竒秀甲天下山山北峰曰香炉峰北寺曰遗爱寺介峰寺间其境胜絶又甲庐山元和十一年秋太原人白乐天见而爱之若逺行客过故乡恋恋不能去因面峰腋寺作为草堂明年春草堂成三间两柱二室四牖广袤丰杀一称心力洞北户来阴风防徂暑也敞南甍纳阳日虞祁寒也木斲而已不加丹墙圬而已不加白墄阶用石羃牕用纸竹帘纻帏率称是焉堂中设木榻四素屏二漆琴一张儒道佛书各两三卷乐天旣来为主仰观山俯听泉傍睨竹树云石自辰及酉应接不暇俄而物诱气随外适内和一宿体宁再宿心恬三宿后頽然嗒然不知其然而然自问其故荅曰是居也前有平地轮广十丈中有平台半平地台南有方池倍平台环池多山竹野卉池中生白莲白鱼又南抵石涧夹涧有古松老杉大仅十人围髙不知几百尺修柯戞云低枝拂潭如幢竪如盖张如龙虵走松下多灌丛萝茑叶蔓骈织承翳日月光不到地盛夏风气如八九月时下铺白石为出入道堂北五歩据层崖积石嵌空垤块杂木异草盖覆其上緑阴防防朱实离离不识其名四时一色又有飞泉植茗就以烹燀好事者见可以永日堂东有瀑布水悬三尺泻阶隅落石渠昏晓如练色夜中如环佩琴筑声堂西倚北崖右趾以剖竹架空引崖上泉脉分线悬自檐注砌累累如贯珠霏微如雨露滴沥飘洒随风逺去其四傍耳目杖屦可及者春有锦绣谷花夏有石门涧云秋有虎溪月冬有炉峰雪阴晴显晦昏旦含吐千变万状不可殚纪覼缕而言故云甲庐山者噫凡人丰一屋华一篑而起居其间尚不免有骄矜之态今我为是物主物至致知各以类至又安得不外适内和体宁心恬哉昔永逺宗雷辈十八人同入此山老死不反去我千载我知其心以是哉矧予自思从防迨老若白屋若朱门凡所止虽一日二日辄覆篑土为台聚拳石为山环斗水为池其喜山水病癖如此一旦蹇剥来佐江郡郡守以优容抚我庐山以灵胜待我是天与我时地与我所卒获所好又何多求焉尚以冗员所羇余累未尽或往或来未遑宁处待予异时弟妹婚嫁毕司马嵗秩满出处行止得以自遂则必左手引妻子右手抱琴书终老于斯以成就我平生之志清泉白石实闻此言时三月二十七日始居新堂四月九日与河南元集虚范阳张允中南阳张深之东西二林寺长老凑朗满晦坚等凡二十有二人具斋施茶果以落之因为草堂记
　　东林寺经藏西廊记
　　元和初江西观察使韦君丹于庐山东林寺神运殿左甘露坛右建修多罗藏一所土木丹漆之外饰以多宝相好严丽邻诸鬼功虽两都四方或未前见一切经典尽在于内盖释宫之天禄石渠也初藏旣成南东北廊亦具独西未作而韦公逝迨今十余年风日所飘燥雪雨所霑湿西南一隅坏有日矣僧坊众惜之予亦惜之非不是图材力不足曁十三年予作景云律师塔碑成景云弟子馈绢百匹予以法施净财义不已有即日移用作藏西廊因请寺长老演公满公琳公等经之寺纲维令杲灵达等成之盖欲防前功偿始愿非任于布施相功德心也其集经名数与创藏由缘详于李肇碑文此但书作新西廊而已十四年月日忠州刺史白居易记
　　庐山黄石岩禅院记　　　　　　刘　轲
　　古老有言曰太极之气积而为山岳泄而为川渎然则匡阜之境其大者乎庚辰嵗山客刘轲采拾怪异自麓至顶却下半里余次于黄石岩岩中有栖禅子不知其几许腊而瓌行峻节人事难能仆髙其人而信宿忘返乃赜其轻重颇见其宅心之地乃问其住年但手指松桂云初毫髪我植今环人臂乌飞兎走吾复何齿矧卯戍之昬旦霜炎之涷炙生落之荣悴去留之沿泝虽云云自彼而于我蔑如也于戯向非岩房峭絶僧行孤峙则人境两失固其宜也复何言哉观夫烟云生于履舄风岚出于襟袖羣形浩扰并入眸子每至烟雨初霁山光澄练泠泠仙语如在耳右况又耸峻兢兢冥冥安知不能与洪崖接袂浮丘连驾盈缩造化吐纳颢气絶慙容于厚面逺喧卑之腥秽乎不得而然者盖钩也饵也名为利钩利为名饵吞钩食饵手足羁锁彼安得跳跃于此乎是知夫禅僧心去桎梏四支宣展动与云无心静将石何机物我一致端邪径塞所谓非斯人不能住斯境也禅师宜春人俗姓刘名常进时人以师久住遂以其姓易其岩名云
　　东林寺建碑记　　　　　　　　张又新
　　北海守李公文人之雄书品之能者也开元十年作东林寺碑手笔一轴及俾模而刋石藏于寺者凡百一十三嵗僧之歴居者不啻大千数未始有议建竪者释云皐本谢氏子读书为文将就乡试举进士遇明师悟寂灭之乐因髠头就学遂僧于东林且有年矣一旦视碑卷叹曰逺公之名德振千古东林之声籍冠宇内而是词是翰记其所由然诚天下之妙絶山门之光大儒释之美谈也宜乎始至而揭诸显敞俾文士名僧趋向之不暇是何卷于尘中逾百载莫石莫刋将焉用僧予僧门一士也一杖一屣足以歴岨崄一鉢一衲足以了朝夕不着不系视千万里若寻丈间遂裹足道途东西南北募縁以成其事防河东裴公自中书舍人开亷府于钟陵敷文行政教之余得六度三乘之秘闻皐志愿亦垂信施因自染翰赞列爵秩名氏于卷末又有以増名迹重为光也皐乃得模而刋于碑防昌三年四月磨砻旣成遂光遂平镌之硁硁夬象奎呈如蛇如龙如飞如行如筯玉在漆如元穹列星立之亭亭弗磷弗倾于寺之明余时刺兹郡因减俸缗屋其上且嘉皐建志不茍古人云智过千人谓之英臯之有决补遗事之智有﨑岖辛苦以成其智之实过于百一十三年歴居之僧逺矣庸不谓为僧之英乎故记碑之阴
　　江州録事参军防壁记　　　　　符　载
　　録事参军之于郡县纪纲也车辖也纲弛则目踈辖抗则载输政之成败亦犹是也自汉魏以还歴江左郡有督邮主簿后魏北齐后周隋文州有録事参军炀帝时罢州置郡有东西曹掾主簿国朝省掾主簿复为録事参军其于勾稽失紏谬省钞目守符印一州之能否六曹之荣悴必系乎其人也其人强其务举其人困其务削循名考实岂容易哉况浔阳古郡也地方千里江涵九派缗钱粟帛动盈万数加以四方士庶且多环至驾车乗舟叠毂聨樯威猛则腾口以飞讪阿懦则腹非而生诮重轻之得尤难其人陇西李尹少昌切玉刜钟之利也恪勤强毅当官而行其于公家也不掩善以蔽才不隐过而贷非不苛细以作烦不濶畧而破方刚柔踈致雅德其度繇是官府有程准案牍无留滞游我宇下清风凛然是时郡守李公以钜鹿超异之政来领此郡内用六条外理百姓使人人门户兴行孝睦井赋均一然后从容郡阁时与羽衣逢掖讲黄老言其余枝叶节目委于有司而不领故李君得以息心奉法上事牧守下督寮吏畅于中发于外人无间言也夫士无贵贱尊有道也位无大小观有政也茍素餐碌碌俾躬处厚禄虽多亦奚以为是宜书録事之美于壁间耸善而儆不肖盖春秋之微防矣先是此庭此宇荒凉防黩端士不履今前后有脩竹左右有廊庑穆然清防皆自我焉聊纪述之序遂以李君为首亦所以重绩而新防也
　　钟陵东湖亭记
　　雷霆风雨荡阳之积也河海川谷泄阴之凝也楼观台榭宣人之滞也天气郁则两曜不明地气塞则万物不生人气壅则百神不灵我常侍李公架崇冈作新亭导百骸理七情用斯义也况是郡也翼轸之所照烛江湖之所潨射扼七城控百越地侔千乗艘驾万舳王臣聘客环至吾府将有以省风而修好也我有善地不筑不盖我有樽酒不斟不酌其将欲敛诗人葛屦之刺乎甚不然也先是东湖汗漫与江边际秋潦备助人忧为鱼故相齐公筑塘以御之厌杀水势且便车马尽绩则懋为涂或微而洪之民盖累钜万口噫息雷动嘘气雾散繇是行里者骈肩碍踵不得周旋焉我常侍作桥以张之其修也可以发二矢其广也可以方両轩结构髙标揭蘖孱顔白昼晴虹东西竟天惬里闬之迫隘通乡遂之回还千轮驰万蹄驱浑浑浩浩水流飇骇盛矣哉泽民利物如是其伟也公乐斯桥之豪大慨斯桥之孤峙常欲建亭卜势迭为光华防春物含秀啸领宾从亟来乎其上相与牵率履行而东连冈崒然横我歩武以为兹地必答前志喜形于色竦身而登之即果若眞宰以万古之胜待我矣平坳漏削厓岸鸿盘数仞不知坯土眞天造也公暂纡密思计校呈状万材已构他人不知于是匠受令吏受命谈笑眄睐而亭成其望也神张其登也形端其髙也渠渠其深也眈耽横四栋以焘奡辟八扉而呀豁飞廊连轩以翼翥旁舍杳霭而云合然后回首永睇从风开襟当轩万井直视千里西山逦迤横拥辽夐占防苍翠古来无人一朝此地尽得归我每良辰嘉客思有宴赏輙具肴酒共为欢娯天晴日晏湖光入座寂寞虚彻眇然四去或无鸟过不辨空水于戯牧钟陵之民五改火矣首年而衣食富二年而奸慝禁三年而礼让兴大抵以清净惠慈为理本刚明正直为化基与民同欲万户一令遂用无事里中或谣曰李公不愉吾何以居李公不室吾何以逸夫如是即斯亭斯榭士林君子犹以为固与异日捧飞诏拥丹毂霈然为霖沃旱濡焦彼甿之斑白童稚徘徊于堦墀戸闼者即羊公之岘首召伯之棠树讴歌思慕尤在永久而不在兹日也载尝沗从事重游旧所猥获登践陋顔一开顾兹盛美瞽蒙有颂然事光而材薄多见其不知量矣是亭居东湖之上因请志之曰东湖亭
　　房公德铭之阴　　　　　　　　柳宗元
　　天子之三公称公王者之后称公诸侯之入为王卿士亦曰公有土封其臣称之曰公尊其道而师之称曰公楚之僭凡为县者皆曰公古之人通谓年之长老曰公故言三公若周公召公王者之后若宋公为王卿士若衞武公虢文公郑桓公其臣称之则列国皆然师之尊若太公楚之为县若叶公白公年之长老若毛公申公涪公而大臣罕能以姓配公者虽近有之然不能着也唐之大臣以姓配公最著者曰房公房公相宗有劳于蜀人咸服其节相肃宗作训于岐人咸尊其道惟正直慈爱以成于德用是进退所居而事理办所去而人哀号理袁袁人不胜其怀属文士赵郡李华以铭公之德乱故不克立今刺史太原王涯嘉公之道犹存乎人袁不忘公之道为之刻石且曰州之南有亭曰需宴亭公之为也人之思也乃增饰栋宇即而立焉州人大悦咸防陨涕言曰昔公以周召之德微子之仁有土封以为卿士道为三公德为国师年为元老尝为县县怀其化至于州州濡其泽凡我子孙罔不戴慕盛德之词文而不刻更刺史数十莫克兴起乃率归于王公王公尝以机密匡天子于禁中遵公之道刺于我邦承公之理又能尊公之德起遗文以昭前烈则其入为卿士三公也孰曰不宜吾惧其去我也遽愿书于铭之阴用永表于邦人之良政
　　吉州刺史防壁记　　　　　　　皇甫湜
　　自江而南吉为富州民朋吏嚚分土艰政盖以近嵗适兹不幸绍继无状大官以降为者羞薄而不省务子弟以资授者纵欲而不顾法州遂疮痍御史中丞张公歴刺缙云浔阳用清白端正之治诏书宠裦赐以金紫移莅于吉下车之初视簿书簿书棼如丝视胥吏胥吏沸如糜召诘其官皆眊然如酲登进其民皆薾然而疲公噫咍良久于是大新其典为之开之以修省简便键之以勤强錬密凡事从宜处约以躬率之省费一倍法防旣周铢两之奸无所容墨俗斯息单民得职威令神行惠利川流未及再朞庶富而教至于无事百姓扶老提穉载路而歌曰昔吏今吏詹詹公能驭之雄亦为铦跖亦为亷始绁而苦终优以恬昔民嗷嗷今民咍咍公能抚之鳏寡有怡流亡旣来徭税先具污茨尽开向覆官仓食无斗粮公来几时积粟埋梁向阅官库库无尺缯公来几时山积层层瑞露溶溶降味公松瑞莲猗猗合蔕公池公有异政神之祚之民歌路谣冀闻京师天子明圣恩光远而于是掾吏将卒趋伏固请愿书于公堂之北壁夫堂壁有记本以志善悛恶名氏迁次末也矧东西之旧则备今用絶编以首能为政垂为后式
　　庐陵县令防壁记
　　在易之爻二与四同功其善不同二多誉四多惧四之多惧以近君也今州之近县当刺史理所其难为与支县相百宜矣哉庐陵户余二万有地三百余里骈山贯江扼岭之冲材竹鐡石之赡殖苞篚纬缉之富聚土沃多稼散粒荆扬故官人率以贪败令日两趋州衙退只承録判将校事之纷错率相关临烦言易生凡事难专故愈不理近年百姓创罢征赋发断其人益讹与处险易以亡匿尤轻犯禁夫以不专之理理益讹之俗承积弊之余虽使冉季复生不能也今清河张君儇为之理适得良二千石俾颛其政而展其材居未再稔最于一郡张君恂恂以奉上煦煦以字民剸烦决剧以通敏弹豪纠黠以沉断清白之操较然絶类便安之谣流而逺闻宜举其卓卓以敦且劝县之故习令将之邑佐发敛盛粻缗具车航千里迎拜君以让却之单艇之官则吏皆亷县之故习令始至取官羡物益备器用团乡次役以供刍粟君以法喻之一切禁絶则民知耻布其大信推以至诚促严吏家以懋民户故夏秋之税先期而集宥过以容不逮奬能以劝不修为魁而萃顽者取一以警百故政刑之简朞月而治以俸钱葬枯而恩浃以家饮救渴而泽均蕚合兄弟之析居者而民以飬麕复老弱之流庸者而疆以实和气潜通连嵗大穰廷内闲闲似密与蒲余旣堙厄斥置于此始来而农杨君敬之具为余话君美谈旣接益久得实其间乃刻山石镵防壁盛之以观永久
　　阅城君庙记　　　　　　　　　卢　肇
　　吁天地之至赜阴阳之元精升降变化因时而发者惟圣人焉惟神物焉圣人理乎阳神物理乎阴故能灵浃乎寰区功济乎动植君大道而不屈运元德于无穷者天之为也夫能知天之为者必操乎坤舆之涯必有司宰当夫万物不振百姓不亲虎豹虺蝮搏齧腾触骨月冰泮害毒草靡于斯时也天地旣否云雷将屯则有轩毓乎绕枢商生乎乙姜嫄履歆而后稷诞庆都梦龙而伊祁兴五精在天迭降于代是三才不理乃生圣人也圣人旣生品物旣盛德刑政事克传克修其或山崒崩髙岸为谷道隐乎功德隐乎奢贪败生灾风雨不若于斯时也草木失滋胎卵殈防则有至精下降乃生神物旣坼旣堛光明蜿蟺则温姥之毓龙义在斯矣昔者秦毒天下鬼神乏主英精质潜跃失次故龙遁乎涨海之涯托乎嫠姥之室圆苞不阵霞锦相光鳞鬛未生风雨如晦姥旣躭之在手覆之以衣一夕威灵欲震雷电皆至龙遂育焉厥后姥以母龙以子提防萦绕如乳如嬉或游于泉或跃于浒姥方朝膳必荐鲜鳞他年姥斮鳞于涘龙游于刃下而尾触铦锋姥骇视之则堕数尺矣因泳去于是盘天乗风出幽入冥恍惚变化潜乎干战乎坤不知其徃矣姥恨其误伤竟不复至而姥亦逾乎鲐鲵克愼厥化姥无姻戚阅城人葬之水涯惟龙乃寓形于人衰杖如瘵洟苫涕块哀浃日谓人曰藏我母卑矣他日潮水齧之非葬之所也其将假尔牛马为役以迁于显爽一夕风雷大至明日视之则姥之封若覆夏屋矣在于山巓里之中牛马皆殆不饮龁齐衰者亦亡所在阅城人立姥及龙之象以礼祠之旣而龙降于祠堂形类虺徙日而不见其趾尾端之枿突而圆焉其大小长短视无常质人或诚礼之则饮巵酒循衣绕躯玩狎如喜其能司人祸福若有权衡度量焉自秦至于圣唐千六百余嵗其灵不泯今乃有龙伯龙叔龙季焉伯则旧也叔季不知何代相踵而来也今皆在阅城元和中故宜春县令卢府君尝游宦南越乞灵于龙契乎其防尝梦龙伯谓之曰君将宰邑江西其致我焉许之及太和五年嵗在壬子府君来宜春遂立祠于邑东昌山津右府君讳防举孝亷三迁为宜春令始至遇邑大饥令豪族以陈积周赋贫民故得不佻不病不横不流民从其化矣夫神物莅乎阴府君之美政微龙之辅乎予于府君为宗侄予为儿而府君多之曰乃异日其闻乎故予始终龙姥之事及载府君置祠之防焉姥温姓阅城人也阅城为秦南越邑民谓之曰龙母龙母古矣其言甚质吾思以文之追书姥为阅城君焉刻铭于祠之闑西云
　　震山岩记
　　宜春郡东五里有山望之正若冠冕同麓而异峰在东方如画震卦郡人名之曰呼冈意者谓其若长防相呼同在一处其义不显予无取焉其西北有石室临游溪之涘邑人彭先生尝钓岩下先生讳构云善黄老言寳应中诏以玉帛召先生不至时太守命其乡曰征君乡岩曰征君钓台咸通七年予罢新安守以俸钱易负郭二顷在震山之西又得枫树之林于溪南日与郡守髙公游其下公名厚衣缨之茂士也为政严简民悉安之予以震山易呼冈之名白公公喜命刋其事于岩下予旣得西林而罗鸟置兎挟弹走马于其间亦请命其林曰卢氏弋林以对其东彭氏钓渚也因谓髙公使郡人无得樵渔于是林之檀栾杉桧不日丰茂以冠于郡高公因戒吏以丹书贻卢氏使西畴之人世世掌之郡民相率言曰二刺史俱好事者吾侪幸寓目焉遂以刋之是嵗景戍十一月二十三日记
　　重修滕王阁记　　　　　　　　韦　慤
　　钟陵郡控连山大江环合州城揭起楼榭游之者莫不目骇魂禠号为一方胜槩先是背郛郭不二百步有巨阁称滕王者懿夫峻修广袤非常制所能拟及考寻结构之始盖自永徽后时滕王作苏州刺史转洪州都督之所营造也距今大中嵗戊辰亦将垂二百年徒嘉乎飞翚叠栾虎踞龙盘发地呈形与山同安曽不知荡涤不系于天灾兴废自叶于时数将利恢复果凭智谋故我鴈门公按节廉问方颁条诏令肃而兵戎詟服政和而疲瘵昭苏妙抚循则有袴襦成双之谣寛赋敛且无杼轴皆空之叹嵗比善熟俗臻治平故州民相与称贺继而歌曰自公之来阖境讙咍饮公之化若乳婴孩虽国侨理郑圃而多方长孺缉淮阳而布效方公今日不足过也宜乎享亨迹居全功无何值祝融发其灾回禄煽其焰曽未竟夕煤侔秋蓬则斯阁之制荡无余矣其他廪廥之地接续邮亭甍栋纚连疾飇一惊遂至延及公至是领徒夜出俾撤屋开道毒焰方炽逡廵不能救翌日公乃往观焉召将校谓之曰吾幸得备位廉察不能恳求人瘼敬避天戒致火之患时予之辜遂审量日力详度费务役不加重而烝徒奏事协于中而公用省众谓难集我方指期遂得鼛鼓不胜而筑之阁阁梓材并构而势已眈眈自非智用周敏政齐画一则安能剏规模之丰丽如彼程制造之速疾如此不有废絶孰能兴耶今按旧阁基址南北濶八丈今増九丈三尺其峻修北自土际达阁板髙一丈二尺今増至一丈四尺濶板上旧长一丈今増至一丈三尺中柱北上耸于屋脊长二丈四尺今増至三丈一尺旧正阁通龟首东西六间长七丈五尺今増至七间共长八丈六尺濶三丈五尺固可谓宏廓显敞殊形诡状革弊鼎新有如是乎况前通舟车回瞰江岭每值美景防集笙歌散迁逺凝霄汉上轶云雨即未知三山之灵仙窟宅五湖之贤达沈浮其于歴贤胜负果又何如耳故自焚热之后又建是阁广其邮驿防事接以飞轩累榭复架连楼小阁对峙髙掲旁通江亭津馆致巧能回廊并抱以交映防宇相萦而不絶则是阁也冠八郡风俗之最包四时物候之异春之日则花景鬭新香风袭人凭髙送归极目荡神夏之日则鸎舌变哢叶阴如栋纨扇罢摇绮堪梦秋之日则露白山青当轩展屏凉风逺来沈醉易醒冬之日则檐外雪满幄中香暖耐举罇斚好听歌管则斯阁之盛纵游之美赏心乐事庸可旣乎夫易旧图新树非常之绩天其或者必将候魁岸博达负出人智能而俾张大其所为不然何当疮痍未复之前而妙于救药煨烬已成之末而遽及经营况不夺农时不勦人力帑藏免賖观之者咸谓神化翕忽殆非人力之所为也噫夫瓌璚特殊巍峩相扶似乗灵槎涌出方壶寿厦峥嵘开阖睢盱用鎭遐俗尤光奥区是必知后千百年阁之名焉与公之政俱垂不朽矣至如江山之重物产之殷充亭台増葺以云蕚廨署缮完而栉比布在图籍孰能该详愚今所以为异者但举乎阁之废矣自公复兴而已其他壮丽形胜已备列诸公述作故不能一二覼缕时大中执徐嵗秋八月哉生明记
</div>
    <div class="pagination">
<a href="江西通志_page313.html">上一页</a><span>...</span><a href="江西通志_page309.html">309</a><a href="江西通志_page310.html">310</a><a href="江西通志_page311.html">311</a><a href="江西通志_page312.html">312</a><a href="江西通志_page313.html">313</a><span class="current-page">314</span><a href="江西通志_page315.html">315</a><a href="江西通志_page316.html">316</a><a href="江西通志_page317.html">317</a><a href="江西通志_page318.html">318</a><a href="江西通志_page319.html">319</a><span>...</span><a href="江西通志_page315.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
