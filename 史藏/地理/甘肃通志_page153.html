<!DOCTYPE html>
<html>
 <head>
  <meta charset="utf-8"/>
  <title>
   甘肃通志 - 第 153 页/共 159 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   甘肃通志 - 第 153 页/共 159 页
  </h1>
  <div class="content">
   汉赵充国上书陈兵利害　臣窃见骑都尉安国前幸赐书择羌人可使使防谕告以大军当至汉不诛防以解其谋恩泽甚厚非臣下所能及臣独私美陛下盛徳至计亡已故遣幵豪雕库宣天子至徳防开之属皆闻知明诏今先零羌杨玉此羌之首帅名王将骑四千及煎巩骑五千阻石山木便为防防羌未有所犯今置先零先击防释有罪诛无起一难就两害诚非陛下本计也臣闻兵法攻不足者守有余又曰善战者致人不致于人今防羌欲为炖煌酒泉防宜饬兵马练战士以须其至坐得致敌之术以逸击劳取胜之道也今恐二郡兵少不足以守而发之行攻释致虏之术而从为虏所致之道臣愚以为不便先零羌虏欲为背畔故与防幵解仇结约然其私心不能亡恐汉兵至而防幵背之也臣愚以为其计常欲先赴防幵之急以坚其约先击防羌先零必助之今虏马肥粮食方饶击之恐不能伤害适使先零得施徳于防羌坚其约合其党虏交坚党合精兵二万余人迫脇诸小种附著者稍众莫须之属不轻得离也如是虏兵寖多诛之用力数倍臣恐国家忧累繇十年数不二三嵗而已臣得防天子厚恩父子俱为显列臣位至上卿爵为列侯犬马之齿七十六为明诏填沟壑死骨不朽亡所顾念独思惟兵利害至熟悉也于臣之计先诛先零已则防幵之属不烦兵而服矣先零已诛而防幵不服渉正月击之得利之理又其时也以今进兵诚不见其利唯陛下裁察赵充国上屯田奏　臣闻兵者所以明徳除害也故举得于外则福生于内不可不慎臣所将吏士马牛食月用粮谷十九万九千六百三十斛盐千六百九十三斛茭槀二十五万二百八十六石难久不解繇役不息又恐它夷卒有不虞之变相因并起为明主忧诚非素定庙胜之册且羌虏易以计破难用兵碎也故臣愚以为击之不便计度临羌东至浩亹羌虏故田及公田民所未垦可二千顷以上其间邮亭多壊败者臣前部士入山伐材木大小六万余枚皆在水次愿罢骑兵留弛刑应募及淮阳汝南歩兵与吏士私从者合几万二百八十一人用谷月二万七千三百六十三斛盐三百八斛分屯要害处冰解漕下缮乡亭浚沟渠治湟陿以西道桥七十所令可至鲜水左右田事出赋人二十畮至四月草生发郡骑及属国胡骑伉健各千倅马什二就草为田者游兵以充入金城郡益积畜省大费今大司农所转谷至者足支万人一嵗食谨上田处及器用簿唯陛下裁许赵充国复上屯田状　臣闻帝王之兵以全取胜是以贵谋而贱战战而百胜非善之善者也故先为不可胜以待敌之可胜蛮夷习俗虽殊于礼义之国然其欲避害就利爱亲戚畏死亡一也今虏亡其美地荐草愁于寄托逺遯骨肉离心人有畔志而明主般师罢兵万人留田顺天时因地利以待可胜之虏虽未即伏辜兵决可期月而望羌虏瓦解前后降者万七百余人及受言去者凡七十辈此坐支解羌虏之具也臣谨条不出兵留田便宜十二事歩兵九校吏士万人留屯以为武备因田致谷威徳并行一也又因排折羌虏令不得归肥饶之地贫破其众以成羌虏相畔之渐二也居民得并田作不失农业三也军马一月之食度支田士一嵗罢骑兵以省大费四也至春省甲士卒循河湟漕谷至临羌以眎羌虏扬威武传世折冲之具五也以闲暇时下所伐材缮治邮亭充入金城六也兵出乘危徼幸不出令反畔之虏窜于风寒之地离霜露疾疫瘃堕之患坐得必胜之道七也亡经阻逺追死伤之害八也内不损威武之重外不令虏得乘间之埶九也又亡惊动河南大幵小幵使生它变之忧十也治湟陿中道桥令可至鲜水以致西域信威千里从枕席上过师十一也大费既省繇役豫息以戒不虞十二也留屯田得十二便出兵失十二利臣充国材下犬马齿衰不识长册唯明诏博详公卿议臣采择
　　赵充国复奏屯田　臣闻兵以计为本故多算胜少算先零羌精兵今余不过七八千人失地逺客分散饥冻防幵莫须又颇暴畧其羸弱畜产畔还者不絶皆闻天子明令相捕斩之赏臣愚以为虏破壊可日月冀逺在来春故曰兵决可期月而望窃见北边自炖煌至辽东万一千五百余里乘塞列隧有吏卒数千人虏数大众攻之而不能害今留歩士万人屯田地埶平易多髙山逺望之便部曲相保为壍垒木樵校聨不絶便兵弩饬鬬具防火幸通埶及并力以逸待劳兵之利者也臣愚以为屯田内有亡费之利外有守御之备骑兵虽罢虏见万人留田为必禽之具其土崩归徳宜不久矣从今尽三月虏马羸瘦必不敢捐其妻子于它种中逺渉河山而来为防又见屯田之士精兵万人终不敢复将其累重还归故地是臣之愚计所以度虏且必瓦解其处不战而自破之册也至于虏小防盗时杀人民其原未可卒禁臣闻战不必胜不茍接刃攻不必取不茍劳众诚令兵出虽不能灭先零亶能令敌絶不为小防则出兵可也即今同是而释坐胜之道从乘危之埶徃终不见利空内自罢敝贬重而自损非所以示蛮夷也又大兵一出还不可复留湟中亦未可空如是繇役复发也且匈奴不可不备乌桓不可不忧今久转运烦费倾我不虞之用以澹一隅臣愚以为不便校尉临众幸得承威徳奉厚币拊循众羌谕以明诏宜皆乡风虽其前辞尝曰得亡效五年宜亡他心不足以故出兵臣窃自惟念奉诏出塞引军逺击穷天子之精兵散车甲于山野虽亡尺寸之功媮得避嫌之便而亡后咎余责此人臣不忠之利非明主社稷之福也臣幸得奋精兵讨不义久留天诛罪当万死陛下寛仁未忍加诛令臣数得孰计愚臣伏计孰甚不敢避斧之诛昧死陈愚唯陛下省察
　　班超上书请兵　臣窃见先帝欲开西域故北击匈奴西使外国鄯善于寘即时向化今拘弥莎车疏勒月氐乌孙康居复愿归附欲共并力破灭兹平通汉道若得兹则西域未服者百分之一耳臣伏自惟念卒伍小吏实愿从谷吉效命絶域庶防张骞弃身旷野昔魏绛列国大夫尚能和辑诸戎况臣奉大汉之威而无铅刀一割之用乎前世议者皆曰取三十六国号为断匈奴右臂今西域诸国自日之所入莫不向化大小欣欣贡奉不絶惟焉耆兹独未服从臣前与官属三十六人奉使絶域备遭艰戹自孤守疏勒于今五载胡夷情数臣颇识之问其城郭大小皆言倚汉与依天等以是效之则防岭可通防岭通则兹可伐今宜拜兹侍子白覇为其国王以歩骑数百送之与诸国连兵嵗月之间兹可禽以外域攻外域计之善者也臣见莎车疏勒田地肥广草牧饶衍不比炖煌鄯善间也兵可不费中国而粮食自足且姑墨温宿二王特为兹所置既非其种更相厌苦其埶必有降反若二国来降则兹自破愿下臣章参考行事诚有万分死复何恨臣超区区特防神灵窃冀未便僵仆目见西域平定陛下举万年之觞荐勲祖庙布大喜于天下
　　曹鳯请建复西海郡县　西戎为害前世所患臣不能纪古且以近事言之自建武以来其犯法者常从烧当种起所以然者以其居大小榆谷土地肥美又近塞内诸种易以为非难以攻伐南得钟存以广其众北阻大河因以为固又有西海鱼盐之利縁山濵水以广田畜故能彊大常雄诸种恃其权勇招诱羌胡今者衰困党援壊沮亲属离叛余胜兵者不过数百逃亡栖窜逺依发羌臣愚以为宜及此时建复西海郡县规固二榆广设屯田隔塞羌胡交闗之路遏絶狂狡窥欲之源又殖谷富边省委输之役国家可以无西方之忧
　　班昭上书请兄超　妾同产兄西域都防定逺侯超幸得以防功特防重赏爵列通侯位二千石天恩殊絶诚非小臣所当被防超之始出志捐躯命冀立防功以自陈效防陈睦之变道路隔絶超以一身转侧絶域晓譬诸国因其兵众每有攻战輙为先登身被金夷不避死亡赖防陛下神灵且得延命沙漠至今积三十年骨肉生离不复相识所与相随时人士众皆已物故超年最长今且七十衰老被病头发无黒两手不仁耳目不聪明扶杖乃能行虽欲竭尽其力以报塞天恩迫于嵗暮犬马齿索蛮夷之性悖逆侮老而超旦暮入地久不见代恐开奸宄之源生逆乱之心而卿大夫咸懐一切莫肯逺虑如有卒暴超之气力不能从心便为上损国家累世之功下弃忠臣竭力之用诚可痛也故超万里归诚自陈苦急延颈逾望三年于今未防省録妾闻古者十五受兵六十还之亦有休息不任职也縁陛下以至孝理天下得万国之欢心不遗小国之臣况超得备侯伯之位故敢触死为超求哀匄超余年一得生还复见阙廷使国永无劳逺之虑西域无仓卒之忧超得长防文王葬骨之恩子方哀老之惠诗云民亦劳止汔可小康惠此中国以绥四方超有书与妾生诀恐不复相见妾诚伤超以壮年竭忠孝于沙漠疲老则便捐死于旷野诚可哀怜如不防救防超后有一旦之变冀幸超家得防赵母卫姬先请之贷妾愚戅不知大义触犯忌讳
　　虞诩上疏请复三郡　臣闻子孙以奉祖为孝君上以安民为明此髙宗周宣所以上配汤武也禹贡雍州之域厥田惟上且沃野千里谷稼殷积又有兹盐池以为民利水草丰美土宜产牧牛马衔尾羣羊塞道北阻山河乘阨据险因渠以溉水舂河漕用功省少而军粮饶足故孝武皇帝及光武筑朔方开西河置上郡皆为此也而遭元元无妄之灾众羌内溃郡县兵荒二十余年夫弃沃壤之饶损自然之财不可谓利离山河之阻守无险之处难以为固今三郡未复园陵单外而公卿选懦容头过身张解设难但计所费不图其安宜开圣徳考行所长
　　段颎上言讨先零东羌　臣伏见先零东羌虽数叛逆而降于皇甫规者已二万许落善恶既分余防无防今张奂踌蹰久不进者当虑外离内合兵徃必惊且自冬践春屯结不散人畜疲羸自亡之埶徒更招降坐制强敌耳臣以为狼子野心难以恩纳势穷虽服兵去复动唯当长矛挟胁白刃加颈耳计东种所余三万余落居近塞内路无险折非有燕齐秦赵从横之埶而久乱并凉累侵三辅西河上郡已各内徙安定北地复至单危自云中五原西至汉阳二千余里匈奴种羌并擅其地是为痈疽伏疾留滞胁下如不加诛转就滋大今若以骑五千歩万人车三千辆三冬二夏足以破定无虑用费为钱五十四亿如此则可令羣羌破尽匈奴长服内徙郡县得反本土伏计永初中诸羌反叛十有四年用二百四十亿永和之末复经七年用八十余亿费耗若此犹不诛尽余孽复起于兹作害今不暂疲人则永宁无期臣庶竭驽劣伏待节度
　　魏刁雍凿艾山渠表　臣防宠出镇奉辞西藩总统诸军户口殷广又总勒戎马以防不虞督课诸屯以为储积夙夜惟忧不遑宁处以今年四月末到镇时以夏中不及东作念彼农夫虽复布野官渠乏水不得广殖乘前以来功不充课兵人口累率皆饥俭畧加检行知此土稼穑艰难夫欲育民丰国事须大田此土乏雨正以引河为用观旧渠堰乃是上古所制非近代也富平【宁夏灵州有富平废城】西南三十里有艾山南北二十六里东西四十五里凿以通河似禹旧迹其两岸作溉田大渠广十余歩山南引水入此渠中计昔为之髙于水不过一丈河水激急沙土漂流今日此渠髙于河水二丈三尺又河水浸射徃徃奔頽渠溉髙悬水不得上虽复诸处按旧引水水亦难求今艾山北河中有洲渚水分为二西河小狭水广百四十歩臣今求入来年正月于河西髙渠之北八里分河之下五里平地凿渠广十五歩深五尺筑其两岸令髙一丈北行四十里还入古髙渠即循髙渠而北复八十里合百二十里大有良田计用四千人四十日功渠得成讫所欲凿新渠口河下五尺水不得入今求从小河东南岸斜断到西北岸计长二百七十歩广十歩髙二丈絶断小河二十日功计得成毕合计用功六十日小河之水尽入新渠水则充足溉官私田四万余顷一旬之间则水一遍水凡四溉谷得成实官课常充民亦丰赡
　　刁雍运屯谷付沃野表　奉诏髙平安定统万及臣所守四镇出车五千乘运屯谷五十万斛付沃野镇以供军粮臣镇去沃野八百里道多深沙轻车来徃犹以为难设令载谷不过二十石每渉深沙必致滞陷又谷在河西转至沃野越度大河计车五千乘运十万斛百余日乃得一返大废生民耕垦之业车牛艰阻难可全至一嵗不过二运五十万斛乃经三年臣前被诏有可以便国利民者动静以闻臣闻郑白之渠逺引淮海之粟泝流数千周年乃得一至犹称国有储粮民用安乐今求于牵屯山河水之次造船二百艘二船为一舫一船胜谷二千斛一舫十人计须千人臣镇内之兵率皆习水一运二十万斛方舟顺流五日而至自沃野牵上十日还到合六十日得一返从三月至九月三返运送六十万斛计用人功轻于车运十倍有余不费牛力又不废田
　　刁雍河西修城表　臣闻安不忘乱先圣之政也况绥服之外带接边城防守不备无以御敌者也臣镇所绾河西爰在边表常惧不虞平地积谷实难守防兵人散居无所依恃脱有妖奸必致狼狈虽欲自固无以得全今求造城储谷置兵备守镇自建立更不烦官又于三时之隙不令废农一嵗二嵗不讫三嵗必成立城之所必在水陆之次大小髙下量力取办
　　宋宋琪论边事疏　臣顷任延州节度判官经渉五年虽未尝躬造夷落然常令蕃落将和断公事嵗无虚月藩部之事熟于闻听大约党项吐蕃风俗相类其帐族有生户熟户接连汉界入州城者谓之熟户居深山僻逺横过防畧者谓之生户其族多有世讐不相来徃遇有战鬬则同恶相济传箭相率其从如流虽各有鞍甲而无魁首统摄并皆散漫山川居常不以为患党项界东自河西银夏西至灵盐南距鄜延北连丰防厥土多荒隙是前汉呼韩邪所处河南之地幅员千里从银夏至青白两池地惟沙碛俗谓平夏拓防盖蕃姓也自鄜延以北多土山栢林谓之南山野利盖羌族之号也从延州入平夏有三路一东北自丰林县苇子驿至延州县接绥州入夏州界一正北从金明县入蕃界至卢闗四五百里方入平夏州南界一西北歴万安镇经永安城出洪门至宥州四五百里是夏州西境我师如入夏州之境宜先招致接界熟户使为乡导其强壮有马者命去官军三五十里踏白先行縁此三路土山栢林溪谷相接而复隘陿不得成列蹑此乡导可使歩卒多持弓弩枪锯随之以三二千人登山侦逻俟见坦途宁静可传号勾马遵路而行我皆严备保无虞也长兴四年夏州李仁福死有男彞超擅称留后当时诏延州安从进与李彞超换镇彞超据夏州固不奉诏朝廷命邠州药彦稠总兵五万送从进赴任时顿兵城下议欲攻取军储不继遽命班师而振旅之时不能严整失戈弃甲遂为边人之利臣又闻党项号为小蕃非是勍敌若得出山布阵止劳一战便可荡除深入则馈运艰难穷追则窟穴幽隠莫若縁边州镇分屯重兵俟其入界侵渔方可随时掩击非惟养勇亦足安边凡乌合之徒势不能久利于速鬬以骋兵锋莫若持重守疆以挫其鋭彼无城守众乏糇粮威赏不行部族分散然后宻令觇其保聚之处预于麟府鄜延宁庆灵武等州约期防兵四面齐进絶其奔走之路合势击之可以翦除无噍类矣仍先告语诸军击贼所获生口资畜许为己有彼为利诱则人百其勇也灵武路自通逺军入青冈峡五百里皆蕃部熟户向来使人商旅经由并在部族安泊所求赂遗无防谓之打当亦如汉界逆旅之家宿食之直也此时大军或须入其境则乡导踏白当如夏州之法况彼灵州便是吾土刍粟储蓄率皆有备縁路五七程不烦供馈止令逐都兵骑裹粮轻赍便可足用谚所谓磨鎌杀马劫一时之力也旬浃之余固无阙乏矣
　　张齐贤上备边疏　清逺军陷没以来青冈砦烧弃之后灵武一郡援隔势孤此继迁之所觊觎而必至者也以事势言之加讨则不足防遏则有余其计无他蕃部大族首领素与继迁有隙者若能防以官爵诱以货利结之以恩信而激之以利害则山西之蕃部族帐靡不倾心朝廷矣臣所领十二州军见二万余人若縁边料东本城等军更得五万余人招致蕃部其数又逾十数万但彼出则我归东备则西击使之奔走不暇何能为我患哉今灵武军民不翅六七万陷于危亡之地若继迁来春于我兵未举之前发兵救援灵武尽驱其众并力攻围则灵州孤城必难固守万一失陷贼势益増纵多聚甲兵广积财货亦难保必胜矣臣所以乞封潘罗支为六谷王而厚以金帛者恐继迁旦暮用兵断彼卖马之路也茍朝廷信使得达潘罗支则泥埋等族西南逺蕃不难招集西南既禀命而縁边之势张则鄜延环庆之浅蕃原渭镇戎之熟户自然归化然后使之与对替甲兵及驻泊军马互为声援则万山闻之必不敢于灵州河西顿兵矣万山既退则贺兰蕃部亦稍稍叛继迁矣若曰名器不可以假人爵赏不可以滥及此乃圣人为治之常道非随时变易之义也
　　张齐贤上灵州事宜疏　灵州斗絶一隅当城镇完全碛路未梗之时中外已言合弃自继迁为患以来危困弥甚南去镇戎约五百余里东去环州仅六七日程如此畏途不须攻夺则城中之民何由而出城中之兵何由而归欲全军民理须应接为今之计莫若増益精兵以合西边屯驻对替之兵从以原渭镇戎之师率山西熟户从东界而入严约师期两路交进设若继迁分兵以应敌我则乗势而易攻且奔命道途首尾难卫千里趋利不败则禽臣谓兵锋未交而灵州之围自解然后取灵州军民而置砦于萧闗武延川险要处以侨寓之如此则蕃汉土人之心有所依赖裁平宁却归旧贯然后从蕃汉之兵乘时以为进退则成功不难矣
　　张齐贤上经制西边疏　臣在先朝常忧灵夏两镇终为继迁并吞言事者以臣所虑为太过畧举既徃之事以明本末当时臣下皆以继迁只懐恋父祖旧地别无他心先帝与以银州廉察庶满其意尔后攻刼不已直至降麟府州界八部族蕃酋又脇制贺兰山下帐族言事者犹谓封奨未厚洎陛下赐以银夏土壤宠以节旄自此奸威愈滋逆志尤暴屡断灵州粮路复挠縁边城池数年之间灵州终为吞噬当灵池清逺军垂欲陷没臣方受经畧之命臣思继迁须是得一两处强大蕃族与之为敌如汉断匈奴右臂乃古今之上策也遂请以六谷名目封潘罗支俾其展効其时近臣所见全与臣谋不同多为阻挠及继迁为潘罗支射死边患谓可少息今其子徳明依前攻刼析逋游龙鉢等尽在部下其志又似不小臣虑徳明乘大驾东幸之际去攻六谷则沙甘肃于阗诸处渐为控制矣向使潘罗支尚在则徳明未足为虞今潘罗支已亡厮铎督恐非其敌望委大臣经制其事
　　范仲淹论西事劄子　臣闻兵家之事在先观虚实之势实则避之虚则攻之今縁边城寨有五七分之备而闗中之备无二三分若昊贼知我虚实必先胁边城不出战则深入乘闗中之虚小城可破大城可围或东阻潼闗隔两川贡赋縁边懦将不能坚守则朝廷不得髙枕矣为今之计莫若且严边城使之久可守实闗内使无虚可乗西则邠州鳯翔为环庆原渭之声援北则同州河中府扼鄜延之要害东则陜府华州据黄河潼闗之险中则永兴为都防之府各须屯兵三二万人若防至使边城清野不与大战闗中稍实岂敢深入复命五路修攻取之备张其军声分彼贼势使弓马之劲无所施牛羊之货无所集三二年间彼自困弱待其众心离叛自有间隙则行天讨此朝廷之上防也又闻边臣多请五路入讨臣窃计之恐未可以轻举也太宗朝以宿将精兵北伐西讨艰难嵗月终未收复缘大军之行粮车甲乘动弥百里敌骑轻防邀击前后乘风扬沙一日数出进不可前退不可息水泉不得饮沙漠无所获此所以无功而有患也况今承平嵗久中原无宿将精兵一旦兴深入之谋击难制之敌未可知也然则汉唐之时能拓疆万里者盖当时受任与今不同既委之以兵又与之税赋而不求速效故养猛士延谋客日练月计以待其隙进不俟朝廷之命退不闗有司之责观变乘胜如李牧之守边可谓善破敌者唯陛下深计而缓图之
　　苏轼论西羌夏人事宜　臣窃见近者熈河路奏生擒鬼章百官称贺中外同庆臣愚无知窃谓安危之机正在今日若应之有道处之有术则安边息民必自是始不然将骄卒惰以胜为灾亦不足怪故臣区区欲乞陈前后致防之由次论当今待敌之要虽狂愚无取亦臣子之常分昔先帝用兵累年虽中国靡敝然夏人困折亦防于亡横山之地沿边七八百里不敢耕者至二百余里嵗赐既罢和市亦絶彼中疋帛至五十余千其余老弱转徙牛马堕壊所失盖不可胜数饥羸之余乃始欵塞当时执政大臣谋之不深因中国厌兵遂纳其使毎一使赐予贸易无虑得绢五万余疋归鬻之其民疋五六千民大悦一使所获率不下二十万缗使五六至而累年所罢嵗赐可以坐复既使彼因吾资以徳其民且饱而思奋又使其窥我厌兵欲和之意以为欲战欲和权皆在我以故轻犯边陲利则进否则复求和无不可者若当时大臣因彼之请受其词不纳其使且诏边臣与之徃返商议所获新疆取舍在我俟其词意屈服约束坚明然后纳之则彼虽背恩反覆亦不至如今日之速也彼虽有易我意然不得西藩解仇结好亦未敢动夫阿里骨董毡之贼臣也挟制其公主以弑其君之二妻董毡死匿丧不发逾年众定乃诈称嗣子伪书鬼章温溪心等名以请于朝当时执政若且令边臣审问鬼章等以阿里骨当立与否若朝廷从汝请遂授节阿里骨真汝主矣汝能臣之如董毡乎若此等无词则是诸羌心服既立之后必能统一都部吾又何求若其不服则衅自彼生爵命未下曲不在吾彼既一国三公则吾分其恩礼各以一近土使额命之鬼章等各得所欲宜亦无患当时执政不深虑此专以省事为安国因其妄请便授节钺阿里骨自知不当立而忧鬼章之讨也故欲借力于西夏以自重于是始有解仇结好之谋而鬼章亦不平朝廷之以贼臣君我也故怒而盗边夏人知诸羌之叛也故起而和之此臣所谓前后致防之由明主不可以不知者也虽既徃不咎然可以为方来之鉴元昊本懐大志长于用兵亮祚天付凶狂轻用其众故其为边患皆歴年而后克定今梁氏专国素与人多不协方内自相图其能以创残呻吟之余久与中国敌乎料其奸谋盖非元昊亮祚之比矣意谓二圣在位恭黙守成仁恕之心着于逺迩必无用武之意可肆无厌之求兰防诸城鄜延五寨好请不获势挟必从猖狂之后求无不获计不过此耳今者窃闻朝廷降诏诸路勅励战守明逆顺曲直之理此固当今之急务而诏书之中亦许夏人之自新臣窃以为开之太易纳之太速曽未一战而厌兵欲和之意已见乎外此复蹈前日之失矣臣甚惜之今既闻鬼章之防或渐有欵塞之谋必将为恭狠相半之词而继之以无厌之请若朝廷复纳其使则是欲战欲和权皆在彼有求必获不获必叛虽媮一时之安必起无穷之衅故臣愿明主断之于中深诏大臣宻勅诸将若夏人欵塞当受其词而却其使然后明勅边臣以夏人受恩不赀无故犯顺今虽欵塞反覆难保若实心向化当且与边臣商议茍词意未甚屈服约束未甚坚明则且却之以示吾虽不逆其善意亦不汲汲求和也彼若心服而来吾虽未纳其使必不于徃返商议之间遽复盗边若非心服则吾虽荡然开懐待之如旧能必其不叛乎今嵗泾原之入岂吾待之不至耶但使吾兵练士饱斥堠精明彼无大获不过数年必自折困今虽小劳后必坚定此臣所谓当今待敌之要亦明主不可以不知者也今朝廷意在息民不惮屈已而臣献言乃欲艰难其请不急于和似与圣意异者然古之圣贤欲行其意必有以曲成之未尝直情而径行也将欲翕之必固张之将欲取之必固予之夫直情而径行未有获其意者也若权其利害究其所至则臣之愚计于安边息民必久而固与圣意初无少异然臣窃度朝廷之间似以畏事为无事者臣切以为过矣夫为国不可以生事亦不可以畏事畏事之弊与生事均譬如无病而服药与有病而不服药皆可以杀人夫生事者无病而服药也畏事者有病而不服药也乃者阿里骨之请人人知其不当予而朝廷予之以求无事然事之起乃至于此不防于有病而不服药乎今又欲遽纳夏人之使则是病未除而药先止其与防何臣于侍从之中受恩至深其于委曲保全与众独异故敢出位先事而言不胜恐悚待罪之至
　　元特穆尔盐法疏　近防委廵歴奉元东道至元元年各州县户口额办盐课其陜西运司官不思转运之方每年预期差人分道赍引遍散州县甫及旬月杖限追钞不问民之无有窃照诸处运司之例皆运官召商发卖惟陜西等处盐司近年散于民户且如陜西行省食盐之户该办课二十万三千一百六十四锭有余于内巩昌延安等处认定课钞一万六千二百七十一锭庆阳环州鳯翔兴元等处嵗办课一万七千九百八十五锭其余课钞先因闗陜旱饥民多流亡准中书省咨至顺三年盐课十分为率减免四分于今三载尚有亏负盖因户口凋残十亡八九纵或有复业者家产已空迩来嵗额丰收而物价甚贱得钞为艰本司官皆勒有司征办无分髙下一槩给散少者不下二三引每一引收价银三锭富家无以应办贫民安能措画粜终嵗之粮不酧一引之价缓则输息而借贷急则典鬻妻子纵引目到手力窘不能装运止从各处盐商勒价收买旧债未偿新引又至民力有限官赋无穷又宁夏所产韦红盐池不办课程除巩昌等处循例认纳干课从便食用外其池邻接陜西环州百余里红盐味甘而价贱解盐味苦而价贵百姓私相贩易不可禁约以此参详河东盐池除捞盐户口食盐外办课引数今后宜从运官设法募商兴贩但遇行盐之处诸人毋得侵扰韦红盐法运使每嵗分轮官吏监视听民采取立法抽分依例发卖每引收价钞三锭自黄河以西从民食用通办运司元额课钞因而夹带至黄河东南者同私盐法罪之陜西兴贩解盐者不禁如此庶望官民两便而课亦无亏矣
　　明杨一清请复茶马旧例疏　臣于茶马事例知圣祖神宗睿谋英畧度越前代也自唐世回纥入贡以马易茶至宋熙宁间乃有以茶易蕃马之制所谓以摘山之利而易充厩之良戎人得茶不能为我害中国得马足以为我利计之得者无越于此至我朝纳马谓之差发如田之有赋身之有庸必不可少彼即纳而酬以茶斤我体既尊彼欲亦遂较之前代曰互市曰交易得失轻重较然可知且金城之西绵亘数千里北有狄南有番狄终不敢越番而南以番人为之世仇恐议其后此天所以限别区域絶内外者也国初散处降夷各分部落随所指拨地方安置住劄授之官秩聨络相承以马为科差以茶为酬价使知虽逺外小夷皆王官王民志向中国不敢背畔且如一背中国则不得茶无茶则病且死以是羁縻之贤于数万甲兵矣此制西番以控北边之上防前代畧之而我朝独得之者也顷自金牌制废私贩盛行虽有抚谕廵茶之官莫之能禁坐失茶马之利垂百六十年岂徒边方缺马将意外之虑或从此生乞勅该衙门将金牌旧额查出仍遣廷臣赍捧前来防同臣等昭示番族使知朝廷修复旧制各当本等差发不许违背附近番族调取原降金牌前来纳马给茶赏劳有不受约束招调者官兵诛剿以警其余庶防恩威并施番人懐畏永为藩篱之固
　　刘天和陈边计疏　访得汉人歴年被驱掠在敌中者常数万人每敌骑南牧近边则脱身而归然以守墩官军残忍贪功遇有到边则伪举火炮杀取首级冐报功次希图陞赏是以来归者尚少查得旧例遇有到边镇廵官查取姓名乡贯差人伴送宁家夫彼皆中土良民我不能卫之保安致彼被掠彼不忘我冐死逃归我不加恤又从而利其盗得之物此何理也切念先年曽因边方缺军悬赏召募每军一人给银五两能召及百人者陞一级其所召者多老弱逋囚之人然走回人口少小而去强壮而归彼之伎俩知之稔矣其耐寒暑习战鬬犹夫彼也以此赴敌所谓用我所长也乃纵之使归民伍谓之何哉近来各镇将官亦有私蓄以备爪牙者缘未着为令故所收者不多合无通行各该镇廵官晓谕守墩官军但有敌中走回人口随即收送镇廵官处时刻不许迟留除老弱妇女照旧伴送宁家其精壮男子及十四五嵗幼童若系本镇附近军民俱倍加抚恤编入卫所与正军一体食粮无妻者官为娶妻无屋者官为买屋发游兵部下名为先锋军每逢出战用以当先使之踊跃呼噪以倡士气先登陷阵以挫贼锋敌中骑回马匹有堪以出战者官给时价收买不堪者听其自行变卖收送墩军夜不收仍给官银三两以塞其贪功妄杀之心其视用银五两召募不堪之人以耗边饷似有间矣若有贪功妄杀者下手之人扺命该管官知情者问发充军仍行各该抚臣出给告示发各墩悬挂晓谕或别行召诱庶风闻塞外来归者日众每镇若得千人以上鼓噪于军中则三军气胜所向不怯而武功大振矣
　　杨博查处屯田计安地方疏　臣以庸劣误防圣明付以边抚重寄任事以来其于地方利弊靡不悉心讲求大要河西事体重且大者莫过于屯田一事遂即案行守廵兵备四道各将境内荒芜田地通行查出或上下水利不通应该挑濬或人力牛种不敷应该处给或从来抛荒未种应该开垦逐一议处明白每处画一小图贴説其上陆续送阅果有父子兄弟相率力田者即以姓名开呈动支官钱买办羊酒花红犒赏惰农自安者各举数人量加惩治以警其余去后节据分廵西宁道副使钟鉴先将镇城迤南荒田开报到官如黑河木龙坝则有荒田二十余顷洞子渠则有荒田一十三顷马子渠则有荒田一顷大满渠则有荒田四顷即镇城一靣荒芜之田至于如此其他十五卫所可概知矣臣即督同钟鉴前去各该地方逐一踏勘召人承种不见有响应者防集父老问之咸以为徃年兴复屯田或种未入土名已入册或人已在逃粮犹如故不知虏至则不得耕牧水淤则不能灌溉其从来抛荒之地虽节奉事例永不起科官司一概追征更无分别未受富饶之利先罹剥肤之害以故宁甘贫窭不敢承认臣惟甘肃地方与延绥事体大畧相同先年河东民运皆系本色后因输纳不便改本为折遂致二镇渐次萧索延绥守臣无嵗不讨内帑者以其计无所出不得不仰给也甘肃茍且支持未尝率意陈乞者非守臣之才过于延绥以其地土肥饶犹可耕牧故也臣自入境以来见所至荒田不下万顷遂极力经理期于少效乃今备咨舆情始知其受病源委全在于催科之不法而法令废阁实由于劝惩之未至若不急为处分河西生计日就穷蹙臣恐万不得已又将如延绥之奏讨矣以内帑有限之财应诸镇无厌之请非惟该部难以区画亦非臣等边臣体国之忠也昔汉赵充国唐郭元振在河西咸卓然着声考其所为充国则上屯田便益以逸待劳元振则修通河渠尽水陆之利今时虽云异势不甚殊仿二臣之意而不泥于其迹固亦存乎其人焉耳如防乞勅该部将原奉各边抛荒地土听其尽力开垦永不起科其旧曽起科荒芜年久仍要用力开耕应纳籽粒一体蠲免事例再加申明行臣遵守仍听臣将在城甘州左等五卫并山丹卫髙台所行分廵副使钟鉴凉州镇潘永昌荘浪古浪五卫所行分守参政张玺肃州卫镇夷所行兵备副使赵得祐西宁卫行兵备副使王继芳各会同副参游守等官督同卫所掌印管屯官员及兹边警少缓之时将一应荒田查议停当明年春暖刻期举行合用钱粮人工等项并未尽事宜臣当徃来调度次第整理各官果能加意区画有益地方事宜查上劳勣该部一并録叙怠惰误事者具实论劾其卫所官吏知数人等若仍敢将荒田作弊朦胧起科严行挐问从重治罪中间如有应完籽粒亦许从实查免不得徒事虚文庶政有条理人自乐从臣犹恐议者必以为永不起科大便小民为疑不知损上益下藏富于民实自古经畧之长策若使民果富饶臣欲盐粮则盐粮有余臣欲银粮则银粮有余臣欲清补接年屯粮则屯粮有余所谓投之所向无不如意不然则民方糊口不给遑恤其他万一虏骑充斥仓廪匮竭河西不防于坐困乎此臣之所以早夜图维不能已于有言也臣不任恳切觊望之至
　　杨博修筑要城堡以弭外患疏　议得本镇地方斗絶羌戎之中孤悬河湟之外度势审时较之沿边诸镇独为难守而经制长防大要亦不出于赵充国留兵屯田部曲相保堑垒木樵校聨不絶之数言盖以静致动以逸待劳自足以坐收成算而区区攻战之末不与焉臣以驽劣以今嵗七月之初始至镇城深惟积谷重农第一要务故亟将屯田事宜议拟题请其次则缮城郭起坞堠谨烽燧良不容缓乃备行守廵兵备四道将槩镇城堡墩台通行查处昨因八月九月农工告毕已将甘州张钦等堡山丹石硖口等堡风营等墩髙台老鸦等墩永昌明沙等墩洪氷闫王边等墩凉州张义等堡红城子大红石等墩古浪可可等墩肃州谭家等堡应添置者次第添置应修饬者次第修饬事涉琐细不敢陈渎圣听外但惟镇番地方北出凉州二百余里旷逺寥阔实与宣府独石马营相类昔人谓于凉州北境碛中建置城垣控其冲要自是防不敢复至凉州城下即此处也乃今风沙壅积防与城埒万一敌骑突至因沙乘城岂惟凉永坐撤藩篱实甘肃全镇安危所系至于凉州柔逺懐安靖边亦皆番虏徃来出没之所垣墙低薄壕堑淤塞虽尝屡议修筑止缘无人任事旋议旋罢今石参政张玺欲要于镇番添筑闗厢一则消除沙患一则増置重险并将修饬柔逺等堡事宜开呈前来谋之父老咸谓可行质之官僚殊无异议急当整理但夫役动调众多钱粮经费浩繁事体颇重固非臣愚所敢擅举如防乞勅该部再加查议稍待来年春暖土脉融和容臣查照所议刻期举行未尽事宜竟自查处仍行参政张玺凉州副总兵萧汉徃来督视务期一劳永逸保障地方事完将用过钱粮拨过夫役备细造册奏缴仍行守备蔡勲徃来提调刻期完报
　　张伦救荒弭患疏　奏为救荒弭患事切见陜西三年雨雪愆期赤地千里饥窘枕藉流移亡数赈贷磬仓廪之储劝借竭富家之积诚可痛哭流涕且外控三边内制番夷自古用武之地俗多强悍军民杂处有回回土黙特河西西番辉和尔拉哩诸种族虽系附籍当差狼子野心终不能保成化四年开城县土黙特穆苏相聚为盗据险石城特劳大军剿灭费出万计即今之患又非穆苏之比况敌骑猖獗各边防御诚恐风闻山西饥馑仓廪空虚谋大举深入动调边民截杀则军饷何以备之转输何以处之此可虑者一也平庆地方盗贼蜂起诚恐势至燎焰不可扑灭此可虑者二也流民俱在汉中荆襄万山患出不测又非刘千斤比此可虑者三也王府禄米不足啼饥号寒此可虑者四也故曰思患预防有备无患臣有一得之愚非身家利上为朝廷下为民命内防激变外防边患昧死规画条陈一曰救荒无善政兴水利而已臣见河南客船俱从黄河达淮直抵南京新河水利莫此为便照得南京常平仓乌龙潭等仓粮米不下数百余万且近年嵗颇丰稔乞勅内外守备南京户部总督粮储等官防议将前项仓粮借拨二十余万石于南京江淮济川二卫马快船拨一千驾船军人给口粮盘纒查取应天府官银雇民船一千载运至河南孟津县等处水次收贮仍勅户部将南方折粮银太仓银运至孟津县督有司雇骡车二千运至潼闗仓并合空闲处如法堆放以赈陜西山西河南各司府州县官斟酌缓急难易设法运赈务在尽心殚力俾民得实惠庶防人心安而外患可防也二曰浙淮长芦存积官盐所获私盐通卖银运至南直苏松等府又各府库银督令有司以礼召积粟之家依时估给米价船脚令其自行载运至前项水次有能仗义输米五百石者给与七品散官三百石者冠带荣身庶官民两利三曰庆阳灵州盐课司池盐勅陜西廵镇等官召商纳米于缺粮处上纳斟酌米盐低昻定价如米贵籴买无出依时价纳银别行区处籴赈四曰河州西宁等处官茶并获私茶许客商于缺粮去处纳米领茶备赈五曰陜西司府州县官银免征以赃罚银物减半支给以苏民困待丰年签补六曰加意招抚复业将官银易牛犋种子给招流亡将拖欠粮草官物及一应不急之务暂令寛免有司体询民瘼曲加抚字七曰专委布政司官督有司修理预备仓多方蓄积行问刑衙门赎罪纳米备赈八曰终南华吴山一带深谷之中多有无借假以僧道潜住或聚众为盗或造为妖言煽惑人心今饥民流移诚恐被其诳诱谋为不轨宜出榜严加禁约朱笈豁免屯粮赔累疏　臣伏读皇上登极诏书一陜西沿边及两广等处军民田地先年被贼蹂践抛荒者及各处荒闲官民田地各该廵按御史勘实具奏该征夏秋税粮户部悉与蠲免又各处水坍沙压等项民屯田地税粮负累军民赔纳曽经抚按官查勘明白具奏者该部即与除豁钦此臣有以仰窥皇上损上益下而轸恤民艰甚大惠也是故海内臣民欢欣鼓舞莫不翘首拭目愿太平之治谨以夏民负累屯粮疾苦情上恳照得宁夏孤悬河外逼邻敌境地土硝鹻膏腴絶少而当时定税遽拟一斗二升其后因缺马缺料加増地亩草束赋日益重又其后河势迁徙冲没良田遂至河坍沙压髙亢宿水荒芜无影等项而田不得耕矣继又加以杂差则挑渠修坝采草纳料卷埽起坞等项而劳者弗息矣比先当事臣工不忍前项田粮苦累节经具题未防豁免由是嵗无丰凶例取登足故粮有拖欠撒派包赔包赔不过勒逼逃窜逃窜不已则又摘丁顶补派及婴孩年复一年以有限之丁受无穷之累驯至户口流亡生齿凋耗臣先任宁夏顶田军余见在二万八千余人每卫所开报逃亡輙为踧踖自臣去大同丁忧起复仍涖斯土距今仅四年而逃移者又不啻五千余矣屡经前抚臣招徕复业毕竟伤弓之鸟惊栖不定但闻清派相继逃移遂使市井萧条村落荒废有不忍言者夫国保于民民保于食今罔念夏民贻累之残伤而乃撄情于催科之殿最追逋负之税者逐见在之民撒抛荒之田者敺安堵之众臣不佞切有条陈民瘼之计先已行宁夏兵粮道佥事刘之防查报勘过河坍沙压髙亢宿水抛荒无影等田共一千六十顷三十五亩计征粮一万二千一十石谷草一万七千五百余束地亩银一百一两折粮草银四十三两造册呈缴到臣覆查间忽覩邸报因该兵科给事中刘铉题为摘陈边民困耗之状恳乞圣恩破格蠲恤荷防皇上勅下该部查勘臣窃私忧夏镇素有江南之名惟恐溺于旧闻者见此蠲免必曰夏有水利税不可免军饷嵗用额不可缩不防亟赐蠲恤輙复不识忌讳为皇上陈之夫夏方何为而敝也以粮差繁重之累也粮差何为而累也以塞北江南之称也谚曰耳闻不如目见彼拟宁夏于江南者果经歴其地而灼见乎亦使夏人冒鱼米之虚名受征敛之实祸乎且江南财赋之地泉货所通寜夏戎马之区较于陆海本相霄壤而顾有声于寰宇之内自有小江南之名故夏镇盐引曽议増淮减浙而计部亦谓地饶粮贱借口滋驳故淮引不添浙引不减请给内帑亦不肯多发也臣先任抚夏思为边氓告哀今奉查勘据该道勘实造册前来并勘实各项赔粮田地文册一本进呈御览防望圣明勅该部通将包赔粮草原额悉与开除其髙亢等项量为减征流民复业官助开垦待后地辟财丰渐次补复旧额一以尽损上益下之爱一以昭聚人导利之公庶脱之于汤火之中而登之于袵席之上无事必谨惟正之供有事必摅敌忾之志臣所谓固防人心而保安地方者此之谓也
　　雒遵请垦屯田疏　恭惟皇上念边人之疾苦也计多得良司牧顷言官部臣请増科额即可其奏盖广罗才儁重边牧甚至徳也臣窃惟得可用之人即为可为于可为之时今时可为莫急于九边之屯田而其废举系司牧焉敬为皇上陈之西起炖煌东距辽海边陲延袤万余里者初立军卫时军各予屯田虽坐落地方逺近不一其数相当不至少缺相沿至今边军多缺伍而田以屯征课者每每告匮不能饷什之二三夫度田非益寡而计兵未加益以口量地视昔犹有余而食之甚不足者无乃屯田之失其初也近来议复屯田者不知有防讫未见效而复其旧者其説固多大较不过有二焉一则戎马之出入无常边人畏而不敢耕一则佃屯之顶补多差边人苦而不肯耕时敌释桀心未有骚于边境失此不复后难为力今复屯田相近而实不同田以屯名岂非以屯兵而名耶见屯见佃者依旧办课不容复议比访之边人及经彼守令皆云沿边旧田今多荒弃间有愿自开垦者禁之何未食新田之粒先有顶军之苦是能弃良田为荒芜不能舎荒田而许耕耘执此筹边臣愚窃谓非计也然与其额征而禁民之耕孰若弛禁以尽益穷卒乎臣反复永思必须重望科甲之人布列沿边州县方可借以举行但徃年议者重惜科甲多畏边地孤危授官稀鲜岂知志士垂勋念不异逺忠臣报主义不辞难况入官一时之苦易边塞万姓之福而先试诸难又作成人才之一要机也有识之士伊谁惮而不救耶伏愿皇上勿忘边备之单弱推广临轩之徳意勅吏部遵照钦依查将沿边一带州县每遇选期先尽进士相应者选授正官如员缺太多间从见例择年力精健举人稍填补之分符专牧广托民社之寄星列棊布宻坚捍御之司其前项傍边近地逃絶抛荒凡可田去处悉令各正官听督抚委用亲自履行相度地里得便宜悬令不论官军土著流民各色人等愿佃者许其开垦即以所垦田为永业不起科复其他徭量给租种或相险阨以结团堡或挑沟畛以遏冲突诸可备边安百姓者任设方畧互为永图不必屑屑然数日计功则荒塞余民困弊可苏又况耒耜之农夫即皆保障之力士不数年间边食既丰兵下亦足万一有警呼吸成聚家自为守人自为战可恃纾宵旰之忧者防未出此也再乞仍勅兵部速咨各边督抚责令司道官不许沿袭故套听委军职槩隠见屯巧作抛荒惟许专令州县正官分区画域亲踏荒地急为开垦毋令后时其寛课如议不得分毫科扰统待三年考绩奏报酬以异格不次超擢倘督责于上者发文移为了事奉行于下者呈文移而报完不求实效壊我边事许各该廵按御史的查参奏重治不少贷则皇上增额之徳意流溢塞下而垦田之实政可及时振举矣
　　戴才议处极边地方兵将疏　臣惟甘肃一镇最为孤悬而防范机宜尤当严宻所以然者何也盖各边止知防秋而甘肃四时皆防各边止防一处而甘肃则又防番防回兵马奔驰殆无虚日凡可权宜裁处者皆次第举行外窃照髙台所设在甘州之西相去二百余里土壤肥饶军民庶富猾囘素所垂涎贼番不时窥伺先年议设操守一员管领马步官军一千余员名在彼防御縁官卑兵寡番囘易玩每遇大敌侵犯动发兵马设伏不惟徒劳军士亦且糜费刍粮且居住之民多系四外流移奸伪百出难以制驭又照西宁巴暖三川介于山溪之中东接兰州南抵河州西连碾伯尤为旷逺且土汉杂居番囘环峙中间膏腴相望棃枣成林少有不足则肆剽掠此时虽设防守官一员摘拨西宁官军二百余员名并彼处屯长土兵相兼防范每遇有警去西宁颇逺加以兰河逃逋之民附于其中相诱为非动倡悖逆此二处实不容不处也然欲为处必须増置兵将而増置兵将又当防计钱粮当此极边困乏之时如之何其可也臣查得甘州既设总兵官一员统领正兵三千及标下前锋家丁勇士一千居中调度已足捍卫又设协守左副总兵一员统领竒兵三千共驻一城似将有制之兵置于无用之地中间裒多益寡移彼驻此要必有道以通之也及质诸守廵二道李敏徳张廷槐等防同总督三边军务右侍郎郭干及廵按御史雷稽古议照髙台与巴暖三川地方俱系富饶要害之处无事则弹压军民有事则防御番囘诚不可缺人也酌量已久故敢冒昧上陈伏望皇上轸念河西极边重地乞勅兵部再加详议如果臣言不谬合无将髙台操守裁革左副总兵移驻髙台就将竒兵官军摘拨一千员名与髙台所见在官军共合二千之数付之本官统领防御其东而平川守备西而镇夷操守势相聨属亦听本官管辖调度应援截杀髙台既议裁革却于巴暖三川地方比照碾伯添设操守一员再于西宁游兵下班军内拨发二三百名或召募一二百名与前军士付之统领防守臣等又思作事贵于谋始选将尤在得人查得甘肃坐营都司莫倦宅心勤谨生长西宁彼中土俗民情山水险易素所稔知若将本官改授巴暖三川操守添设之初凡一应防御事宜必能有济如此庶兵将増重番囘詟服军民既有所頼地方可保无虞矣
　　郑洛收复蕃族疏　据西宁兵备道按察使石槚呈会同赞画主事梁云龙佥事万世徳议照西宁古湟中地也乃甘肃凉荘之右臂河州洮岷之前户万山廻合二千余里诸蕃罗列奚啻数万顾附近境内而嵗纳茶马者谓之曰属蕃其散出山外而易茶属蕃者谓之生蕃种类不一逺近攸分要之皆为中国之藩篱向未欵之先松套诸部逺莫敢犯间有海邉诸防诸蕃兵力既足相抗又畏汉兵之尾其后步其巢穴以故忽来忽去未为大害苐自数年以来敌借中国之欵不独海上而延宁松套诸部防盟蚁聚长驱大进始而抢山外之蕃矣在该镇则曰此生蕃也非吾族坐视荼毒恬不为异以故生蕃俛首归顺嵗纳添巴愿为部落如红防儿姑古只等不知其防已继而抢境内之蕃矣在该镇则曰此虽属蕃非吾百姓也曲为隠忍莫之一救以故属蕃甘心顺从亦嵗纳添巴而招中渐废如俺官阿落受等族又不知其防已诸蕃既顺又因而抢土汉之民矣隂实刼夺阳为误及在将领亦曰蕃汉杂处原无分别互相容隠量为防须罚服粉饰塘报以邀重赏细梭等物利不止于数倍故土民无依亦仿效诸蕃添巴之例而嵗纳不缺甚至有土官为土民而赏给有差者亦添巴之别名也年复一年剥削日甚以麦豆青稞口食取之蕃也褐疋毛布轻暖取之蕃也迨其抢掠或令为向导或驱为前锋兵力亦取之蕃也且徃年该路将领既不能保蕃又能害众如以防窃小事輙率兵攻打堡帐希图牛羊资财之利其偷赶畨子马匹本为报复则又代为追还倍加罚服内困于法外困于敌诸蕃蹙额之情诚仰天而莫诉矣然敌党日增则敌谋叵测渐生不轨之心故一犯而西宁杀副总兵李魁等再犯而洮州杀副将李聨芳又犯而河州杀游击李芳长驱洮渭骚动三秦掳掠之惨道路痛心今特令大臣经畧赞画司道分猷创敌招蕃招回生属蕃人共一百六十族部落该七万四千七百一十余名倾心归顺各无异词等因到臣议得两河皆蕃而河西为甚河西四郡皆蕃而西宁为甚盖缘逺连青海近接河湟古先零防幵遗种在焉其于匈奴种类既殊住居各异故甘肃一镇北则匈奴南则羌蕃汉称河西五郡断匈奴右臂者以敌不能越此而南牧也祖宗畧地西陲缘俗立教加意诸羌故大建梵宇特赐专勅蕃僧为众推服者大者国师小者禅师其诸豪有力者或指挥千户百户各授有差各寺崇奉勅书及原领金玉印章在焉又以诸蕃资茶为命故许纳马中茶以示羁縻属蕃无异编民生蕃虽不敢内向而所资茶箆则转资于属蕃二百年来分方住牧内外相安若时有跳梁或抚或剿旋即安定其松套诸部虽尝垂涎抢掠然以甘镇斥堠聨络彼即溃墙而南畏我乘之旋即宵遯且彼敢掠蕃蕃亦杀之利害得失亦畧相当故蕃人为我保疆无敢异志自欵贡以来其王南牧许之借途因而收蕃此后敌骑因仍不为禁制遂致敌纵蹂躏蕃失凭藉子女牛羊皆彼所有生死予夺惟彼所制日招月引蕃安得不尽归之敌也以故竟舎故巢率趋西海岂独水草丰美实以诸蕃可利初尚利蕃之财物继则利蕃为爪牙久之则利为心腹矣盖敌驱蕃以掠汉而其祸本胚胎则汉为敌而驱蕃也臣细问积弛皆谓蕃囘交通大防已溃西海四郡何地非蕃何地非囘驱之不能招之不可盖驱蕃则明以予敌招蕃又恐隂为敌应即地方官员亦谓此辈浸淫日久必不可招招则引贼入室难与共居将付之无可奈何而已臣窃谓蕃囘之势不分则心腹之患无已故欲荡两川须清西海欲清西海须鼓诸蕃乃大修播告广询羣防乘其极困诱以真情畧其徃愆开之新路乃各蕃逺近传闻风势感动始而加七族自敌逃回既而红防一族賔妻送返臣至西宁凡蕃首投见者皆进之台阶抚之善语慰其苦楚赏以口食各蕃无不感激泣下愿归故巢奋勇杀虏者臣益加鼓舞乃守备祁徳遍歴蕃巢游击曽光祖多方树帜按察使石槚悉心区画主事梁云龙佥事万世徳极力经营且条分缕析部落有数中马有额安挿有所保防有方不惟属蕃复归即生蕃亦附不惟蕃慕义而逃归即敌亦畏威而速返千里之藩篱既撤而复附数万之戎羌既叛而复归从此土宇如常边疆无改戎羌安堵敌骑不侵张天朝之灵宠擅国家之盛事盖收此羌戎有六利焉蕃不附敌敌必讐蕃敌既讐蕃蕃益叛敌其约既解其势即分敌既难侵蕃亦易制利一也敌越甘凉惟蕃是掠今我保蕃蕃气自壮或偷赶马畜或窃杀敌级使敌不宁居流防自息利二也羌富畜牧觔角皮革可供军需利三也牛羊毡酪绎络来市边民财货日通闾阎无匮连年残壊可以苏息利四也山林通道樵牧来徃蕃汉无猜小而薪爨大而材木源源资给利五也我既示恩蕃必懐感日与土人相亲相睦不出五六十年与西纳等族俱可化为良蕃利六也而其安危吃犹在于彼此势分敌难深入者此皆事理易见土俗之人俱能言之然臣之所以皇皇为善后之虑故不在今日安挿之妥而特为后日纷更之虑也













　　甘肃通志巻四十五
&lt;史部,地理类,都会郡县之属,甘肃通志&gt;
　　钦定四库全书
　　甘肃通志巻四十六
　　艺文
　　赋
　　汉班彪北征赋　余遭世之颠覆兮罹填塞之阨灾旧室灭以丘墟兮曽不得乎少留遂奋袂以北征兮超絶迹而逺游朝发轫于长都兮夕宿瓠谷之宫厯云门而反顾望通天之崇崇乗陵岗以登降息郇邠之邑乡慕公刘之遗徳及行苇之不伤彼何生之优渥我独罹此百殃故时防之变化兮非天命之靡常登赤须之长坂入义渠之旧城忿戎王之淫狡宣后之失贞嘉秦昭之讨贼赫斯怒以北征纷吾去此旧都兮騑迟迟以厯兹遂舒节以逺逝兮指安定以为期渉长路之緜緜兮逺纡以樛流过泥阳而太息兮悲祖庙之不修释余马于彭阳兮且弭节而自思日晻晻其将暮兮覩牛羊之下来寤旷怨之伤情兮哀诗人之叹时越安定以容与兮遵长城之漫漫剧蒙公之疲民兮为疆秦乎筑怨舍髙亥之切忧兮事蛮敌之辽患不耀徳以绥逺兮顾厚固而缮藩首身分而不寤兮犹数功而辞諐何夫子之妄说兮孰云地脉而生残登障隧而遥望兮聊须臾以婆娑闵獯鬻之猾夏兮吊尉卬于朝那从圣文之克让兮不劳师而币加惠父兄于南越兮黜帝号于尉佗降几杖于藩国兮折吴濞之逆邪惟太宗之荡荡兮岂曩秦之所图隮高平而周览兮望山谷之嵯峨野萧条以莽荡兮逈千里而无家风猋发以飘飖兮谷水漼以扬波飞云雾之杳杳兮渉积雪之皑皑鴈雝雝以羣翔兮鹍鸡鸣以哜哜游子悲其故乡兮心怆恨以伤怀抚长而慨息兮泣涟落而霑衣揽余涕以于邑兮哀生民之多故夫何隂曀之不阳兮嗟乆失其平度谅时运之所为兮永伊郁其谁愬乱曰夫子固穷游艺文兮乐以忘忧惟圣贤兮逹人从事有仪则兮行止屈申与时息兮君子履信无不居兮虽之蛮貊何忧惧兮
　　晋成公绥黄河赋　览百川之壮兮莫尚羙于黄河潜昆仑之峻极兮出积石之嵯峨登龙门而南游兮拂华隂与曲阿凌砥柱而激湍兮逾洛汭而扬波体委蛇于后土兮配灵汉于穹苍贯中夏之畿甸兮经朔狄之遐荒厯二周之北境兮流三晋之南乡秦自西而启壤兮齐据东而画疆殷徙渉而永固卫迁济而遂强赵决流而却魏嬴引沟而灭梁思先哲之攸叹何水徳之难量
　　唐李翺释懐赋　读党锢传哀直道之多尤不容作释懐赋其词曰懐夫人之郁郁兮厯晦蚤而伤离吾心直以无差兮惟上天其能知袤于徳而必好兮忠何尤而甚疑彼陈词之多人兮故不去众而讯之进荩言之不信兮退逺去而不获弗验实而考省兮固余道之所厄昔师商之亲圣兮徳既均而行革惟肝膓之有殊兮守不同其何责愿披懐而竭闻兮道既塞而已行路非险而不通兮人忘我而异情王章直而狱死兮李固忠而陷刑自古世之所悲兮矧末俗之衰诚哀贞心之洁白兮疾苖莠之纷生令农夫以手锄兮反翦去乎嘉茎岂捐而语之兮详瞪矒而不肯聼欲释去而不忍兮终留滞亦何成当晨夕而歩丘兮仰白日而自明处一世之若流兮何乆求而伤情乐此言而自抑兮壮大观于兢生防馨香之茝兰兮树蒿蔚以罗列斥通路而使无兮恋棘迳之中絶置春秋而徇心兮羌与此其奚别昔誓辞而约文兮期共死以皆居嗟所守之既异兮乃漫汗而遗初心皓白而不容兮非市直而望利忠不顾兮立忘交不同而行弃悲夫不旬已而必讐兮谅非水火其可畏猥吾行之不然兮直愧心而惧义嘉山松之苍苍兮嵗苦寒而亦瘁吾固乐其贞刚兮夫何尤乎小异欲静黙而絶声兮岂不悼厥初之所志抑此懐而不可兮终永夜以歔欷
　　明薛瑄黄河赋　吾观黄河之浑浑兮乃元气之萃蒸濬洪源于西极兮注天于沧瀛贯后土之厐博兮沓沟之晶明过积石而左转兮龙门呀而峻倾薄太华而东骛兮撼砥柱之峥嵘入大陆而北徙兮迷不辨夫九河之故形经两海而纪众流兮擅浮沉之濯灵览頽波而懐明徳兮又何莫非姒氏所经营登昆仑而俯视兮固彷佛其初迹驭髙风而骋望兮遂周游其曲直何末流之混浊兮始清澂而湜湜差澹灔而徐趋兮势沄沄而自得触险石以鬬兮诧雷轰而毂击天宇扩其沆漭兮上下之苍黄雾雨霪霪而滃集兮混防古之洪荒微风荡拂而涣散兮天机组织其文章頽猋浩而汹涌兮百怪垂涎而簸扬腥云浊浪以荡汩兮恍忽顚倒夫舟航灵曜升而赫照兮乗正色于中央望舒在御而下临兮列宿涵泳其光芒若乃震秉符以行令兮百谷淫淫其冻释山泽沮洳以上兮増滉瀁之洋溢鱼龙乗涛以变化兮杳莫测其所极祝融载节以南届兮雷雨奋逹以霶霈潢支流而股合兮百川奔而来防木轮囷而漂防兮蔽云日而淘汰狂澜汹而囓岸兮块土焉塞夫冲溃霜戒严而木脱兮少昊执矩以司秋洲渚缅邈而石出兮始杀湍而安流霰雪纷其四集兮颛顼乗坎以奋神大块噫气而摩轧兮流澌下而龙鳞层氷横絶而山委兮河伯驱石以梁津羌险夷而明晦兮变朝暮与四时飚风起而冲水兮莽怪骇其难推覩圆方之一气兮恒来往而宻移昔尼父之叹逝兮跨百世而罕知顾川流之有本兮与终古以为期启龙图而翫六一兮悟主宰之所为喟余心之未纯兮感道玅之如斯聊诵言以自明兮庶昼夜之靡亏李梦阳竹石赋　有杳者篠丛彼阿徙置得地檽以华托根灵石发生直翕防拂楼翠风阁长竿巉巉翼纷若截为防箫雏鳯鸣任心吹之灵雾生乗鸾挈友腾烟雾餐霞戏委永无虑中虚允直性介固
　　述征赋　仲夏赫炎兮草木毕掲鞿缧赴徴兮夜发梁国抑情顺志兮强食自解乱流渡河兮忽焉而寐所以懭恨挥霍兮中情菀而内伤明星散而交加兮翩防吾以行揽众芳而横涕兮莽皇皇莫知所投曷暾杲杲方上进兮云披离而蔽之飘风磕而曽波兮湖水击而震荡慨川广而难越兮朝余翺翔乎河上既渉卫以奔骛兮又逾淇而渡漳去故乡以就逺兮霑余襟兮浪浪山峻髙而造天兮又隂晦而多雨观蕴虫之相搏兮忳于邑汗又交下哀人命之有常兮祸福杳其无门孰非义之可蹈兮焉作忠而顾身余独怪夫謇博之罹患兮亲好修而逄殆箕子狂而悲歌兮彼比干固以菹醢观前世谁不然兮矧吾懐愆而造尤聊周张以婵媛兮盖不忍此心之常愁渉汤隂余怆怳兮乃又瞻兹羑里鄂庙屹而傍路兮驷超轶而过止懐诚有离慜兮任道有承尤侍中顚陨兮扁鹊被刘专惟君而遘殃兮吾不知其何谓极终古而长愤兮羗炯炯其犹未昧翼绵绵之无聊兮翩翩莫知所骋忧悄悄之闷瞀兮厯山川余弗省迹有隠而难察兮物有微而先彰负蚊蟁以抗山兮固切人之未量欲结言以自明兮拙而莫之谋也将髙举以逺羣兮又绊而莫之能也经沟渎吾不悦兮亦何必为此行也謇相羊以俟至兮莫好修之证也路辽逴之裔裔兮埃风旋而簸扬烟液蒸而练练兮夕吾次于沱阳岭岪曲以敛容兮原瞹防而嵣嵭风草剡而防防兮狼狸号而夜鸣指黄昏以为期兮骎骎又夜行曰雷霆不可玩兮孰刑人而不戒悲辕马之喘嚏兮常十策而九退朝揽木末之清风兮夕瞻明月指列星我既处幽羗谁告兮魂中夜之营营欲展诗以效志兮又恐増愆而倍尤众聚观而潜谇兮或掩涕为余乎淹留予朝餐中山之初蕨兮暮挈易之香莽睇北山而不见兮彼南州又邈焉而弗予覩气怦怦而絓结兮心纬繣而弗怡纷流目以相观兮见金台之崔嵬轸雄虹之迅光兮忾乌白与马角燕昭既剧该辅兮厥躬亡而国削何秦嬴之虎视兮厥二世以不禄固盈虚之环沓兮春秋奄其代续自前代乃已然兮吾又何怨乎人心杂乱反覆岂毕防兮由邃古而至今重曰隆隆三伏铄金石兮如羮如沸行路喙兮道思作诵轸尔兮南有乔木不可以憇兮念我徂征日顦顇兮含精内蚀世莫可说兮乱曰已矣哉鳯鸟之不时与燕雀兮横海之鲸固不为蝼蚁制兮诚解三面之纲吾寜溘死于道路而不悔兮
　　娄奎朔方风俗赋　西夏有元虚居士贤而隠文子偕华先生客夏耳其名以刺谒之欵叙既已文子乃称曰盖闻过髙唐者必聆清商游睢涣者必观藻缋蒙蹑蹻海内有年所至处无不习交其贤豪长者因获周知謡俗矣语云百里不同风千里不同俗君世家于夏且翺翔文学之囿栖迟载籍之林上烛往古下镜来今其于朔方建置之岭末洎山川风物毕载于腹敢以为请毋予靳哉居士谡尔兴曰仆也恂愗未尝苏于故间从长老后而窃闻其槩焉夫草昧方祛睢盱无诏轩唐阐绎上哉夐乎靡得而究已自姬王命使来城嬴氏因河为塞权舆于葩经之脉昭著于太史之载按职方为雍州区攷天官分井桞界甫要服于中华继编户于炎代启于青而筑于建郡于汉而县于唐为宋隋之州镇为伪夏之都邦靣阳明而翼赤县之卫背隂陆而抵户遂之防右酒泉兮控引左云谷兮相望徼橹星繁雉堞云长势形绣若天险孔张洵九围之无匹展四野之独臧其山则贺兰擅其竒金积标其胜拓跋之所避暑瞿昙之所演乗绵亘则百舍不止穹崇则万寻未竟杰壁霞搆攒鹤立邃壑莽苍灵岑崱屴根连金母之瑶房椒载上清之玉色干秋云而叵度碍朝日而行迟不敢扳鸟不能飞逖而望之讶炼石兮撑碧落就而仰之犹鼇足兮奠四维至若黄草葳焉欲衰黒鹰翛乎将翥伏地饮河狼眠虎踞特秀觜起敦丘聚登□子而流览无穷访天都而难觅其处其水则漭漭溔溔汗汗沺沺黒水沃日灵河涨天方其趣乎峡口防乎石濑旁薄惊腾轰豗澎湃山摧岳舞之势排江倾海之及其寓安流没追埼轧盘涌裔咸夷逦迤朔波凌湍虹洞无纪环郛帯郭散漫萦纡枝而为渠潴而为湖其为渠也溢防蝀驾螭虬条分缕析曲折周流经城市而脉脉道浍洫而滮滮溉千林之果蓏浸万顷之塍畴其为湖也萑苇之塲蒹葭之薮皛皛无垠涵藏百有刍牧者驰骛茭藁者奔走其产则湓池神液因风自生调铛济味国计芘盈马芽地掬犛尾沙寻纑旄连丹三币五金旃裘胶革觔角豫章以全民用作贡尚方土植有山矾江离沙防石竹射干雕胡流彞苜蓿浅渚平原菁菁郁郁香有金钱甘有青玉枣实鸡心槐生兎目龙珠称百果之宗乌稗蕴七絶之淑渌池并蒂而荂青门合茎而熟露长苴莲蔓孳蘡薁来禽种于汉苑马乳扺于西域蔷薇郁于东山牡丹富于金谷碧梧栖鸾鳯之柯金桃啄鹦鹉之肉荐雕爼于芳筵莳琼砌于华屋兼以秋黄之蘓白露之防益人之蒜御饥之葍青稞胡麻芗秔羙菽可酿可炊粒珠颗玉又枸檵成林蘦菖若稼干不冬雕华不寒谢臾跗咀之疗人偓佺炼之羽化至于鳞防羽族圹走穴居若图经之所逸若尔雅之所无指百诎而未尽剡十袭而难书爰耳目之所覩记祗能忆其大都防珍貂防马异騊駼觝突羱羜趫防尨卢迒足则三窟之兎迹则九尾之狐麝餐柏而香逺麖戴玉而班殊趋则儦儦行则于于橐駞可服大武善楼既以引重亦以长驱集观乘雁蜚睹防鳬交精属玉旋目庸渠防防之翼鷕鷕之雏毵毵之啄鳦鳦之呼黄陵之庙青草之湖颉之颃之以游以娱丁首莘尾鼓鬐清流跃瀺灂兮为乐齧荇藻兮沋沋问其名兮鰋鲤取不竭兮鮎鯈詹何引兮独茧渔子泛兮孤舟烟消日出兮欵乃聚緵罟兮渡头鲙饪红缕细味与丙穴厹蒸尝以品賔客用羞其宫室则飞观基诸元昊台榭剙自狄公崔嵬千祀故址犹崇且郁郁兮仙人之馆矗矗兮帝子之宫兰堂生雾桂榭凌□金坛黋朗珠刹玲珑廊櫩纚纚甍栋隆隆防窈窕而沙紫翕赩而泥彤文栌华桷玉磶镂题笼以朱网覆以琉璃照耀星汉挥霍云霓甲第名园参差城郭户植羽葆门悬钟铎金波荡漾丽景联络畵鹢于围塘饰翠鹬于箔市廛孔道万落重闉青帘飘雨红防媚人烟花不夜歌管长春陟丽谯而睇盻苐见乎广厦之其人则飞英于国史之着厠名于金柜之藏傅爕以黄金而取誉传昭以学府而流芳宇文赫赫于弢畧侯程于居丧三史伟于行师三傅神于折讼勋绩擅于乔梓功名炳于伯仲称豹变则韩游论汗马则史敬奉是皆人世之龙尘寰之鳯遐迩景风今古雅重迨我明时誉髦尤众忠者义者孝者节者有芝英云气片藤拱璧者有黼黻河汉只语千金者有娴儒雅而师表士林者有持风裁而正色立朝者有倚劒崆峒抑天骄之横者有寜衘刀都市不易虑以生者有蝉蜕埃而翔区外以舒翼者丱角而茂者云翔华顚而彦者鳞萃金鼦右蝉缨緌绅佩嚄唶之胄翩翩铃阁之前偊旅之儒济济阙里之内鸿渐肃雍雍之仪虎螭振桓桓之槩冠盖交于道途轩马塡于阛阓譬犹钟山之阜泗水之滙累圭璧不为之盈采浮磬不为之匮其俗则四民杂居五技赘聚獿石洒削甄冶古铸日者星人觋史驵侩与夫俳伶优侏之侪咸旁午而交臂自髙门鼎贵下比齐民靡不羮鲜饮凿茹毳含醇曼揄被服轻暖绵纯当夫春日载阳布谷催种民狎其野耙锄并用室无悬器田无賸壅新景鬯韶华明锦铀则有弱冠王孙游闲公子饰冠剑聫裀褥引类呼朋吹竽筑走狗鬬鸡六博蹋鞠驰逐于章台之红嬉戏于郊圻之緑及序届朱明流金俶甚箑制缃轻笋舒薤锦支公于是乎手谈羲皇于是乎髙枕乃有武力鼎士络骇札桞诸伎毕逞絶伦超丑金注觯浮争先竞首农者戴蒲茆衣袯襫抱桔槹沃阡陌禾黍百里藨蓘矻矻行者出圃草之陂憇灌木之樾来封夷之常羊忘祝融之烁烈疑姗姗于畵图俨僊僊于阆阙迄夫商吹觱发于林臯霄露厌浥于芊草翘然劲者离披蔚然茂者枯稿万树千畦生成垂实翦摘芟获塲圃狼籍离离穰穰唪唪硙硙于橐于囊盈篝满槅豨膏棘轴衘尾相属塞于庄馗輷輷殷殷纵横络绎已而贡禹举元英涖塲功竣畚挶偫狐貂成盖藏既则见畜牧被野风騣雾鬛鱼目龙文蒲梢汗血兰筋权竒羣奔互齧抉壑斸山黄杂遝于是﨣﨣矫矫之士臂夏服手乌号防削格载畋獠星流景集飚奋霆击决眦弇心覆草蔽地寃伏陵窘充牣车骑无飞不有靡走不备伏腊嵗时迎厘赛社人事纷拏莫可覼缕夫夏之黔黎既尠啙窳逋荡夏之土壤又尽膏腴羙利此所以丰乐甲于关中声称浃乎防内也文子曰羙哉边陲若此者罕矣居士曰未也青铜之峡雷斧劈划断山为两冲流激石招提百座森耸乎其上桧栢千章掩映乎其侧莎罗之峯嵳峩万仞三泉地涌渟澄潣精爽招徕乎逺近膏泽徧敷于灵蠢西山屹秀翠若薄苔惟絶巚之积雪厯四时而不开即溽暑兮伊郁常色泽兮皑皑牛首飞霞洞天敞天下之苾刍蜂合四外之泥絙斗仰其中有龙渊喷玉石罅珠溅若倒囊与倾瓮贯桐枝兮为线放逺池兮犹沸当祁冬兮可湔及气肃天髙撼石动地则曰灵武秋声青蠡入云素华涵影则曰玉关白雪沙明水映乾坤锦灿则曰羚羊落照踈星的厯乍见乍没则曰石空夜火望之则有即之则无此官桥之竒木也明河在天星斗在地此月湖之殊景也表立则顺影堕则逆此浮图之幻迹也晴日钟鸣风雨镛振此沙关之异响也以至灵豨变兮吉善臻神驹刷兮夜光炽元兎进兮飞龙闲金牛现兮白马寺秋童防躅于刘晨安门嫓徳于公艺朱大夫齐名于谪仙程先生等节于孔伋靖王有东平河间之风仇侯有嫖姚车骑之绩斯亦殊尤絶轨也寜非世之所稀觌文子叹曰伟哉不谓西夏有此
　　曹琏朔方形胜赋　繄夏州之大郡实陜石之名邦当三边之屏翰辟千里之封疆廓冈阜而为垣濬川泽而为湟角鼋鼍而为道卧防蝀而为梁帯河渠之重沮奠屯戍之基张垦良田之万顷撑乔木之千章盐池滉瀁渎其隈菊井馥郁馨其傍桑梓相接栋宇相望若率土而论其边陲则非列郡之所拟方也今焉载瞻其四维也汉陇蟠其西晋洛梗其东北跨沙漠之险南吞巴蜀之雄山奔突而若驰水旋绕如环雍邝遐郊其坦夷耸孤城之崇窿内则敞街衢兮辐辏纷舆马兮交通外则经沟塍兮刻镂畇原隰兮腴丰任土作贡而域雍兮星分井鬼罢侯置守而灵兮民杂汉戎出河朔山川之外临藩落境界之中青窥华岳之隠隠翠挹岷峨之重重遥跻西岭之屹屹近俯东湖之溶溶营兴广武坊旌効忠坝濵积石关迩临潼桥横通济兮接賔之铺连栋园开丽景兮望春之楼凌空澹清潭兮天光云影翠秀色兮緑水芙蓉赫连春晓兮日烘桃李灵武秋髙兮风坠梧桐残阳夕照荒坰兮落花啼鸟飞瀑暗悬峭壁兮玉涧垂虹辘轳咿轧兮影落芦沟之夜月渔歌欵乃兮响穷古渡之秋风于是髙台日上长塔烟浮晴虹之影乍弄蒲牢之声初収大河之水未波蠡山之云不流蔼华实之蔽野漫黍稷之盈畴石关雪积兮银铺曲径汉渠春涨兮练拖平丘骐骥如云兮花马之池鳟鲫盈肆兮应理之州平罗城兮执讯获丑鸣沙州兮落鴈浮鸥城倾黒水兮頽雉残堞津问黄沙兮短櫂轻舟神槎湮兮犹存博望之迹石硖凿兮尚传大禹之游髙塜巍峩兮元昊之防已冷古刹煨烬兮文殊之像常留表贺献俘而忠贯日月兮唐将之精灵耿耿书抗伪号而名重丘山兮宋贤之遗韵悠悠此名天下播海陬而为西夏之胜槩可与江南之匹俦者然犹未也若乃考其四时也春则杏坞桃蹊霞鲜雾霭秋则鹤汀鳬渚月朗风微夏则莲濯碧沼之金波娇如太液池边之姬媵冬则柏傲贺兰之暗雪癯若首阳山下之夷齐与夫观鹰鹯之雄度则凛凛乎周家之尚父也覩芝兰之葱蒨则奕奕乎谢庭之子侄也对松竹之森立则挺挺乎汲黯之刚直也翫鸥鹭之莹洁则皎皎乎杨震之清白也以至芳林莺语桞榭蝉声又有若回琴防瑟之立夫孔楹也此皆翫耳目娱心志而为西夏之羙观不减江南之佳致者是使骚人墨客硕士英贤寻幽览胜游乐流连于以罗珍馔列绮筵飞羽觞奏管弦品题词藻绣句锦篇觥筹交错屡舞僊僊抚乾坤之坱圠扫亭障之烽烟询古今于故老稽成败于遗编方其王命南仲往城于方此何时乎迨汉郭璜缮城置驿浚渠溉田省费万计盖一盛也整居焦濩侵镐及方此何时乎迨唐李听兴仆举废复田省饷人赖其利又一盛也嗟夫时有盛衰治有隆替天道循环斯亦何泥方今圣主啓运应符丕建人极重熈皇图混车书于六合覃防威于九区登斯民于懐葛跻斯世于唐虞矧兹夏州超轶往古诗礼彬彬衣冠楚楚建学立师修文偃武尚陶匏贵簪组祛异端御狎侮抑工商之浮华敦士农之寒苦沙漠尘空闾阎安堵白叟黄童讴歌鼓舞熊罴奋勇于阵行麋鹿潜行于巢所弓矢藏于服韔干戈戢于库府而况防土封者惟徳惟义逺超乐善之东平握将柄者有严有翼端继为宪之吉甫予也一介之书生敢拟韩范之参伍聊泚笔而纪行议者幸勿谓其狂鲁
　　黄谏昆仑山赋　瞻彼西域猗欤昆仑擘地势以特起指太清而髙蹲控玉门以设险涌朝宗之河源其方也里八百而可考其髙也数万仞而堪论大鹏之翼髙举而莫及都卢之足善縁而难升其隂则坚氷厚凝镜见人形风气凛冽寒不可胜其阳则瀑布飞流声震雷霆羣猿下饮接臂流肱至若瑶池之水弥弥有六足有鼈三趾游鱼吹波超羣鸥起圃之中广轮莫拟药阑花槛布縠散绮离娄之明殆不能视首之数亦不可记木则琪玕参差文玉森然琅玕子实如玉且圆豫章松桧枫梧楩柟山柿女桑木犀秋香冬青万年蓊防蘙荟亘地连天草则朱英玉芝幽兰芳蕙枸根灵薇菜可茹丛卉灌芳阜滋蕃庶其禽则女牀之鸾蹁跹丹穴之鳯翔翥鸑鷟防飞鹔鷞羣舞啣木精卫能语鹦鹉散则霞开止则云聚自相喧防各得其所兽则狒狒见人而叹猩猩披发而言犛牛体重騉防轻儇元豹雾隐文虎画眠貔貅狮兕麋鹿尘麂熊罴狡猊狐貂豵豣其所孔有不可殚焉或遥渉乎蒸霞之水或弄影于阆风之颠或羣或友儦儦俟俟于种玉之田何竒不有何异不储乃上帝之下都岂常人之所居轩辕之宫王母之室碧瓦鳞比青栉宻畵栋飞虹朱帘日髙阁千寻长廊万丈赭垩丹青杂以金碧适中乎文质乃辉耀于今昔是以仙乡留舄之軰缑山吹笙之徒崆峒之老蓬莱之流莫不驾云舆而是趋于是王母开筵侍以麻姑宓妃鼓瑟双成吹竽琼浆玉液盛馔佳蔬蟠桃异果苾芬芳敷延周穆于瑶席之上邀汉武于囘丘之隅防涤器溽収司壶少皥行令太白操觚劝酬之礼既毕羲和趋御而日色已晡岂特产竒瑰之物招游燕之娱而已哉尔乃质凝重厚气钟淳粹静而有常类仁者之夀动以致用方君子之不器云从而起从而致休徴以时而若于焉而发生乎万类也防惟圣明一统区宇极地际天咸施防惠海渎岳镇各有典制视伯视公皆以次第咸秩无文名山以祭兹山也同海岳而效灵故其功钜而不细是以笃生贤良而非止于一才一艺乃拜手稽首而作颂曰大哉圣人之御世也旰亦未食宵亦未寝也治人礼神各尽其义也山岳效灵而人才軰出薄海内外而皆享雍熈之盛治也
　　论
　　汉后汉书西域传论　西域风土之载前古未闻也汉世张骞懐致逺之畧班超奋封侯之志终能立功西遐羁服外域自兵威之所肃服财赂之所懐诱莫不献方竒纳爱质露顶肘行东向而朝天子故设戊巳之官分任其事建都防之帅总领其权先驯则赏□金而赐绶后服则系头颡而衅北阙立屯田于膏腴之野列邮置于要害之路驰命走驿不絶于时月商胡贩客日欵于塞下其后甘英乃抵条支而厯安息临西海以望大秦距玉门阳关者四万余里靡不周尽焉若其境俗性习之优薄产载物类之区品川河岭障之基源气节凉暑之通隔梯山栈谷绳行沙度之道身热首痛风灾鬼难之域莫不备写情形审求根实至于佛道神化兴自身毒而二汉方志莫有称焉张骞但着地多暑湿乘象而战班勇虽列其奉浮图不杀伐而精文善法导达之功靡所传述余闻之后说也其国则殷乎中土玉烛和气灵圣之所降集贤懿之所挺生神迹诡怪则理絶人区感騐明显则事出天外而骞超无闻者岂其道闭往运数开叔叶乎不然何诬异之甚也汉自楚英始盛斋戒之祀桓帝又修华盖之饰将微义未译而但神明之邪详其清心释累之训空有兼遣之宗道书之流也且好仁恶杀蠲敝崇善所以贤达君子多爱其法焉然好大不经竒谲无己虽邹衍谈天之辩庄周蜗角之论尚未足以槩其万一又精灵起灭因报相寻若晓而昧者故通人多惑焉盖导俗无方适物异防取诸同归措夫疑说则大道通矣
　　隋皇甫谧守论　或谓谧曰富贵人之所欲贫贱人之所恶何敢委形待于穷而不振乎且道之所贵者理世也人之所羙者及时也先生年迈齿变饥寒不赡转死沟壑其谁知乎谧曰人之所至惜者命也道之所必全者形也性形所不可犯者疾病也若扰全道以损性命安得去贫贱存所欲哉吾闻食人之禄者懐人之忧形强犹不堪况吾之弱疾乎且贫者士之常贱者道之实处常得实没齿不忧孰与富贵扰神耗精者乎又生为人所不知死为人所不惜至矣喑聋之徒天下之有道者也夫一人死而天下号者以为损也一人生而四海笑者以为益也然则号笑非益死损生也是以至道不损至徳不益何哉体足也如天下之念以追损生之祸运四海之心以广非益之病岂道徳之至乎夫惟无损则至坚矣夫惟无益则至厚矣坚故终不损厚故终不薄茍能体坚厚之实居不薄之眞立乎损益之外游乎形骸之表则我道全矣
　　宋张方平屯田论　臣闻古者师役不逾时无逺征乆戍之劳宿军转餽之费故在三代无屯田之事及秦汉务恢封畧疲敝中夏外事边疆魏氏之后吴蜀鼎立永嘉东徙遂成南北天下割解更相鄙薄分疆占域各分戍守力穑之夫鲜披甲之士众旷日持乆兵势未解而屯田之利惠兴矣汉昭始调战射士设屯于张掖充国后击先零羗留佃于浩亹魏武之经畧四方取济许颍之积氏之南征吴防仰给江淮之储唐太宗既定天下思欲散兵权省国用遂因隋制相要冲以设府计隙地而置屯三时务农一时讲武居则有扞城之庸而廪食自足动则备调发之籍而戌事无废及明皇恃海宇之泰寜承国力之全盛府兵耗散田莱不垦后又停折冲府立武士帐于是乎罢丁兵而有正兵矣宠将骄卒坐而蠧食帑庾虚竭财用不赡而商利侵刻之臣百方诛取生人困瘁渐至危乱范阳搆祸日寻干戈代宗徳宗专用姑息自诸方岳之任徒兼营田之名荷防之夫箕踞待哺至宪宗时有司上元和国计簿校天下兵农之数率以两户而资兵卒人力凋敝可举而知天下兵农之业遂离而不复焉今国家之务莫大于飬兵四圣同仁防俭愼徳靡游于逸于观于畋念四方惟正之供悯小人作业之劳节爱惟微啬用罔小然出纳之吝在乎有司刻敛勾収锱毫圭撮天地所产山海之富动植之物悉筦于官妇织不裳夫耕不食黎民力尽寒暑不息以供军士衣稍匪颁之费汲汲乎其不能足也伏见议者有献屯田之策虽未能该尽乎体要显辨其利迹而或者猥为异说破其端绪臣輙为之扬防以申其论或者曰盖聚众边境战守相持留则刍粮不足解则防患未息故且耕且守而后有屯田之事未闻平时兴屯于内地也臣应之曰昔枣只建安之迹迩布都畿邓艾正始之谋近縁陈项荀羡兴石鼈之利分界东阳齐嵇华置懐义之屯乃在河内唐氏府兵就田天下相望后上元中因洪泽芍陂之饶大资国用我朝自唐汝河朔之郡皆有田务此固不待边境而后有屯田也今淮阳许昌汝南之域人希土旷地力不尽宻接京辅便于漕发虽内师禁旅更出就食往复浃日不废衞防又东平钜野至于彭城率多闲田民力不赡决河之所坟淤皆为沃野嵗所収入东自济汶漕而北洄可至河北东境西入广利渠可至太仓曹南陶丘可为廪积置戍之地无便于此江淮之境人稠地狭田无体易何以布屯且国家嵗漕东南之粟度其复制费已兼倍此为谋之迂也或者曰唐氏之前兵民同业本调取于农坂故可任于农事今之军士皆市井桀猾去本惰游之民至于无所容然后入于军籍且其骄也乆矣呴濡保息莫敢拂其心者是可使之寒耕暑耘者乎臣应之曰昔之为屯田者多在师旅之中解甲胄而执耒耜释耒耜而执干戈出死入劳莫之憾也惟所御用之而已又况四方无事边疆无役衣食足而起居时安室家而守妻子使趋南畆各食其力又何嫌焉盖智者谋始因势推移使势济而众安在资权而成务臣虽不敏请试效愚盖汉氏之屯田也发弛刑焉曹氏之屯田也募百姓焉氏之屯田也置营卒焉后魏之屯田也借民力焉唐氏之屯田也以府兵焉或兵或民惟所用者今天下浮户依强家而为佃客者取分末之利大半输主率由无以自业也傥优制招来艳之以利寛其赋入复其它徭则愿屯之夫襁负而至矣为置典农之官专司力穑之事功劳报赏为法必信因使冬隙简其强锐教之角射赏其精力古者因农事而寄军令盖此之谓此是募屯田夫得屯田兵也居则稼穑之人用则战骑之士不衣库帛不食廪谷是骄卒可放省屯仓可待盈虽有凶荒水旱之变而军不乏乎储峙民不増乎横赋建屯之利其亦溥矣谨论
　　蘓辙隗嚣论　隗嚣初据陇坻谦防下士豪杰归之刑政修举兵甲富盛一时窃据之雄有贤将之风矣然圣公乗王莽之败拥众入关君臣贪暴不改盗贼之旧败亡之势而嚣举大兵束手称臣违方望之言陷诸父于死地仅以身免及光武自河北入洛政修民附贤士满朝羣盗十去六七而嚣忽既往之祸方拥兵自固为六国之计谋臣去之义士笑之而嚣与王元王防一二人以死守之始从圣公而不疑终背光武而不悔去就之义无一得者至于杀身亡国盖不足怪也
　　明赵时春马政论　天有天驷天子有牧仆之职自轩辕以来坟典经史不絶书逮周始详穆王征西戎责以不享在今平凉之域而八骏皆是物也孝王命秦非飬马汧渭大蕃息宣王中兴比物闲则北至太原南平荆蛮大搜郑圃皆以车马之盛为言秦乌蠃谷量牛马即乌氏人而汉文景时阡陌成羣六郡良家驰射是利马援之边郡田牧数年得畜产数万唐人养马亦于泾渭近及同华置八坊其地止千二百三十顷树苜蓿茼麦用牧奚三千官寮无几衣食皮毛是资不取诸官盖合牧而散畜之牧专其事不杂以耕而太仆张万嵗王毛仲官职虽尊身本帝圉生长北方贯厯牧事躬驰抚阅无防集追呼之扰科索之烦顺天因地马畜滋殖万嵗至七十万六千毛仲至六十万五千六百有竒色别为羣号称云锦地狭不容増置河西史赞其盛图传至今夫岂有它术哉法简而专诚而不二故也元宗既以嫌诛毛仲后遂以付安禄山禄山统北方三道又使兼掌京西牧马地既隔越而职守难专重以匃胡叛逆覆用蹂践唐室其余存者犹足以资肃宗之中兴宪宗命张茂宗监牧茂宗不能逺畧乃籍陇民田人争言其不便牧事遂废唐亦防乱由此言之人事得失马政盛衰益昭然矣自宋以来马藏民间泾原为边重鎭日不暇给然颇贸易蕃马以给战士金元悉从民牧兵兴随宜取用官亦无事皇朝逺稽周唐大振马政自大将军得李思齐李茂之骑继破王保保掳马驼杂畜数十万御史大夫丁玉凉公蓝玉四征西番部族悉服乃制金牌合符番人以马充差朝廷以茶为赉体统正而名义严马日蕃庻始置苑马寺聫以监苑廵以御史日乆法弛治末年遂命都御史杨公一清董治之公振肃纪纲増置官属搜括垦田益市民马一时观羙然三年二驹其计利深矣数年之后所利不补所费何哉岂非官多牧扰法烦生缙绅衣锦难御边塞之风霜而肩舆驺从防集追呼非孕字重累之所能堪乎且牧地十七万七千余顷飬马一万四千余匹牧军才三千三百余人田重牧轻皮肉収银三两有竒公用银三千余两责之三千三百余人物轻输重毎嵗各各入贺督监参谒不絶迁代嵗月繁促南北习俗异宜道路往来劳费牧人之不支如此州县地不逾二万顷为粮站徭二十余万轻重之相悬如彼嘉靖三十七年平凉通判嘉定陈应详举籍平固以北皆为牧地民村落室庐皆度为牧代之飬马偿驹遂号二税按制先定州县田税后以隙地为牧本自相间安得齐一应详务虚名而民重被病牧既少获种马日削责民市马吏縁为奸民不堪命矣世之君子其思有以善后哉今粗举其大端云议
　　汉虞诩凉州不可弃议　窃闻公卿定策当弃凉州求之愚心未见其便先帝开拓土宇劬劳后定而今惮小费举而弃之凉州既弃即以三辅为塞三辅为塞则园陵单外此不可之甚者也喭曰关西出将关东出相观其习兵壮勇实过余州今羗胡所以不敢入据三辅为心腹之害者以凉州在后故也其土人所以摧锋执锐无反顾之心者为臣属于汉故也若弃其境域徙其人庶安土重迁必生异志如使豪雄相聚席巻而东虽贲育为卒太公为将犹恐不足当御议者喻以补衣犹有所完诩恐其疽食侵滛而无限极弃之非计
　　宋郑文寳城古威州议　威州在清逺军西北八十里乐山之西唐大中时灵武朱叔明収长乐州邠寜张君绪収六关即其地也故垒未圯水甘土沃有良木薪桔之利约葫卢临洮二河压明沙萧关两戍东控五原北固峡口足以襟帯西凉咽喉灵武城之便然环州至伯鱼伯鱼扺青冈青冈距清逺皆两舍而清逺当羣山之口扼塞门之要刍车野宿行旅顿絶威州隔城东隅坚石盘互不可浚池地中旧乏井脉又飞鸟泉去城尚千余歩一旦縁边警急贼引平夏胜兵三千据清逺之冲乗髙守险数百人守环州甜水谷独家原传箭野貍十族脇从山中熟户党项孰敢不从又分千骑守碛北清逺军之口即自环至灵七百里之地非国家所有岂威州可御哉请先建伯鱼青冈清逺三城为顿师归重之地古人有言金城汤池非粟不能守俟二年间秦民息肩臣请建营田积粟实边之策修五原故城专三池盐利以金帛啖党项酋豪子弟使为朝廷用不惟安朔方制竖子至于经营安西绥复河湟此其渐也
　　明徐贞明西北水利议　夫雨旸在天而时其蓄泄以待旱潦者人也廼西北之地旱则赤地千里潦则洪流万顷惟寄命于天以幸其雨旸时若庻几乐嵗无饥耳此可以常恃哉惟水利兴而后旱潦有备其利一也神京北巩财赋取给于东南忠于谋国者镜胜国之往事懐人之隠忧尚有出于河流外者惟兴水利而西北储蓄近取常裕视东南为外府可也中人之治生必有附居常稔之田始可安土而无饥廼国家处全盛之势据上游以控六合独待哺于东南近废可耕之田逺资难继之饷岂计之全哉今运早而积乆储蓄信有頼矣然运蚤而収之不及其熟有浥损之患积乆而散之恒过其期有红腐之忧水利既兴则田畴之间要皆仓庾之积其利一也东南转输毎以数石而致一石民力竭矣而国计所頼欲暂纾之未能也惟西北有一石之入则东南省数石之输所入渐富则所省渐多先则改折之法可行乆则蠲租之诏可下东南民力庻几获苏其利一也今西北之地平原千里防骑得以长驱若使沟浍尽举则田野之间皆金汤之险而田间植以榆桞枣栗既资民用又可以设伏而避敌其利一也往者刘六刘七之变持竿一呼从者数万则游惰归之也盖业农者縻其田里惟游惰之民轻去乡土而易于为乱今西北之境土旷民游识者常惴惴焉诚使水利兴则旷土可垦而游民有所归消衅弭乱深且逺矣其利一也东南之境生齿日繁地苦不胜其民而民皆不安其土廼西北蓬蒿之野常疾耕而不能徧苏子谓聚则争于不足之中散则弃于有余之外其不均固如此也今若招抚南人修水利以耕西北之田则民均而田亦均矣其利一也东南多漏役之民而西北罹重繇之苦则以南之赋繁而役减北之赋省而繇重也使田垦而民聚民聚则赋増而北繇可轻其利一也沿边诸境有转输不能至者招商以代输盖有数顷之田困于一商遂弃业以他徙其有曲避转输之苦者则私以折色兑军商得茍安军无宿储即承平勿论设有警何以待之惟近边田垦转输不烦其利一也屯田之成熟者多属隠占乆则难稽矣然亦不必稽也西北非无田之为患而不垦之为患彼既垦而熟矣何必归官始为国家之利哉惟自其荒芜不理者召募垦之则新屯固种种也兵之壮悍者既心耻于负锄而其羸弱者又力疲于荷戈驱兵为农势固难行惟募之为农而简之为兵则心安而力奋屯政无不举矣今天下浮户依富家以为佃客者何限募而集之可立致也募农以修水利修水利以举屯政其利一也昔之有志者尝欲仿井田之遗意授民之产而惜其时之不可痛豪杰之兼并限民之田而恨其势之难行今若于西北空闲之地修举水利则仿古井田亦可也限民名田亦可也古者飬民之政以渐可举其利一也古者以井画地度地居民比闾族党井自为界民不可多得尺寸之地而地亦不可多得一介之民民与地适相均也今通都大邑之民踵接肩摩而争繁习靡多梗化而败俗其争少习朴者惟寥廓之乡为然今若画井居民裒益其多寡使民与地均如古比闾族党之意则教化可兴而俗尚自羙其利一也嗟乎水在天壤间本以利人非以害之也惟不利斯为害矣人实贻之而咎水可乎盖聚之则害而散之则利弃之则害而用之则利如血之在人身流贯于肢节而润泽其肌肤一有壅注则上而为痈下而为痔又或溢出于口鼻而因以其躯遂曰血之于人害也亦舛矣今之咎水之害者即山川之委原未悉胡不引人身观之也古昔盛时列国分布画井而田甽逹于沟沟达于洫洫达于浍浍达于川纵横因其地势以取利于水今西北皆其故疆也岂古以为利而今以为害乎且东南之民争涓流于尺寸之间何者彼固利之也谓水利于南而独为北害此必无之理也南方之民披簔而耕抱湿而获盖恒与雨相値也长夏苗将立槁则讼风伯而祝雨师盻盻焉以一沾濡为快廼西北之雨多于长夏而耕获之时少雨其易于南天时则然也西北地旷而水平稍一疏引水即为利东南之地髙下相悬有转水于数仞之深者再日不雨则桔橰之声彻于郊原竭人力以资灌溉苦且难地势使然也考之古昔甽深尺许遂深二尺沟深四尺洫深八尺浍深二仞而已未有如东南转水于数仞之深者至如京东山之涌泉溢地而出河之支流等地而平其于西北尤为易易也西北在三代盛时沟洫时修农功毕举厥后魏史起引漳水溉邺邺以富秦开郑国渠溉舄卤之地四万余顷关中为沃野秦以富强至汉文翁溉灌繁田千七百顷而蜀饶白公穿渠引泾水溉田四千五百余顷而民以饶富马援引洮水种秔稲而狄道并塞之民得以乐业虞诩复三郡激河浚渠为屯田而省内郡之费盖三代之时沟洫遍于列国水之为利也魏秦国擅其利文翁以下诸子人兴其利水之为利也专然皆在西北之境若东南称水利者在汉以前惟马臻开鉴湖而已他未有闻也及汉后之乱中原生齿渐耗从室而东徙者谓之侨人乆则安其土而乐其生西北民散而东南利兴非细故也即如东南之饶三吴称最在禹贡扬州之域厥土涂泥厥田下下而已汉之时亦一泽国耳惟室既东民日聚而利渐兴然其财赋亦未至于今日之盛也至五代时钱镠窃据以称饶及南宋偏安以致富则民益聚利益兴而财赋遂甲于天下矣尝考宋绍兴五年屯田郎中樊賔言荆湖江南与两浙膏腴之田弥亘数千里无人可耕则地有遗利中原士民扶携南渡几千万人则人有余力若使流寓失业之人尽田荒闲不耕之田则地无遗利人无遗力以资中兴由此观之则宋室方南之时东南尚有旷弃之地及其季年人多而田少豪右擅陂湖以自殖地利尽而民不聊生者聚故也东南地利尽而西北旷废厥有由哉盖劝农而兴水利牧养斯民之首务也今若另设劝农而水利又有专职则若于牧飬斯民之外増劝农水利一事彼之号为牧飬斯民者又将何为耶今之开府持节与藩臬守令皆以牧养斯民也劝农水利责将谁诿惟于开府持节者得人以择藩臬以择守令乆任而责成之殿最系焉利兴而民不知者可坐而致也世之言费者吾惑焉夫捐数万金之费于春而収数万石之获于秋费于帑而偿于田此庸人操十一之利者尚甘心焉曽谓善于谋国者而顾以费为惮乎且始为而获继是有兴即以所获者为资渐而广焉不烦再费也北之治田也逸南之治田也劳彼其以惰心而乗之以逸习卒而驱之宜有未从者然彼之卤莽而耕亦卤莽而获所入固微也以南之劳治北之田则一亩之入倍于数亩而旱涝可以无忧诚一驱之其嗜利之心必潜易其好逸之习且相率而为逸者以其习之故然比闾族党皆然也官为倡率有能争先力田者稍优异之则皆耻于逸而趋于劳矣昔张全义起于羣盗其尹河南也当防乱之后白骨蔽地荆棘弥望居民不满百户全义择人以修屯政招徕农户流民渐归逺近趋之如市全义为政寛简出见田畴羙者辄下马与僚佐共观之召田主劳以酒食有蚕麦善収者或亲至其家悉呼出老防赐以茶防衣物民间言张公不喜声伎见之未尝笑独见佳麦良蚕则笑耳有田荒芜者则集众杖之或诉以乏人牛则召邻里责之曰彼乏人牛何不助之由是邻里相助比户有积蓄在洛四十年遂成富庻盖其劝农力本生聚教诲变荒墟为富壤非偶然也诚使西北牧飬斯民者能以全义之心为心未有狃于故习而不变者不一倡率而遂曰习之难变可乎边地屯田以饷军也其道有三倡力耕之机定赏功之典广世职之法而已内地垦田以阜民也其道有三优复业之人立力田之科开赎罪之条而已盖大将固偏裨卒伍所望而趋也今诸边沃土多大将飬防之地使大将肯以其地画井以田以率偏裨卒伍无不响应而竞耕者昔郭子仪因河中军尝乏食廼自耕一亩将校以是为差于是士卒皆不劝而耕是嵗河中野无旷土军有余粮昔宋廖给事中刚亦尝首陈是说也将卒捐生而赴敌者冀以功而获赏也今若计田行赏又如廖给事所谓执耒之安方之操戈之危岂不特易此赏一行万顷不难得者信然矣今富民得纳赀以列武弁职冗而军政无裨也若仿虞文靖公之意聼富民欲得官者能以万夫耕则为万夫之长千夫百夫亦如之先试以虚衘缓其征科俟其田入既饶积蓄渐充则命以官而量征其税就所征者给以禄佩之印绶得世其官练集其耕夫以寓兵于其间眞良法也民之流离弃其业而畏不敢复盖疮痍未起科督又严甚则举其宿负者而取盈焉此宜上有以招徕之蠲其负寛其征时其赈贷则流离竞复荒芜渐垦矣汉之盛时孝悌力田同科盖务本重农以寓劝率之微权也今若定为之制有能于荒芜之乡垦田而井者田得自业而输其税于官官因税而稽田因田而定等上者如纳粟待铨次者遥授散职又其次者补胥吏而役于官则力田者竞起矣赎罪有条借贪墨以行私者何限也使令罪而有力者捐赀垦田官课其垦田之费与赎罪相当则归其田而収其税即无力宜近配者亦得近属于田畆之间以力垦田而赎其罪此屯法行而人亦乐从也倘举数者而行之屯田可兴垦田可多又何必费出公帑而后烦募民哉国家分兵而屯授之以田统于卫所之官法非不详然乆则田隠占而屯亦渐废盖田授于官兵非己业也惟富民得官屯驻则其田固己业子孙相承稽覈自详无隐占之患盖井田而寓封建之意也夫富民捐己之赀辟荒区以输税飬耕夫以寓兵其利于国者多矣就其所入给以禄朝廷御之以虚名使之世其职而守其业有増课之饶无飬兵之费又何靳而不与乎彼即汗马之勲者禄入兵费皆仰给于县官嵗糜而无补安可以此例论也今民间子弟入胄监者例得输三百五十金若使力田者于荒芜之野垦田三百五十畆得比输三百五十金者而同科则国家一时虽未得三百五十金之入而嵗収三百五十畆之税嵗嵗积之其得更倍谚谓千镪而家藏不若铢两而时入此尤易晓也田少而杀与赎罪而入者即是可推也若恐力田可同于输金则必有伪増田亩以欺上或始而垦旋而废难以一一稽之则又不然夫民间始系名于胄监距其入铨得官之时多者三十年少亦不下二十年所垦之田嵗入官税总而计之当不止于三百五十金彼既垦田嵗以其田之入而输官不难也亦何乐于伪田増税嵗以厉已乎即有田伪而税负者有司将时稽而除其名彼亦何利焉行之积乆田辟而税广费省而用足则力田之科与输金者皆可渐罢又不必商盈诎于财贿酌多寡于开纳也张链盐法议　夫食盐山泽自然之利天地所以养民也上古无征近古薄征以佐国用要在先不病民而后利国为可贵耳关中食盐一出于河东一出于花马池一出于灵州一出于西漳灵州西漳去三辅絶逺专供灵夏洮岷西北兵民之用无容议矣花马池盐北供延庆平三府寜榆二镇南与河东盐并行于三辅闲河东盐上下公用谓之官盐花马池盐私自贸易谓之私盐民间便于私盐而不便于官盐者百年于兹矣必欲行河东官盐其弊有四盖行盐郡县各有分界所司徒知纸上陈迹河东盐行三省不可越缩若防其实在山西河南未知何如其在关中自长安以西河东羙盐絶迹不至间有至者皆泥滓苦恶中人不以入口惟耕夫寡妇黾勉食之计其所售无几也名虽谓行其实未尝行之一也往年商人虑恶盐不售告发郡县使所在辇运外加様盐包封印记之及以给民封者自佳辇者自恶唱户分盐畏如饮鸩计帐徴价峻于正税今虽暂止既为故事恐不能已二也商人卖盐与贩夫随以小票盐尽票不収毁官盐不至西路则无票无票则通责店肆负贩细人请东路自买未毁之票缴官公人亦幸免责不问由来互相欺抵三也买票日乆奸人依式私制盗卖侥幸者冐利败露者破家虽有防御迄今未已四也必欲禁花马池私盐其弊有五关中民贫衣食驱遣赋税催切罄家所有走北地贩盐冀牟斗升之利一为公人所获则身入防阱家计尽空一也贫人既为囚絷内无供餽冬月多毙于狱考驿递囚帐盐徒居半死者又居强半民命可恤二也小贩惧捕结聚大伙经山谿要隘偶遇公人势强则抵敌势弱则冐险奔迸投崖落涧人畜死伤涂地三也公人与有力惯贩者交关终嵗不捕反为导防惟单弱贫瘠者捕之或以升斗恶盐强入路人筐袋执以报功使无辜受害四也众役工食悉有定例惟廵捕工食私幇公费嵗増十倍官吏比销徒御劳悴动经时月候文旷职旅食空囊或罚或贷俱为无补五也夫物力不齐物之情也好羙恶恶趋利就便民之情也所欲与聚所恶勿施裒多益寡因俗成务司国计者之情也以物力言河东旧商带支坐困新商起纳无几浇晒徒劳増课未减公私俱称歉矣河东一池虽差大供三省则不足花马二池虽差小供三郡二镇则有余自然之势也以人情言河东盐百方督之使行至以泥沙勒售假票甘罪而终不能行花马池盐百方禁之使不得行至于比屋破产接踵丧生而终不能禁者民之大欲大恶不可强也以国计言河东嵗课一十九万有竒花马二池嵗课不盈数千河东盐一引三钱有竒二池盐一石六分有竒如是相悬者意河东与天下六运自祖宗朝俱有定额由来乆逺二池廹近塞垣弃取不时故课亦微后来因循取足原办而止耳夫河东盐既不能及逺二池盐卒不能禁民间又不可一日无盐而盗买盗卖终非常理今当直开二池盐禁使西鳯汉中沛然通行计三府所当常食河东盐一十二万有竒嵗课即照河东责三府代办以其事权统归河东廵盐御史则逹观无异督禁有程两地嵗徴四鎭年例保无纤爽而关中可少事矣夫居害者择其寡兴利者取其多傥今不弛二池盐禁则愚民被逮供餽为费罪赎为费奸人骗诈为费兵民嵗増工食为费官吏比销为费一切显隠猥杂不可防计财足抵河东花马二池正课出于千疮百痛徒然费之而下残民命上损国体又余殃也傥今一弛二池之禁则愚民被逮供餽可省罪赎可省奸人骗诈可省嵗増工食可省官吏比销可省一切显隠猥杂不可防计财足抵河东花马二池正课出于不识不知漠然省之而下活民命上全国体又余福也夫人情不甚相逺比闻盐法侍御皆一时英硕表表长者使其闻见悉如关中人习知利病则亦何惮而不为良处哉但其受命而来也惟以行官盐禁私盐为职而反是则骇矣地非素履事未前闻虽圣人有所不知者何可遽望改易其常耶虽然安国家利百姓大夫出疆义也究理从长议政从便人心不昧因革有时此又关斯民之幸不幸也
　　张练屯田议　自古英贤之君竒智之士当诸侯割据华夏分争之代以师行而粮从餽运不继相其临戎广野使戍卒耕稼其间耕而有获以十一二输官以十八九自赡由来以为良法羙意者屯田是也赵充国以二羗反叛广田金城期年之间使先零坐毙曹操以征伐四方屯田许下垦荒积谷无逺运之劳诸葛亮与魏将严拒乃从容渭濵分兵屯田司马懿畏而欲避邓艾与吴为隣开河渠溉田通于江淮大为伐吴之资嗣是厯世因之其法寖备其利寖于今强敌陆梁非兵无以御敌非粮无以飬兵百计集兵千方足食而独不及屯田者何也我太祖体国经野屯田遍天下而西北边最多开屯之例军以十分为率以七分守城三分屯种垦田之令边方闲田许军民开种永不起科限畆输租者为额内之田不起科者为额外之田然法乆弊生弊乆法尽瘠田荒芜不治腴田为豪强兼并为官校侵夺为巧慧移丘易亩汩没于田混乱于籍征输徒有其名刍粟不为国用至于招商开中责令募兵垦田保伍屯聚视功力给牒予盐酬值初时上下同利今复为敝商蛊壊泥而不行然经界在田中开列在纸上非髙逺难行之事无幽隠不可究之理但求忧国敏事之臣专任责成待以不次之位其规画措置一事聼其自为直以期年为限使田额如旧课程如旧无占种影射包赔如旧随处有田随处行师刍粮如峙内省帑运外省民输有卒徒将领以足兵有沟洫陇畛以助险有树艺园林以防耕转盻之间变荒碛为丰壤易流莩而乐康阜民足国未有善于此者昔唐徳宗问李泌复府兵之策以兵多食少欲减京西戍兵泌请发左藏积缯因党项易牛铸农器籴麦种分赐縁边军鎭夏秋耕荒田而种之沃土乆荒収入必多戌卒获利则愿耕者众既因田致富则不思归及戍期将满下令有愿留者即以所开田为永业家人愿来者本贯给食而遣之是后収入既腆耕者愿留家人愿来变关中之疲敝为富强泌之一言即日行之如彼其速即年获效如彼其厚矧在今日大修屯政简付得人今年举之则明年报功决食其利矣其他筹边逺畧十百千万无如此事为急要也
　　颂
　　汉扬雄赵充国颂　明灵惟宣戎有先零先零猖狂侵汉西疆汉命虎臣惟后将军整我六师是讨是震既临其域谕以威徳有守矜功谓之弗克请奋其旅于罕之羗天子命我从之鲜阳营平守节屡奏封章料敌制胜威谋靡亢遂克西戎还师于京鬼方宾服罔有不庭昔周之宣有方有虎诗人歌功乃列于雅在汉中兴充国作武﨣﨣桓桓亦绍厥后
　　陆士衡纪信颂　纪信诳项轺轩是乘摄斋赴节用死孰惩身与烟消名与风兴
　　唐元结大唐中兴颂　天寳十四年安禄山陷洛阳明年陷长安天子幸蜀太子即位于灵武明年皇帝移军鳯翔其年复两京上皇还京师于戏前代帝王有盛徳大业者必见于歌颂若令歌颂大业刻之金石非老于文学其谁宜为颂曰噫嘻前朝孽臣奸骄为昏为妖边将骋兵毒乱国经羣生失寜大驾南廵百官窜身奉贼称臣天将昌唐繄睨我皇匹马北方独立一呼千麾万旟戎卒前驱我师其东储皇抚戎荡攘羣凶恢复指期曽不逾时有国无家事有至难宗庙再安二圣重欢地辟天开蠲除妖灾瑞庆大来凶徒逆俦涵濡天休死生堪羞功劳位尊忠烈名存泽流子孙盛徳之兴山髙日升万福是膺能令大君声容沄沄不在斯文湘江东西中直浯溪石崖天齐可磨可镌刋此颂焉何千万年
　　杨炎灵武宫受命颂　臣闻享天隆命惟徳也戡难奉时惟圣也必有非常之运是兴拨乱之功君以苍生为忧不以濡足为患此陶唐所以舍而不畏舜禹所以受而不疑灵武宫皇帝龙跃之所日者奸臣窃命四海荡波我圣皇天帝探命厯之数啓龙图作受命之书付于我皇帝皇帝方游崆峒以求至道于是羣公卿士负玉旒金玺望气砀之野三进于阊阖之中曰臣闻在昔尤连祸大盗中国神农氏兵莫能胜天降女敕轩辕氏大定其灾厥后尧有九州之害而命禹禹以四海之功而受舜陛下主鬯大位十有九年徳上达景福有归六圣覩命厯之期兆人有临难之请陛下畏灾运而不寜弃黎元而不顾以至仁为薄以大寳为轻臣等若不克所请与亿兆之众将被发拊膺号于天而诉于帝矣皇帝唯然改容曰岂人心与丁邜广平王俶太尉光弻司徒子仪尚书左仆射冕兵部尚书辅国与北军将士西土耆老万五千人排闼以诉帝曰今狼穴居宫阙陛下兆庻为饵宗庙为墟若臣等诚恳未通是髙祖不歆于太庙且陛下渉渭则洪流涸廻銮则庆云见布泽而川池广勤道而嘉禾生灵只髣髴贶幽感臣闻符命待圣而作天运否终而泰葳防肸蠁防也睿武英明圣也臣等敢昧死上闻帝乃洒斋宫启金匮呜咽拜受诏有司大赦天下改元曰至徳元年尊圣父为文武大皇帝是日烟云变作士庻踊跃黄龙见于东野紫气满于天门翌日也数百里衣裳会兼旬也数千里朝贡会逾月也天下兵车防浃时也四方重译防以一旅成百万之师率六军平社稷之难礼郊祀戴圣皇与人合诚心以气消天厉动罔不吉歆无不报是以白鹿扰于王庭灵芝产于延英化动而功成渊黙而颂声言禅代者陋苍梧易姓之名语嗣守者羞唐尧积善之辱述戡定者叹四纪而复夏羙中兴者嗤三六而灭新于戏神祗之所归往品物之所法象鼓飞龙于尺水仗大义而东向矢谟发号实在兹都愿篆石宫庭以垂万古俾过山泽知风雨之奥穷造化识天地之炉臣炎稽首敢献颂曰赫赫河图启天之祐云从亿万皇居九五惟昔陶唐克传舜禹濩也武也夫何足数彼妖者防惟暴惟贪天实即命人将不堪皇曰内禅于再于三尽武之善去汤之慙兵车百万汹汹雷震横防九州为行为阵恃力者踣从命者顺孝以奉天神而抚运至徳唐尧崇功大禹皤皤兆叟垂白而覩沛邑空歌周原已古徘徊颂声永介兹土
　　张蒙楙功昭徳颂　圣唐九叶皇帝平内盗攘外敌建中兴永图以崇王业乃命潼关鎭国军节度使检校尚书右仆射兼御史大夫华州刺史武康郡王李元谅整兵陇右分镇京西朝野防以为宜军州翕而益重复我洮罕期在于兹且谓分星辰之精山河之灵彧穆英明为国而生者也于是行军司马御史中丞董叔经以州人感公救其炭荷公拯其瘥厉露表羣言赞亐云隄曰臣闻鼓天下之大节莫先于忠义却天下之大难莫出于才能奏勲庸播金石以为天下表莫盛于碑版然则陛下宗臣元谅雄杰英勇沉断明谋虎身之望夙成龙额之封果及武齐七徳而克用为模文有九功而能举为法故炳烛方召粃稗韩彭桓桓然殉国之功皆可揭而昌言也昔陛下薄狩郊甸爰幸巴梁虵虺畜而患生豺狼饱而害作内奰宫阙党与诪张何望之垦掘咸林敬釭窥觑蒲坂同逆相扇倾陷巨州元谅时以散员副戎关镇无一廛之士无一旅之众感愤而发招辑白徒斩贼使于潼津破贼将于敷谷乘胜连击遂克城池闾阎载安室家相庆此其殉国之功一也勇而重闭以备不虞创续墉堤是徴板榦环廻褁于脩郭延袤臷于通衢冀防驰突之锋庻窒捜牢之掠四封辐辏不震不惊益凶竖东顾之忧壮义夫西讨之势此其殉国之功二也州之器备自昔其空乃剔镬鼓为兵撒毡彯为甲剡蒿揉为弩载箦巩为排严约誓于五申肃部队于三令劳逸斯共甘苦必分徳以导其懐刑以齐其力义以启其愤忠以发其诚由是士皆向方乐公战矣此其殉国之功三也籍马搜乗补卒济师始编簿者二千终载书者一万进次昭应禀命于副元帅之军列屯兴泰分援于尚可孤之垒元凶恃众犯我中营或靡矜而来或掉鞅而去因其去也霆激飚冲分翼夹驰邀覆其阵血鬬浐川之水尸膏防岸之田狡势迷穷不能复振此其殉国之功四也苍茫御苑横矗长云摧百堵而洞开拥三军而径入姚令言望旗而溃张光晟弃甲而奔彀骑争追若燎于薮贼泚忧廹躬率全军驱其恟恟之徒挥我堂堂之众一鼓而北窜死真寜氛祲廓而黄道清腥秽消而彤庭肃顿师章敬都邑晏如迎大驾复于咸秦还大兵散于隂此其殉国之功五也李懐光阻河拒命窃弄戈鋋北连绛台南扺黄巷选朔方之健将保朝邑之离宫陛下特诏攻围重鞠戎旅总于经畧丕冐平凉或掎击其救兵或邀絶其餫卒力殚命窘因乃求降未歼当道之且蹀吠篱之犬此其殉国之功六也进屯河县接逻官桥虽竹缆已焚而水口将渡大憝知窘犹懐鬬心乗时出竒幸于有胜迟明遇伏卒以无归恚蹙穷城因绞中閤三条以谧二辅斯寜此其殉国之功七也戍羗不道俶扰西陲骤掠邠泾深入盐夏狃其横猾溽暑仍留茍不用权若何攘暴廼励我鹰扬之旅乘其马瘠之时张皇军形缓俘令逸然后排结队加灶翻营师未逾于洛源防已还于河曲此其殉国之功八也婪婪藩戎匿诈求和重违修好之言用许寻盟之约诸军毕防是独沉疑陈其不诚请以为备且曰古者诸侯相见兵卫不撤警也今敌人反覆未可以端拱待之乃距平凉二十里所栅为壁堑为壕设晋师敖前之伏脩楚臣劲后之殿练锐三千渉泾式遏既而升坛将防果以恶来声若河翻势如山进望我旗鼓惊眙而还御侮之道既折冲之威亦着此其殉国之功九也良原县间在泾陇西压穷边罹彼烟尘翦除荆棘事未经启宻令兴功遂发轸而遽行即建标而特起恢其制度峻以规模役不二旬隠然岳立乃脩庐井乃辟田畴商旅载通流庸偕附堠交于塞表保障连于岐右虽周筑虎牢汉慿马邑式遏乱畧曽何足云此其殉国之功十也朝廷所以降丕命策髙勲重位以崇之丰爵以荣之歌钟以乐之邸宅以寜之自建中以来卫社稷之臣秉旄之将除宰辅董阃外其孰能畴匹于此哉况明允豪贤勤于理要清庻以康黎献简恤以裕公私推信诚敬让薄九赋励三农抑浮窳之风兴防正之教一年而人知禁二年而人知惠三年而人知爱四年而人知诵夫然又安可使懋功昭徳沉隠无闻也欤愿聼华人篆之乐石制曰可于是耆夀荔非升古沙门释僧防道士游方外等千乃心万乃口喜从所欲祈我笔端乃约奏章以纂成绩公本姓安氏武威姑臧人盖黄轩帝孙降居安息髙阳王裔留宅姑臧仆射元魏之股肱武卫巨唐之牙世济其贵公又昌明而弱嵗羇孤感于知己某某之族从骆统之姓鎭潼关者五年矣既申武节克建戎勲天子以敦淳可亲诚明可信更名锡氏以昭实焉书所谓践脩厥猷灵承多宠者矣若夫校功王府譔徳侯家虽冯异扬言已传徽于昔嵗而吉甫作颂庻羙于今辰词曰洸洸武康兮有防秉即戎临敌兮原火烈烈队如星兮阵如云进如流兮止如臷转电激兮冲风发壊苑垣兮复宫阙既东征兮又西伐鼙鼓雄兮才气杰涤昬霾兮扫妖孽河渎清兮渭源澈功既成兮恩亦结倚铁防兮赉金穴华山麓兮敷水澨惠汪濊兮威凛冽庻氓安兮羣盗絶舞稚童兮歌大耋城窣云兮营偃月望麾幢兮想旌节树丰碑兮颂英哲词不愧兮勲不灭
　　铭
　　古黄帝巾几铭　毋弇弱毋佹徳毋违同毋敖礼毋谋非徳毋犯非义　无掘壑而附丘无舍本而逐末日中必彗操刀必割执斧必伐日中不彗是谓失时操刀不割是谓失利执斧不伐贼人将来涓涓不塞将为江河荧荧不救炎炎奈何两叶不去将用斧柯
　　汉班固封燕然山铭　铄王师兮征荒裔勦凶虐兮截海外夐其邈兮亘地界封神丘兮建隆碣熈帝载兮振万世
　　傅毅车左铭　卢氏作车取象玑衡君子建左法天之阳正位受绥车不内顾尘不出轨鸾以节歩彼言不疾彼指不躬览于道永思厥中
　　车右铭　择御卜右采徳用良询纳耆老于我是匡惟贤是师惟道是式箴阙旅贲内顾自式匪望其度匪愆其则越戒敦约礼以华国
　　车后铭　敬其在路体貌思防望衡顾毂允慎兹容毋或好佚匪盘于游顾省厥遗虎尾斯求昭徳塞违抑盈以无虽有三晋欿然若虚
　　周庾信秦州麦积崖佛龛铭　麦积崖者乃陇坻之名山河西之灵岳髙峯寻云深谷无量方之鹫岛迹遯三禅譬彼鹤鸣虚飞六甲鸟道乍穷羊肠或断云如鹏翼忽已垂天树若桂华翻能拂日是以飞锡遥来乗杯逺至防山凿洞郁为净土拜灯王于石室乃假驭风礼花首于山龛方资控鹤大都督李允信者借于宿植深悟法门乃于壁之南崖梯云凿道奉为亡父造七佛龛似刻浮檀如攻水玉从容满月照曜青莲影现须弥香闻忉利如斯尘野还开说法之堂犹彼香山更对安居之刹昔者如来追福有报恩之经菩萨去家有思亲之供敢縁斯义乃作铭曰镇地郁盘基干峻极石关十上铜梁九息百仞厓构千寻松植隂兔假道阳乌廻翼载辇疏山穿龛架岭糺纷星汉廻簇光景壁累经文龛重佛影雕轮月殿刻镜花堂镌石壁闇凿山架梁雷乗法鼓树积天香泉珉谷吹尘石牀集灵眞馆藏仙册府芝洞秋房檀林春乳水谷银沙山楼石柱异岭共云同峯别雨冀城余俗河西旧风水声幽咽山势崆峒法云常住慧日无穷方域芥尽不变天宫
　　唐吕温三受降城碑铭　韩侯受命志在朔易北方之强制以全策亘漠横塞揭兹雄壁如三鬬龙跃出大泽并分襟帯各闭风雷俯视隂山仰看昭囘一夫登陴万里洞开日晏秋尽纤尘不来时维韩侯方运神妙观衅则动乃诛乃吊廓乎穷荒尽日所照天乎未赞不策清庙我圣耀徳罢扃北门优而柔之用息元元曷若完守推亡固存于襄于夷永裕后昆
　　宋石介击蛇笏铭　天地至大有邪气干于其间为凶暴为残贼聼其肆行如天地卵育之而莫御也人生最灵或异类出于其表为妖怪信其异端如人蔽覆之而莫露也祥符间寜州天庆观有蛇妖极怪异郡刺史日两至于其庭朝焉人以为龙举州人内外逺近罔不骏奔于门以觐防庄肃祗无敢怠者今龙图侍御孔公时佐幕任是邦亦随郡刺史于其庭公曰明则有礼乐幽则有鬼神是蛇不亦诬乎惑吾民乱吾俗杀无赦以手板击其首遂死于前则蛇无异焉郡刺史暨州内外逺近庻民昭然若发蒙见青天覩白日故不能肆其凶残而成其妖惑易曰知鬼神之情状公之谓乎然天地钟刚正之气在公之笏岂徒毙一蛇而已轩陛之下有罔上欺民先意顺旨者公以此笏指之庙堂之上有蔽贤防恶违法乱纪者公以此笏麾之朝廷之内有谀容佞色附邪背正者公以此笏击之夫如是则轩陛之下不仁者去庙堂之上无奸臣朝廷之内无佞人则笏之功也岂止在一蛇作笏铭曰至正之气公乃能得笏之在公能破滛妖灵气未竭斯笏不折正道未亡斯笏不藏惟公寳之烈烈其光
　　明孟侃鵞池铭　庆阳下鵞名池深窕来清漪源不竭兵民宜通或塞在人为千万防视兹辞














　　甘肃通志巻四十六
&lt;史部,地理类,都会郡县之属,甘肃通志&gt;
　　钦定四库全书
　　甘肃通志巻四十七
　　艺文
　　记
　　唐裴度西平王李公碑记　惟天锡成命于我唐保兹国祚生此大杰则西平王李公其是乎不然何覆暴如风振槁叶戴君若鼇冠灵山横流之中一匡而定公讳晟字良器其先陇西人徙京兆曾祖嵩皇岷州刺史祖思恭皇洮州刺史赠幽州大都督考钦皇金吾卫大将军陇右节度经畧副使赠太子太保代有名迹雄于西土公防好学学不为人及读吕张孙吴之书慨然有经邦济物之志未弱冠游秦凉间元侯宿将见者咸器异之乾元初尝客武都值渠豪以缺守搆乱杀畧平人公与所从十数骑驰而射之殪其为魁者余党遂遁冦所掳获积如丘山公一无所取椎牛酾酒享士而去邦人感服具状以闻特拜左清道率饰金紫将朝京师自献方畧冦盗纷扰有土急贤河陇将帅相继表用歴二府右职所至常以才谋为其委重累迁至光禄太常卿阶爵在第一品泾原四镇北庭节度都知兵马使悬识冦态周知地形应变不穷有夺有予骥骤庭而莫展云出岫而斯飞代宗徴以左金吾卫将军为神防兵马使属羗蛮犯蜀朝廷济师命公督禁旅絶栈道而往救焉公衔枚过险出贼不意连下坚壁遂诛首恶还授检校太子賔客且复旧职建中二年田悦以魏叛德宗极意致讨悉起徂征以公为神防先锋都知兵马使加御史中丞与河东河南等道诸军合击公济河而行能以众正及破洹水阵解临洺围轹魏属城抵燕通邑其摧锋防鋭皆先羣帅而勚力焉遥拜左散骑常侍兼御史大夫厥功未成闻贼泚肆逆皇居失守西向恸哭载驰载驱行及代北授检校工部尚书充神防行营节度公提孤军募散卒拊循训励以达行在值懐光中叛大驾再迁加检校右仆射余如故寻转左仆射同平章事兼京兆尹神防军京畿鄜坊节度观察管内及商华等州副元帅公固守渭城决平秦垒调食制用先发我私捐甘攻苦皆自我始每一言一誓声泪俱发勇夫义士感而使之蔑不济矣时自雍而东延于汝洛震于河汴所在征镇乱掠相从公介巨盗之间使声援断絶立成师之法致号令严肃搜补十旬指挥一举乘墉壑而通轨道磔枭獍以清宫禁俾九市三条无辍肆之惊无秋毫之犯羽书速告銮辂爰归廓氛祲为祥光摅忧愤为喜气诗曰允矣君子展也大成斯之谓欤考古视今论功称忠者多矣若至危而安至难而易卓荦跨迈如公莫俦拜司徒兼中书令俄以凶孽未宁边防犹警岐下任重乃以本官兼凤翔尹凤翔陇右节度观察使及四镇北庭泾原等州副元帅改封西平郡王加食邑实封至一千五百戸公名慑遐方政和蕃部始至而生植少安而训齐逮四载赋舆十倍其初会诏入辅拜太尉中枢如故或谓公勲望已髙宠渥已极宜从容颐养稍稍逊避公曰不然人臣外则尽力内则尽心若止偷荣孰为且哲故每承帷幄之间则言咈无隐理夺不回大指以东夏可平西陲可复或已行而事终不显或未用而身遽不遗以贞元九年八月四日薨于位春秋六十七德宗抚几哭于寝次自都邑达关畿无士庶无老防皆发哀相吊则曩时安人戢兵之德可谓浃于元元之骨髓矣明赠太师赙赗加等以其年十二月十六日葬于髙陵县奉正原郑国夫人杜氏祔焉自捐寝至安宅皆上所办防中贵反覆万情所奉如不及焉呜呼以公之靖难扶倾不言所利虽存殁极位始终殊礼而天意若曰其福享未至故迤延于后有子曰愿故检校司空河中节度等使赠司徒五列雄镇三为上公曰聪故光禄司主簿曰揔故太子中允赠兵部郎中曰悬左神武大将军赠洪州都督曰恕故光禄卿赠右散骑常侍曰慿故右威卫大将军曰宪检校左散骑常侍岭南观察等使进因贵胄达以善政曰愬故检校左仆射同中书门下平章事赠太尉克广前脩仍执丑逆曰懿故渭南尉曰听检校司徒义成军节度使统戎安俗是以似之曰惎右羽林将军曰慇岚州刺史并地势吏用兼而有焉粤太和元年秋七月听拜疏上言以公之徽烈则御制碑文于渭川矣以公之风度则诏命图形于灵台矣惟大其丘陇郁彼松槚望有祁山之象拜无岘首之碑将刋贞石式表幽隧乃命臣度称代言诗其词曰建中季年大盗忽焉皇舆避冦狩于梁川顾谓太师汝才汝畧将威致讨必殄冦虐太师泣奉捐躯誓众度其成城可以利用赫矣墉壑傅于墙垣手搏足踦如冲如援一鼓而破一麾而奔扫清宫闱刷荡妖昏我师涖止我令行矣都人不知己事方喜飞章告庆饬驾言旋鸿烈耀古讙声动天车服之锡河山之誓九命而俯一心若厉俾侯于岐阜安边陲藩政既成衮职攸宜岳降帝赉矢言危词我后嘉猷我躬何为道直气和劳谦终吉福履所绥未至万一上天不惠厚穸遄归垂裕流光用延恩晖翼子承家将坛台席继立竒功代传休绩听与伯仲永懐髙踪请于朝廷表是丘封帝曰孝哉胡可不从宣我祖之丕业繄尔父之嘉庸乃诏作铭以观亿龄
　　韩愈故相国权公碑　上之元和六年其相曰权公讳德舆字载之其本出自殷帝武丁武丁之子降封于权权江汉间国也周衰入楚为权氏楚灭徙秦而居天水畧阳苻秦之王中国其臣有安丘公翼者有大臣之言后六世至平凉公文诞为唐上庸太守荆州大都督长史焯有声烈平凉曾孙讳倕赠尚书礼部郎中以艺学与蘓源明相善卒官羽林军录事参军于公为王父郎中生赠太子太保讳臯以忠孝致大名去官累以官徴不起追諡贞孝是实生公公在相位三年其后以吏部尚书授节镇山南年六十以薨赠尚书左仆射諡文公公生三岁知变四声四岁能为诗七岁而贞孝公卒来吊哭者见其顔色声容皆相谓权氏世有其人及长好学孝敬祥顺贞元八年以前江西府监察御史徴拜博士朝士以得人相庆改左补阙章奏不絶讥排奸幸与阳城为助转起居舍人遂知制诰凡撰命词九年以类集为五十巻天下称其能十八年以中书舍人典贡士拜尚书礼部侍郎荐士于公者其言可信不以其人布衣不用即不可信虽大官势人交言一不以缀意奏广岁所取进士明经在得人不以员拘转戸兵吏三曹侍郎太子賔客复为兵部迁太常卿天下愈推为钜人长德时天子以为宰相宜参用道德人因拜礼部尚书同中书门下平章事公既谢辞不许其所设张举措必本于寛大以几教化多所助与维匡调娱不失其正中于和节不为声章因善与贤不矜主已以吏部尚书留守东都东方诸帅有利病不能自请者公常与疏陈不以露布复拜太常转刑部尚书考定新旧令式为三十编举可长用其在山南河南勤于选付治以和简人以宁便以疾求还十三年某月甲子道薨于洋之白草奏至天子痛伤为之不御朝郎官致赠锡官居野处上下吊哭皆曰善人死矣某年某月日葬于河南北山在贞孝东五里公由陪属升列年除岁迁以至公宰人皆喜闻若己与有无忌嫉者于頔坐子杀人失位自囚亲戚莫敢过门省顾朝莫敢言者公将留守东都为上言曰頔之罪既贳不竟宜因赐寛诏上曰然公为吾行谕之頔以不忧死前后考第进士及廷所防试士踵相蹑为宰相达官与公相先后其余布处台阁外府凡百余人自始学至疾未病未尝一日去书不观公既以能为文辞擅声于朝多铭卿大夫功德然其为家不视簿书未尝问有亡费不偫余公娶清河崔氏女其父造尝相德宗号为名臣既葬其子监察御史璩累然服丧来有请乃作铭文曰权在商周世无不存灭楚徙秦嬴刘之间甘泉始侯以及安丘诋诃浮屠皇极之扶贞孝之生凤鸟不至爵位岂多半涂以税寿考岂多四十而逝惟其不有以惠厥后是生相君为朝德首行世祖之文世师之流连六官出入屏毗无党无讐举世莫疵人所惮为公勇为之其所竞驰公絶不窥孰克知之德将在斯刻诗墓碑以永厥垂
  </div>
  <div class="pagination">
   <a href="甘肃通志_page152.html">
    上一页
   </a>
   <span>
    ...
   </span>
   <a href="甘肃通志_page148.html">
    148
   </a>
   <a href="甘肃通志_page149.html">
    149
   </a>
   <a href="甘肃通志_page150.html">
    150
   </a>
   <a href="甘肃通志_page151.html">
    151
   </a>
   <a href="甘肃通志_page152.html">
    152
   </a>
   <span class="current-page">
    153
   </span>
   <a href="甘肃通志_page154.html">
    154
   </a>
   <a href="甘肃通志_page155.html">
    155
   </a>
   <a href="甘肃通志_page156.html">
    156
   </a>
   <a href="甘肃通志_page157.html">
    157
   </a>
   <a href="甘肃通志_page158.html">
    158
   </a>
   <span>
    ...
   </span>
   <a href="甘肃通志_page154.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
