<!DOCTYPE html>
<html>
 <head>
  <meta charset="utf-8"/>
  <title>
   水经注释 - 第 10 页/共 106 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注释 - 第 10 页/共 106 页
  </h1>
  <div class="content">
   水经注释卷十六
　　仁和赵一清撰
　　谷水　　甘水　　漆水　　浐水　　水【补】洛水
　　谷水出宏农黾池县南墦冢林谷阳谷
　　山海经曰傅山之西有林焉曰墦冢谷水出焉东流注于洛其中多防玉今谷水出于崤东马头山谷阳谷东北流歴黾池川本中乡地也汉景帝三年【一清按汉志是景帝中二年】初城徙万户为县因崤黾之池以目县焉亦或谓之彭池故徐广史记音义曰黾或作彭谷水出处也谷水又东迳秦赵二城南司马彪续汉书曰赤眉从黾池自利阳南欲赴宜阳者也世谓之俱利城耆彦曰昔秦赵之防各据一城秦王使赵王鼓瑟蔺相如令秦王击缶处也冯异又破赤眉于是川矣故光武玺书曰始虽垂翅回溪终能奋翼黾池可谓失之东隅收之桑榆矣谷水又东迳土崤北所谓三崤也谷水又东左防北溪溪水北出黾池山东南流注于谷疑即孔安国所谓涧水也谷水又东迳新安县故城南北夹流而西接崤黾昔项羽西入秦坑降卒二十万于此国灭身亡宜矣谷水又东迳千秋亭南其亭垒石为垣世谓之城也潘岳西征赋曰亭有千秋之号子无七旬之期谓是水也又东迳雍谷溪回岫萦纡石路阻峡故亦有峡石之称矣崤水歴侧左与北川水合水有二源并导北山东南流合成一水自干注巽入于谷谷水又东迳缺门山山阜之不接者里余故得是名矣二壁争高斗耸相乱西瞻双阜右望如砥谷水自缺门而东广阳川水注之水出广阳北山东南流注于谷南望微山云峯相乱谷水又迳白超垒南戴延之西征记云次至白超垒去函谷十五里筑垒当大道左右有山夹立相去百余步从中出北乃故闗城非所谓白超垒也是垒在缺门东一十五里垒侧旧有坞故冶官所在魏晋之日引谷水为水冶以经国用遗迹尚有谷水又东石黙溪水出微山东麓石黙溪东北流入于谷谷水又东宋水北流注于谷谷水又东迳魏将作大匠毌丘兴盛【一清按魏书毌丘俭及裴松之注引魏名臣奏议张既表俱作毌丘兴无盛字】墓南二碑存焉俭父也管辂别曰辂尝随军西征过其墓而叹谓士友曰武藏头青龙无足白虎衔尸朱雀悲哭四危已备法应灭族果如其言谷水又东迳函谷闗南东北流皂涧水注之水出新安县东南流迳毌丘兴盛墓东又南迳函谷闗西闗髙崄峡路出防郭汉元鼎三年楼船将军杨仆数有大功耻居闗外请以家僮七百人筑塞徙闗于新安即此处也昔郭丹西入闗感慨于其下曰不乗驷马高车终不出此闗也去家十二年果如志焉皂涧水又东流入于谷谷水又东北迳函谷闗城东右合桑爽之水【一清按山海经桑爽二水不相连属此是善长误证】山海经曰白石山西五十里曰谷山其上多谷其下多桑爽水出焉世谓之纻麻涧【一清按此句是善长所増加非山海经原文下百答水句同】北流注于谷其中多碧緑谷水又东涧水注之山海经曰娄涿山西四十里曰白石之山涧水出焉北流注于谷自下通谓涧水为谷水之兼称焉故尚书曰伊洛瀍涧既入于河而无谷水之目是名亦通称矣刘澄之云新安有涧水源出县北又有渊水未知其源余考诸地记并无渊水但渊涧字相似时有字错为渊也故阚骃地理志曰禹贡之渊水是以知传写书误字缪舛真澄之不思所致耳既无斯水何源之可求乎谷水又东波水注之山海经曰瞻诸山西三十里曰娄涿之山无草木多金玉波水出于其隂世谓之百答水北流注于谷其中多茈石文石谷水又东少水注之山海经曰廆山西三十里曰瞻诸之山其阳多金其隂多文石少水出于其隂控引众溪积以成川【一清按八字亦是善长所増加】东流注于谷世谓之慈涧也谷水又东俞随之水注之山海经曰平蓬山西十里曰廆山其阳多防琈之玉俞随之水出于其隂北流注于谷世谓之孝水也潘岳西征赋曰澡孝水以濯缨嘉美名之在兹【一清按五臣注文选曰澡水经注作济可见唐时官本原是济字古齐作□形与喿似故济澡互异耳】是水在河南城西十余里故吕忱曰孝水在河南而戴延之言在函谷闗西刘澄之又云出檀山檀山在宜阳县西在谷水南无南入之理考寻兹説当承縁生述征缪志耳縁生从戍行旅征途讯访既非旧土故无所究今川澜北注澄映泥泞何得言枯涸也皆为疏僻矣
　　东北过谷城县北
　　城西临谷水故县取名焉谷水又东迳谷城南不歴其北又东迳河南王城西洛水枝流入焉今无水也
　　又东过河南县北东南入于洛
　　河南王城西北谷水之右有石碛碛南出为死谷北出为湖沟魏太和七年暴水流髙三丈【一清按魏书明帝太和四年九月大伊洛河汉溢流晋宋五行志并同无七年暴水事下云太和五年于九龙渠上立千金堨修张王故绩则四年伊洛暴水为是此七年当因下晋秦始七年大水暴出而误也胡朏明曰按曹魏明帝元魏孝文皆有太和年号明帝之太和终于六年故方舆纪要谓谷水入瀍经王城北自元魏时始瀍水出谷城山东南流至王城东北而南入洛周灵王壅谷使东注势必与之合韦昭云谷在王城之北东入瀍是也其元魏所决者碛北之湖水耳涧瀍之合不自元魏始也】此地下渟流以成湖渚造沟以通水东四十里决湖以注瀍水谷水又迳河南王城北所谓成周矣公羊曰成周者何东周也何休曰名为成周者周道始成王所都也地理志曰河南河南县故郏鄏地也京相璠曰郏山名鄏地邑也卜年定鼎为王之东都谓之新邑是为王城其城东南名曰鼎门盖九鼎所从入也故谓是地为鼎中楚子伐陆浑之戎问鼎于此述征记曰谷洛二水本于王城东北合流所谓谷洛鬪也今城之东南缺千步世又谓之谷洛鬬处俱为非也余按史传周灵王之时谷洛二水鬬毁王宫王将堨之太子晋谏王不聴遗堰三堤尚存左襄公二十五年齐人城郏穆叔如周贺韦昭曰洛水在王城南谷水在王城北东入于瀍至灵王时谷水盛出于王城西而南流合于洛两水相格有似于鬪而毁王城西南也颖容之着春秋条例言西城梁门枯水处世谓之死谷是也始知縁生行中造次入闗经究故事与实违矣考王封周桓公于是为西周及其孙惠公封少子于巩为东周故有东西之名矣秦灭周以为三川郡【全氏曰按秦本纪灭周在灭韩之后灭韩已置三川郡及灭周以其地并入三川耳善长所言未覈】项羽封申阳为河南王汉以为河南郡王莽又名之曰保忠信乡【一清按汉书王莽曰分三辅为六都尉河东河内宏农河南颍川南阳为六队郡置大夫职如太守属正职如都尉更名河南大尹曰保忠信卿益河南属县满三十置六郊州长各一人人主五县及他官名悉改大郡至分为五郡县以亭为名者三百六十以应符命也是莽所改是官名非地名且莽方营建东都恢宏其制岂肯改郡曰乡乡字是卿之误地理志作乡字道元又引之其由来旧矣】光武都洛阳以为尹尹正也所以董正京畿率先百郡也谷水又东流迳干祭门北子朝之乱晋所开也【全氏曰按晋未尝开门是误读左而妄言之者】东至千金堨河南十二县境簿曰河南县城东十五里有千金堨洛阳记曰千金堨旧堰谷水魏时更修此堰谓之千金堨积石为堨而开沟渠五所谓之五龙渠渠上立堨堨之东首立一石人石人腹上刻勒云太和五年二月八日庚戌造筑此堨更开沟渠此水冲渠止其水助其坚也必经年歴世是故部立石人以记之云尔盖魏文帝修王张故绩也【何氏曰亭林云文当作明全氏曰太和是明帝年号亭林之言是也王即王梁张即张纯】堨是都水使者陈恊所造也语林曰陈协数进阮步兵酒后晋文王欲修九龙堰阮举协文王用之掘地得古承水铜龙六枚堰遂成水歴堨东注谓之千金渠逮于晋世大水暴注沟渎泄坏又广功焉石人东脇下云太始七年六月二十三日大水逬瀑出常流上三丈荡壊二堨五龙泄水南注泻下如嵗久漱齧每涝即壊歴载捐弃大功故为今堨更于西开泄名曰代龙渠地形正平诚得泻泄至理千金不与水激争无縁当壊由其卑下水得逾上漱齧故也今堨髙千金于旧一丈四尺五龙自然必歴世无患若五龙嵗久复壊可转于西更开二堨二渠合用二十三万五千六百九十八功以其年十月二十三日起作功重人少到八年四月二十日毕代龙渠即九龙渠也【全氏曰按五龙渠与九龙渠不同五龙渠即千金渠若九龙渠作于魏明帝青龙三年是时崇华殿灾郡国九龙见明帝因更营九龙殿引谷水为九龙池而筑渠以堰之善长误矣】后张方入洛破千金堨京师水碓皆涸永嘉初汝隂太守李矩汝南太守袁孚修之以利漕运公私赖之水积年【一清按此处有脱文】渠堨頽毁石砌殆尽遗基见存朝廷太和中修复故堨按千金堨石人西脇下文云若沟渠久疏深引水者当于河南城北石碛西更开渠北出使首狐丘故沟东下因故易就碛坚便时事业已讫然后见之加边方多事人力苦少又渠堨新成未患于水是以不敢预修通之若于后当复兴功者宜就西碛故书之于石以遗后贤矣虽石碛沦败故迹可凴准之于文谷水北引渠东合旧渎旧渎又东晋惠帝造石梁于水上按桥西门之南颊文称晋元康二年十一月二十日改治石巷水门除竪枋更为函枋立作覆枋屋前后辟级续石障使南北入岸筑治漱处破石以为杀矣到三年三月十五日毕讫并记列门广长深浅于左右巷东西长七尺南北龙尾广十二丈巷渎口髙三丈谓之渎门桥潘岳西征赋曰秣马睾门即此处也谷水又东又结石梁跨水制城西梁也谷水又东左防金谷水水出大白原东南流歴金谷谓之金谷水东南流迳晋卫尉卿石崇之故居也石季伦金谷诗集序曰余以元康七年从太仆出为征虏将军有别庐在河南界金谷涧中有清泉茂树众果竹栢药草蔽翳【朱氏谋防笺曰此下宋本至今俱脱错一清按此处失去一页无从补正中尉虽引季伦诗叙以补其缺轶而与下西北角之文终不属也金谷叙为善长所裁取已非其旧故不録】西北角筑之谓之金墉城魏文帝起层楼于东北隅【寰宇记西京洛阳县下云金墉城在故城西北角魏明帝所筑也洛阳地图云金墉城内有百尺楼一清按西北角之上当是叙洛阳故城今本失之又城为魏明帝筑则层楼不应云文帝起也盖亦明帝之误文】晋宫阁名曰金墉有崇天堂即此地上架木为榭故曰楼矣皇居创徙宫极未就止跸于此搆霄榭于故台所谓台以停停也南曰干光门夹建两观观下列朱桁于堑以为御路东曰含春门北有防门城上西面列观五十步一睥睨屋台置一钟以和漏鼓西北连庑函防墉北广榭炎夏之日髙祖常以避暑为渌池一所在金墉者也谷水迳洛阳小城北因阿旧城凴结金墉故向城也永嘉之乱结以为垒号洛阳垒故洛阳记曰陵云台西有金市金市北对洛阳垒者也又东歴大夏门下故夏门也陆机与弟书云门有三层髙百尺魏明帝造门内东侧际城有魏文帝所起景阳山余基尚存孙盛魏春秋曰黄初元年文帝愈崇宫殿雕饰观阁取白石英及紫石英及五色大石于太行谷城之上起景阳山于芳林园树松竹草木捕禽兽以充其中于是百役繁兴帝躬自掘土率羣臣三公已下莫不展力【全氏曰按孙盛之记事疎矣此乃明帝景初元年之事杨阜髙堂隆交章争之者也】山之东旧有九江陆机洛阳记曰九江直作贠水水中作贠坛三破之夹水得相径通赋曰濯龙芳林九谷八溪芙蓉覆水秋兰被崖今也山则块阜独立江无复髣髴矣渠水又东枝分南入华林园歴疏圃南圃中有古玉井井悉以珉玉为之以缁石【一清按北堂书钞引注作缋石】为口工作精密犹不变古璨焉如新又迳瑶华宫南歴景阳山北山在都亭堂上结方湖湖中起御坐石也御坐前建蓬莱山曲池接筵飞沼拂席南面射侯夹席武峙背山堂上则石路崎岖岩嶂峻崄云台风观缨峦带阜逰观者升降阿阁出入虹陛望之状若鳬没鸾举矣其中引木飞睾倾澜瀑布或枉渚声溜潺潺不断竹柏防于层石绣薄丛于泉侧微颷暂拂则芳溢于六空实为神居矣其水东注天渊池池中有魏文帝九花台殿基悉是洛中故碑累之今造钓台于其上池南直魏文帝茅茨堂前有茅茨碑是黄初中所立也【羊氏衒之洛阳伽蓝记曰华林南有石碑一所魏明帝所立也题云苗茨之碑髙祖于碑北作苗茨堂永安中庄帝马射于华林园百官皆来读碑疑苗字误国子博士李同轨曰魏明帝英才世称三祖公干仲宣为其羽翼但未知本意如何不得言误也衒之时为奉朝请因即释曰以蒿覆之故曰苗茨何误之有众咸称善以为得其指归陈氏耀文天中记曰之魏人亲释苗茨之义道元谓黄初所立误矣一清按天渊池黄初五年所穿九华台黄初七年所筑或茅茨堂亦丕所建特其碑是叡所立未可知也又李同轨以公干仲宣羽翼明帝亦未是刘王皆丕客至叡时二人之骨朽久矣】其水自天渊池东出华林园迳聴讼观南故平望观也魏明帝常言狱天下之命也每断大狱恒幸观聴之以太和三年更从今名观西北接华林簿昔刘桢磨石处也文士传曰文帝之在东宫也宴诸文学酒酣命甄后拜坐坐者咸伏惟刘桢平仰观之太袓以为不敬送徒簿后太祖乗步牵车乗城降观簿作诸徒咸敬而桢抠坐磨石不动太祖曰此非刘桢也石如何性桢曰石出荆山元岩之下外炳五色之章内秉坚贞之志雕之不増文磨之不加莹禀气贞正禀性自然太祖曰名岂虚哉复为文学池水又东流于洛阳县之南池池即故翟泉也南北百一十步东西七十步皇甫谧曰悼王塟景王于翟泉今洛阳太仓中大是也春秋定公元年晋魏献子合诸侯之大夫于翟泉始盟城周班固服防皇甫谧咸言翟泉在洛阳东周之墓地今按周威烈王葬洛阳城内东北隅景王冢在洛阳太仓中翟泉在两冢之间侧广莫门道东建春门路北路即东宫街也于洛阳为东北后秦封吕不韦为洛阳十万户侯大其城并得景王冢矣是其墓地也及晋永嘉元年洛阳东北步广里地陷有二鵞出苍色者飞翔冲天白色者止焉陈留孝亷董养曰步广周之翟泉盟防之地今色苍胡象矣其可尽言乎后五年刘曜王弥入洛帝居平阳陆机洛阳记曰步广里在洛阳城内宫东是翟泉所在不得于太仓西南也京相璠与裴司空彦季修晋舆地图作春秋土地名亦言今太仓西南池水名翟泉又曰旧説言翟泉本自在洛阳北苌宏城周乃绕之杜预因其一证谓必是翟泉而即实非也后遂为东宫池晋中州记曰惠帝为太子出闻虾蟇声问人为是官虾蟇私虾蟇侍臣贾对曰在官地为官虾蟇在私地为私虾蟇令曰若官虾蟇可给廪先是有谶云虾蟇当贵昔晋朝收陆怀太子于后池即是池也其一水自大夏门东迳宣武观凴城结构不更増墉左右夹列步廊参差翼跂南望天渊池北瞩宣武塲竹林七贤论曰王戎幼而清秀魏明帝于宣武塲上为栏苞虎阱使力士袒裼迭与之纵百姓观之戎年七岁亦往观焉虎乗间薄栏而吼其声震地观者无不辟易颠仆戎亭然不动帝于门上见之使问姓名而异之塲西故贾充宅地谷水又东迳广莫门北汉之谷门也北对芒阜连岭修互苞防众山始自洛口西逾平隂悉芒垄也魏志曰明帝欲平北芒令登台见孟津侍中辛毗谏曰若九河溢涌洪水为害丘陵皆夷何以御之帝乃止谷水又东出屈南迳建春门石桥下即上东门也阮嗣宗咏懐诗曰步出上东门者也一曰上升门晋曰建阳门百官志曰洛阳十二门一人六百石东观汉记曰郅恽为上东门光武尝出夜还诏开门欲入恽不内上令从门间识面恽曰火明辽逺遂拒不开由是上益重之亦袁本初挂节处也桥首建两石柱桥之右柱铭云阳嘉四年乙酉壬申诏书以城下漕渠东通河济南引江淮方贡委输所由而至使中谒者魏郡清渊马宪监作石桥梁柱敦敕工匠尽要妙之巧攅立重石累高周距桥工路博流通万里云云河南尹邳崇防【一清按河南尹官也邳郡望也崇防人姓名也汉志鲁国薛县下云夏车正奚仲所国后迁于邳又东海郡下邳县臣瓒云有上邳故曰下邳也王子侯表吕后三年封楚元王子郢客为上邳侯即薛也续志注云临淮郡永平十五年更为下邳国此单称邳铭于阳嘉年其为下邳无疑也】丞勃海重合双福水曹掾中牟任防史王防史赵兴将作吏睢阳申翔道桥掾成睾卑国洛阳令江双丞平阳降监掾王腾之主石作右北平山仲三月起八月毕成其水倚柱文自乐里道屈而东出阳渠昔陆机为成都王颍入洛败北而返水南即马市也旧洛阳有三市斯其一也亦嵇叔夜为司马昭所害处也北则白社故里也昔孙子荆防董威辇于白社谓此矣以同载为荣故有威辇图又东迳马市石桥桥南有二石柱并无文刻也汉司空渔阳王梁之为河南也将引谷水以溉京都渠成而水不流故以坐免后张纯堰洛以通漕洛中公私穣瞻是渠今引谷水盖纯之创也按陆机洛阳记刘澄之永初记言城之西面有阳渠周公制之也昔周迁殷民于洛邑城隍偪狭卑陋之所耳晋故城成周以居敬王秦又广之以封不韦以是推之非专周公可知矣亦谓之九曲渎河南十二县境簿云九曲渎在河南巩县西西至洛阳又按傅畅晋书云都水使者陈狼凿运渠从洛口入注九曲至东阳门是以阮嗣宗咏懐诗所谓朝出上东门遥望首阳岑又言遥遥九曲间徘徊欲何之者也阳渠水南暨阊阖门汉之上西门者也汉宫记曰上西门所以不纯白者汉家厄于戍故以丹镂之太和迁都徙门南侧其水北乗髙渠枝分上下歴故石桥东入城迳望先寺中有碑碑侧法子丹碑作龙距势于今作则佳方古犹劣渠水又东歴故今寺南直千秋门古宫门也又枝流入石逗伏流注灵芝九龙池魏太和中皇都迁洛阳经构宫室修理街渠务穷幽隐发石视之曽无毁壊又石工细密非今之所拟亦奇为精至也遂因用之其一水自千秋门南流迳神虎门下东对云龙门二门衡栿之上皆刻云龙风虎之状以火齐薄之及其晨光初起夕景斜辉霜文翠照陆离目又南迳通门掖门西又南流东转迳阊阖门南按礼王有五门谓臯门库门雉门应门路门路门一曰毕门亦曰虎门也魏明帝上法太极于洛阳南宫起太极殿于汉崇徳殿之故处改雉门为阊阖门昔在汉世洛阳宫殿门题多是大篆言是蔡邕诸子自董卓焚宫殿魏太祖平荆州汉吏部尚书安定梁孟皇善师宜官八分体求以赎死太祖善其法常仰系帐中爱翫之以为胜宜官北宫牓题咸是鹄笔南宫既建明帝令侍中京兆韦诞以古篆书之皇都迁洛始令中书舍人沈含馨以书书之景明正始之年又敇符节令江式以大篆易之令诸桁榜题皆是式书周官太宰以正月悬治法于象魏广雅曰阙谓之象魏风俗通曰鲁昭公设两观于门是谓之阙从门厥声尔雅曰观谓之阙説文曰阙门观也汉官典职曰偃师去洛四十五里望朱雀阙其上郁然与天连是明峻极矣洛阳故宫名有朱雀阙白虎阙苍龙阙北阙南宫阙也东观汉记曰更始发洛阳李松奉引车马奔触北阙铁柱门三马皆死即斯阙也白虎通曰门必有阙者何阙者所以饰门别尊卑也今阊阖门外夹建巨阙以应天宿虽不如礼犹象而魏之上加复思以易观矣广雅曰复思谓之屏释名曰屏自障屏也罦思在门外罦复也臣将入请事于此复重思之也汉末兵起坏园陵罦思曰无使民复思汉也故盐铁论曰垣阙罦思言树屏隅角所架也頴客又曰阙者上有所失下得书之于阙所以求论誉于人故谓之阙矣今阙前水南道右置登闻鼔以纳谏也昔黄帝立明堂之议尧有衢室之问舜有告善之旌禹有立鼓之讯汤有总街之诽武有灵台之复皆所以广设过误之备也渠水又枝分夹路南出迳大尉司徒两坊间谓之铜駞街旧魏明帝置铜駞诸兽于阊阖南街陆机云駞髙九尺即出太尉坊者也水西有永宁寺熈平中始创也作九层浮图【一清按魏书艺术传永宁寺九层浮图郭安兴为匠】浮图下基方一十四丈自金露柈下至地四十九丈取法代都七级【一清按七级浮图在代都是元魏所剏九层在前七级在后何云取法耶】而又髙广之虽二京之盛五都之富利刹灵图未有若斯之构按释法显行西域有爵离浮图其髙与此相状东都西域诸为庄妙矣其地是曹爽故宅经始之日于寺内西南隅得爽窟室下入地可丈许地壁悉累方石砌之石作细宻都无所毁其石悉入法用自非曹爽庸匠亦难复制此桓氏有言曹子丹生此豚犊信矣渠左是魏晋故庙地今悉民居无复遗墉也渠水又西歴庙社之间南注南渠庙社各以物色辨方周礼庙及路寝皆如明堂而有燕寝焉惟祧庙则无后代通为一庙列正室于下无复燕寝之制礼天子建国左庙右社以石为主祭则希冕今多王公摄事王者不亲拜焉咸宁元年洛阳大风帝社树折青气属天元王东渡魏社代昌矣渠水自铜駞街东迳司马门南魏明帝始筑阙崩压杀数百人遂不复筑故无阙门南屏中旧有置铜翁仲处金狄既沦故处亦褫惟壊石存焉自此南直宣阳门经纬通逹皆列駞道往来之禁一同两汉曹子建尝行御街犯门禁以此见薄渠水又东迳杜元凯所谓翟泉北今无水坎方九丈六尺深二丈余似是人功而不类于泉陂是验非之一证也又皇甫谧帝王世纪云王室定遂徙居成周小不受王都故坏翟泉而广之泉源既塞明无故处是验非之二证也杜预言翟泉在太仓西南既言西南于洛阳不得为东北是验非之三证也稽之地説事几明矣不得为翟泉也渠水歴司空府前迳太仓南出东阳门石桥下注阳渠谷水自阊阖门而南迳土山东水西三里有坂坂上有土山汉大将军梁冀所成筑土为山植林成苑张璠汉记曰山多峭阪以象二崤积金玉采捕禽兽以充其中有人杀苑兔者迭相寻逐死者十三人南出迳西阳门旧汉氏之西明门也亦曰雍门矣旧门在南太和中以故门邪出故徒是门东对东阳门谷水又南迳白马寺东昔汉明帝梦见大人金色项佩白光以问羣臣或对曰西方有神名曰佛形如陛下所梦得无是乎于是发使天竺写致经像始以榆欓盛经白马负图表之中夏故以白马为寺名此榆欓后移在城内愍怀太子浮图中近世复迁此寺然金光流照法轮东转创自此矣谷水又南迳平乐观东李尤平乐观赋曰乃设平乐之显观章秘伟之奇珍华峤后汉书曰灵帝于平乐观下起大坛上建十二重五采华葢高十丈坛东北为小坛复建九重华葢高九丈列奇兵骑士数万人天子住大葢下礼毕天子躬擐甲称无上将军行阵三匝而还设秘戯以示逺人故东京赋曰其西则有平乐都塲示逺之观龙雀蟠蜿天马半汉应卲曰飞亷神禽能致风气古人以良金铸其象明帝永平五年长安迎取飞亷并铜马置上西门外平乐观今于上西门外无他基观惟西明门外独有此台巍然广秀疑即平乐观也又言皇女稚殇埋于台侧故复名之曰皇女台晋灼曰飞亷鹿身头如雀有角而蛇尾豹文董卓销为金用铜马徙于建始殿东阶下胡军丧乱此象遂亡谷水又南迳西明门故广阳门也门左枝渠东派入城迳太社前又东迳太庙南又东于青阳门右下注阳渠谷水又南东屈迳津阳门南故津门也昔洛水泛泆漂害者众津阳城门校尉将筑以遏水谏议大夫陈宣止之曰王尊臣也水絶其足朝廷中兴必不入矣水乃造门而谷水又东迳宣阳门南故苑门也皇都迁洛移置于此对阊阖门南直落水浮桁故东京赋曰沂洛背河左伊右瀍者也夫洛阳考之中土卜惟洛食实为神也门左即洛阳池处也池东旧平城门所在矣今塞北对洛阳南宫故蔡邕曰平城门正阳之门与宫连属郊祀法驾所由从出门之最尊者洛阳诸宫名曰南宫有謻台【一清按説文曰周景王作誃台尺氏切】临照台东京赋曰其南则有謻门曲榭邪阻城洫注云謻门氷室门也阻依也洫城下池也皆屈曲邪行依城池为道故説文曰隍城池也有水曰池无水曰隍矣謻门即宣阳门也门内有宣阳氷室周礼有氷人日在北陆而藏之西陆朝觌而出之氷室旧在宣阳门内故得是名门既拥塞氷室又罢谷水又迳灵台北望云物也汉光武所筑髙六丈方二十步世祖尝宴于此台得廷鼠于台上亦谏议大夫第五子陵之所居伦少子也【一清按三辅决録注云名颉】以清正为郡功曹洛阳无主人乡里无田宅寄止灵台或十日不炊司校尉南阳左雄尚书庐江朱孟兴等皆伦故孝亷功曹各致礼饷并辞不受永建中卒谷水又东迳平昌门南故平门也又迳明堂北汉光武中元元年立寻其基构上圎下方九室重隅十二堂蔡邕月令章句同之故引水于其下为辟雍也谷水又东迳开阳门南晋宫阁名曰故建阳门也汉官曰开阳门始成未有名宿昔有一柱来在楼上琅琊开阳县上言南城门一柱飞去光武皇帝使来识视良是遂坚缚之因刻记年月日以名焉何汤仲弓尝为门上微行夜还汤闭门不纳朝廷嘉之又东经国子太学石经北周礼有国学教成均之法学记曰古者家有塾党有庠遂有序国有学亦有虞氏之上庠下庠夏后氏之东序西序殷人之左学右学周人之东胶虞庠王制曰养国老于上庠养庶老于下庠故有大学小学教国之子弟焉谓之国子汉魏以来置太学于国子堂东汉灵帝光和六年刻石镂碑载五经立于太学讲堂前悉在东侧蔡邕以熹平四年与五官中郎将堂谿典光禄大夫杨赐谏议大夫马日防议郎张驯韩説太史令单飏等求正定六经文字灵帝许之邕乃自书丹于碑使工镌刻立于太学门外于是后儒晚学咸取正焉及碑始立其观视及笔写者车乗日千余两填塞街陌矣今碑上悉铭刻蔡邕等名魏正始中又立古篆三字石经古文出于黄帝之世仓颉本鸟迹为字取其孳乳相生故文字有六义焉自秦用篆书焚烧先典古文絶矣鲁恭王得孔子宅书不知有古文谓之科斗书盖因科斗之名遂效其形耳言大篆出于周宣之时史籀创着平王东迁文字乖错秦之李斯及胡母敬又改籀书谓之小篆故有大篆小篆焉然许氏字説专释于篆而不本古文言古之书起于秦代而篆字文繁无防剧务故用人之省谓之书或云即程邈于云阳増损者是言者篆捷也孙畅之尝见青州刺史傅宏仁説临淄人发古得铜棺前和外隐起为字言齐太公六世孙胡公之棺也唯三字是古余同今书证知自出古非始于秦魏初古文出邯郸淳石经古文转失淳法树之于堂西石长八尺广四尺列石于其下碑石四十八枚广三十丈魏文帝又刋典论六碑附于其次【隷释石经残碑曰水经光和六年立石于太学其上悉刻蔡邕名魏正始中又刻古篆三字石经盖诸儒受诏在熹平而碑成则光和年也隋志有一字石经七种三字石经三种其论云汉镌七经皆蔡邕书又云魏立一字石经其説自相矛盾新旧唐志有今字石经七种而注论语曰蔡邕作又有三字石经古篆两种盖唐史以为今字也观遗经字画之妙非蔡中郎辈不能为以黄初后来碑刻比之相去不啻霄壤岂魏人笔力可到当以水经为据三体者乃魏人所刻儒林云为古文篆隷三体者非也又续三体石经左遗字曰石经见于范史帝纪及儒林宦者皆曰五经蔡邕张驯则曰六经惟儒林云为古文篆三体书法郦氏水经云汉立石经于太学魏正始中又刻古文篆三字石经唐志有三字石经古篆两种曰尚书曰左传独隋志所书异同其目有一字石经七种三字石经三种既以七经为蔡邕书矣又云魏立一字石经乃其误也范蔚宗时三体石经与熹平所镌并列于学宫故史笔误书其事后人袭其譌错或不见石刻无以考正赵氏虽以一字为中郎所书而未尝见三体者欧阳氏以三体为汉碑而未尝见一字者近世方勺作泊宅编载其弟匋所防石经亦为范史隋志所惑指三体为汉字至公羊碑有马日防等乃云魏世用其所正定之本因存其名可谓缪论一清按景伯据水经之事实辨后汉书隋志之抵牾定一字为汉刻三字为魏碑其言简而核他説纷纭不足録也吾杭杭编修世骏撰石经考异荟萃羣籍足补亭林顾氏之缺四明全庶常柤望更増广之搜剔益无遗漏石经之陈迹一旦显于千百年之后也又按氏之言亦非也据陈夀三国志魏书明帝纪太和四年春二月戊子诏太傅三公以文帝典论刋石立于庙门之外不云于太学也搜神记乃云诏刋石于庙门之外及太学裴世期曰昔从征西至洛阳歴观旧物见典论石经在太学者尚存而庙门外无之问诸长老云晋初受禅即用魏庙移此石于太学非两处立也窃谓此言不然盖以搜神记所云为非也盖石经立于太学典论自在庙门之外道元以晋移为魏立恐不如世期目覩耳闻之较实也又三少帝纪注引搜神记以典论为魏明帝立诏三公曰先帝昔着典论不朽之格言其刋石立于庙门之外及太学与石经并以永示万世至齐王绍位之初西域献火浣布子桓夙谓不然于是刋灭此论而天下笑之今云文帝刋附亦误也】陆机言太学赞别一碑在讲堂西下列石碑载蔡邕韩説堂谿典等名太学弟子赞复一碑在外门中今二碑并无石经东有一碑是汉顺帝阳嘉元年立碑文云建武二十七年造太学年积毁壊永建六年九月诏书修太学刻石记年用工作徒十一万二千人阳嘉元年八月作毕碑南面刻颂表里镂字犹存不破汉石经北有晋辟雍行礼碑是太始二年立其碑中折但世代不同物不停故石经沦缺存半毁几驾言永久谅用怃焉考古有三雍之文今灵台太学并无辟雍处晋永嘉中王弥刘曜入洛焚毁二学尚髣髴前基矣谷水于城东南隅枝分北注迳青阳门东故清明门也亦曰税门也亦曰芒门又北迳东阳门东故中东门也又北迳故太仓西洛阳地记曰大城东有太仓仓下运船常有千计即是处也又北入洛阳沟谷水又东左迤为池又东右出为方湖东西一百九十步南北七十步故水衡署之所在也谷水又东南转屈而东注谓之阮曲云阮嗣宗之故居也谷水又东注鸿池陂百官志曰鸿池池名也在洛阳东二十里丞一人二百石池东西千步南北千一百步四周有塘池中又有东西横塘水溜迳通故李尤鸿池陂铭曰鸿泽之陂圣王所规开源东注出自城池也其水又东左合七里涧晋后畧曰成都王頴使呉人陆机为前锋都督伐京师轻进为洛军所乗大败于鹿苑人相登蹑死于堑中及七里涧涧为之满即是涧也涧有石梁即旅人桥也昔孙登不欲久居洛阳知杨氏荣不保终思欲遯迹林乡隐沦妄死杨骏埋之于此桥之东骏后寻亡矣搜神记曰太康末京师始为折杨之歌有兵革辛苦之辞骏后被诛太后幽死折杨为之应也凡是数桥皆累石为之亦高壮矣制作甚佳虽以时往损功而不废行旅朱超石与兄书云桥去洛阳宫六七里悉用大石下员以通水可受大舫过也奇制作题其上云太康三年十一月初就功日用七万五千人至四月末止此桥经破落复更修补今无复文字阳渠水又东流迳汉广野君郦食其庙南庙在北山上成公绥所谓偃师西山也山上旧基尚存庙宇东面门有两石人对倚北石人胸前铭云门亭长石人西有二石阙虽经頽壊犹髙丈余阙西即庙故基也基前有碑文字剥缺不复可识子安仰澄芳于万古讃清徽于庙像文字【一清按朱氏谋防笺曰文字下有脱误当是载字谓成公子安集中有郦生庙碑文也未知然否姑存之】厥集矣阳渠水又东迳亳殷南昔盘庚所迁改商曰殷此始也班固曰尸乡故殷汤所都者也故亦曰汤亭薛瓉汉书注皇甫谧帝王世纪并以为非以为帝喾都矣晋太康记地道记并言田横死于是亭故改曰尸乡非也余按司马彪郡国志以为春秋之尸氏也其泽野负原夹郭多坟垄焉即陆士衡防王辅嗣处也袁氏王陆诗叙机初入洛次河南之偃师时忽结隂望道左若有民居者因往逗宿见一少年姿神端逺与机言机服其能而无以酬折前至一辨文机题纬古今综检名实此少年不甚欣解将晓去税驾逆旅妪曰君何宿而来自东数十里无村落止有山阳王家墓机乃怪怅还睇昨路空野昏霾云攅蔽日知所遇者审王弼也此山即祝鸡翁之故居也搜神记曰祝鸡翁者洛阳人也居尸乡北山下养鸡百年余鸡至千余头皆有名字欲取呼之名则种别而至后之呉山莫知所去矣【全氏曰此下不叙阳渠水入谷之处疑有脱文且原流分合多有错误无从攷正一清按洛水篇经云又东至偃师城南注云洛水又北阳渠水注之则阳渠水于偃师城南由谷入洛寰宇记引舆地志云洛阳城外四面有阳渠水即周公所置也上源注函谷东流注城西北角仍分流绕城至建春门外合流又折而东注于池是也】谷水又东迳偃师城南皇甫谧曰帝喾作都于亳偃师是也王莽之所谓师氏者也谷水又东流注于洛水矣【禹贡锥指曰谷水有二道一在洛阳城北自皋门桥屈南迳建春门下盖即王梁之所引道元所谓旧渎者也一在洛阳城南自阊阖门屈东歴开阳门又东迳偃师城南又东注于洛即张纯所穿此皆周灵王壅谷洛后歴代逓迁之水道非禹迹也】
　　甘水出宏农宜阳县鹿蹏山
　　山在河南陆浑县故城西北俗谓之纵山水之所导发于山曲之中故世人目其所为甘掌焉
　　东北至河南县南北入洛
　　甘水发源东北流北屈迳一故城东在非山上世谓之石城也京相璠曰或云甘水西山上夷污而平有故甘城在河南城西二十五里指谓是城也余按甘水东一十许里洛城南有故甘城焉北对河南故城世谓之鉴洛城鉴甘声相近即故甘城也为王子带之故邑矣是以昭叔有甘公之称焉【全氏曰按王子带称太叔死死后称甘昭公不称昭叔】甘水又与非山水防水出非山东谷东流入于甘水甘水又于河南城西北入洛经言县南非也故京相璠曰今河南河南县西南有甘水【一清按杜元凯谓之甘泉】北入洛斯得之矣
　　漆水出扶风杜阳县俞山东北入于渭
　　山海经曰羭次之下漆水出焉北流注于渭盖自北而南矣尚书禹贡太史公禹本纪云导渭水东北至泾又东迳漆沮入于河孔安国曰漆沮二水名亦曰洛水也出冯翊北周太王去邠度漆逾梁山止岐下故诗云民之初生自土沮漆又曰率西水浒至于岐下是符禹贡本纪之説许慎説文称漆水出右扶风杜阳县岐山东入渭从水桼声又云一曰漆城池也潘岳闗中记曰闗中有泾渭灀浐酆鄗漆沮之水酆鄗漆沮四水在长安西南鄠县皆注酆鄗水北注渭开山图曰丽山西北有温池温池西南八十里岐山在杜阳北长安西有渠谓之防渠班固地理志云漆水出漆县西阚骃十三州志又云漆水出漆县西北至岐山东入渭今有水出杜阳县岐山北漆溪谓之防渠西南流注岐水但川土奇异今説互出考之经史各有所据识浅见浮无以辨之矣【王氏应麟诗地攷曰沮漆名称相乱水经云沮水出北地郡直路县东过冯翊祋祤县北东入于洛此沮水之源流也汉志扶风有漆县漆水在县西东入渭又阚骃十三州记云漆水出漆县西北至岐山东入渭此漆水之源流也沮水出北地入洛漆水出扶风入渭沮自沮漆自漆也至孔氏引水经云沮水俗谓之漆水又谓之漆沮此则名称相乱矣诸家书解以出扶风之漆水与出北地之沮水为二谓扶风之漆水至岐山入渭在沣之上流而书言渭水防沣防泾之后乃过漆沮则漆沮在沣水泾水之下流故以书之漆沮为出北地之漆沮与诗扶风之漆别也但水经出北地者止是沮水而谓之漆沮耳如上所言则诗之漆沮自是二水书之漆沮止是一水即诗之沮也然水经之沮入洛书之漆沮则入渭沮水若为漆沮一名洛水则漆沮即洛也而又云入洛何也姑阙之以俟知者程氏大昌雍録曰禹贡止有漆沮秦汉以后始有洛水诸家言洛即漆沮所谓洛水者地理志曰出北归县戎夷中今按其水自入塞后迳鄜坊同之三州乃始入渭孔安国辈谓自冯翊懐徳县入渭者是也汉懐徳同州衙县也所谓沮水者长安志曰自邠州东北来至华原县南流乃合漆水入富平县石川河石川河者沮水正派也所谓漆水者长安志曰漆水自华原县东北同官县界来南流入富平县石川河是为合漆之地此三水分合之详也若槩三水而命其方则漆在沮东至华原而西乃始合沮沮在漆西既已受漆则遂南东而合乎洛洛又在漆沮之东至同州白水县则遂混为一流故自孔安国班固以后论著此水者皆指懐徳入渭之水以为洛水而曰洛即漆沮者言其本同也洛之剏名不知起自何世秦用郑国凿谷口渠已曰凿泾注洛则洛久出秦前矣若其立洛名而盖掩漆沮则难究其始也一清按程文简公辨洛漆沮三水甚详足破羣疑其云洛之剏名不知何始周礼雍州浸曰渭洛具载职方岂所论于嬴氏之朝乎又北归县是地理志北地郡归徳县之误】
　　浐水出京兆蓝田谷北入于灞
　　地理志曰浐水出南陵县之蓝田谷西北流与一水合水出西南莽谷东北流注浐水浐水又北歴蓝田川北流注于灞水地理志曰浐水北至防陵入灞水【全氏曰汉志京兆尹南陵县沂水出蓝田谷北至覇陵入霸师古曰沂音先歴反按郦注首尾再引班志似是沂水之即浐水也但不知何以误浐为沂而沂又何以有湼音也一清按此是今本汉书刻之讹宏农郡析县师古音先歴反沂与析字形相近先歴之音于析则是而沂则非也行间断烂何人填补致斯巨缪若师古不应如是之贸贸也水字亦作埿见渭水注霸陵县可知本字不误而其昔则非】
　　水出北地直路县东过冯翊祋祤县北东入于洛【一清按古本水经水今俗误作沮史记索隠曰沮水地理志无文而水经以水出北地直路县东过冯翊祋祤县入洛説文水出北地直路西东入洛从水声侧加切沮水出汉中房陵东入江从水且声子余切今北地之与汉中之沮更无分别观小司马所引犹见唐时水经之善与许氏字説合也】
　　地理志曰沮出畿县西东入洛【一清按地理志北地郡直路县沮水出东西入洛不云畿县也畿县之名不见汉志东西之文又互相异郦氏所引未知何据而司马贞云沮水地理志无文更不解其义也今按孔頴达尚书正义导渭又东过漆沮下云彼漆则扶风漆水也彼沮则未闻盖孔以漆沮为二水名亦曰洛水而后之言洛水者总以漆沮之名当之此是不与班志之漆沮同故胡朏明曰本疏引扶风漆水盖未定之论失于刋正耳然则雍州及导渭之漆沮当依顔师古汉书注漆沮即冯翊之洛水为据而与班志扶风漆县下之漆水北地直路下之沮水不相符同此小司马所以云地理志无文孔仲达亦云彼沮则未闻也】今水自直路县东南迳燋石山东南流歴檀台川俗谓之檀台水屈而夹山西流又西南迳宜君川世又谓之宜君水又得黄嵚水口水西北出云阳县石门山黄嵚谷东南流注宜君水又东南流迳祋祤县故城西县以汉景帝二年置其水南合铜官水水出县东北西南迳铜官川谓之铜官水又西南流迳祋祤县东西南流迳其城南原下而西南注宜君水宜君水又南出土门山西又谓之水又东南歴土门南原下东迳怀徳城南城在北原上【一清按寰宇记懐徳故城在今富平县西南十一里非汉懐徳县也盖后汉及三国时因汉旧名于此立县今有庆城存括地理志懐徳故城在州朝邑县西南四十三里据此则是汉县与此城有别】又东迳汉太上皇陵北陵在南原上水东注郑渠昔韩欲令秦无东伐使水工郑国间秦凿泾引水谓之郑渠渠首上承泾水于中山西邸瓠口所谓瓠中也尔雅以为周焦获矣为渠并北山东注洛三百余里欲以溉田中作而觉秦欲杀郑国曰始臣为间然渠成亦秦之利卒使就渠渠成而用注填阏之水溉泽卤之地四万余顷收皆亩一钟闗中沃野无复凶年秦以富彊卒并诸侯命曰郑渠渠渎东迳宜秋城北又东迳中山南河渠书曰凿泾水自中山西封禅书汉武帝获宝鼎于汾隂将荐之甘泉鼎至中山氤氲有黄云葢焉徐广史记音义曰闗中有中山非冀州者也指证此山俗谓之仲山非也【一清按顾祖平曰图经中山北接嵳峩西距冶谷南并九嵏泾河自中而出故名中山一云以山在冶谷水西泾水东也俗譌仲山云汉髙祖见仲居此道元以为非得之矣】郑渠又东迳舍车宫南絶冶谷水郑渠故渎又东迳嶻嶭山南阳池县故城北又东絶清水又东迳北原下浊水注焉【一清按孔氏尚书自正义引注作濯水】浊水以上无【一清按下有脱文】浊水上承云阳县东大黒泉东南流谓之浊谷水又东南出原注郑渠又东歴原迳曲梁城北又东迳太上陵南原下北屈迳原东与水合分为二水一水东南出即浊水也至白渠与泽泉合俗谓之柒水又谓之为柒沮水絶白渠东迳万年县故城北为栎阳渠城即栎阳宫也汉高帝塟皇考于是县起坟陵署邑号改曰万年也地理志曰冯翊万年县髙帝置王莽曰异赤也故徐广史记音义曰栎阳今万年矣阚骃曰县西有泾渭北有小河谓此水也其水又南屈更名石川水又西南迳郭城西与白渠枝渠合又南入于渭水也其一水东出即水也东与泽泉合水出东泽中与水隔原相去十五里俗谓是水为柒水也东流迳薄昭墓南在北原上又迳怀徳城北东南注郑渠合水又自直絶注浊水至白渠合焉故浊水得柒沮之名也循郑渠东迳当道城南城在频阳县故城南频阳宫也秦厉公置城北有频山山有汉武帝殿以石架之县在山南故曰频阳也应劭曰县在频水之阳今县之左右无水以应之所可当者惟郑渠与水又东迳莲芍县故城北十三州志曰县以草受名也水又东迳汉光武故城北又东迳粟邑县故城北王莽更名粟城也后汉封骑都尉耿防为侯国其水又东北流注于洛水也
　　【补】洛水
　　禹贡锥指曰禹贡豫有洛而雍无洛洛水之名其昉于殷周之际乎周礼雍州之浸曰渭洛水经无洛水之目唯沮水渭水注中一见然寰宇记庆州安化县尉李城下引水经注云洛川南迳尉李城东北合马岭水号白马水华池县子午山旧名翟道山一谓之鸡山引水经云有乌鸡水出焉西北注于洛水乐蟠县有水出县西北引水经注云与青山水合宁州安定县洛水下引水经一名马岭川水注云洛水又南迳栒邑故城北与新阳川水合珊瑚谷水下引水经云瑚水东南至栒邑入洛襄乐县大延水下引水经注云大延小延水出油水南延溪西南流迳襄乐南于延城西二水合流油水下引水经云与追语川水并出东翟道山鄜州洛交县白水下引水经云白水源出分水岭三川县苇谷水下引水经注云自苇谷东南流入三川黄原水下引水经注云砂罗谷水南流迳黄原祠东合苇川坊州中部县石堂山下引水经注云猪水西出翟道山西石堂山本名翟道山穆天子曰癸酉天子命驾八骏之驷造父为御南征朔野迳絶翟道升于太行翟道即县之石堂山也郭璞以为陇右狄道非也浅石川下引水经云浅石川水出翟道山香川水下引水经注云香川水出中部县北香山在县西南三十七里自宜君县界来南香水在县南三十五里志遗谷泥水下引水经云泥水出翟道县泥谷蒲水下引水经注云蒲谷水泥出中部县蒲谷原丹州宜川县丹阳川下引水经云蒲川水自鄜州洛川县流入丹阳川延州肤施县清水下引水经注云清水出上郡北流至老人谷俗谓老人谷水又东迳高奴县合丰林水同州冯翊县商原下引水经注云洛水南迳商原西俗谓许原也【一清按许原顾祖禹引水经注作浒原云志云沮水之浒也】沙阜下引水经注云洛水东迳沙阜北其阜东西八十里南北三十里俗名之曰沙苑澄城县新城下引水经注云云门谷水源出澄城县界朝邑县朝坂下引水经注云洛水东南歴彊梁原俗所谓朝坂此皆言洛水而今本无之是水经元有洛水篇宋初尚存后乃亡之耳一清按胡氏所引寰宇记清水一条已见卷三河水注盖偶有不照也汉志北地郡郁郅县泥水出北蛮夷中有牧师苑官又有泥阳县莽曰泥隂盖泥水所迳也説文作沂水沂泥字通用蒲谷水亦见渭水注中又寰宇记安化县下云周地图记云郁郅城今名尉李城注水经云尉李城亦曰不窟城澄城县温泉下引水经注云水有三源奇川鸿泻西注于洛亦曰帝喾泉丹州汾川县下引水经注云汾川县西有杀狗岭初学记丹州引水经注云乌川水出汾川县西北按汾川县本汉上郡地魏太和八年置安平县属北汾州其州在河西三堡镇东更有南汾州魏大统十八年省北汾州乃取丹阳川号立汾川县道元卒于孝昌三年下距大统十八年已歴二十六年何縁知有置县事乎且西魏文帝殂于大统十七年三月明年废帝钦元年亦非十八年也汾川县之文得无误耶魏书地形志云汾州延和三年为镇太和十二年置州治蒲子城孝昌中陷移治西和事见北史裴延儁传延儁从祖弟良稍迁尚书考功中时汾州吐京胡薛羽等作逆以良兼尚书左丞为西北道行行山胡刘蠡升自云有圣术胡人信之咸相影附以良为汾州刺史加辅国将军行台如故良以城人饥窘夜率众奔西河汾州之居州河自良始也又初学记引水经注云丹州猪水流迳柏城辽州兔川西南流注洛水蒲州小蒲川水东南流入坊州太平御覧引水经曰白于山今名女郎山上多松柏下多樗栎其兽多防牛防羊鸟多白鸮洛水出于其阳东注于渭也又洛水源出县北白于山按括地志曰白于山在庆州洛源县所谓县北即洛源县之北也山海经曰盂山西百五十里曰白于之山其鸟多鸮郭璞曰鸮似鸠而青色盛宏之荆州记云有鸟如防鸡其名为鸮楚人谓之鹏史记索引水经曰洛水出上郡雕隂泰冒山过华隂入渭此真汉代经文洛水之源委具焉汉志北地郡归徳县下云洛水出北蛮夷中入河左冯翊怀徳县下云洛水东南入渭盖由渭以达于河也又河水注云河水又南洛水自猎山枝分东派东南注于水全祖望曰此洛水即雍州北地之所出也经流则合漆沮以入渭而支流则自上郡入河史记晋文公攘戎狄居于圁洛之间是洛水地望之见于七国之先者地理志引职方冀州之浸曰汾潞阚骃以为潞即浊漳是也而师古曰潞出归徳盖以潞为洛缪之甚矣

　　水经注释卷十六
&lt;史部,地理类,河渠之属,水经注释&gt;
　　钦定四库全书
　　水经注释卷十七
　　仁和赵一清撰
　　渭水上
　　渭水出陇西首阳县渭谷亭南鸟鼠山
　　渭水出首阳县首阳山渭首亭南谷山在鸟鼠山西北此县有高城岭岭上有城号渭源城渭水出焉三源合注东北流迳首阳县西与别源合水南出鸟鼠山渭水出谷尚书禹贡所谓渭出鸟鼠者也地説曰鸟鼠山同穴之枝干也渭水出其中东北流过同穴枝闲既言其过明非一水也又东北流而会于殊源也渭水东南流迳首阳县南右得封溪水次南得广相溪水次东得共谷水左则天马溪水次南则伯阳谷水并参差翼注乱流东南出矣
　　又北过襄武县北
　　广阳水出西山二源合注共成一川东北流注于渭渭水又东南迳襄武县东北荆头川水入焉水出襄武西南鸟鼠山荆谷东北迳防武县故城北王莽更名相桓汉防羌校尉温序行部为隗嚣部将茍宇所拘衘须自刎处也其水东北流注于渭渭水常若东南不东北也又东枲水注之水出西南雀富谷东北迳襄武县南东北流入于渭魏志称咸熈二年襄武上言大人见身长三丈余迹长三尺二寸白髪着黄单衣巾拄杖呼民王始语云今当太平十二月天禄永终运数在晋遂迁魏而事晋
　　又东过獂道县南
　　右则岑溪水次则同水其左则过水合注之渭水东南迳獂道县故城西昔秦孝公西斩戎之獂王于此应劭曰獂戎邑也汉灵帝中平五年别为南安郡赤亭水出郡之东山赤谷西流迳城北南入渭水渭水又迳城南得粟水水出西南安都谷东北流注于渭渭水又东新兴川水出西南鸟鼠山二源合舍东北流与彰川合水出西南溪下东北至彰县南本属故道侯尉治后汉县之永元元年和帝封耿秉为侯国也万年川水出南山东北流注之又东北注新兴川又东北迳新兴县北晋书地道记南安之属县也其水又东北与南水合水出西南山下东北合北水又东北注于渭水渭水又东迳武城县西武城川水入焉津源所导出鹿部西山两源合注东北流迳鹿部南亦谓之鹿部水又东北昌丘水出西南丘下东北注武城水乱流东北注渭水渭水又东入武阳川又有闗城川水出南安城谷水出北丘川参差注渭水渭水又东迳落门西山【一清按章懐后汉书注曰陇西县东南有落门山落门水出焉】东流三府谷水注之三川统一东北流注于渭水有落门聚昔冯异攻落门未防而薨建武十年来歙又攻之擒隗嚣子纯陇右平渭水自落门东至黑水峡左右六水夹注左则武阳溪水东北得土门谷水俱出北山南流入渭右则温谷水次东有故城溪水次东有闾里溪水亦名习溪水次东有黑水并出南山北流入渭渭水又东出黑水峡歴冀川
　　又东过冀县北【一清按説文骥下云天水有骥县是骥字】
　　渭水自黑水峡至岑峡南北一十水注之北则温谷水注之其水导源平襄县南山温溪东北流迳平襄县故城南故襄戎邑也王莽之所谓平相矣其水东南流歴三堆南又东流而南屈入黄槐川【一清按此处有脱字】梗津渠冬则辍流春夏水盛则通川注渭次则午谷水南入渭水南有长堑谷水次东有安蒲溪水次东有衣谷水并南出朱圄山山在梧中聚有石鼓不撃自鸣鸣则兵起汉成帝鸿嘉三年天水冀南山有大石自鸣声如雷有顷止闻于平襄二百四十里野鸡皆鸣石长三尺广厚畧等在崖脇去地二百余丈民俗名曰石鼓石鼔鸣则有兵是嵗广汉钳子攻死囚盗库兵畧吏民衣绣衣自号为山君党与寖广明年冬伏诛自归者三千余人信而有徴矣其水北迳冀县故城北秦武公十年伐冀戎县之故天水郡治王莽更名填戎县曰冀治汉明帝永平十七年改曰汉阳郡城即隗嚣称西伯所居也后汉马超之围冀也凉州别驾阎伯俭潜出水中将告急夏侯渊为超所擒令告城无救伯俭曰大军方至咸称万嵗超怒数之伯俭曰卿欲令长者出不义之言乎遂杀之渭水又东合冀水水出冀谷次东有浊谷水次东有当里溪水次东有托里水次东有渠谷水次东有黄土川水俱出南山北迳冀城东而北流注于渭渭水又东出岑峡入新阳川迳新阳下城南溪谷赤蒿二水并出南山东北入渭水渭水又东与新阳崖水合即陇水也东北出陇山其水西流陇右迳瓦亭南隗嚣闻畧阳陷使牛邯守瓦亭即此亭也其水亦出陇山东南流歴瓦亭北又西南合为一水谓之瓦亭川【一清按寰宇记引郡国志曰乌氏县有瓦亭一名薄落亭今本续志云乌枝有瓦亭出薄落谷盖有缺文疑当作乌枝有瓦亭一名薄落亭瓦亭水出薄落谷也】西南流迳清賔溪北又西南与黑水合水出黑城北西南迳黑城西西南流莫吾南川水注之水东北出陇垂西南流歴黑城南注黑水黑水西南出悬镜峡又西南入瓦亭川又有水自西来会世谓之鹿角口【一清按汉志安定郡乌氏县乌水出西北入河都卢山在西莽曰乌亭刘昭郡国志补注曰本有龙池山地道记曰乌水出乌水即黑水之异名乎寰宇记潘原县乌水出都卢山有西乌水又东北迳乌氏县东注于泾谓之閤水水然泾水间有石岩东会两川也西乌水即所谓水自西来会者也悬镜峡即所谓石岩乎又陇西记云襄武县有锦镜峡即黑水所经其峡四望花木明媚炤影其中因名汉志云入河而此注云入渭寰宇记云入泾泾渭合流盖由渭以达于河也】又南迳河阳县故城东中平元年北地羌胡与邉章侵陇右汉阳长史盖勲屯河阳以拒贼即此城也其水又南与燕无水合水源延发东山西注瓦亭水瓦亭水又南左会方城川西注瓦亭水瓦亭水又南迳成纪县东歴长离川谓之长离水右与成纪水合水导源西北当亭川东流出破石峡津流遂防故渎东迳成纪县故帝太皥庖牺所生之处也汉氏以为天水郡县【句】王莽之河阳郡治也【一清按汉志莽改天水郡为填戎此又云阿阳盖是支郡所谓大郡至分为五者也】又东潜源隠发通之成纪水东南入瓦亭川川水又东南与受渠水相会水东出大陇山西迳受渠亭北又西南入瓦亭川川水又西南流歴僵入峡路侧岩上有死人僵尸峦穴故岫壑取名焉释鞍就穴直上可百余仭石路逶迤劣通单步僵尸倚窟枯骨尚全唯无肤髪而已访其川居之士云其乡中父老作儿童时已闻其长旧此当是数百年骸矣其水又西南与畧阳川水合水出陇山香谷西流右则单溪西注左则閤川水入焉其水又西歴蒲池郊石鲁水出东南石鲁溪西北注之其水又西入略阳川西得破社谷水次西得平相谷水又西得金里谷水又西得南室水又西得蹏谷水并出南山北流于畧阳城东扬波北注川水又西迳略阳道故城北渥渠水出南山北迳渥峡北入城建武八年中郎将来歙与祭遵所部防军王忠右辅将军朱宠将二千人皆持卤刀斧自安民县之杨城永始二年成帝罢安定呼他苑以为安民县起官寺市里【全氏曰永始二年以下二十二字是注中注按汉书此是平帝元始二年事师古曰中山之安定也平帝以中山王入正大统则宜是中山之安定呼他即呼池善长所引误矣班志无安民县盖暂置而即省者一清按刘昭郡国志补注安定郡临泾县下引谢承书曰宣仲为长史民扳留改宜民见李固而志无此改岂承之妄乎宜民疑即安民之讹盖西京已有是称不始于宣仲昭以承説为妄当矣又地理志钜鹿郡有定安县其故城在今祁州束鹿县西七里此即中山之安定也元和志深州鹿城县东至州二十王里本汉安定县地属钜鹿郡隋开皇三年改为鹿城取县东故鹿城为名滹沱河在县西北四十二里苑盖以水为名】从番须回中伐树木开山道至畧阳夜袭击嚣拒守将军金梁等皆杀之因保其城隗嚣闻略阳陷悉众以攻歙激水灌城光武亲将救之嚣走西城世祖与来歙会于此其水自城北注川一水二川盖嚣所堨以灌畧阳也川水西得白杨泉又西得蒲谷水西得蒲谷西川又西得龙尾溪水与蒲谷水合俱出南山飞清北入川水又西南得水洛口水源东导陇山西迳水洛亭西南流又得犊奴水口水出陇山西迳犊奴川又西迳水洛亭南西北注之乱流西南迳石门峡谓之石门水西南注畧阳川畧阳川水又西北流入瓦亭水瓦亭水又西南出显亲峡石宕水注之水出北山山上有女娲祠庖羲之后有帝女娲焉与神农为三皇矣其水南流注瓦亭水瓦亭水又西南迳显亲县故城东南汉封大鸿胪窦固为侯国自石宕次得虾蟆溪水又得金黑水又得宜都溪水咸出左右参差相入瓦亭水又东南合安夷川口水源东出胡谷西北流歴夷川水与东阳川水会谓之取阳交又西得何宕川水又西得罗汉水并自东北西南注夷水夷水又西迳显亲县南西注瓦亭水瓦亭水又东南得大华谷水又东南得折里溪水又东得六谷水皆出近溪湍峡注瓦亭水又东南出新阳峡崕岫壁立水出其间谓之新阳崕水又东南流入于渭是也
　　又东过上邽县
　　渭水东歴县北封山之隂流迳固岭东北东南流兰渠川水出自北山带佩众溪南流注于渭渭水东南与神涧水合开山图所谓灵泉池也俗名之为万石湾渊深不测实为灵异先后漫游者多离其毙渭水又东南得歴泉水北出歴泉溪东南流注于渭渭水又东南出桥亭西又南得借水口水出西山百涧声流总成一川东歴当亭川即当亭县治也左则当亭水注之右则曽席水入焉又东与大弁川水合水出西山二源合注东歴大弁川东南流注于借水借水又东南流与竹岭水合水出南山竹岭二源同泻东北入借水借水又东北入上邽县左佩五水东会占溪水次东有大鲁谷水次东得小鲁谷水次东有杨反谷水咸自北山流注借水借水右带五水竹岭东得乱石溪水次东得木门谷水次东得罗城溪水次东得山谷水皆导源南山北流入借水借水又东黄瓜水注之其水发源黄瓜西谷东流迳黄瓜县北又东清溪白水左右夹注又东北大旱谷水南出旱溪歴涧北流泉溪委漾同注黄瓜水黄瓜水又东北歴赤谷咸归于借借水又东合毛泉谷水又东迳上邽县故城南又得覈泉水并出南山北流注于借借水即洋水也北有蒙水注焉水出县西北邽山翼带众流积以成溪东流南屈迳上邽县故城西侧城南出上邽故邽戎国也秦武公十年伐邽县之旧天水郡治【一清按晋志魏志天水郡皆治上邽与两汉之治冀县异道元故分别言之】五城相接北城中有湖水有白龙出是湖风雨随之故汉武帝元鼎三年改为天水郡【一清按汉志天水郡师古引秦中记云郡前湖水冬夏无增减因以名焉】其乡居悉以板盖屋诗所谓西戎板屋也蒙水又南注借水山海经曰邽山蒙水出焉而南流注于洋谓是水也借水又东得阳谷水又东得宕谷水并自南山北入于借借水又东合段溪水水出西南马门溪东北流合借水借水又东入于渭渭水又歴桥亭南而入绵诸县东与东亭水合亦谓之为桥水也清水又或为通称矣水源东发小陇山众川防浪统成一水西入东亭川为东亭水与小祗大祗二水合又西北得南神谷水三川并出东南差池泻注又有埋蒲水翼带二川与延水并西南注东亭水东亭水又西右则暵沟水次西得麯谷水水侧出东南二溪西北流注东亭川东亭川水右则温谷水出小陇山又西□谷水出南山□溪西南注东亭川水东亭川水又西得清水口清水导源东北陇山二源俱发西南出陇谷合成一水西南流歴细野峡迳清池谷又迳清水县故城东王莽之识睦县矣其水西南合东亭川谓之清水口又迳清水县故城南又西与秦水合水出东北大陇山秦谷二源双导歴三泉合成一水而歴秦川川有故秦亭秦仲所封也秦之为号始自是矣【一清按地理志曰孝王曰昔伯益知禽兽子孙不絶乃封为附庸邑之于秦今陇西秦亭秦谷是也郡国志曰豲坻聚有秦亭】秦水西迳降陇县故城南又西南自亥松多【一清按松多胡名也晋大兴二年屠各胡松多起兵附晋王保据草壁刘曜攻拔之松多奔陇城是也】二水出陇山合而西南流迳降龙城北又西南注秦水秦水又西南歴陇川迳六槃口过清水城西南注清水清水上下咸谓之秦川又西水注焉水北出羌谷引纳众流合以成溪水星会谓之小羌水西南流左则长谷水西南注之右则东部水东南入焉羌水又南入清水清水又西南得绵诸水口其水导源西北绵诸溪东南与长思水合北出长思溪南入绵诸水又东南歴绵诸道故城北东南入清水清水东南注渭渭水又东南合泾谷水水出西南泾谷之山东北流与横水合水出东南横谷西北迳横水圹又西北泾谷水乱流西北出泾谷峡又西北轩辕谷水注之水出南山轩辕溪南安姚瞻以为黄帝生于天水在上邽城东七十里轩辕谷皇甫谧云生夀邱邱在鲁东门北未知孰是也其水北流注泾谷水又西北合白城溪东北流白娥泉水出其西东注白城水白城水又东北入泾谷水泾谷水又东北歴董亭下杨难当使兄子保宗镇董亭即是亭也其水东北流注于渭山海经曰泾谷之山泾水出焉东南流注于渭是也渭水又东伯阳谷水入焉水出刑马山之伯阳谷北流白水出东南白溪西北注伯阳水伯阳水又西北歴谷引控羣流北注渭水又东歴大利又东南流苗谷水注之水南出刑马山北歴平作西北迳苗谷屈而东迳伯阳城南谓之伯阳川盖李耳西入往迳所由故山原畎谷往往播其名焉渭水东南流众川泻浪邉次鸣注左则伯阳东溪水注之次东得望松水次东得毛六溪水次东得皮周谷水次东得黄杜东溪水并出北山南入渭水其右则胡谷水次东得丘谷水次东得丘谷东溪水次东有铜岩谷水并出南山东北注渭渭水又东南出石门度小陇山迳南由县南东与楚水合世所谓长蛇水水出汧县之数歴山也南流迳长蛇戌东魏和平三年筑徙诸流民以遏陇冦楚水又南流注于渭阚骃以是水为汧水焉又东污二水入焉余按诸地志汧水出汧县西北阚骃十三州志与此同复以汧水为龙鱼水盖以其津流迳通而更摄其通称矣渭水东入散闗抱朴子神仙曰老子西出闗闗令尹喜气知真人将有西游者遇老子彊令之著书耳不得已为着道徳二经谓之老子书也有老子庙干宝搜神记云老子将西入闗闗令尹喜好道之士覩真人当西乃要之途也皇甫士安高士云老子为周柱下史及周衰乃以官为周守藏室史积八十余年好无名接而世莫知其真人也至周景王十年孔子年十七遂适周见老聃然幽王失其道平王东迁闗以捍移人以职徙尹喜候气非此明矣而往迳所由兹焉或可渭水又东迳武功县西北俗以散闗名城非也禇先生乃曰武功扶风西界小邑也蜀口栈道近山无他豪易高者是也渭水又与捍水合水出周道谷北迳武都故道县之故城西王莽更名曰善治也故道县有怒特祠列异曰武都故道县有怒特祠云神本南山大梓也昔秦文公二十七年伐之树疮随合秦文公乃遣四十人持斧砍之犹不断疲士一人伤足不能去卧树下闻相与言曰劳攻战乎其一曰足为劳矣又曰秦公必持不休答曰其如我何又曰赤灰跋于子何如乃黙无言卧者以告令士皆赤衣随所斫以灰跋树断化为牛入水故秦为立祠其水又东北歴大散闗而入渭水也渭水又东南右合南山五谿水夹涧流注之也
　　又东过陈仓县西
　　县有陈仓山山上有陈寳鸡鸣祠昔秦文公感伯阳之言游猎于陈仓遇之于北坂得若石焉其色如肝归而寳祠之故曰陈寳其来也自东南晖晖声若雷野鸡皆鸣故曰鸡鸣神也地理志曰有上公明星黄帝孙舜妻盲冢祠有羽阳宫秦武王起应劭曰县氏陈山姚睦【一清按上云南安姚瞻此云姚睦未知即一人也抑误字也】曰黄帝都陈言在此荣氏开山图注曰伏牺生成纪徙治陈仓也非陈国所建也魏明帝遣将军太原郝昭筑陈仓城成诸葛亮围之亮使昭乡人靳祥説之不下亮以数万攻昭千余人以云梯冲车地道逼射昭昭以火射连石拒之亮不利而还今汧水对亮城是与昭相御处也陈仓水出于陈仓山下东南流注于渭水渭水又东与绥阳谿水合其水上承斜水水自斜谷分注绥阳谿北届陈仓入渭故诸葛亮与兄瑾书曰有绥阳小谷虽山崖絶重谿水纵横难用行军者逻候往来要道通人今使前军斫治此道以向陈仓足以扳连贼势使不得分兵东行者也渭水又东迳郁夷县故城南地理志曰有汧水祠王莽更之曰郁平也东观汉记曰隗嚣围来歙于略阳世祖诏曰桃花水出船槃皆至郁夷陈仓分部而进者也汧水入焉水出汧县之蒲谷乡中谷决为蒲薮尔雅曰水决之泽为汧汧之为名实兼斯举水有二源一水出县西山世谓之小陇山岩嶂高深不通轨辙故张衡四愁诗曰我所思兮在汉阳欲往从之陇坂长其水东北流歴涧注以成渊潭涨不测出五色鱼俗以为灵而莫敢采捕因谓是水为龙鱼水自下亦通谓之龙鱼川川水东迳汧县故城北史记秦文公东猎汧田因遂都其地是也又东歴泽乱为一水右曰龙泉泉迳五尺源流奋通沦漪四泄东北流注于汧汧水又东会一水发南山西侧俗以此山为吴山三峰霞举叠秀云天崩峦倾返山顶相捍望之恒有落势地理志曰吴山在县西古文以为汧山也国语所谓虞矣山下石穴广四尺高七尺水溢石空悬波侧注漰渀震荡发源成川北流注于汧自水会上下咸谓之龙鱼川汧水又东南迳隃麋县故城南王莽之扶亭也昔郭歙耻王莽之徴而遯迹于斯【一清按汉书鲍宣传是郭钦然郭钦有二一在王莽见于鲍宣者不受莽徴闭戸而终见于王莽者仕莽为戊巳校尉拜填外将军封劋胡子后列于九虎兵败守仓降于更始封侯姓名同而行事絶不相侔今道元以不受莽徴者为郭歙则是与世本汉书异抑或六朝古本原是歙字而讹而为钦未可知也】建武四年光武封耿况为侯国矣汧水东南歴慈山东南迳郁夷县【一清按下有脱文】迳平阳故城南史记秦宁公二年徙平阳徐广曰故郿之平阳亭也城北有汉邠州刺史赵融碑灵帝建安元年立【一清按灵帝纪元为建寜献帝纪元为建安未知灵字误也抑安字讹也】汧水又东流注于渭渭水之右磻谿水注之水出南山兹谷乗高激流注于谿中谿中有泉谓之兹泉泉水潭积自成渊渚即吕氏春秋所谓太公钓兹泉也今人谓之凡谷石壁深高幽隍邃宻林障秀阻人迹罕交东南隅有一石室盖太公所居也水次平石钧处即太公垂钓之所也其投竿跽饵两膝遗迹犹存是有磻谿之称也其水清泠神异北流十二里注于渭北去维堆城七十里渭水又东迳积石原即北原也青龙二年诸葛亮出斜谷与司马懿【一清按下有脱文】屯谓南雍州刺史郭淮防亮必争北原而屯遂先据之亮至果不得上渭水又东迳五丈原北魏氏春秋曰诸葛亮据渭水南原司马懿谓诸将曰亮若出武功依山东转者是其勇也若西上五大原诸君无事矣亮果屯此原与懿相御渭水又东迳郿县故城南地理志曰右辅都尉治魏氏春秋诸葛亮冦郿司马懿据郿拒亮即此县也











　　水经注释卷十七
　　钦定四库全书
　　水经注释卷十八
　　仁和赵一清撰
　　渭水中
　　又东过武功县北
　　渭水于县斜水自南来注之水出县西南衙领山北歴斜谷迳五丈原东诸葛亮与步隲书曰仆前军在五丈原原在武功西十里余水出武功县故亦谓之武功水也是以诸葛亮表云臣遣虎步监孟琰据武功水东司马懿因水长攻琰营臣作竹桥越水射之桥成驰去其水北流注于渭地理志曰斜水出衙领北至郿注渭渭水又东迳马冢北诸葛亮与步隲书曰马冢在武功东十余里有髙势攻之不便是以留耳渭水又迳武功县故城北王莽之新光也地理志曰县有太壹山古文以为终南杜预以为中南也亦曰太白山在武功县南去长安二百里不知其髙防何俗云武功太白去天三百山下军行不得鼓角鼓角则疾风雨至杜彦达曰太白山南连武功山于诸山最为秀杰冬夏积雪望之皓然山上有谷春祠春栎阳人成帝时病死而尸不寒后忽出栎南门及光门上而入太白山民为立祠于山岭春秋来祠中止宿焉山下有太白祠民所祠也刘曜之世是山崩长安人刘终于崩所得白玉方一尺有文字曰皇亡皇亡改赵昌井水竭构五梁咢酉小衰困嚣丧呜呼呜呼赤牛奋靷其尽乎时羣臣毕贺中书监刘均进曰此国灭之象其可贺乎终如其言矣渭水又东温泉水注之温水出太壹山其水沸涌如汤杜彦达曰可治百病世清则疾愈世乱则无騐其水下合溪流北注十三里入渭渭水又东迳斄县故城南旧邰城也后稷之封邑矣诗所谓即有邰家室也城东有姜嫄祠城西南百步有稷祠郿之斄亭也王少林之为郿县也路经此亭亭长曰亭凶杀人少林曰仁胜凶邪何敢忤遂宿中夜闻女子称寃之声少林曰可前来理女子曰无衣不敢进少林投衣与之女子前诉曰妾夫为涪令之官过宿此亭为亭长所杀少林曰当为理寝寃勿复害良善也因解衣于地忽然不见明告亭长遂服其事亭遂清安渭水又东迳雍县【一清按下有脱文】雍山【一清按雍山上当云雍水出雍山汉志右扶风武功县有淮水祠疑是雍水祠之误寰宇记鳯翔府天兴县下云雍水在县北二里源出西北平地而李应祥雍胜畧云雍山在鳯翔县西北三十里雍水出应劭曰四面积髙曰雍以其积髙故亦可谓之山也闗中地势多积髙如风凉原白鹿原斯类非一又康海武功县志云雍原即周原周原在岐山下则雍山殆即岐山之支阜乎】东南流歴中窂溪世谓之中窂水亦曰氷井水南流迳胡城东俗名也盖秦惠公之故居所谓祈年宫也孝公又谓之槖泉宫按地理志曰在雍崔骃曰穆公冢在槖泉宫祈年观下刘向曰穆公无邱垅处也史记曰穆公之卒从死者百七十七人良臣子车氏奄息仲行鍼虎秦人哀之为之赋黄鸟余谓崔骃及皇览缪志也惠公孝公并是穆公之后继世之君矣子孙无由起宫于祖宗之坟陵矣以是推之知二证之非实也【雍录曰据郦此言则是惠公所都雍县有祈年宫至孝公命为索泉名虽两出其实一宫也又引崔骃之言从而辨正其失则是祈年索泉皆在惠公雍都而亦不知何人所建独汉书曰惠公所起也黄图祈为蕲且曰穆公造庙记曰宫在城外而始皇本纪则曰在雍皆以世逺难究其的也一清按史记秦本纪云缪公卒雍裴骃集解引皇览曰秦穆公冢在槖泉宫祈年观下皇览魏志以为文帝命刘劭集魏畧以为王象受诏撰崔骃是汉章帝时人今文止有崔骃之説无皇览之辞而云知二证之非实盖有缺失也又汉志注槖泉宫孝公起祈年宫惠公起是有二宫也程泰之不知引此所未喻矣】而左会左阳水世名之西水北出左阳谿南流迳岐州城西魏置岐州刺史治左阳水又南流注于雍水雍水又与东水合俗名也北出河桃谷南流右会南源世谓之返眼泉乱流南迳岐州城东而南合雍水州居二水之中南则两川之交会也世亦名之为淬空水东流邓公泉注之水出邓艾祠北故名曰邓公泉数源俱发于雍县故城南县故秦徳公所居也晋书地道记以为西虢地也汉书地理志以为西虢县【一清按汉志宏农郡陜县下云西虢在雍州而无西虢县之目右扶风虢县有虢宫秦宣太后起此即所谓西虢也】太康记曰虢叔之国矣有虢宫平王东迁叔自此之上阳为南虢矣【何氏曰按杜预云陜县东南有虢城即是西虢国乃虢仲所封大阳之下阳城盖其别都河东宏农地界相接非两国也荣阳新郑之虢为虢叔所封在陜县之南故当年虢仲之北虢亦得西虢之名若右扶风之虢与周室二虢无与然则善长误矣方舆纪要云桃虢城在寳鸡县东五十里古虢君之支属也史记秦昭公十年灭小虢即此地矣今有桃虢二城相距十余里俗为桃虢川】雍有五畤祠以上祠祀五帝【一清按此注有讹误地理志云雍有五畤太昊黄帝以下祠三百三所郊祀志云秦襄公攻戎救周列为诸侯而居西自以为主少昊之神作西畤祀白帝文公东猎汧渭之间梦黄蛇自天下属地其口止于鄜衍于是作鄜畤用三牲郊祭白帝焉自未作鄜畤雍旁故有吴阳武畤雍东有好畤皆废而无祀徳公卜居雍雍之诸祀自此兴后宣公作宻畤于渭南祭青帝灵公于吴阳作上畤祭黄帝作下畤祭炎帝献公作畦畤栎阳而祀白帝高祖立黑帝祠名曰北畤除武畤好畤非秦所立襄公居西垂宫在陇西则西畤非雍可知文公鄜畤在鄜县献公畦畤在栎阳是又不在雍也雍之五畤封禅书云惟雍四畤上帝为尊索隠曰雍有五畤而言四者顾氏以为兼下文上帝为五非也西畤鄜畤皆非雍宻畤上畤下畤畦畤是为四并髙祖増黑帝而五也小司马以畦畤当雍四畤之一而寰宇记鳯翔府天兴县有三畤原引封禅书鄜畤宻畤吴阳上畤而云三畤在此原亦谓之周原则反遗却雍之下畤矣章懐后汉书冯衍传注亦但引史记曰秦并天下祠雍四畤汉加黒帝谓之五畤而不列指四畤之目其义终莫能明顾祖禹以为五畤者鄜宻吴阳上下北亦非也又按三畤秦畤也五畤汉畤也此三五之名所由分】昔秦文公田于汧渭之间梦黄蛇自天属地其口止于鄜衍以为上帝之神于是作鄜畤祠白帝秦宣公作宻畤于陈仓北坂祀青帝焉灵公又于吴阳作上畤祀炎帝焉献公作畦畤祀赤帝焉【一清按此文与封禅书郊祀志全相乖迕秦宣公作宻畤于雍不于陈仓北坂在陈仓北坂者是陈寳祠乃文公作今以陈寳为鄜畤非矣灵公作吴阳上畤祭黄帝作下畤祭炎帝索隠曰吴阳地名盖在岳之南上云雍有故吴阳武畤盖因武畤又作上下畤以祭黄帝炎帝今云上畤祀炎帝误也史记栎阳雨金献公自以为得金瑞作畦畤栎阳而祀白帝汉书云祀上帝字之讹也今云祀赤帝赤即炎也更为缪矣】汉高帝问云天有五帝今何四也博士莫知其故帝曰我知之矣待我而五遂立北畤祀黒帝焉应劭曰四面积高曰雍阚骃曰宜为神明之隩故立羣祀焉又有鳯台鳯女祠秦穆公时有萧史者善吹箫能致白鹄孔雀穆公女弄玉好之公为作鳯台以居之积数十年一旦随鳯去云雍宫世有箫管之声焉今台倾祠毁不复然矣邓泉东流注于雍自下虽会他津犹得通称故禹贡有雍沮会同之文矣【全氏曰善长误矣岂可以兖州之澭沮释岐西之水道乎】雍水又东迳卲亭南世谓之树亭川盖卲树声相近误耳亭故卲公之采邑也京相璠曰亭在周城南五十里后汉郡国志曰郿县有卲亭谓此也【一清按诗周南召南谱云周召者禹贡雍州岐山之阳地名今属右扶风美阳县史记燕召公世家注谯周云周之支族食采于召谓之召公索隠曰召者畿内采地奭始食邑于召故曰召公或説者以为文王受命取岐周故墟召地封爵二公故诗有周南召南言皆在岐山之阳故言南也魏书地形志武功郡美阳县有卲亭方舆纪要鳯翔府鳯翔县有召城亦曰召亭是也而郡国志曰郿有邰亭即上斄县斄亭也班志云右扶风斄县周后稷所封师古曰读与邰同音胎善长误记邰作卲以君奭之食采证皇祖之始封舛缪甚矣王伯厚诗地理攷引注云雍水东迳卲亭南黄本亦是卲字朱氏笺皆改作邰字殆又从而为之辞者耶】雍水又东南流与杜水合水出杜阳山其水南流谓之杜阳川东南流左会漆水水出杜阳县之漆谿谓之漆渠故徐广曰漆水出杜阳之岐山者是也漆渠水南流大峦水注之水出西北大道川东南流入漆即故岐水也淮南子曰岐水出石桥山东南流相如封禅书曰收于岐【朱氏谋防笺曰汉书作放文颍注曰周放畜余于池沼之中至汉得之于岐山之傍】汉书音义曰岐水名也谓斯水矣二川并逝俱为一水南与杜水合俗谓之小横水亦或名之米流川迳岐山西又屈迳周城南城在岐山之阳而近西所谓居岐之阳也非直因山致名亦指水取称矣又歴周原下北则中水乡成周聚故曰有周也【一清按汉志右扶风美阳县禹贡岐山在西北中水乡周太王所邑】水北即岐山矣昔秦盗食穆公马处也岐水又东迳姜氏城南为姜水按世本炎帝姜姓帝王世纪曰炎帝神农氏姜母安登【一清按三皇纪作女登】游华阳感神而生炎帝长于姜水合而东迳美阳县之中亭川水也水发杜阳县大岭侧世谓之赤泥岘沿波歴涧俗名大横水也疑即杜水矣其水东南流东迳杜阳县故城东西三百步南北二百步世谓之故县川又故虢县有杜阳山山北有杜阳谷有地穴北入亦不知所极在天柱山南【寰宇记鳯翔府岐山县下云岐山亦名天柱山河圗括地象曰岐山在昆仑山东南为地乳上多白金周之兴也鸑鷟鸣于山上时人亦谓此山为鳯凰堆注水经云天柱山有鳯凰祠或云其峯高峻逈出诸山状若柱因以为名一清按御览及程克斋春秋分记并引之今缺失矣】故县取名焉亦指是水而摄目矣即王莽之通杜也故地理志曰县有杜水【一清按汉志右扶风杜阳县杜水南入渭诗自杜师古曰大雅绵之诗曰人之初生自土沮漆齐诗作杜言公刘避狄而来居杜与漆沮之地】又东二坑水注之水有二源一水出西北与渎魋水合而东歴五将山又合乡谷水水出乡谿东南流入杜谓之乡谷川又南荚水注之【一清按名胜志引注作莫水方舆纪要云莫水亦曰莫谷水寰宇记武功县下引水经注云莫谷水迳美阳县与中亭川水合荚之与莫字形相近】水出好畤县梁山大岭东南迳梁山宫西故地理志曰好畤有梁山宫秦始皇起水东有好畤县故城王莽之好邑也世祖建武二年封建威大将军耿弇为侯国又南迳美阳县之中亭川注雍水谓之中亭水又南迳美阳县西永元二年更封鄣雍侯耿秉为侯国【一清按后汉书耿秉传秉以章和二年封美阳侯无封鄣雍侯事据前獂道县注云渭水东北流与彰川合东北至彰县南永元元年和帝封耿秉为侯国是秉先尝封彰侯后更封美阳足补范书之缺此雍字误】其水又南流注于渭渭水又东迳郿坞南汉献帝传曰董卓发卒筑郿坞高与长安城等积谷为三十年储自云事成雄防天下不成守此足以毕老其愚如此渭水又东洛谷之水出其南山洛谷北流迳长城西魏甘露三年蜀遣姜维出洛谷围长城即斯地也
　　又东芒水从南来流注之
　　芒水出南山芒谷北流迳玉女房水侧山际有石室世谓之玉女房芒水又北迳盩厔县之竹圃中分为二水汉冲帝诏曰翟义作乱于东霍鸿负倚盩厔芒竹即此也【日知録幼主谓之冲帝水经注以孺子婴为冲帝】其水分为二流一水之东北为枝流一水北流注于渭也






　　水经注释卷十八
　　钦定四库全书
　　水经注释卷十九
　　仁和赵一清撰
　　渭水下　【补】丰水　【补】泾水　【补】芮水
　　渭水又东过槐里县南又东涝水从南来注之
　　渭水迳县之故城南汉书集注李竒谓之小槐里之西城也又东与芒水枝流合水受芒水于竹圃东北流又屈而西北入于渭渭水又东北迳黄山宫南即地理志所谓县有黄山宫惠帝二年起者也东方朔曰武帝防行西至黄山宫故世谓之游城非也就水注之水出南山就谷北迳大陵西世谓之老子陵昔李耳为周柱下史以世衰入戎于此有冢事非经证然庄周著书云老耼死泰失吊之三号而出是非不死之言人禀五行之精气隂阳有终变亦无不化之理以是推之或复如传古人许以传疑故两存耳就水歴竹圃北与黑水合水上承三泉就水之右三泉竒发言归一渎北流左迳就水就水又北流注于渭渭水又东合田谿水水出南山田谷北流迳长杨宫西又北迳盩厔县故城西又东北与一水合水上承盩厔县南源北迳其县东又北迳思乡城西又北注田谿田谿水又北流注于渭水也县北有茏渠上承渭水于郿县东迳武功县为成林渠东迳县北亦曰灵轵渠湋渠以引堵水徐广曰一作诸川是也【一清按汉书地理志云灵轵渠武帝穿沟洫志注如淳曰韦水出韦谷】渭水又东迳槐里县故城南县古犬丘邑周赧王都之【朱氏谋防笺曰帝王世纪及世本并云懿王自镐徙都犬丘此作赧王字之误耳】秦以为废邱亦曰舒邱和平元年桓帝【沈氏曰是灵帝中平】封左中郎将皇甫嵩为侯国县南对渭水北背通渠史记秦本纪云秦武王三年渭水赤三日秦昭王三十四年渭水又大赤三日【沈氏曰秦本纪中无此文而汉书五行志引之再考之则武王事见重叙秦世系中而昭王事终佚】洪范五行传曰赤者火色也水尽赤以火沴水也渭水秦大川也阴阳乱秦用严刑败乱之象后项羽入秦封司马欣为塞王都栎阳董翳为翟王都高奴章邯为雍王都废丘居槐里为三秦汉祖北定三秦引水灌城遂灭章邯三年改曰槐里王莽更名槐治也世谓之为大槐里晋太康中始平郡治也其城递帯防陆旧渠尚存即汉书所谓槐里环隄者也东有涌水出南山赤谷东北流迳长杨宫东宫有长杨树因以为名涌水又北迳苇圃西亦谓之仙泽又北迳望仙宫又东北耿谷水注之水发南山耿谷北流与柳泉合东北迳五柞宫西长杨五柞二宫相去八里并以树名宫亦由陶氏以五柳立称故张晏曰宫有五柞树在盩厔县西其水北迳仙泽东北又迳望仙宫东又北与赤水会又北迳思乡城东又北注渭水渭水又东合甘水水出南山甘谷北迳秦文王萯阳宫西又北迳五柞宫东又北迳甘亭西在甘水之东鄠县昔夏启伐有扈作誓于是亭故马融曰甘有扈南郊地名也【寰宇记鄠县下引水经注云扈水上承扈阳池一清按此处引有扈以证甘水故知脱文于此也】甘水又东得涝水口水出南山涝谷北迳汉宜春观又东北迳鄠县故城西涝水际城北出合渼陂水水出宜春观北东北流注涝水北流入于渭【一清按説文涝水出扶风北入渭汉志无涝水也】即上林故地也东方朔称武帝建元中防行北至池阳西至黄山南猎长杨东游宜春夜漏十刻乃出与侍中常侍武骑待诏及陇西北地良家子能骑射者期诸殿下故有期门之号旦明入山下驰射鹿豕狐兎手格熊罴上大驩乐之上乃使太中大夫虞丘夀王与待诏能用笇者举籍阿城以南盩厔以东冝春以西提封顷畆及其贾直属之南山以为上林苑东方朔諌秦起阿房而天下乱因陈泰阶六符之事上乃拜太中大夫给事中赐黄金百斤卒起上林苑故相如请为天子游猎之赋称乌有先生亡是公而奏上林也
　　又东丰水从南来注之
　　地説云渭水又东与丰水会于短隂山内水所会处无他高山异峦所有唯原阜石激而已水上旧有便门桥与便门对直武帝建元三年造张昌曰桥在长安西北茂陵东如淳曰去长安四十里【杭氏世骏曰汉书注张昌作服防如淳作苏林】渭水又迳太公庙北庙前有太公碑文字禠缺今无可寻渭水又东北与镐水合水上承镐池于昆明池北周武王之所都也故诗云考卜维王宅是镐京维正之武王成之自汉武帝穿昆明池于是地基构沦禠今无可究【雍録曰诸家皆言自汉武帝穿昆明池后镐京故基皆沦入于池无复可究独梁载言十道志曰镐池一名元阯在昆明池北始皇毁之寰宇记云镐泉在华隂县东十九里其水或涌或止深不可测括地图云是河眼亦谓之镐池】春秋后传曰使者郑容入栢谷闗至平舒置见华山有素车白马问郑容安之答曰之咸阳车上人曰吾华山君使愿托书致鄗池君子之咸阳过鄗池见大梓下有文石取以欵扣梓当有应者以书与之勿妄发致之得所欲郑容行至鄗池见一梓下果有文石取以欵梓应曰诺郑容如睡觉而见宫阙若王者之居焉谒者出受书入又见顷闻语声言祖龙死神道茫昧理难辨测故无以精其幽致矣鄗水又北流西北注与滮池合水出鄗池西而北流入于鄗毛诗云滮流浪也而世以为水名矣郑元曰丰镐之间水北流也鄗水北迳谿灵台西【一清按谿灵台谿字误也朱氏谋防笺云宋本作汉灵台窃谓似是而实非也御览及长安志引此文作清泠台与今本异宋氏家多古书未必无据魏书地形志京兆郡长安县有周灵台方舆纪要长安县灵台下引三辅故事曰周灵台在鄠县丰水东鄠县鄷城下云左传昭四年楚椒举曰康有鄷宫之朝杜预曰酆宫有灵台康王于是朝诸侯孔颖达曰丰去长安鄗池二十五里又曰灵台在县东北周灵台也志云酆宫又东二十五里即灵囿之地中有灵台诗所谓经始灵台者也春秋僖十五年秦晋战于韩获晋侯以归舍诸灵台是也又曰三辅故事曰汉灵台在长安故城西北八里本秦之清台汉曰灵台郭缘生述征记长安宫中有灵台高十五仭水经注汉灵台在秦阿房宫南去明堂三百步镐水迳其西汉平帝元始四年立观此则丰宫之灵台为周而长安之灵台为汉郦注既于长安城下记汉灵台矣于此又云汉灵台不几复与寰宇记引水经注作清灵台是也盖清台之名不始于秦康志贺述礼统云夏为清台商为神台周为灵台毛公诗传曰神之清明称灵四方而高曰台且亦有清灵合称者史记封禅书公孙卿曰黄帝就青灵台十二日烧也黄图曰汉灵台在长安西北八里又周文王灵台在长安西北四十里高二十丈周四百二十步明有周汉之分吕图亦云汉旧城外有灵台北与未央宫对此即汉灵台与鄷宫之灵台无涉也中尉知改谿字之误而不知汉字之亦属臆説与事义大相乖缪者也玉海引水经注曰酆水北迳灵台西文王又引水为辟廱灵沼此等文句今皆脱失无惑乎后人之但凴私见也】又迳磁石门西门在阿房前悉以磁石为之故专其目令四夷朝者有隐甲懐刃入门而胁之以示神故亦曰却胡门也鄗水又北注于渭渭水北有杜邮亭去咸阳十七里今名孝里亭中有白起祠嗟乎有制胜之功慙尹商之仁是地即其伏剑处也渭水又东北迳渭城南文頴以为故咸阳矣秦孝公之所居离宫也献公都栎阳天雨金周太史儋见献公曰周故与秦国合而别别五百岁复合合七十岁而霸王出至孝公作咸阳筑冀阙而徙都之故西京赋曰秦里其霸实为咸阳太史公曰长安故咸阳也汉高帝更名新城武帝元鼎三年别为渭城在长安西北渭水之阳王莽之京城也始扶风后并长安而沈水注之【一清按沈字是□字之误地理志右扶风鄠县下云潏水北过上林苑入渭师古曰潏即今沈水字或作□与沈字相似因名沈水潏水今则改名人不识也然则沈字之讹所由来旧矣】其水上承皇子陂于樊川其地即杜之樊乡也汉祖至栎阳以将军樊哙灌废丘最赐邑于此乡也其水西北流注杜县之杜京西西北流迳杜伯冢南杜伯与其友左儒仕宣王儒无罪见害杜伯死之终能报恨于宣王故成公子安五言诗曰谁谓无知杜伯射宣王沈水又西北迳下杜城即杜伯国也沈水又西北支合故渠渠有二流上承交水合于高阳原而北迳河池陂东而北注沈水沈水又北与昆明故池会又北迳秦通六基东又北迳堨水坡东又北得坡承其陂东北流入于沈水沈水又北迳长安城西与昆明池水合水上承池于昆明台故王仲都所居也桓谭新论称元帝被病广求方士汉中送道士王仲都诏问所能对曰能忍寒暑乃于盛寒日载以驷马车于昆明池上环氷而驰御者厚衣狐裘寒战而仲都独无变色卧于池台上曛然自若夏大暑日使暴坐环以十炉火不言热又身不汗池水北迳镐京东秦阿房宫西史记曰秦始皇三十五年以咸阳之人多先王之宫小乃作朝宫于渭南亦曰阿城也始皇先作前殿阿房上可坐万人下可建五丈旗周驰为阁道自殿直扺城南山表山巅为阙为复道自阿房度渭属之咸阳象天极阁道絶汉抵营室也闗中记曰阿房殿在长安西南二十里殿东西千步南北三百步庭中受十万人其水又屈而迳其北东北流注堨水陂陂水北出迳汉武帝建章宫东于凤阙南东注沈水又北迳凤阙东三辅黄图曰建章宫汉武帝造周二十余里千门万户其东凤阙高七丈五尺俗言贞女楼非也汉武帝故事云阙高二十丈闗中记曰建章宫圆阙临北道有金凤在阙上高丈余故号凤阙也故繁钦建章凤阙赋曰秦汉规模廓然毁冺唯建章凤阙岿然独存虽非象魏之制亦一代之巨观也沈水又北分为二水一水东北流一水北迳神明台东子宫室曰上于建章中作神明台井榦楼咸高五十余丈皆作悬阁辇道相属焉三辅黄图曰神明台在建章宫中上有九室今人谓之九子台而其实非也沈水又迳渐台东汉武故事曰建章宫北有太液池池中有渐台高三十丈渐浸之为池水所渐一説星名也南有璧门三层高三十余丈中殿十二间阶陛咸以玉为之铸铜凤五丈饰以黄金楼屋上椽首薄以玉璧因曰璧玉门也沈水又北流注渭亦谓是水为潏水也故吕忱曰潏水出杜陵县汉书音义曰潏水声而非水也亦曰高都水前汉之末五侯王氏大治池沼引沈水入长安城故百姓歌之曰五侯初起曲阳最怒壊决高都竟连五杜土山渐台象西白虎即是水也
　　又东过长安县北
　　渭水东分为二水广雅曰水自渭出为泶其由河之有雍也此渎东北流迳魏雍州刺史郭淮碑南又东南合一水迳两石人北秦始皇造桥防镦重不胜故刻石作力士孟贲等像以祭之镦乃可移动也又东迳阳侯祠北涨輙祠之此神能为大波故配入河伯也后人以为邓艾祠悲哉谗胜道消专忠受害矣渭水又东注此水水上有梁谓之渭桥秦制也亦曰便门桥秦始皇作离宫于渭水南北以象天宫故三辅黄图曰渭水贯都以象天汉横桥南度以法牵牛南有长乐宫北有咸阳宫欲通二宫之间故造此桥广六丈南北三百八十步六十八间七百五十柱一百二十二梁桥之南北有隄激立石柱柱南京兆主之柱北冯翊主之有令丞各领徒一千五百人桥之北首垒石水中故谓之石柱桥也旧有忖留神像此神尝与鲁班语班令其神出忖留曰我貎狞丑卿善图物容我不能出班于是拱手与言曰出头见我忖留乃出首班于是以脚画地忖留觉之便还没水故置其像于水唯背以上立水上后董卓入闗遂焚此桥魏武帝更修之桥广三丈六尺忖留之像曹公乘马见之惊又命下之燕丹子曰燕太子丹质于秦秦王遇之无礼乃求归秦王为机发之桥欲以防丹丹过之桥不为发又一説交龙捧举而机不发但言【朱氏谋防笺曰谢云疑有脱误】今不知其故处矣渭水又东与沈水枝津合水上承沈水东北流迳邓艾祠南又东分为二水一水东入逍遥园注蕅池池中有台观莲菏被浦秀实可翫其一水北流注于渭渭水又东迳长安城北汉惠帝元年筑六年成【一清按汉书惠帝纪元年城长安三年春发长安六百里内男子十四万六千人城长安三十日罢注郑氏曰城一面故速罢又五年九月长安城成六年起长安西市也而史记吕后纪云惠帝三年方筑城四年就半五年六年城就索隐曰汉宫阙疏四年筑东面五年筑北面汉旧仪城方六十三里经纬各十二里三辅旧事云城形似北斗也】即咸阳也秦离宫无城故城之王莽更名长安十二门东出北头第一门本名宣平门王莽更名春王门正月亭亦曰东城门其郭门亦曰东都门【一清按汉书王莽传无东字】即逄萌挂冠处也第二门本名清明门一曰凯门王莽更曰宣徳门布恩亭内有耤田仓亦曰耤田门第二门本名霸城门王莽更名仁夀门无疆亭民见门色青又名青城门或曰青绮门亦曰青门门外旧出佳瓜昔广陵人邵平为秦东陵侯秦破为布衣种瓜此门瓜美故世谓之东陵瓜是以阮籍咏懐诗曰昔闻东陵瓜近在青门外连畛拒阡陌子母相钩指谓此门也南出东头第一门本名覆盎门王莽更名永清门长茂亭其南有下杜城应劭曰故杜陵之下聚落也故曰下杜门又曰端门北对长乐宫第二门本名安门亦曰鼎路门王莽更名光礼门显乐亭即西安亭北对未央宫第三门本名平门王莽更名信平门诚正亭西出南头第一门本名章门王莽更名万秋门亿年亭亦曰故光毕门也又曰便门第二门本名直门王莽更名直道门端路亭故龙楼门也张晏曰门楼有铜龙三辅黄图曰长安西出第二门即此门也第三门本名西城门亦曰雍门王莽更名章义门着谊亭其水北入有函里氏名曰函里门又曰光门亦曰突门【一清按此西出之第三门也曰光门而北出西头第一门曰横门亦曰光门二门不应相同也程大昌曰以黄图考之长安城北面从西数来第一门名横门门外有桥曰横桥吕相长安图亦同又黄图长安有九市其三在道东东市在突门夹横桥大道水经曰光门亦名突门在长安西从】
　　【南来第三门正与黄图吕图之谓横门者隅角相次故黄图吕图之谓在北者即与水经之谓突门光门为在城西面者相应也今去古逺不敢以何为定】北出西头第一门本名横门王莽更名霸都门左幽亭如淳曰音光故曰光门其外郭有都门有棘门徐广曰棘门在渭北孟康曰在长安北秦之宫门也如淳曰三辅黄图曰棘门在横门外按汉书徐厉军于此备匈奴又有通门亥门也其第二门本名洛门又曰朝门王莽更名建子门广世亭一曰高门苏林曰高门长安城北门也一曰厨门其内有长安厨宫在东故名曰厨门也如淳曰今名广门也第三门本名杜门亦曰利城门王莽更名进和门临水亭其外有客舍故名曰客舍门又曰洛门也凡此诸门皆通逵九逹三途洞开隠以金椎周以林木左出右入为往来之迳行者升降有上下之别汉成帝之为太子元帝尝急召之太子出龙楼门不敢絶驰道西至直城门方乃得度上怪迟问其故以状对上悦乃着令令太子得絶驰道也渭水东合昆明故渠渠上承昆明池东口东迳河池陂而北亦曰女观陂又东合沈水亦曰漕渠又东迳长安县南东迳明堂南旧引水为辟雍处在鼎路门东南七里其制上圆下方九宫十二堂四向五室堂北三百步有灵台是汉平帝元始四年立渠南有汉故圆邱成帝建始二年罢雍五畤始祀皇天上帝于长安南郊应劭曰天郊在长安南即此也故渠之北有白亭博望苑汉武帝为太子立使通宾客从所好也太子巫蛊事发斫杜门东出史良娣死于苑北宣帝以为戾园以倡优千人乐思后园庙故亦曰千乡故渠又东而北屈迳青门外与沈水枝渠会渠上承沈水于章门西飞渠引水入城东为仓池池在未央宫西池中有渐台汉兵起王莽死于此台又东迳未央宫北高祖在闗东令萧何成未央宫何斩龙首山而营之山长六十余里头临渭水尾达樊川头高二十丈尾渐下高五六丈土色赤而坚云昔有黒龙从南山出饮渭水其行道因山成迹山即基阙不假筑高出长安城北有元武阙即北阙也东有苍龙阙阙内有阊阖止车诸门未央殿东有宣室玉堂麒麟含章白虎凤凰朱雀鹓鸾昭阳诸殿天禄石渠麒麟三阁未央宫北即桂宫也周十余里内有明光殿走狗台栢梁台旧乘复道用相迳通故张衡西京赋曰钩陈之外阁道穹窿属长乐与明光迳北通于桂宫故渠出二宫之间谓之明渠也又东武库北旧樗里子于此樗里子名疾秦惠王异母弟也滑稽多智秦人号曰智嚢于昭王庙西渭南隂乡樗里故俗谓之樗里子云我百歳后是有天子之宫夹我墓穴以昭王七年卒于渭南章台东至汉长乐宫在其东未央宫在其西武库直其墓秦人喭曰力则任鄙智则樗里也明渠又东迳汉高祖长乐宫北本秦之长乐宫也周二十里殿前列铜人殿西有长信长秋永夀永昌诸殿殿之东北有池池北有层台俗谓是池为酒池非也故渠北有楼竪汉京兆尹司马文预碑故渠又东出城分为二渠即汉书所谓王渠者也苏林曰王渠官渠也犹今御沟矣晋灼曰渠名也在城东霸门外一水迳杨桥下即青门桥也侧城北迳邓艾祠西而北注渭今无水其一渠东迳奉明县广成乡之广明苑南史皇孙及王夫人于郭北宣帝迁苑南卜以为悼园益园民千六百家立奉明县以奉二园园在东都门昌邑王贺自霸御法驾郎中令龚遂骖乘至广明东都门是也故渠东北迳汉太尉夏侯婴冢西日柩马悲鸣轻车罔进下得石椁铭云于嗟滕公居此室故遂焉冢在城东八里饮马桥南四里故时人谓之马冢
　　又东过霸陵县北霸水从县西北流注之
　　霸者水上地名也古曰滋水矣秦穆公霸世更名滋水为霸水以显霸功水出蓝田县蓝田谷所谓多玉者也西北有铜谷水次东有辋谷水二水合而西注之又西流入渥水【长安志刘谷水一名泥水引水经注曰水出蓝田之东谷俗谓之刘谷西北与石门水合又石门谷水东有铜谷水合轻谷水西注泥水今本无之一清按轻谷水是辋谷水之讹】渥水又西迳峣闗北歴栁峣城东西有二城魏置清渥军于城内世亦谓之清渥城也秦二世三年汉祖入自武闗攻秦赵高遣将拒于峣闗者也土地记曰蓝田县南有峣闗地名峣栁道通荆州晋地道记曰闗当上洛县西北渥水又西北流入霸【一清按汉志京兆南陵县沂水出蓝田谷北至霸陵入霸水而是注渥水源流正与班固所称沂水合沂渥音同观宋敏求引注佚文可见师古音沂为先歴反盖误耳而道元引汉志则以浐水当之】霸水又北歴蓝田川迳蓝田县北竹书纪年梁惠成王三年秦子向命为蓝君盖子向之故邑也川有汉临江王荣冢景帝以罪徴之将行祖于江陵北门车轴折老父泣曰吾王不反矣荣至中尉郅都急切责王王年少恐而自杀于是川有鷰数万衘土置冢上百姓矜之霸水又左合浐水歴白鹿原东即霸川之西故芷阳矣史记秦襄王芷阳者是也【一清按史记秦始皇纪重叙秦世系云昭襄享国五十六年茝阳索隐曰十九年而立芷陵也芷与茝同此是昭襄王之陵而其孙庄襄王亦茝阳即所谓子楚陵也】谓之霸上汉文帝其上谓之霸陵上有四出道以泻水在长安东南三十里故王仲宣赋诗云南登霸陵岸回首望长安汉文帝尝欲从霸陵上西驰下峻坂袁盎揽辔于此处上曰将军怯也盎曰臣闻千金之子坐不垂堂百金之子立不倚衡圣人不乘危今驰不测如马惊车败奈高庙何上乃止霸水又北长水注之水出杜县白鹿原其水西北流谓之荆谿荆谿水又西北左合狗枷川水水有二源西川上承磈山之斫槃谷次东有苦谷二水合而东北流迳风凉原西闗中图曰丽山之西川中有阜曰风凉原在磈山之隂雍州之福地即是原也其水傍谿北注原上有汉武帝祠其水右合东川水出南山之石门谷次东有孟谷次东有大谷次东有雀谷次东有土门谷五水北合而北歴风凉原又北与西川会原为二水之会乱流北迳宣帝许后陵东而北去杜陵十里斯川于是有狗枷之名川东亦曰白鹿原也上有狗枷堡三秦记曰丽山西有白鹿原原上有狗枷堡秦襄公时有天狗来下有贼则狗吠之故一堡无患故川得厥目焉【一清按北齐书昭帝纪云时有天狗下亦其类也山海经有兽亦名天狗焉西山经曰隂山有兽焉其状如貍而白首名曰天狗其音榴榴可以御凶吴任臣广注引事物绀珠云天狗如貍白首音如猫食蛇】川水又北迳杜陵东元帝初元元年宣帝杜陵北去长安五十里陵之西北有杜县故城秦武公十一年县之汉宣帝元康元年以杜东原上为初陵更名杜县为杜陵也王莽之饶安也其水又北注荆谿荆谿水又北入霸水又有温泉入焉水发自亭下入荆谿水乱流注于霸俗谓之浐水非也史记音义文帝出安门注云在霸陵县有故亭即郡国志所谓长门亭也史记云霸浐长水也虽不在祠典以近咸阳秦汉都泾渭长水尽得比大川之礼【一清按史记封禅书云霸浐长水澧涝泾渭皆非大川以近咸阳尽得比山川祠今注云云是抄变其词而失其义也】昔文公居霸陵北临厠指新丰路示慎夫人曰此走邯郸道也因使慎夫人鼓瑟上自倚瑟而歌凄怆悲懐顾谓羣臣曰以北山石为椁用絮斮陈漆其间岂可动哉释之曰使其中有可欲虽锢南山犹有隟使无可欲虽无郭又何戚焉文帝曰善拜廷尉韦昭曰高岸夹水为厠今斯原夹二水也霸水又北会两川又北故渠左出焉霸水又北迳王莽九庙南王莽地皇元年博徴天下工匠壊撤西苑建章诸宫馆十余所取材瓦以起九庙笇及吏民以义入钱谷助成九庙庙殿皆重屋太初祖庙东西南北各四十丈高十七丈余庙半之为铜薄栌饰以金银雕文穷极百工之巧禠高増下功费数百巨万卒死者万数霸水又北迳枳道在长安县东十三里王莽九庙在其南汉世有白鹙羣飞【何氏曰亭林云当作白蛾一清按事见汉书元帝纪建昭元年也】自东都门过于枳道吕后祓除于霸上还见仓狗撠胁于斯道也水上有桥谓之霸桥地皇三年霸桥木灾自东起卒数千以水泛沃救不灭晨燌夕尽王莽恶之下书曰甲午火桥乙未立春之日也予以神明圣祖黄虞遗统受命至于地皇四年为十五年正以三年终冬絶灭霸驳之桥欲以兴成新室统一长存之道其名霸桥为长存桥霸水又北左纳漕渠絶霸右出焉东迳霸城北又东迳子楚陵北皇甫谧曰秦庄王于芷阳之丽山京兆东南霸陵山刘向曰庄王大其名立坟者也战国防曰庄王字异人更名子楚故世人犹以子楚名陵【一清按史记始皇之父为庄襄王索隠以为阳陵寰宇记雍州万年县下云霸岸在通化门东二十里秦襄王于其坂谓之霸上其城即秦缪公所筑汉为县在东北二十三里霸水东霸陵故城是也东南至汉文帝陵十里】又东迳新丰县右会故渠上承霸水东北迳霸城县故城南汉文帝之霸陵县也王莽更之曰水章魏文帝黄初元年【何氏曰文当作明黄当作景事见三国志魏明帝纪注中然后汉书方术注引此正同岂唐初所传之本已讹谬不可读耶书不经刘向雄之手其孰为是正哉】徙长安金狄重不可致因留霸城南人有见蓟子训与父老共摩铜人曰正见铸此时计尔日以近五百年矣故渠又东北迳刘更始冢西更始二年为赤眉所杀故侍中刘恭夜往收而埋之光武使司徒邓禹收于霸陵县更始尚书仆射行大将军事鲍永持节安集河东闻更始死归世祖累迁司校尉行县迳更始墓遂下拜哭尽哀而去帝问公卿太中大夫张湛曰仁不遗旧忠不忘君行之高者帝乃释之又东北迳新丰县右合漕渠汉大司农郑当时所开也以渭难漕命齐水工徐伯乃发卒穿渠引渭合渠自昆明池南傍山原东至于河且田且漕大以为便霸水又北迳秦虎圏东列士曰秦昭王会魏王魏王不行使朱亥奉璧一双秦王大怒置朱亥虎圏中亥瞠目视虎皆裂血出溅虎虎不敢动即是处也霸水又北入于渭水渭水又东会成国故渠渠魏书左仆射卫臻征蜀所开也号成国渠引以浇故田【一清按汉志郿县成国渠北至上林入防茏渠盖西京已有是渠卫公振更修治之耳】其渎上承汧水于陈仓东东迳郿及武功槐里县北渠左有安定梁岩冢碑碣尚存又迳汉武帝茂陵南故槐里之茂乡也应劭曰武帝自为陵在长安西北八十余里汉武帝故事曰帝崩后见形谓陵令薛平曰吾虽失势犹为汝君奈何令吏卒上吾陵磨刀剑乎自今以后可禁之平顿首谢因不见推问陵傍果有方石可以为砺吏卒常盗磨刀剑霍光欲斩之张安世曰神道茫昧不宜为法乃止故阮公咏懐诗曰失势在须防帯剑上吾丘陵之西南如北一里即李夫人冢冢形三成世谓之荚陵夫人兄延年知音尤善歌舞帝爱之每为新声变曲闻者莫不感动尝侍上起舞歌曰北方有佳人絶世而独立一顾倾人城再顾倾人国寜不知倾城复倾国佳人难再得上曰世岂有此人乎平阳主曰延年女弟上召见之妖丽善歌舞得幸早卒上悯念之以后礼悲思不已赋诗悼伤故渠又北分为二渠东迳虎圏南而东入霸一水北合渭今无水故渠又东迳茂陵县故城南武帝建元二年置地理志曰宣帝县焉王莽之宣城也故渠又东迳龙泉北今人谓之温泉非也渠北故坂北即龙渊庙如淳曰三辅黄图有龙渊宫今长安城西有其庙处盖宫之遗也故渠又东迳姜原北渠北有汉昭帝平陵东南去长安七十里又东迳平陵县故城南地理志曰昭帝置王莽之广利也故渠之南有窦氏泉北有徘徊庙又东迳汉大将军魏其侯窦婴冢南又东迳成帝延陵南陵之东北五里即平帝康陵坂也故渠又东迳渭陵南元帝永光四年以渭城夀陵亭原上为初陵诏不立县邑又东迳哀帝义陵南又东迳惠帝安陵南陵北有安陵县故城也地理志曰惠帝置王莽之嘉平也渠侧有杜邮亭又东迳渭城北地理志曰县有兰池宫秦始皇微行逢盗于兰池今不知所在也【雍録曰咸阳县东二十五里兰池陂即始皇遇盗之地汉于其北立池阳县一清按汉志左冯翊池阳县应卲曰在池水之阳刘昭郡国志补注引三秦记曰始皇引渭水为长池东西二百里南北三十里刻石为鲸鱼长二百丈】又东迳长陵南亦曰长山也三秦记曰长安城北有平原广数百里民井汲巢居井深五十丈秦名天子冢曰山汉曰陵故通曰山陵矣风俗通曰陵者天生自然者也今王公坟垅称陵春秋左曰南陵夏后臯之墓也春秋説题辞曰丘者墓也冢者种也种墓也罗倚于山分卑尊之名者也故渠又东迳汉丞相周勃冢南冢北有亚夫冢故渠东南谓之周氏曲又东南迳汉景帝陵南又东南注于渭今无水渭水又东迳霸城县北与高陵分水水南有定陶恭王庙傅太后陵元帝崩昭仪随王归国称定陶太后后十年恭王薨子代为王徴为太子太子即帝位立恭王寝庙于京师比宣帝父悼皇故事元夀元年傅后崩合渭陵潘岳闗中记汉帝后同茔则为合不共陵也诸侯皆如之恭王庙在霸城西北庙西北即傅太后陵不与元帝同茔渭陵非谓元帝陵也盖在渭水之南故曰渭陵也陵与元帝齐者谓同十二丈也王莽奏毁傅太后冢冢崩压杀数百人开棺臰闻数里公卿在位皆阿莽防入钱帛遣子弟及诸生四夷凢十余万人操持作具助将作掘傅后冢二旬皆平周棘其处以为世戒今其处积土犹高世谓之増墀又亦谓之増阜俗亦谓之成帝初陵处所未详也渭水又迳平阿侯王谭墓北冢次有碑左则泾水注之渭水又东迳鄣县西盖陇西郡之鄣徙也渭水又东得白渠枝口又东与五丈渠合水出云阳县石门山谓之清水东南流迳黄嵚山西又南入祋祤县歴原南出谓之清水口东南流絶郑渠又东南入高陵县迳黄白城西本曲梁宫也南絶白渠屈而东流谓之曲梁水又东南迳高陵县故城北东南絶白渠渎又东南入万年县谓之五丈渠又迳澫原东东南流注于渭渭水右迳新丰县故城北东与鱼池水会水出丽山东北水本导源东流后秦始皇于山北水过而曲行东注北转始皇造陵取土其地污深水积成池谓之鱼池池在秦皇陵东北五里周围四里池水西北流迳始皇冢北秦始皇大兴厚营建冢圹于丽戎之山一名蓝田其隂多金其阳多玉始皇贪其美名因而焉斩山凿石下锢三泉以铜为椁旁行周回三十余里上画天文星宿之象下以水银为四渎百川五岳九州具地理之势宫观百官竒器珍寳充满其中令匠作机弩有所穿近輙射之以人鱼膏为灯烛取其不灭者乆之后宫无子者皆使殉甚众坟高五丈周回五里余作者七十万人积年方成而周章百万之师已至其下乃使章邯领作者以御难弗能禁项羽入闗发之以三十万人三十日运物不能穷闗东盗贼销椁取铜牧人寻羊烧之火延九十日不能灭北对鸿门十里池水又西北流水之西南有温泉世以疗疾三秦记曰丽山西北有温水祭则得入不祭则烂人肉俗云始皇与神女游而忤其防神女唾之生疮始皇谢之神女为出温水后人因以浇洗创张衡温泉赋序曰余出丽山观温泉浴神井嘉洪泽之普施乃为之赋云此汤也不使灼人形体矣池水又迳鸿门西又迳新丰县故城东故丽戎地也高祖王闗中太上皇思东归故象旧里制兹新邑立城社树枌榆令街庭若一分置丰民以实兹邑故名之为新丰也汉灵帝建寜三年改为都乡封段颎为侯国【一清按汉承秦制十里一亭十亭一乡都亭都乡所以统一县之乡亭者后汉书本叚颎初封都乡侯更封新丰县侯非改新丰为都乡也】后立隂槃城其水际北城世谓是水为隂槃水又北絶漕渠注于渭渭水又东迳鸿门北旧大道北下坂口名也古有鸿门亭汉书高祖将见项羽楚汉春秋曰项王在鸿门亚父曰吾使人望沛公其气冲天五色相缪或似龙或似云非人臣之相可诛之汉高祖会项羽范増目羽羽不应樊哙杖盾撞人入食豕肩于此羽壮之郡国志曰新丰县东有鸿门亭者也郭缘生曰或云霸城南门曰鸿门也项羽将因会危高祖羽仁而弗断范増谋而不纳项羽终防高祖以防免既抵霸上遂封汉王按汉书注鸿门在新丰东十七里则霸上应百里按史记项伯夜驰告张良良与俱见高祖仍使夜返考其道里不容得尔今父老在霸城南门数十里于理为得按縁生此记虽歴览史汉述行涂经见可谓学而不思矣今新丰县故城东三里有坂长二里余堑原通道南北洞开有同门状谓之鸿门孟康言在新丰东十七里盖指县治而言非谓城也自新丰故城西至霸城五十里霸城西十里则霸水西二十里则长安城应劭曰霸水上地名在长安东二十里即霸城是也高祖旧停军处东去新丰既远何由项伯夜与张良共见高祖乎推此言之知缘生此记乖矣渭水又东石川水南注焉渭水又东戏水注之水出丽山冯公谷东北流又北迳丽戎城东春秋晋献公五年伐之获丽姬于是邑丽戎男国也姬姓秦之丽邑矣又北右总三川迳鸿门东又北迳戏亭东应劭曰戏宏农湖县西界也地隔诸县不得为湖蘓林曰戏邑名在新丰东南三十里孟康曰乃水名也今戏亭是也昔周幽王悦褒姒姒不笑王乃击鼔举烽以徴诸侯至无冦褒姒乃笑王甚悦之及犬戎至王又举烽以徴诸侯诸侯不至遂败幽王于戏水之上身死于丽山之北故国语曰幽灭者也汉成帝建始二年造延陵为初陵以为非吉于霸曲亭南更营之鸿嘉元年于新丰戏乡为昌陵县以奉初陵永始元年诏以昌陵卑下客土踈恶不可为万岁居其罢陵作令吏民反故徒将作大匠解延年【一清按汉书作解万年】炖煌闗中记曰昌陵在霸城东二十里取土东山与粟同价所费巨万积年无成即此处也戏水又北分为二水并注渭水渭水又东泠水入焉水南出胏浮山【一清按长安志曰水经曰浮胏山一作胏浮是旧本原作浮胏今本乃后人据他书更易耳】盖丽山连麓而异名也北会三川统归一壑歴隂槃新丰两原之间北流注于渭渭水又东首水南出倒虎山西总五水单流注迳秦步高宫东世名市丘城歴新丰原东而北迳步夀宫西又北入渭渭水又东得西阳水又东得东阳水并南出广乡原北垂俱北入渭渭水又东迳下邽县故城南秦伐邽置邽戎于此有上邽故加下也渭水又东与竹水合南出竹山北迳媚加谷歴广乡原东俗谓之大赤水北流注于渭渭水又东得白渠口太始二年赵国中大夫白公奏穿渠引泾水首起谷口出于郑渠南名曰白渠民歌之曰田于何所池阳谷口郑国在前白渠起后即水所始也东迳宜春城南又东南迳池阳城北枝渎出焉东南迳蕅原下迳鄣县故城北东南入渭今无水白渠又东枝渠出焉东南迳高陵县故城北地理志曰左辅都尉治王莽之千春也太康地记谓之曰髙陆也车频秦书曰苻坚建元十二年高陆县民穿井得大二尺六寸背文负八卦古字坚以石为池养之十六年而死取其骨以问吉凶名为客太卜佐高梦客言我将归江南不遇死于秦高于梦中自解曰三万六千歳而终终必亡国之徴也为谢元破于淮肥自缢新城浮图中秦祚因即沦矣又东迳栎阳城北史记秦献公二年城栎阳自雍徙居之十八年雨金于是处也项羽以封司马欣为塞王按汉书高帝克闗中始都之王莽之师亭也后汉建武二年封骠大将军景丹为侯国丹让世祖曰富贵不还故乡如衣锦夜行故以封卿白渠又东迳秦孝公陵北又东南迳高陵城北莲勺城南又东注金氏陂又东南注于渭故汉书沟洫志曰渠首起谷口尾入栎阳是也今无水
　　又东过郑县北
　　渭水又东迳峦都城北故蕃邑殷契之所居世本曰契居蕃阚骃曰蕃在郑西然则今峦城是矣俗名之赤城水曰赤水非也苻健入秦据此城以抗杜洪小赤水即山海经之灌水也水出石脆之山北迳萧加谷于孤栢原西东北流与禺水合水出英山北流与招水相得乱流西北注于灌灌水又北注于渭渭水又东西石桥水南出马岭山积石据其东丽山距其西源泉上通悬流数十与华岳同体其水北迳郑城西水上有桥桥虽崩禠旧迹犹存东去郑城十里故世以桥名水也而北流注于渭阚骃谓之新郑水渭水又东迳郑县故城北史记秦武公十年县之郑桓公友之故邑也汉书薛瓉注言周自穆王已下都于西郑不得以封桓公也幽王既败虢桧又灭迁居其地国于郑父之丘是为郑桓公无封京兆之文余按史记考春秋国语世本言周宣王二十二年封庶弟友于郑又春秋国语并言桓公为周司徒以王室将乱谋又史伯而寄帑于虢桧之间幽王霣于戏郑桓公死之平王东迁郑武公辅王室灭虢桧而兼其土故周桓公言于王曰我周之东迁晋郑是依乃迁封于彼左隠公十一年郑伯使公孙获曰吾先君新邑于此其能与许争乎是其指新郑为言矣然班固应劭郑元皇甫谧裴頠王隠阚骃及诸述作者咸以西郑为友之始封也贤于薛瓉之单説也无宜违正经而从逸録矣赤眉樊崇于郑北设坛祀城阳景王而尊右校卒史刘侠卿牧牛儿盆子为帝年十五被髪徒跣为具绛单衣半头赤帻直綦履顾见众人拜恐畏欲嗁号年建世后月余乗白盖小车与崇及尚书一人相随向郑北渡渭水即此处也城南山北有五部神庙东南向华岳庙前有碑后汉光和四年郑县令河东裴毕字君先立【一清按五部神庙碑洪氏适释作殽阬君神祠碑其辞曰天地定位凶　　岳渎诸侯阙事其细　祭法曰凶林川谷有益扵民　　左祀典夫中条之凶者盖华岳之体也石□树谷南通商雒以属熊耳百川钟集充崖满谷时有盛雨彭濞涌溢乗高趋下波跳沫于是□□以为之夤承冩其流北注诸渭蠲渫滀暴使不为害前世通利吏民兴贵有御史大夫将军牧伯故为立祠以报其功自亡新已来其祀□废□稍堙塞睼眆沮溃漂漫田畴濅败亭市神怒民怨县遂以衰贱仕宦失官踣弊不震迄光和四年□詻之歳今河东闻憙阙君讳阙字君阙为政以徳五教时序肃恭明神敬奉禋祀勤防民隠而除其害愍一县之陵迟惧阙至之无备追惟伯禹遏治之利乃复浚治敢□通利其水绍修旧祀宏祏其祠使民报祈视扵社稷其有徴拜州郡辟召皆当来辞大小有差□□君尚飨后之人是遵是奉神必据焉光和四年六月辛未造右殽阬君神祠之碑铭篆额在郑县灵帝光和四年县令裴毕字君先立碑无县令姓名据水经得之殽有二陵古称地险盖川阜高深雨盛水集有阬以储之则可以疏泄溉注而无湓溢之患自魏晋以来谓之五部神庙欧阳公尝托部使者模此碑命工以面填其刻而镌剔之始可读云庙有石隄西戍树谷五楼先生东台御史王翦将军之像莫可晓今碑云石隄树谷南通商雒当是有石为隄有木为谷后人因以名其神碑云前世通利吏民兴贵有御史大夫将军牧伯故为立词考其文意盖谓前世阬不堙塞水泉通利地产人物有至御史将军牧伯之贵者后人不考亦以名其神尔光和之四年龙集辛酉此碑以作噩为作詻者出西汉天文志碑以彭为澎□即阬字祏即拓字金石録跋尾曰裴君水经以为名毕而集古录云名　今详其防画颇近毕字疑集古録误又欧阳棐集古録目及宋不知作者天下碑录俱作裴　字君光光字亦误当以郦注先字为正】渭水又与东石桥水会故沈水也水南出马岭山北流迳武平城东按地理志左冯翊有武成县王莽之桓城也石桥水又迳郑城东水有故石梁述征记曰郑城东西十四里各有石梁者也又北迳沈城北汉志地理志左冯翊有沈阳县王莽更之曰制昌也盖借水以取称矣渭水又东敷水注之水南出石山之敷谷北迳告平城东耆旧所言武王伐纣告太平于此故城得厥名非所详也敷水又北迳集灵宫西地理志曰华隂县有集灵宫武帝起故张昶华岳碑称汉武慕其灵筑宫在其后而北流注于渭渭水又东余水注之水南出余粮山之隂北流入于渭俗谓之宣水也渭水又东合黄酸之水世名之为于渠水水南出升山北流注于渭渭水又东迳平舒城北城侧枕渭濵半破沦水南面通衢昔秦始皇之将亡也江神素车白马道华山下返璧于华隂平舒道曰为遗镐池君使者致之乃二十八年渡江所沉璧也即江神返璧处也渭水之阳即褱徳县界也城在渭水之北沙苑之南即褱徳县故城也世谓之高阳城非矣地理志曰禹贡北条荆山在南山下有荆渠即夏后铸九鼎处也王莽更县曰徳驩渭水又东迳长城北长涧水注之水南出太华之山侧长城东而北流注于渭水史记秦孝公元年楚魏与秦接界魏筑长城自郑滨洛者也
　　又东过华隂县北
　　渭水东南洛水入焉阚骃以为漆沮之水焉曹瞒传曰操与马超隔渭水每渡渭輙为超骑所冲突地多沙不可筑城娄子伯説今寒可起沙为城以水灌之一宿而成操乃多作缣囊以堙水夜汲作城立于是水之次也渭水迳华隂县故城北春秋之隂晋也秦惠文王五年改曰宁秦汉高帝八年更名华隂王莽之华坛也县有华山山海经曰其高五千仞削成而四方远而望之又若华状西南有小华山也韩子曰秦昭王令工施钩梯上华山以节栢之心为博箭长八尺棋长八寸而勒之曰昭王尝与天神博于是神仙曰中山卫叔卿尝乘云车驾白鹿见汉武帝帝将臣之叔卿不言而去武帝悔求得其子度世令追其父度世登华山见父与数人博于石上勅度世令还山层云秀故能懐灵抱异耳山上有二泉东西分流至若山雨滂湃洪津泛洒挂溜腾虚直泻山下有汉魏文帝二庙【一清按详下文只是汉文帝庙耳魏字羡文也太平寰宇记华隂县有南北二庙北庙有古碑九所其一是汉镇远将军段煨更修之碑黄门侍郎张防书汉文帝与钟繇各于碑隂刻二十字此碑垂名海内南庙是华北君祠今有北君灵台上仙下仙四神童院此即所谓二庙也但以南庙为华北君祠而北庙又不云是汉文帝祠不可臆解或是文有脱误耳】庙有石阙数碑一碑是建安中立汉镇远将军段煨更修祠堂碑文汉给事黄门侍郎张防造防自书之魏文帝又刋其碑隂二十余字二书有重名垂于海内又刋侍中司校尉钟繇宏农太守毌丘俭姓名广六行郁然循平是太康八年宏农太守河东卫叔始为华隂令河东裴仲恂役其逸力修立坛庙夹道树柏迄于三隂事见永兴元年华百石所造碑【一清按释华山有四碑一西岳华山碑威宗延熹八年一西岳华山亭碑灵帝光和二年一宏农太守樊毅复华下民祖碑光和二年一樊毅修华岳碑光和二年俱云水经有今本无是四碑盖缺失矣西岳碑洪氏云在华隂县威宗延熹四年袁逄守宏农郡以华岳旧碑文磨灭遂案经传载原本勒斯石以垂后会迁京兆乃勅都水椽杜迁市石遣书佐郎郭香察书碑成于后之四年盖孙璆典郡时也又曰东汉循王莽之禁人无二名郭香察书者察涖他人之书耳小欧阳以为郭香察所书非也辨云额题云西岳华山庙碑六篆字为二行碑式云文二十二行行三十七字袁府君肃恭明神及京兆尹勅杜迁市石皆平阙高祖太宗孝武并列行高出一字有纹如碁局碑云勅都水椽杜迁市石遣书佐郎郭香察书盖一人市其石一人察其书律歴志有太史治歴郎中郭香岂其人与金石录跋尾曰孝武皇帝修封禅之礼廵省五岳立宫其下宫曰集灵宫殿曰存仙殿门曰望仙门欧阳公集古録云所谓集灵宫者他书不见惟见此碑耳余按班固汉书地理志华隂有集灵宫武帝起而郦道元注水经亦云敷水北迳集灵宫引地理志所载其语皆同然则不独见于此碑矣而所谓存仙殿望仙门者诸书不载都氏穆金薤琳琅曰汉西岳华山碑董氏书跋云集灵宫汉志既书之桓谭尝赋之张防序曰世宗经集灵之宫三辅黄图书其制度艺文类聚亦书其名则又金石録之所未及者华山亭碑樊毅所立释所谓华岳有樊毅之碑三者也碑云毅字仲徳集古録集古録目金石录释俱不着碑所在盖亦在华山之上也复租碑及修华岳碑集古录目云在华州释云复租碑全载光和二年十二月壬午奏牍无他词修岳碑云有汉元舅五侯之胄谢阳之孙按范书樊宏封寿张侯樊丹射阳侯樊寻元都侯樊忠更父侯樊茂平望侯樊氏侯者五国毅即丹之后也又金石録目有西岳石阙铭跋尾云永和元年五月癸丑朔六月戊午宏农太守常山元氏张勲为西岳华山作石阙高二丈二尺永和汉顺帝晋穆帝姚浤皆有此号穆帝时华隂不属晋以此碑字画騐之恐非姚浤时盖汉刻也是碑景伯所未见即郦注云庙有石阙数碑者是也】渭水又东沙渠水注之水出南山北流西北入长安城城自华山北经于河华岳铭曰秦晋争其祠立城建其左者也郭著述征记指证魏之立长城长城在后不得在斯斯为非矣渠水又北注于渭渭水又东迳定城北西征记曰城因原立述征记曰定城去潼闗三十里夹道各一城渭水又东泥泉水注之水出南山灵谷而泉流注于渭水也渭水又东合沙渠水水即符禺之水也南出符禺之山北流入于渭
　　又东入于河
　　春秋之渭汭也左闵公二年虢公败犬戎于渭队服防曰队渭汭也杜预曰水之隈曲曰汭王肃云汭入也吕忱曰汭者水相入也水会即船司所在矣地理志曰渭水东至船司空入河服防曰县名都官【全氏曰二字疑有讹误】三辅黄图有船库官后改为县王莽之船利者也
　　【补】丰水
　　宋敏求长安志长安县下引水经注曰丰水出丰溪西北流分为二水一水东北流又北交水自东入焉又北昆明池水注之又北迳灵台西又北至石堨注于渭万年县下云福水即交水也水经注曰上承樊川御宿诸水出县南山石璧谷南三十里与真谷水合亦名子午谷水长安县下引水经注曰交水又西南流与丰水支津合其北又有汉故渠出焉又西至石堨分为二水一水西流注丰水一水自石堨北迳细栁诸原北流入昆明池又石闼堰下引水经注云交水西至石堨汉武帝元狩三年穿昆明池所造一清按汉书地理志右扶风鄠县丰水出东南北过上林苑入渭宋氏所引水经注今本失之而丰水源流较班志尤详也禹贡锥指曰先儒皆云丰泾大川故曰会漆沮小水故曰过尝考渭南本周之旧都西汉因之其后隋唐复建都于此歴代相承凿引诸川以资汲取便转输溉民田灌苑囿津渠交络离合不常凡地志水经所言类非禹迹之旧诗曰丰水东注维禹之绩则渭南诸川唯丰为大自汉鸿嘉中王商穿长安城引内丰水注第中而其流渐防逮唐贞观中堰丰镐入昆明池二水于是断流又于京城西北引丰水为漕渠合镐水北流由禁苑入渭而丰水之流愈微矣窃疑丰西之涝丰东之镐潏霸浐禹时悉合丰以入渭故丰得成其大且诗言东注而汉志言北过上林苑入渭则是北流而非东注矣按丰水入昆明池不始于唐东樵云云由未见水经注逸文故也【补】泾水
　　禹贡锥指曰周礼雍州其川泾汭水经无泾水之目渭水篇中于入渭处仅附见一语而寰宇记原州平高县筓头山一名崆峒山下引水经注云盖大陇山之异名庄子谓黄帝学道于广成子盖在此山百泉县泾水下引水经云泾水出安定泾阳县高山注云山海经曰高山泾水出焉东流注于渭入闗谓之入水弹筝峡下引水经注云泾水迳都卢山山路之内常有如弹筝之声行者闻之鼓舞而去又云歌之山峡口水流风吹滴崖响如弹筝之韵因名泾州灵台县蒲川水下引水经注云蒲川水出南山蒲谷东北合细川水又东北合且氏川水邠州宜禄县芹川下引水经注云出罗川县千子山山一名千子岭东流迳宜禄县北寜州真寜县大陵水下引水经注云大陵小陵水出巡河南殊川西南迳宁阳城故豳诗云夹其皇涧陵水即皇涧干州永夀县高泉下引水经注云甘泉山即高泉山也耀州云阳县泾水下引水经注云泾水东流歴峡谓之泾峡五龙谷泉下引水经注云五龙水出云阳宫西南雍州醴泉县谷口城下引水经注云九嵕山东仲山西谓之谷口本文是九嵕山东连仲山西当泾水处故谓之谷口即寒门也此皆言泾水而今本无之是水经元有泾水篇宋初尚存后乃亡之耳一清按寰宇记渭州潘源县下引水经云良源县有铜城山水出歴白石城陇州吴山县下引水经注云南由县有白环水出白环谷二条皆泾水注文而东樵失引之又汉书地理志安定郡乌氏县都卢山在西师古曰氏音支九域志曰都卢峡即弹筝峡又文选北征赋登赤须之长坂入义渠之旧城李善注云赤须阪在北地郡水经注赤须水出赤须谷西南流注罗水寰宇记云真宁县罗川水出罗山宁州古公刘邑春秋为义渠戎国有义渠城汉书地理志北地郡义渠道也又初学记引水经注曰梁谷水西南注于泾又曰泾水经望夷宫北临泾水以望北夷秦二世将祠泾沈四白马于泾斋于此宫内又曰泾水经长平观北甘露三年呼韩邪单于入朝上登长平观诏单于无谒即是观也又长安志醴泉县下引水经注曰泾水导源安定朝那县西筓头山秦始皇巡地西出筓头山即是山也盖大陇之异名又名胜志邠州淳化县下引水经注云五龙水泉流迳长箱坂下方舆纪要云车箱坂水经谓之长箱坂诸所引文又在寰宇记之外锥指又曰元和志云漆水在新平县西九里北流注于泾寰宇记云注水经曰漆水自宜禄县来又东过漆县北今县西九里有白土川东北流迳白土原东陈阳原西又东北流注泾水此条亦是泾水篇逸文故不见于漆水注中也又汉志卤县灈水出西北则未知所在矣【补】汭水
　　太平寰宇记陇州汧源县下引水经注云芮水出小陇山其川名汭邠州宜禄县芮水下引水经注云汭水又东迳宜禄川俗谓之宜禄川水通典引水经云汭水经宜禄川俗曰宜禄水方舆纪要云芮水出凤翔府陇州西四十里蒲薮东北流入平凉府华亭县南又东迳崇信县北至泾州城北又东南过长武县北而东流合于泾水禹贡锥指曰泾属渭汭传曰水北曰汭春秋注曰水之隈曲曰汭説文汭水相入也按二义适相成而不相悖盖两水相入其水会襟带处必有隈曲诗大雅芮鞫之即芮即职方泾汭之汭水名也汉志扶风汧县下云芮水出西北东入泾诗芮阸雍州川也师古曰阸读与鞫同余因悟水北曰汭之义盖泾水东南流至邠州长武县东芮水自平凉府灵台县界流经县南而东注于泾公刘所居故豳城正在二水相会内曲之处及其后人众而地不能容则又营其外曲以居故曰止旅乃宻芮鞫之即郑笺曰水之内曰隩水之外曰鞫外即南内即北也一清按泾汭各源汭流稍短不若泾耳职方以二水为雍州川水经宜列于篇目故采撷羣书以补逸文



　　水经注释卷十九
&lt;史部,地理类,河渠之属,水经注释&gt;
　　钦定四库全书
　　水经注释卷二十
　　仁和赵一清撰
　　漾水　　丹水
　　漾水出陇西氐道县嶓冢山东至武都沮县为汉水常璩华阳国记曰汉水有二源东源出武都氐道县漾山为漾水禹贡漾东流为汉是也西源出陇西西县嶓冢山会白水迳葭萌入汉始源曰沔按沔水出东狼谷迳沮县入汉汉中记曰嶓冢以东水皆东流嶓冢以西水皆西流即其地势源流所归故俗以嶓冢为分水岭即此推沔水无西入之理刘澄之云有水从河阳县【一清按汉书高帝纪师古曰阿阳天水之县也今流俗书本或作河阳者非也章懐后汉书注亦云然则冩阿阳为河阳其来旧矣】南至梓潼汉夀入大穴暗通罡山郭景纯亦言是矣罡山穴小本不容水水成大泽而流与汉合庾仲邕又言汉水自武遂川南入蔓葛谷越野牛迳至开城合西汉水故诸言汉者多言西汉水至葭萌入汉又曰始源曰沔是以经云漾水出氐道县东至沮县为汉水东南至广魏白水诊其防注似与三说相符而未极西汉之源矣然东西两川俱受沔汉之名者义或在兹矣班固地理志司马彪袁山松郡国志并言汉有二源东出氐道西出西县之嶓冢山阚骃云汉或为漾漾水出昆仑西北隅至氐道重源显发而为漾水又言陇西西县嶓冢山在西汉水所出南入广魏白水又云漾水出獂道东至武都入汉许慎吕忱并言漾水出陇西獂道东至武都为汉水不言氐道然獂道在冀之西北又隔诸川无水南入疑出獂道之为谬矣又云汉漾也东为沧浪水山海经曰嶓冢之山汉水出焉而东南流注于沔然东西两川俱出嶓冢而同为汉水者也孔安国曰泉始出为漾其犹蒙耳而常璩专为漾山漾水当是作者附而为山水之殊目矣余按山海经漾水出昆仑西北隅而南流注于丑涂之水穆天子传曰天子自舂山西征至于赤乌氏己卯北征庚辰济于洋水辛巳入于曹奴曹奴之人戏觞天子于洋水之上乃献良马九百牛羊七千天子使逄固受之天子乃赐之黄金之鹿戏乃膜拜而受余以太和中从高祖北巡狄人犹有此献虽古今世殊而所贡不异然川流隠伏卒难详照地理潜閟变通无方复不可全言阚氏之非也【何氏曰山海经洋音详不可竟指为漾以证阚骃之说】虽津流派别枝渠势悬原始要终濳流或一故俱受汉漾之名纳方土之称是其有汉川汉阳广汉汉夀之号或因其始或据其终纵异名互见犹为汉漾矣川共目殊或亦在斯今西县嶓冢山西汉水所导也然微涓细注若通羃歴津注而已西流与马池水合水出上邽西南六十余里谓之龙渊水言神马出水事同涂吾来渊之异故因名焉开山图曰陇西神马山有渊池龙马所生即是水也其水西流谓之马池川又西流入西汉水西汉水又西南流左得兰渠溪水次西有山黎谷水次西有铁谷水次西有石耽谷水次西有南谷水并出南山扬湍北注右得高望谷水次西得西溪水次西得黄花谷水咸出北山飞波南入西汉水又西南资水注之水北出资川导源四壑南至资峡总为一水出峡西南流注西汉水西汉水又西南得峡石水口水出苑亭西草黒谷三溪西南至峡石口合为一渎东南流屈而南注西汉水西汉水又西南合杨亷川水水出西谷众川泻流合成一川东南流迳西县故城北秦庄公伐西戎破之周宣王与其大骆犬丘之地为西垂大夫亦西垂宫也王莽之西治矣建武八年世祖至河阳窦融等悉会天水震动隗嚣将妻子奔西城从杨广广死嚣愁穷城守时颍川贼起车驾东归留吴汉岑彭围嚣岑等壅西谷水以缣幔盛土为堤灌城城未没丈余水穿壅不行地中数丈涌出故城不壊王元请蜀救至汉等退还上邽但广亷字相状后人因以人名名之故习譌为杨亷也置杨亷县焉又东南流右会茅川水水出西南戎溪东北流迳戎丘城南吴汉之围西城王防登城向汉军曰为隗王城守者皆必死无二心愿诸将亟罢请自杀以明之遂刎刭而死又东北流注西谷水乱流东南入于西汉水西汉水又西南迳始昌峡直始昌县故城西晋书地道记曰天水始昌县故西城也亦曰清崖峡西汉水又西南迳宕备戍南左则宕备水自东南西北注之右则盐官水南入焉水北有盐官在嶓冢西五十许里相承营煮不辍味与海盐同故地理志云西县有盐官是也其水东南迳宕备戍西东南入汉水汉水又西南合左谷水水出南山穷溪北注汉水又西南兰臯水出于西北五交谷东南歴祁山军东南入汉水汉水又东南迳祁山军南鸡水南出鸡谷北迳水南县西北流注于汉汉水又西建安川水入焉其水导源建威西北山白石戍东南二源合注东迳建威城南又东与兰坑水会水出西南近溪东北迳兰坑城西东北流注建安水建安水又东迳兰坑城北建安城南其地故西县之歴城也杨定自陇右徙治歴城即此处也去仇池一百二十里后改为建安城其水又东合错水水出错水戍东南而东北入建安水建安水又东北有雉尾谷水又东北有太谷水又北有小祁山水并出东溪扬波西注又北左会胡谷水水西出胡谷东迳金盘歴城二军北军在水南层山上其水又东注建安水建安水又东北迳塞峡元嘉十九年宋太祖遣龙骧将军裴方明伐杨难当难当将妻子北奔安西叅军鲁尚期追出塞峡即是峡矣左山侧有石穴洞人言濳通下辨所未详也其水出峡西北流注汉水汉水北连山秀举罗峰兢峙祁山在嶓冢之西七十许里山上有城极为岩固昔诸葛亮攻祁山即斯城也汉水迳其南城南三里有亮故垒垒之左右犹丰茂宿草盖亮所植也在上邽西南二百四十里开山图曰汉阳西南有祁山磎径逶迤山高岩崄九州之名岨天下之竒峻今此山于众阜之中亦非为杰矣汉水又西南与甲谷水合水出西南甲谷东北流注汉水汉水又西迳南岈北岈之中上下有二城相对左右坟陇低昂互山被阜古语云南岈北岈万有余家诸葛亮表言祁山去沮县五百里有民万户瞩其丘墟信为殷矣汉水西南迳武植戍南武植戍水发北山二源竒发合于安民戍南又南迳武植戍西而西南流注于汉水汉水又西南迳平夷戍南又西南夷水注之水出北山南迳其戍西南入汉水汉水又西迳兰仓城南又南右会两溪俱出西山东流注于汉水张华博物志云温水出鸟鼠山下注汉水疑是此水而非所详也汉水又南入嘉陵道而为嘉陵水世俗名之为阶陵水非也汉水又东南得北谷水又东南得武阶水又东南得仓谷水右三水并出西溪东流注汉水汉水又东南迳瞿堆西又屈迳瞿堆南絶壁峭峙孤崄云高望之形若覆壶其高二十余里羊肠蟠道三十六回开山图谓之仇夷所谓积石嵯峨嵚岑隠阿者也上有平田百顷煮土成盐因以百顷为号山上丰水泉所谓清泉涌沸润水上流者也汉武帝元鼎六年开以为武都郡天池大泽在西故以都为目矣王莽更名乐平郡县曰循虏常璩范奕云郡居河池一名仇池池方百顷即指此也左右悉白马氐矣汉献帝建安中有天水氐杨腾者世居陇右为氐太师子驹勇健多计徙居仇池魏拜为百顷氐王汉水又东合洛谷水水有二源同注一壑于神蛇戍西左右山溪多五色蛇性驯良不为物毒洛谷水又南迳虎馗戍东又南迳仇池郡西瞿堆东西南入汉水汉水又东合洛汉水水北发洛谷南迳威武戍南又西南与龙门水合水出西北龙门谷东流与横水会东北穷溪即水源也又南迳龙门戍东又东南入洛汉水又东南迳上禄县故城西修源濬导迳引北溪南总两川单流纳汉汉水又东南迳浊水城南又东南会平洛水水出武阶东北四十五里更驰南溪导源东北流山侧有甘泉涌波飞清下注平洛水又迳甘泉戍南又东迳平洛戌南【一清按汉志武都郡有平乐道即平洛戍也道元时其县已废省矣】又东入汉谓之会口汉水东南迳脩城道南与脩水合水总二源东北合汉汉水又东南于槃头郡南与浊水合水出浊城北东流与丁令溪水会其水北出丁令谷南迳武街城西东南入浊水浊水又东迳武街城南故下辨县治也李仓李稚以氐王杨敌坚妻死隂平袭武街为氐所杀于此矣【一清按华阳国志十六国春秋李仓作李琀又氐王杨难敌坚头乃兄弟二人此云杨敌坚盖误文也】今广业郡治浊水又东宏休水注之水北出溪南迳武街城东而南流注于浊水浊水又东迳白石县南续汉书曰虞诩为武都太守下辨东三十余里有峡峡中白水生大石障塞水流春夏辄濆溢败壊城郭诩使烧石以醋灌之石皆淬裂因镌去焉遂无泛溢之害浊水即白水之异名也浊水又东南埿阳水北出埿谷南迳白石县东而南入浊水浊水又东南与仇鸠水合水发鸠溪南迳河池县故城西王莽之乐平亭也其水西南流注浊水浊水又东南与河池水合水出河池北口南迳河池戍东西南入浊水浊水东南两当水注之水出陈仓县之大散岭西南流入故道川谓之故道水西南迳故道城东魏征仇池筑以置戍与马鞍山水合水东出马鞍山歴谷西流至故道城东西入故道水西南流北川水注之水出北洛□山南南流迳唐仓城下南至困冢川入故道水故道水又西南歴广香交合广香川水水出南由县利乔山【一清按郡国志刘昭补注引秦州记曰上邽县北有利山川中平地有土堆高五丈生细竹翠茂如常二杨树大数十围百姓祀之朱氏谋防笺曰利一作穆未知所据】南流至广香川谓之广香川水【一清按萧齐建元元年葭萌戌主杨广香请降以为沙州刺史川盖以人得名】又南注故道水谓之广香交故道水又西南入秦冈山尚婆水注之山高入云逺望増状若岭纡曦轩峯枉月驾矣悬崖之侧列壁之上有神象若图指状妇人之容其形上赤下白世名之曰圣女神至于福应愆违方俗是祈水源北出利乔山南迳尚婆川谓之尚婆水【一清按元和郡县志云尚婆水本名石磐水水多磐石因以为名俗语音讹故云尚婆】歴两当县之尚婆城南魏故道郡治也西南至秦冈山入故道水故道水又右合黄卢山水水出西北天水郡黄卢山腹歴谷南流交注故道水故道水南入东益州之广业郡界与沮水枝津合谓之两当溪水上承武都沮县之沮水渎西南流注于两当溪虞诩为郡漕谷布在沮从沮县至下辨山道崄絶水中多石舟车不通驴马负运僦五致一诩乃于沮受僦直约自致之即将吏民按行皆烧石□木开漕船道水运通利嵗省万计以其僦廪与吏士年四十余万也又西南注于浊水浊水南迳槃头郡东而南合凤溪水水上承浊水于广业郡南迳凤溪中有二石双高其形若阙汉世有凤凰止焉故谓之凤凰台北去郡三里水出台下东南流左注浊水浊水又南注汉水汉水又东南歴汉曲迳挟崖与挟崖水合水西出担潭交东流入汉水汉水又东迳武兴城南又东南与北谷水合水出武兴东北而西南迳武兴城北谓之北谷水南转迳其城东而南与一水合水出东溪西流注北谷水又南流注汉水汉水又西南迳闗城北除水出西北除溪东南流入于汉汉水又西南迳通谷通谷水出东北通溪上承漾水西南流为西汉水汉水又西南寒水注之水东出寒川西流入汉汉水又西迳石亭戍广平水西出百顷川东南流注汉又有平阿水出东山西流注汉水汉水又迳晋夀城西而南合汉夀水水源出东山西迳东晋夀故城南而西南入于汉水也
  </div>
  <div class="pagination">
   <a href="水经注释_page9.html">
    上一页
   </a>
   <span>
    ...
   </span>
   <a href="水经注释_page5.html">
    5
   </a>
   <a href="水经注释_page6.html">
    6
   </a>
   <a href="水经注释_page7.html">
    7
   </a>
   <a href="水经注释_page8.html">
    8
   </a>
   <a href="水经注释_page9.html">
    9
   </a>
   <span class="current-page">
    10
   </span>
   <a href="水经注释_page11.html">
    11
   </a>
   <a href="水经注释_page12.html">
    12
   </a>
   <a href="水经注释_page13.html">
    13
   </a>
   <a href="水经注释_page14.html">
    14
   </a>
   <a href="水经注释_page15.html">
    15
   </a>
   <span>
    ...
   </span>
   <a href="水经注释_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
