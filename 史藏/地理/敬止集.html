<!DOCTYPE html>
<html>
<head>
    <meta charset="UTF-8">
    <title>敬止集 - 第 1 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>敬止集 - 第 1 页/共 3 页</h1>
    <div class="content">　　钦定四库全书　　　　史部十一
　　敬止集　　　　　　　地理类四河渠之属提要
　　【臣】等谨按敬止集四卷明陈应芳撰应芳字元振泰州卫人万厯辛未进士官福建布政司政淮南夙称泽国而泰州兴化尤甚应芳家于泰州因讲求水道之源委与河之利害明于水利集当时奏疏公移私札言河道者为一书名敬止重桑梓也又各绘为图曰泰州上河曰泰州下河曰髙兴下河曰兴化下河曰寳应下河曰盐城下河附论十三首兼及漕运田赋虽今昔异宜形势逓变核以水道与所图已不相符然其书议论详明以是地之人言是地之利病终愈于临时相度随事揣摩因其异同以推求沿革之故于疏濬筑防亦未为无补矣乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　钦定四库全书
　　敬止集卷一
　　明　陈应芳　撰
　　圗　论
　　圗说
　　圗者何图淮南漕隄以内被水之壤地也壤地环五州县千里广矣绘之一叶曲折难详也直其方位展阅未晰也故今以南北横之象南有江而北有淮也东西直之象东有海而西有湖也地理自然之势固如此矣且牵连接续庶足考其颠末云尔圗凡七首具如左






<史部,地理类,河渠之属,敬止集,卷一 >
<史部,地理类,河渠之属,敬止集,卷一 >
<史部,地理类,河渠之属,敬止集,卷一 >
<史部,地理类,河渠之属,敬止集,卷一 >
<史部,地理类,河渠之属,敬止集,卷一 >
<史部,地理类,河渠之属,敬止集,卷一 >
<史部,地理类,河渠之属,敬止集,卷一 >
　　论说
　　右图专以绘地方被水之状云尔其利害则贴写所未能详故又分门而为之论著以曲畅其説览是图也与是论也五州县之大利大害具是矣江都山阳田不及十分之一故不列于论论凡十三首具如左
　　论漕河建置
　　图所列南起大江北抵山阳漕河形势大略也漕河惟州城迄子湾一带可肆拾里地势髙阜延袤至邵伯镇而北内外东西则皆诸水所滙而外自髙宝内迄兴泰盐城地形洼下共一沮洳之区也自宋天禧中江淮转运使张纶因汉陈登故迹经画就中筑隄界水俾隄以西滙而为湖以受天长凤阳诸水由瓜仪以达于江为南北通衢隄以东画疆为田因田为沟高泰宝兴盐伍州县联络千余里而遥而伍州县之水有广洋射阳等各湖以潴之有庙湾石墶等海口以泄之不为田潦具称沃壤矣此前代之所疆理而歴世因之不能易者也至国朝复大治隄以通转漕是为咽喉要害而鹾利民生胥于此焉依顾不重欤夫湖借以资漕则隄以外不使水得出而后漕之通利也无壅遏浅澁之虞不然滔滔东注其有不决隄梗运者乎因田以定赋则隄以内不使水得入而后田之菑畬也无淹没漂溺之患不然混混西来其有不伤禾废耕者乎何也以伍州县之水漑伍州县之田其潴也有限其泄也亦有限一遇霪雨尚尔泛滥湖决而下势若排山四望汪洋总成一海当斯时也潴不胜潴泄不及泄数千里之内几何其不载胥及溺也而漕计且坏不可支矣是缕缕一线之隄者四百万之军需所借以灌输而国脉系焉百亿万之生灵所借以待命而国本关焉故隄固则漕无害而淮南頼以平成隄坏则漕事阻而淮南胥为鱼鼈此其利害不啻烛照数计而卜也所从来矣
　　论地方形势
　　圗所列距扬州贰拾里许至扬子湾漕河东为盐河专为鹾运而凿之渠由江都歴宜陵镇壹百贰拾里是为泰州州治州治而北不贰里许则泰州之水田也从东西贰坝而下入新城河港白口宁乡司凌亭阁而北壹百肆拾里为兴化稍折而西南捌拾里为高邮再折而西北壹百贰拾里为宝应又再折而东北玖拾里为盐城是起自泰州以及兴髙宝盐纡回虽共肆百叄拾里然阡陌连壤东渐于海西滨于湖而盐塲草荡河泊湖港则周遭不下数千里而盈矣千里之内徃来者止凭舟楫之通略无牵挽之路其形共类一釡底古所为号泽国也然所由称沃壤者徒以湖隄固而水利兴耳隄一决则千里者壑矣沃则俱沃壑则俱壑未有一州被水而一州独异一县被水而一县独存者也故言其合也则五州县者其利害其丰约均者也无彼此一也言其分也则泰州田于邵伯湖为近邵伯隄决先泰州而兴髙宝盐次之髙邮兴化田于髙邮湖为近高邮隄决先髙兴而泰宝盐次之宝应盐城田于汜光湖为近汜光隄决先宝盐而髙兴泰次之水至有先后水害无浅深葢射阳等湖所不胜潴而庙湾等口所不及宣者也譬之人然诸湖皆喉也五州县田皆腹也海口一尾闾也水自喉入必腹满而后从尾闾以出而谓腹以内有一之不受者乎况大于喉小于尾闾多其入少其出而谓不涨满于腹也有是理耶
　　论五方城治
　　圗所列泰髙宝兴盐五州县各城惟高宝滨湖而治兴化中央而居若泰若盐则介于南北上下之间论水者急于髙宝兴而缓于泰若盐无亦狥一隅之见而未尝极原野之观邪夫使钱粮而尽出于建城之一隅也则可如钱粮而必出诸田也则当问田之所在矣泰盐两州县城治则诚髙矣第高者城治耳泰之自南而北也盐之自北而南也其为田也几何田之下也又几何古之建国者相地筑城居民辐辏未尝不就髙阜之所而为之即髙宝诚滨湖矣兴化诚中央矣然其城未尝不髙也附城之地未尝不厚也髙邮古盂城谓其形若覆盂独据楚之脊耳兴化为海陵地宝应为阳平郡论城治岂尽出泰州下哉盐城在五代时南唐旧属泰州其壤地相接盈盈一水葢可知已矧湖水东决所弥漫者在城乎在田乎即田而治则其利不在城田而不治则其害亦不在城而独以城治论水则惑之甚者也他不暇缕指圗内泰故设东西两坝坝以南为上河坝以北为下河上河自运盐河而来下河接兴化县而徃地形髙下不啻若楼上之于地下也坝以界之特以防上河水使不下泄耳顷年以来凡遇湖决坝下之水髙坝上寻丈关市不通几及城门隆庆叄年海防备兵使者衡水傅公登城望水见其汪洋之势而叹曰民其鱼乎此近事也不一而已徃又闻诸父老嘉靖初湖隄大坏水暴东来浸淫入城州堂莅事之所水深二尺此父老所亲见者由斯以言湖水为害岂独在髙宝兴化而乃摈弃泰州使不得与彼同类而共论灾也寃亦甚矣
　　论广陵田赋
　　圗所列田髙下下者宜稻上者宜菽麦然而大江之滨湖西之坂漕渠盐河之间徃徃引水凿渠以资灌溉此所谓甚美髙腴之地也不特宜菽麦而已广陵之属为州者三为县者七南有仪真有泰兴东有如臯又东有通州有海门厥土阜而且厚多前所称引水凿渠者是已湖决而东不相及也可勿论论其在圗者江都之赋米叄万有奇豆麦称是其在邵伯以下与泰州水田比隣而界邵伯隄决江都此地亦尝被灾矣然以通县计之不十分之一而由渚以接泰兴则滨江也由子桥以至髙庙则漕渠也由扬子湾以至宜陵斗门则盐河也由黄子湖以至诸塘及西山等处则蓄泄无不利也故不得以邵伯一隅之害而并议四境膏腴之利然而邵伯之民犹然望一夫不获时予之辜得不希当涂者一区别乎髙邮西对天长宝应相与连壤髙阜腴地多亦有之第最重者在下河自不应议及耳人亦有言江都美矣虽有邵伯之灾不以蔽其美何也美之地百而灾之地一其数不胜也髙宝灾矣虽有湖西之美不以蔽其灾何也灾之地百而美之地一其数亦不胜也若泰与兴则异是维扬之赋贰拾万泰与兴一州一县者居其半彼三州六县者居其半夫非以其地多水田偏宜稻也而特重之欤今田化为沮洳而稻且属乌有矣十万重赋胡以供之然兴化之不能供也当涂者蠲恤之疏屡上而逋负之诛常寛兴化灾民犹得延旦夕以冀将来平成之望而泰州则覆盆不白矣岂以兴化不有旱地故以跻于髙宝而泰州不止水田可以比于江都耶不然矣夫亦未酌其分数耶论事者当考其原恤民者必闗其痛泰州之痛不啻剥床以肤矣试穷其源一相提而论上下二河足相当否滔滔汪洋止若邵伯之一隅否芜芜原野能如江都之四郊否以不耕之田共有常之赋将终不得拟于髙宝兴化三州县否分数多寡可较而知也语具在后论中傥诚有若推之耻由溺之思恳恳然赤子其民不以秦越视之请一虚心详察当不吝引手投足而必求所以援之者矣
　　论田赋分数
　　圗所列南界泰兴西界斗门东界如臯此三面故泰州所称髙阜者其中惟盐河一带引水而田足称腴壤可稻计科米叄千玖百石有奇而自两防入内则髙亢无水不可禾矣计科麦陆千石有奇豆捌千石有奇再内则仰瓦而下不三里尽下河矣北界兴化则科米伍万贰千石有奇此夏秋两税上下二河田赋之大端也麦豆不论夫秋米者上河止叄千视江都之叄万同乎下河至伍万视邵伯之一隅同乎其不可共日而论也明甚夫江都不得以一隅掩叄万泰州奈何以叄千掩伍万也甚矣论灾者不考于分数之多寡以困此一方而令不得其平也吁嗟乎寃哉若又谓兴化无上河泰州尚頼有此叄千石也即大水为患犹可借手而豆麦所产亦足易米而输之官耶则又误矣上下二河截然两地之民也夏秋两税判然二时之赋也漕粮兑运此叄千石足乎豆与麦可充漕乎上河之民能代下河输米乎譬之一家然兄弟分爨久矣户役各自以身任之其后一人富一人贫而贫者役又独重自非友爱之至欲强令富者代贫者而受重役也必不能矣又譬之两邑然井疆区以别矣钱粮各就地所产者之假令一邑丰一邑歉而歉邑赋又独多自非父子之亲欲强令丰者代歉者而输多赋也必不可矣尝考歴代沿革泰州唐初为海陵县后又分为一州一县州名吴州县名呉陵其时未有如臯未有兴化也至元始专为泰州而以一州一县之地于内稍析为如臯又稍析为兴化以故上下两河泰州兼有之而其有下河也又偏独多今维扬诸属编户定赋未有若泰州之兼有上下河者今如臯尽以上河论矣兴化尽以下河论矣兼有如泰州乃不酌其分数顾令同类于如臯而不得比灾于兴化岂不寃哉父老尝有激而叹曰安得如前代故事仍分其地为一州一县令上下河两不相兼也傥有区别明而灾沴庶其望有瘳之日乎此固忿激不平之叹而其抑郁无聊之情见乎词矣予特为论著其事而又以钱粮额数分别条列于下觊当路有所考镜焉
　　泰州编户共壹百捌拾防里内
　　上乡编户叄拾伍里
　　官民地计壹千玖百捌拾玖顷陆拾亩肆分贰厘
　　一科正米叄千玖百壹拾玖石陆斗贰升贰合防勺一科小麦陆千肆百玖拾防石伍斗伍升叄合防勺一科黄豆捌千防百伍拾陆石贰斗壹升叄合防【勺】以上称上乡图所列三面旱地也两税之数具是矣地之所获者虽硗年之所遇者鲜歉独畏旱耳以是而槩比于下河欲望上之蠲恤是欺也是不忠也第执上乡之鲜歉而掩下乡之常灾则寃矣先年丈田守谓下河粮重苦水欲通融以下河秋米分此中名曰为下河减粮而不知物土所宜各有定产此无米之乡也而强以米坐之甚矣其不通也宜其不能行也
　　下乡编戸壹百伍拾贰里
　　官民田计叄万肆千壹百玖拾壹顷伍拾亩捌分防厘
　　一科正米伍万贰千叄百玖拾玖石壹斗陆升伍合玖勺
　　以上称下乡圗所列北界水田也秋粮之数多至此乎湖平则犹为禾黍之乡湖决则常为汪洋之海葢近已十年而八九矣乃令不得与髙宝兴同论灾也平乎否耶查秋粮兴化则伍万陆百防石伍斗玖升髙邮则贰万玖千玖百捌拾壹石叄斗肆升宝应则壹万贰百防拾肆石贰斗贰升此一州两县之赋视泰州分数多寡何如哉今论水止髙宝兴化而不及泰州何也夫连壤而错居其地同被之水又同编戸多而钱粮众则地益广逺明矣地益广逺则灾益深重明矣岂地广且逺而被水反狭而近耶诚所谓覆盆不白者也
　　论勘灾异同
　　圗所列五州县水患详矣然被水无彼此而论灾有异同岂当涂厚薄其间而泰州之民夫独非当涂赤子哉必不然矣此何以故则多所闻鲜所见而见之者有所见又有所不见云耳何谓多所闻鲜所见髙宝当南北孔道使节之徃来如织濵湖苦水孰不流传而兴即髙邮属邑言髙邮则必言兴化矣此三方者固世所指名也而泰州僻在东偏谁则见之而谁则闻之何谓有所见又有所不见泰州之僻徃来者独二三上司也上司以楼船从子湾入徒见两防禾黍穰穰洵美且都叹赏不容口而安见江都泰州之分界也又安见下河之一望成湖也其有行县入兴化者故道又不由泰州徃也而泰州之水安从见之然间亦有勘灾之委官矣委官之入境未尝一遍歴也上下河多寡之数未尝一通考也其以灾报者徃徃杂于上下之间未尝一分疏为区别之也而兴泰一体之义又何自而得转闻于当路乎当路且不闻矣况庙堂乎虽然顾当路加意何如耳请以己事明之登城而叹隆庆叄年有衡水傅后川公矣刻篆而鸣万厯贰拾壹年有乌程吴平山公矣以故两年大水泰州得与兴化共蠲折之请民之仰之若嘉谷之有时雨也万厯拾防年尝大水矣势更汹于上两岁者偶有当路从上河来父老羣聚而控之反逢其怒曰吾亲闻两防栽秧歌声不絶于耳若曹何自言水灾也是诳我为首者榜笞三十及如臯尹奉檄来勘而尹故善谀当路风旨州又适同知署事时届端阳方驾龙舟戏水上为乐属视如臯不为礼尹怒而去报如前当路言是岁也水尽滔天兴则改折泰则全征漕舟抵河下至鬻妻儿以供而民不堪命矣百姓为之语曰登城望水无傅公龙舟戏水遇谢同滔滔水患如沧海卖子赔粮万灶空嗟夫此见与不见之明騐也尝谓名实者论之辨也利害者事之审也五州县一尔髙宝兴有灾之实而亦有灾之名有灾之害而亦有灾之利不幸之幸也泰州同有灾之实而独不有灾之名同有灾之害而独不有灾之利不幸之不幸也下河水为祟上河掩下河水亦为祟何也当路谓泰州之幸有上河也而不理其灾百姓怨泰州之不幸有上河也而槩覆其灾民隐若是茍一权于名实利害之辨尚其有痌瘝之思乎
　　论水患疏数
　　圗所列沈水者皆万家承粮之田也业已沈之水矣虽不谓之田也亦宜积渐所至夫岂一朝一夕之故哉始自隆庆三年黄淮暴溢横决髙堰入灌诸湖遂成巨浸当是时犹曰数十年所仅见耳防当有平成之日也自是以还凡遇伏秋水必长发屈指计之隆庆五年水矣万厯二年水矣四年大水矣五年又水矣以至七年八年九年十一年十四年十五年又十七年十九年二十一年二十二三年无歳不大水矣黎民困苦流离之状尚忍言耶天灾流行虽国家所代有顾此一方也何天之降酷如斯也予自童时闻长老言下河虽下然春而耕也秋而获也如取诸寄耳今乃若斯矣隆庆而前下河为乐国隆庆而后下河为穽府陵谷未迁风景顿异则非以水患防数之故乎夫水之来也必以伏秋伏则栽种之时也秋则成获之日也农夫终嵗勤动闵闵望嵗当其时而失之呼号迫切如丧考妣有耳者所不忍闻也迨至冬深水落曽日月之几何又当其始播谷之候矣仍复竭力而耕称贷而作秧已揷而甫醒苗方长而正茂生意盈野农夫望之喜溢眉端奈何荷锄未及息肩而湖隄又报决矣俄而水至波涛四野资斧工力尽付东流年复一年长此安穷区区赤子能堪几败有不空杼柚而家徒四壁者乎老者死壮夫散稚子鬻大家破此孟子所谓救死而恐不赡令贾生见之有不痛哭流涕长太息者乎虽然亦岂无间遇伏秋不水之年哉则又有不可为焉者下河尽围田也围者谓四面有沟而中筑土为圩者是也圩以御水聊足成匡非有长隄旱坝之固也大水频年尽为所齧而圩与沟平不复有田形矣田且乌有何地可耕就中彼善于此不十之三四而三四之中有力者几何无力者亦竟弃置之让为闲田已耳欲复如向者竭力而耕称贷而作者又几何波涛暂息荒芜过半即不水之年犹水也不灾之年犹灾也嗟夫凶年乐岁民命之休戚闗焉借如通十年而计九年而登一年而灾犹未病也七年而登三年而灾民病矣五年而登五年而灾民愈病矣三年而登七年而灾民不堪命矣今十年而十年灾矣民胡以生诗曰周余黎民靡有孑遗今日之谓乎此髙泰宝兴所同然也而独泰州覆盆难白蠲恤不均旧逋新征催科愈急此所谓如水益深者也而灾之内益重之灾者也故尝执州之百姓而槩数之某也无田则其家必能自存者也某也有田则其家必贫穷彻骨者也某也有田而多则其家必逃亡而挤于沟壑者也何也田废而粮存不死水则死催科尔夫民有恒产乃有恒心今以养人者害人矣而谓有恒产乎民困至此抱杞人之忧者尚虑他日不可测如之何可终令其向隅而泣不平而鸣也
　　论减水隄闸
　　圗所列南起邵伯北抵宝应长隄计三百四十里而遥嘉靖以前未有闸也建自万厯三年始葢隆庆而后水无年不发隄亦无年不决主漕计者患苦之思欲固隄则莫若分水而杀其汹涌之势思欲分水则莫若啓门而通其流衍之途于是就隄建闸下以石板计五尺许实之而空其上水发则空处可出也水落则实处可留也命之曰减水闸三百里内星布棋列此岂不蓄泄之大利而保隄之长防哉然蓄于湖则利矣而泄于下其害之者谁耶保于隄则得矣而灌于下其受之者谁耶夫五州县之地所害而难受者独湖决耳今有一闸是有一决也计闸凡三十六座是计决三十六口也一闸计五十尺而濶是决者共一千八百尺而濶也源源而来岁嵗而是而谓不以田为壑乎故未有闸先隄之决也犹徼万有一之幸而间一值之也旣有闸后水之至也是年例所必决之口而遂以为常也民田安得而不沈地方安得而不灾也所为年年苦水非职此之故欤然虽损于民生实大闗乎漕计是闸也何敢轻议彻顾顷年以来闸虽星布棋列乃隄又不能不时决耳何也水之减也止可减于常发之时而不能减于大发之日胡不以近事观之万厯二十一年大水邵伯湖隄一决至二十七处而淳家湾口费金钱数千百计筑之经年而不足前监司张念碧公胼胝焦劳至转任而不得去也今伍越潭等处又决至九口矣岂邵伯未尝有减水闸耶忆予自束髪从先人北宦徃来其地亲见湖隄不过防以木桩已尔先人指示予而叹曰土木之费至此乎不谓后且加之砖矣砖未已也寻又砌之石矣石未已也纯取酒米汁和之以灰而弥缝其阙矣帑金縻于嵗修民力殚于塞决曾不能保一年之无事者何也葢先是洪水为灾黄淮内涨沙停水积湖身顿髙主漕计者不得不增隄上新土以御之増者愈髙新者愈危西风怒涛震撼排空虽欲无决不可得已嘉隆万厯之际其颠末固如此甚矣哉水之为害而隄之难守也今且欲益以周桥武墩髙涧之水矣后诚不知何如尔能不谭虎而色变乎夫水常发则减闸时时漫矣水大发则湖隄嵗嵗决矣长淮再复南下利害不问可知以此论灾于湖东郡县而泰州之独防弃置也岂减闸之水于泰州五万重赋之田不相渉耶况邵伯隄频年屡决泰州被灾最先而论灾反后于兴化无怪乎万姓嗷嗷拊心而不得其平也已
　　论射阳诸湖
　　圗所列诸湖自泰州新城河以至兴髙宝盐之间为湖者计五十有奇葢皆就中深广可潴水命之名尔虽大小濶狭各殊其为湖则一也圗中不能殚记其名而独射阳一湖更深且广去庙湾海口为近五州县诸水必注于此而后放于海实潴滙宣泄之孔道云凡今之言水者必曰射阳射阳而讵知今时之射阳非昔日之射阳也乎隆庆中洪水南奔湖身无不垫而髙者今探底则淤浅四望则坦平茫然无有畔岸与田不少槪异潴滙不深宣泄何济以致五州县之水壅塞而难流倒灌以为害而羣渎所趋不潴之湖而并潴之田矣夫言射阳则广洋等可知矣葢昔人咏诸湖诗曰三十六湖水所潴其中尤大为五湖今按而数之三十六可倍而千而五者何知其大后里人续其诗曰于今髙垫不潴水谁辨五湖与六湖抚今追昔时势顿殊则水之为害固宜然耳近有主防导之说者动曰导某水入射阳湖逹于海使果导之而入第恐湖不足受海不即达终能不以田为壑耶嗟乎嗟乎水之入也不舍昼夜田之灾也迄无宁止纵百射阳何益不宁惟是千里之内四通八达之渠也就中测水有至丈余者有至数尺者地形虽共一釡而髙下浅深亦自区以别矣尝观冬涸之时髙而浅者水或落而田出下而深者水终聚而田沈伏秋暴涨则无论髙下浅深总归于汪洋而已散漫停蓄安澜平衍非有建瓴倾倒之势也他水又从而益之祗见水之上更髙以水耳欲其有所潴而不病田也庸可冀乎以如是之地形如是之水势乃曰淮导而来从射阳湖一假道如过客云尔不使泛滥病民也是操何术哉由斯以言五州县之昏垫未可望有平成之期也而谓泰州独异岂真论城治而不论五万重赋所从出之地耶
　　论盐塲海口
　　圗所列诸盐塲滨海而错居皆有海口而独庙湾塲通利无阻者何也地形髙下天之所建谁能一之淮南盐塲二十余上河属通州分司者十之四下河属泰州分司者十之六通州分司其地内多髙亢于水患若风马牛不相及也泰州分司外而海下矣内而田亦下矣而中则髙阜横焉葢若天生之以界湖海而成内外之限者以故外者常苦海潮之入而不闻内者曽疏湖水之出也宋转运使张纶修泰州捍海堰因命兼知泰州堰成流佣归者三千余户范仲淹监泰州西溪仓筑捍海隄亘数百里以卫民田世享其利而祠祀之此两者地形足以观矣夫修堰筑隄欲以捍其外而决堰穿隄欲以泄其内捐前人之己事幸目前之茍安诚未知其可也惟如丁溪塲有龙开港白驹塲有牛湾河皆通海宣泄之路故迹久堙万厯十二年泰与兴患苦积水控之廵按贵溪姚公请于朝一疏濬矣建闸修渠费金钱万计不两年寻为灶丁所隂坏而当路不一问也其故难言之矣至盐城之石墶内地髙于海数十百丈迅驶而下势若建瓴宣泄之道此为最防然而盐城一隅之民惑堪舆家言恶其害己也屡议而屡尼之縁闸啓闭竟属故事无禆宣泄万一而令二十年之积苦曽不得其毫毛之通利可胜扼腕也乎惟是庙湾一线之口虽行而不害然方千有余里之水趋此而出何厪厪也所借以绾毂者其与几何盖就地形观之此一尾闾也若专以此千里之地而设亦止令泄此千里自然之水则可耳一益之以滛潦则壅矣再益之以湖决则又壅矣何也流水之为物也不盈科不行千里之内地既洼下势亦平洋下则水所必趋平则水所必止趋则必盈而后进止则必囤而不行入海之口虽若建瓴千里之迂岂能直泻非其不相及也而曲折多也语曰宁为鸡口毋为牛后言出入之数也语曰虽鞭之长不及马腹言逺近之势也今兹之水其来也汤汤其去也防防其散也四望而平其聚也一线而出则奈何令不为虐乎而中又助之虐者四扬子湾至海安镇一路引水溉田因而穿渠直通下河自置土坝任意蓄泄甚至奸民勾商船之漏税引私盐之公行为利窟也而频啓以纵水入是在在有决口矣渔人絶流射利遍下河之境以竹箔于要路密布而揷之宿水至为之不流环千里以内其为渔人者不可胜数矣民间废田芦苇青草丛生其中水道因而榛塞其流不得不缓五州县之中其为废田者不知其几千顷矣水之行也徃徃视风为进退风顺则流徃风逆则流来今日退尺寸明日复如故宿水未消新水继至沈田破圩至不可救药矣隆万三十年之间无日不患苦水其势固如此也以民之患苦水也日夜思开海口彻水道不啻饥渴之于饮食方引领而望曰庶其拯予于荡析乎而今也长淮横溢泗人告急陵寝为重民生自轻议者且就今海口道淮矣周桥之水议由子婴沟入矣武墩之水议由泾河入矣髙良涧之水议由泛光湖入矣此当路万不得已为陵寝急而治其标也而又虑下流之昏垫防瀹使入海甚仁术也至苦心也然而势不能使两利也窃恐淮南之墟且将为溟渤淮南之民且将为鱼鼈已矣乎无复望有生之日矣説者曰婴沟泾河由地中行也庙湾石墶放海而止也何为病民而不知水一入湖四面趋下安得使由中而行之放乎四海是矣然不曰盈科而后进乎知其一未知其二见其影未察其形而况此千里之水一海口方泄之而不足益以三路之水一海口欲泄之而有余而谓不漂庐舍没田粮以病民也必无幸矣今夫大江之发于岷山也黄河之来于星宿也越数万里而直达于海者以两岸之髙由中行也所谓掘地而注之海者是已然黄至中州以下土松地平尚不能保其不旁决今淮由庙湾入海有髙岸乎不四散乎能直达乎不横溢乎则是水不必盈科而进也而谓水之性然乎即大辟庙湾重开石墶在百姓专望之以泄湖今官府兼资之以纵淮淮合于湖其势弥大其出弥迟其出弥迟其壅弥逺其壅弥逺其害弥深不至于尽沈千里之田而池沼之不止也如是而谓泰州之田不在列也岂别有隄防以界之使不相通耶论水者必观其势计事者必凖诸理今势穷理极特为直言极论如此愚戅之罪尚遑他恤乎哉
　　论髙堰利害
　　圗所列泰州以北盐城以南西环漕湖东联大海而独不及髙堰者葢专以地方之被水言于淮无与耳然而髙堰居汜光湖西北实以屏蔽淮南淮南之所以不害于水者独幸有此堰不令南徙为巨浸也故淮南之有髙堰犹室家之有墙垣也传曰人之有墙以蔽恶也墙之隙坏谁之咎也执此可以论高堰之利害矣堰之地去宝应髙可一丈八尺去髙邮髙可二丈二尺而髙寳隄去兴化泰州田有至一丈而髙者有至八九尺而髙者则其去堰愈下不啻三丈而奇矣参差如是天建地设莫之能改也乃信前人不得已而筑堰使淮不南下而北非故障而北之也夫亦因其势而利导之云尔不然淮一南下因三丈之地势灌千里之平原安得有此数郡县为淮南俨然一都防哉禹迹不可考矣汉陈登为扬州刺史大兴水利此堰实其所创筑而堰下所滙湖有名洪泽者名阜陵者名沙沟者仰而受淮泗之水潴于一区仍复折而北东入于海泗州故不为害歴唐而宋则转运使张纶大修之歴元而明平江伯陈瑄重脩之又二百余岁而至万厯七年总河大臣复因而再脩之夫历世久逺非一朝一代之事也上下千有余年非一朝一夕之故也当事者岂不能别创一画又岂不能因势一决然而固守成事有其举之莫敢废者是遵何道哉毋亦审于南北之大势有所不可耶议者不求其故怵于泗人之噪而专咎堰之为害也则汉之登宋之纶皆与有责焉尔矣泗人之説曰淮之害在陵寝也则诚是矣夫自陵寝言之视淮南百万生灵孰为轻孰为重即捐生灵以防陵寝臣子分义宜然耳然而运道咽喉系之矣予谓运道于陵寝亦何可并言假令运道而梗也尚可别求以治之陵寝而震荡也安可顾运道而听陵寝之震荡哉权以子贡必不得已何先之説则虽别求运道以安陵寝庸何伤然而髙堰之决也又不足减泗州之水而尽登之平成也则尝以顷年已事征之矣万厯二十一年淮水四溢漫髙堰堤上且数尺周家桥口原自通行而又加决也决髙良涧至七十余丈而多也南奔之势若倒海髙宝邵伯诸湖隄一日崩者至百十余处而泗城之水减不过尺许则何以故也葢泗州之下与淮南五州县之地形一也皆所谓釡底也淮自西来歴世不为患者以下流无壅得望海而直趋也故泗州不倒灌淮南无决隄因是以得兼有其利尔乃清口之壅则自近年始惟清口之壅也泗州以釡底不得不防倒灌之害淮南以釡底不得不受决隄之害其地形均也其为害亦均也然则髙堰虽决而泗州之水不甚得减匪是之故也而谁实尸之今也不咎清口之壅而专咎髙堰之塞是徒揣其末而不齐其本者也嗟夫滔滔淮流万古一日何有髙堰以来历汉宋千有余年泗州无恙而独今日始咎有此堰也徒曰髙堰未脩泗州不为波髙堰既脩泗州日苦水顾不曰清口沙未塞淮水通流而不害清口沙旣长淮水阻抑而不行则甚矣其惑也岂清口门限因有髙堰而滋之长耶知清口之塞不由髙堰之脩则知泗水之利害不在髙堰之有无矣故清口而辟也即不开髙堰无损也清口而未辟也即大开髙堰无益也大较可覩已或曰清口之辟功难而费钜髙堰之开功易而费省姑从易且省者为之急则治标之画也而不知人之有疾治之急而坏者常十之八九治之缓而坏者不十之二三辟清口之沙虽难虽钜虽缓而其为利也兼而博其究也又有益而可久譬之治疾者善切人之脉理扶其元气通其闗膈不惟病可去体而寿且日跻平康者也决髙堰之口虽易虽省虽急而其为利也鲜而偏其究也又贻害而罔功譬之治疾者不视人之虚实刳其肠胃多其汗下不惟病未必中而命亦随以就毙者也此治病标本之数可坐而策也或曰淮决而南由仪入江能使泗不害髙宝亦不害岂不两利而俱存乎而不知淮南之地由髙宝而东则俱下由邵伯而南则又昂淮之不得达于江也地限之也何以明其然也漕河髙于湖者六尺有余凿之使深以通湖流达于仪仅可转漕耳今髙堰一带方四十里两岸之耸殆如山峙稍遇旱干常苦浅澁然且储五塘之水豫接济之防今五塘虽坏故迹犹存古人建置良有深意顷年湖水为患借令可直泄于江则隄不至决水不尽东岂不便计然而不能者其故可想已万厯五年大辟通江诸口矣湖水减不盈尺漕河舟楫三十里内几不为通万厯二十年又开金家湾芒稻河矣隄决如故湖水东奔曽不能少杀其汪洋之百一此南北低昂之形可坐而照也由斯以谭其与髙堰决而泗州之水不为减者理有二致也乎夫捐民生梗运道而可以安陵寝也可为也然而利不胜害也捐民生梗运道而未必可以安陵寝也不可为也是一举而利与害两失之也而况陵寝之必不可水也运道之必不可梗也民生之必不可捐也深长之虑兼利之防宜在彼而不在此矣若陵寝之髙宫原未滨水泗人之噪讹言出自浪传则有谏议之防在又何敢轻置喙焉予淮南人也盛言髙堰之不可开与泗人盛言髙堰之必可开也有如聚讼得无各为其乡也与哉顾泗人所言者情也而揆诸理则非是专利于己而忘其以隣国为壑者也予所言者亦情也而揆诸理则是是兼利于人而欲其以天下为公者也天下事非一家私事予故直敢谓髙堰必不可决淮水必不可南惟自信诸理而已矣而敢求同于俗乎今总河督臣主分黄谓髙堰不可开矣漕抚督臣主导淮谓髙堰难轻废矣奉使科臣主勘议谓髙堰不得纵淮而下矣按盐漕江诸臣主防理佥谓髙堰不得弃置而清口急宜防濬矣司空之评覆不爽庙堂之主裁甚确即予安用此喋喋为哉第恐水性何常人言易惑嵗脩之硕画不守危隄之蚁穴难防有谓任其自削而听之者淮南他日之忧正未歇也虽然国家万年之鼎业方崇东南亿数之气运攸系岂以区区一堰而有他虞者予之为此论著也傥亦曲突徙薪之先图而杞人忧天之过计乎
　　论正改漕兊
　　圗所列五州县歴年之水颠末业已备具论中矣洚洞之警平成无日赋役之数一定不移万姓所日夜延颈而待者独望有朝廷浩荡之恩而已顾钱粮额派于县官为维正之供于百姓为有常之赋则起运存留两端耳起运如内库上用及京边军需是已存留如官生俸廪及地方经费是已数者有一之可缺乎缺一不可奈何得轻言蠲大司农于四方奏报灾伤徃徃急起运而缓存留而不知存留之于地方即起运之于京边无得而缓焉者也故急起运者实征也缓存留者虚文也然则所望浩荡之恩者何由漕粮之改兊改折是已何言乎改折也漕粮正兊以石为律有补闰二六等费计纳银一两二钱有奇而改折重则七钱轻则五钱止矣何言乎改兊也漕粮正兊以石为律有水脚过湖等费计纳米一石七斗三升有奇而改兊则加耗米二斗五升又加变易米二升止矣改折之数年例若干漕司留以待四方不时之灾而改兊之数均派各省听其临时自相酌量调剂而已故改折非抚按勘实灾至九分五厘以上者不得轻许然大司农犹有严禁之请改兊听之司府就地方之原额为派单之多寡大都不相上下予不识漕计此其大略之数如是也今兴化以频年被水漕粮尽从改兊矣改兊未已并改兊尽折色矣折色未已并折色又尽从永折矣浩荡之恩广被于兴化者如此顷当路又因兴化以及地方同有是灾者俾髙宝漕粮亦尽从永折之例矣是浩荡之恩推广于髙宝者又如此而独泰州一不与也士民思之不得其故相聚而扼腕曰使州田而异于兴化也无怨也使州粮而轻于髙宝也无怨也今田之沈于水也于兴化非有疆界之别粮之出于田也于髙宝且有轻重之殊何乃见弃当路不防体勘岂不沈寃于覆盆而号泣于向隅也乎哉矧复使为兴化代粮抑又寃之寃矣请得肆言之维一郡三州七县秋米共贰拾壹万捌千捌百玖拾陆石贰斗贰升于内额坐起运正兊米陆万石改兊米叄万柒千石以均平之法言三州七县视额粮为例每粮壹万当正兊若干石改兑若干石此一定自然之数也以通融之法言三州七县年视丰歉为例丰者加正兑减改兑歉者増改兑减正兑此临时剂量之数也于征输之内寓轻重之权要以不失维玖万柒千起运之额以足国家漕运肆百万之储而已漕规立法之善所从来矣故泰州额粮伍万贰千有奇当得正兊不过壹万伍千改兑不过玖千贰百而已嘉靖三十年以前此数未之或爽虽准通融之法临时防有増减计于均平之法成数无不脗合各年派单由票府州见存卷案歴歴可稽也其后正兊忽派至贰万玖千陆百视原额骤増壹万肆千石而奇矣改兊忽派止壹千玖百伍拾视原额骤减七千石而竒矣悬絶已甚奉单之日靡不骇而且疑然竟莫知其所自起聊一具诉而当路辄不报也嗣是年年因仍遂为常例而不闻有所更订者夫以一郡正兊陆万石而泰州至贰万玖千是十分而五也一郡改兊叄万防千石而泰州止壹千玖百不十分而一也増正兊一万五千石嵗计多征银壹万陆千两多征米玖千五百石则十分而又加七也民之重困不啻涂炭而倒悬矣顾不知漕规于各省果如是偏重而不均否耶假曰奉防则必有题奏章疏可据也假曰额例则三十年以前不应有异同也假曰应増则维总赋未见部文奉有事例续派也三州七县一也此旣有所加彼必有所减此既其害彼必防其利葢尝得其故矣先是兴化政府及第笃厚桑梓维时水灾尚不似今时之困然己力为之地而当路因以一郡改兊漕额尽叄万贰千派于兴化余伍千有奇派于三州六县尔夫兴化旣以改兊易正兑则应得正兑原额仍就三州六县公分之可也三州六县既通减改兊则应得改兊原额仍就起运正兊内逓加之可也乃不一衡量而径以兴化壹万伍千正兊举而尽裁之泰州彼两州六县者正兑未尝一失故物而起运骤反逓减有差此何以説也对兴化言是泰州为兴化全代正兑也对各州言是泰州为各州县分代起运也揆之天理则不通质之事体则大谬不知当路何以防计也抑有由也葢众怒难犯加粮于众邑则羣起而噪者必多殊费居解不如一邑之可欺也编户之逺无如泰州也额数之重无如泰州也挈而与之足可掩覆不如各邑之难敌也故兴化宣言曰泰州有上河富郡也非兴化所得望也当路信之谓泰州眞富郡也果兴化所不得望也噫何其寃之甚也蚩蚩之民亦将何所控告哉当是时下河犹未沈水也民力尚未殚竭也躭燕雀处堂之安而无鸿雁集泽之感则亦因循已尔今则沈尔田矣倾尔家矣呌阍无自泣路堪怜谁生厉阶至今为梗能不追怨当时之首事者乎今夫富室兄弟之析产也一取数多一取数寡然而皆不失富也心虽不平而犹以富故不之较尔一或贫矣则岂得不追怨于析产之多寡而求鸣之官也富室百姓之当差也前役原轻后役加重然而力尚可支也心虽不甘而犹以可支勉强应耳一或贫矣则岂得不追怨于轻重之不均而求脱于己也泰州今日何以异是粮非洪武之旧强代兴化之赔兴化政府所以为兴化则得矣其如贻怨于隣境何势穷数极返本还原不当复泰州之故物耶若终念兴化之不能复也破格题请令两有所存不亦无偏无党之政乎如不其然则请当路亲举玉趾特诣泰州兴化之境履亩而勘周询而咨度焉地之髙下同否田之被水同否正兑之独加于泰州顺否改兑之独存于兴化安否起运之并代于两州六县是否然后以先年具题之疏及所以摊派之由的然示以当加当减之故毋使不知而暗赔晓然谕以公平正大之理务令心悦而诚服即虽不防一体蠲恤而亦可免退有后言矣操笔至此不知其愤懑之何从也独念此中曲折当路借防兹土者曽未考其端倪亦未畅其履歴辄敢备论直抒惟仁人君子诚留意垂览焉
　　论农政专官
　　圗所列诸水久为地方积灾而以浩荡之恩均平之政望之当路情见乎词矣盖不得已而为万民请延旦夕之命则然耳已伏而思之国家有不可频蠲之正赋黎庶有不可几幸之屡恩今嵗嵗而水也嵗嵗而灾也请之则嫌于数不请则困于嵗是两难也幸而得请也虽稍苏其涸辙曽无补于菜色涓滴之惠在下而亏损之额在上是交困也况不得请之日多而得请之日少得请之地方偏而不得请之地方不均也是皆非可久之道也欲久而可继其惟脩农政乎欲农政之脩举其惟设专官乎请得纵言之有天下者以民为天而民以食为天然民不能自为天而待有天下者为之天故务农重谷治田里辟土地所以辅天以利民之天也天道之常也可久也恤灾捍患捐租赋薄税敛所以补天以救民之天也天道之变也不可久也尝谓云汉之祷祠不如七月之稼穑也赐租之诏令不如甫田之诗歌也繇赋之减除不如秉穂之滞遗也荒政之讲求不如农事之脩明也与其延焦烂之上客毋宁听曲徙之先圗则所以治淮南之地而使水不为灾灾不害嵗者则必有道矣葢天灾流行何国蔑有非人力所能挽然淮南之水非必尽出于天灾也不尽出于天灾则必有待于人事也三十年来人事则何如耶尝见大治湖隄矣治隄者为漕也非为百姓也又建减水闸矣建闸者为隄也非为百姓也又开汜光月河矣开月河者为避湖险也非为百姓也又疏金家湾矣疏金湾者为杀湖势也非为百姓也近议辟海口矣辟海口者为导淮也非为百姓也名虽曰欲以兼利民生而卒不能兼利者何也则专与不专之由也天下之事专则一一则必精精则必日起而大有功不专则二二则必略略则必缓圗而不睹其效国家转漕东南不得不急髙宝湖隄试观今日上下治河使者殚心竭虑内无遗防储材鸠工外无余力几胼胝其手足而不言劳也露居野处至舟以为舍风波以为家而不言苦也以故频年洪水而转漕迄无患于阻梗者则专之为效可睹已即今淮流一壅朝廷不吝百万之钜费不难侍臣之特遣虽发言盈廷而成议有定功且不日成之矣岂非以其急且重也而治之专欤淮南隄内弹丸一隅耳何敢与河漕并言轻重缓急矧上而抚按监司下而守令林林如也莫匪治民之任而谓何以专耶卽专治之不过彻水道开海口两者而已而谓何以为专治耶噫嘻此正所谓不专者也淮南与漕河相提而较是诚轻矣缓矣然以生齿则亿万而兆也以贡赋则三十万而五也以煮海则百二十万而盈也县官所仰借者直浅尠云乎哉抚按监司临之上矣然而分尊而势隔也太守总一郡而父母之较近矣然而政旁午而地逺也州县守令画地而君长之最亲矣然而各为其民血脉不相贯肘且掣而不能如意也以故频年洪水非不加惠于民为请蠲请赈而农政水利卒不闻有为百姓经理而图维者则不专之为效亦可覩已孟子曰今之治国者犹以七年之病求三年之艾也茍为不畜终身不得愚谓今日淮南之农政亦若斯矣王文成言曰事成于责任之专一而败于职守之纷挠事每思此天下不足平矣愚谓今日淮南之水利宜用此矣不观江南事乎三吴以财赋之区也得专勅宪臣董其事又曾遣直指廵行之今即不敢望三吴谓宜略仿其意特为设一府佐总千里以内得专理焉而署其衔曰同知题其职事曰专管淮南高泰宝兴盐水利农政给以闗防重其事权与今管河同知并峙而分猷俾一治隄以外一治隄以内一治其上流一治其下流若车之有两轮也门之有两枢也若果行此利当有十请得熟数于前曩者海口之不治也与治之而旋复废也迄无成功久矣有专官则日讨论其故而计画之或开或守惟所建置利一矣千里而迂水所经行常虞其梗而不达有专官则日经行其地而考求之可疏可辟惟所规恢利二矣湖之潴水其高垫欲使深也四围欲使垣也有专官则日相其土宜而荒度之其濬其筑惟所裁成利三矣五州县之交壤也诸盐塲之错居也田间水道有此谓可通而彼谓可塞者有彼见为利而此见为害者常苦矛盾有专官则身履其境是究是圗不得不归于画一利四矣盐城隷淮安与髙泰宝兴恒不相入如石墶一事彼此争不能决他可知已有专官则并属兼辖得运指之便无曲防之虞利五矣三十年间流民移徙靡定野多废田村各丘墟有专官则一一经歴还定安集凡守令政不能及者得提衡而禀承焉渐望田野治而流移复利六矣洪水为灾以平时讲求不预耳有专官则有以待其来即不能使灾不害岁而勘报拯救不至参差何处被水独惨何处被害尚轻均平齐一州县不得上下其说踏勘无烦重委之官利七矣上流之壅往往隄决以下流不能通也有専官则下流就治上流自归水由地行隄可易守不至临渴掘井之急有益漕计利八矣犹未也千里水荡盗贼出没无常此所谓萑苻之泽也因而申明约束有则捕论平则消弭冦盗寝其邪心利九矣盐利所聚民有争心私贩公行莫可禁止元末张士诚起于此地盐徒可镜也令二三廵司总属讥察通其利而除其害盐政因以脩举利十矣夫加设一官坐收十利傥不为偏见臆説乎诚能急议题请蚤为区画于四方州县守令有才守两优声称借甚者选择而使之委任而责成焉千里水国治则其职也不治则其罪也不容他诿矣而谓五年之内有不臻平成之功者无是理也其与今日请蠲明日请折无益民穷有损国计可同日而道哉或曰设官滋扰卽以治河者充之可尔不知治河者嵗脩长隄日且不给复兼水利自不能兴是两弃之也如江防一事也洲设有专官岂能复兼治河漕河一事也治河设有专官岂能复兼农政一方水利即不得比于漕河独不可并于江防耶维一郡此三同知者窃以为均不可少也或曰公署俸薪门皁民间增于灾疲不滋累乎此可不烦增派耳州县例有府馆以备行役稍为脩葺足备分署令其春夏驻泰州秋冬驻兴化而日廵行其间可也官柴马徃俱充饷于内扣留自当有余门皁卽于五州县听差额数更番而用之岂以一郡而少此奈何云增为也语曰事苦则虑易予不忍乡人苦念此至熟矣愚者之一得刍荛之管见何敢隐忍不为当路一致其欵欵而闇劣寡识于理事顾诚不知何如尔嗟夫水害驱逺民有舄卤生稻粱之歌河伯为殃民有膏腴成沮洳之叹善乎林谏议之防其言曰桑田成海天行之数谁则违之人定胜天转移之力谁谓难之故今日而谓民生不足重也民利不必兴也第听任之天而已则无望焉矣若犹不弃置而屑越之姑不必他论捍海长隄绵亘百四十里岂不称艰钜范仲淹一监仓使耳不吝创筑百世頼焉岂以今日之水而御之无防又岂以淮南当路无继仲淹而起者乎亿万家延颈举足盻盻然日望之矣
　　附泰州利病
　　天下郡县广矣大矣其中利病亦因之予既论著泰州水灾矣其一切利病所当急为补救者辄亦附具如左一曰兴化新隄夫下河水道绵邈无一可通陆者万厯己夘庚辰间兴化尹偶谓高邮往来舟行良苦始倡筑隄之议而兴化居民利有此隄可防邵伯湖水因賛其决遂筑隄由兴化至髙邮长计壹百贰拾里自有此隄以来泰州西方宿水不得宣泄遂受兴化曲防之害矣葢下流地昂于东而低于西大水弥漫时东西一耳未可见也迨至将平之日西方宿水遂为此隄中亘而不得去虽有水门数处然亦不得通流以故泰州境内西半沉田独多职此之由耳夫使此隄而可以隔高宝湖水使不至泰州也则泰州虽西当其害而亦北頼其庇可以无言然而水自高宝倒灌者其来如故水至冬春消落者其去独后况邵伯湖决于泰州为剥肤之灾而频年湖决不在高宝而在邵伯乎顷有兴化西方成熟而泰州西方尚沈水底者甚矣兴化之不仁也此其害独在西前论故不着今特附见于此云
　　一曰荒废虚粮夫粮因于田田废久矣而粮犹如故虽束于额可同于熟乎葢沈水之田或犹冀于水平之日而久废之地终无望于复成之期卽令雨旸时若年和歳丰彼废田者久已化为湖荡永无可耕之基矣计之不下数千百顷此数千百顷者粮不下万余石其胡以取盈也耶即曰额数难蠲而酌量于多寡之分调停于缓急之序窃谓有司者不可不加意一覈之也
　　一曰民灶征输两淮运司盐课甲于天下灶场三十泰州居三之一有奇灶买民田十之三四其输粮同也其论差以新旧为则也葢嘉靖贰拾壹年以前为旧灶贰拾贰年以后为新灶亦既体恤之者至矣乃新者诡而为旧以避差役已属弊窟而征输之法又往往束于灶而法有所不行起运存留额数也灶稍完起运而不纳存留催科比较通例也灶专抗催科而不赴比较官亦且无如之何专责民间完及分数而其拖欠者尽举而属之灶矣歴年完欠数目可考而知也已往不论姑自万厯十九年以后言之仅五年尔而灶间拖欠者至贰万肆千叁百捌拾両有奇民间代灶那解者至贰千贰百陆拾两有奇此可谓有朝廷之法乎哉夫被水一也民纳不耕之税而灶则自为蠲也民赔无田之粮而况复代灶纳也凡遇征办急则椎髓之苦专在民而不在灶幸值恩例蠲除则赐租之惠尽在灶而不在民嗟夫民亦何辜而至此也其间弊窦殆难悉数灶间里役往往多豪猾通同胥吏善为奸利每遇催征多方影射闻有一贫者轮当灶里因而致富又闻往年灶里曾征粮数百赴州上纳而一吏反教之携归因而分由斯以言则拖欠之弊岂尽在灶户之零星者哉可慨也已近在事者不得已有民灶分征之请闻又格于议且中寝矣然则将终听之而已耶窃谓分征即不能行而除奸袪蠧在董盐政诸大人君子似当捐成心为地方一留意焉
　　一曰包区累民州壹百捌拾柒里各立为区以便催征有定数矣自嘉靖丈量而后十年一造推收过割奸民猾书因而为弊积有歳年遂至虚悬之粮数千石有司不得已分之各区代纳名曰包区此何政体哉曩者备兵使傅公曾一查之才有端绪而内迁之报至矣并清出者寻复失之今又二十余年矣不惟包区如故而虚悬又复增焉长此安穷此其弊在各里总算也卽欲清之亦自有法顾任事者宜何如耳语具前集与游太守书中兹不备论













　　敬止集卷一
<史部,地理类,河渠之属,敬止集>
　　钦定四库全书
　　敬止集卷二
　　明　陈应芳　撰
　　奏防　公移　序　碑
　　议湖工防
　　奏为湖工大举敬陈募夫之议乞勑当事臣工虚心经理以苏淮积困生灵事顷见邸报该漕运总督李世逹一本开月河避湖险以利国计民生事大率谓宝应县汜光湖风波险恶屡为运道之梗比照高邮湖靠堤开通月河一道估计工程共用银二十五万两贻运道无穷之利成湖防可久之功等因该工部覆议题奉圣防开濬月河等项事宜依拟着漕运衙门督率所属用心经理务垂永利钦此臣淮扬人也家于寳应湖之东亲见其事读之不胜忻跃夫以积久之害艰钜之工先后诸臣防凡防上竟尔中止今数年以来淮黄流安高堰堤固河道之工所缺而未举者独此一月河耳漕河诸臣目击其艰欲乘时修举荷防圣明轸念东南俯赐俞允诚大圣人之所作为而天下万世无穷之利也臣以事关桑梓初捧邸报窃津津喜已而思及募夫之利弊则又愀然其不乐然其有深惕焉冀得一言之而复惧挠已成之议罹出位之罪数日以来辗转于懐不能自释去虽然刍荛之言圣人择焉集众思广忠益议事者不弃也陛下诚寛其出位之诛臣请得毕其言而无讳今湖工所谓举者岂非为国计民生乎哉顾国计之安危在民生而民生之休戚在财力昔先儒程子曰养民之道在爱其力民力足则生养遂教化行风俗美故为政以用民力为重也其惜之也常至而其使之也常不轻即不得已而后用亦必有撙节爱养之道焉今以事理度之月河不开则运道为梗漂溺为虞所以拯民于鱼鼈而使其得安行之利者此国计民生之所系诚不可不亟为图也然月河一开则民力勤于版筑民财困于赔累淮扬数十州县为之骚然所以还定安集而使其无怨讟之伤者亦国计民生之所系尤不可不亟为讲也今详考漕臣之防其称论方取土以丈计之约用工银九万六千有奇而木石之费则为万十有二焉至其夫也则谓工程艰钜必得五万人而后可各州县照数选募精壮者应役其防画措置可不谓详且尽欤然以臣管见测之姑置石工勿论其所谓土工之费是即募夫之值也窃意夫以五万每名日工食即仅以二分则五万之夫当一日千金矣一日千金则百日当十万金矣是所谓九万六千者止可供五万人三月之费耳不识计方取土能令三月内可尽完乎又不识二分之费能足一夫一日之用乎限本年九月起工万厯十四年五月告完则通该一年零六月矣即其中或有放工之期或有加减之数大约计之则九万六千者可足一年夫役之募乎其不足者抑抚按自有处乎抑令民自为赔也假令抚按别处则必有神输运之术而后可假曰力役之征往役之分而令民自为赔焉臣之惑滋甚矣王事独贤北山且叹其不均未信而劳民以为厉己淮扬之民一何不幸也即万不得已可偶一为之耳乃连年淮之民情何如哉以臣目所睹记万厯二年漕臣王宗沐议开洲闸河矣万厯四年五年漕臣吴桂芳议筑高邮湖堤矣未防而万厯六年七年河臣潘季驯议筑黄河远堤与高堰石堤矣又未防而万厯十年盐臣任养心议濬串塲河抚臣凌云翼议开淮安新河矣又未几而万厯十一年抚臣傅希挚按臣姚士观议开白驹丁溪塲海口矣之数者皆不可已之役俱经议有钱粮召募人夫量工给值非不犁然具也第如其所谓召募者岂真以钱粮召募而一不扰诸民哉臣往见河工之方举也抚按下之司道司道下之州县州县下之里甲里甲不足于是有排门之夫于是有牙行之夫于是有商贾之夫于是有管夫之长于是有烧砖之长于是有运石之长于是有舟车之长以家私之上下为出夫之等第籍名在官而趣之役焉方其籍名也则差人有需索之例房科有打之例富者行贿以求脱贫者奔走以愬哀能者竟脱于幸免愚者骈首以应役甚至有望风而先期挈妻子以逃者矣有赴缢投水而死者矣有其父已死而逮其子若孙者矣牌票追呼之扰遍于闾阎锁项牵连之众满于街衢呼号怨谤之声盈于道路逮系棰楚之人布于公庭其状有不可胜言者矣此籍名之苦一也及其不可脱而为之办夫也一夫远者月有一两二钱之值近者月有九钱之值有称是而计月以安家之值以一家为办夫五名则月防十金之费矣即上之而多下之而少者可推也其运石运砖与出舟车者其费不赀又可推也往往倾资以偿其费倾资不足则鬻产以佐之鬻产不足则卖子女以佐之数月之间闾阎一空其状有不可胜言者矣此雇夫之苦二也及其以应雇之夫而往即工所也总甲有饭食之需各衙门查工人役有科索之扰管工省察业已日支官银矣而又勒总甲轮流办饭甚至有上役钱有放役钱有寛役钱多方影射百计需求一不遂其欲则督促而鞭挞之受值之夫往往多逃去则省察以逃夫呈而移檄州县逮其原籍名之人矣则又雇夫以补其额而就逮之费亦复如前是重困也至于官银即使尽所议者给之犹不足以偿十分之一而况所给者受值之人非出值之家也以故不才佐贰通同省察以此往役之夫既已先受有主者之值可以恣意侵尅而其夫亦视此为分外之得也不为深较他如运石运砖者又皆殷实之家敢怒而不敢言即有告发多而寘一人于理而其脱网者众矣常见佐贰与省察管工毕日有充囊而归者此何处得来耶以故官徒有募夫之名而害归于籍名者之家利入于管工者之手此赴役之苦三也此三者为状甚巨而况当连年灾伤之后其无穷之害又有不待言者在各州县承上所督责而又希成功之赏则取盈于额之夫将曰是可上首功矣而闾阎赔累之苦恐不得而尽知也在司道抚按急于报成事而因以察州县之能则取办于夫匠之速将曰是可谓能有司矣而小民包赔之害恐不得而尽闻也夫以钱粮原议之狭若此淮扬之民其积困若此而募夫之弊窦又若此使不亟为讲求则风波之险未避而数方已困于疮痍鱼鼈之害未除而百姓先罹于涂炭其利害若不足相当者臣所以疾首痛心牍既成而复削牍既削而复缀不忍黙黙而已也若是则月河终不可开欤臣窃以为不然夫欲举艰钜之工必不可无艰钜之费未有省费而可成钜工者谚有之马欲其千里也而枵其腹无米作粥即巧妇能之乎当事诸臣岂虑不及此哉事关钱粮动经掣肘使多议其费则首事之时骇于听闻而不可其请成事之后讹于传播而且议其后兴言至此诸臣之心良亦苦矣今日之举其机不在抚按而在庙堂请以三筞筹之与其使当事诸臣阳有节省之虚名而闾阎小民阴受包赔之实害则孰若照粮起科明为每石银或一二分或三四分以江北四府之粮可得数万而以九年十年拖欠存留钱粮暂为蠲免则蠲免其旧而加其新均于出银而去于偏累人情未有不乐从者至于东南孔道各省协济之银揆之事理必不可无昨抚臣议五万臣以为少奈何犹不允而使独累淮赤子也夫钱粮足则官操其值以募人如各驿逓等夫则非以厉民而且以养民此理之正也策之上也仪巨商大贾往往有建寺修桥者向倭夷之变州外城俱系盐商倡而筑之不期月而集或悬旌表之令开事例之门以土石工有能愿为修举计丈尺或授以冠带或给以旌扁则必有应之者矣此事之权也策之次也如其不责名实而曰加不可协济不可事例不可而忍听民自为赔焉则请以十数年以来河工缓急地方品第出夫不使偏重而抚臣设为方略专责之府佐知县等官凡省察州县佐贰诸弊一切厘革则省无名之费严侵尅之禁寛一分民受一分之恵也此则可谓无防矣若曰二十五万尽可足用而不以累民则有求其説而不得者是在当事臣工虚心酌议而已虽然臣犹有杞忧焉康济河开自侍郎白昂用七十万金而高邮靠堤月河在老堤纯用砖石其虑至深长矣此虽斜其根基固其桩笆窃恐嵗月浸淫不至于再用砖石不已淮之民息肩未有日也此则私忧过计在今日且置之勿论可耳臣以生长地方亲见其事故敢冒死昧言伏惟圣明裁察特下该部详议施行臣无任战栗恳祈之至万厯十二年十月初六日具题十一日奉圣防工部知道
　　凤阳粮申文【代本州作】
</div>
    <div class="pagination">
<span class="current-page">1</span><a href="敬止集_page2.html">2</a><a href="敬止集_page3.html">3</a><a href="敬止集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
