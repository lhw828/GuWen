<!DOCTYPE html>
<html>
<head>
    <meta charset="UTF-8">
    <title>至顺镇江志 - 第 33 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至顺镇江志 - 第 33 页/共 91 页</h1>
    <div class="content">　　　　取春牛土书门
【本草春牛角上土置户上令人宜田】 
【岁时杂记立春鞭牛讫庶民杂众如堵顷刻间分裂都尽又相攘夺以至伤毁身体者岁岁有之得牛角者其家宜蚕亦治病故里谚云好男勿鞭春好女勿看灯】 
　　　　为春鸡
【文昌杂录唐岁时节物立春则有彩胜鸡燕】 
　　　　钉春盘
【摭遗东晋李鄂立春日命芦菔芹芽为菜盘相馈贶江淮人多效之四时宝镜唐立春日春饼生菜号春盘】 
　　　　造春蠒
【岁时杂记立春日作馒头名探春蠒】 
　　　上元
　　　　张灯
【两浙大抵以琉璃灯为贵京口多剪纸为之以鬬女工之纤巧】 
【韦述西京新记唐正月十五夜敕金吾弛禁前后各一日以放灯】 
【僧史略宋太平兴国六年敕然灯放夜为着令】 
【东坡元日过丹阳明日立春寄鲁元翰诗西湖弄水犹应早北寺观灯欲及辰赵尧注北寺在润州上元最盛然未详北寺今为何寺也】 
　　　　作圆子炒糯花
【范至能上元纪吴下节物俳谐体诗捻粉圆栾意熬稃腷膊声】 
　　　　迎紫姑
【梦溪笔谈旧俗正月望夜迎厕神谓之紫姑】 
【异苑世有紫姑神来相传是人妾为大妇所嫉每以秽事相役正月十五日感激而死故世人以其日作其形于厕间或猪阑边迎之曰子胥不在壻名也曹姑已去大妇也小姑可出捉者觉动是神来占众事及丝蚕】 
【时镜新书又云帝佶之女壻死生好音乐正月十五日可以衣见迎即紫姑之事】 
【俗又以苇茎分合为卜者名芦姑范至能诗贱及苇分茎】 
　　　寒食
　　　　行墓祭
【唐开元礼开元二十二年敕寒食上墓礼经无文近代相传浸以成俗士庶有不合庙飨者何以表其孝思宜许上墓编入五礼】 
【柳文近世礼重拜扫田野道路士女遍满皂隶佣丐皆得上父母邱墓马医夏畦之鬼无不受子孙追养者】 
　　　　插柳枝
【岁时杂记今人寒食节家家折柳插门上江淮之间尤甚无一家不插者】 
　　　　立千秋
【荆楚岁时记春节悬长绳于高木士女袨服坐立其上推引之名曰秋千楚俗谓之施钩涅盘经谓之骨索】 
【古今艺术图秋千本山戎之戏以习轻趫后人因之每至寒食而为戏乐之事中国女子学之乃以彩绳悬树立架日秋千】 
【王延寿千秋赋序古人谓千秋出汉宫后庭之戏祝寿辞也后人妄易其字旁加以革而语复颠倒】 
　　　　戏蹋踘
【刘向别录寒食蹋踘】 
　　　清明
　　　　游郊外
【梦华录清明之日四野如市芳树之下园圃之内罗列杯盘互相酬劝歌儿舞女遍满庭台抵暮归各携枣锢炊饼黄肥掉刀名花异果山亭戏具鸭卵鸡雏谓之门外土仪黄肥糊纸为之状若木偶】 
【僧仲殊有南徐好十词其三渌水桥云行乐过清明南北岸花市管弦声邀客上楼双榼酒舣舟清夜两街灯可以想见当时气象也】 
　　　上巳
　　　　祓禊
【唐李德裕旧镇江口后迁南燕有上已口忆江南禊事诗云黄河西绕郡城流上已应无祓禊游为忆绿江春水色更随宵梦向吴州】 
　　　四月八日
　　　　浴佛遗糖水
【梦华录四月八日佛生日禅院各有浴佛斋会煎香糖水相遗名浴佛水】 
　　　端午
　　　　竞渡
【荆楚岁时记五月五日为屈原投汨罗人伤其死并将舟檝拯之因以为俗】 
【事物纪原楚传云起于越王勾践故岁历纪华曰因勾践以成风拯屈原而为俗】 
【南唐书南唐每岁五月许民竞渡籍其姓名尽搜以为兵号凌波军】 
　　　　鬬力(缺) 
【鬬力(缺)○(钞本无此三字)　案上文叙注云鬬力事出隋志见后岁时类张氏鉴云案后岁时类不载鬬力事今考隋书地理志云京口俗以五月五日为鬬力之戏云云嘉定志卷三风俗门亦节引之则端午竞渡条后本有鬬力条可知但其引隋志之详略及隋志之外曾否更引别书均难臆断故但注一缺字而不补引隋志之文焉】 
　　　　系百索
【文昌杂录唐岁时节物五月五日有百索粽子】 
【风俗通五月五日以五彩丝系臂者辟鬼及兵一名长命缕一名续命缕一名辟兵缯】 
　　　　为角黍
【续齐谐记屈原以五月五日投汨罗而死楚人哀之每至此日以竹筒贮米投水祭之】 
【岁时杂记后人因古人筒米而以菰叶里粘米曰角黍遗俗作粽或加之以枣或以糖又加松粟胡桃之类】 
　　　　饮蒲酒
【岁时杂记端午以菖蒲或缕或屑泛酒】 
　　　　鬬百草
【荆楚岁时记五月五日蹈百艹今人又有鬬百草之戏欧阳永叔诗有共鬬今朝盛盈襜百草香之句】 
　　　　戴钗头符
【岁时杂记抱朴子或问辟兵之道答曰以五月五日作赤灵符着心今谓之钗头符端午剪缯彩作小符子争逞精巧掺于髻鬟之上】 
　　　　画天师像
【岁时杂记端午都人画张天师以卖】 
　　　立秋
　　　　戴楸叶
【梦华录汴京立秋满街卖楸叶妇女儿童皆剪成花样戴之形制不一】 
　　　七夕
　　　　乞巧
【天宝遗事宫中七夕以锦彩结成楼殿高百尺可容数十人陈花菓酒炙设坐具以祀牛女二星嫔妃穿针乞巧动清商之曲宴乐达旦士女皆效之】 
【唐李嘉佑早秋京口诗云千家闭户无砧杵七夕何人望斗牛盖其时多寇盗故有此语】 
　　　中元
　　　　设盂兰盆供
【荆楚岁时记七月十五日僧尼道俗悉营盆供于寺院窦氏音训天竺所谓盂兰盆者乃解倒悬之器言目连救母饥厄如解倒悬故谓之盂兰盆今人遂餙食味于盆中亦误矣】 
　　　二社日
　　　　卖社糕
【春秋二社日清晨小儿捧糕于街头卖之】 
【梦华录社日以社糕社酒相馈送】 
　　　重九日
　　　　登高饮菊酒带萸囊
【续齐谐记汝南桓景随费长房游累年长房忽谓景曰九月九日汝家当有灾厄急宜去令家人各作绛囊盛茱萸以系臂登高饮菊酒祸乃可消景如其言举家登山夕还见鸡犬一时暴死长房闻之日此可代之矣今世人九日登高饮酒妇人带茱萸囊因此也】 
　　　　馈面糕插彩旗
【梦华录都人九日各以粉面蒸糕相遗上插彩小旗糁饤果实如榴子栗黄银杏松子仁之类】 
【闻见后录刘梦得作九日诗欲用糕字以五经中无之辍不复为宋子京九日食糕有诗引周礼笾实糗饵粉餈注饵谓之糕为证】 
　　　十月一日
　　　　暖炉
【梦华录十月朔有司进暖炉炭民间皆置酒作暖炉会】 
【岁时杂记京人十月朔沃酒及炙脔肉于炉中围坐饮啖谓之暖炉会】 
　　　　出城飨坟
【梦华录十月朔都城士庶皆出城飨坟如寒食节】 
　　　冬至
　　　　贺冬
【玉烛宝典冬至阴阳百物之始日极南影极长有履长之庆】 
【汉杂事冬至阳生君子道长故贺】 
【梦华录冬至节虽至贫者一年之间积累假借至此曰更易新衣备办饮食飨祭先祖庆贺往来一如年节】 
　　　腊八日
　　　　作粥
【岁时杂记十二月初八日诸大寺作浴佛会并送七宝五味粥谓腊八粥】 
　　　二十四夜
</div>
    <div class="pagination">
<a href="至顺镇江志_page32.html">上一页</a><span>...</span><a href="至顺镇江志_page28.html">28</a><a href="至顺镇江志_page29.html">29</a><a href="至顺镇江志_page30.html">30</a><a href="至顺镇江志_page31.html">31</a><a href="至顺镇江志_page32.html">32</a><span class="current-page">33</span><a href="至顺镇江志_page34.html">34</a><a href="至顺镇江志_page35.html">35</a><a href="至顺镇江志_page36.html">36</a><a href="至顺镇江志_page37.html">37</a><a href="至顺镇江志_page38.html">38</a><span>...</span><a href="至顺镇江志_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
