<!DOCTYPE html>
<html>
<head>
    <meta charset="UTF-8">
    <title>山西通志 - 第 516 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 516 页/共 700 页</h1>
    <div class="content">　　唐
　　赵颐岚县人开元间为紫极宫道童不茹荤酒惟喜静坐衣破衲食藜藿一日曝粟于庭有一大鸟来食粟以杖逐之去复来凡三既而依恋于颐膝下乃悟为鹤乘之遂飞集松顶似有物坠城西高阜人视之乃前所衣衲也号其地为脱衣坡越明年坡尘桃一葩殊竒胥传为仙迹云
　　张世宁太原人见宋曾慥集仙传
　　元
　　宋德方号披云子隠居太原昊天观凿石洞七龛为修炼所有石刻像自作赞今存至元七年赠元通披云真人仍将云州金阁山云溪观赐号曰崇真镌石阳曲之元通观
　　杜志元阳曲百井人童稚嬉戏未尝忤物甫冠遇一相者曰此子仙风道骨尘俗汚染下手已迟志元悟遂礼代州神岗观张广元为师七年黙有所得遍游名山晩始归里构西溪庵居之知未来事朗如明镜至元十五年按察使史杠撰记
　　李志朴字纯甫质实勤干建阳曲卿云观其徒张居敬嗣之领悟师传沈潜至道至元癸巳授天下门演道大宗师掌教真人
　　陶志颐榆次人号隠真子防从张真人学道授以修真炼性术游燕与栖霞真人王公参究妙有疑辄印证之归栖邑之万春宫年九十羽化
　　洞明真人姓祁氏至元三十一年赠存神应化洞明真人镌石阳曲元通观
　　明
　　陆本云间人治末居太原昊天观石洞中有道术能符水祷雨辄应袖核于山顶摇之雷声辄隠起后游华山莫知所终
　　国朝
　　潘守器字鼎持湖州人年二十余出家遇异人授导引内链诸术适晋寓阳曲栢树园纯阳宫去而复来者三闭闗静室累月不食神弥旺康熙己亥白云观主王某以守器荐抚臣送入都乞还山年九十有九卒塑遗蜕于纯阳宫之西廊【以上仙】
　　北齐
　　阿秃师晋阳沙门乍愚乍智时人呼为阿秃师齐文宣少时与诸童共见之歴问禄位至帝举手再三指天而已口无所言众咸异之
　　祥云并州周氏子童年依州僧统灵询披剃读湼槃经不期年成诵日持一遍游清凉栖止大孚寺一日见数官服者延至巨宅云问之对曰我山神也慕师道行故特奉扳行道七日圆满神具珍竒为赠云固却不受神即取药一茎色如白玉以贻云饵之遂获仙还经询所礼谢不知所终
　　隋
　　空王佛陜之冯翊人也其先出太原榆次县源涡里俗姓田名志超方孩即喜礼佛年十七父母为择娶不纳削髪云游至五台一老人防示曰后当佛矣洞明心地囘至介休华岩寺讲经修行复迁县西滚钟寺侍者摩斯供厨夜感一白兎用钟取水日供不竭后入绵山仙窟有五龙出听法悬岩巉峭飞渡而过白鹿白兎竞前导至抱腹岩中禅定崖开金字摩斯受记有青衣童子奉古佛舍利供养贞观初亢旱太宗祷雨不应占曰胜地仙居禅人处祈长安父老向名山寻祷及禅师师令拜侍者摩斯斯方淘米以米汁向西少洒令急囘曰今日长安已霑足矣果应太宗乃诏禅师入长安不就知必复诏防目而化御驾果至岩麓兴国寺知其已化銮舆乃回众诣岩行礼时山昏雾倐开见金字牌云空王古佛太宗乃赐空王佛号诏塑金容改兴国寺名囘銮后旱祷辄应
　　高节并州人年十七辞亲入台山至北台谷后见头陀苫茅为居节长跪求度僧曰能食我食乃可度节即采叶而食汲泉而饮居数日僧曰能诵法华乃可度七日法华成诵僧曰汝能摄念坐七日必当得度节坐七日起长跪僧曰我年髦矣不能令汝成道今长安有卧轮禅师可往依之且曰我海云比丘也节谒轮公轮问所从来节曰奉海云比丘命自五台来轮大惊曰海云即华严经中善财所参第三知识也节辞轮而返复履旧境惟见荒麓焉
　　唐
　　智满太原奉圣寺开山师也鄂国公尉迟敬德礼智满云割絶他命敢问还否师云将军悔心夭啓之也若斋僧建刹何如曰一念善心生获福无涯涘敬德稽颡拜施别业为梵宇高祖赐额十方奉圣禅寺延智满居之见元王居实记
　　哲法师太原人则天临朝屡征不起开元间示化于福聚寺
　　道绰姓衞氏并州文水人着净土论二卷见唐艺文志宋
　　阎赵二僧居太常寺太宗下河东时施枣赏军给数千人未下坛口后证湼槃于寺
　　法济榆次人俗姓卜初礼五台秀公和尚为师号麻衣和尚天圣初卧化县之紫岩寺
　　明因大师道诠姓衞氏并州文水人始为童子辞家入洛阳妙觉禅院依真行大师惠璿学浮图法咸平五年入僧籍后二十四年赐紫衣遂主寺众又四年赐号明因兼领右街教门事夀五十有三明道癸酉正月卒欧阳修撰塔记
　　诸仙禅师俗姓裴祁县人居幽仙寺一日午梦觉云河南好麦时三月中旬也徒众皆窃笑师乃出麦穗袖中示之众大异尝入汴徽宗诏入朝赐号诸仙设防不食问之云闻本寺钟声方食少顷果闻钟声上遣兵衞取其钟钟飞西崖今名坠钟崖逾百岁髪尚黑不食百日而化
　　全福俗姓田祁县人诸仙徒也从游于汴徽宗赐号全福出入乘虎神通殊伙龄百余整衣化色如生
　　龙潭祖师尝居石壁寺夜诵华严经有鸠鸽二鸟集左右听之一日二鸟堕地死双生于县北坡底村荣氏啼泣不止师寻至语其父曰汝二儿许为吾徒当令勿泣父诺即以手摩其顶曰我徒勿泣果止长从师四十年胥坐化称鸠鸽二祖
　　金
　　常天夀徐沟人方能言作诗云我有一卷经不用笔写成展开无一字昼夜放光明年甫四岁而逝
　　元
　　印寳榆次人俗姓康师妙聪禅师戒行甚高后住持汾州法兴院坐逝三日荼毘烈熖中有金光获舍利数千粒眼舌胥备有人见寳于黄芦岭单骑西去云
　　大汉僧録姓聂氏法名安身长九尺能诵咒驱邪通藏经中统三年召为殿中将军不拜命为县僧録赐禅衣二即号大衣禅师后圆寂有舍利红光建塔于安定村寺禅衣遗贮龙山永康寺库
　　志保师字德全自号道真子出于祁丘程氏时盘山楼云大师阐教燕都往事之辄领其缄要楼云许为他日道统所寄栖白霫都山叠石为龛猛兽时弭服龛下元帅覃公筑元真观以居之庚戌都道録樊志应荐其名定宗赐金冠法衣升额为大元真万夀宫中统加号冲虚清净至德真人其啬神葆真之赜占卜推测之妙灵飞十二科品之秘心皆了然而不挂口至元庚辰春三月九日付嘱弟子刘志训翌日黎明汤沐易冠服枕肱而逝春秋七十有八王搆为之记
　　洪智号大愚元初延住太原奉圣寺梵行精深儒书外典靡不览法嗣希深一间浅浩昌杲惠喜等歴十有一传胥克守戒律而浩尤明楞严疏之
　　明
　　杨魔头太谷人出家资福寺散髪蓬头似风癫洪武时晋恭王数召见有事叩问辄先知一日侍奕忽假寐既觉诘之应自平阳来看刈麦且得斋王哂曰何诞也即出二麦穗四馒头于袖中验之平阳信然寻还晋阳莫知所终
　　班第达西域僧洪武初从晋恭王之国居普光寺能驱雷雨役鬼神勅封大国师圆寂获舍利万余
　　昌海太原人俗姓许参彻半藏禅师与红莲义金谈道人称海金莲三高士旱祷辄应隠崛山刺血书五大部经百十三卷校正华严合论五台清凉传本宗二百问胥楷书永乐中诏选赴京纂修大藏经一日更衣趺坐逝年八十有二
　　义金太原人俗姓张氏礼了空为师洪武间游金陵受戒复归衍曹洞宗永乐壬辰诏赴京讐校内典并三藏法赐衲衣禅褥着胜严集校正水陆仪文六卷
　　洪莲太原人姓呉氏早丧父事母孝母殁投晋城西饶益寺僧智岩出家戒行卓越诣天龙洞刺血书五大部经文永乐中诏选注大明三藏法数校大藏经典既成上进赐衣设宴欲授以官恳辞还山
　　佛幻和尚住徐沟福兴寺修寺缺材用众方难之佛幻曰某日某施主当至至期辄验归寂豫白于众后十日披衣跏坐逝【以上释】
　　平阳府
　　陶唐
　　藐姑射山神人庄子藐姑射之山有神人焉肌肤若氷雪绰约如处子不飱五谷吸风饮露乘云气御飞龙而游于四海之外大浸稽天而不溺大旱金石流土焦而不热尧往见之窅然丧其天下
　　偓佺采药父也好食松实形体生毛长数寸两目更方能飞行逐走马以松子遗尧尧不暇服也时人受服者胥至二三百岁焉
　　周
　　介子推姓王名光晋人隠而无名悦赵成子与游旦有黄雀在门上晋公子重耳异之与出奔外劳苦不辞及还介山伯子常晨来呼推曰可去矣推辞母入山中从伯子常游文公遣数千人以玉帛礼之不出后三十年见东海边卖扇久之莫知所在
　　马丹晋耿人文侯时为大夫至献公时为幕府正献公灭耿杀恭太子丹乃去至赵宣子时乘安车入晋都候诸大夫灵公欲仕之逼不以礼有迅风发屋丹入风中而去北方人尊祠之
　　汉
　　河上公结茆庵于河上卖药因称河上公文帝慕其人往见之忽驾茆庵腾空而去后隠入寳山中注老子道德经帝再求见遂以注授之今翼城县东北二十里有河上村村有汉文帝庙
　　孙博河东人读书善属文晩学道能使草木皆为火光照耀数十里行大水中身不沾濡人有疾指之言愈即愈出入山间石壁如有穴者后入林虑山合神丹仙去
　　三国
　　焦先河东大阳人世莫知其所出相传生于汉末及魏受禅尝结草庐于河之湄独止其中冬夏恒不着衣卧不设席又无草蓐以身亲土其垢汚皆如泥漆五形尽露不行人间后野火烧其庐先因露寝遭冬雪大至先袒卧不移人以为死就视如故度年可百余岁梁州刺史耿黼以先为仙人云
　　北魏
　　王道翼东莱人少有絶俗之志隠韩信山四十余年断粟食麦通达经章书符箓不交世务年六十余显祖闻而召为青州刺史遣使就山征之翼乃赴都显祖听其仍守本操令僧曹给衣食终其身
　　唐
　　韩仙君洪洞人龙朔元年在蜀村山中炼丹丹成化为白鹤飞去今村中有庙庙后丹灶遗址尚存
　　张氲一名蕴字藏真晋州人秀逸翛闲学道不娶尝寓李峤家十余年栖息洪崖古坛自号洪崖子天后及明皇朝屡召不赴
　　张惠明赵城人结庐中条山遇混元子授以道术代宗诏入便殿致醮有感封妙济大师寻尸解于西岳
　　景成先生清竒早契道隠居姑射洞功成升翥遗蜕卧石上至今如生岁季春望日士庶攀岩涉险拜谒者不翅数万人
　　后唐
　　洪厓子神山任张里人名居敬年四十辞家入山遇山神引见景成子得姑射洞居焉能变化明宗召对称防赐爵不受归假葬衣冠脱然而去宋熙宁九年范谘撰碑记
　　宋
　　张伯端天台人翼城紫阳宫其脩链地也列仙传云伯端少好学晩传混元之道治平中隋陆龙图寓桂阳宋熙宁二年游蜀遇刘海蟾授以金液还丹诀乃改名用成字平叔号紫阳山人后转徙秦陇久之访扶风马黙处厚于河东乃以所着悟真篇授处厚曰平生所学尽在是矣愿公流布此书当有因文而会意者元丰五年夏趺坐化年九十九岁弟子得舍利千百大如芡实色绀碧识者曰此道书所谓舍利耀金资也后七年刘奉真遇紫阳于王屋山留诗一纸而去紫阳尝谓已与黄勉中维阳于先生皆紫微星号九皇真人因误校勘刼运之籍遂谪人间宋时紫微垣光耀可见者六星而已
　　甄栖真字道渊单州单父人博涉经传工诗赋应进士举不中遂读道家书访道于牢山华盖先生久之出游汴因入建隆观为道士以药术济人不取其报祥符中寓晋州晋人爱之以为紫极宫主年七十有五遇许元阳曰汝风神秀异有如李筌虽老矣尚可仙也因授链形养元之诀栖真行之二三年渐反童顔攀高蹑危轻若飞举干兴元年秋谓其徒曰此岁之暮吾当逝矣即宫西北隅自甃殡室室成不食一月十二月二日衣纸衣卧甎榻卒岁久形如生众传为尸解栖真自号神光子与海蟾子以诗往还论养生秘术有还金篇两卷
　　皇甫靖临汾人母武氏梦神人授桃已而有娠长有方外志尝往古耿有客窃物逃诣同州遇于途靖絶口不道前事尝使汲水不辞客笑曰小子气和可教也披户而出久不还靖还视蓆下有黄金焉正酬所失后游商山茅舍中坐幅巾老人问畴日长安事靖再拜稽首留百日乃知为郭先生先生嘱靖出欵书俾传达乃孙长老刘真人郭师曹先生也黎明灵化靖如嘱诣江州访孙长老适嵩山谒刘真人示以神用又往庐山谒郭师赴都候曹先生还渡大江仗剑禹步波涛顿息过巩州河失故道没民田数百顷靖书符丙夜投之河诘旦河复旧流归平阳霍邑令失官库金银请于靖靖谓曰汝囘已得真偷矣比至县果获所失政和八年走三山寳箓坛前得三洞真篇暨法衣一袭而归数日逝详毛安节传
　　王道源太平贾冈人善易学南渡时避金兵隠于西山之麓孝宗纯熙五年遇异人杖镢而化后人名清廉洞旱祷多应
　　寇妪晋宁人见宋曽慥集仙传
　　金
　　无名老人襄陵农家子姓陶母贾氏梦青衣童捧金盘献果如半红半黄言上仙赐汝无名果因娠十三月而生性沈静尝随丹阳马祖师过关马曰此非干汝事汝自修行去复乞化七年读太上西升经豁然有省谓同行曰我今还乡去也前有韶州王氏请住庵我许往已而王氏果迎至庵即汤沐整衣逝年八十有六雅喜着诗皆言仙家事
　　郭元长赵城人生而聪慧七岁礼道士郭贞常为师年十八试居黄冠首祷雨获应太和七年充提太极宫授元静大师赐紫服圭璋自知终日夀七十有二里人立祠祀之
　　烟霞真人汾西县僧隠姑射圜仙洞修链五十余载癸丑端午日忽辞众曰吾当去矣言讫整衣坐化元大德间赐号真人
　　秦彦容畧子为黄冠师在平阳
　　元
　　姜善信赵城人礼莲峰真人靳道元为师隠居碧云洞十年块坐一龛中统间世祖南伐驻师驿亭召善信问行师事特陈仁义之举后屡聘言事多中尝过龙门修禹庙顺帝诏问禹所行之道引大禹谟以对又奏修尧庙年七十有八终夜有青虹贯斗之祥追封靖应真人勅李槃撰道行碑
　　按河津志云师修习龙门建禹庙平阳尧庙鼔堆孚圣庙世祖召问赐号静应真人命五弟子胥为龙门建极宫提详龙门御制碑记并不言顺帝时事且善信年止七十有八中统至顺帝防七十年疑至正时修庙者系他人
　　郦希诚襄陵万圣观道士也生而骨古神异年十五入道初金季道士刘德仁以苦节着五传至希诚居燕天寳宫宪宗名其教曰真大道授希诚大元真人领教事内出冠服赐之仍给紫衣三十袭赐其从者至元五年世祖命其徒孙德福统辖诸路真大道锡铜章二十年改赐银印刘赓撰碑记
　　张志清郦希诚三传弟子也制行坚峻东海珠牢山旧多虎志清往结茅庵居之虎皆避徙然颇为人害志清曰吾夺其所也遂去后居临汾地大震城郭庐舍摧压独志清所居裂为二无少损焉乃徧廵木石间听呻吟声救活者甚众朝廷重其名给驿致之志清舍传徒步至京贵人达官来见率伏卧内不起道德搢绅先生则纳屣杖屦不少倦时人高其风图画相传授演教大宗师凝神冲妙元应真人
　　皮裘先生洪洞人修真玉峰山中冬夏服一裘云游金陵巨室有太湖石令坠于井后归玉峰淘井得前石病者拔裘毛与之辄愈后不知所往
　　景素阳襄陵人师事梁古宾居阜山道院元季侍师不去兵至将杀古宾素阳曰师老矣愿以身代兵即囘刃砍之刃忽折为三兵皆罗拜而去
　　李大方汾西人父均业医母管氏娠十二月而生长入道日记千言诏赐号休元大师奉勅主醮百鹤来临晋号通平阳旱祷雨即大澍复加号龙岗真人
　　明
　　崔真人名孟传号朴庵襄陵北水关人冠野服云游授医学得壶公术万厯时慈圣后疾笃应名医诏自帘孔引线候脉投剂立愈赐号真人后于武当羽化
　　尚青山霍州人居朝阳洞有脱形术常与平阳钱指挥共坐任所索瞑目间辄袖中出之后解脱塑像于太清观
　　任法素霍州人受业于尚青山解脱后人每于他所见之
　　王冲霍州人防事黄老学能辟谷游汾结庵锭金原汲水以资行人积金凿井建阁崇祯丙戌游武当福府廉知强司其庵之钱谷一日集诸道流曰流宼将至请交所司时宼在河北众莫之信三辞乃脱甫离庵寇猝至冲仍归茶庵辛巳二月拜诀所知升榻端坐逝是日申刻有遇团柏涧者始知为羽化云
　　国朝
　　成真智岳阳人幼为道士年八十余顺治己亥春语其徒曰三月朔日吾当坐化命豫造龛具至期泥丸裂孔瞑目而逝【以上仙】
　　晋
　　昙恒法师河东人依逺公披剃年十二讲説内外典籍无不通贯常有羣鹿驯绕坐隅后入庐山修净业义熙十四年端坐合掌念佛而化春秋七十有一
　　隋
　　澄空开皇中年二十誓愿于晋阳汾水西铸铁像高七十尺鸠集金炭周二十年乃办选日写像啓鑪无成稽首懴悔坚前约二十年复备啓鑪又无成澄空呼天求哀又二十年复集遐迩众登鑪巅百尺扬声谓观者曰吾少发誓愿铸写大佛今年八十两已不成此更违心则无身以终志矣吾今俟其啓鑪欲于金液舍命傥大像圆满后五十年吾当为建重阁万众号泣谏止澄空不听俄而金液注射挥手谢众投身如飞鸟而入及开鑪铁像庄严端妙毫髪胥备开元初李暠充天平军节度使出游因仰大像叹曰如此好相而为风日所侵惜哉施钱七万缗周岁重阁成北都谓之平等阁计像成日至暠适五十年矣
　　唐
　　杨罗汉父任青州刺史母高好佛罗汉年十二至南岳为僧越四载彻悟长安二年春司空山大虎十余伤人尽降伏之河东路廵抚使李景副使王永曙平阳太守钱光演同游玉兎观遥见风穴山东白光贯霄命探之道遇樵叟陈文樵子李八儿曰有一竒僧引十余大虎顶放白光召文等曰汝即归白李尚书王太傅钱太守説罗汉愿见使还报三人驰拜罗汉自述顚末复云圣道周圆归真时至语毕奄逝因改观为寺祀之后唐清泰乙未岁正月十八日猎人郭遇郭钦王思蕴徐守元见玉兎入孔穴以镢掘之有庵门掩闭推视金身如生周显德间学究王福新记
　　昙璲襄陵人姓王氏父成母皇甫氏无子祷于佛寺而生长礼鳯翔妙觉禅师天寳元年至襄陵崇山二兎引径入遂于山巅起浮屠戒行精严龙神听讲旱祷立应广德二年晋绛太守张光俊杨子宏表闻代宗赐寺额曰普救号慈济大师
　　智兴赵城人修行终南山后栖中条山大通岭聚徒説法声震长安睿宗三召不至乃截其舌以进命焚之化为金舌夜哦经如故赐号金舌和尚　一作开成间文宗三召不至
　　金
　　法敷年十一从妙空大师十年尽师之道听金刚经得防尝赐紫衣天会六年住平阳天宁万夀寺演説金刚晩年不出户阈端坐而逝
</div>
    <div class="pagination">
<a href="山西通志_page515.html">上一页</a><span>...</span><a href="山西通志_page511.html">511</a><a href="山西通志_page512.html">512</a><a href="山西通志_page513.html">513</a><a href="山西通志_page514.html">514</a><a href="山西通志_page515.html">515</a><span class="current-page">516</span><a href="山西通志_page517.html">517</a><a href="山西通志_page518.html">518</a><a href="山西通志_page519.html">519</a><a href="山西通志_page520.html">520</a><a href="山西通志_page521.html">521</a><span>...</span><a href="山西通志_page517.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
