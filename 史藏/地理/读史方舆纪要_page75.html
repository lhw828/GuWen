<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 75 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 75 页/共 479 页</h1>
    <div class="content">　　乐安城在府东南。石赵筑城置镇于此。胡氏曰：海阳县西有乐安城。《水经注》：濡水东南至辽西令支县，又径牧城南，分为二水。北流谓之小濡水，东径乐安亭北，东南入海。濡水东南流，径乐安亭东，与新河故渎合。魏太祖北征蹋顿故道也。晋咸康六年，石虎欲伐慕容，合兵五十万，具船万艘，自河通海运谷数十万斛于乐安城。既而不果。永和初，石虎复使其将邓恒屯乐安，治攻具，为伐燕计。燕主使慕容霸戍徒河以备之。是也。乐安，《晋书》作安乐。濡河，即滦水也。徒河废县，见故大宁卫。

　　孤竹城府西十五里。《世纪》：汤十有八祀，封墨胎氏孤竹国。后九叶孤竹君二子：伯夷、叔齐，以让国逃去。《管子》：齐桓公北征孤竹，至卑耳之溪。《史记》：齐桓公北伐山戎，至于孤竹。是也。《汉志》注令支县有孤竹城。《括地志》：孤竹古城在卢龙城南十二里，今故迹已不可考。城或后人所筑，而冠以古名云。○长城，在府北七十里。刘昭曰：肥如县有长城。或以为燕、秦所筑之长城，即此地也。郭造卿曰：古长城在右北平、辽西、辽东诸塞外，不应若此之近。此长城似国初故址，《一统志》误以为秦长城也。

　　辽西城在府治东。杜佑曰：卢龙县东有辽西故城，汉郡治此，后废。按汉置辽西郡，治且虑。后汉移治阳乐。晋因之。此盖后汉及晋所置郡也。《志》云：府东十八里有辽兴城。唐开元初，安东都督府尝治此。五代时，契丹置辽兴府治焉，旋废。又柳城，在府西二十里，一云在府东北二十余里。唐天宝以后，柳城郡曾侨治于此，因名。《一统志》云：即隋所置柳城郡，唐为营州治。误。今详见大宁废卫故营州城。安喜废县，在府东北六十里。《辽志》云本令支地。五代梁末，契丹以定州安喜县俘户置县于此。金大定七年，改置迁安县。《金志》云：安喜废县，即汉令支故城。近《志》：城在迁安县东北二十里。是也。

　　○阳山府东南十五里。峰峦高耸，下多溪谷。一作易山。《说文》以为首阳山也。汉李广守北平，俗传曾射虎于此。山之西麓，有射虎石。又南台山，在府南三里，一名印山，以山形方正也。○洞山，在府西十五里。山产铁，有铁冶在焉。《地志集略》：肥水之西，洞山之北，地称险固。是也。或以为即古孤竹山。《水经注》：孤竹祠，在山上，城在山侧。今山阴，即古孤竹城。《志》云：孤竹山在城西北二十里，其相近有双子山，孤竹长君墓在焉，一名长君山。又西有马鞭山，孤竹少君墓在焉，一名少君山。府西北二十五里又有团子山，孤竹次君墓在焉，一名次君山。皆洞山之支麓矣。《迁安县志》：县东十八里有团山，圆秀如覆釜，一名釜山。即团子山也。又周王山，在府西南二十里滦河中，滦水夹流其下。

　　桃林山府北六十里。群山参差，盘折险峻，有桃林口关。其西望山，焦律。有洞深广。又西曰甑山，巅有洞穴。《志》云：桃林关城东百余步，有山高三里许，悬岩耸峙。日照之，色黄如金，或以为黄山也。自此而东，斥堠相次，皆依山为险。又有石门山，在关北八里，两山如壁，中有龙潭。其南为羁徨岭，言羁旅者至此傍徨也。又西北为鹿尾诸山，渐近塞外矣。

　　龙山府西四十里。山势蜿蜒，其形似龙。相近者曰赤峰岭，亦名赤峰山。又西有烽火山，一名西安山。又西北曰石崖儿，连峰数十里。北出为瓦龙诸山，皆设险处也。○部落岭，在府东十八里。《志》云：唐初，居黑水部于此，因名。明建文二年，辽东兵克昌黎，燕将谷祥败辽东兵于定流河，又追败之于部落岭。定流河，在乐亭县，即滦河之别名。

　　三陉在府东北。晋永安六年，燕慕容隽伐赵，使慕容霸出徒河。军至三陉，赵将邓恒弃乐安遁去。胡氏曰：魏收《志》海阳县有横山，盖即三陉之地。恐误。

　　黄獐谷在府东南，与碣石山西麓相近。刘句曰：平州有西硖石、东硖石二戍。与西硖石近者，又有黄獐谷硖石，盖碣石之讹也。唐武后万岁登封初，契丹帅李尽忠等作乱，寇檀州。将军曹仁师击之，为契丹所诱，先进至黄獐谷。契丹复遣老弱伪降，仁师等不设备，轻军争入，战于硖石谷，败没。谷盖近昌黎县界。

　　○海府南百六十里。东入辽东，西趋直沽，南抵登莱。风帆易达，中多岛屿，可以依阻，有事时出奇制胜之道也。《志》云：海在幽平间者，皆谓之溟渤。东西浩瀚，千有余里。

　　滦河府西十里。《志》以为即《管子》所称卑耳溪也。自塞外流入蓟州、遵化州境，径迁安县东，东南流经此。又南合于漆河，历滦州境，下流入于海。元大德五年，滦河、肥如河与漆河溢，冲圮州城东西二处，入旧护城堤及东西南三面城墙，横流入城，漂郭外三关，在城官民田屋殆尽。乃筑东西二堤备之。盖滦河源远流盛，郡当其下流，每虞横溢也。《河渠考》：滦河自元至元六年，漂溢不时，郡境田庐多被其患。而最甚者，莫如大德五年。自是以后，史不绝书。至正四年，为害亦甚。延及明时，横决不免。一遇水潦，害辄随之。嘉靖三十八年，平地水深数尺，城市可以行舟。其漂田庐、坏城郭者，害不胜书也。疏泄之方，筹之未审矣。余详大川滦河。

　　漆河在府城西门外。源出塞外，土人呼为乌填河。南流入桃林口，名青龙河。经迁安县东，东南流至城西，为漆河。与滦河合流，而入滦州境。自元以来，滦河为害，与漆河俱溢者，什之四矣。

　　肥如河府东二十里。亦名濡河。源出口北，流径部落岭，又西流入于漆河。《志》云：肥如水，在府北十二里，初繇上水关入城，绕出下水关注漆。数经水患，乃塞上关，堰水繇北城外西行，南流而入漆水。或曰即滦河之支流，《水经注》所云小濡水是也。又沮水，在府北，源出塞外，自迁安县冷口关流入境。有大小二沮水，下流相合，入于滦河。一名卢水。旧《志》：阳乐水西南入于沮水，谓之阳口云。

　　○卢龙塞《通典》：在平州城西北二百里。《水经注》：濡水东南径卢龙塞，塞道自无终县东出度濡水，向林兰陉，东至青陉。卢龙之险，峻阪萦折，故有九峥之名。又有卢龙城，魏武征蹋顿时所筑也。《后汉纪》建安十一年，曹操征乌桓，出卢龙塞，堑山堙谷五百余里。后人亦谓之长堑。东晋永和五年，后赵石遵篡立，燕慕容霸劝其主隽乘乱进取。隽曰：邺中虽乱，邓恒据乐安，兵强粮足，今若伐赵，东道不可由也。当由卢龙，卢龙山径险狭，彼乘高断要，首尾为患，将若之何？霸曰：今东出徒河，潜趋令支，出其不意，乐安势必震骇，无暇御我，我可安步而前矣。隽因使霸自东道出徒河，慕舆于自西道出翳翁塞，隽自中道出卢龙以伐赵。十年，慕容隽遣将步浑治卢龙道，焚刊木石，令通方轨，刻石岭上，以纪事功。太元二十一年，拓跋攻围后燕主慕容宝于中山，慕容会自龙城遣将库亻辱官伟等赴援，顿卢龙近百日不进。后魏孝昌初，杜洛周反于上谷。幽州刺史常景等讨之，自卢龙塞至军都关，皆置兵守险。高齐天保四年，自将伐契丹，至平州，从西道趋长堑，即卢龙也。隋开皇三年，幽州总管阴寿出卢龙塞，击高保宁于营州。保宁走死。宋宣和五年，辽萧初自燕京亡走奚王府，称奚帝。旋出卢龙岭，攻破景州。景州，即蓟州遵化县也。《一统志》：今府西一百九里，有卢龙镇，土色黑，山似龙形，即古卢龙塞云。

　　桃林口关府北六十里，桃林山口也。控临边塞，屹为要地。洪武十三年，故元平章完者不花入桃林口，寇永平，官军败却之。其南十里曰桃林营，营东二十里有燕河。营西南去府五十里皆有小城，军士顿舍于此。《边略》：桃林口北十四里有梳头崖，亦汛守要地。自口以东曰梧桐谷、重谷等口，皆筑城置戍处也。又刘家营，在府北五十里，西至迁安县亦五十里，有城，为戍守要地。

　　青山口在府北，桃林口东第四关口也。东北至抚宁界界岭口二十里，西南至潘家庄十五里，东南至抚宁县界台头营二十五里，为戍守要地。《志》云：青山口而南，有青山营。其东有乾涧儿、东胜等寨，又东即界岭营矣。《边略》：青山口北二十里，曰三岭沟。又北八里，曰杓子谷。皆戍守处也。○罗汉洞关，西接青山口，东连界岭关，有小城，为戍守要地。隆庆初，蒙古土蛮入沙岭罗汉洞，大掠郡境，即此。沙岭，在迁安县冷口关外。

　　安山堡府北三十里。其相近者，曰松崖堡。又府西二十里，有安河堡驿，道所经也。又西十里，曰赤峰堡。府东三十里，曰新罗寨。又东五里，曰双望堡。嘉靖三十八年，蒙古入犯，至双望堡，即此。以上皆民堡也。

　　滦河驿府南二里。又卢峰口驿，旧在府东六十里，接抚宁县之卢峰山。今见抚宁县。又东关递运所，旧在府东二里，今并于滦河驿。○十八里铺，在府东。建文四年，辽东兵攻永平，燕将谷祥过小河，拒却之于十八里铺。小河，即漆水也。

　　迁安县府西北四十里。西至遵化州百七十里，西南至遵化州丰润县百四十里。汉令支县地。辽太祖侨置安喜县于故令支县。金大定七年，更名迁安县。元至元二年，省入卢龙县。寻复置，属永平路。今城周五里，有门四。编户二十九里。

　　○万军城县东三十里。山岩突起，顶有土城，周围二百余步。中有将台遗址，相传唐太宗征高丽，尝驻军于此。今名帐房山。又县北二十里，有龙纪城，周二百余步。县北四十里，又有杨买驴城，周五百步。《城冢记》云：俱辽圣宗时萧太后所造。杨买驴，辽臣姓名，司营筑之事者。

　　○黄台山县西南三里。山多黄土，其状如台，滦水径其下。又西南十二里，曰龙泉山。山腰有泉，亦曰圣泉。○佛儿峪山，在县西南十七里。其西曰栖峰，北曰芝麻岭。又西南二十五里，为松汀山，高六十余丈，岩壁立，峙沙河中，山腰有三洞，每峒可容二百人。土人结筏缚梯而上，以避兵。

　　要孤山县东北三里。四无连属，屹然独峙。下有三里河，南流入滦水。又县东二十里有晒甲山，相传李广守右北平，曾驻师于此。○蟒山，在县东北三十里，以山形蜿蜒而名。产铁，旧有冶。

　　贯头山县西三十五里。三峰连属如珠，岩苍翠。其西曰平顶山，上有地一顷余，可容万人。其南为四角、牛心诸山，连属不绝。○黄山，在县西五十里，横亘十余里，峻险可避兵。魏收《志》肥如县有黄山。魏主太安三年，将东巡，诏起行宫于辽西黄山。明年，如广宁温泉宫，遂巡平州，至黄山宫。疑即此山也。下有灰窑峪，一名干糕峪，有旧关寨遗址。又西为崖儿山，入遵化境。

　　尖山县西北五十里。群峰攒列，顶有石寨，环以二泉。其南有赤岭，有泉出焉，亦曰赤崖泉，即沙河之源也。又南为血石岭，石河出焉，经县西三十里入于沙河。○太平山，在县西北六十里，有太平营。南北两山，去营二里许，滦河回绕，凭高可眺。又西北十里为银矿山，其相接者曰鹞鹰崖谷口，仅容两马。又西北十余里有小黑、大黑诸山，参差鳞立。至县西北百十里，曰十八盘，其间山谷崎岖，回环旋转，皆隘口所凭也。

　　九山县西北百里。下有九泉，会流入于滦水。或曰以山有九叠，因名。旁有洞如团，盖容数百人。又西数十里为望龙冈，连嶂凡十余里。又有黄崖，有矿洞，产银砂，下临滦水。

　　景山县西北百二十里，高八里。旧有二名，南曰明山，北曰阴山。《郡志》：山北为鹿儿岭，滦阳驿置于此。岭东为三屯镇城。嘉靖初，帅臣马永建诸葛武侯及泰山寺于山上，易名景忠山。远近祈祷踵至，因设官收税，以充抚赏之费。

　　都山县北百五十里。高三十里，周倍之。一名马都山。唐开元二十一年，郭英杰与契丹战于此，败死。《志》云：山高寒耸秀，其水中分，东归渝，西归滦而入海，为卢龙之镇。山上多材木，采之可备器用。都山之西，峰峦相属者，曰荞麦山。○勒马山，在县西北百七十里氵散河之阴。万历中，帅臣戚继光改名寿星山。东有五老台、莲花峰，西有平台，昔人避兵寨也。其南十五里为六宝山，产银矿，徒走集于此。又三十二窟山，在县西北百八十里，袤五十里，高七八里，盘折而上。郭造卿曰：辽泽州有神山、九宫、石子岭，此山可以当之，因改名泽高山。

　　分水岭县东南二十里。滦水径其西，漆水径其东，因名。其南与卢龙分界。又牵马岭，在县西北八十里，陡峻难越，行者恒牵马而过，因名。《志》云：县西北五十里有长岭峰二峰，南北夹峙，通道所经，下有公馆。

　　○滦河在县城西。自遵化州流经团亭关，诸川皆流合焉。入县境至城下，转而东南入卢龙县界。每遇泛溢，县辄被其害。○氵散河，在县西北百里，源出口外，有三源并导。雨溢则深广，晴则浅涸，合流入遵化界龙井关。一名强河，以波流汹涌也。至赵家庄南二里，合于滦河。赵家庄，《志》云：在县西北七十里。又恒河，在县西北百十里，源出塞外。流经三屯城北，又东南流，合于滦河。县西北九十里，又有长河，合口外诸川，亦南入于滦河。《志》云：长河，即《水经注》之黄雒水也。又青龙河，在县东北十七里，自塞外流入桃林口，又南径县界，即漆河之上源。

　　沙河县西北四十里。源出尖山南，流合于石河。又南汇山溪诸水，经沙河驿，入滦州界。又还乡河，在县西北七十里，汇诸山溪之水，流径县西。一云源出黄山西南，流入丰润县界，为氵更水之上源。成化十七年，议者欲于丰润还乡河，通漕永平。是也。又馆水，出县西南三十里之馆山，入滦州界。

　　○刘家口关县东北五十里。东接卢龙县之桃林口关，凡四口，路出大宁，最为襟要。明建文初，燕王驻永平，谋并大宁。诸将曰：攻大宁，必道松亭关，关门险塞，恐难猝下。燕王曰：今从刘家口，径趣大宁，不数日可达，大宁拔，松亭自溃矣。遂引兵自刘家口而北，大宁果下。嘉靖三十六年，蒙古犯冷口，转攻刘家口。官兵败绩，遂陷桃林营，大掠县境及卢龙之双望堡。《志》云：关西南十里有刘家营，东南十里有孤窑儿峪，俱筑城戍守。松亭关，见前遵化州。

　　冷口关县北七十里。明初，三卫贡道由冷口入。有关城。关内三十里，曰建昌营。嘉靖十年，三卫部长阿堆哈利出，数杀掠建昌及喜峰口太平寨一带。关为控御要地，自建昌营而东，至燕河营五十里，西至太平寨六十里。口外十五里，曰挝角山，又北二十里曰黄岳山，又北二十里曰逃军山。又有擦都岭，在关西北二十八里，其北十四里曰龙王庙。相近者曰奚河川、沙岭、小盐场诸处，皆贼巢也。《志》云：东方多事，冷口常为出入之冲，备御最切。○河流口关，冷口东第一关口也。嘉靖三十六年，虏酋把都儿入犯，陷河流口，寻引去。即此。又东曰徐流口关，与刘家口关相接，其南有徐流营，俱筑小城戍守。

　　擦牙子关县东北七十里，有关城。景泰中，朵颜尝挟赏于此。《边略》：擦牙关西北二十里，曰单家岭。又西北十五里，曰白石山。又北三十五里，曰峨石谷，与靴儿岭相接，其间有瓦窑川。俱戍守要地。○新开岭关，擦牙子东第二关口也。又东曰五重安关，关南有五重安营，又东南曰白杨谷关，亦曰白羊口，俱有小城戍守。《边略》云：白杨口，有县北三十里，又北三十里曰五指崖。又北曰白土岭、栲栳山、绿豆谷，相去各十里。其栲栳山相接处，地名省祭，贼巢也。由白杨谷而东，曰白道子关、石门子关，而接于冷口关。《郡志》：石门子关东去建昌营二十余里，东鳌山北，其门天成，高七十余丈。

　　榆木岭关县西北七十五里，有关城。其西接青山口。《边略》云：青山口东第一关也。东南十里有青山营，又东为烂柴沟、大岭寨等口，俱有城戍守。自关而北五十二里，曰靴儿岭。又北四十里，曰乾河川。近都山西麓，又有古城岭，亦在口北二十里。皆沿边守御处。○城子岭关，在县西北九十三里，《边略》云：青山口东第四关口也。关内三十里有太平寨，亦曰太平营。嘉靖十年，三卫虏酋导北虏入犯太平寨，官军拒却之。自城子岭而东，即擦牙子关矣。《郡志》：城子岭西南去榆木岭二十里，其间山岭崎岖，所谓十八盘也。

　　青山口关县西北九十里，此县境之青山口也。西接遵化州境之大喜峰口。凡七关口，相距六十里。嘉靖二十一年，三卫虏酋导北虏入青山口。又万历初，朵颜叛酋犯喜峰口，戚继光勒兵出青山，败却之。《郡志》：大青山关，在太平寨西六十里，迤西有横山，其北即遵化接境之董家口也。又西转北出三里许，为游乡山。又西五里为胜岭寨，又西为女山，山峻拔。其西为铁门关，关外有大潭，即喜峰水之源也。○铁门关，在县西北百里。距关二里，即遵化州界之李家谷口。《郡志》：关南十五里为窟窿山，山多洞穴，高与铁门关齐。自洞口而西十里，为西山岭，即喜峰古松亭山也。南行二十里，曰小喜峰。又西南三里，曰老子谷，下为团亭寨，滦水由此流入境。隔滦水而西，为楼子山。又南十里，为平山。此皆与遵化相出入处也。

　　三屯营县西北百二十里。景山之北城，周四里。《边略》云：营西北至喜峰口六十里，西至遵化亦六十里。旧为遵化县忠义中卫戍守。景泰中，敕征东大将军驻此，以备三卫。其地与遵化州接境。又车前营，在县西北百五十里，东北去遵化州界潘家口二十五里，旧名汉儿庄。《郡志》云：辽人以南人为汉儿，置馆于此，设官司之。金人谓之孩儿庄。承安三年，升为滦阳县，属惠州。寻罢。元人仍谓之汉儿城。明初，置营于此。隆庆初，为三屯车营兵驻顿处，因改今名。又车后营，在县西北百六十里，南至三屯营四十里，西南至汉儿庄三十里，东北去喜峰口二十里。旧名滦阳营，《郡志》谓即辽所置滦河县也。县属泽州，金废。明初置滦阳营于此。隆庆初，亦为三屯车营兵驻顿处，改今名。二营皆有土城戍守。《边录》：遵化北七十里至滦阳驿，又五十里至富民驿。滦阳，即车后营矣。富民驿，详见大宁卫会州城。○建昌营，在县北四十里，营城周四里。其东十五里，即徐流营也。

　　七家岭驿县南五十里。其地有七家岭，因名。相近者曰枣村河，为往来之要道。《舆程记》：自府城西滦河驿六十里，至七家岭驿。又七十里，即丰润县之义丰驿。○沙河驿，在县南十五里，有民堡。又县西六十里，有新店堡。西北六十里，有罗家堡。皆民堡也。又新店递运所，旧在县西六十里。《志》云：县东北四十里，曰孤庄。又东北五十里，曰河南大寨。皆有公馆，为往来孔道。

　　抚宁县府东八十里。南至昌黎县四十里，东至辽东广宁前屯卫百七十里。汉临渝县地。后汉省。辽置新安镇于此。金大定末，改置抚宁县。元至元初，省入昌黎县。寻复置，属永平路。今编户十七里。

　　○抚宁城《志》云：县旧治此。明洪武十三年，徙治县东北兔耳山东。永乐三年，于故县治置抚宁卫。成化三年，议者请复县于旧治，乃于卫东立县，合为一城，即今治也。城周六里有奇，有门四。

　　临渝城在县东北。汉县，属辽西郡。后汉因之。晋省县，而城如故。义熙十年，北燕褚匡言于其主跋曰：章武临海，舟楫可通，出于辽西临渝。谓此也。隋开皇初，营州刺史高保宁与突厥沙钵略，合军攻陷临渝镇。大业中，置临渝宫于此。十年，复议伐高丽，自涿郡幸临渝。是也。《隋志》：北平郡卢龙县有临渝宫。盖于故城置宫云。○骊成废县，在县南，汉置县于此。后汉省县入临渝。

　　五花城县东百里。山海卫治西南，其城连环五座，若五花然，相传唐太宗征辽时筑。《志》云：县东有大人城。唐贞观十八年，议伐辽，北输粟于营州，东输粟于古大人城。是也。或以为城盖秦始皇所筑。又洋河城，《郡志》云：在县东南十五里，方圆六里。又有山西城，在县西南五十里。皆唐太宗征辽时所筑。未详所据。

　　○临渝山县东南三十里。峰峦崛起，高千余仞，下临渝河。汉以此名县，隋临渝宫亦以山名。其相接者，曰连峰山，渝水径其西入于海。山之东有双峰并峙，因名。○云峰山，在县东北五里，有数峰相属，绵亘如云。又横山，在县东五里，山势横亘，如屏障然。又紫荆山，在县南二里，下临洋河。麓有立石，状如妇人。魏收《志》海阳县有横山、新妇山，即此二山也。

　　兔耳山县西七里。有双峰耸峙，如兔耳然。绝顶有潭，云气常蒙其上。微径屈曲，盘折而登，上平广，容数万人。宋宣和五年，张以平州来归，败金将毋于兔耳山。明建文二年，燕将谷祥败辽兵于部落岭，遂克兔耳山寨，即此。又卢峰山，在县西十五里，旧置驿于此，曰卢峰驿。今移驿入城，有卢峰铺。又熊山，在县西北四十里。山之阳，曰白塔庄，旧产金。又西接卢龙县界。○雕崖山，在县西北三十里，怪石耸立，旁峰平漫。其东北面卓立如削，因险为寨，周里许，昔时避兵处也。《志》云：山在台头营北。营南有刀崖，顶平可容千余人，惟北面有微径可陟，号为绝险。又西北五里，有滴水崖，高千丈。旁为麻塔谷，山腰有石洞，中有泉。崖西五里为半壁山，险绝，有避兵寨。《志》云：县西北五十里，有栲栳山，旁为东胜寨。又西北二十里，为将台山，连界岭关，亦高峻可避兵。

　　天马山县北二十里。本名马头崖。岩突兀，如控马首于云霄。三伏常有积雪。隆庆初，蒙古土蛮入犯，邑人多避兵于此。万历中，改今名。又茶芽山，在县东北二十里，一名八角山。又九花崖，顶有洞，泉出其中，谓之圣水。又东北十里，曰羊角山，高峻，有小城，仅容三四百人，土人谓之南寨。又东北五里，为塔子山，上有砖浮图，名女儿塔。隆庆初，边寇犯境，邑人多避兵于此。今有垒，周里余。又偏顶山，在县东北二十五里，高插云霄。山半平漫半顷，可耕植，号平台。隆庆初，居民避兵于此，亦得免，皆东方保障也。

　　裂头山县东北九十里。群山环绕，一峰高耸，顶有数尖，因名。亦曰前裂头山。迤东有七峰相连，极东而尖出者，为后裂头山。又石门山，在县东北百里，东西环亘，蹊径厄塞，亦曰石门峡。相传汉公孙瓒败乌桓处。其西曰蕉果山，山前为傍山崖，内平外险。隆庆初，北虏黄台吉犯边，自此逸去。帅臣戚继光伏兵邀之，斩获无算。又西北有房山，亦高峻可避兵。其相接者，曰溥塘山，中空峒，下临氵亭渊。又南为团云山，一名云蒙山，以山高接云也。《郡志》：云蒙山，亦在县东北九十里。

　　角山在山海关北六里。有前后二山，相距二十里。其脉自居庸古北、喜峰诸山而东，绵亘千里。至此，耸峙如角，长城枕其上，为蓟、辽二镇边界。山口有角山关，筑城置戍处也。又两山之间有三峦山，溪涧深阻。又西为拦马山，高耸壁立，马不能前，有小径，戍者多由此窜逸。《志》云：县东北九十里，又有玉旺山。嘉靖三十六年，尝产银矿，命官采取，寻罢。亦名玉旺峪。或以为即黄獐谷也。唐显庆五年，曹仁师等讨契丹，军至黄獐谷，敌诈退，老弱迎降。仁师等轻进军，遂大败。○孤山，在山海关南六里，屹然独立，俯临大海，四面皆水，称为奇胜。《志》云：关南十里为儿海口关。东六里为欢喜岭，一名氵亭惶岭，言戍辽者去而悲，还而喜也。关东八里海中有望夫石，俗名姜女坟。又有秦皇岛，在关西南二十五里，四面皆水，岛居其中，相传秦始皇曾驻跸于此。《志》云：秦皇岛在县东三十里。

　　黄崖山县东北五十里。高十里，陡峻崎岖。山半有舍身崖，深三、四十丈，石径仅可容足。又茶盆山，在县东北百里石门之北，峰高万仞，陵峦杳深。旧《志》曰：即箭岭也。五代唐同光二年，契丹阿保机袭叛奚军于箭山。宋宣和五年，辽臣奚回离保据箭山，称奚帝，金人击平之。《辽史》迁州有箭山，是也。其南去苇子峪十余里，俗呼背牛顶，以山后有石如牛云。○冯家山，县东南二十五里。两峰并峙，结寨其上，极险峻。一名对嘴崖。又牛头崖，在县东三十里，形似牛头，海军侦探戍守，往往驻泊于此，即牛头崖营也。迤东为望海冈，登此可以望海。又金山嘴岛，在县东南四十五里，山如鸟嘴，半入于海。今设军戍守。○银峒峪，在县西南四十里，旧出银矿，因名。

　　○海县东南六十里。县介山海之间，地势完固，因置关以扼其要道。《志》云：海自直沽新桥赤洋而东，势渐北转，抵辽境，为登、莱、金、复一带海面。昔时运道抵关城南十里，今虽废，而余迹犹存。又戴家河海口，在县东南四十里。崇桢中，由海运馈山海关，此为储积之地，并置戍守于此。东去金山嘴二十里。

　　渝河县东二十里。源出塞外废瑞州境，东南流至连峰山西。一名狮子河。出菱、芡、蒲、鱼，为民利。亦名泥蒲河。又南入于海。《汉志》：渝水首受白狼水。《水经注》：白狼水经黄龙城西，又东北出，东流为二水，右水疑即渝水也。西南循山径一故城西，世以为河连城，当即临渝故城矣。渝关之称以关，据河为险也。

　　阳河县西一里。源出口外别陀山。一云县北三十五里有星星峪，即阳河之源也。口北群川多汇流于此，南流径县西，又东南历紫荆山下，复南流，而入于海。○温河，在县东五十里，源出口外孤石峪，旁有温泉堡。裂头诸山之水，汇流于此，分为二支，西曰汤河，东曰张果老河。下流复合，而入于海。

　　石河在山海关西三里。源出口外，自义院口流入，旁多丛石，水流石罅中，褰裳可涉。秋潦涨急，险不可履。南流注于海。

</div>
    <div class="pagination">
<a href="读史方舆纪要_page74.html">上一页</a><span>...</span><a href="读史方舆纪要_page70.html">70</a><a href="读史方舆纪要_page71.html">71</a><a href="读史方舆纪要_page72.html">72</a><a href="读史方舆纪要_page73.html">73</a><a href="读史方舆纪要_page74.html">74</a><span class="current-page">75</span><a href="读史方舆纪要_page76.html">76</a><a href="读史方舆纪要_page77.html">77</a><a href="读史方舆纪要_page78.html">78</a><a href="读史方舆纪要_page79.html">79</a><a href="读史方舆纪要_page80.html">80</a><span>...</span><a href="读史方舆纪要_page76.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
