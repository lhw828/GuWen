<!DOCTYPE html>
<html>
<head>
    <meta charset="UTF-8">
    <title>筹海图编 - 第 4 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>筹海图编 - 第 4 页/共 40 页</h1>
    <div class="content">　　【日本遣商人持方物交易钱许之】
　　大明洪武二年入贡
　　【太祖髙皇帝混一寰宇薄海之外莫不臣仆惟日本未至乃遣使臣赵秩徃谕之○详见使倭事畧○其王良懐乃遣僧祖来进表笺贡马及方物并僧九人来朝诏赐祖来等文绮及僧衣比辞遣僧祖阐克勤等八人防送还国仍赐良懐大统厯及文绮纱罗】
　　洪武十二年入贡
　　【夷船一只称贡缘无表文却之来人分发云南川陜三边安插】
　　洪武十三年入贡
　　【遣僧贡马及茶布刀扇之类亦无表文以其私贡不纳来人仍发三边安插】
　　洪武十四年入贡
　　【十月国王良懐遣僧如瑶贡马十匹及方物通有前来人船花名乃命行取赴京宴赏归国○防典记十二年贡者作七年十四年贡者作发三边安插与南京礼部案不同必记者之误耳○通志作却其贡】
　　洪武十五年入贡
　　【使归廷用入贡方物厚赏回还明州备倭指挥林贤在京随驾时交通枢宻使胡惟庸潜遣宣使陈得中宻与设计令将归廷用诬为倭冦分用赏赐中书省举奏其罪流贤日本】
　　洪武十六年诏絶日本之贡
　　【贤流三年逆臣胡惟庸暗遣人充宣使私徃日本取回就借精练兵四百与僧如瑶来献巨烛中藏火药兵具意在图乱上大怒磔贤于市乃降诏责其君臣絶其贡祖训云以日本隔海僻在一隅得其地不足以供给得其民不足以使令故不兴兵致伐着为训章絶其徃来】
　　永乐二年入贡
　　【上命太监郑和统督楼船水军十万招谕海外诸畨日本首先纳欵擒献犯边倭贼二十余人即命治以彼国之法尽蒸杀之今铜甑犹存炉灶遗趾在芦头堰降勑褒奬给勘合百道定以十年一贡船止二只人止二百违例则以冦论制限进贡方物　马　铠　硫黄　贴金扇　牛皮　鎗盔苏朩　涂金装防屏风　剑洒金厨子　　洒金手箱　洒金朩铫角盥刀　洒金文台　描金粉匣　描金笔匣　水晶数珠　抹金提铜铫　玛瑙】
　　宣徳元年入贡
　　【入贡人船逾数刀剑过多特谕来使令后贡船不过三只使人毋过三百刀剑毋过三千不许违禁】
　　宣徳七年入贡
　　【来使不知礼法甚扰于民禁之】
　　宣徳十年入贡
　　【幷奉表谢恩以八年遣使吊防也】
　　正统七年入贡
　　【时贡船九只使人千余分发境清天宁各寺安歇朝廷虽责其越例以逺人慕化亦寛容之八年六月使回迷失使头普福二人在乐清沙嵩膝岭坊长孔希名防解把总遣回普福在途悲感有诗云来游上国看中原细嚼青松咽冷泉慈母在堂年八十孤儿为客路三千心懐北阙浮云外身在西山返照边处处朱门花柳巷不知何日是归年】
　　天顺二年入贡
　　【至京师燕赏丰渥稇载而归】
　　成化二年入贡
　　【时都指挥张翥洞烛其伪贡之奸而去】
　　成化十一年入贡
　　【诸使诣京沿途骚扰朝廷为禁约之】
　　成化二十年入贡
　　【六月使臣周璋入贡勑谕彼王知防自后宜恪遵宣徳中事例也】
　　治八年入贡
　　【五月差使夀蓂入贡方物赴京沿途生事至济宁强买货物彼此杀伤罪及解官府照磨童钊指挥魏政提举王昭俱降调通事林春充军次年使归司府失扵检防致鄞人朱缟填欠货物而去】
　　正徳四年入贡
　　【五月正使宋素卿副使源永春贡方物请祀孔子仪注朝议孔子中国圣人不当为夷狄防渎不许素卿者即鄞人朱缟其家鬻于夷商汤四五郎越境亡去至是充使入贡重赂逆瑾蔽覆其事葢缟在倭国伪称宗室苗裔倾险取宠辅庻夺嫡争功要利而夷夏之衅遂酿于兹】
　　正徳八年入贡
　　【五月夷船三只使僧桂梧贡方物越嵗而去】
　　嘉靖二年入贡
　　【四月夷船三只译西海道大内谊兴国遣使宗设谦道入贡越数日夷船一只使人百余复称南海道细川髙国遣使瑞佐宋素卿入贡导至寜波江下时市舶太监頼恩私素卿重贿坐之宗设之上且贡船后至先与盘发遂至両夷讐杀毒流廛市宗设之党追逐素卿直抵绍兴城下不及而还至宁波胁宁波卫指挥袁进夺舟越关而遁时备倭都指挥刘锦追贼战没于海定海卫掌印指挥李震与知县郑余庆同心济变一日数警而城以无患贼有漂入朝鲜者国王李怿擒获中林望古多罗械罗京发浙江按察司与素卿监禁候防法司勘处者凡数十次而夷囚竟死扵狱倭奴自此惧罪伏诛不敢欵关者十余嵗】
　　嘉靖十七年入贡
　　【五月夷船三只使僧古鼎副使僧周良持方物表贡且求还前遗物法司以事巳经乱货应入官且无从索之良等乃不敢言朝廷复申十年一贡之例责令送还正徳巳前勘合更给新者遵照入贡】
　　嘉靖二十三年入贡
　　【是年六月夷船一只使僧仆夀光等一百五十八人称念无表笺且以非期却之】
　　嘉靖二十六年入贡
　　【四月使臣周良人船逾例且非贡期朝议欲却之以其逺来効顺且贡期止隔一年乃发外海岙山停泊至明年而后纳之】












<史部,地理类,边防之属,筹海图编,卷二>
<史部,地理类,边防之属,筹海图编,卷二>
　　倭国事畧
　　日本即古倭奴国也去中土甚逺隔大海依山岛为国邑隋书记在百济新罗东南其地形类琵琶地势东髙西下东西数千里南北数百里九州居西为首【肥前肥后丰前丰后筑前筑后日向大隅萨摩】陆岙居东为尾【至山城旱程七十五日旧云陆岙为头萨摩大隅为尾者非】山城居中乃彼国之都也其国君以王为姓以尊为号后改称皇初居日向筑紫宫后徙山城国文武僚吏皆世其官有徳仁义礼智信大小十二等及军尼伊尼翼诸名山城以东地方广邈虽倭奴逺服贾者不能阅歴而知况华人乎故其岛之数可考【按旧图山城以东中为近江伊贺尾张三河美浓飞弹信浓上野陆岙北边海为但马州后若佐加贺越前越中越后出羽甲裴常陆南边海为摄摩摄津太和河内逺江骏河伊豆相摩武藏下野东北悬海则为佐渡在南悬海则为志摩七岛上总下总安房】而其间广狭至到有不能考者今姑据予之所闻者而述之山城之南为和泉【其南海岙泊舟者为阿卖介撒几为歪打阿波为于撒几为天王者为沙界衣】又其南为沙界【其地方甚小】沙界之东南为纪伊【东为三河出海之口为濵大海其岛为康大为科什麽为奴智】纪伊之西为伊势【北为三河其岙为腰大为阿乃奴子】山城之西为丹渡左为摄津【其岙为飘舡谷为阿家世奴乎辣为素埋为男女懐东南悬海为安防州】左之西为摄摩【其岙为那败为舍个世为抗茄为我这古为磨罗】右为但马右之西为因幡丹渡西为美作左为备前【其岙为兀什麽舵为茄卖茄里为多大】左之西为备中【出铁其岙为山子加为言奴乎□为那什摩其南为连岛悬海三十里】右为因幡右之西为伯耆【沿海俱白沙无岙可泊其镇为阿家杀记为倭子介为他奴贺知其北为竹岛悬海三十里】美作之西为备后之北境【其岙为一子该一知为子奴鼻为和奴宻知为挐败为赦东大】出云之南境【其岙为畨你为山子介为钦子溪为户流为非□咑为失喇哈咑为也生忌为宻和奴失记其北为隠岐悬海三百五十里】备后之西为安艺【其岙为翁家撘曰昆败为法子加一知为窟撒子为谷也为他加歪喇其南为宫岛悬海三十里】出云之西为石见【出银与铜其岙为南高番马为畨马搭为哥为撮奴市为有奴子北至海三十里】安艺石见之西为山口国即古之周防州也【横直二百四十里其南边海之岙为翁哥里为宻大游里为东大为陀奴迷为哈迷奴失记为奴罗市米其北边海之岙为斯杀为卖抵哈扣为夜市为髙奴乌□北至三岛海面三百五十里】山口之西为长门【横直皆二日程岙为花浦为薰州为番记为倭委北至三岛悬海三百五十里】关渡在焉【其西旱关为阿介马失记抽分司设于此】渡此而西为丰前【横五百里直四百里其岙为可苦□马喇介袜次为大义地为野慢茄为阿世夜为暮治为一卖】其南为丰后【横直皆六百里其岙为福乃为倭几奴法卖为鎻孤舟为由奴乌喇为撒一基为乌四基】又其南为日向【横直皆三百六十里其岙为多故奴甫治】丰前之西北为筑前【横六百五十里直四百里其岙为右势为加菩里为加打也马为多卖里为一万字为奴打为世加为经字里为多罢为宻那多为法哈哒即博多之别名也其北离伊岐岛海面五百里】西南为筑后【横直皆二百五十里】筑后之南为大隅【其南滨海之岛为什麽乌思迷今之人讹传为悬海悬海乃大渔舟也大隅与日向萨摩等连壤名为九州】大隅之西为萨摩【横直皆三百六十里其岙为暗孛喇为起麻子记为羊理南为康国什麽为罢里为拖马里为强头马里为鹦哥里为年市米为仙台为审孛署】丰后东南悬海为土佐为伊豫为阿波阿波相近悬海为炎路土佐丰后之间为佐加关【土佐至佐加关海面一百八十里佐加关至丰后海面七十里】萨摩之北为肥后【横直皆五百里其岙为牙子世六为阿麻国撒为昏为一种国撒介乌□为开懐世利为哒加什为什哒加】又其北为肥前【横直皆五百里其岙为铁来为言奴气子为法司奴一计为客舎其内沿河泊舟交易之处为倭磨□为知十歪为法一溪为夜间迷为坐迷子为迷坐骨知为一扫拂为爱奴乎喇为世子为迷古里为失撒为喃哥牙为雄婆哥为松本一名马子喇为法麻撒几】肥前西悬海为平户【东西海面十里西北至愽多海面四百五十里】平户之西为五岛【五山相错悬海而生其中有岙可泊乃日本西境之尽处也过此西行越五六日四望无山直抵陈钱壁下此岛与萨摩相去一千五百里与肥前相去四百三十里与平户相去二千五十里五岛至山口必由平户经过其岙为乃路为倭齐家为衣屋奴宻为通记为达奴乌喇为乌苦为话哈哒】北为多艺为伊岐【横直皆七十里至对马岛海面五百里】为对马岛【横三百里其南岙为哥为甘大哈东南为拂乃哥世西北为堆沙几为山谷为撒思乃为知六磨为你打北为倭奴乌喇】其西北至髙丽也必由对马岛开洋【各岛之人俱至堆沙几撒思乃山谷三岙开洋至髙丽之则失多顺风一日约五百里】南至琉球也必由萨摩州开洋顺风七日其贡使之来必由愽多开洋歴五岛而入中国因造舟水手俱在愽多故也贡舶回则径収长门因抽分司官在焉故也若其入冦则随风所之东北风猛则由萨摩或由五岛至大小琉球而视风之变迁北多犯广东东多则犯福建【彭胡岛分防或之泉州等处或之梅花所长乐县等处】若正东风猛则必由五岛歴天堂官渡水而视风之变迁东北多则至乌沙门分防或过韭山海闸门而犯温州或由舟山之南而犯定海【经大猫洋入金塘蛟门】犯象山奉化【由东西厨入湖头渡】犯昌国【入石浦关】犯台州【入桃渚海门松门诸港】正东风多则至李西岙壁下陈钱分防或由洋山之南而犯临观【过渔山两头洞三姑山入蛏浦则犯绍兴之临山三山过霍山洋五屿烈表平石则犯宁波之龙山观海】犯钱塘【过大小衢徐公入龞子门赭山则薄省城】或由洋山之北而犯青南【过马迹潭而西】犯太仓【过马迹潭而西北】或过南沙而入大江【过茶山入了角嘴涉谷椟狼福山而犯仪常镇】若在大洋而风歘东南也则犯淮阳犯登莱【过步州洋乱沙入盐城口则犯淮安入庙湾港则犯扬州再越而北则犯登莱】若在五岛开洋而南风方猛则趋辽阳趋天津大抵倭舶之来恒在清明之后前乎此风候不常届期方有东北风多日而不变也过五月风自南来倭不利于行矣重阳后风亦有东北者过十月风自西北来亦非倭所利矣故防春者以三四五月为大汛九十月为小汛其停桡之处焚刼之权若倭得而主之而其帆樯所向一视乎风实有天意存乎其间倭不得而主之也向之入冦者萨摩肥后长门三州之人居多其次则大隅筑前筑后博多日向摄摩津州纪伊种岛而丰前丰后和泉之人亦间有之乃因商扵萨摩而附行者也日本之民有贫有富【如摄摩伊势若佐愽多其人以商为业其地方街巷风景宛如中华富者各数千家有积赀至百万者又如和泉一州富者八万户皆居赀货殖】有淑有慝【如萨摩之鹦哥里方数千里其邑长安庆能纳民于轨物无一人为盗又如宫岛人不嗜杀人有不平事但请神庙罚钱乂如纪伊之头陀僧三千八百房専习武艺杀人而不犯中国】富而淑者或登贡舶而来或登商舶而来凡在冦舶皆贫与为恶者也山城君号令不行徒寄空名于上非若我中国礼乐征伐自天子出大一统之治也山口丰后出云开三军门【如中国总督府之义】各以大权相吞噬今惟丰后尚存亦不过兼并肥前等六岛而巳【肥前肥后筑前筑后丰前丰后】山口出云以贪灭亡【山口原并国十二日石见长门安艺备前备后备中出云伯岐丹后因幡但马后出云夺归其地山口长子死焉其君亦为陶殿所杀丰后君以其弟摄山口事吞安艺安艺杀之嘉靖三十六年山口无君丰后独称雄焉山城君金印勘合久为山口所有向来入贡俱山口自主山城惟出名而已陶殿之乱宫殿勘合俱焚金印亦损一角不知所归贡自此絶矣】欲望彼国之约束诸夷断断乎不能也
　　畿内部
　　州五
　　山城
　　太河
　　河内
　　和泉
　　摄津
　　右共统五十三郡
　　畿外郡
　　道七
　　东海道【十四州　伊贺　伊势　志摩　尾张三河　逺江　骏河　伊豆
　　甲裴　相摩　武藏　安房上总　常陆】
　　右共统一百一十六郡
　　西海道【九州　　竺前　竺后　丰前　丰后肥前　肥后　日向　大隅
　　萨摩】
　　右共统九十三郡
　　南海道【五州　纪伊　　炎路　　阿波伊豫　　土佐】
　　右共统四十八郡
　　北陆道【七州　若佐　　越前　　越中　　越后加贺　　能登　　佐渡】
　　右共统三十郡
　　东山道【八州　近江　　美浓　　飞弹　　信浓上野　　下野　　陆岙　　出羽】
　　右共统一百一十二郡
　　山阳道【八州　摄摩　　美作　　备前　　备中备后　　安艺　　周防　　长门】
　　右共统六十九郡
　　山隂道【八州　丹渡　　丹后　　但马　　因幡伯耆　　出云　　石见　　隠岐】
　　右共统五十二郡
　　海曲郡
　　岛三
　　伊岐
　　对马
　　多艺
　　右各统二郡
　　驿
　　凡四百一十四
　　户
　　可七万余
　　课
　　约八十八万三千三百二十九
　　寄语岛名
</div>
    <div class="pagination">
<a href="筹海图编_page3.html">上一页</a><a href="筹海图编.html">1</a><a href="筹海图编_page2.html">2</a><a href="筹海图编_page3.html">3</a><span class="current-page">4</span><a href="筹海图编_page5.html">5</a><a href="筹海图编_page6.html">6</a><a href="筹海图编_page7.html">7</a><a href="筹海图编_page8.html">8</a><a href="筹海图编_page9.html">9</a><span>...</span><a href="筹海图编_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
