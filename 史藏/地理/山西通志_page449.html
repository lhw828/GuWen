<!DOCTYPE html>
<html>
<head>
    <meta charset="UTF-8">
    <title>山西通志 - 第 449 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 449 页/共 700 页</h1>
    <div class="content">　　唐
　　郝杰字处俊崞县人贞观中进士髙宗时擢东台侍郎帝惑方士处俊切諌帝尝分音乐为东西朋使雍王周王角胜处俊曰二王春秋少当推梨让枣相亲如一今分二朋递相夸竞非所以崇礼义劝敦睦也帝苦风议使武后摄政处俊曰陛下奈何以髙祖太宗之天下不传之子孙而传之后乎帝善其言仕至中书令武后深忌之以操履无玷不能害也帝尝为飞白赐处俊曰飞九霄假六融人称六融相公
　　浑瑊本铁勒浑部世臯兰都督为代人父释之有才武从朔方军积战多迁累开府仪同三司试太常卿宁朔郡王广徳中与吐蕃战殁瑊本名曰进年十一善骑射随释之防秋朔方立跳荡功后二年从破贺鲁部拔石堡城龙驹岛勇常冠军署折冲果毅节度使安思顺授偏师入葛禄部略特罗斯山破阿布思城永清及天安军迁中郎将从李光弼定河北毙贼骁将李立节肃宗初以兵趋行在至天徳遇虏军败之从郭子仪复两京胜贼于新乡擢武锋军使从仆固怀恩平史朝义大小数十战功最改太常卿实封二百户寻去怀恩以所部归子仪父防起朔方行营兵马使从击吐蕃邠州留屯邠战漠谷有功迁太子賔客屯奉天以步骑万人下同州平周智光邠宁遂隶朔方军瑊屯宜禄大厯七年御吐蕃于黄菩原瑊引众据险设枪垒自营遏贼奔突旧将史抗等内轻瑊去枪驰贼蹑而入遂大败子仪召诸将谋之瑊曰愿再战乃驰朝那趋秦原吐蕃引去瑊邀击破之悉夺所掠而还自是嵗防长武城盛秋领邠州刺史吐蕃入方渠怀安击走之子仪入朝留知邠宁庆兵马后务拜太原都知兵马使回纥引去进兼单于副使防振武军使寻兼单于大都防府绥银麟胜州节度副大使召为左金吾卫大将军建中中李希烈间之上识其谍用不疑更赐良马锦币以为荆襄元帅普王中军都虞候及狩奉天率家人子弟以从授行在都虞候京畿渭北节度使朱泚兵薄城战谯门晨至日中不解或以刍车至瑊曳车塞门焚以战乃解泚治攻具矢石四集如雨昼夜不息上召瑊授以诏书千余自御史大夫实封五百户而下募突将死士当贼赐瑊笔使量功署诏不足则署衣以授因曰朕与公诀矣瑊俯伏呜咽上抚而遣之瑊揣云梁所道掘大隧积马矢及薪然之贼乘风推梁以进载数千人乘城者皆冻馁甲弊兵盬瑊但以忠义感率使当贼瑊中矢自揠去被血而战愈厉云梁及隧而陷风返悉焚贼皆死举城欢噪是日诏授瑊二子官乃第赏将校贼去进行在都知兵马使实封户五百进狩山南瑊以诸军卫入谷口李怀光追骑至后军击却之迁检校尚书左仆射同中书门下平章事兼灵盐丰夏定远西城天徳军节度朔方邠宁振武道永平军奉天行营副元帅临轩授钺用汉拜韩信故事制曰寇贼干纪授尔节钺以戡多难往钦哉瑊顿首曰敢不毕力以对扬天子休命乃率诸军趋长安贼韩旻拒武功瑊率吐蕃论莽罗兵破之武亭川斩首万级遂屯奉天以抗西面李晟破贼瑊以西军收咸阳进屯延秋门泚平论功兼侍中实封户八百授河中绛慈隰节度使河中同陜虢行营副元帅由楼烦郡王徙咸宁赐大宁里甲第女乐五人将相送归第与李晟钧礼俄加朔方行营副元帅与马燧同讨李怀光怀光平检校司空任一子五品官还屯河中吐蕃尚结赞畏瑊与李晟马燧欲以计胜之乃诡约盟平凉川以瑊为防盟使为结赞所刼副使崔汉衡以下皆陷惟瑊得免自奉天入朝羸服待罪诏释之镇奉天虏罢还河中贞元四年授邠寜庆副元帅进检校司徒兼中书令十五年卒年六十四羣臣奉慰延英赠太师諡曰忠武防车至复废朝瑊好书通春秋汉书尝慕司马迁自叙着行纪一篇其辞一不矜大天性忠勤功髙而志益下嵗时贡奉必躬阅视每有赐予下拜跪受常若在御前世方之金日防故上终始信待贞元后姑息藩侯惟瑊有所奏论不尽从可辄私喜曰上不疑我故治蒲十六年常持军猜间不能入君子贤之五子
　　浑镐瑊子谦谨善交士大夫歴邓唐二州刺史有政誉元和中李绛建言宜选才职称者为延州刺史乃任镐防义武节度使任迪简病不能军以镐将家可用乃迁检校右散骑常侍义武军节度副使俄代迪简为使治兵颇有法然短于计量不持重贼潜师入定境镐军遂摇亦防中人督战出薄贼败还贬韶州刺史复贬循州卒赠工部尚书
　　浑鐬瑊子以廕补诸衞防军累擢至丰州刺史坐赃以勲臣子贬袁州司马还为袁王傅至太子詹事训注乱或言鐬匿贾餗家为兵剽皆尽文宗怜之授少府监迁殿中宰相以瑊子拟刺史上难之宰相言鐬尝治郡有绩从之拜夀州刺史终诸卫大将军
　　茹汝升代州人为仆射尝承命治代郡民获安业后里人慕其徳立庙祀之








　　山西通志卷一百二十七
<史部,地理类,都会郡县之属,山西通志>
　　钦定四库全书
　　山西通志卷一百二十八
　　人物【二十八】
　　代州
　　后五代
　　李嗣本本姓张氏鴈门人世为铜冶镇将嗣本少事后唐太祖爱之赐姓名养为子从击居庸关以功迁义儿军使从破王行瑜迁威逺军使从攻罗信以先锋兵破汤阴从庄宗破潞州夹城累以战功迁代州刺史云州防御使振武节度使天祐十三年从庄宗击刘鄩于故元城下洺磁诸州六月还军振武契丹入代北嗣本战殁
　　李存进振武人本姓孙名重进晋王赐姓名为养子从破黄巢庄宗时迁行营都尉侯磁沁二州刺史后代李嗣昭为招讨使与张文礼子处求战殁于阵追赠太尉
　　史俨代州人以骑射给事武皇为帐中将骁勇絶众善设伏望尘揣敌所向皆防
　　李承嗣代州人从武皇讨贼关辅为前锋攻华阴擒黄巢使王汀以献朱玫乱承嗣率兵援鄜州至渭桥迎驾玫既杀入京师承嗣又率兵攻岐人追至赵城合大军攻平阳三日而拔
　　史建瑭鴈门人父敬思为九府都督常将骑兵为先锋晋王东追黄巢还过上源驿独敬思与薛铁山贺回鹘等十余人侍梁兵夜围驿敬思登驿楼射杀梁兵十余人晋王缒尉氏出门敬思为梁追兵所得见杀建瑭少为裨校自晋拒潞州已为晋兵先锋梁兵数为建瑭所杀相戒常避史先锋王景仁攻赵建瑭以先锋兵出井陉战于栢乡周徳威击其左建瑭击其右梁军皆走遂大败之以功加检校左仆射天祐九年晋攻燕梁太祖自将围赵枣彊蓚县以救燕时晋精兵皆北攻燕独符存审与建瑭以三千骑屯赵州梁军破枣彊存审扼下博桥建瑭分其麾下五百骑为五队一之衡水一之南宫一之信都一之阜城而自将其一约各取梁刍牧者十人防下博至暮擒梁兵数十皆杀之各留其一人纵使逸去告之曰晋王军且大至明日率百骑为梁旗帜杂其刍牧者暮叩梁营杀其守门卒纵火大呼斩击数十百人而梁刍牧者各有所亡失又传言晋军且至梁太祖夜拔营去蓚县人追击梁军多获辎重铠甲梁太祖方病由是増剧而晋军以故得并力以收燕者二人之力也后从入魏博败刘鄩于故元城累以功歴贝相二州刺史十八年讨张文礼以先锋兵下赵州执其刺史王鋋攻镇州城门中流矢卒年四十二子匡翰尚晋髙祖女鲁国长公主匡翰沈毅有谋接下以礼歴天雄军步军彰圣马军都指挥使事晋为懐和二州刺史郑州防御使义成军节度使兵民爱之匡翰好读书尤喜春秋三传义成军从事关彻尝醉骂匡翰曰近闻张彦泽脔张式未见史匡翰斩关彻匡翰引满自罚慰勉之人皆服其量卒年四十
　　郭崇韬代州鴈门人为河东敎练使为人明敏能应对以干材见称庄宗为晋王孟知祥荐之代为中门使甚见亲信晋兵围张文礼契丹救之至新乐晋人欲解围去崇韬曰契丹之来非救文礼为王都以利诱之耳且晋新破梁军宜乘己振之势不可遽自退怯庄宗然之果败契丹庄宗即位拜兵部尚书枢密使梁王彦章击破徳胜唐军东保杨刘庄宗出战复败问崇韬计安出是时唐已得郓州矣崇韬曰彦章围我于此其志在取郓州也臣愿得兵数千据河下流筑垒于必争之地以应郓州为名彦章必来争既分其兵可以图也然版筑之功难卒就陛下日以精兵挑战使彦章兵不得东十日垒成矣庄宗遣崇韬与毛璋将数千人夜行渡河筑垒于博州东昼夜督役六日垒成彦章果引兵急攻垒不克所失大半还趋杨刘庄宗迎击遂败之康延孝自梁奔唐崇韬延之卧内尽得虚实是时庄宗军朝城段凝军临河诸将谓成败未可知请弃郓与梁而西取卫州黎阳以河为界与梁约罢兵毋相攻庄宗召崇韬问计崇韬曰陛下兴兵仗义将士疲战争生民苦转饷者十余年矣况今大号已建自河以北人皆引首以望成功而思休息今得一郓州不能守而弃之虽欲指河为界谁为陛下守之且唐未失徳胜时四方商贾征输毕集薪刍粮饷其积如山自失南城保杨刘道路转徙耗亡大半而魏博五州秋稼不稔竭民而敛不支数月此岂按兵持乆之时乎臣自康延孝来尽得梁之虚实此真天亡之时也愿陛下分兵守魏固杨刘而自郓长驱捣其巢穴不出半月天下定矣庄宗问司天司天言嵗不利用兵崇韬曰古者命将凿凶门而出况成算已决常谈何足信也庄宗即日下令军中归其家属于魏夜渡杨刘从郓州入袭汴州八日而灭梁赐崇韬铁劵拜侍中成徳军节度使依前枢密使庄宗与诸将以兵取天下而崇韬未尝居战阵徒以谋议居佐命第一功位兼将相遂以天下为己任遇事无所回避而宦官伶人用事特不便也初崇韬与宦官马绍宏俱为中门使而绍宏位在上及庄宗即位崇韬以张居翰为枢密使绍宏为宣徽使绍宏侧目崇韬多裁抑伶人常谏曰陛下所与共取天下者皆英豪忠勇之人今大功始就封赏未及而先以伶人为刺史恐失天下心伶人亦多怨之崇韬颇惧故人子弟曰今中宫未立而刘氏有宠宜请立刘氏为皇后而多建天下利害以便民者白之崇韬乃上书请立刘氏为皇后崇韬素防入洛始受四方赂遗或以为言崇韬曰今藩镇诸侯多梁旧将皆主上斩袪射钩之人也若一切拒之岂无反侧且藏于私室何异公帑明年南郊乃悉献其所藏以佐赏给已郊遂立刘氏为皇后崇韬畧表乞身庄宗不许因建天下利害二十五事施行之徙忠武节度使自陈权位已极言甚恳至遂罢其命仍为侍中枢密使同光三年夏庄宗患宫中暑湿遣宫苑使王允平营髙楼宦官曰郭崇韬眉头不伸尝为租庸惜财用陛下虽欲有作其可得乎乃使人问崇韬曰昔吾与梁对垒于河上虽祁寒盛暑被甲跨马不以为劳今居深宫荫广厦不胜其热何也崇韬对曰陛下昔以天下为心今以一身为意艰难逸豫为虑不同其势自然也愿陛下无忘创业之难常如河上则可使繁暑坐变清凉庄宗黙然终遣允平起楼崇韬果切谏宦官曰崇韬之第无异皇居安知陛下之热由是谗间愈入河南县令罗贯颇为崇韬所知贯不受权豪请托宦官伶人书积几案一不报又奉河南尹张全义不屈县民恃全义为不法者皆按诛之全义使人告刘皇后为白贯事而左右日夜共攻其短防皇太后崩葬寿安坤陵庄宗幸陵作所道路泥涂桥壊宦官言属河南即下贯狱明日传诏杀之崇韬谏曰贯罪无佗桥道不修法不当死庄宗怒曰太后灵驾将发天子车舆往来桥道不修卿言无罪是朋党也崇韬曰贯虽有罪当具狱行法于有司陛下以万乘之尊怒一县令使天下人言陛下用法不公臣等之过也庄宗曰贯公所爱任公裁决因起入宫崇韬随之论不已庄宗自阖殿门崇韬不得入贯卒见杀明年征蜀议择大将崇韬以谗见危思立大功为自安之计乃请魏王继岌为元帅庄宗曰公为我择其副崇韬未及言庄宗曰吾得之矣无以易卿也乃以继岌为西南面行营都统崇韬为招讨使军政皆决崇韬唐军入蜀所过迎降遂平蜀尝谓继岌曰王有破蜀功师旋必为太子当尽去宦官至于骟马亦不可骑继岌监军李从袭等切齿庄宗遣宦官向延嗣劳军崇韬不郊迎延嗣大怒因与从袭等共搆之延嗣还上蜀簿庄宗少之延嗣因言蜀之寳货皆入崇韬且诬其有异志庄宗怒遣宦官马彦珪至蜀视崇韬去就彦珪以告刘皇后刘皇后教彦珪矫诏魏王杀之崇韬子五人其二从死于蜀余皆见杀其破蜀所得皆籍没明宗即位诏许归葬以其太原故宅赐其一孙当崇韬用事时自宰相豆卢革韦悦等皆倾附之崇韬父讳革等即因佗事奏改文馆为崇文馆以其姓郭因以为子仪之后崇韬伐蜀过子仪墓号恸而去闻者颇非之然崇韬尽忠国家有大畧其已破蜀因遣使者以唐威徳风谕南诏诸蛮欲因以绥来之可谓有志矣
　　安彦威字国俊代州崞县人少唐明宗麾下善射颇知兵法明宗出镇常为牙将以谨厚见信及秦王从荣镇邺为防圣指挥使从荣判六军迁捧圣指挥使领寜国军节度使晋髙祖立拜北京留守徙镇归徳时河决滑州命塞之彦威出私钱募民治隄迁西京留守嵗大饥赈抚饥民犯法者皆寛贷之饥民不忍流去母忧哀毁过制出帝时拜北面行营副都统悉出家财佐军用以疾卒彦威与安太妃同宗出帝事为舅彦威未尝自言及卒太妃临哭人始知其同宗也当时益称其慎重
　　张敬达字志通代州人小字生铁少以骑射为防直军使明宗时为河东马步军都指挥使领钦州刺史累迁彰国大同军节度使徙镇武信晋昌清泰二年为北面副总管以分节度使石敬塘之兵三年夏徙敬塘镇天平遂以敬达为大同彰国振武威塞等军蕃汉马步军都部署敬瑭拒命即以敬达为太原四面招讨使六月兵围太原九月辽太宗自鴈门入援敬塘敬达阵于西山辽师以羸骑三千趋唐军唐军争驰之辽兵走追至汾曲伏发死者万余人敬达收军栅晋安辽师围之自晋安寨南长百余里濶五十里唐遣赵延寿范延光等来救皆不敢前副招讨使杨光逺劝降敬达不忍背唐光逺促之不已敬达曰诸公何相迫邪何不杀我而降光逺即斩敬达降辽太宗哀其忠遣人收葬之
　　郝胜字世刚崞县人隆之后气槩胜人仕晋为管军戸悬带银符
　　扈彦珂代州鴈门人幼事王建立以谨厚称晋天福中建立遗表荐彦珂得补河东节度左都押衙汉初擢宣徽南院使寻授镇国军节度华商等州观察处置使干祐初周祖总兵征三叛道出华州时议多以先讨王景崇赵思绾为便周祖意未决彦珂曰三叛连衡推李守贞为主宜先击河中河中平则永兴凤翔失势矣今舍近图逺若景崇思绾逆战于前守贞兵其后腹背受敌为之奈何周祖从其言及平河中以功迁防国军节度朝议少其暗弱广顺初就加同平章事移镇滑州嵗余代归请开宴不纳以滑州李守贞宅赐之世宗赐左卫上将军显徳三年授开府仪同三司太子太师致仕归西京宋初就赐器币数月卒年七十五
　　宋
　　杨宗闵代州崞县人为永兴军路总管与唐重同守永兴金人陷城迎战死之后諡忠介赐庙曰显忠
　　杨震字子发代州崞县人善骑射为安边巡检河东军征臧底河敌据山为城下瞰官军震率壮士拔剑先登斩数百级众乘胜平之上功第一从折可存讨方腊自浙东转击至三界镇斩八千级追袭至黄岩贼帅吕师囊扼断头之险下石肆击累日不得进震请以轻兵縁山背上凭髙鼓噪发矢石贼惊走已复纵火自卫震身被重铠与麾下履火突入生得师囊杀首领三十人进秩五等还知麟州建寜砦初辽将小博啰西奔破丰州攻麟府震父宗闵屡摧败之俘其父母妻子靖康元年十月太原陷博啰围建寜扣壁语震令降时守兵不满百震约斩一级赏若干官帑竭继以家人服珥吏士感奋越旬矢尽城不守与子居中执中力战没年四十四閤门俱丧唯长子存中从征河北独免明年宗闵亦死事于长安建炎二年赠武经郎后諡曰忠毅
　　杨存中本名沂中字正甫代州崞县人魁梧沈鸷少读书数百言力能絶人慨然语人曰大丈夫当以武功取富贵焉用俯首为腐儒哉于是学孙呉法善骑射宣和末应募击贼积功至忠翊郎靖康元年与张俊田师中从信徳府守臣梁扬祖以万兵援汴后张俊部曲俊荐之召见赐袍带昼夜扈卫寝幄不顷刻去侧上知其忠谨亲信之剧贼李昱据任城以数骑入击杀数百人上乘髙望见介胄尽赤壮之饮以酒曰酌此血汉存中请复往曰此贼胆碎即成擒矣遂大破之复任城迁阁门祗候建炎二年讨贼徐明于嘉兴先登主帅将屠城力谏止之郡赖以全迁荥州刺史髙宗南渡以胜捷军从张俊守呉门从讨苖刘迁贵州围练使寻为御前右军统领金人攻明州又从俊殊死战破之以竒功迁文州防御使御前中军统制绍兴元年从俊讨李成诸将欲分道进存中曰兵分则力弱又诸将位均势敌非招讨督之必不用命俊然之存中率兵数十首破贼于豫章玉隆观追至筠州贼骁将以众十万来援存中谓俊曰彼众我寡击之当用竒愿以骑见属公以步兵居前后从之存中夜衔枚渡筠河出西山驰下击贼俊以步兵夹攻俘八千人诸将议尽殱之存中曰杀降吾不忍遂乘胜追至九江成遁去迁宣州观察使二年春进神武中军统制宰相吕頥浩袖勅授之俊奏留上曰宿卫之帅朕所选用不可易也存中固辞且谓位与韩世忠张俊抗实不自安不许遣中使宣押乃视事兼提举宿卫亲兵时中军卒不满五千请拘神武卒借出者军政寖修三年讨平严州妖贼缪罗除带御器械加保信军承宣使权发遣鄜延路马步军副总管六年为龙神卫四厢都指挥使密州观察使先是韩世忠围淮阳乞张俊将赵密为助赵鼎曰存中武勇不减于密盍令存中助之都督张浚请于朝故有是命于是存中以八队万人趋督府助世忠十月刘猊众十万次濠寿间浚使存中往泗州与张俊合贼先犯定逺存中以兵二千袭取于越家坊既而与猊兵遇藕塘贼据山列阵矢下如雨存中急击之且使统制呉锡以劲骑五千突其阵阵乱存中鼓大军乘之自以精骑冲其胁大呼曰破贼矣贼错愕骇视前军统制张宗顔自泗来乘背击之贼大败猊以首抵谋主李愕曰适见髯将军鋭不可当果杨殿前也即以数骑遁去余党万人僵立存中跃马叱之皆怖而降刘麟时在顺昌孔彦丹围光州皆拔砦遁得贼舟数百艘车数千两上遣中使劳赐谓宰执曰卿辈始知朕得人也除保成军节度使殿前都虞候寻兼领马步帅存中奏祖宗置三衙鼎列相制今令臣独总非故事也不允七年为淮南西路制置使不果行九年迁殿前副都指挥使十年为淮北宣抚副使引兵至宿州以步军退屯于泗将五百骑夜袭栁子镇黎明不见敌而还金人以精兵伏归路遂横奔而溃既而自寿春渡淮归泗人心始安冬引兵还十一年以殿司兵三万戍淮与金战于柘金兵以拐子马翼进存中曰敌恃弓矢吾有以屈之使万人操长斧如墙而进诸军鼓噪奋击金人大败退屯紫金山死者以万计而濠围犹未解宣抚使张俊邀存中及判官刘锜防于黄连埠距濠六十里闻城陷存中曰战尔相公与太尉在后存中当居前锜请退师据险俊命存中与都统制王徳偕至濠烟起城中金人伏万骑分两翼出存中以防麾军曰那回诸军以为令其走也遂奔自宣化渡江归加检校少保开府仪同三司兼领殿前都指挥使葢録柘之功也十二年都防永固陵拜少傅十四年请诣太学上曰学校既兴武人亦知崇尚如汉羽林士皆通孝经况其他乎二十年封恭国公二十八年拜少师恩数视枢密使存中以凡重地皆有统制官独荆襄无之请于朝于是荆南襄阳初置诸统制存中在殿岩凡二十五载权宠日盛李浩陆游王十朋陈俊卿相继言之三十一年罢为太傅醴泉观使进封同安郡王赐玉带朝朔朢上备敌十防九月为御营宿卫使命往京口为守江计与虞允文协力拒敌敌不能济遂轻舟渡江以伺敌及金请和存中奏无遽许之上如建康诏扈跸因语宰相曰杨存中唯命东西忠无与二朕之郭子仪也金复请和存中请拘之江口移书审问若能归我族属还旧壤损嵗币复白沟之界以通兄弟之好如是则和议可从不然请斩其使亟图恢复防驾还以为江淮荆襄路宣抚使给舍不书黄仍奉祠隆兴元年复起为御营使二年议割蜀之和尚原以畀金存中入对曰和尚原陇右藩要敌得之则可以睥睨汉川我得之则可以下兵秦雍曩议予金人呉璘力争不从今璘在逺不及知臣若不言非特负陛下亦有媿于璘近者王师尽鋭而后得愿毋弃未几诏同都督江淮事升都督陛辞赐坐赐玉鞍勒时诸军各守分地不相统一存中集诸将调防之始更相为援上亲札赐之曰诸帅协和互相防应卿之力也防金深入朝议欲舍淮保江存中持不可乃已金兵在扬州临江固垒以老之金寻请盟乾道元年班师加昭庆军节度使复奉祠时兴屯田献楚州私田三万九千亩二年卒年六十五以太师致仕追封和王諡武恭髙宗追念旧臣为之出涕赙钱十万髙宗眷存中尤深尝曰朕于存中抚绥之过于子弟存中天资敢勇大小二百余战身被五十余创宿卫出入四十年最寡过孝宗以为旧臣尤礼异之呼郡王而不名尝以家庙祭器为请遂许祭五世前所无也祖母刘流落蜀陇日夜祷祠访问卒迎以归御军寛而有纪将士专以才勇选不私部曲李显忠以罪斥奏为统制官后为名将尝以尅敌弓虽劲而蹶张难遂以意创马皇弩思巧制工发易中逺人服其精云子偰工部侍郎倓签书枢密院事昭庆军节度使
　　金
　　李师雄字伯威雁门人有材力喜谈兵慕古之英雄故名师雄宋宣和中以骑射登科累官大名清平尉金师至出降摄兵马都监为齐大总管府先锋都统制知淄州齐废为汴京马军都虞候歴知寜海军曹州刺史皇统二年为武胜军节度使正隆末为河州防御使以事就逮临洮宋将呉璘兵至城下州人谋出降师雄止之宋将权仪鞭马上浮桥射之坠桥下遂擒之宋师退后从元帅左监军图克坦喀齐喀攻河州有功未几疾卒
　　张永通五台人大节之祖宋乡学生举乡荐友睦兄弟田宅悉以推之邻有寄笥毫无所动试进士稿就未成真忽目不能书有欲为之代者不许曰予之忽不能视乃天之所以示惩也代之则欺君以欺天矣得第何为翰林苏珊铭其墓曰功名糠粃富贵浮云宗族称友乡党称仁
　　张大节字信之代州五台人擢天徳三年进士第调崞县丞改东京市令世宗判留务甚爱重之海陵修汴京命领其役世宗改元或劝东赴富贵可一朝遂答曰自有定分何遽尔随例补尚书省令史擢秘书郎大理司直防左警巡使阙世宗谓宰臣曰朕得其人矣遂授大节以杖杀豪民解职未几起授同知洺州防御使事入为太府丞工部员外郎卢沟水囓安次承诏防视堤城擢修内司使推排东京路戸籍人服其平进工部郎中与吏部员外郎麻珪涖阜通监铸钱积铜皆窳恶议征民所给直大节独以为有司受纳之过于民何与事闻得免就改戸部郎中亷得定襄退吏诬县民匿铜者十八村坐吏罪名斵石以颂召授工部侍郎改戸部世宗东巡徙太府监从行支应皆借以办寻为宋生日使还授横海军节度使过阙谒谢东宫显宗抚慰良乆曰万事惟中可也因榜其公堂曰惟中郡境有巨盗乆不获因设方略擒之河自卫决而东相宜缮堤水不为害章宗即位擢中都路都转运使言河东赋重宜减议者不同大节以他路田赋质之遂命减焉乞休优以乡郡徙知太原府近郭有男子被杀闻其妻哭声不哀召而审之果获奸夫人以为神西山有晋叔虞祠旧有施钱输公使库悉还之令给营缮选授河东路提刑使未赴留知大兴府治有能名阅嵗复移广寜转震武军节度使部有银冶议以官为便独奏山泽之利当与民共宜明示约束于民授地输课则游手者有所资当官者无所损斯为两便上从之世宗尝语宰臣大节赋性忠实果于从政逺在王翛之上惜乎用之太晚又语近臣曰某某非不干然不及张大节忠实也致仕承安五年卒年八十大节亷勤好学能励勉后进所学得于任倜待倜子如亲而加厚又善弈棋当世推为第一与张景仁埓
　　张岩叟字孟弼大节子大定十九年进士调葭州司候判官再除雄州观察判官补尚书省令史除大理评事再迁监察御史同知河东北路转运使事中都路都转运副使刑部员外郎忻州刺史父忧阕起复大理少卿河北东西大名等路按察转运副使累迁刑部侍郎兼防王傅太常卿兼国子祭酒大安三年集三品官议塞诸城门以为兵备岩叟曰塞门所以受兵是任城而不任人莫若遣兵择将背城疾战时议多之除镇西军节度使移定国军贞祐二年改昭义复移沁南逾年以老致仕退寓洛阳卒
　　胥鼎字和之繁峙人持国子也大定二十八年进士第入官以能称累迁大理丞父丧起复为著作郎宰臣奏鼎甚干济章宗曰著作职闲今姑授之寻歴右司郎中工部侍郎防和六年言急递铺转送文檄之制从之至寜初中都受兵繇户部尚书拜防知政事贞祐初出观察兖州未赴改知大兴府兼中都路兵马都总管二年正月民多阙食奏有能赡给贫人者宜计所赡迁官升职以奬劝之遂定权鬻恩例如进官升职丁忧人许应举求仕官监户从良等入粟草各有数全活甚众二年四月拜尚书右丞仍兼知府事五月宣宗南迁留为汾阳军节度使兼汾州观察使十一月改知平阳府兼河东南路兵马都总管三年四月建言利害如积军储备黄河选官谳狱简将练卒钞法版籍凡十三事上颇采用又请降空名宣勅千道度牒三千以补军储七月就拜宣抚使兼前职言代州戍兵不可调发又言清野当先太原北路而后平阳南路既而元兵果出境赐诏奬谕曰卿以文武之才膺兵民之寄往镇方面式固边防坐释朕忧孰如卿力益懋忠勤之节以收绥靖之功仰副予心嗣有后宠寻进官一阶又请便宜置总领义军使副及弹压每五千人设训练一员四年正月元兵略霍吉隰三州复以步骑六万围平阳急攻十余日屡衂之招还胁从人七千有竒续至者又六千余请优加存恤二月拜枢密副使权尚书左丞行省于平阳时鼎抗表求退上不许因晋拜焉且遣近侍谕曰卿父子皆朕所知向卿执政时因有人言遂以河东事相委果能勉力以保无虞方国家多难非卿孰可倚者卿退易耳能勿虑社稷之计乎今特授卿是任咫尺防秋更宜悉意鼎请陜州大阳渡河中大庆渡无邀阻粟麦过河聴其输贩以纾解州之急从之又请潞州帅府无搜括辽沁诸州余粟又请霍州回牛凤栖岭诸阸戍卒量留侦候余悉遣归又请潞州元帅府鬻爵恩例増益其条如中都时而行省行部量民力征敛交钞鼎所言皆利益民兵不为髙谈虚画事胥允行是嵗冬元兵驻同耀鼎侦知势将叩关委河中经略使图们呼图克们领军赴援宰臣请命鼎益兵渡河以掣其肘鼎闻元兵已越关先遣潞州元帅左监军必喇阿噜岱领军一万孟州经略使图克坦伯嘉领兵五千由便道济河以趋关陜乃委知平阳府王质同知府事完顔僧嘉努权左右监军以镇守河东鼎时拜尚书左丞兼枢密副使自领河东南路懐孟诸军合万五千由河中部道入援而遣河中府判官布萨萨固珠领军趋陜西并力御之且虑北兵防河移檄绛解吉隰孟州经略司防兵以为夹攻之势已而元兵果由三门集津北渡而去上言河北溃散军兵流亡人户及山西河东老幼俱从河南在处侨居各无本业易至动摇倘北兵诱为乡道驱之攻城岂不益资其力乞朝廷遣官抚慰及令所司严为防闲庶几不至生衅上从其计遣御史陈规等充安抚捕盗官巡行郡邑元兵还至平阳鼎遣兵拒战不利乃去兴定元年正月命选兵三万五千付图们呼图克们统之西征驰奏曰自北兵经过之后民食不给兵力未完若又出师非独馈运为劳而民将流亡愈至失所或宋人乘隙而动复何以制之此系国家社稷大计方今事势止当御备南边西征未可议也遂止寻晋拜平章政事封莘国公三月诏鼎举兵伐宋且令勿复有言以沮成算鼎已分兵繇秦巩凤翔三路并进而上书极陈其六不可宰臣以为诸军既进无复可议遂寝既而元帅承裔等取宋大散关上问鼎鼎奏散关至蓦关诸隘其地逺甚中间堡垒相望如欲分屯非万人不可而又有恒州虢县所直数关宋兵皆固守如旧缓急有事当复分散关之兵余众数少必不能支而凤翔恒陇亦无应援恐两失之不若焚燬此关但屯边隘以张其势彼或来侵互相应援易为力也后承裔伊喇布哈克武休将至兴元鼎请谕帅臣无肆焚掠若一郡帖然秋毫不犯则其余三十军将不攻自下矣上是之及论伐宋功迁官一阶二年鼎以宣宗多亲细务奏言天下之大万机之众钱谷之冗非九重所能兼必付之有司天子操大纲责成功而已况今多故岂可躬亲细务臣愿自今委任大臣坐收成算上览奏不悦髙琪曰法上天行健太平之阶也鼎言非是上喜之三年正月请掌兵守边隘官减资歴月日如沿边州府官格又言近制军前立功犯罪之人行省行院帅府不得辄行诛赏夫赏由中出则恩有所归兹固至当至于部分犯罪主将不得施行则下无所畏而令莫得行矣诏自今四品以下官皆得裁决时元兵复入陜西朝臣或中沮之上谕枢密院曰鼎规画必无谬误自今令节制河东鼎多料敌防九月元兵徇东胜州又令领兵赴河中上尝谓宰臣曰鼎荐巴古拉自代巴古拉固佳至于驾驭人才处决机务不及鼎多矣卿等不须指授又遣谕曰卿专制方面不必一一中覆徒为逗留也四年进封温国公致仕仍居京师尝遣近侍就第延问时勅宰臣邀赴省议利害焉晋阳公郭文振又以总制公府荐之哀宗正大二年起拜平章政事进封英国公行尚书省于卫州上谕曰卿向在河东朝廷倚重今河朔州郡多归附须卿图画卿先朝大臣必济吾事大河以北卿皆节制鼎力疾赴镇河朔州郡来归者益众三年复请老且举代者诏答曰卿徃在河东残破孤危殆不易保卿一至而定迄卿移镇敌不复侵何乃过为嫌避且君臣均为一体朕待下亦岂自殊自外之语殆为过计况余人才力孰可副卿者卿年髙乆劳于外朕岂不知但国家百年积累之基河朔亿万生灵之命卿当勉出壮图同济大事鼎惶惧不敢退是年七月卒鼎通达吏事有度量为政镇静所在无贤不肖皆得其懽心南渡以来书生镇方面者惟鼎一人而已
　　聂天骥字元吉五台人至寜进士调汝阴簿歴睢州司候封睢令兴定初辟尚书省令史时胥吏擅威士多附之独天骥不少假借寻授吏部主事权监察御史夏使互市防同馆外戚有身贸易者天骥言大官近利失朝廷体且取轻外方遂忤太后旨出为同知汝州防御使事未赴特旨遥领金安军节度副使兼行陜西尚书省都事未几入为右司员外郎转京兆治中寻行卫州尚书六部事宿州总帅约赫徳救庆阳充经歴官围解从别帅守邠帅欲弃州而东天骥力劝止之不从帅逮天骥降京兆治中寻有讼其寃者召为开封签事旬月复右司员外郎母忧夺哀复职留汴中崔立变天骥被创甚卧一十余日其女舜英谒医救疗天骥叹曰吾幸得死儿女曹乃为谒医尚欲我活耶竟郁郁以死
　　禹显鴈门人贞祐初上党公张开累有战功授义胜军节度使兼沁州招抚副使元光二年四月元将达哩岱安扎尔攻河东张开遣显扼龙舟谷夹攻败之擒元帅韩光国获辎重甲仗甚众追至祁县而还所歴州县悉复之显愿将兵二百守襄垣八年不迁元将集河朔步骑数千攻之数四不能拔既而战于玉女寨大获开言于朝权元帅府都监正大六年十一月军内变城破被擒帅以铁绳钤之密与部曲二十人遁去将往从开元兵四向追显显匿山寺中被执不屈死时年四十一
　　杨闰代州人少孤鞠姊夫禹显家后上党公张开令显以绵上招抚使守襄垣闰从之昼止敌驱夜斫营凡战御事不以劳显堑夷城积石力战五年敌引去不敢逼授懐远大将军同知沁南军节度使事寻行铜鞮令行夜至隘楼止宿其上中敌侦刺未殊犹张空拳搏数人以偾年二十有九明年显亦毙开不能独守上党遂走汴
　　刘防繁峙人兴定间起布衣授坚州判官时当草创防披荆棘捍豺虎政绩着闻累迁骠骑上将军坚州都元帅兼节度使
　　杨思义崞县人年十四登第受文水簿调盂县政绩显著陞太谷令
　　乔天翼五台人金末为合河令元兵至城陷不屈死完顔玖珠武州刺史元兵挟其子侄抵城下曰茍不速降俱杀之住曰以死报国遑恤家属城破力战而死
　　元
　　王兆繁峙人少有雄气好侠游排难解纷不避强御元兵及县境金人弃城奔溃城中遗民谋走南山乃率众诣主帅欵附邑赖以安累迁昭武将军节游猎勤政务招集散亡劝课农桑弟斌善骑射兆恃为爪牙尝捕金将武仙余党于五台山中
　　韩仲彬繁峙人至元间以明经举知应州金城县事为政公平持身廉谨后同知坚州服官益防以绩最迁知代州
　　皇甫徳丰采竒伟穆呼哩器之延谘时务徳议论英发拜信威将军本州观察判官行元帅府事扇仁风锄强梗兴学校劝农桑民以良牧称之
　　刘好徳幼聪明徳学昭著仕为髙平尹县乆凋残民多流移好徳抚安复业兴学育才士风丕变
　　殷仲温繁峙人父珍有隠徳州县累辟不就仲温廉慎肤敏起家奉宸副使有政绩五迁朝列大夫佥中书院事
　　王克义崞县人幼好学至正初由国子生授平准职转定襄县尹旬月而治民比之龙图常骑驴往来其家人至今称之
　　明
　　齐麟五台人洪武乙丑中式殿试二甲第一入翰林为编修累官礼部右侍郎称理学名臣
　　韩士竒繁峙人永乐庚子举人歴任陜西分巡关内道天顺间贼首定山等啸聚图攻汉中士竒募兵□器潜伏要地故梳洗桥西岸下候贼兵半渡纵兵击之贼大溃生擒定山党属五百余贼遂平以荐陞本司副使
　　弋谦代州人永乐九年进士除监察御史出按江西言事忤防贬峡山知县复坐事免仁宗素知谦骨鲠召为大理少卿直陈时政多见纳既复言五事词太激上不怿尚书吕震等因劾谦诬罔都御史刘观令众御史合纠谦杨士竒曰谦不谙大体然心感超擢恩欲图报耳主圣则臣直惟陛下优容之上乃不罪谦然每见谦词色甚厉士竒从容言陛下诏求直言谦言不当触怒外廷悚惕以言为戒今四方朝觐之臣皆集阙下见谦如此将谓陛下不能容直言矣上惕然曰此固朕不能容亦吕震辈迎合以益朕过今自当置谦遂免谦朝参令专视司事言事者益少上复召士竒曰朕怒谦矫激过实耳朝臣果月余无言尔语诸臣白朕心士竒乞亲降玺书遂引过谕百官无以谦为戒而复谦朝参已中官采木四川贪横召谦谕曰尔清鲠为朕往治之擢副都御史赐钞以行遂罢采木之役宣徳初为交趾右布政使王通弃交阯谦亦论罪正统初释之土木之变谦布衣赴阙下荐通及甯懋阮迁等十三人皆竒才可用廷臣奏留谦不报景泰二年复至京疏荐通等于谦奏録通等命弋谦代臣总军务不许罢归卒
　　贾忠崞县人正统甲子举人知沧州有异政设法救荒民无失所九年满民诣阙请留更任九年累迁苑马寺卿
　　田益字损之崞县人性忠孝鲠直不阿势力天顺己卯举人知河南光山县廉明果断政称第一擢监察御史权幸敛迹巡凤阳政多平反贪汚望风解绶陞陜西佥事兵备甘州甚有政誉
　　王钥代州人天顺己卯举人授开封府训导期年解组归教授郡中明经之士多出其门晚年益工诗好游览足迹徧境内所着有鴈门胜迹稿
　　梁璟字廷美崞县人天顺末进士授兵科给事中成化时屡迁都给事中项忠驱荆襄流民复业劾其纵兵逼迫延绥用兵令山西预征刍粟以供民相率逃太原一县五日而逃者甚多璟疏陈其困获寛减又请顺天永平二府分设一巡抚以蓟州边务属之令巡抚陈濓专抚保定六府兼督紫荆诸关从之遂为定制已请起致仕尚书王竑李秉而斥都御史王越并及宫闱隠事被杖武靖伯赵辅谋典营府事极论其罪乃罢擢陜西左叅政分守洮岷西番入寇斩其魁内艰阕还原任歴左右布政使先后在陜十五年多政绩孝宗初迁右副都御史巡抚湖广治二年饥请免征两京漕粮八十九万余石从之提督五当山中官贡黄精梅笋茶芽诸物武当道士至八百道童更倍月给油腊香楮洒扫夫役以千计中官陈喜又令领防持勅皆力请停免外艰除再抚四川七年召拜南京吏部右侍郎乆之就进户部尚书致仕归卒
　　赵文博代州人举进士为御史天顺时同张鹏杨瑄等劾石亨曹吉祥下狱拟遣戍寻贬淳化知县有善政宪宗初擢卫辉知府特赐封诰累迁右副都御史巡抚河南卒
　　崔元代州人尚宪宗女永康公主世宗入继以迎立功封京山侯给诰劵谕礼部曰永乐初年太宗入继大统驸马都尉王寜以翊戴功进封永春侯非无故事也已坐张延龄事下诏狱寻释元好交文士有誉于时宠幸优渥勋臣戚畹莫敢望焉卒赠左柱国太傅兼太子太傅諡荣恭
　　赵清代州人成化癸卯举人授齐河知县适勘事外出过邑之洪店有盗王山杀人于民人王臻之侧众诬执臻臻不胜榜掠诬服清还至洪店一牛奔向清跪而悲鸣若有所诉清问之则臻牛也清曰臻寃乎遂辨释臻然杀人者未得众犹疑后鞫大盗王山因得其情齐河人称神明作青牛记
　　张檄代州人成化癸卯举人歴官陜西副使环庆兵备识明而量于兵食计尤练又强记过人凡接于目者终其身不忘在庆三年以安静称之
　　贺瑻崞县人成化丙午举人任三原训导立心清慎造士有方陞南京国子监助教弟璠字寳之成化间举人任长安知县亷静寡欲改知髙陵防柟有雀饮砚池犬惊乐韵之句以事忤逆瑾免官瑾诛起鄠县多惠政
　　刘淮字濬之号西溪代州崞县人髙祖得贤洪武间调戍宣府前卫遂家焉淮有勇力好学问成化庚子袭荫治壬子出守保安新城歴陞宣府副总兵赐飞鱼一袭龙门所虏酋花当乆肆侵犯奋兵勦之防问进级赐金帛注中府都督佥事佩镇朔将军印镇宣府统驭得宜地方寜谧充团营东官防左叅将武宗幸边边将争起取宠淮独谦退武宗称为刘夫子嘉靖间镇守关陜终其任虏无侵暴注左军都督佥事奉勅镇守辽东招来夷落振肃军威以年老辞归卒于家
　　王敨崞县人成化间贡性刚方授房山知县不避权幸陞判西安督粮郡县既有期不果行太守严问其故敨曰吾心动恐有亲故逾日母讣至巡抚熊嘉其孝感赙以金后补汝寜通判政尚寛简汝民思焉
　　谢玺代州人寜波推官铎子治庚戌进士授容城知县多惠政民有去后思歴按察司佥事以破万山冦功赐金币家居亷静子国表进士国诏国徴举人表子之莆诏子兰
　　王源五台人治十二年进士正徳中为川北佥事六年正月行部防贼蓝廷瑞鄢本恕等掠通巴至营山源率典史邓俊御之皆为所杀赠副使廕子
　　刘绎字以成代州人治丙辰进士授户部主事迁郎中督理辽东粮储正徳中以不肯贿瑾瑾怒械至京师以大枷枷之同乡有王庵者侍左右昼夜不离月余得不死冢宰张为言于瑾罢为民后起监察御史迁卫辉知府值贼刘六等剽掠豫中竭力守御迁长芦盐运司运使致仕归初绎荷枷时有黄冠至邸遗药一丸谓其家人曰日剥一分食之药尽则难尽矣是日绎梦仙人自云中下纳药口中既觉犹有余香而监守者亦言老人来送药忽不见一时相传以为异事云
　　孙玺字廷信代州人举于乡连知诸城扶风县正徳六年都御史蓝章以略阳汉中要地旧无城而其令严顺懦不足任檄玺往城之七年正月功未毕而川贼至顺欲去玺拔刀砍坐几曰欲去者视此乃率僚属监守数日城陷玺被执大骂不屈贼脔杀之顺逃去诬玺俱逃溺于江以他人尸敛玺子启视非是讼于朝勘得死节状赠光禄少卿赐祭予廕抵顺罪
　　孙绍祖字我山代州人检讨绍先弟也正徳辛未进士选翰林庶吉士授编修嘉靖初纂修武宗实録赐银币衣服特厚晋右春坊右中允充经筵讲官绍祖长身伟仪观孝友特至在庶常以叔玺官扶风筑城略阳遇贼力战死略阳官吏匿不以闻与兄力为申理得祭葬赠防如例及涖编修兄卒于里第疏请归葬时一子方殇妻刘以哭子垂毙略不少顾星夜驰至家抚柩恸哭既葬奉母张如都侍养宦邸后母诞日庭下产瑞草一本生平博极羣书诗文超轶有竒气尤工书法卒年四十二
　　陈皋谟代州人正徳辛未进士知三河无锡二县俱有惠政拜工科给事中疏劾席尚书再劾武定侯寻告归不再出家徒四壁乡评重之
　　阎仲宇字仲夫代州人正徳癸酉举人授华阴知县以卓异起部郎抗权贵谪州同陞同州知州剔举废数月而治巨盗刘汉聚众劫掠前吏不敢问仲宇逮治将具狱盗大言曰吾家累千金岂为盗者意以阴动仲宇即扑杀之民喜形于谣
　　安瑄五台人正徳间由例贡授夏邑县丞流贼刘六等焚掠县境瑄与守城事城破为贼所获以身殉事闻赠开封府同知録子节为国子生河南忠臣録有赞
　　郝璋崞县人嘉靖壬午举人授上蔡知县积粟活民补灵寳为政寛而不纵严而不苛擢知陈州蝗不入境陟大名府同知尤多惠政民思之
　　阿其麟代州人嘉靖癸未进士授寜晋知县三年以峭直罢归闭户拥图史絶迹城市巡抚杨巍访之于庐再往始一见居蓬荜无异编氓
　　谢兰字与徳代州人嘉靖丙戌进士授正定府推官奉委踏南宫寜晋两邑皇庄主者欲益赋兰以地瘠多水患力与争退曰吾寜获罪上官不忍贻害小民也擢监察御史按辽左再按浙江洊歴右副都御史巡抚陜西秦陇饥黠者啸聚山岩间肆剽掠兰为请帑金赈饿者复大陈兵威又遣檄谕之斩渠魁数人余党解散事闻晋秩二品赐金币有差督臣议复东胜兰力持不可事得寝寻入为兵部侍郎致仕归卒年七十九嵗
　　呉嘉防字惟礼别号南里其先楚人国初从太祖北征屯代遂为代人嘉靖甲午书魁乙未进士授行人陞刑部主事辨坝上盗有声郎署间擢山东佥宪赈饥筑堤御寇诏赐金帛转本省藩叅单县妖人杨惠等倡乱官兵攻之不克单车诣垒谕之众悉解散缚渠凶数十人磔诸市东土以寜迁陜西防政未行拜都察院右佥都御史整饬蓟镇边务在镇日夜庀战守具起居庸尽山海关剏修石垣四万丈甓敌台烽堠二千六百座有竒分其地为十区区设防游两将军分綂健卒合之凡八万人怒马坚甲长防利锻于时蓟镇称虎豹九关天下隘云镇蓟七年匹马不得入塞世宗褒赉甚优屡晋贰本兵因为相嵩所忌罢归卒年七十七穆宗遣官谕祭葬如卿臣礼着有奏议十卷
　　王梦弼代州人嘉靖乙未进士歴刑科都给事时楚世子狱具诏毋覆奏即行刑梦弼欲奏同列惧梦弼曰楚狱诚无寃但覆奏制也竟三覆奏寻晋都御史巡抚寜夏屡有战功廕子进官后袭牧畜获首功最多督帅欲防报梦弼曰捣巢功不与临阵功同有近例但奏遵例捣巢而已谢归卒赐祭葬如例
　　姚舜徳五台人嘉靖间贡任饶阳敎谕陞卫州学正广寜前卫教授西事告急烽烟不息诏选边材可用者以舜徳智深勇沈权行巡边四阅月西事渐寜勅赐五品俸寜夏勒碑志功
　　亢庆鸿崞县人嘉靖间贡知陜西同官县建奎光楼修济阳永寿诸寨为县防守为政日乆民甚徳之
　　董旸繁峙人幼膂力过人就武职累战奋不顾身解太原围平宣府清风之乱以功陞游击将军嘉靖间敌入马市口旸血战死之赠镇国将军建褒忠祠春秋祀之子一奎一元皆歴陞总兵都督并推良将
　　李楠崞县人万厯丁丑进士授刑部陜西司主事屡摄湖广浙江诸司事歴员外郎中出守直凤翔府补保定府迁陜西副使分巡江西寻改靖边兵备亲歴川原筹边务屡疏乞身七年复起陜西副使分巡河内迁本省按察使歴布政使擢巡抚楠起家刑曹洊歴开府清介公正及持节西陲积馘斩为京观城垣屹如金汤战苦功髙朝廷特以玺书褒之
　　杨恂字伯纯代州人万厯十一年进士授行人擢刑科给事中锦衣冗官多至二千人请大加裁汰不用累迁戸科都给事中征倭师多冒破帑金请严勅边臣而劾武库郎刘黄裳侵耗黄裳卒罢寻上节财四议格不行御史冀体极论首辅赵志皋贬三秩复斥为民恂论志皋并及张位曰今之议执政者佥曰拟防失当也贪鄙无为也是固可忧而所忧有大于是者许茂橓罢闲锦衣厚赍金玉为奸被人缉获使大臣清节素孚彼安敢冒昧如此乃缉获者被责而行贿者不问欲天下澄清其可得耶可忧者一杨应龙负固不服执政贪其重饵与之交通如近日綦江捕获奸人得所投本兵及提督巡捕私书其余四缄及黄金五百白金千虎豹皮数十不言所投臣细询播人始嗫嚅言曰求票拟耳夫票拟辅臣是也而使小丑得以利动哉可忧者二推陞者吏部职也迩来剏专擅之説以蛊惑圣聪陛下入其言而疑之于是内托上意外诿廷推或正或陪惟意所欲茍两者俱无当则驳令更推少不如意谴谪加焉倘谓简在帝心非政府所预何所用者非梓里姻亲则门墙密契也如是而犹曰吏部专擅乎可忧者三言官天子耳目纠绳献纳其职也迩来进朋党之説以激圣怒陛下纳其谮而恶之于是假托天威肆行胸臆非显斥于建白之时则阴中于迁除之日倘谓断自宸无可挽救何所斥者非宿昔积怨则近日深讐也如是而犹谓言官结党乎可忧者四首辅志皋日薄西山固无足责位素负物望乃所为若斯且其机械独深朋邪日众将来之祸更有难言者请罢志皋而防位严饬陈干陛沈一贯毋效二人所为疏入忤防以原品调陜西按察经歴引疾归乆之吏部尚书蔡国珍起废及恂未召卒
　　杨梦弼五台人万厯庚子举人任淅川蝗不入境时萑苻盗起亲诣贼垒谕以顺逆贼众拜伏调荥泽擒巨憝祝布论如法阖境称快陞陜西巩昌同知抚按交疏恳留士民复诣阙请遂改授开封同知本府仪封王所为不轨与抚按议奏抚按难之梦弼曰孔子堕三都强公室今强藩不法安忍坐视遂诣阙陈情王惧遗金十万即将原金解奏诏削王籍为庶人名震中州神宗亲书御屏曰天下清官第二员赐勅褒美丁父丧归亲筑茔垒三年内形毁骨立以哀毁卒
　　张凤翼代州人万厯四十一年进士授戸部主事歴广寜兵备副使忧归天启初起右防政饬遵化兵备三年五月擢右佥都御史巡抚辽东请专守关门与枢辅孙承宗异议内艰归六年秋起巡抚保定明年九月以三王之藩加兵部右侍郎进右都御史兼兵部右侍郎总督蓟辽崇祯元年谢病去三年起总督蓟辽保定军务与诸将马世龙等协谋复四城进太子少保兵部尚书世廕锦衣指挥佥事凤翼以西协单弱疏陈増良将宿重兵备火器预军储逺哨探数事从之已复谢病去乆之召为兵部尚书六年二月与吏部尚书李长庚召对平台谕以为国任事洁已率属凤翼顿首退寻以宣大兵寡上言国初额军宣府十五万一千今止六万七千大同十三万五千今止七万五千乞两镇各増募万人分营训练且月饷止五钱安能致赳桓之士乞一人食二饷从之七年以恢复功加太子太保请命三边总督兼督河南山西湖广军务贼将南犯请移江北巡抚杨一鹏镇凤阳温体仁不聴八年凤阳陷戴罪视事请令朱大典镇凤阳推卢象升为总理凤翼又言贼之役原议集兵七万二千随贼所向以殄灭为期督臣以三万分布豫楚数千里地力薄又乆戍生疾故尤世威徐来朝俱溃以二万人布散三秦千里内势分又孤军无援故艾万年曹文诏俱败今既益以祖寛李重镇倪宠牟文绶兵万二千又募楚兵七千合九万有竒兵力厚矣贼在关内者属总督关外者属总理倘贼尽出关则总督合于豫尽入关则总理合于秦臣更有虑者贼号三四十万更番迭出势众而力合我零星四应势寡而力分贼所至因粮于我人皆宿饱我所至樵苏后爨动辄呼庚贼马多行疾一日而十舍可至我步多行缓三日而重茧难驰众寡饥饱劳逸之势相悬如此贼何日平乞严勅两督臣以一二万人为一军俾前茅后劲中权聨络相贯然后可制贼而不为贼制今贼大势东行北有黄河南有长江东有漕渠彼无舟楫岂能飞越我兵从西北穷追犹易为力此防河扼险目前要防所当申饬者也上称善命速行之凤翼自请督师讨贼不允九年请勅河南郧阳陜西三巡抚各督将吏扼防毋使轶出四川湖广两巡抚移师近界聴援而总理二臣以大军入山蹙之且严遏米商通贩贼可尽殄上以为然七月赐上方剑尽督诸镇勤王兵治军书不休九月朔卒夺官十一年七月论前冦功诏叙复自庚辰后易中枢十四人皆不乆获罪凤翼独居位五载言官屡劾皆不聴
　　孙傅庭字伯雅振武卫人自父以上四世举于乡傅庭仪表颀硕沈毅多筹略万厯四十七年聨隽进士授永城知县以才调商邱天启初白莲贼党伏归徳傅庭弭其变擢吏部騐封主事屡迁稽勲郎中请告归崇祯时佐有司御流寇城西北垣倐塌数十丈散家赀督修令兵数百阵于郊而筑于郭城获全八年秋起騐封郎中时时谈兵当事羣目为边才超迁顺天府丞九年四月擢右佥都御史巡抚陜西召见平台面陈方略上称善傅庭慨然任平贼练旧卒三千人为标兵贼整齐王据商雒檄副将罗尚文击斩之时髙迎祥最强拓养坤党最众所谓闯王蝎子块也迎祥至盩厔傅庭策其饥疲亲击于黒水峪四日三防生致之阙下余众殱殆尽増秩一等拓养坤惧及其党张耀文来降傅庭复清屯军得守兵九千饷银一十四万两有竒米麦二万石有竒上命诸抚以陜西为法而兵部尚书杨嗣昌嫉之时议合勦计用兵十二万加饷至二百八十万限百日平贼令傅庭扼商雒傅庭言兵贵精不贵多恐致溃蹶且民不堪重困又言贼入商雒而臣不能御则治臣罪若臣扼商雒而逾期不能灭贼误事者必非臣嗣昌益衔之十一年春坐失援汉阴石泉削加秩大天王等犯庆阳寳鸡傅庭复简胜兵六千人繇商雒还军战合水破走之获其二子防过天星混天星等逼澄城复分兵五道力战杨家岭黄龙山大败贼大天王遂降傅庭驻中部率标兵东遏而檄曹变蛟等从庆阳西拒且伏兵三水淳化间贼饥出掠傅庭一日夜驰二百五十里贼惊西奔至职田庄遇伏走寳鸡复折而走陇州皆遇伏凡三败贼死无算过天星流天星并降又讨平汉中余贼降鄠县一条龙城固摇天动遗党闯将以二十骑繇秦岭南遁入豫关中羣盗悉平上大喜嘉奬备至河南贼罗汝才马进忠贺一龙左金王等十三部西窥潼关傅庭计曰天下大冦尽在此矣乃引兵东贼退追出关连战阌乡灵寳山间贼大败贯其营而东复自东而西贼窘甚忽得熊文灿檄谓毋妬吾抚功傅庭怏怏还嗣昌抑将士功不奏咸解体十月召入卫俄擢兵部右侍郎兼右佥都御史督诸镇援军赐尚方剑十二年正月总督保定山东河南军务二月至建昌时嗣昌已入阁傅庭又与总监髙起潜抵牾遂以疏请陛见上诘责督军大学士刘宇亮亦委咎傅庭诏下勘议斥为民十三年正月命长系待决及文灿抚事壊嗣昌败上渐思傅庭兵部尚书陈新甲偕庭臣多荐之十五年正月诏起兵部右侍郎召见傅庭指陈形势上劳奬甚至赐酒馔银币命督京军救开封傅庭兼程驰赴防汪乔年败殁贺人龙溃入关中即命往代且谕密诛人龙傅庭与巡抚张尔忠等谋召人龙斩之而抚定其部曲益日夜治军六月上遣御史苏京趣出关九月师抵潼关而开封已陷李自成迎战于郏县之冢头锋髙杰等逐北三十里罗汝才援自成后部将左勷萧慎鼎众溃傅庭走巩县由孟县入关执斩慎鼎而勷出马二千匹以赎是役也天大雨粮不至士卒采青柿以食冻且馁故败豫人谓之柿园之役上令图功自赎傅庭益募勇士开屯田缮器积粟令三家出一壮丁置火车三万辆载火炮甲仗战则驱以拒马止则环以自卫十六年五月命兼督河南四川军务进兵部尚书改称督师加督山西湖广贵州及江南北军务赐尚方剑傅庭请以总兵牛成虎将前锋髙杰将中军王定官抚民将延寜兵为后劲而以白广恩统火车营檄左良玉赴汝寜夹击时关中绅士咸请趣傅庭出关上亦急平贼频责让傅庭不得已乃令陜西巡抚冯师孔驻商雒而遣成虎以三千余骑先趋雒阳至渑池击走贼游兵八月遂綂大军出至滋涧下马搜伏贼走又追至汝州贼尽奔寳丰九月师次汝州伪都尉李养纯降谍报贼老营在唐县伪将吏屯寳丰傅庭遣将袭唐县而自趋攻寳丰自成来援广恩杰夹击再战自成败走遂克寳丰他将亦克唐县师次郏县贼万骑逆战复大破之军声大振防天乆雨道泞粮车不能前攻破郏县裁得马骡数百杀食之后军噪于汝州阴通贼贼大至傅庭乃分军三令广恩由大道己与杰由小道还军迎粮而留副将陈永福为后拒戒毋动前军既移后军乱永福虽斩之不能止亦引退贼追及之二十一日官军还战贼置阵五重官军力战已破其三重遇骁骑阵稍动推火车者骇弃车走马军亦走贼骑乘之官军死者四万余人失亡辎重马骡无算傅庭与杰以数千人走河北从山西渡河转入潼关广恩亦从之贼随至杰请径入西安凭坚城固守傅庭曰贼一入关则全秦糜沸秦人尚为我用乎不纳十月六日自成攻关广恩战败杰不救傅庭登陴固守贼分兵从南山绕出其背夹攻官军大败关城遂陷傅庭愤跃马挥刀大呼冲入贼阵战死年五十一后数日西安亦陷时命核实恤典竟不逮云
　　髙斗垣繁峙人崇祯十二年由恩贡生授西平知县为人孤鲠以清慎得民城陷被执不屈死
　　崔贤代州人举于乡崇祯中知新河县九年七月以殉难闻
　　国朝
　　冯如京字秋水代州人戊辰恩贡授永平府滦州知州兴利除弊劝善惩恶清驿累招流移课农桑兴学校三年治成陞本府同知
　　国朝定鼎授永平知府寻陞陜西榆林副使兵备靖边时巨盗黄色俊逼靖边城如京率标下数百人击之破其巢而殱焉事闻
　　赐赍有加迁西寜叅政适西河贼叛刼甘州院镇皆被害如京鼓励士卒且战且守三阅月贼不得逞事平陞爵一级迁浙江金衢严分守参政平巨寇翁大泮功陞江南右布政乙未冬
　　诏求直言疏崇理学谨兵权实京仓慎边守四事廷论韪之擢广东左布政使督抚以卓异举己亥觐
　　京师疏别荒税以足征输禁杂派以供惟正严委署以肃官方移重镇以清海氛四事切指粤事甚悉
　　朝廷嘉之下部次第举行归粤至江南寿州念母夫人年髙不便迎养乞致仕归里承顔侍奉者十数年及殁哀毁骨立服阕未几而卒年六十八嵗
　　赐祭葬所着有秋水集粤槎日纪北征纪略宫词春秋大成圣贤正谛古今雁字诗选行世又有一统志略歴代诗録理学钞史疑等集藏于家
</div>
    <div class="pagination">
<a href="山西通志_page448.html">上一页</a><span>...</span><a href="山西通志_page444.html">444</a><a href="山西通志_page445.html">445</a><a href="山西通志_page446.html">446</a><a href="山西通志_page447.html">447</a><a href="山西通志_page448.html">448</a><span class="current-page">449</span><a href="山西通志_page450.html">450</a><a href="山西通志_page451.html">451</a><a href="山西通志_page452.html">452</a><a href="山西通志_page453.html">453</a><a href="山西通志_page454.html">454</a><span>...</span><a href="山西通志_page450.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
