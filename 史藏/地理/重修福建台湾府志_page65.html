<!DOCTYPE html>
<html>
<head>
    <meta charset="UTF-8">
    <title>重修福建台湾府志 - 第 65 页/共 80 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>重修福建台湾府志 - 第 65 页/共 80 页</h1>
    <div class="content">　　郭张文，台湾人；素娴弓马。由把总，升陆路提标千总。六十年朱匪窃发，总督觉罗满保拨随参将林政征台；数次剿贼，卒于军。

　　流寓（附）

　　隐逸

　　孝义（附）

　　节孝（附）

　　贞烈（附）

　　流寓（附）

　　宁靖王，名术桂，字天球，别号一元子；明太祖九世孙，辽王后、长阳郡王次支也。始授辅国将军。配公安罗氏女。

　　崇祯壬午，流寇破荆州；王偕惠王暨藩封宗室避湖中。甲申京城陷，庄烈帝殉社稷，福王嗣立于建业；王与长阳王入朝，晋镇国将军，令同长阳守浙之宁海县。

　　乙酉夏，浙西郡邑尽归国朝；长阳率眷属至闽中，王尚留宁海。而郑遵谦从绍兴迎鲁王监国，时传长阳入闽，存亡莫测；监国封王为长阳王。郑芝龙据闽，又尊唐王为帝，建号隆武；王奉表称贺，隆武亦如监国所封。后闻其兄尚存，已袭辽王；王具疏请以长阳之号让兄次子承之。隆武不允，改封宁靖；仍依监国，督方国安军。

　　丙戌五月，我师渡钱塘；王乃涉曹娥江奔避宁海，觅海艇出石浦。监国亦由海门来会，同至舟山。十一月，郑彩率舟师北来；因芝龙与隆武未洽，知越州不守、监国出奔，故遣迎之。王与监国乘舟南下，岁杪抵厦门，而芝龙已先归命北行矣。

　　是时，郑鸿逵迎淮王于军中，请宁靖监其师。合芝龙子成功兵，攻围泉州，经月不下；鸿逵乃载淮王、宁靖，同至南澳。值粤东故将李承栋奉桂王之子称帝肇庆，改元永历，王因入揭阳；永历令居鸿逵师中，月就所在地方支膳银五十两。戊子春，命督鸿逵、成功师。庚寅冬，粤事又溃；辛卯春，王仍与鸿逵旋闽，取金门。及成功取台湾，王辄东渡，就竹沪垦田数十甲以赡朝晡。既而元妃罗氏卒，遂葬焉。

　　戊午，闻靖海将军调集水军楼船进讨，郑氏诸臣燕雀处堂，晏如也；王独蒿目忧之。常言：『台湾有变，我再无他往，当以身殉』。癸亥六月，我师克澎湖；二十六日，郑兵败回。王向媵妾曰：『我之死期已到，汝辈或为尼、或适人，听自便』。妾侍佥云：『王既能全节，妾等宁甘失身！王生俱生、王死俱死；请先赐尺帛，死随王所。从一而终之义，庶不忝耳』。王曰：『善』。妾袁氏、王氏（或云蔡，误也）、媵妃秀姑、梅姐、荷姐俱冠笄被服，齐缢于堂。王乃大书曰：『自壬午流贼陷荆州，携家南下，甲申避乱闽海，总为几茎头发，保全遗体，远潜外国。今四十余年，六十有六岁；时逢大难，全发冠裳而死，不负高皇、不负父母！生事毕矣，无愧无怍』。次日，校役舁主人柩，王视之无他言；但曰：『未时』。即加翼善冠、服四团龙袍、束玉带、佩印绶，将「宁靖王」麟钮印送交郑克塽，拜辞天地、祖宗；耆士老幼俱入拜，王答拜。又书绝命词曰：『艰辛避海外，总为几根发。于今事毕矣，祖宗应容纳』！书罢，结帛于梁自缢；且曰：『我去矣』！遂绝。众扶之下，颜色如生。越十日，藁葬于凤山县长治里竹沪，与元妃合焉；不封不树。妾媵五棺埋于魁斗山，去王墓三十里，拟表为五烈墓。

　　王无嗣，继益王裔宗位之子名俨鉁为后；时年七岁，安置河南开封府杞县。

　　沈瑞，袭封续顺公，节镇潮州。其仲曰珽。逆耿之变，伪藩郑经附之。经寇粤，以瑞家属及珽迁台，居永康里；经遇之厚，妻以郑斌女。辛酉，传为霖谋叛郑，事觉被戮，以瑞与谋，囚其家属。珽告瑞曰：『我家蒙国厚恩，奈何受制于郑，宜早为计』！瑞曰：『吾志决矣』。命珽结缳毕，瑞不能及，珽扶之就缳；珽拜于地。瑞气绝，扶之下；亦自投缳。瑞妻、妾三人闻瑞殁，皆自尽。有同母女弟年十六，闻之大恸曰：『一家俱亡，留此无益也』！亦就缳死（仍「旧志」）。

　　王忠孝，字愧两；泉之惠安人。登明进士，以户部主事抽分。劾太监忤，旨廷杖，下狱。后戍边，士卒千余赴都门泣留，三年乃免；奉谪家居，杜门不出。康熙三年，偕卢若腾入台。不图宦达，日与流寓诸人肆意诗酒，作方外客。居四年，卒。

　　辜朝荐，字在公；粤之潮州揭阳人。登明崇祯戊辰进士。始任江南安庆推官，历掌谏垣、晋京卿，与黄奇遇、罗万杰、郭之奇，号为四骏。初栖浯岛，继入台，卒。生一子文麟；长回潮州，登进士，为安溪令。

　　沈佺期，字云又，号复斋；泉之南安人。登明崇祯癸未进士，官右副都御史。明亡，绝意仕进。后至厦门，谢客。嗣入台，以医药济人，遇病辄疗。壬戌秋，卒于台。

　　沈光文，号斯庵；浙之鄞县人。明副榜。由工部郎中，晋太仆少卿。顺治辛卯，自潮州航海至金门。总督李率泰闻其名，阴使以书币招之，不赴。后将入泉州，舟过围头洋，遇飓风飘至台。郑成功以客礼见，不署其官。及经嗣，光文以赋寓讽，几罹不测；乃变服为僧入山。旋于目加溜湾社教读，以医药活人，因家焉。工诗赋，所著有「台湾赋」、「东海赋」、「檨赋」、「桐花芳草赋」、「花草木果杂记」。卒，葬于善化里东保。其子孙犹能守诗书。

　　卢若腾，字闲之；同安浯州人。明进士。怀宗召对称旨，授兵部主事。疏劾督师杨士昌，升本部郎中，兼总京卫武学。三上疏，劾定西侯蒋惟禄。有恶其太直者，外迁宁绍兵备道。濒行，劾兵备陈国兴。既至浙，兴利革弊，两郡士民有「卢菩萨」之谣。鼎革后，遯迹澎湖，杜门著述；诗文甚富。

　　李茂春，字正青；漳之龙溪县人。登明末乡荐，〔喜〕著述。仙风道骨，跣足岸帻，旁若无人。居于台之永康里，额其茅亭曰「梦蝶处」（即今之法华寺）；与僧诵经自娱，人称「李菩荫」云。卒，葬新昌里。

　　俞荔，兴化莆田人。甲辰解元，联捷进士。为广东长宁令。乾隆三年，过海东书院。着「复性篇」。

　　隐逸（附）

　　张士■〈木郁〉，惠安人也。万历丙辰进士张矿之孙。八岁，补弟子员；登崇祯癸酉科副榜。康熙十三年耿逆之变，避难于浯、厦、漳、澄之间。二十八年，遁迹来台，居于东安坊，杜门不出。持长素，焚香烹茗，日以书史自娱；飘然于世俗之外焉。辟榖三年，惟食茶果。年九十九，卒；诸罗县知县刘作楫匾曰「期颐上寿」。

　　孝义（附）

　　黄广，诸罗人。事母孝。雍正八年，居屋被火，广与母、妻俱走出，惟少妹在内。母怜女，反奔入；广惧母被灾，急随救母。妻虑夫同焚，力挽止广；广辄推妻于港，遂与母同死火中。妻为舟人急拯，得不死；痛姑与夫俱丧，仍投港，复为乡人救苏。母为女死、子为母死，有司尝给银优恤之。

　　陈仕俊，字子庆；台湾人。监生。好善。康熙五十七年旱，米价腾涌；仕俊出粟二千五百石，分四坊以赈，存活甚多。又尝建桥、施棺，置园地为义冢。其子贡生应魁，复出白镪四百两，请修台湾县学、文庙，亦能继行善事云。

　　施世榜，字文标；凤山人。拔贡生。乐善好施，闾党姻族贫者多所周恤。尝建敬圣楼于南门外，以拾字纸。由寿宁教谕，授兵马司副指挥令。长子贡生士安，捐资二百两修葺凤邑文庙；又置田千亩，充海东书院膏火，奏报有案。又令五子拔贡生士膺捐社仓榖一千石，皆其义行焉。

　　陈鹏南，字云垂；台湾人。笃志力行。与兄定国、安国、柱国四世同居，家百余口，毫无间言。雍正十年，以岁贡司训连江。除陋规、勤考课；与诸生论文，尤以实践为谆谆。乾隆二年，连城风灾，文庙倒塌殆尽；鹏南自倾橐，竭力修建，费白镪二千四百余两。又采买榖石平粜贫士及开河，用银六百两。两院上其事，议叙；奉旨加一级有案。

　　黄孟深，其先龙溪人；幼随父瑞章至台，籍诸罗。兄伯与季早卒，孟深即仲也。抚孤侄如己子；男女四十八口同居合爨，以耕读为业，人无间言。又有王求、李次者，亦诸罗人；四世同居。先后有司嘉其行。

　　黄国英，字逊卿。凤山人，贡生；淡水都司曾荣子也。世居台邑。少颖异。好施予，有求辄应；戚属贫乏者，月给银米以赡之。遇事见义勇为。雍正七年，佐郡守倪象恺新建郡署，出入工料，咄嗟立办；三月而落成，人皆善之。盐水港淤塞，港道不通；就自己龙沟潭庄西塭榔塭截其半，费千金别浚一港，以济舟楫。远近糖榖，赖以抵府；仍添置兵房，请于总镇王郡拨兵防守，以杜不虞；至今便之。以州同即用。卒于漳。

　　侯瑞珍，台湾人。性淳厚；少孤，善事节母。举乡宾，给以匾额。母终时，瑞珍年六十六；庐于墓侧，人称（？）……。子孙多入庠食饩，庭无间言。以七十四寿终。

　　节孝（附）

　　林氏，台湾人；辜纯汤妻、明经南金嫂。汤卒，林年二十二。无子，抚其媵二子为己子。事姑孝；姑病笃，刲股和药，吁天减算以益姑寿；病果痊，延五年乃卒。里闬称为辜孝妇，知县李中素书「节孝」奖之。雍正五年，详请祀节孝祠。

　　张氏，台湾人；洪之廷妻。年十八归洪，生一女。之廷殁，舅姑怜其年少，使邻妪微讽之；氏曰：『吾所以不死者，为舅姑也』。于是勤纺绩以终养，冰操四十年如一日，台人称其节孝焉。雍正五年，详请祀节孝祠。

　　余氏，台湾杨茂仁妻。生子三，而茂仁卒，氏年二十二；痛绝复苏。环顾三子，长者甫离襁褓、幼者未满二旬，乃泣曰：『与其舍生以殉，曷若抚孤存祀』。织纴度活，荼苦自甘。历节六十三岁而卒，知县俞兆岳赠匾曰「节并松筠」。子赞化，入国学；孙锡畴、升时、文柱、昆玉、昆山，俱游庠。

　　王氏，诸罗人；陈仲卿妻。仲卿卒，王年十九。嫡早丧，有遗孤子应选甫八岁；王抚嫡子如所生，延师课督。应选长成，入泮。里人具其事于郡守卫台揆，书「节义可风」匾以旌之。

　　朱氏，故明鲁王女也。幼聪慧知书，工针绣。适南安儒士郑哲飞，生一男、三女。哲飞殁，扶姑挈子女寄养父家。父卒，渡台依宁靖王。国朝康熙癸亥，我师克澎湖；王将自尽，氏欲从死。王以姑存子幼为谕；氏涕泣，奉姑携儿别居。勤女红，劳苦忍饥，养姑抚儿十余年，女嫁、姑亡、子继殁，遂持长素。孀居五十余载，冰操无玷。年八十余，终。

　　黄明娘，凤山人。年十七，归金仁。越三年而仁卒，无嗣。夫弟尚幼，忍死以养舅姑。七载姑亡，舅老且病，氏奉养备至，久而不懈。舅亡，氏寻病笃；母家欲为延医，氏却之曰：『吾不即从夫死而延此十载残喘者，为舅姑也。舅姑往矣，吾何以生为』！遂不医而卒。

　　陈氏，莆田人；归郑斌升，移家台湾。年十八而寡。遗孤甫周岁，苦守，勤女红以资生。抚其子至成立；娶媳生孙，游郡庠。观察王敏政、郡守周元文、司马洪一栋俱旌以匾。雍正五年，详请入节孝祠。

　　萧氏爱娘，台湾人；举人凤求女。少许配洪举人壮猷男齐。未娶，而齐殁。爱娘年十九，矢志守节，白其父归洪；养族子为息。十二年，未尝归宁。乾隆四年病卒，合葬齐坟武定里。

　　银娘者，黄声集侧室好官婢也。声集将终，予好官百金，令别嫁，不从；以其金养族人子，同银娘抚之。既所养子殁，好官悲愤欲绝；银娘勤慰，愿伏事终身。遂各削发，持长素念佛四十余年。好官卒，银娘亦寻死。

　　林氏，鹭江人。年十六，归台湾范文质。姑性严急，氏能孝，得其欢。二十五而文质殁，仅遗六岁男学海。已而夫之仲弟夫妇继殁，孤子女皆幼，氏抚育如己出。课督学海，成进士，授山东衮州寿张营守备。后请假终养七载而氏卒，年六十有四。

　　蔡氏惜娘，台湾人；陈邦栋妻。年十九而邦栋卒，时男甫周月。氏哀恸，誓不独生，舅姑苦劝，谕以抚孤愈于死。遂承命节哀，勤纺绩，养翁姑，抚孤子至成立。今年六十，闾里称其节孝。

　　刘氏尾娘，台湾人；侯孟富妻。生二男一女。孟富卒，氏年二十有八。男女俱幼，门无戚属，矢志守孤。勤女红，以供衣食。子瑞珍成立，眼见五代孙。年八十有五，卒。女罔娘，适林妙；妙早卒，亦能完节。刘苦操，子瑞珍以孝称，女罔娘又以节着，人以为「侯之门，节孝存」云。

　　番妇大南蛮，诸罗目加溜湾社番大治赋妻。生一男。大治赋死，妇年二十；愿变番俗，不更适人，自耕以抚其男。至五十六岁，知县陆鹤为请旌奖。

　　贞烈（附）

　　郑氏，郑斌女；配续顺公沈瑞。辛酉，傅为霖反间谋泄，株连及瑞，囚其眷属，独氏发归。氏泣谓父曰：『儿既适沈，生死与共；今罹重祸，儿安可独生？愿遣儿同系』。斌从其请，羁之别室。及瑞将缢，使人持一带别氏。氏自结缳，其弟泣挽之；氏曰：『生为沈家人，死为沈家鬼；姊从此辞矣』。遂投缳死。

　　黄氏弃娘，台湾人；黄堂壮女。年十九，适伪宾客司傅为霖次子璇。为霖以反间谋泄，父子俱置极刑，家属发配。氏兄铨，为氏营救，得免。方璇之被系也，氏犹日望其生。及父子遇害，遂决意身殉。其兄多方慰之，氏泣曰：『今日之事，子为父死、妻为夫亡，于理甚顺；妹复何憾』！遂自缢。闻者哀之。

　　陈氏，郑克■〈臧上土下〉妻、陈永华女。少知书，守礼。克■〈臧上土下〉者，伪藩郑经螟蛉子也。经西寇，委政于永华；请立克■〈臧上土下〉为监国。经败东还，永华亦殁；即以国事付克■〈臧上土下〉。无何，经病亡；诸弟于丧次扬言曰：『彼非郑氏子，孰肯为之下』？环诉于经母董氏。董氏命幽克■〈臧上土下〉，收监国印；诸弟于是夜默使乌鬼（番名奴）拉杀之。当克■〈臧上土下〉之被逮也，语陈曰：『事变矣，恐不能相保』。陈曰：『夫在与在、夫亡与亡，无相负也』。董氏以永华故，礼遇陈；陈曰：『昔为箕帚妇，今为罪人妻；愿出居，待亡夫百日后，即从地下耳』。许之。乃处陈别室，置克■〈臧上土下〉柩其中。旦暮哭奠；既卒哭，沐浴整衣缢于柩侧。与克■〈臧上土下〉合葬台之武定里洲仔尾。

</div>
    <div class="pagination">
<a href="重修福建台湾府志_page64.html">上一页</a><span>...</span><a href="重修福建台湾府志_page60.html">60</a><a href="重修福建台湾府志_page61.html">61</a><a href="重修福建台湾府志_page62.html">62</a><a href="重修福建台湾府志_page63.html">63</a><a href="重修福建台湾府志_page64.html">64</a><span class="current-page">65</span><a href="重修福建台湾府志_page66.html">66</a><a href="重修福建台湾府志_page67.html">67</a><a href="重修福建台湾府志_page68.html">68</a><a href="重修福建台湾府志_page69.html">69</a><a href="重修福建台湾府志_page70.html">70</a><span>...</span><a href="重修福建台湾府志_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
