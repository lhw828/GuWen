<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 390 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 390 页/共 479 页</h1>
    <div class="content">
　　虎头山县西南五十五里大海中，有大虎、小虎二山，俗号虎头门。《志》云：即秀山也。宋景炎二年，元将刘深攻帝于浅湾，张世杰战不利，奉帝退保秀山。明初，廖永忠下东莞，次虎头关。今外国来入贡及出使外国者，皆取道于此。○武山，在县南五十余里大海中。山势突起，有武勇状。每潮汐消长，高低可辨。宋余靖尝候潮于此。

　　曹幕山县西北八十里。其南有石门崦峒，高广横列如城府，林阴蓊蔚，大者合抱，农隙采山如织，百材于此取办。《志》云：山广袤数百里，介于东莞、新会、高要、新兴之间。

　　铜岭在县东二十里榴花村。宋末，邑人熊飞结集义勇，与元将姚文虎力战，斩之，遂与新会令曾逢龙复广州，是也。又太平岭，在县东南，形若竖旗，从山麓而上，连顿九阜，至山顶则平旷，一名九顿岭。道出大鹏所。○莲花峰，在县东北六里。九峰峻竦，状如莲花，一名三角山。其上有池。

　　○三门海县西南六十里。海中有三洲，潮自东南来，至此分为三道，既而复合，因曰三门。旧《志》：县境海道之备，有南头、屯门、鸡栖、佛堂门、十字门、冷水角、老万山、伶仃洋等澳，皆有哨兵戍守。又县西南有乌猪海洋。《吴惠日记》：正统六年，奉诏使占城，发东莞，次日过乌猪洋，又次日过七州洋，见铜鼓山，次至独猪洋，见大周山，次至交趾洋，有巨洲横截海中，怪石廉利，为舟楫患。次日至占城外罗阳校杯墅口，明日入其国门。旧《志》：占城西去广州二千五百里。海行殆难以里道记也。

　　东江在县北。自博罗县流入境，又西入增城县界，至南海县入于西江。旧有东江堤，宋元初筑以防冲啮。绍兴中，复修治。淳三年，复增修之。元至正二年，淫潦崩溃，寻复营辑。一名福隆堤。在县东七十里。

　　龙潭县东南四十五里。《志》云：深溪山，在县东南三十五里，有瀑水飞流，又十里而汇为龙潭。其水西北出，居民引以灌溉。又虎头潭，在县东百里，接惠州府界，有山险绝，形如虎头，下有潭，潭旁仅有线道，山内有田可井，常为寇盗所据。昔于山前置寨，今废。《志》云：县东北黄曹村有织女湖，湖旁有小山。又县东南百里有双女湖。

　　○福永镇在县西南。有福永巡司。旧为屯门固戍寨，洪武三年改置巡司，三十一年迁于福永村，因改今名。又白沙巡司，在县西南百十里白沙村，近三门海口。旧为白沙寨，洪武三年改置巡司。○京山巡司，在县东北。旧为茶园寨，洪武三年置巡司，十九年迁于京山村，因改今名。又中堂巡司，在县西麻涌村。旧为中堂寨，亦洪武三年改置。

　　武山寨在县南。又县东有虎头寨。《志》云：县境有把截所三：曰南冈头，曰沙潭，曰芦荻角。又有企石营，亦在县南。

　　城西驿在县城西，水驿也。县东北又有黄家山水驿。又铁冈水驿在县东。

　　新安县府东南二百六十里。东北至东莞县七十里。本东莞县地。隆庆六年，析置新安县，治城子冈。编户二十里。

　　○梧桐山县东四十里。山势峭拔，多产梧桐，因名。又杯渡山，在县东南百二十里，下滨海，旧名屯门山。上有滴水岩及虎跎井。《纪事》云：东莞南头城，古之屯门镇，乃中路也。一云南头城东南海路二百里至屯门山，唐置屯门镇兵，以防海寇。天宝二载，海贼吴令光作乱，南海郡守刘巨麟以屯门镇兵讨平之。宋亦置营垒于此。又梅蔚山，在县南百里大海中。《行朝录》：宋景炎二年正月，南狩幸此。今有石殿遗址。又西南八十里大海中有官富山，山之东有官富场。《行朝录》：景炎二年四月，帝舟次于官富场。是也。旧《志》：官富山，在东莞县西南二百八十里。

　　大奚山县南三百余里大海中。环三十六屿，周回三百余里，居民以渔盐为生。《宋史》：庆元三年，提举盐茶徐安国以捕私盐致乱，知广州钱之望遣兵歼之，遂墟其地，后生息渐繁。明初，有万姓者统其众，今亦呼为老万山。

　　○佛堂门海县南二百里。潮汐相通。《志》云：柯水，经官富山西南入海，分为二门：佛堂门海在其左，急水门海在其右。凡潮自东南大洋西流，经官富山而入急水门，番舶至此无漂泊之恐，故曰佛堂。自急水角经官富场，又西南二百里曰合连海，水通东南大洋，连深澳、桑洲、零丁诸山，而汇合于此，故曰合连。

　　合兰洲县南百九十里。《志》云：县南百余里有大步海，中有娟珠池，南汉时采珠于此。又南八十里为合兰洲，在靖康场海中，与龙穴洲相比。相传有龙出没其间，又有泉出龙穴洲石罅间，番舶回者皆汲以过海。近《志》县西北八十里为大步海，又西北八十里为合兰洲，似误。

　　○官富镇即官富场也。宋景炎二年，蒙古将塔出等以步兵追二王于岭南，其别将唆都由泉州取道泛海，期会于广之富场，谓此。今有官富巡司。《志》云：本官富寨，洪武三年改。○缺口镇，在县西南缺口村，近合连海口。洪武四年，置巡司于此。

　　三水县府北百二十里。西北至清远县百三十里，西南至肇庆府百三十里。本南海县之北境、高要县之东境地。嘉靖五年，析置。今县治白塔冈，有砖城，编户五十一里。

　　○大潭山县北三十里。石壁数仞，飞瀑如练，下注二潭，左曰龙湫，右曰天生塘，方广二亩许，居民引水溉田。○尧山，在县南四十里，俗呼大尧山。《水经注》：山盘纡数百里，有赭岩叠起，冠以青林。《郡国志》：山高四千丈，自番禺迄交趾，俱见之。今高约百仞，亦名凌山。

　　卢岭县西北四十里，与四会县接界。又金帽岭，在县东北一里，俗呼城隍岭，有连珠峰，县之镇山也。又县东五里曰象冈，一名云秀山。又二里曰石顶峰，上有古烟墩，为县治之水口。○白塔冈，在县东南一里，冈下水中有浮沉石。又二里为昆都山，即古三水镇也。宋置斥堠于此。广州参谋刘颌擒海盐盗綦毋谨和尚于三水镇，是也。镇废。《志》云：县治东一里有魁冈，下有鹿峒水，出县东六里鹿峒中，流经魁冈，入于浈水。县西一里又有七星冈，其西为青冈，滨大江。又西有横石、将军二岭。

　　○北江县西二里。亦曰浈水，亦曰氵匡水。自清远县流入境，南流会于陶水，又南入南海县界，合于西江。○陶水，在县南，源出尧山，西北流注于氵匡水。又有翁水，出县东北利山湖，亦西南流注于氵匡水。三水合流，县因以三水名。《志》云：县南有金洲冈，水中突起，方圆约二百余丈，高五十余丈，一名金钟，水绕其旁。又十里过双窦，入南海县界，俗呼新生水，三水之余派也。

　　芦包水县北四十里。《志》云：县北三十五里有龙坡山，一名花山。又北五里，则芦包水出焉。其水秋冬皆涸，夏始溢，北出一里，合于胥江，南出南海县境，至官窑驿合于大江。胥江，亦即北江之异名矣。又北六里有鸭埠水，亦流合北江，旧多盗贼劫掠商船。《志》云：县西南十里有西南，商旅之舟多泊于此。

　　○三水镇在县西南一里隔江。青冈之旁，即三水口也。有三水巡司。又县西有横石巡司，与肇庆府高要县接界。近《志》云：嘉靖三十年，高要县古耶巡司移置此。○胥江巡司，在县北五十里。又西南巡司，在县东南十二里，地名杨梅堡。旧有西南寨，洪武三年，改置巡司，并置驿于此。○岩石营，在县北六十五里。又县北四十里有鸭埠水驿，又县南有界牌石营。俱有官兵戍守。

　　增城县府东百九十里。南至东莞县百里，东至惠州府博罗县百四十里。本秦番禺县地。后汉析置增城县，属南海郡。梁改属东官郡，寻为郡治。隋平陈，郡废，县属广州。唐因之。宋仍属广州。今城周四里有奇，编户一百八十三里。

　　○增城旧县县东北五十里。汉置县治此。唐时移置于县东九冈村，后又移今治。元末，尝筑土城。明永乐元年，始以砖石。成化五年，复增拓之。

　　○罗浮山县东百三十里，与博罗县接界。回环高耸，为广、惠二郡之望。详见名山罗浮。○猊山，在县东南二十里。《志》云：山产娑婆罗竹，围三四尺，性坚纫，土人取以为弓。

　　白水山县西四十里。屹若巨屏，上有瀑泉百余丈，悬注如练。又峨眉山，在县西南七十里。山秀而长，下为乌石冈，状若覆钟，色如墨，堪以眺远。冈下有乌石村。○陈峒山，在县北二百五十里。脉自庾岭而来，势如卓旗，山侧有小阜突出，增江源于此。

　　望云岭县北百七十里。下有九淋水，虽天时晴霁，亦有云气覆其上。又云母岭，在县西二十里，产云母石。○景星岩，在县北五十里。平野中孤石挺起，峰秀入云，连石相接，无异栋宇，中有楼阁宝盖之状。又浮碇冈，在县城东五里。其石赤，与罗浮相望。旧《经》云：浮山自海上浮来，合于罗山，此冈若浮山之碇。又东五里为百家山，上多竹，可容百家。

　　○东江在县南，与东莞县分界。西流入番禺县境。

　　增江在县城东。源出陈峒山，东南流经此，又南合于防水。《志》云：防水出县南十五里流防山，流合增江。县南三十五里有牛潭，增江支流入焉。其正流西南出，入于东江。

　　○乌石镇在县南东洲村。旧为乌石寨，洪武初改置巡司。又茅田巡司，在县西，洪武四年置。《志》云：县北百里有莲花寨，宋置。○增江驿，在县城东。又县南有东洲驿，县西六十里有乌石驿。

　　龙门县府东北三百十里。本增城及博罗二县地。旧置龙门巡司于此。弘治九年，徙司于黄沙坳，而置今县于旧司治。有城，弘治十六年增筑。编户十七里。

　　○虎狮山县西五十里。形若虎狮对峙，上有飞泉，下注蛟穴，流至县东五里，为白沙水，引流可以溉田。又西十里为陈峒山，与增江县接界。

　　天岭山县南八十里。高千仞，为一邑之望。一名指天岭。又东涧山，在县南百八十里，有层崖叠、氵敕石飞泉之胜。又南十里曰岑曙山，中有西云、会仙二洞，飞泉出焉。

　　○西林水在县西。一名九淋水。源出县西七十里铁冈大山，流经城西，诸溪涧水皆流合焉。东南流入增城县界，经望云岭下，迤逦二百余里，流合于增江。○路溪水，在县东六十五里，源出县东北铁坑山，西南流会于西林水，可通舟楫。又鹅溪水，在县南百余里，源出博罗县界，居民引以溉田，亦流入于增江。

　　○上龙门镇在县北。旧置长沙巡司，洪武四年改今名。

　　香山县府南百五十里。东至东莞县三百里。唐为东莞县之香山镇。宋因之。绍兴三十二年，升为香山县，仍割南海、番禺、新会三县滨海地益之。旧有土垣，号曰铁城。明洪武二十六年，始营砖城。弘治间，于城外筑子城。正德间修筑，周三里有奇。编户三十六里。

　　○仁山在县治北。有六阜环列，谓之七星峰。其北一阜曰寿山，东南曰丰山，西曰武山。洪武初筑城，平其三阜。又城北一里有插笏山，濒于海，旧名獭窟山。○大北山，在县城东一里。莲峰耸其前，金鼓角山峙其后。其与莲峰对峙者为石岐山，在县西北一里。又西二里水中有长洲山。

　　笔架山县南一里。三峰屹立。又南二十里曰湖洲山，山下有湖，久之成洲，因名。俗呼为文笔山。○北台山，在县南四十里。又南二十里曰南台山，两山相对如台。《志》云：北台相近者有寿星塘山，塘广数亩，在山之北。《野史》：宋端宗崩于舟中，葬寿星塘。今塘侧有陵迹五处，盖遗臣马南宝所筑疑冢也。其地亦名坟头冈。在山之西，又梅花水出焉，下流入海。宋端宗太后全氏崩葬于梅花坡上，亦即此水旁矣。又香炉山，在县南六十里，有瀑布悬流。《志》云：县以此山名也。

　　长江山县东南三十里。众水皆导源于此，因名。紫马岭在其东，相合山在其西。又东南十里曰三洲山，三山并立海中，一名大圜山。又东南二十里曰乌岩山，宋末土人多避乱于此。○石门山，在县西十里，中有洞，宋末尝拒元兵于此。又黄杨山，在县西南七十里。其阳有赤坎冈，宋亡，张世杰葬于此。

　　浮卢山县北七十里海中。相传山尝与波上下。《山海经》南海有浮石之山，疑即此。又石甑山，在县南百六十里，土人呼为南山。《志》云：县南百里海中有金星门，两峰相对，蛮{疋旦}多渔于此，相聚为寇。又南百里有大、小横琴山，其下即井澳也。又三灶山，在县南三百里海中。周回三百里，林木葱翠，有三石如灶，旧多居民。洪武中，以通番寇入犯，遂虚其地。成化以后，有官军驻守。《广记》：三灶山，有田三百余顷，极膏腴。元时海寇刘进据此。明洪武初，奸民吴进添通番为乱。二十六年，讨平之，禁民不得居止耕种，设官兵防守。正德中，豪民渐侵啮其地。

　　○海在城外。宋阮泳《县治记》：香山，环海孤屿是也。今县西北接浮虚山者曰石岐，海中多洲潭，芦苇泥泞，久之成田，他邑民多耕种其中，攘夺为害。县西二十里曰象角头海，又西三十里曰叠石海，中多鱼蟹之利。西南七十里曰分流海，东注东洲门，合大洋。又三灶山东曰乌沙海，向为番夷窥伺处。成化中，番舶复自此侵扰，因岁令官军驻守三灶山。

　　井澳在县南海中横琴山下。宋景炎二年，张世杰奉帝至井澳，飓风大作，舟败几溺，军士死者过半，即此。《番禺客记》：井澳海滨有湖居里，里中马南宝者，尝以其家为端宗行宫。及帝崩州，殡于南宝家，然后葬于山。继又起兵于井澳，与蒙古战，不胜，死之。《志》云：县有浪白澳，为海道戍守处。○零丁洋，在县东百七十里。宋末，文天祥为元兵所败，被执，尝经此，有零丁洋里叹零丁之句。又九星洋，在县西南。宋建炎二年，元将刘深袭井澳，帝至谢女峡，复入海，至九星洋，欲往占城，不果。《一统志》：海中有九曜山，罗列如九星，洋因以名。又谢女峡，一名仙女澳，亦在县境。

　　○香山镇在县北大榄村。旧为香山寨，洪武二年改置巡司。又小黄圃巡司，在县北百二十里，弘治九年置。○金斗场，在县南百五十里，地名濠潭，即宋金斗盐场也。今废。

　　象角头营在县西。《志》云：县有镇头角、南禅佛、县港口及浮虚、大埔洋等营，俱有官军戍守。又把截所四，曰：石岐，在县西；东洲门，在县东；乾务，在县南；大人岭，在县北。

　　新会县府西南二百三十里。西北至肇庆府高明县九十里，西至肇庆府恩平县百十里。汉番禺县地。晋末，置盆允县。元熙二年，置新会郡治焉。宋、齐因之。隋平陈，郡废，置新会县，并置封州治焉。开皇十一年，改为允州，后又改曰冈州。大业初，州废，县属南海郡。唐武德四年，复置冈州，仍治新会县。贞观十三年，州废，县属广州。是年仍置冈州。天宝初曰义宁郡。乾元初复曰冈州。贞元末，州废，县仍属广州。宋因之。今城周三里有奇，编户二百三十八里。

　　○盆允废县在县东。晋末分番禺县置盆允县，属南海郡，寻为新会郡治。齐、梁因之。隋平陈，改置新会县，废县入焉。《城邑考》：新会县旧无城，元末始筑土垣御寇，旋废。洪武二十四年，改筑土城。三十年，以砖石。天顺六年，复筑子城，周为濠堑，时称完固。正德十一年，又复营筑焉。

　　新夷废县在县西四十五里。三国吴析番禺置平夷县，属南海郡。晋太康初，改曰新夷。元熙中，改属新会郡。宋、齐因之。隋初，废入新会县。又宋元废县，在县东北。沈约《志》云：元嘉九年，割南海、新会、新宁三郡界上新民立宋安、新熙、永昌、始成、招集五县。二十七年，改宋安为宋元，皆属新会郡。齐废宋安县，余皆如故。梁、陈间，改新熙为新建，始成曰熙潭，招集曰怀集，又以废宋安县改置化召县。隋开皇十年，悉并入新会县。

　　义宁废县县西北九十里。本新夷县地。宋置义宁县，属新会郡。齐、梁因之。隋属冈州。大业初，属南海郡。唐武德四年，复属冈州。贞观十三年，改属广州，旋复故。宋开宝五年，废入新会，六年复置。太平兴国初，改曰信安县。熙宁五年省为镇，入新兴县。元初，复为县。绍圣元年，又改为镇，后复为县，还隶广州。建炎初废。

　　封平废县县西七十里。晋末置，属新宁郡。宋属新会郡。齐、梁因之。隋大业初，废入义宁县。唐武德四年，复置封平县，属冈州。贞观十三年省。又封乐废县，在县西北。沈约《宋志》：元嘉十二年，以盆允、新夷二县界归化民置属新会郡。齐、梁因之。隋大业初，废入新会县。唐复置，属冈州。贞观十三年废，旋复置。开元初又废。○始康废县，在县西南。刘宋元嘉中置，属新会郡。齐、梁因之。隋开皇十年，废入封平县。又有初宾废县，亦在县西。刘宋时置，属新会郡。齐、梁仍旧。隋开皇十年，省入义宁县。

　　○桂山县北二里。俗呼圭峰。唐僧一行至此，有黄云覆之，因名黄云山。上多松竹，瀑泉出焉。又北八里曰渌屏山，周回八十八里，环绕县治，一名绿护屏。屏南有潭，谓之圣池。○大云山，在县西三里，形如盘龙，浮江旋绕。又西五里曰龙山，上有九穴，俗呼龙窟。其下紫水出焉，南流入海。

　　仙涌山县西北六十里。地名罗坑。本无山，一夕风雷震吼，涌出数峰。又西北五里曰昆山、仑山，二山相连，俗合呼为昆仑山。昆山巅有天井，仑山巅有白龙池。○金冈山，在县西八十里。《唐志》：冈州以金冈而名，其地产金，下有淘金坑，旁皆沃壤，延袤八十里。今皆为民田，不复有金坑矣。西北有石洞曰金山岩，深广皆二丈，岩顶飞瀑如练，有盘石，可坐数十人，旧为乡人游赏处。今为盗薮，俗呼鬼子窟。
</div>
    <div class="pagination">
<a href="读史方舆纪要_page389.html">上一页</a><span>...</span><a href="读史方舆纪要_page385.html">385</a><a href="读史方舆纪要_page386.html">386</a><a href="读史方舆纪要_page387.html">387</a><a href="读史方舆纪要_page388.html">388</a><a href="读史方舆纪要_page389.html">389</a><span class="current-page">390</span><a href="读史方舆纪要_page391.html">391</a><a href="读史方舆纪要_page392.html">392</a><a href="读史方舆纪要_page393.html">393</a><a href="读史方舆纪要_page394.html">394</a><a href="读史方舆纪要_page395.html">395</a><span>...</span><a href="读史方舆纪要_page391.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
