<!DOCTYPE html>
<html>
<head>
    <meta charset="UTF-8">
    <title>陕西通志 - 第 312 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 312 页/共 490 页</h1>
    <div class="content">　　间仲宇字定夫代州人举人任同州知州下车剔举废数月而治巨盗刘汉聚众肆掠悉疏捕置法民喜形于谣去之日行李萧然【贾志】
　　杨防字质甫京卫人进士嘉靖中知华州年少美风仪初至吏民皆易之至决政事如老吏与士大夫交以道义接有请托者即絶之乙卯地震时防丁内艰民蜂起掠食防下令开谕复劝借富家粟以赈穷乏民无敢犯令者后迁刑部员外【贾志】
　　朱茹字以彚泸州人嘉靖间进士知华州时地震后部议须才者安抚灾伤茹至接下甚谦莅政甚严建华山书院以教士修治沙河尤为郡要陞工部员外郎【华州志】
　　陈应邻字仁甫京卫人嘉靖进士知华州至诚恻怛实心教养省嵗役费不扰里甲缓于催科民应之反过于督罚者以操守正大能服人心陞工部员外【华州志】
　　许际可固始人举人由户部主事迁知华州清操自矢一尘不染实心爱民摘奸如神接遇士大夫坦易谦冲而履正守法人皆钦服【贾志】
　　髙崇字企之寿张人举人嘉靖间知华州才猷练达政事无巨细必按法以行或有挟奸行欺者每善察其情伪以轻重置之法时称严正【贾志】
　　甘为霖富顺人进士嘉靖间知华州莅政平恕狱无系囚政多清暇觞咏赋诗以内召去【贾志】
　　李廷宝曲沃人嘉靖中知耀州会年饥地震廷宝一切与民休息裁省供应里甲便之性闳大能容举事务长厚不近名即有犯者辄不与校以是士民益相亲【耀州志】
　　苏璜堂邑人举人嘉靖末知鄜州繁剧立办公庭肃然奸胥豪右悉伏匿不敢动学宫敝隘修理易置仕至湖广按察司佥事【鄜州志】
　　陈晔字光宇诸城人进士隆庆中以工部郎左迁知同州清操特立识断英敏常乘挽车循行田野境内震粟刘官营大盗盘据累嵗莫敢谁何出不意提兵擒之居数月复擢南刑部郎中【贾志】
　　丁有周字克宗武陵人隆庆举人以国子助教出知同州才儁机警持政廉平往例新生入庠醵金飨使君周曰吾送子弟就师而为我治具不倒施耶自携樽觞博士三爵而别三年论最擢户部员外郎【贾志】
　　曹璜字伯玉益都人知西安府府事猬集游刃有余教民以孝弟力田士习民俗翕然丕变迁湖广提学【贾志】
　　边有猷字克壮封丘人万厯甲戌进士补西安守西安合属所上赋金以钜万计例有耗羡充公费有猷手自登记悉佐公帑丝毫无所与会刘哱叛邮报汹汹或劝有猷宜亟归其孥有猷曰吾家人动城中人俱动矣乃厉气巡城妻刘氏立宅内井傍亦慷慨誓死贼平以忧去【封丘志】
　　马呈秀字君实江都人万厯甲辰进士知延安贼入境亲督兵捕击擒其渠魁招复流民万户垦荒田数万亩卒祀名宦【江南通志】
　　王在台字肇区文水人万厯癸丑进士以户部郎中出守汉中政先教化一遵文翁之治时瑞藩监尉多夺民田在台力禁之又灭常板子等贼后陞任去攀辕者以万计【贾志】
　　邹嘉生号静长武进人万厯丙辰进士知西安府德泽旁洽比嵗有登甲子夏雨少愆期嘉生斋祷甫一日密云沱雨逺近沾足民感而异之生员蔡国祯家有祟兄嫂妻女相继病死蔡计无所出奔府控之嘉生毅然曰何物么麽敢作厉乎斋三日躬诣城隍神前力请诛邪是夜蔡生家梦一朱衣神控骑俨临若鞫罪状自是祟息【祝万龄撰异政碑记】
　　沈自彰字芳扬大兴人万厯中进士知鳯翔府持己以廉化民以德亲行阡陌举贤兴利好读书讲学与乡先生张鸡山访问讲论不辍嵗旱步祷大雨立霈陞太常少卿罢官贫甚授徒自给鳯翔孝廉公车至京谒见日午不举火觇之方使人鬻衣取酒食治客具室中一无所有【贾志】
　　崔应科登封人进士知汉中府修堰濬渠筑城葺庙鼓舞文士尤多成立【贾志】
　　潘文太原人万厯中知汉中府才干明敏案无尘积断狱片言立决每月朔日与诸士讲程朱业名流多出其门矿贼俞士干聚众数千肆为吞噬文设策招安令充牙兵未一载杀人如故文以计擒之一日殱焉汉始获安【贾志】程三乐重庆人举人万厯间知城固与郡伯潘文合招矿徒俞士干等旋就擒斩人咸称其谋画【汉中府志】
　　曹景旸字子升应天人都察院都事阿子也嘉靖乙卯举乡荐少宰魏公学曾金州人也为州求良牧得之喜久之有间景旸于少宰者少宰曰曹君廉而不刿寛而有制先教化后刑罚政立而民怀之殆古循吏乎转西安丞以病归【江南通志】
　　张极宁晋人举人万厯中知商州才猷敏健法令严明修废举坠葺书院筑文屏山笔峰皆其力【贾志】
　　王以孚达州人知商州子民礼士政令寛平捐俸以易学租后以其资筑龙山塔移云路浚泮池宫墙一新【商州志】
　　龚錞澧州人举人万厯中知商州爱民礼士改收头支使议纸户召募裁铺司兵银蠲免逃亡尤苏民困【贾志】
　　罗文俊长治人举人知同州无苛政嵗省徭赋九百金【贾志】
　　髙登明字公野翼城人万厯举人知同州明习吏事持法平允不设什排不遣一而赋完讼清民皆乐业有坏姙妇胎脇所仇者登明曰浇风不可长也下令禁谕俗为之易徭赋有可节者为裁七百余金三年陞保定府同知【同州志】
　　郑璧字子良内江人万厯进士以宪佥左迁知同州约己爱民下车尽罢一切私征搜剔奸蠧病民者嵗省数千金时议行条鞭璧奏记极言不便而尤不便于同谓同民贫且力农利用布粟不便输金也遂不果行后数年其言果验民感服三年以察廉内陟【同州志】
　　白鋐宝丰人由贡生知鄜州廉明多所建树不便于民者力请于上官去之嵗入羡余悉充公用【延安府志】
　　王标字的明太原人天启六年由举人为华州牧有能吏声发奸摘伏吏胥莫敢犯法催科不烦督责输纳恐后晋巩昌府贰尹【华州志】
　　胡尔纯山东费县人陇州知州崇祯八年流冦攻陇尔纯竭力固守吏目王锡兖以城降尔纯不屈自缢死赠光禄卿【旧志】
　　林文蔚掖县人以举人知汉中府当大兵四集供应刍糈咄嗟立办更除巨蠧为郡害者境内一清【汉中府志】
　　周应泰湖广人嵗贡崇祯间知宁羌州时巨冦陷城以匿印詈贼遇害吏部尚书李长庚奏请赐【汉中府志】
　　邓承籓号觉斯桂林人崇祯十年由举人为华州牧治甚有声尝因冦变冬月煮粥以饘守者又因大旱民灌溉种植承籓巡行载数百万缗劳民之力田而勤者庚辰饥馑频仍承籓发仓赈救又谕富者以推食之义全活甚众寻擢临江府同知【华州志】
　　唐时明字尔极固始人举人崇祯末知鳯翔府癸未冬李自成既败孙傅庭遂破潼闗围长安三日克之全陜大震所至州县望风响应独时明缮城濬隍设橹盾为战守具值东征败卒过郡大掠而西民遂无固志未几自成僭号传檄至时明慨然曰吾孤城新蹂于兵战具一空安能挫方张之敌惟有一死报天子耳遂自缢死【贾志】
　　周文炜江南人崇祯癸未署商篆多惠政时奉上檄派征民运银二千八百两炜怜商叠罹兵火极力申销之州人尸祝及十月李自成破商州被执不屈厉声大骂贼割其舌炜怒目噀血喉中犹作骂贼状贼以铁锄煆赤纳其口磔其尸一子亦被执见父尸痛哭愤詈贼亦杀之【商州志】
　　韩东明安肃县举人知邠州城陷从容着衣冠望阙拜毕辞家庙赴井死【畿辅志】
　　孙愈贤河南荥泽人由贡士知鄜州为人刚断杜絶干请不畏强御一时豪右敛迹客兵数万来屯城中八日强取民禾饲马愈贤悉治以法鄜人获安【鄜州志】按汉宣帝云与我共此民者其惟良二千石乎牧守一官自昔惟重其宦绩显著者既列传如右而旧志所采美不胜书如唐新平郡守韩盛失其籍扶风郡守房琯河南人兴元府尹许尹兴州刺史郑公达沔州刺史刘遂清俱失其籍宋知商州韩孝先知邠州龙镯知麟州訾虎俱失其籍元知商州卢信李益王珪俱失其籍知耀州木八刺沙回纥人知陇州汪福安失其籍明西安守赵祐长垣人曹恩德州人袁一鳯宜春人陈之龙宜春人陈其赤崇仁人延安守赵楫济宁人栗登巴县人李涵迁安人洪济逺江陵人党馨益都人王国瑚猗氏人许明陛县人李含朴房山人鳯翔守扈暹元氏人仇益汾西人成文山西山隂人纪绣利津人熊应元南昌人汉中守郭钦金乡人曹子徽公安人张四川人张钦通州人李正定人由礼门杞县人李有实黄县人项思教临海人李景登辽东人李日俨安邑人冯上宾获嘉人知商州温和王敏郭纶俱失其籍李腾芳长沙人邓琦洛阳人杨纯巴陵人刘承学寿光人陈潞来安人李石岭澧州人蔡应齐定兴人杨儒鲁江西兴国人知同州杨景行鄱阳人齐整代州人秦铭南陵人安亨临汾人李旻益都人张信阳人李洪新河人郭显和泰和人李际春安阳人知华州杨胜贤阆中人郭镃济宁人知耀州魏必兴鳯阳人任奎盐山人李文熙石首人知干州马汉臣洛阳人贾麟翼城人张才山东人何节万安人安珝邢台人王鳯阜城人王鲸祥符人晏子纶茂州人秦志临汾人杜槃临县人陈维清源人李维祐徐州人贾光大杞县人王楫胶州人梁化内江人知邠州廖伯裴新喻人毛鹏霄西平人蒋璿四川人柳荣汾州人王文潞州人髙庆陵县人刘济赵州人张铎永清人徐经武清人万化太原人刘升莱阳人金汝声南直人冯迪南直山阳人周宁睢州人刘濬盐山人孙侃平定州人杜蕙任邱人知绥德仇敬曲沃人靳东齐顺义人王大节大名人韩文卿襄阳人张鸾腾骧卫人张鱕寿阳人卢友竹三河人知葭州贾熙载直隶人吴养洽安邑人秦丹髙邮人郑廷英南川人知陇州刘璋妫州人刘玘失其籍谭溥铜梁人张琦失其籍吴玺保宁守御所人文应麟广西兴安人知宁羌州张简弋阳人梁成巴县人王儒泽州人万世让巴陵人李应元雅州人王一鸣齐东人钟湛灵泽州人熊岳秀河南人笏河内人録其官守以示靡遗
　　本朝
　　曲良贵枣强贡生知兴安顺治三年流冦陷城殉难时同殉者有州判侯嘉失其籍
　　宋从心杞县举人顺治五年知延安府六年王永强据榆林檄至延安从心与守备万廷贵集众誓死守因共碎其檄永强兵至大怒籍其家执从心至城隍庙不屈遂遇害廷贵死于狱妻某氏亦骂贼而死
　　李芳澂永年人由选贡任汉中府通判贺珍冦汉中闗南道胡全才誓众固守芳澂佐理兵饷军储充裕冦退擢知鄜州值王永强变起州民奔窜一空暨贼至芳澂密遣人赍蜡书赴省请救为贼逻者所得贼怒急攻之城破不屈而死
　　王廷用奉天人顺治二年任华州知州刚断明决为民兴利除时冦乱甫定差粮烦苦廷用申请台司计阖州粮石毎里十甲均输差粮劳佚无偏
　　薛所习孟县人顺治五年由选贡知商州兵燹后悍仆多凌其主所习随事痛惩之名分始肃明季加派三饷因循未遑议改所习详请豁免商民建祠祀之
　　秦宗尧奉天义州人顺治六年知华州甫下车鼎新文庙以作士风山右姜瓖之变华当东西孔道宗尧悉力支应转输不扰山冦盘踞西南原石脆山出没无常宗尧率民兵直捣贼窟尽殱之死事者十有一人州境以宁会
　　内召天下贤守令十六人各赐衣一袭宗尧与焉刘正任邱人恩贡初授代州知州顺治九年改商州商自明季为盗薮正一意招徕与民休息倡修龙驹寨通商惠工设戍防守由是农桑大兴盗贼屏迹又创五经社讲学课文科名鹊起如周蒲璧卢运熙皆社中翘楚也莅商三载商洛道许宸好操切与举人某搆衅欲中以危法正不从仍大书署斋壁曰杀人媚人吾何心哉或吿许许怒遂拂衣归
　　胡有德奉天铁岭人由明经厯知华州为政慈惠明决顺治甲午大旱累祷弗应具文城隍神深自刻责须臾风雨骤至秋禾有成尝悯所属寒士嵗给谷至数百石华人至今思之
　　李文盛奉天人知华州仁慈廉洁顺治丙申大水河堤溃决淹没民田数万顷文盛冒雨防防昼夜修筑累旬不返滨河居民至今戴德勿衰尝相度河身髙下欲别开渠达渭以免水患后去官寝其事
　　王章锦州人为兴安州牧方莅任军兴旁午镇臣重派民间出粮牧马州民大困章请于台司立禁之州故无校士馆士苦调考章为捐俸建造茅麓山积为盗薮十七年会兵进军需麋至章咄嗟立办又协饷郧阳郧抚檄州人起运章曰吾知秦饷不知楚饷卒不应
　　马云阶奉天镶蓝旗人康熙元年知邠州厯有惠政戊申己酉间邠大荒云阶百方安集不致失所
　　冯昌奕蒲州人进士擢华州知州下车即缮葺文庙改考院规制大兴学校文风丕变丽谯楼橹次第修饬华属旧苦里差及征收耗羡词讼株连各昌奕至悉禁除之值编审昌奕核实申请丁粮一清华民输赋故无花名赤厯昌奕详请更造以杜中饱小华山为一郡之镇万厯中凿峰建庙形家谓不利于华昌奕亲陟山巅相址鸠工伐石砌台然后形势复完
　　于翔汉奉天正白旗人监生康熙十三年任陇州知州先是吴逆贼将蔡元攻陇前牧翁世庸被执城陷未几贝勒王率兵克复贼西遁复绕踞闗山顶塞路守险总督哈占等率兵屯咸宜闗相持不下翔汉供亿弥年士马无哗人民安堵考绩擢鳯翔知府休养疮痍多方调防军民倚重
　　杨佐国荆门州人由进士授咸宁令康熙十四年报最擢知商州甫莅任逆冦围城城中震恐佐国率士民死守贼投以伪劄佐国登陴骂贼焚劄众心益奋越七日大兵至围始解奸民张名贵隂通贼愚民多胁从佐国力请于制府寘名贵于法余得释民尸祝之
　　滕天绶奉天辽阳人廕生康熙二十五年任汉中知府天绶谙练精敏雅意修复首坛庙次楼橹次仓厫又次学舍吏宇整饬一新汉南自萧相居守后水利素饶愚民争利致多聚讼天绶亲厯南褒城洋诸邑相视地形筑堤建闸且勒禁镌石俾启闭有期蓄泄有界自是争端永杜汉中洊经兵火自前守冯达道后郡志未修者三十余年天绶设馆授餐分篇彚句成新志二十四巻最称详尽达道武进人进士顺治十三年任汉中知府能以文学佐吏治
　　张彦璘徐州人贡监康熙三十九年任陇州知州申革陋规不畏强御四十一年因转运西饷郡邑疲于奔命璘力请协济陇民疾苦独苏陞平凉司马民立坊以志爱焉
　　朱琦字又韩娄县人康熙四十五年任鳯翔知府政无巨细皆手自裁决郡民雷学义坐死罪系狱琦廉其寃状白免之岐民金六女父毙命已半载不得其主名琦侦得之俱伏辜宝民张进忠妻李氏以误伤邻妇命偕女坐大辟琦为减等毎听讼辨诉盈庭片言立判其余严保甲劝农桑禁私派减市防徭役免坍地科差俱得请以次举行后因罣误去官士民立祠祀之
　　王渭鼎武昌县人由举人擢宁羌知州州境有虎患渭鼎至遂弭值嵗旱祷雨辄应又捐俸修南栈诸险后摄沔篆而卒





　　陜西通志巻五十二
<史部,地理类,都会郡县之属,陕西通志>
　　钦定四库全书
　　陜西通志巻五十三
　　名宦四【令长】
　　汉
　　胡建字子孟河东人孝武天汉中为渭城令治甚有声値昭帝幼皇后父上官将军安与帝姊葢主私夫丁外人相善外人骄恣怨故京兆尹樊福使客射杀之客藏公主庐建将吏卒围捕葢主闻之多从奴客徃犇射追吏吏散走主使仆射劾渭城令防徼伤主家奴建报无它坐葢主怒使人上书告建侵辱长公主射甲舍门知吏贼伤奴辟报故不穷审大将军霍光寝其奏后光病上官氏代听事下吏捕建建自杀吏民称寃至今渭城立其祠【汉书本传】
　　魏相字弱翁济阴定陶人徙平陵举贤良以对防高第为茂陵令御史大夫桑羊客诈称御史止传丞不以时谒客怒缚丞相疑其有奸收捕案致其罪论弃客市茂陵大治【汉书本传】
　　龚胜楚人举茂才为重泉令病去官大司空何武执金吾阎崇荐胜哀帝闻其名征为谏大夫【汉书本传】
　　辕丰建始间为长安令治有能名擢司校尉【旧志】蔡勲陈留圉人平帝时为郿令王莽遣人授厌戎连帅勲仰天叹曰吾防名汉室死归其正岂可事二姓哉遂携家属逃入深山【续文献通考】
　　韩棱字伯师颍川舞阳人为下邽令视事未周吏人爱慕时隣县皆雹伤禾棱界独无【汉纪】
　　郑兴字少赣河南开封人建武九年左转莲勺令时郡县荒残兴方欲筑城郭修礼教以化之会以事免遂不复仕【后汉书本传】
　　孔僖字仲和鲁人元和二年拜临晋令崔骃以家林筮之谓为不吉止僖曰子盍辞乎僖曰学不为人仕不择官吉凶由已而由卜乎在县三年卒【后汉书本传】
　　杨琳为茂陵令比县连歳蝗灾曲折不入茂陵【耆旧传】景毅字交坚梓潼人司徒举治剧为高陵令立文学以礼让化民【梓潼士女志】
　　段颎字纪明武威姑臧人好古学举孝廉为宪陵园丞阳陵令所在有能政【后汉书本传】
　　严遵长安令治政严明迁扬州刺史当迁民遮道止之凡三迁辄不得行【四川通志】
　　王阜世公为重泉令吏民向化鸾止学馆阜使授官掾公沙叠为张雅乐击磬鸾乃举足垂翅应声而舞【路史余论】
　　王忳字少林广汉新都人举茂才除郿令到官至斄亭亭长曰亭有鬼数杀过客不可宿也忳即入亭止宿夜中闻有女子称寃声忳曰有枉状可前求理女子曰无衣不敢进忳便投衣与之女子前诉曰妾夫为涪令之官过宿此亭亭长无状枉杀妾家十余口埋楼下悉盗取财货忳问亭长姓名女子曰即今门下游徼者也忳曰当为汝理此寃勿复杀良善也因解衣于地忽然不见明旦召游徼诘问具服罪即收系及同谋十余人悉伏辜遣吏送其丧归乡里亭遂清安【后汉书本传】
　　任頵永和间郃阳令时东西羌防陇西掠关中杀长吏頵追击战死【马志】
　　曹全字景完敦煌人建宁二年举孝廉除郎中迁右扶风槐里令遭同产弟忧弃官光和六年复举孝廉拜郃阳令存慰高年抚育鳏寡以家钱籴米粟赐盲大女桃婓等合匕首药神明膏与有疾者咸瘳百姓襁负及者如云戢治墙屋市肆列陈风雨时节歳获丰年县前遭白茆谷水灾兴造城郭开南寺门承望华岳乡明而治广听事官舍廷曹廊阁费不出民役不干时门下掾王猷等刋石纪功【汉郃阳令曹景完碑】
　　贾琮字孟坚东郡聊城人举孝廉再迁为京兆令有政理迹【后汉书本传】
　　袁遗字伯业绍从兄为长安令河间张超尝荐遗于太尉朱隽称遗有冠世之懿干时之量【三国志本纪注】
　　魏
　　仓慈字孝仁淮南人黄初末为长安令清约有方吏民畏而爱之【三国志本传】
　　晋
　　杜轸字超宗成都人除池阳令为雍州十一郡最百姓生为立祠得罪者无怨言【晋书本传】
　　诸葛京亮孙随才署吏后为郿令【晋泰始起居注】尚书仆射山涛啓事曰郿令诸葛京祖父亮遇汉乱分隔父子在蜀虽不达天命要为尽心所事京治郿复有称臣以为宜以补东宫舍人以副梁益之论京位至广州刺史【三国志诸葛亮传附】
　　张辅字世伟南阳西鄂人初补蓝田令不为豪强所屈时彊弩将军厐宗西州大姓防军张浚宗妇族也僮仆放纵为百姓所患辅绳之杀其二奴又夺宗田二百余顷以给贫户一县称之【晋书本传】
　　北魏
　　宋稚字季豫敦煌人景明二年拜白水县令在县十一年颇得民和【魏书宋繇传】
　　常景字永昌河内人延昌初元苌为雍州刺史景除录事防军带长安令甚有惠政民吏称之【魏书本传】
　　北周
　　张仁蕴武帝时为醴泉令有徳政碑【金石集】
　　隋
　　房恭懿字慎言洛阳人性沈深有局量达于从政开皇初吏部尚书苏威荐之授新丰令政为三辅之最上闻而嘉之赐物四百段恭懿以所得分给穷乏复赐米三百石恭懿又以赈贫人上闻而止之时雍州诸县令每朔朝谒上见恭懿必呼至榻前访以理人之术【隋书本传】
　　敬肃字俭蒲坂人开皇初为安陵令有能名【北史本传】王伽河间章武人开皇末为雍令政有能名【隋书本传】刘子翊彭城丛亭里人刚謇有吏干为新丰令有能名【北史本传】
　　高世衡渤海人栎阳令有恩惠大业之末长吏多赃污衡清节逾励风教大洽狱无系囚为吏人所称【隋书魏徳深传】
　　房彦谦字孝衞清河人大业九年监扶余道军隋政渐乱朝廷靡然变节彦谦直道守常介然孤立为执政者所嫉出为泾阳令未几终于官时年六十七彦谦前后居官所得俸禄皆以周防亲友家无余财车服噐用务存素俭虽致屡空怡然自得尝从容独笑顾谓其子元龄曰人皆因禄富我独以官贫所遗子孙在于清白耳【隋书本传】
　　唐
　　王甫武徳初为醴泉令有善政赐帛五十段赏之【册府元龟】杨徳干万年令高宗朝有宦官恃宠放鹞不避人禾稼徳干杖之二十悉拔去鹞头宦者涕泣袒背以示帝帝曰情知此汉狞何须犯他百姓【世説新语】
</div>
    <div class="pagination">
<a href="陕西通志_page311.html">上一页</a><span>...</span><a href="陕西通志_page307.html">307</a><a href="陕西通志_page308.html">308</a><a href="陕西通志_page309.html">309</a><a href="陕西通志_page310.html">310</a><a href="陕西通志_page311.html">311</a><span class="current-page">312</span><a href="陕西通志_page313.html">313</a><a href="陕西通志_page314.html">314</a><a href="陕西通志_page315.html">315</a><a href="陕西通志_page316.html">316</a><a href="陕西通志_page317.html">317</a><span>...</span><a href="陕西通志_page313.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
