<!DOCTYPE html>
<html>
<head>
    <meta charset="UTF-8">
    <title>续修台湾府志 - 第 99 页/共 133 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>续修台湾府志 - 第 99 页/共 133 页</h1>
    <div class="content">
　　范侍御浣浦有「安平城阅武宴集」诗二首：『牙幢直上赤嵌城，鼓吹歌传画角声。持节绣衣周内史，櫜弓铁甲汉家营。盛时弥狩风还古，海外烟尘静不惊。闲煞熊罴击刁斗，承平是处久销兵』。『香清歌管在层城，进酒微闻宴笑声。锦簇华筵瑶岛月，丛残高垒旧时营。遥传鼙鼓风逾劲，稳卧鱼龙夜息惊。敢谓儒生矜缓带，太平天子不忘兵』（「婆娑洋集」）。

　　庄观察榕亭「和范侍御安平城阅武」诗：『豸冠讲武荷兰城，令肃惟闻铁甲声。襟带六州开要镇，屏藩一郡驻专营。牙樯日暖鲸鲵靖，鼓角风高燕雀惊。自是圣朝勤远略，重臣冬狩坐谈兵』（「澄台集」）。

　　张侍御「秀峰塔」诗：『光摇五岳扫千军，颖脱霜锋卓不群；海国文章肖天秀，故应健笔已凌云』（「瀛壖百咏」）。

　　园亭

　　台湾县

　　北园别馆：在邑治北五里许。伪郑为母董氏建。

　　陈氏园：在武定里。伪时陈永华别墅。今废。

　　梦蝶园：在邑治小南门外。举人李茂春建。今为法华寺。

　　聚星亭：在邑治小东门外李氏园。

　　檨林：在宁南坊。伪勇卫黄安故宅。今改为施襄壮侯祠。

　　凤山县

　　忠义亭：在邑治港西里西势庄。康熙六十年，总督觉罗满保为粤庄义民建。雍正十一年，御史柏修、高山重修。

　　彰化县

　　镇番亭：在邑治东山之巅。雍正十年，巡道倪象恺因征大甲西等社番所建。

　　淡水厅

　　望海亭：在北淡水营盘后山之畔。都司王三元所葺。海市万状，悉属望中。

　　附考

　　郑氏北园，去郡治五、六里；从海视之，则直北矣，故名。园在平壤，无邱壑、亭台曲折崚峻之致。丙寅，台厦道周昌因其地，仍其茂林深竹结亭筑室，为之记；且绘而图之。季麒光颜曰「致彻」；有「秋夜游北园记」。昌于道署后筑小园，名「寓望」；盖取左史「畺有寓望」之言。麒光亦有记（「赤嵌笔谈」）。

　　梦蝶园，在台湾府治。漳人李茂春，明季举人；遯迹来台，构茅亭于永康里以居，名「梦蝶处」。今改为法华寺。张鹭洲诗云：『疏林一碧映清渠，物外翛然水竹居；指点昔年寻梦处，秋风蝴蝶自蘧蘧』（「瀛壖百咏」）。

　　李氏园近鲤鱼潭，主人筑小亭曰「聚星」。绿畴四绕，青嶂当窗。台地官僚省耕，皆憩于此。张鹭洲诗云：『梧竹阴森护短垣，群峰飞落聚星园；海翁九十发如鹤，门外j水田秋稼繁』（同上）。

　　孙湘南有「法华寺左新构草亭落成」诗：『绿野轩车得偶停，沧溟踪迹几浮萍。香飘古寺昙花见（寺有昙花一丛），秋到闲园蝶梦醒（寺本梦蝶园旧址）。自有醉翁能载酒，不妨喜雨更名亭。应芟恶竹斜添槛，收取冈山百丈青』（赤嵌集）。

　　又「闲游羡子园林」诗：『杪秋似初夏，和风正轻靡。从游四、五人，出郭二、三里；细路入幽篁，平沙渡寒沚。羡木行行直，崇冈面面起；故叶凝冬青，新枝垂暮紫。茅居閴无人，远望洵足美；门前百尺阴，荫此一溪水』（同上）。

　　又「重集梦蝶草亭」诗：『桄榔围古寺，故境野情迷。绕槛寒流细，排云碧笋齐。尘清花弄色，市远鸟闲啼。曾作诗中画，山僧问旧题』（同上）。

　　寺庙（庙列在祀典者，俱载「典礼」）

　　台湾县

　　海会寺：即郑氏北园也。康熙二十九年，台厦道王效宗、总镇王化行改建为寺；佛像庄严，寺宇宽敞。亦名开元寺。乾隆十五年，台厦道书成修。寺田，在寺后洲仔庄五十甲，又寺前园六甲零、又檨园一所，为本寺香火。

　　竹溪寺：距邑治二里许。径曲林幽，清溪环拱，竹木花果，颇称胜概；颜其山门曰「小西天寺」。寺田，在尖山庄一十二甲；年收租粟为香火。

　　黄蘗寺：在北门外。康熙二十七年，左营守备孟大志建。三十一年火；三十二年，僧募众重建。四围竹木花果甚多。

　　法华寺：即李茂春梦蝶处；后僧人鸠众改建法华寺。康熙四十七年，凤山知县宋永清建前殿一座，祀火神；置钟、鼓二楼。前后旷地，遍莳花果。起茅亭于鼓楼之后，颜曰「息机」；退食之暇，时憩息焉。乾隆二十九年、知府蒋允焄重建。殿宇巍峨，林木幽邃，备极胜概。寺田，在寺后荒埔一所约二甲余，台湾府蒋毓英给为香灯；又有园在港西里大湖庄一所，凤山知县宋永清置为香火。

　　弥陀寺：在东门内永康里。年久倾圯；康熙五十八年，僧一峰至自武彝募化重兴。

　　寺田，在凤山县嘉祥里阿嗹甲尾园一所，年收粟二十二石；又寺后园一坵，黄士甫、曾亨观置为本寺香火。

　　广慈庵：在东安坊。康熙三十一年建。环植修竹，前对小峰，亦幽静处也。寺田，在诸罗县犁头标大道公营，年收租粟六十五石；诸罗知县张■〈王尹〉给为香火。

　　东坵庙：在东安坊。

　　元帝庙（即真武庙）：在东安坊。康熙二十四年，知府蒋毓英修，高耸甲于他庙。一在镇北坊。总镇张玉麟渡台遭风，梦神披发跣足自樯而降。风恬抵岸，因重新之。后为知府蒋毓英祠。又其一在洲仔尾网寮、一在下洲仔甲、一在广储东里、一在归仁南里、一在仁德里嵌顶、一在崇德里、一在仁和里下湾、一在大目降庄。

　　吴真人庙：在西定坊新街。乾隆五年，里民重修；曰开山宫。又其一在北线尾、一在镇北坊水仔尾、一在观音亭侧、一在石头坑、一在武定里、一在广储东里、一在归仁北里旧社口；其在文贤里一图者三、在二图者一、在安平镇者三。按真人名本，泉之同安白礁人；生宋太平兴国四年，医药如神。景佑二年卒，里人祀之；部使者以庙额为请，敕为「慈济」。庆元间，敕为「忠显」。开禧二年，封英惠侯。台多漳、泉人，以其神医，建庙独盛。

　　药王庙：在西定坊。

　　圣公庙：在中楼仔街。康熙三十年，台厦道高拱干建。漳、泉舟人多祀其神，以其熟识港道。一在海防署前。

　　开山王庙：在东安坊。

　　马王庙：在东安坊。

　　五帝庙：在宁南坊。

　　临水夫人庙：在宁南坊。

　　三山国王庙：在小北门内镇北坊水仔尾。雍正七年，知县杨允玺、左营游击林梦熊率粤民同建。

　　精忠庙：在东安坊镇标右营内。祀宋岳鄂王。

　　水仙宫：在西定港口。开辟后，商旅同建；壮丽异常。一在安平镇渡口。

　　观音宫：有七：在镇北坊者曰观音亭，在宁南坊者曰准提室，在东安坊者曰清水寺；一在东门外，一在广储东里；一在广储西里，康熙四十四年同知洪一栋建；一在大目降庄。

　　观音亭：在罗汉内门。

　　敬圣楼：在南门外。雍正四年，拔贡施世榜建。祀梓潼神。

　　超峰石观音亭：在冈山。僧绍光建。

　　凤山县

　　元兴寺：在县城南鼓山麓。
</div>
    <div class="pagination">
<a href="续修台湾府志_page98.html">上一页</a><span>...</span><a href="续修台湾府志_page94.html">94</a><a href="续修台湾府志_page95.html">95</a><a href="续修台湾府志_page96.html">96</a><a href="续修台湾府志_page97.html">97</a><a href="续修台湾府志_page98.html">98</a><span class="current-page">99</span><a href="续修台湾府志_page100.html">100</a><a href="续修台湾府志_page101.html">101</a><a href="续修台湾府志_page102.html">102</a><a href="续修台湾府志_page103.html">103</a><a href="续修台湾府志_page104.html">104</a><span>...</span><a href="续修台湾府志_page100.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
