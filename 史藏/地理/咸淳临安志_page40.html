<!DOCTYPE html>
<html>
 <head>
  <meta charset="utf-8"/>
  <title>
   咸淳临安志 - 第 40 页/共 177 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   咸淳临安志 - 第 40 页/共 177 页
  </h1>
  <div class="content">
   累降　指挥禁约不得以苞苴相贸易交结权要非不严切访闻迩来尚或有之其在州县则科取于民在军旅则掊克卒伍盈车接舰珍甘技巧以为赂遗无名之敛遍及军民可不痛革夫居上位者必有所欲而后人得因所欲以济请托之私凡我在位□皆清白及侍御仆从罔匪正人则苞苴何所自八哉申严戒饬如有违犯重寘典宪断在必行台谏纠弹毋惮大吏在外监司按劾
右　绍兴二十九年六月丁酉禁约苞苴左仆射臣汤思退谨记【臣思退等言伏睹六月丁酉　手诏戒谕臣寮崇尚廉洁禁止赂遗臣等恭惟皇帝陛下秉至德昭大明神圣之资禀于天授恭俭之行厉于身修清心损己既形于识记却贡罢献属发于　诏旨凡四方之以式于少府者蠲减无虑数百千万蠙淮之鱼蜑海之珠意其病民止勿复取纯约之风行廉能之效着尚虑中外之臣狃习弗悛流货市交以紊邦治乃躬洒　宸翰昭示外朝丁宁告戒俾遵于度臣等拜传跽诵震眩心目窃惟古先哲王之治天下善为之本而法辅之盖徒善则人不之畏徒法则人不之服善法相须乃克用乂今　陛下修身而善立御众而法行群工庶臣孰敢不正敢不钦应在昔成汤远声色薄货利陈六事而戒苞苴辨三风而绳徇货暨周文王卑服即功庶民惟正之供德圣功神实基大业惟　皇有作视古一揆用能恢　中兴之绩成太平之治实天下幸甚臣等昧死请以　诏书勒之坚（王民）置于文昌都省使荐绅士大夫见者竦目闻者倾耳回心易行以廉相矜以称　明诏惟　陛下财幸　制曰可越八月己未刻　诏书于石】
　　　　　孝宗皇帝
朕嗣承大业夙夜求济愿德弗类历日弥久国家之势未复乎安强所赖荐绅大夫明宪度总方略率作兴事□规□□图属□□告在位申饬□柙使各□尚名节恪守官常□好恶于用舍之际者亦深切着明矣而百执事之闲翫岁愒日未喻　朕志□□之俗犹在□□之习尚□便文□□□为智摸棱不决□□□拱默为忠纯以缪□□宽厚隆虚名以□尚务□□□□□□□□□□□□□□□□□□□□从缔交以附□甚者责之事则身□激之言则气索曾微特立独行之操安得仗节死义之风　朕甚不□□□天下之风俗之好恶　朕所趣乡荐绅大夫其知之矣　朕躬秉是道嘉与宇内之士共繇□□而俗习□岂廉耻道丧日久□□□所入者深欤抑告□□恻未能孚于众也书不云乎格则承之庸之否则威之继自今其□易虑激昂厎厉毋蹈故□□则尔嘉尔或不从　朕□罚及尔身弗可悔布告天下使明知　朕意【石刻漫灭多阙文】 
右　乾道六年十月戒饬士大夫宰臣虞允文等立石【跋语并漫灭不可辨识】 
朕□□俭以先天下无暴征无苛取期吾元元跻于富庶之□□国之闲宜若公私交裕矣今顾不然丰年乐岁中外少事或未免于匮乏州迫其县县迫吾民其故安在毋乃赋入寡而用度众欤吏二千石有能不能欤将轻费妄用莫知撙节欤　朕既深居九重无以遍察故分道置台寄耳目于尔漕臣职当计度欲其计一道盈虚而经度之也职在按察欲其蚤正素治毋使至于病民也厥或异此　朕何赖焉且汝不闻黍苗之诗乎我任我辇我车我牛谓美召伯能成转餫之功也后世以是名官宁无意耶曰阴雨膏之言能养民如膏雨也其卒章曰王心则宁言家给人足乃能安王之心也汝等得不深思古谊视所部为一家周知其经费而通融其有无廉察其能否而裁抑其耗蠹数者备矣郡计何患乎不足郡计足则属邑宽属邑宽则民力裕民力裕则　吾宵旰之虑释国有信赏于汝何吝若乃有余者取之不足者听之逮其乏事然后从而劾之斯亦晚矣是则黜罚之行奚独郡守而已诸道转运其明知朕意
右　淳熙六年三月饬漕臣裕民力右丞相臣赵雄等恭跋【淳熙六年三月丁丑臣雄臣淮臣良臣奏事　殿中　天慈恻怛有民力未裕之叹因出亲笔手诏示臣等再拜跪受退即捧谏紬释至再至三仰见　圣明总核庶职轸忧元元所以加惠至厚天下幸甚臣等恭惟陛下俭德冠乎帝王仁心同乎天地爰自即位池台弗增车服随给横恩妄予毫发不私厚赋重征蠲贷略尽是宜民力全实无媿前古之盛乃名藩大府犹以病告致勤　九重宵旰之念士大夫交议莫识所由及恭睹　宸奎敕戒漕臣将使审计经度任州县有无之责乃知　圣鉴高远推见本原德意志虑非臣等所及臣等谨奉明指寅布中外越二日又请刊石以副墨遍赐诸道　制曰可臣等窃以天下譬犹一身一身之闲血脉流贯则四支和平天下之势上下通融则百职修举此理之必然也昔刘晏号古今计臣之冠究所设施不过取羡补乏蠲荒敛丰其后兴利之臣乃不问有无一切殚竭国计未羸而民力惫矣是故转漕之任一道是寄盈虚缓急所当其体若乃智虑不通规为不豫悉取其有余以徼强济之名安视其不足而诿旷败之责自谋善矣谓　公上何兹非置使之本意也今　云章昭回　圣谟广大凡厥奉承曷敢不敬敢不丕应诗云肃肃王命仲山甫将之邦国若否仲山甫明之臣等不佞尚能恪意悉力以助扬　圣意若其受　诏不虔与夫称职有闻则当甄序以诏赏罚既入石谨拜乎稽首而书于下方】 
朕惟监司郡守民之休戚系焉察其人而任之宰相之职也敬选授之际惟计履历之浅深不问人才之贤否则政治之阙孰甚于斯今后二三大臣宜体国爱民精加考择既按以资格又考其才行合是二者始可进拟夫然后事得其宜用无不当如非其人将见动违三尺民受其弊而无所诉虽日降　指挥约束但为文具而丛脞于上何益治道哉故传曰为政在人卿等其谨之毋忽
右　淳熙九年五月　诏大臣精择监司郡守右丞相臣王淮等恭跋【臣淮等猥以非才叨辅大政仰惟　皇帝陛下神心渊懿经纬万方旰食宵衣罔不惟民之念乃五月丙子　内出　御笔手诏宣示臣等辞旨恳切训戒丁宁谓民情之惨舒系政治之得失监司郡守责任尢重选授之际勿专履历惟才行是择臣等拜手自讼失职之咎　圣恩宽大未忍加诛越七日癸未奏事　延和臣俯伏待罪　天颜怡愉赐以尉藉且曰兹用人之弊所从来久方勉卿等相与励翼匪专为今日设也臣又再拜言曰昔成王作周官以戒其臣亦曰举能其官惟尔之能称匪其人惟尔不任盖用人宰相职也厥或不任责将焉归然自古用人为难资格可以待平进而其失也拘未免贤愚同滞之讥才望可以示奖拔而其失也肆至有私意抻扬之患合是二者　幸诏臣等　圣谟高古确然用人之大法臣等敢不洗心涤虑恪遵　丕训刊诸乐石置政事堂之东监观自警继自今周旋审绎必求名实相应以无负　陛下拜剌史守相之意敬书下方用诒永久】 
比以听政之暇尝制春赋一篇因嘉雨旸之时而喜农功之兴也今书以示卿等　玉历告新春令既班览天字之澄穆喜物情之舒闲乃思高明之观歌七月之诗而知王业之艰难厥初有神句芒司权木德在行而东启斗杓直寅而左旋鼓一气于群动纷万生之自然羲和于是以缓辔而逶迤乎北陆之躔晓光曈昽寒威乍收轻尘不惊晴烟飞浮聊凭虚以注目欣芳郊之可游想都人其往来莫不意适而心休俯观长江东并海门息灵胥之怒涛浴扶桑之朝暾越山前陈苍翠穹隆云气杳霭疑神人之所宫千岩万壑虽不可以历览而足以想象于匈中遐瞻原隰弥望不穷浃土膏之流润将劝功于九农碧草萋其带露游丝飘其曳空丹绿兮众芳超遥兮春风春风兮来归信吹万之不同散霏雨之漠漠泛平波之溶溶若夫朝霁夕阴异态殊观回薄太虚不可控抟者春之容也总总林林万汇一律鱼跃鸢飞各遂所适者春之功也虽然天地之气犹环无端既莫索其至隐顾孰窥乎本原惟寒暑之迭运盖阴阳之相生彼三春九夏之异其亦犹大道之强名且夫碧实朱英秾苞艳葩荣于春者冬心瘁（木卉）于夏者秋必花擢乔松于岁寒出奇卉于天涯知深仁之被物曾何闲四时与幽遐吾将观登台之熙熙包八荒而为家穆然若东风之振槁洒然若膏雨之萌芽则生生之德无时不在又何羡乎眩目之芳华已而举觞襟怀豁焉望飞云之缥缈送归鸿之翩跹心游乎造物之表寄妙用于无言
右春赋右仆射臣蒋芾等谨记【皇帝宅位之六载储精思道求所以调四气育万物者动静语默以天为宗雨旸以时农事将兴　帝心乐焉乃二月辛丑出　御书　御制春赋以　赐臣等臣等既下拜登受窃伏思念帝王之德莫大于法天天道之妙不可得而见也可得而见者天时之运行而已四气之序而春首之万物之众而春生之溥博渊深无所不被求天道之端孰要乎此孔子作春秋书春于王之上而以正次焉春者天之所为也正者王之所为也欲使王者上承天之所为而下以正其所为盖一经之大要也　陛下聪明睿知得孔子不传之学于千有余岁之上故能承天意以从事宏莫言廓度包括幽遐则与春同其大湛恩厚泽涵濡微小则与春同其仁范围着于德业发挥形于赋咏大哉　帝王之言其视春秋之书异代而同旨鍧乎雷霆之声也焕乎云汉之章也汉高大风之歌武帝瓠子之作方斯远矣臣等待罪迩列获拜非常之赐口诵心惟以谓　陛下法天之德于此乎见顾惟昧陋无以仰赞财成辅相之妙唯是倡率在位毋聚众以妨农毋严刑以伤生毋竭川泽毋杀胎夭日夜思所谓布德和令行庆施惠者以称陛下仁民爱物兼容并包之意庶于代工之义无愧焉谨以　宸章刻之乐石复叙钻仰之诚书于下方以对扬　天子之丕显休命○先是宰执奏事　上曰人主不可不知民事　朕近尝作春赋放苏轼赤壁赋为之大意言农事方兴要使无失其时宰臣魏杞请窥圣作故赐之】 
朕闻君人者以任使百官为事者也百官者分其职而治其事者也故设是官必有是事任是事必有是人任得其宜则百职举而众事立任失其宜则百职废而众事隳何则人材有能有不能固不可一概论也离娄之明足以察秋毫使之正五音则非所宜也师旷之聪足以正五音使之察秋毫则非所宜也尝观古先哲王命官之际未尝不扩独智以照临稽众论而遴选以谓不如是则或违其所长而强其所短譬之用直木以为轮曲木以为桷鲜有克胜其任者矣于是精择其材之所宜俾居是官而任是事如舜之咨四岳求其能熙常载者佥以伯禹为宜舜知用伯禹之得其宜也故命之曰汝往哉又求其能典三礼者佥以伯夷为宜舜知用伯夷之得其宜也故命之曰汝往钦哉至于稷之播百谷契之敷五教皋陶之明五刑垂之共工益之作虞夔之典乐龙之纳言凡九官十二牧之属明明在朝济济布列犹耳目口鼻之不相为用犹又负偃植之各安所施而又三载始考绩三考然后黜陟幽明择之既如此之精待之又如此之久此虞氏之朝所以无旷官而重华之治所以亘万世而不可及也后之人君有志于图治者非不欲求其材之所宜而任使之也人臣之欲致其君者亦非不欲因其所咨而举得其宜也然得人之盛卒与虞舜相远何哉岂非择之不精而任之不久欤呜呼邪伪乱真比比皆是知人则哲前圣所难以美恶取之则或失于貌以辩讷取之则或失于言舍言与貌而求诸毁誉之闲则又有无辜之毁无实之誉然则人之才否终不可得而见耶曰天机动于自然而趣操得于行已固有不期见而见者苟在上者察材能之实去好恶之私虚以接下奋刚断而不疑在下者存公正之心舍亲旧之比忠以事上临利害而不移择不厌精待不厌久小有以成小而天下无废事大有以成大而天下无废政如是则太平之基可立先王之治可追顾不韪欤
右用人论左仆射臣陈俊卿等谨记【乾道五年十月十五日　皇帝召臣俊卿臣允文臣克家对　选德殿坐论用人之道使各疏所见以闻臣俊卿等既退悉昧死上愚对越十一月五日　皇帝复御　选德出　御制用人论幸赐臣俊卿等臣等下拜登受伏自惟念一介诸生遭值盛明待罪宰辅不能竭尽小臣事君之义罪当万死　皇帝陛下天纵日跻之圣渊懿之学度越百代而任贤使能之志骏发　睿藻风厉迩列轶古中兴臣浅陋诚不足以测识　圣作万分敬用侈金石之垂昭示无极敢拜手稽首言曰粤自皇降而帝炳诸典谟以冠德卓踪者莫崇乎勋华禹益皋夔密勿之辅交修法宫动容貌出辞气钦俞吁咈不越知人官人之训载籍之传维见可观也　今皇帝丰茂世之规监于唐典振起众治宣昭四方之士而器使之天日一临贤佞忠邪莫得遁其情状而量材度德饬戒不忘　奎文天章纡余闳肆皇乎载赓之歌廪乎奉璋之诗丁宁周密亲典谟有加焉规摹盖宏矣臣等惟天下之治匪人材罔攸济梁百尺之观航千仞之渊亦惟深山大泽之材是度是用材弗于良实败乃事功然因能任官进贤绌不肖者大臣之职是心一不公侧私欲蚀之乱其聪明逆曳倒植之讥响答而（上鹿下囷）至必杜邪枉之门开众正之涂不倚不偏如　陛下之所诏则百辟卿士穆穆布列若烛照数计而龟卜也臣等敢不蚤夜诵而法式之精白一心以对扬　明天子之丕显休命】 
御书益稷篇　赐新进士【乾道八年】
　　　　　宁宗皇帝
朕惟方今大计在宽民力睠兹二浙实拱　行都尢当优恤以厚根本况承平岁久生齿日繁程其赋租之余重以身丁之敛吏弗加省民轮益艰中夜以思靡遑安处非不知国用所系储积宜丰顾宁损于县官以少纾于百姓爰敷旷泽庸示至怀其两浙路身丁钱绢可自　开禧二年永与除放付三省
右　开禧二年十二月免两浙身丁钱参知政事臣张岩等谨记【臣等闻　圣人用心惟知约己以裕乎民未尝竭民之力以自养故取于民有节藏富于民而民不贫禹匪饮食恶衣服故能致九功之惟叙文王卑服即康功田功故能使万邦惟正之供然则恭俭节用诚圣人爱民之本富民之要欤恭惟　　皇帝陛下仁义见乎躬行恭俭由乎天性宫室苑囿未尝营也而因于旧服饰器用未尝华也而安于质忧勤念虑一纪于兹朝访夕咨无非细民疾苦之事乃岁在乙丑十二月十九日因立春之朝布宽大之泽　御笔手诏取二浙之民身丁钱四十三万一千余缗绢一十二万五千有奇自开禧二年永与除放　诏书一出父老扶杖而观莫不感泣流涕相与叹息已而鼓舞四出欢声如雷感动之机其速如此　圣上岂不知经常不可以有亏用度不可以无备一旦捐以与民兹岂细事盖宁辍毋食毋令儿饥宁减君赋毋令民困　上盖虑之熟也节一人之用活千万人之命散一时之利成千万世之仁君瘠则民肥百姓足而君孰不足此固天之道　祖　宗之意禹文王之用心也臣等敢不精白一心奉承美意销叹息之心于田里集和平之福于国家臣等岂胜大愿谨昧死摹勒　奎画被之琬琰以诏万世使无忘　圣天子之意】
　　　　　理宗皇帝
比年以来朝纲浸弛时事日乖所以并命二相夹辅　王室正赖开明公道振起治功肃纪纲以尊　朝廷用正人以强国势救楮币以纾邦计却胡骑以固边陲清吏道使无贪黩之风淑士气使无嚣浮之习军制当定则饬将帅以去虚挂之籍人心当结则戒守令以行宽恤之思此皆今日至切之务昨来并相往往各分朋党互持已见或借学校之言或买游士之誉交相捭阖阴肆倾排是以猜忌成风众弊胶轕今　朕用搢绅之公言从中外之人望登庸硕辅参运化权继自今勿牵人情勿徇私意户庭必肃使门无杂宾亲干必饬使人无异议以元龄如晦为法谋断必惟其是以赵鼎张浚为戒议论悉主乎公务为正大之规以副倚毗之意故兹札示宜体至怀
右　淳佑十一年　赐丞相谢方叔等
昔王岩叟奏疏于　先朝有曰朝廷之弊莫甚于容侥幸以养蠹尚姑息以惠奸　朕观比年以来其弊大率类此良由廉耻道丧贪竞成风监司郡守以赂而求何以厉其冰霜之操元戎主将以化而得何以窒其溪壑之欲顽钝亡耻者阴结于旁蹊嗜利无厌者依凭乎城社荐举铨曹之良法也或交手而贸鬻朝着名流之清选也或八札而指陈庸庸碌碌者计日以望迁循循默默者扳援而梯进其闲有为外台之按奏言路之抨弹自知摈却于　公朝乃复夤缘于制阃剡章奏辟躐等希荣不思格法之难行直欲营求而得请辟阙至搀于部阙制差无异于堂差遂使国体浸轻政柄旁落外阃之权反重于　朝廷　朝廷之令不行于郡国此侥幸姑息之弊末流一至于此然中书万化之原本宰相百辟之表仪源清则流以清表正则影自正继自今毋养蠹毋惠奸毋以姑息市私恩毋容侥幸废公法监司专廉察之权风采不振者去之郡守任宅生之寄簠簋不饰者斥之将帅不恤士卒狼贪虎噬者屏之士大夫不安命义蝇营狗苟者黜之此皆庶官之事又有关于国体之大者台谏　天子之耳目给舍　朝廷之纪纲无非所以维持公论主张国是夫何近年台谏无特立之操或听命于庙堂给舍多朋比之私或禀承于要路甚者专攻　上身以沽讦直之誉迎逢权势以为躐进之媒是宜振起颓纲挽回陋习使　朝廷有清明之气象可也正　朝廷以正百官正百官以正万民　朕之责也亦惟莱尔股肱之助也书曰襄我二人汝有合哉言曰在时二人　朕以周召望卿卿宜勉副　朕意
右　淳佑十二年戒饬侥幸姑息之弊左丞相谢方叔等谨记【臣等尝谓周官乃成王戒群臣之书有曰以公灭私民其允怀盖公则天理私则人欲公则建诸天地而不悖质诸鬼神而无疑私则作于其心害于其政作于其政害于其事夫委质为臣苟能以公心灭私欲则以此事君俨如对越推以治民民其有不怀服者此成王之训迪厥官盖欲于心学中求之也后世大臣之事君不求之于心而徒求之于政故以自欺为心而事业黯昧不及古人房元龄出于王通之门亦尝问通以正主庇民之道其问善矣而通之说则日能遗其身然后能无私无私然后能至公至公然后以天下为心而道可行矣惜乎其言是也其序紊也公则自无私矣以天下为心则必能遗其身矣其先后次第本不如此河汾师友讲磨犹有欠阙此元龄之止于为元龄而唐之止于为唐也臣等恭惟　皇帝陛下以聪明睿知神武之资全刚健笃实辉光之德　践祚滋久纯亦不已自昔帝王初年何尝不厉精求治往往始勤终怠鲜能全其清明惟皇上清心寡欲原本纯正是以德盛而仁愈熟气老而志益新乃者月正元日特洒宸札训饬大臣以至中外百执事风雷震动云汉昭回臣等肃容跪读鼓舞惊叹以圣训所颁之条目而言谓监司太守以货求谓元戎主帅以赂得谓荐举或交手以贸鬻谓内职或入札以指陈谓剡辟之太多谓阃权之太重此侥幸姑息之弊实以一私坏之又自　圣训所颁之纲领而言则中书之为政本宰相之任道揆正所以表倡群工弥缝万务使其源不清则其流必浊其纲不整则其目必棼至若台谏耳目之官给舍纪纲之地公是公非所当明辨一口附和国何赖焉往者不可谏今惟有革士大夫之心而已苟能以公而灭私克已而复礼纯于天而不杂以人则有协和而无朋比有正救而无附丽暗室屋漏之闲真能以谨独为事则私计之营私谒之至常若上帝汝临鬼神昭布况敢于犯四知之戒以得罪名教乎臣等惟知祗服训彝恪守力践必首明公私之界限而致谨于天理人欲之毫牦每事须可以告之于天可以白之于　君父可以对人言而无愧怍则庶乎上不负　天子下不负所学云】 
虞廷之赏延于世汉氏之官长子孙春秋谓成季之勋宣孟之忠而无后为善者惧矣
朕慨思　开国以来勋臣之裔有能世济其美而不能世其禄者仰所在州军体访保明以实闻以备录用○朕闻　祖　宗立法悉从宽厚惟赃吏之罚独不少贷为其蠹国害民也　朕待遇臣下未尝少恩训廉有铭正欲善诱不谓迩来贪风转炽国与民俱匮而士大夫之家益肥闲有自号清流而居官之污浊尢甚　朕将何赖焉自今小大之臣各宜洗心涤虑毋徇于货贿其或不悛有　淳熙之法在举而行之非　朕得已也
右　宝佑四年十二月录用勋裔戒饬赃吏右丞相臣程元凤等恭跋【臣等仰惟　皇帝陛下德秉干刚化成常久开三纪风移之运当七日阳复之辰　亲洒　宸奎诞告中外以勋臣无后则示以录用之宠以贪风未殄则中以戒饬之严猗欤休哉一劝惩之闲兴起人心转移习俗之大机也舜之赏延于世汤之儆于有位曾不过是我　朝醲化懿纲冠冕千古所以浚行苇忠厚之泽陶羔羊正直之风　列圣相承　家法具在若　绍兴则有佐命元勋访刑子孙之诏若　隆兴则有贪饕无厌抵法不赦之诏夫　祖　宗以仁立国待士大夫过于厚顾于勋旧则世其禄于贪墨者则菑必逮其身非治之宽严尔殊也盖扬善遏恶之公欲使小大之臣别义利之界限审荣辱之枢机举知趣所慕而避所畏此能好能恶乃为仁之至欤　皇上监于成宪揭为　圣谟恢天地父母之心示风雨霜露之教式是百辟形于四方凡委质为臣心具天理目击　训辞思夫旗常之纪绍于司勋者如此宠赂之章速于司败者如彼可不洗心涤虑砥节励行以上副　九重褎表功德董正治官之意哉臣等待罪丞弼祗佩　明纶惟当精白一心为臣工倡谨刻诸翠（王民）宝为大训颁示方国以对扬圣天子休命○先是臣元凤等奏臣仰惟皇帝陛下干运　圣德复见天心茂对新阳洊洒　奎画一则录用勋裔以示劝一则严饬贪墨以示惩　河汉昭回寰宇瞻耸臣等叨居丞弼恭奉　明谟谨当律已率先为贤访后仰称　九重作新之意拟勒坚（王民）于都省风厉四方俾勋阀之家得续遗绪以沐　圣恩有位之臣各思洗心以承　圣训欲望　圣慈特降　睿旨许令立石摹本颁示诸路监司守令俾之仰体　训辞知所畏慕世道幸甚】 
朕于赃吏无所贷以其惟威惟虐大为吾民仇民吾赤子而仇之是与寇贼奸宄者同科而何以为　天子之命吏古人喻贪以狼以硕鼠直目以物类之恶者盖不得复言人矣惟彼贪夫憯莫之惩侵牟矫虔罔知盈厌　朕夙兴夜寐忧苦万民封培本根每惧弗蔇郡国之吏乃淫从其欲以蠹厥生闲闻田里凄砭人眼恻怛以还又甚自愧　朕惟民生寡乏由于贪官之肆诛求贪官充斥由于监司之不按察抑无瑕可以戮人轨度其信而后可以治人初亦无以大相过耶　我朝戢贪　家法具在　中兴而后特为详密监司不按劾而台臣弹奏则坐监司罪此　绍兴十二年九月之　诏也以发擿而为殿最不劾则重行贬黜则是年十月之　诏也上下相蒙习为偷惰宜寘重宪悉具臧否连衔闻奏违则弹劾又十三年九月与三十二年十二月之　诏也又如　乾道元年之正月四年之六月　淳熙九年之三月十一年之六月　庆元二年六年之正月皆有　诏而　诏不止是也率以外台耳目不当蔽塞失察之罪凛乎其甚严今监司不廉问不按发闲一二见或辄用匈臆而贪者顾得免　朕独安取此兹当岁首肆用咸与维新继自今仰诸路监司各举其职无或以避碍纵蟊贼每半岁具劾过赃吏若干来上当视多寡为殿最视殿最加赏罚而主之以必行郡守于民为亲又当助监司所不及此当以一岁为殿最赏罚亦如之或本路本州岛无所劾而台谏论列则监司郡守皆以殿定罚咨尔部剌史而下典听　朕言无同于厥辜自取瑕殄其有治状廉声孚于众听者亦须摭实　奏闻以俟甄录荐贤受赏　朕不汝吝
右　景定二年正月殿最监司郡守劾贪右丞相臣贾似道等谨记【臣等仰惟　圣宋之得天下也以仁　十四圣一心三百年一日　皇帝陛下懋昭　圣德勤恤民隐深惟　祖　宗以仁立国而士大夫以贪仇民异时训廉一铭布在郡国有人心者固已如对日星如警雷霆矣乃月正元日　内出　手札宣示　皇心恻怛　宸翰昭回谓监司失职故吏不肖吏贪故民穷由是　九重闵忧百姓愁叹府辜阶厉则汝之尢将大举　绍兴　乾道　淳熙　庆元旧典以按发多寡课监司殿最而黜陟从之且俾助以郡守察以台谏不宁惟是贪夫不刺者有罚廉士能举者有赏阳开阴阖秋杀春生大哉　王言而今而后吏道不污庶民允殖以永我　宗社于千万年实权舆于是臣等载惟考课以定监司贤否者　圣朝之典章取班簿援笔以去不才监司者先正近臣之故事　陛下圣仁同符祖　宗臣等孱陋远惭先正亦既祗诵　圣谟敢不精白一心以对杨　明训谨拜手稽首书于下方○先是臣似道等奏臣等恭惟　皇帝陛下一德当极万年敬休惟欲乂我受民祈天永命肆念仁心仁闻而下不被其泽罔匪贪官污吏鸱义夺攘不厌不止以故元元寡遂至治未臻上勤圣怀忧劳夙夜乃月正元日　亲洒　奎画俾部刺史而下廉问按发以劾吏之多寡为使指之殿最治一州者则宽其期殿最亦如之　宸毫蜚动　汉章昭回与岁功以俱新期同宇以皆泰其视先汉当春时议振贷诏下宽大书斯为卓绝无前矣臣等恭读　圣训至于再三实为生民立命为万世开太平非可与异时一发号施令之不匿厥指者并论也部刺史而下能恪守仰遵不负殿而以最闻继是吏当称其职民当安其业邦本所在永永不摇社稷长远终必赖之臣等忝联迩列亲奉　德言弗克钦承是为有负谨欲将上项　御笔刻之琬琰立之朝堂仍以墨本（月分）之郡国令勒石所治以永观省因拜手稽首扬言曰获上党穗文之祥不若宝此笔得河洛图书之秘不若佩此训欲一道之得福星不若先惩劝以厉其激杨清浊之志欲万物之皆吐气不若严诛赏以计旌别淑慝之功使凡见此者皆当竦然而作如在　殿陛之侧而闻　丁宁之音相与濯去旧习以课来效臣等不胜大愿奉　御笔依】 
周典六计吏治条陈以廉为本乃良而循彼肆贪虐与豺虎均肥于而家多瘠吾民纵逭于法愧其冠绅货悖而入菑及后人　我朝忠厚黜贪为仁咨尔群辟是训是遵
右训廉铭
民吾同胞疾痛由已报虐以威刑非得已仰惟　祖　宗若保赤子明谨庶狱恻怛温旨金科玉条豪析铢累夫何大吏蔑弃法理逮于郡邑滥用笞棰典听　朕言式克钦止
右谨刑铭右相臣史嵩之等恭书【臣等仰惟　皇朝以仁立国　列圣相丞加惠元元谓吏治所以达吾之仁爱也贪则黩货以伤民生酷则淫刑以残民命害孰甚焉故诛戮不赦于奸赃厚贷每施于奏谳用能培植邦本（帛系）祚无穷肆我　皇帝陛下英明慈俭嗣无疆大历服率由成宪同一仁心乃月正元日　亲洒　宸翰　制为训廉谨刑二铭宣示外朝　云汉昭回　奎文炳焕于以警群工而竦百辟励廉节而厚嘉师猗欤休哉臣等肃容伏读若稽在昔汉治莫盛存文观其表廉吏有诏除肉刑有诏播告之修莫匪仁术故得吏廉平而民从化刑措之治庶几成康然未若　我皇上圣学缉熙　王言深切惟渊衷之恳恻发　睿思于词章洋洋　圣谟风动中外所以感发人之良心者又有在于纶綍之表也继自今实惟贤者益知所劝而贪夫酷吏如其天理之未泯也必将率德改行饬躬爱民而王泽不患其壅底矣臣等歌咏赞叹之余谨勒诸翠（王民）垂耀罔极仍请以副墨颁诸郡国庶使小大之臣夙夜观省期无负于　君师训诰丁宁之意敢拜手稽首敬书于下方○又奏臣等恭惟　皇帝陛下临政愿治二十一年于兹深惟吏不廉平莫能布宣宽大迪民吉康春王三朝　亲制两铭曰训廉曰谨刑　奎文于昭用儆于有位臣等待罪丞辅对扬　休命敢不共恪已勒坚（王民）植于都省窃惟训辞深厚万姓属心凡有民社宜存永鉴欲望　圣慈特赐　睿旨许令摹本颁下诸路监司守令各刊时厅事之上东西对峙庶几日睹昭回人知感悟必能洁己奉公戢暴除苛期与元元同轃富寿不胜寰宇之幸　旨依】 
　　　　　今上皇帝
予以寡昧嗣承基绪惧德弗类以为忧危永惟古今天下治乱何常同道同事因各有攸召然未有用君子而不治用小人而不乱者泰否二卦着此审矣要其所以为泰否者特小大之一往一来阴阳之一内一外其机甚可畏也今　予初服正书所谓自贻哲命之时曰自云者夫岂阶于外哉是忱在我惟有爱护善类如元气屏绝憸壬如邪沴庶几自贻之道因念
我朝以贤立国自　咸平作兴培植以来大者光明俊伟小者靖共岂弟数世流衍邦家尊安非　熙　丰而后一起一仆汔为奸慝所胜长治可也逮至　孝皇尢为笃意由　乾道及　淳熙彬彬辈出号为极盛不惟在上者为人物之依归而在下者又为儒学之表倡正人正道相为彪炳虽　绍熙　庆元嘉定闲犹用之不尽又皆此时涵养之功治象于此可以概见　予荷丰芑诒谋之泽环视在列罔匪俊彦实　先帝柬拔以敷遗者若不待梦寐乎涧阿空谷矣紧尔服休服采之臣尚体　予志必保固凝聚无遐心必搜采荐达无隐情必主于立政而毋专于立名必勤于相规而毋至于相厉使根植壮而有益蕃之望气类合而无可乘之隙闻风于下者皆知　今日杜群枉之门开众正之路莫不怀忠信砺廉隅以待举而士大夫之习为之丕变焉是亦正人心之一机也审尔则奚愧于　咸淳之纪元可方　二祖之盛际惟予以怿
右　咸淳元年正月　诏谕群臣右丞相臣贾似道等恭跋【臣恭惟　皇帝陛下禀聪文浚哲之姿　充高明光大之学昭哉　嗣服政化清明开延众正丕若　咸平　淳熙盛际元年春正月上日　龙画穗书从　天而下　昭回星汉表里典诰　圣意若曰君子在内其象为泰善类必爱护则阳明长憸壬必屏绝则阴慝消咨尔百辟卿士罔或遐心隐情立政惟其实相规惟其正　皇极敷言是训是行庶几　二祖风烈以章　先帝休德盛哉铄虖臣等拜手稽首祗诵　明谟窃惟　我朝　列圣以心立治上接尧舜精一之传　章圣制守臣之箴　孝祖着用人之论菁莪丰芑流泽垂裕皆始于心画之训迪勿以憸人其惟吉士亦克厥宅心为立政纲领文武之德与天地神气同一运化此　陛下骏惠　先奠之渊指所谓自贻哲命既得正心之原推以正人心如表正景从畴敢不祗若　明天子之丕显命勉勉　我王纲纪四方天下可常泰也乃若光明俊伟为人物依归臣等愚陋莫能晞　先朝名臣万分一敢不同心协虑益谨人才进退之机用凝太平之治谨以　圣翰镂之乐石昭示训戒于万斯年集用贤之福自今以始凡百有位懋敬之无斁谨拜手稽首书于下方○先是臣似道等奏恭惟　皇帝陛下聪明圣知受命于穆清初履　至尊与天合符发号施令罔有不臧立政用人惟正是乂若稽谓一为元之义克谨厥始监于　先宪以宣　二祖重光月正元日　涣（月分）　奎画倬彼　云汉昭章下饰　圣学渊粹经纬河洛于易明泰通之象于书取初服之训爱护善类屏绝憸壬视帝尧知人则哲大舜去邪勿疑无异指四方风动咸曰　大哉言　一哉心莫不精白以承　休德夫人主之职惟辨君子小人而已君子国之元气　咸平　淳熙天涵地育敷遗数世之仁　先帝寿考作人之泽　陛下迓续而封殖之万世之仁也大明当天群阴潜伏正人日进正论日昌于亿万年无疆惟休臣等服在迩联对扬　显命惟正人心者所以承三圣之功　陛下端本澄源此为先务盖精一之蕴自得于　圣心之微用能克知灼见旌别淑慝自　朝廷百官至于远近莫不壹于正若昔孟春遒铎之规正月治象之法方斯蔑矣请以　御笔刻之琬琰立之朝堂布之天下俾士大夫日新厥习仰称　陛下稽古训迪之美意臣等不胜大愿】 
惟天生民惟君司牧都鄙盈区分划九服乃建州伯此维与宅民吾同胞咨尔保息　朕兹念兹用简田廾尔思昔　艺祖紫云一誓睠焉牧养言如天地尔念哉悉尔心祗祗兢兢乃惠乃康惟廉惟平惟尔典常视民如身视郡如家视属县如子是可以为民父母矣勉旃俞往各勤　我班瑞之分命
右牧民训
昔在　先帝字民是训元元之命系于县令肆　朕承保亦以　命汝凡厥有生皆吾赤子父母于子胡忍弗仁尔廉斯明尔敬斯勤其率自尔中公乃视听其简孚尔众衡乃令政兹猷告于尔志其使我民孝悌力田庶几虖三代之醇四善三最治状以闻　我朝彝典尚旌尔庸钦哉
右字民训
天生烝民皆吾同胞痛痒切身勿瘠民膏凡而戚忻系命尔曹惟既厥心毋惮尔劳缪以千里根于差毫
右牧民铭
莅事必公拊民必惠迩者有　训亦既切至咨尔令长守以勿坠宣　朕实意斯为恺悌
右字民铭太傅平章军国重事魏国公臣贾似道等恭书【臣等恭惟　皇帝陛下行高恩厚章于　先帝休德践阼以来日昃之思夕惕之念罔不在民出见百辟入侍　东朝自一话一言罔不曰惟兹勤毖是以展民所诎振民所乏汲汲惟恐弗逮以为良二千石实分吾司牧之寄而令视民滋近殆保姆吾赤子者乃因　清燕作为　大训布之天下既克用我教辞罔敢弗钦而父母之心靡有厎极又从而铭焉夫训者提其耳铭者着其心意益严则辞愈切至乾道变化炳为日星鼓为风雷散为霜露谆谆然命之教之至也臣等幸尘该辅躬承　至化自惟浅闻不能仰窥　河洛之秘私窃妄谓仁者以天地万物为一体惟　圣人能充其量在昔先民有作曰吾同胞　圣学高明有取厥旨抑不云乎　大君者吾父母之宗子其大臣宗子之家相也臣等职思其居岂惟　德心是宣是究赞赞襄哉以观天下归仁之盛臣等虽劣敢不勉诸是川勒崇垂鸿祗若兹其永无斁谨拜手稽首书于下方○又奏臣等窃惟　宋兴德茂存乎百世湛恩汪濊群生沾濡昔在　艺祖皇帝以不嗜杀人得天下以容养小民戒藩侯　太宗皇帝渊懿丕承乃至下取昔人颁令之箴表而出之遂成　王言书赐郡国立于厅事之南亦越我　穆考理宗训廉谨刑之铭字民之训载在　国史昭如日星德意志虑上惕下泝于是乎八方之外六合之内鼓舞泰和皇乎休哉　皇帝　陛下嗣宅丕后诞保受民盛德至仁云油天覆乃　咸淳六年正月丙寅　御制牧民字民二训扬于　王庭下之方国亦既深切着明越八月壬午　内出二铭约文敷畅重巽以申盖　圣情发中无一念不在民　诏书数下无一事不为民　二训方新而清燕之暇复制二铭以示臣等　明谟丕律稽之　三圣而同符德洋恩普放之四海而皆准大哉　王言一哉　王心臣等不胜大愿宣昭　圣制颁示寓内使郡县长吏乃一德一心对扬　天子之丕显休命以长我　王国　御笔依】
　　　　思堂
在都堂后
　　　　经武阁
在枢密院后藏经武要略
理宗皇帝御书扁刻之石宰臣恭跋【臣恭惟　国朝以仁立国以文致平以武禁暴整乱　圣祖　神宗不能改也肆我　艺祖皇帝肇造区夏四征不庭北汉契丹犹未宾服讲武除戎之事无岁不申儆国人而训之正月壬寅　幸造船务观水战二月丙寅　幸飞山营阅炮车四月庚寅选卒于　朱明门九月己巳阅兵于　讲武殿两大阅于西郊七　临幸于教船池搜苗狝狩着为通礼击刺骑射悉为精艺用能南征北伐罔有敌于我师　孝宗皇帝缵戎　祖武光济　中兴虽丑夷悍帅屡书请和而我之武备益自饬谨　乾道　淳熙闲于白石于茅滩于龙山凡五大阅　亲登将台鼓作士气　燕射玉津兴复旷典武艺有掌记拍试有赏格铁帘之射有迁转补授六师既肃四方无侮所以葛酋至老不敢沦盟犯塞　皇帝陛下惟　二祖是承惟七德是经　圣化甫更国威大竞东弭涟海徐邳窥户之警西亡蔡息亳邓抄塞之寇商丘之南大梁之北蕃侯曾将降执系道亦莫不愿归职方王师载（月分）鞑使踵至向者陵轹边吏甚骜今兹被我衣冠杂以绮裘绣袷仆仆罗拜于殿庭下盖亦我武惟扬有以动悟之也臣备位宰府共贰枢庭目此武功惧无论述乃者　清燕游蓺以　御书经武之阁四大字　宣付臣俾为宥府之镇臣窃惟　建隆以来本兵大计先后厘革条章登载于简册者其目凡十总命之曰经武要略则有其书矣而未有阁也　南渡中兴讫　嘉定癸酉刱阁于本院之北北枕胥山南拱　象阙中以所裒书藏于金匮则有是阁矣而未有斯榜也今杰阁丽宏宝书充牣奎翰昭揭云汉动而日星垂也观是阁者知武经在焉则知　烈祖之德见心画在焉则见　吾皇之圣臣于是肃容拜手跪而言曰风雨之润也雷霆之威也此天之经也山岳之镇静也江河之澎湃也此地之经也春作夏长秋冬变而肃杀之此四时之经也朝气锐暮气归中夜之气又从而收敛之此昼夜之经也其动也如风其止也如山其变化也如阴阳神鬼之不测进则兼弱攻昧退则和众安民广运之以神布昭之以圣奋赫之以怒耆定之以功此帝王之经也圣人于易之习坎诗之常武明着其义曰常德行以习教事曰有常德以立武事盖兵象水也水洊至为坎而君子于教民即戎之事不洊习焉是弃民也王旅如雷霆也雷霆震惊为武而人主于四方既平之后不敬戒焉是究武也皆非其常也所谓常者即经也随变而施宜者权也用之于战战所以立和之基用之于和和所以宽守之备体立于不可胜之地用行于和战守之闲其为武经莫善于此彼汉儒之说乃谓反经可以合道若尔则权谋十三家技巧百九十九篇皆经也岂吾　帝王之懿哉臣既已模写　御书刊之翠琰复明辨经之说以对扬　天子之威命○此见吴泳鹤林集碑不着】
　　　中书门下后省
在都堂西起居舍人兼权直学士院中书舍人洪迈记题名【两省之官十有二唐制也今散骑常侍阙由谏大夫而下别为谏院同门而异户唯给事中中书舍人左右起居实同省其员亦十有二　渡江以来盖损三之一然亦未尝备也给舍以法从为职凡紫微黄门之政无论小大实书之实行之其未韪者得以告而还之两起居日侍　殿上备顾问皆名一时清切要官然去来姓名不谨于掌固四十年闲已泮散不可考迈兄弟前后四入省举致志焉迈去右史五年而复至乃竟成之独　建炎年时为不整叙或失其所来及所去官姑存之合为六十有八人其重至三至者三十有三人今廊庙五公皆从吾省干青云而直上异时莫盛焉权官不书独纪南阳公所以尊宰相重吾省也题名成又请浙东相公大隶表其上乾道三年二月二十五日○以居官名氏岁月识诸壁盖俾后人考其时之职业而知其人之得失贤否云尔旧两省阙官摄者例不久故前记弗载近岁词掖多先兼而后授琐闼或经年无正除者遗之其可乎此刻权亦书是亦春秋变例之义也　淳熙九年春三月上饶施师点续题】 有苏轼石刻【元佑元年余为中书舍人时执政患本省事多漏泄欲于舍人厅后作露篱禁同省往来余曰诸公应须简要清通何必树篱插棘诸公笑而止至明年竟作之暇日偶读乐天集有云西省北院新构小轩亭种竹开窗东通骑省与李常侍隔窗小饮作诗乃知唐时得西掖作窗以通东自而今日本省不得往来可叹也四月三十日书○给事中王信跋云省中旧有露篱近撤之颇快人意因为小诗有种竹偶然成故事隔窗时可赋新诗之句盖用东坡仇池笔录所载　元佑事也适陈谏议贾过访举似之乃云昨日方得此帖事之相符如此同舍请镵诸石为他日佳话时中书舍人陈居仁李巘起居舍人胡晋臣　淳熙丁未秋季】
　　　紫微阁
宁宗皇帝御书扁刻之石兵部侍郎兼中书舍人臣高文虎恭书【臣恭惟　皇帝陛下尧之聪思舜之浚文禹之俭勤汤之齐圣文王之纯亦不已成王之学有缉熙祗遹　慈谟绍履丕祚而绳武遵宪动法　祖　宗考图表经笃向儒学兢兢业业汲汲皇皇用以迪渊谋而新睿德圣能修纵文治并昭九功所经万化所穆天以澄着地以谧宁日月之容舟车之暨仁陶义衍远服迩安至于登延畯良甄区贤否以正天下以清　朝廷而臣奋繇单寒身际熙盛擢寘微掖晋陪金华数蒙　渥恩无以称塞每惟丝纶之地纲纪是司虽曰肃号令处要密夙所推荣迨其辨几微诏予夺关系亦重若稽　仁祖顾惠省垣揭名紫微申锡　奎篆所以浃宠灵而播馨烈者甚盛美也自　炎正再兴聿严掌制然旧观未复有当迪闻及八另癸巳详援典彝冒陈　讲殿祈颁　宸画增耀前规　天度惟深臣言是格越九月甲寅　御书紫微阁三字下　赐小臣臣拜手稽首对扬王休凤翥龙盘经纬河洛星钩口珥阐握乾坤六书之工八法之奥凡　高宗传之　孝庙　孝庙授之　慈皇至是伟健端闳精微广大参备众体允集大臣乃以十月戊辰虔奉　奎文妥揭华扁旋乞　明指俾登汗青用诏显荣光示亿世 制曰可省户有禁词臣迭居一旦　天光焜煌庆云葩郁如在上帝群玉之府如游太微三光之庭于以振　元佑文治之华于以奋　绍兴规恢之业猗欤伟哉臣窃闻刚健中正天之德也自强不息君之德也故学聚问辨义炳乎干又闻柔来刚上天之文也文明以止人之文也故化成政明象垂于贲今　陛下轨范　帝训股肱勋贤日昃不皇运天之德而黼黻皇猷金玉王度勉强行道阐人之文下济而光彩藻藩饰惟时西掖涵沐洪晖况于天地山川乎况于人民万物乎由是充之自力行始臣恭以　藻翰被之翠（王民）故述其愚附着于下昭侈　上赐与　阙文　云　庆元五年正月十四日】
　　　检正左右司
在谏院之右面东起居郎权中书舍人陈居仁记题名【天下之事萃于　朝廷而经体赞元上燮阴阳下遂物宜又出于一二日万几之外非赖掾属朝夕裨赞则经纶之大务或汨于簿书期会之纠纷汉尝以□臣录尚书然犹未为常职至有末年事归台阁之□虽置尚书左右丞不足论已唐分三省以宰相为长官始置左右司郎中员外郎各二人为丞之副分听曹事则与丞同其品秩则非诸郎比逮我　国家　神宗朝置左右司郎中各一人员外郎各一人　熙宁闲始置检正五房公事一人逐房仍置检正公事□人以检核厘正中书门下之务　元丰闲稍加裁减乃置四人其后又省不置洎　太上皇帝朝虽增损不齐要以两省剧繁未尝偏废　皇上御极初元　诏左右司郎官各置一员后以右司专掌刑房事任为剧乃置两员盖内之六曹寺监外之监司郡守稍关治体而非所可专者率上于两省故佥拟咨白殆无虚时诚政事之根本治道之源委必得其人扶植而顺导之故选除视他官为遴异时繇是以入侍以秉政荦荦相望厥后虽进用随时而雄剧如昔凡官寺皆有题名　中兴以后独未之立同僚当暇时命掌故搜案牍考其名氏除授迁改之先后得二百六人将刻诸石用垂久远以居仁滥吹其闲为粗久乃属叙其梗概窃谓公掾皆天下选中正以处己恭恪以事上自其常分若夫事有是非可否要当如盐梅之相资水火之相济为长者不以逆指为嫌为属者不以奸分为惮惟理是徇初无容心自然上下之情通而小大之政举朝廷正而天下治岂不权舆于是哉并抒所蕴以贻同志庶知题名之设非亶为议岁月而已也　淳熙十二年三月】
　　　承旨检详编修
在枢密院检详杨万里记题名【中书枢密曰二府国朝之制也亦因也枢密之属曰都承旨副都承旨曰检详曰编修在　祖　宗时都承旨则曾孝宽韩缜检详则王存刘奉世编修则顾临钱长卿皆其选已　中兴损益至今日都承旨检详各一员编修二员盖六十年矣而壁记未立今都承旨李公昌图乃克为之属万里记焉士之言曰枢属与宰属异剧与暇也暇者无事乎尔也枢属无事乎尔耶无是事无是官有是官斯有是事矣有是事则必事其事事其事则不暇矣曰暇者无乃不事其事而强诿曰无事乎事其事矣枢属之职足乎未也等而上之曰使曰副曰知院曰同知曰签书曰同签书其号殊其建不并其为长贰均也建其长又建其贰又建其属者何上之遗下之裨也下无以裨其上而曰吾惟事其事足也可乎古者工以艺谏蚳（上圭下黾）以士师谏工与士师非谏职也然事君之谊有非职者乎无也为枢属顾曰吾暇无事也否则曰吾事其事足矣否则曰吾裨其上足矣至于事君之谊则曰思不出位又曰不如守官外乎此非吾职也然则古之工与士师过矣岂惟工与士师孟子曰立乎人之本朝而道不行耻也然则孟子亦过矣其然乎不然吾徒独得而不思其职也　淳熙十三年五月三日】 将作监兼副都承旨胡矩续记【西府之属旧有题名自　中兴初至于今八十有七年石已再续矣矩自视欿然乃三得厕名其闲其为编修也复绍大父忠简公之遗躅已而兼检详文字今又摄副都承旨列属殆遍于职掌沿革剽闻其详盖枢密本兵枋故自使至佥书文武参用虽都副承旨为之属亦然所以随时制置之意深矣其次则检详之职掌考核文书编修之职掌删润时政故专用文臣至于（口十）赞帷筹与闻朝论其责一也当晚唐时枢密使虽居要地然品秩恩礼未与今等每有密旨受而付中书谓之宣中书受而着之籍谓之宣底迨至梁初改枢密院为崇政院以敬翔为院使备顾问参谋议于禁中钦承上旨则宣于宰相而行之宰相非进对时有所奏请及已受旨应复请者皆因崇政以闻得旨则复宣于宰相则所谓承旨院使实专之后唐同光初复以崇政院为枢密院置使以命宰臣郭崇韬石晋天福初复以命宰臣桑维翰自是枢密使权视宰相承旨遂归于其属　本朝太平兴国中以杨守一充都承旨始加都字　熙宁中以史馆兼之　元佑中以待制兼之　绍兴初以两制兼之自是都副承旨遂为清望官检详则肇于　熙宁位视检正编修则肇于　庆历位次检详此枢属之大凡也会碑满又当续因具列石端俾来者有考焉　嘉定六年八月十五日】
　　　三省枢密院监门
在大门南将作监兼左司任希夷记题名【门官之设尚矣在周为司门在汉其名不一曰户郎曰门候皆其任也　国朝监省门用内品　元丰中　裕陵圣训谓用内侍者以与外庭臣僚无交际得以尽情几察爰自　中兴驻跸临安三省枢密院俱列　皇城之外内侍不时至则参之小使臣人微官薄不足以谁何　嘉定六年秋始用谏大夫议增置监门官一员以京朝官宰邑有治理效者为之初命奉议郎前知严州淳安县杨恕而内侍犹为讥察遵旧制也于时政事之府更葺一新堂宇崇成体势隆峻严严翼翼轮焉奂焉至于门庑径术莫不斥而大之气象休美过者祗肃于是更置专官以重其任盖将谨命令所出之原尊　朝廷无竞之势示于外者若是则严乎中者可知矣居是职者可不思以称　上旨欤或以语杨君曰　昕庭退朝飞盖来下衮绣焜煌车骑杂袭呵道告门先声震迭又凡出入于斯多达官显人从以苍头庐儿讙哗旁午不特御者洋洋而已司门之官逡巡局蹐两扉之侧其于伺察也不亦难乎又将不有以动其中乎则告之曰昔萧望之射策甲科尚为小苑东门候仲翁以抱关讥之荅以各从其志其后卒为汉名傅盖一命以上皆有常职所当尽吾事而已奚有于它慕哉杨君勉之并以告诸来者嘉定六年十月既望】
　　　三省枢密院架阁
在　制敕院后主管架阁文字綦更生记题名【皇朝景德中置金耀门书库贮三司文案隶尚书省架阁有库盖尝先省而未始及部也　崇宁大臣初贰天官建议置吏部架阁官其后六曹皆设继乃省去汔　宣和再置再省　绍兴三年六部悉有架阁库十有五年置官四人礼兵一人刑工一人吏户各一人曹始备官特详于部而无复及于省矣省有留牍藏在诸房虽两岁一遣架阁然屋室颓漏上雨旁风掷弃地闲谁与顾省鼠噬蛛丝蒸郁糜溃不可收拾吏有绝无才艺他司弃而不收者始窜名是闲虚沾名俸而其身未始一到闲有检讨漫然不知所存不得已而下取之部回环曲折稽缓后时卒不可得　朝廷深察其弊乃议建官即省闼之申维创以为库初立厅事后植阁三闲旁为两翼盖因修省之余材瓦疏壁寝既卑且漏不足以备充栋之藏架阁官綦更生首叨是选力请于　朝得缗钱二千有畸增其阁十三共为十有六闲列三省密院为四库衍厅之宇挟而成五门内之右为爨室直房以便细事外门之左本库地也今省府贷以为计簿房右复借为溷圊皆未敢请复库之门盖直东出西则吴山右墙向南为户部度支左墙枕北当民居之道异时书多地狭尚可相其便者而图展焉三省密院之书既已各列一库库列诸房自未置官以前者为一书置官以后其方来者为一耆岁月可稽门例无杂凡有　前朝御笔者则朱箱金锁炷香而藏于阁之中所以见尊　君之义也扃鐍森严出纳有籍规式详备吏不得欺是真有益于官不可谓缓而不切者也尝观唐六典书载亭长掌固两属于尚书省亭长主守省门通传禁约掌固与亭长皆同番上悉为省属今　嘉定甲戌　朝廷既谓部有司门省则并置明年乙亥以部有掌故省亦建官是唐朝之亭长掌固与　景德之省有书库者今皆举而复之矣传曰修废官四方之政行焉是不容无纪用取架阁官姓名由今洎后刻于下方　嘉定九年三月】
咸淳临安志卷之五
　行在所录〔五〕
　　御史台
在清河坊门北乡盖取严肃之义　绍定五年重建
朝堂
即台厅【朝服入朴头白衫出台端乃得至此下马】 有
御札二石刻
台谏风宪之地振举纪纲纠逖奸邪密赞治道年来用人非据与大臣为支党而济其喜怒甚非耳目之寄　朕今亲除公正之士以革弊继此者宜尽心乃职惟结主知无更合党缔交败乱成法当谨兹训毋自贻咎
右　绍兴二十五年　诏谕台谏殿中侍御史臣汤鹏举记【臣窃以　天子耳目之官朝廷纪纲所系式是邦宪以肃庶僚必欲德意下孚民情上达无一夫之失所与万国以同休要当开公正之路杜邪枉之门小人道消而百志惟熙天下治举而庶绩其凝薄海内外小大之臣咸怀忠良则台臣岂小补哉是诚　天子之耳目宰相何预焉比年以来宰臣阴肆论荐用匪其人习成朋比专事谄谀相以为可则台臣以为可相以为否则台臣以为否台纲既失国是何以定官邪何以戢其孰能增重　本朝承□宪府哉恭惟　皇帝陛下聪明睿知灼见治体宽仁勤俭鼎新政机俯念言责久矣　亲擢岂有先容　诏旨下颁　朕今亲除公正之士以革前弊而臣不肖承学非据祗以自为耻□□为心虽智不足以察事之几勇不足以行己之志但有所闻者不敢不告有所知者不敢不为待罪台所实愧空餐顾无劳效仰奉　诏书思有朴忠以告来者臣谨拜手稽首钦佩　训词用传亿世】 
近以台官员阙已令御史中丞知杂同罪保举窃详卿等必已是慎选故至今未见　奏上须择忠纯体国之人勿引少年沽激之辈以矫当世浇浮薄恶之风庶共成笃厚之政速以名闻
右
神宗皇帝诏保举台官
神宗皇帝尝以御史阙员　手诏台同罪保举忠纯体国之人共成笃厚之政仰见
圣心于耳目之选慎重如此今以所获石本付三省可令重刊于御史台朝夕瞻仰警戒遵奉庶几上广　圣意下息浇薄称　朕意焉
右　绍兴三十年
御札颁降
神宗皇帝诏书御史中丞臣朱倬记【仰惟神宗皇帝励精七闰之闲制治建官鼎□□□凡稽古礼文之□□□□□□□□□□丰闲益思所以□□□□□□□□□□以为法于后□□□□□□□□□□□之训辞炳若丹青甚盛德也　元佑初有旨刻石置之台院迨　绍兴庚辰　今上皇帝中兴三十有四载骏惠先猷遵制扬功皇天所以眷佑者时和岁丰民安害息忧勤之效穆然与　祖　宗同符夏四月皇帝若曰御史耳目之官谨东乃僚闻之在昔矧今　祖训具在成宪可鉴乃以所获石本重刊于御史台且以上广　神祖之美意而宣昭重光呜呼大哉加以宸翰申命告戒奎画云章下饰万物臣不胜大幸谨拜手稽首跪受而言曰臣闻周颂曰仪式刑文王之典日靖四方大雅曰仪刑文王万邦作孚恭惟圣德纂承四方既已日靖万邦罔不作孚况兹百辟敢不祗若臣谨虔奉圣训不敢失坠惟忠淳是进惟浇薄是去惟沽激是惩以对扬　圣天子丕显休命谨镵诸琬琰俾亿万斯年职御史者瞻仰遵奉服之无斁】 
西序列东都御史名氏岁月曰石柱题名自
中兴以后则列于东序右谏议大夫陈贾记【国朝三院御史皆得论政事纠官邪　元丰　绍圣着于甲令其用峻故其选精一时列职具闲悉繇　天子亲擢　太上中兴大明国是耳目所寄必惟其人　绍兴更化　诏除公正之士以革缔交合党之风已而又降　札书刊　元丰手诏于台院盖欲遵用忠纯体国之人以成笃厚之政先后丁宁昭若日月龙蛇飞动琬琰光辉　圣圣相传　家法不改实　我宋维持纪纲之盛事凡职于此者宜有考焉　绍兴辛酉尝汇集　建炎以后名氏岁月续　靖康而上所载人以官系阅时深远两碑盈溢而背参错览者既病来者复无以容贾以罢耎误蒙束拔尝待罪其闲院久弊蠹既葺新之于是又与同列谋易新石更系以岁后先从其时日使皆粲然无所抵牾于以登载　中兴以来风宪得人之盛以传不朽顾不足以增重纪纲之地乎石既具嘱贾识其颠何敢以骫骳辞　淳熙十四年九月既望】 
御史合位
厅以内为两监察位又内为殿中位为会茶堂又内为中丞侍御史位
台狱
门扁曰四推【台一推　台二推殿一推　殿二推】 狱久废惟厅独存盖自　中兴未尝置对有属台官谳问者则刑察就听于大理之狱
　　谏院
在后省之西【先是　绍兴元年右司谏方孟卿言谏官自来于中书门下省置听事盖两省朝廷政令所自出　祖　宗以谏官居之不无深意　诏候移　跸临安于都堂相近置局】 
有　绍兴二十五年
御札石刻【同御史台】 右正言臣张修谨记【臣仰惟　皇帝陛下以天纵上圣缵承　大宝肇开　中兴坐臻极治亿万世无疆之休度越乎唐虞三代之盛际矣尚留神台谏风宪之地断自　宸衷亲除公正之士以充其选大革朋附之弊仍诫诰继自今以后士之膺斯任者宜尽心乃职惟结　主知诞敷　圣诏加惠臣工　德至渥也顾臣材质庸陋误被任使何足以当公正之选以仰承　圣诏之褒嘉哉臣幸亲逢　圣时遭遇　圣主惟知罄竭愚忠上副　眷知兹臣区区之本心也如朋附之人臣实耻之臣属　赐对面奏乞命有司将今来　圣诏于御史台谏院刻石以昭示万世伏蒙　圣慈俯从其请臣敢不斋祓百拜而书于后且以见孤远小臣遭时遇　主诚千载一时之荣幸也抑臣恭闻　仁宗皇帝增置谏员欧阳修首被其选至今以为荣遇盛事臣之遭际　上圣窃有类焉顾不又幸欤】 
厅事列谏官题名右谏议大夫巫伋记【古者天子有争臣七人虽未以名官然亦尚矣秦汉以来始置谏大夫无常员大抵多至数十人秩纔比八百石盖其员多则其选轻也厥后或置或不逮唐设六典职始专而任因重焉由谏议大夫而上有散骑常侍为之率其下有补阙拾遗皆为定员而分左右左属门下右属中书均尸言责也　我朝因之　雍熙中　诏更遗补为司谏正言载新厥名以示劝奖自是言謮之官愈重矣　主上中兴综核名实大正风宪惟是耳目之司尢加谨择爰自　建炎初载迄于今历谏省者纔三十人弗备官实重其选也先是院吏苟简以幅纸标名氏于壁闲久之迁次日月漫不可考顾惟猥承人乏夙夜惕惧未知报称且不能掇拾前以示来者实有愧焉于是命工镌石寘之听事姑以谨官守而重　国体云尔若夫居官自记以媚己昔人所羞非唯不敢亦不暇　绍兴十九年夏四月】 右谏议大夫谢谔续记【谏院旧有题名以谏议司谏正言三位分门各虚其后以俟来者记亦考究官名为详比者臣僚言谏争之官尚有阙员居其官者往往分行御史之事至于箴规阙失寂无闻焉愿仿唐旧制置补阙拾遗左右各一员于是得　旨依奏乃二月八日有　旨薛叔似许及之受新除之命窃惟从谏帝王之大烈而导人使谏者尢为盛德之事盖于举意之顷可以概见先是元额散骑谏议司谏正言分左右为八员相承所除或一员或二员名虽异而实亦同　圣上宽洪尽下和颜听纳凡有进谏虽至剀切亦必不拒增置之请欣然而从者所以表不如是不足以为兼听尽天下之美于是相与更立石繇初而起并用纪年之法观此则可以考导人使谏之盛德尢在于今日　淳熙十五年六月】
　　六部
在三省枢密院南
论国献纳之堂【后有望江亭在山上】 
在天官厅后
　　　吏部
尚书厅居中侍左侍右侍郎厅在前之右西出第一第二位侍郎韩元吉记长贰题名大理正虞似良书并篆盖【尚书汉官也侍郎秦官也汉置尚书但五曹尔而踵秦之旧侍郎未有职仅比四百石也尚书以为长侍郎以为贰冠以六部仿周六卿之职而首以吏部者隋与唐制也凡天下之官总于吏部其上者尚书独主之无文武之别焉其次别以文武侍郎分主之而为左右选者吾　宋之制也惟吏部繇魏晋而降分职甚重得以甄叙人物进退群吏至唐犹以宰相或兼之国朝于是率有成法曰选与注为之长贰者第谨视而司焉然常恐非其人也择而付之礼貌尊宠长于六官虽其职稍异于古其重则犹古也今年春吴兴李公拜吏部尚书乃叹曰法固有典常也而法有所未明事有所未尽不在变而通之乎由是详任子之七色者而予敓之革荐举之敓（襄□）者而防范之请京秩之官通注县令以必试于民条具目张罔不顺治既数月矣听事故有题名碑石久阙不志公将（石龙）而刻焉元吉幸为之贰也因俾叙其然者夫董正治官先王之训也盖官治则事治朝廷治则一下治矣今兹职以治官者也以其治官者治己推而至于治天下亦足道焉如权之不颇于轻重其惟无私乎吾之属任此者也后之人求于此者也其私也可惧其无私也可慕乌在其岁月也夫惟考其岁月而视其人之贤不肖使慕者说而惧者劝焉不可以不书　乾道九年八月一日】 郎官位次列于侍郎厅之后起居舍人詹仪之记题名【郎官分曹治庶事以佐其长而吏部居六曹之首掌铨选封勋考课之政令盖周制天官之属也秦汉而下因革不同至光武时始改常侍曹为吏部曹　国朝因唐制以文武分左右铨曰尚左尚右侍左侍右司封司勋考功凡七司郎中员外郎分治之异时妙简尚书郎多采时望黜陟予夺参以公议不专任法故事治而职举今天子总核名实尢遴其选非尝更治郡者不除除日下必俟奏对称　旨乃得视事其所以擢任之意甚厚居是官者可不思有以称　明诏乎夫铨曹人才通塞所系而法令纤悉虽老吏有不能尽晓士大夫一旦从事于其闲亦可谓难矣虽然法所以布大信固不可不守而事之可否则有理存焉天下之理一而已诚能智以明之仁以守之勇以行之用今之法中古之义使所居官大斯之谓称职可不勉哉郎官听旧阙题名　渡江以来文牍散逸名氏岁月漫不可考自　隆兴为始第其先后勒之石以补阙典同舍郎以予尝联事请记其首固辞不获乃为之书庶几它日有所考评云　淳熙八年冬十有一月长至日】
　　　户部
长贰厅在天官厅前之左西出第一位有
高宗皇帝颁降铸钱式　御札曰大小钱样付卿乌背者制作颇精与开元　崇宁所铸相似然恐费工难办素背者似可作式样仰更看详权侍郎林觉记曰【臣觉猥以驽下待罪版曹　绍兴丁丑七月七日以职事　赐对僭陈货泉之利贸易流通民赖而用近年鼓铸稍阙乞将饶赣韶三州钱监院各选官备料措置铸发而　睿智高明爱民尢笃先尝制造钱样高出于臣子意向之表臣奏事既退伏蒙　宸翰宣示　绍兴通宝两等其文本于洛画形质浑厚追　崇宁之规模字势雄劲迈锺王之笔迹肉好周郭备极精微臣百拜肃观光开心目经曰百工之事皆圣人之作也又曰备物致用立成器以为天下利莫大乎圣人仰惟　陛下励精庶政以求民瘼躬俭节用示天下先而乃坯冶钱宝使贸迁交易以济民用所以扩实惠者广矣大矣昔汉议钱政更革不常而卒莫得其要领唐开元通宝其字欧阳询书犹为当时所称岂如　圣神规画尽善　亲以翰墨作新斯制广布寰宇动流亿年俾生民宝之永以为重所锡　圣训　奎文炳焕臣不敢专有　上赐谨拜手刻诸琬琰以示无极　绍兴二十七年七月】 员外郎边知白记题名【六官之设凡以为民而地官独称民部盖于民为最亲献其数于王则登于天府有负版者而圣人式之顾不已重乎　主上济艰难之运成恢复之功立政立事亹亹成周之世矣大抵为民择官必惟其人故生齿凋而复繁财用耗而复衍仓廪虚而复实粤自　建炎以迄于今膺常伯贰卿之任者率能丕应徯志以不失其职而侍郎王公实继之或谓宜刻名于石以彰不朽愚曰治寺之有题名古今所同也版曹旧记虽不复存而　中兴得人之盛可考以知乃摭名氏纪岁月叙而刻诸坚（王民）　绍兴十五年九月望日】 郎官位次列于后【诸部郎官并同后不悉书】 金部员外郎施温舒记题名【国家分置六部各统其属属之所治各有攸司户部之属五其所治之事若民讼若赋役若供馈给赐若货财出内若仓廪委积虽各掌其一而书判之冗会计之劳符檄之多忧责略等也　中兴以来五十年闲凡同舍郎更代之姓名迁授之岁月漫不可考　淳熙五年今枢密同知谢公为左曹得二石为题名未就而迁御史既登西府诿同舍曰事求全则难成从简则易就繇　绍兴至隆兴远矣典籍虽存非一朝所能讨订也姑举阙典岂若首　隆兴之元而序次之其所未备则后之博雅君子考诸　国史而详焉必有任其责者同舍皆曰然于是乎刻之　淳熙八年十二月旦】
　　　礼部
长贰厅在户部厅东员外郎洪迈记题名【起　建炎丁未至今三十四年凡礼部侍郎尚书名氏可见者毋虑五十有八人其在事岁月若除旧拜新杂出于掌故省忆或脱不具然大略在是矣自　元丰定官制归天下万务于文昌分曹赋职颇采用周官唐六典尚书品第二侍郎品第三皆法从属车闲朝廷所以尊荣之甚宠繇是得政者鴈行立然要为具员吏朝日而出坐曹弊治不过操牍视成振之以章程柅之以挈比思虑索于凡按此其势不能施置自便独宗伯不其然闲平时绳墨要会疑亦王官之一守有日　天子讲遗兴礼大朝聘大庆贺与　天地　宗庙典策秩享之事众史赘聚阁笔词不占措乃雍容风议斟酌固实扳之古可验揆之今可行者繄吾启为之非特规规守成法视故府锺鼓玉帛周章有司之后而已则　上所选置正用第一人亦其理宜　中兴之宰十四而以是进者三之一故相国义阳公清河公江宁公吴兴公今相国缙云公礌礌落落如乘苍龙骑北斗渊耀下饰烨然一时固宜登载表襮使后之君子有所瞻仰新安金公乃命郎吏谨其年次书诸石　绍兴三十年九月二十一日】 又记郎官题名【钧之为郎然二十四司冷热剧易不得同日语　中兴时捐不急之官省郎员七以主客合于礼部号为两曹而所掌犹不过笺削印瑞郊庙礼文与士子科举事日所程判其多不能以百天明省门开繇大丞相以下毕入听治吾同舍郎南典选北理财文书鳞午吏四绕不少置独仪曹之廷可设翳罔予方理蠹简呻占毕作书生事业倦则偃一榻上迟食时矍起摩睡眼以出卒食舒舒而行伺丞相上马己即去至无毫毛可用为勤以白长官者其官同禄之入又同而佚劳相绝顾如此颜之不厚难矣哉厅壁当有记以谨岁月识名氏今亡有也问诸掌固掌固不知盖其官闲其吏缓闲与缓相遭苟且颓靡非一日实然予访老吏质太史越数月而后颇得其梗概乃采　建炎以来至于今日自祖秀实始并书其幸甚云于上　绍兴三十年七月八日】 监察御史黄畴若作续记【绍兴三十年洪内翰迈昉作　中兴以来礼部郎官厅壁记自　建炎元祀六月至　开禧三年四月山祖秀实而下凡八十七人题字竟及趺后来无以书今国子戴司业溪乃伐石以续而题其名于端属余记岁月于上惟礼部有仪曹郎盖古春官之属魏齐及唐多选名士典领虽不治文书比它曹为闲暇然极其至要则协礼乐以赞宗伯治神人以和上下至于事笔研其闲者亦必廉悍俊拔如柳宗元刘禹锡辈乃称是岂细事思厥艰大反不若纵横计财甲乙论刑之为易易耳故广前志之未尽冀方来之知勉使牵联特书业履光大以对于前闻人顾不伟欤毋徒揩睡睫曰丞相上马去吾事毕矣　开禧丁卯九月丙戌】
　　　兵部
  </div>
  <div class="pagination">
   <a href="咸淳临安志_page39.html">
    上一页
   </a>
   <span>
    ...
   </span>
   <a href="咸淳临安志_page35.html">
    35
   </a>
   <a href="咸淳临安志_page36.html">
    36
   </a>
   <a href="咸淳临安志_page37.html">
    37
   </a>
   <a href="咸淳临安志_page38.html">
    38
   </a>
   <a href="咸淳临安志_page39.html">
    39
   </a>
   <span class="current-page">
    40
   </span>
   <a href="咸淳临安志_page41.html">
    41
   </a>
   <a href="咸淳临安志_page42.html">
    42
   </a>
   <a href="咸淳临安志_page43.html">
    43
   </a>
   <a href="咸淳临安志_page44.html">
    44
   </a>
   <a href="咸淳临安志_page45.html">
    45
   </a>
   <span>
    ...
   </span>
   <a href="咸淳临安志_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
