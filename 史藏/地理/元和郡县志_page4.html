<!DOCTYPE html>
<html>
<head>
    <meta charset="UTF-8">
    <title>元和郡县志 - 第 4 页/共 85 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县志 - 第 4 页/共 85 页</h1>
    <div class="content">　　天兴县【次赤郭下】
　　本秦雍县秦国都也汉县属右扶风四面髙曰雍又四望不见四方故谓之雍秦囘中宫在县西汉文帝十四年匈奴入萧关烧囘中宫候骑至雍即此也至徳二年分置鳯翔县永泰元年废仍改雍县为天兴县
　　干归故城在县西四十三里乞伏干归据苑川自号西秦因筑此城
　　石鼓文在县南二十里许石形如鼓其数有十盖纪周宣王畋猎之事其文即史籀之迹也贞观中吏部侍郎苏朂纪其事云虞褚欧阳共称古妙虽歳久讹缺遗迹尚有可观而厯代纪地理志者不存记録尤可叹惜岐山县【次畿西至府五十里】
　　本汉雍县之地周武帝天和四年割泾州鹑觚县之南界置三龙县开皇十六年移三龙县于岐山南十里改为岐山县贞观八年移于今理
　　岐山亦名天柱山在县东北十里
　　渭水在县南三十里
　　五将山在县西北六十里苻坚为姚苌将呉忠所擒之处
　　扶风县【次畿西至府一百里】
　　本汉美阳县地武徳三年分岐山县置围川县属岐州取今县南湋川水为名近代讹作围四年隷入稷州贞观元年废稷州以县属岐州八年改为扶风
　　普润县【次畿南至府九十里】
　　隋大业元年于此置马牧又置普润屯后废屯置县在汉为漆县并有铁官今城西有漆水又有小城盖置铁官处
　　岐阳县【次畿西南至府一百里】
　　盖汉杜阳县地贞观七年割扶风岐山二县置以在岐山之南因以名之
　　麟游县【次畿西南至府一百六十里】
　　本汉杜阳县地隋于此置西麟州营仁寿宫义宁元年唐髙祖辅政废宫是年获白麟于宫所因置县
　　九成宫在县理西一里即隋文帝所置仁寿宫每歳避暑春往冬还义宁元年废宫置立郡县贞观五年复修旧宫以为避暑之所改名九成宫
　　永安宫在县西三十里贞观八年置
　　宝鸡县【次畿东北至府九十里】
　　本秦陈仓县秦文公所筑因山以为名属右扶风大业九年移于今理在渭水北乾元二年改为宝鸡以昔有陈宝鸣鸡之瑞故名之
　　陈仓故城在今县东二十里即秦文公所筑魏畧云太和中将军郝昭筑陈仓城适讫会诸葛亮来攻亮本闻陈仓城恶及至怪其整顿闻知昭在其中大惊愕亮素闻昭在西有威名念攻之不易初太原靳详少与昭相亲后为蜀所得及亮围陈仓详为亮监军使于城外呼昭喻之昭于楼上应详曰魏家科法卿所练也我之为人卿所知也曩时髙刚守祁山坐不専意虽终得全于今诮议不止我必死耳卿还谢诸葛亮便可攻也详以告亮亮进兵云梯冲车昼夜距二十余日亮无利会费曜等救至亮乃引去按今城有上下二城相连上城是秦文公筑下城是郝昭筑
　　陈仓山在县南十里南接梁鳯二州界
　　散关在县西南五十二里蜀志诸葛亮出散关围陈仓三交城在县西十六里司马宣王与诸葛亮相距所筑咸亨三年于县东南开渠引渭水入升原渠通船至京故城【即故长安城汉惠帝所筑城在今故大兴城之西北苑中】
　　虢县【次畿北至府三十里】
　　古虢国周文王弟虢叔所封是曰西虢后秦武公灭为县周改为洛邑县大业二年复为虢县贞观八年废天授二年再置
　　郿县【次畿西北至府一百里】
　　本秦县右辅都尉理所在今县东一十五里有故城今县周天和元年筑置云州建徳三年废武徳元年又于故城置郇州三年废州郿县属稷州七年属岐州白起即此县人也县在渭水南一里
　　终南山在县南三十里
　　太白山在县东南五十里
　　五丈原在县西南三十五里初诸葛亮与司马宣王相持亮据渭水南原宣王谓诸将曰亮若出武功依山东转是其勇也若西上五丈原诸君无事矣亮果屯此原耕者杂于渭滨居人安堵军无私焉
　　积石原在县西北二十五里魏青龙二年诸葛亮出斜谷与司马宣王屯渭南郭淮算亮必争北原遂先据之亮至不得上即此原也
　　县理城亦曰斜城城南当斜谷因以为名斜谷南口曰襃北口曰斜
　　董卓坞在县东北十六里卓封郿侯筑坞髙与长安埓号为万歳坞
　　成国渠在县东北九里受渭水以溉田
　　陇州【阳上】
　　【开元户六千八十五元和户七千八十四】
　　【案前华州同州鳯翔府户数下俱有乡数惟京兆府与此陇州无之殆由写遗缺今不可攷】
　　禹贡雍州之域秦文公所都汉为县属右扶风后魏置东秦州西魏文帝改名陇州因山为名大业二年省义宁二年又于县理置陇东郡武徳元年改为陇州州境【东西二百里南北四百九十五里】
　　八到【东至上都四百六十里东至东都一千三百二十里】
　　【东至鳯翔府一百五十里南至鳯州山路四百三十里】
　　【西至秦州三百四十里北至原州三百三十里】
　　贡赋【开元贡　榛实　龙须席五领赋　布　麻】
　　管县五
　　源　阳　呉山　华亭　南由
　　源县【上郭下】
　　本汉县地属右扶风在水之北后魏改为隂县隋改为源县
　　陇山在县西六十二里
　　岍山在县西六十里北与陇山接禹贡导岍及岐是也大震关在州西六十一里后周置汉武至此遇雷震因名
　　秦城在州东南二十五里秦非子养马渭之间有功周孝王命为大夫
　　阳县【上西至州八十里】
　　本汉隃麋县地因今县东八里隃麋泽为名周武帝置阳郡及县寻省郡以县属陇州
　　水在县南一里
　　呉山县【中西北至州一百一十里】
　　本汉隃麋县地后魏孝昌二年于长蛇川置长蛇县属东秦州开皇十八年改为呉山县
　　呉山在县西南五十里秦都咸阳以为西岳今为国之西镇山国语谓之西呉
　　华亭县【下正南防东至州一百一十里】
　　本秦泾阳县地大业元年置华亭县以在华亭川口故名
　　小龙山在县西四十里
　　南由县【下东北至州一百二十里】
　　本汉县地后魏孝明帝于县西南由谷口置县因谷为名开皇二年省长蛇县并入南山属岐州贞观四年割入陇州
　　安夷关在县西一百四十六里
　　长蛇川在县西一百步
　　渭水在县南四十里






　　元和郡县志卷二
　　钦定四库全书
　　元和郡县志卷三
　　唐　李吉甫　撰
　　关内道【三】
　　泾州【安定上】
　　【开元户一万五千九百五十二　乡五十五元和户一千九百九十　　　　乡三十】今为泾原节度使理所【管泾州原州管县九】
　　【案前鳯翔节度使理所下有都管户数而此与后邠宁灵武诸节度使理所下无之皆由写遗缺】
　　禹贡雍州之域春秋时属秦至始皇分三十六郡属北地郡汉分北地郡置安定郡即此是也汉以六郡良家子补羽林郎按六郡安定即其一焉后汉安帝永初五年徙其人于美阳以避羌寇郡寄理美阳在今武功县界夷阳故城是也至顺帝移于今理后魏太武帝神防三年于此置泾州因水为名隋大业三年改为安定郡大业末金城贼帅薛举侵扰豳泾武徳元年太宗西讨会举死因平举子仁杲遂改安定郡为泾州
　　州境【东西一百九十六里南北二百八十六里】
　　八到【东南至上都四百八十里东南至东都一千三百四十里】
　　【东南至邠州一百八十里南至鳯州二百五十八里】
　　【西南至陇州私路一百八十里西北至原州平凉县一百五十里】
　　【北至原州城三百三十里北至庆州三百二十三里】
　　【东北至宁州一百五十里】
　　贡赋【开元贡　龙须席赋　布　麻】
　　管县五
　　保定　灵台　临泾　良原　潘原
　　保定县【上郭下】
　　本汉安定县地今临泾县安定故城也后汉省后魏文帝大统元年自高平移城于今理属安定郡隋开皇三年罢郡以县属泾州至徳二年改保定县
　　泾水在县东一里
　　折墌故城在县东十里西魏泾州刺史乙弗贵所筑隋末薛举屯据于此城举死仁杲复窃据武徳元年讨平之
　　万俟丑奴余迹在县东五里丑奴髙平人后魏建义元年僭号于此
　　灵台县【上西至州一百里】
　　本汉鹑觚县属北地郡周属赵平郡隋开皇三年属泾州天宝元年改为灵台县今县理西隂密故城东接县城即古密国之地是也诗云密人不共
　　临泾县【上东南至州九十里】
　　本汉旧县属安定郡隋大业元年于今县理置秋谷县取县内秋谷为名十二年复为临泾县皇朝因而不改按县在彭阳川内彭阳水上百步县界兼有汉安武安定彭阳抚夷四县之地也
　　良原县【上东北至州六十里】
　　本汉三水县地属安定郡今安定县界三水故城是也隋大业元年分安定县之地置良原县县西南三十里有良原因以为名
　　汭水一名宜禄川西自陇州华亭县流入
　　石原在县西南即所谓良原也
</div>
    <div class="pagination">
<a href="元和郡县志_page3.html">上一页</a><a href="元和郡县志.html">1</a><a href="元和郡县志_page2.html">2</a><a href="元和郡县志_page3.html">3</a><span class="current-page">4</span><a href="元和郡县志_page5.html">5</a><a href="元和郡县志_page6.html">6</a><a href="元和郡县志_page7.html">7</a><a href="元和郡县志_page8.html">8</a><a href="元和郡县志_page9.html">9</a><span>...</span><a href="元和郡县志_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
