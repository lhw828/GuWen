<!DOCTYPE html>
<html>
<head>
    <meta charset="UTF-8">
    <title>湖广通志 - 第 288 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 288 页/共 373 页</h1>
    <div class="content">　　严循闲妻罗氏华容人貎寝陋年十八归严期而生一女遂不见答循闲病且殆氏抱其女属姑曰愿姑视此女如女子勿但以为女孙也姑怪之循闲既卒哭尽哀是夜漏尽缢于棺侧
　　杨苇妻易氏临湘人苇早卒氏年二十余苦志坚守教子成立万厯中知县张明孺请于大吏表其门邓于旬妻李氏华容人年二十夫卒李哀毁枕而死
　　杨绍鸣妻许氏　妾邓氏临湘人许年二十七夫卒絶水浆十日屡自经母救始蘓许无子邓生子一位才两月同心苦节奉八旬舅姑典衣具膳先后殡葬成礼许年八十六邓七十有五天启三年御史舒荣都请防旌门一位官湘乡训导孙柱朝成进士张希美母刘氏华容人夫蚤卒氏茹荼守节天启甲子学臣徐人龙给匾奬之
　　张存愈妻毛氏华容人守节教子希奎学臣登甲科懐宗时建坊旌表
　　姜振德妻刘氏巴陵人姑与夫俱被献贼戮氏自缢诸生许某妻康氏巴陵人夫妇俱执于献贼氏绐贼曰释夫愿从汝及夫去氏溺水死司理戴吉人表其门
　　杨一鹏妾陈氏临湘人年十五一鹏纳之早寡抚一子为贼掠去苦节六十余年寿九十
　　张天经妻吴氏平江人年二十三守节葬夫为二圹一以自待姑强其适人泣誓乃止卒得同穴【以上旧通志】王氏　邓氏平江人王为彭稳梅妻邓则其冡妇也明末遇流冦邓先赴程家井王投碧岩下死【县志】
　　皇清郑廸启妻杨氏临湘人早寡悉脱簪珥延师课子后其子方叔以明经任临武学博杨年八十余卒【旧通志】
　　李宜禄妻陈氏平江人青年抚孤白首完操康熙三十六年　旌
　　陈之遇妻刘氏临湘人年十九而寡氏遗腹生子道宻抚教为诸生有文行康熙四十八年　旌王师文妻严氏华容人年二十夫殁断指截髪以示靡他苦节三十五年
　　闵士元妻白氏华容人年十八归士元明年生子友善士元卒氏曰第无葬吾夫俟儿长吾将殉焉友善长卜葬其父柩甫就轝氏暴卒
　　程自洞妻董氏　妇张氏华容人氏年二十夫故抚孤文音成立为娶妇张氏文音复早世张截髪自誓姑妇双节
　　王师铎妻严氏华容人夫故子甫一龄抚之成长教以父书虽饘粥不给矢节弥坚
　　徐玉子妻万氏临湘人年十九夫故家贫守节吴仪周妻黄氏临湘人年二十夫故无子食贫励节厯三十余年【以上郡邑志】
　　严一申妻张氏华容人守节孝养甘防无阙康熙五十五年　旌
　　赵万巻妻唐氏巴陵人夫夭殁欲以身殉姑何氏守视甚宻得免姑病足坐卧扶侍弥久不倦无子抚侄再诗主夫后康熙六十一年　旌
　　鲁文江妻潘氏平江人年二十五夫故氏断指矢节更厯颠沛不易所守雍正四年　旌
　　凌之鹗妻李氏　妾钟氏平江人夫殁李年二十五与钟同心守节善事舅姑课子力学雍正四年
　　旌
　　张礼行妻彭氏平江人年二十五而寡葬夫亲负土为冡抚子成立雍正五年　旌
　　王正恺妻蔡氏华容人蚤寡苦节养姑教子妇道母道兼尽雍正五年　旌
　　童传愈妻钟氏平江人氏年二十二夫卒矢志不贰事姑以孝闻遗孤先泽仅数月抚以成名钟宗舜妻陈氏平江人氏年二十七夫卒无子茹苦守志孝事舅姑庭无间言年逾五十卒
　　鲁行道妻童氏平江人氏年二十四夫卒无子或讽其改适誓以死殉卒全其志【以上俱经举报　题】
　　常徳府
　　五代马希蕚妻苑氏希蕚楚王殷之子与弟希广争立苑諌曰兄弟相攻祸将至矣希蕚不聼赴井而死【旧通志】
　　周行逢妻严氏五代史楚世家行逢果于杀戮夫人严氏谏曰人情有善恶安得一概杀之乎行逢怒曰此外事妇人何知严氏不悦绐曰家田佃户以公贵颇不力农请往视之至则营居以老嵗时衣青裙押佃户送租入城行逢往就见之劳曰吾贵矣夫人何自苦邪严氏曰公思作户长时乎民租后时常苦鞭朴今贵矣宜先期以率众安得遂忘垅亩间乎行逢彊邀之以羣妾拥升肩舆严氏卒无留意因曰公用法太严而失人心所以不欲留者一旦祸起田野间易为逃死耳行逢为少损
　　元林德成妻张氏明一綂志武陵人年二十德成卒断指自誓守节宣德中旌
　　明史源济妻孙氏明一綂志龙阳人年二十五而寡誓死守节宣德中旌
　　伍景妻梅氏明一綂志龙阳人年十八适景明年景卒又明年舅姑俱逝父怜其少且贫欲改嫁之氏不从纺绩自给节行无亏成化间旌门
　　袁奎妻史氏明一綂志龙阳人年二十三守节贫甚纺绩奉姑抚防成立成化中旌
　　曾义妻王氏明一綂志沅江人义卒氏年十九遗腹三月生子抚孤厉节养姑以孝闻隆庆二年有司奏闻旌表
　　刘澧妻燕氏桃源人年二十二矢节寿至百三嵗当事造庐存问
　　徐瑄妻黄氏常德衞人成化初瑄备御浔州阵殁氏欲从死亲族劝止之抚孤玺成人袭世职治初亦殁于浔复抚防孙辅人称完节
　　黎璟妻刘氏桃源人年二十六而寡姑强改适誓死守节有司旌奬
　　贾贤妻王氏沅江人嫁八月而贤溺死氏年十八父母欲夺志王誓死守节纺绩奉姑以孝闻
　　陈大韶妻万氏大韶武陵人御史策之子韶卒氏年二十七欲自尽姑劝止之会逆瑾诬策坐罚米若干氏脱簪珥易米输之乃免课子录学成领乡荐嘉靖中当道题请旌表
　　龙凌霄妻刘氏武陵人适凌霄期年生子甫三月凌霄疾笃叹曰吾死防子谁托氏泣曰君脱不幸吾忍负君凌霄卒氏矢节孝养舅姑抚子为诸生力学事闻旌表
　　杨应期妻王氏武陵人年十九而寡遗腹生子曰孝誓死守节舅得末疾支离床第氏浣涤秽恶孝养备至曰孝为诸生孙伯高为孝亷
　　诸生熊富秋妻亷氏龙阳人年二十富秋卒亷甘贫矢志奉姑余年抚子成立以承夫志乡党以节孝称之隆庆间有司奏闻旌表
　　刘斗妻黎氏桃源人斗早世氏守节四十年事闻旌表曰孝节
　　吴经妻邵氏常德衞人年十九而寡遗孤二嵗家贫鬻地以葬守节养姑土豪浸凌逼嫁氏毁容终节事闻旌表
　　刘逵妻陈氏常德衞人年二十而寡矢节抚孤孤复夭抚孙补诸生寿九十见曾孙崇信举孝亷事闻诏旌曰节寿
　　樊斗妻叚氏沅江人年二十七抚遗腹子东晓补诸生未几子妇相继殁段抚防孙益励苦节
　　舒泰妻萧氏沅江人年二十夫赴省试卒氏贫苦励操四十余年以孝节闻
　　聂氏　周氏武陵人聂江宁主簿李冕妾年二十而寡子徽七嵗悉心训育娶妇周氏生孙采甫五嵗徽卒姑妇食贫抚采补邑诸生当事匾其门曰双节陶国清妻谈氏武陵人年二十而寡生子得仁方二嵗遗腹又生子孝儿舅姑相继殁氏鬻孝儿襄事以绩纺经营久之得偿其直赎孝儿以归苦节厯五十余年诏旌其门
　　张懋勋妻蔡氏龙阳人年二十二而寡遗腹生女矢志不再适抚女将笄以诸生顾汝学为赘婿寻与女俱夭依外孙终老事闻诏旌之
　　高可行妻朱氏武陵人年二十四而寡遗腹生子誓不他适舅姑相继下世家益贫终无二志事闻旌表伍镇东妻刘氏龙阳人镇东为诸生早世氏年二十四遗孤甫一嵗有求娶者氏引刀欲自杀邻妇救免茹荼鞠子以完节终
　　诸生张鹄妻黄氏武陵人年二十五而寡食贫抚孤四十余年事闻旌表
　　史策妻韩氏武陵人年二十而寡遗腹子载章抚教成立年八十余万厯间建坊旌表
　　柳东仲妻彭氏武陵人东仲负美才早世彭年二十止生一子誓死守节事舅姑以孝闻
　　黄鹤鸣妻乔氏武陵人年十九孀居抚遗腹子一宁成立事闻旌表
　　刘承恩妻朱氏桃源人年二十三而寡抚遗孤祥事姑尽孝姑卒祥夭抚孙梦麟四十余年事闻旌奬张还妻吴氏桃源人年二十守节孤子万玉亦早世抚孙羽成立御史按部闻之给以粟帛
　　鲍之管妻李氏武陵人年二十四寡居抚子嘉猷成立歴五十余年人无间言
　　史廷佐妾钟氏龙阳人年二十孀居与嫡杨氏教长孙与禄成名万厯辛亥与禄疏上其事奉防特旌诸生彭序祖母双氏龙阳人年二十一守志贫不改操孙序列其事上之当事奏请旌表
　　史赞舜妻唐氏龙阳人年二十一嫠居规范最严虽兵火播迁造次颠沛不妄与男子通一语年逾六十不变
　　诸生李云登妻诸氏　李嗣先妻杨氏武陵人诸年二十四而孀节操凛然抚教长子嗣先次子嗣宗文誉竝着遗腹子嗣璘以选贡入太学嗣先妻杨氏复蚤孀抚三孤长子浑仕至广信同知杨氏寿八十二姑妇双节
　　贺氏武陵人防许字罗生罗生殇誓不适人郡守旌之曰目未覩夫面而矢志不囘足未履夫门而迎姑就养在贺为贞女在罗为孝妇
　　王万龄妻杨氏武陵人年二十夫故止一女适石某女复夭抚其外孙氷霜防独厯五十四年
　　赖光恩妻罗氏武陵人年二十五而寡抚孤婚娶复夭氏更抚孤孙成立备厯艰难霜节弥固奉诏旌表诸生陈昌期妻戴氏常德衞人年二十夫卒欲以身殉舅姑谕以抚孤乃止克尽孝道教子有立事闻旌表
　　陈氏武陵人孝亷陈其道之庻母其道甫期月失恃氏抚视乳哺爱怜备至六嵗而孤家益贫氏辛勤课读每夜分未巳其道举于乡氏遽背弃其道衰絻忆氏未尝不呜咽流涕
　　诸生邹张鲁妻郭氏桃源人夫卒氏哭泣三月以死事闻旌表
　　龙之涛妻谢氏桃源人年二十二守节抚两孤子间关乱离教育成立晩嵗得见孙曾闺范肃然
　　举人胡拱辰母黎氏　妻彭氏桃源人黎年二十四而寡拱辰生甫六月抚教成立举孝亷寻卒彭复孑居相依抚三孤俱有才名当道奬之
　　嵗贡生鲁男母胡氏桃源人男生九月而孤氏抚教之勤于女红以佐膏火后男贡太学当事旌奬诸生李在川妻胡氏桃源人在川及其两弟俱早世两娣他适胡矢节坚完更为叔立主后年七十五终诏旌其门
　　诸生杨归儒妻刘氏武陵人年十八夫病寖笃欷歔太息氏泣曰吾誓以死守孤君勿虑也孀居六十余年年八十九乃终
　　诸生鲍启登妻杨氏武陵人年二十守节献贼乱被执长子防孙俱骂贼死氏求死贼怜之遂去氏取书枕子首曰吾儿烈士无负圣贤良久呼天谓曰守孤以继夫后吾事也今吾儿与孙逝矣吾当从夫地下厝火茅屋端坐就焚三尸灰烬
　　敖氏　唐氏武陵人敖适于唐孀居苦守止一女以妻龙之楚之楚死于兵唐氏与孀母相依为命母子完节阖郡钦之
　　诸生赵昌妻熊氏武陵人年二十为乱贼所执欲胁汚之氏大骂不从截两臂骂益厉贼剖其腹而死诸生潘防妻史氏武陵人年二十遇贼赴水贼捉其髪出之水中氏大骂贼以刀截其口氏即以口血喷贼面贼遂磔之
　　陈氏　贺氏武陵人俱吴崇教之妇为献贼所获诟骂不从贼杀陈以胁贺贺骂愈厉贼复杀其子终不屈割其腹将尽骂犹未絶
　　诸生胡养冲妻燕氏武陵人献贼党杀其夫执氏欲汚之燕与女善贞俱不屈相抱赴火自焚
　　李开元妻向氏武陵人年二十二守节子允甫二嵗抚以成立道府奬之
　　何氏常德衞人何其礼之女适熊生一子陷兵中氏谓夫曰勿以我相误我死君父子勉图归计遂挈子至江滨与诀别赴水死
　　进士杨鹗妻郑氏常德衞人献贼至氏语二妾曰汝年少艶色必遭汚何以见而主于地下立视两妾自尽遂毁其面触城垣而死
　　诸生郑人玫妻钟氏武陵人年十九为贼所执囚系惨苦必不从自齧断其肉寄夫以明不汚贼磔之陈经邦妻明氏桃源人避乱以利刃自随猝遇贼欲汚之明遂自刎
　　谈征言妻李氏　谈继周妻邓氏武陵人征言卒李年二十七遗孤继周五嵗继程二嵗家素贫乏李绩纺自给课二孤力学歴廿余年继周登贤书继程亦列黉序亡何继周之任郧西卒于涂其妻邓氏年二十九闻讣欲从死李哭曰汝从夫死得矣乃欲以藐孤累老寡妇耶邓乃从命姑妇苦节终身【以上旧通志】
　　皇清唐谐妻谭氏武陵人年十九而寡抚三嵗孤祚培膺康熙壬子选拔孙待征待聘俱以明经任广文苦节五十余年寿七十二卒康熙三十四年　旌萧宗廕妻栗氏少寡苦节终身康熙四十三年
　　旌
　　杨山槂妻陈氏常德衞人槂卒陈年十九遗孤农基甫数月贼陷常德举家离散陈偕稚子徙辰谿艰苦备尝后农基早夭氏抚两孙绍绥成立康熙戊子绍登贤书累官至参政人以为贤节之报康熙四十七年　旌
　　张玉璿妻靳氏武陵人二十二为孀妇事姑以孝闻课子有方吴逆之变避乱阳山贼追之急赴激湍中得岸旁树枝以免复逃深山失路遇虎虎跃去其后母子复相保聚同行避难者咸叹为苦节所感康熙四十八年　旌
　　刘侃远妻王氏侃远为龙阳诸生早卒氏年二十四家贫日不再食身无完衣苦节五十余年有一子五孙以寿终
　　刘廷妻曾氏龙阳人年十九而寡无子女田产欲以身殉念姑在不忍也孝养备至及姑卒曾亦死彭国仪妻邓氏龙阳人年十七归国仪逾年而国仪病语氏曰我死汝宜去氏曰夫死我亦死耳国仪曰汝即死吾不及见何自苦氏痛夫之言是夕遂自经彭逾月而卒【以上郡邑志】
　　诸生刘体寅继妻熊氏武陵人体寅故氏年二十四矢志守节抚教前妻王氏子应箕其子应采应奎俱为邑诸生康熙五十三年　旌
　　嵗贡生欧阳淑母石氏武陵人年二十一而寡姑李氏病剧割股以进姑觉大惊病遂愈康熙五十八年　旌
　　徐昌盛妻潘氏武陵人年二十九夫卒无子誓以身殉舅姑日夜守视潘遂请立为夫后者抚之吴逆之变潘度舅姑老病不能走避不忍舍舅姑求活即懐刄自随贼至操刄而前曰免我舅姑吾请死贼叹为孝妇去之康熙五十八年　旌
　　陈之鸾妻谭氏武陵人年十八而寡誓守志舅姑以家贫恐不克终婉谕之氏泣曰妇所以不死者徒以舅姑在今言若此何以生为舅姑乃不忍复言抚孤大彦成立雍正三年　旌
　　杨系妻常氏武陵人年二十八而寡孝事孀姑治家严肃教子仔曾为邑名诸生雍正三年　旌
　　辰州府
　　明王泰妻张氏明一綂志泰为辰州衞指挥舍人卒氏年十九生子英始逾嵗氏剪髪誓志事舅姑弥谨诏旌其门后子英以军功累官至都指挥使张封太夫人
　　张道妻陈氏明一綂志沅州人无子坚志守节洪武中旌
　　王之文妻鲍氏名赛赛辰州衞人父之良斫畬赛与俱遇虎攫之良去赛举畬刀追及虎虎伤遂与相持久之刀折亦死于虎【见旧通志按府志鲍氏未载夫名旧通志或另有据今仍之至以为晋人则晋时无辰州衞名】
　　马祥妻陈氏明一綂志沅州人祥卒氏年十九子在襁褓有武臣以媒通欲娶之氏痛哭诟媒誓死无他志抚子成立嘉靖中旌
　　李太麒妻张氏沅陵人张新寡而其姊之夫文思源初丧妇其父母将以妹改适之氏曰世未有以姊夫为夫者也遂缢【按旧志皆作晋人】
　　贺一策妻陆氏溆浦诸生邦尧女许字一策未嫁而一策殇女往号恸誓死守志及归毁容断髪遂以处女终有司旌之【按府志陆氏防许贺一策旧通志贺作贾】周成聘妻张氏黔阳人许字成聘未嫁成聘卒氏闻夜自缢因与成聘同穴葬焉【以上旧通志】
　　向氏田氏两姓四节俱黔阳人向晚女年十六未字向焦女为张明儒妻田氏一为张廷表妻一为张廷相妻嘉靖中苗冦掠村落同避匿瓮泡滩岩苗冦渐逼遂俱投水死越四日家人获其尸时盛暑顔色皆如生抚臣建四节祠祀焉【县志】
　　向春妻张氏黔阳人春卒后七日缢于柩旁氏时年十七适春甫数月【见旧通志按旧志作元人】
　　王允明妻蒋氏辰谿人年十八值土贼乱抢掠入门氏执刀连杀三贼遂自刎【见旧通志按旧志作元人】诸生潘耀卿妻贾氏明一綂志沅陵人耀卿挈氏省父棠于南京至湖口耀卿卒氏即赴水女奴持之既见舅姑入室自缢以救免自是减食凡四十余日絶食者累日竟自刎遗诗云抛弃残生思不禁可怜死别倍伤心双魂杳杳今何在化作啼防返故林应天尹以闻诏旌之
　　张文举妻陈氏麻阳人年少矢节至年六十终有司表其闾【旧通志】
　　贞女丁美音溆浦人丁正明女防受夏学程聘年十八将嫁而学程死美音哭之恸未几邑人有求婚者父母许之美音执不可父母曰未嫁守节非礼也何自苦如此美音齧指滴血吁天自矢当道交奬之赉以银币资约百金美音以所得构室独居鬻田自赡勤事翁姑孝养父母乡人名其田为贞女田【明史稿】武玉瑾妻贺氏沅陵人玉瑾卒氏年十八兄公受金欲令氏改嫁氏自缢有守者不得死讼于官得以节终【按府志贺氏武玉瑾妻旧志作王珪】
　　李妻陈氏沅陵人许字未嫁讣至陈遂饿死梁岳妻曲氏　梁凌霄妻吴氏沅陵人岳卒曲年十八子凌云三嵗凌霄未期曲苦守凌霄娶吴氏而夭遗孤甫数月吴与姑同心坚操曲年六十九吴年七十余卒时称一门双节
　　邵鋭妻雷氏沅陵人年二十归鋭生子文臣鋭卒氏哀过几殒其父母劝之乃曰吾当待藐孤成立异日或可见夫子于地下文臣领万厯戊子乡荐雷年八十
</div>
    <div class="pagination">
<a href="湖广通志_page287.html">上一页</a><span>...</span><a href="湖广通志_page283.html">283</a><a href="湖广通志_page284.html">284</a><a href="湖广通志_page285.html">285</a><a href="湖广通志_page286.html">286</a><a href="湖广通志_page287.html">287</a><span class="current-page">288</span><a href="湖广通志_page289.html">289</a><a href="湖广通志_page290.html">290</a><a href="湖广通志_page291.html">291</a><a href="湖广通志_page292.html">292</a><a href="湖广通志_page293.html">293</a><span>...</span><a href="湖广通志_page289.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
