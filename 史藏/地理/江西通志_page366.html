<!DOCTYPE html>
<html>
<head>
    <meta charset="UTF-8">
    <title>江西通志 - 第 366 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 366 页/共 394 页</h1>
    <div class="content">　　求听归宗早晚钟疲劳懒上紫霄峯墨池漫叠溪中石白塔微分岭上松佛宇争推一山甲僧防坐待十方供欲游山北东西寺岩谷相连更几重【归宗寺】
　　万本青杉一手栽满堂白佛九天来【仁宗初年有僧手种万杉特为建此寺仍以禁中佛赐之】涓涓石溜供足矗矗山屏绕寺开半榻松阴秋簟冷一杯香饭午钟催安眠饱食平生事不待山僧唤始回【万杉寺】
　　三峡波涛饱泝沿过桥雷电记当年江声髣髴瞿唐口石角参差灔滪前应有夜猿啼古木已将秋叶作归船老僧未省游巴蜀松下相逢问信然【三峡石桥】
　　五老相携欲上天元猿白鹤尽疑仙浮云有意藏山顶流水无声入稻田古木微风时起籁诸峯落日尽生烟归鞭草草还城市慙愧幽人正醉眠【白鹤观】
　　题都昌清隐禅院
　　北风江上落潮痕恨不乘舟便到门楼观飞翔山断际松筠阴翳水来源升堂猿鸟晨窥坐乞食帆樯暮绕村谁道豁岩许深处一番行草认元昆【长老惟是曽识子曕兄于净因有简刻石】
　　和毛国镇白云庄三咏
　　卜筑髙深已有山起居清润可无泉穿墙白练秋声细照屋青铜晓色鲜已放鱼鰕嫌跳掷更除苹藻任漪涟只应明月中宵下长共禅心相向圆【掬泉轩】
　　清溪似与隐君谋故入堂前漫不收盥手从今休汲井浮觞取意便临流花漂涧谷来应远石激琴筝久未休莫把朱栏强围绕山家事事要清幽【平溪堂】
　　山似髙人长远人不登髙处见无因筑台土石无多子照眼峯峦得许新阵马奔腾时絶远风涛舒卷忽无垠白云自是逃名处犹恐此中藏隐沦【眺远台】
　　又次韵游小云居
　　溪上浮花片片轻泝流登岸得山行僧房幽絶云居小春日阴晴野色明永远林栖眞有道溺沮耕养亦忘情此身此意何年遂空使长谈笑老生
　　予初到筠即于酒务庭中种竹四藂杉二本及今三年二物皆茂秋八月洗竹培杉偶赋短篇呈同官
　　种竹成藂杉出檐三年慰我病厌厌剪除乱叶风初好封植孤根笋自添髙节不知尘土辱坚姿试待雪霜霑属君留取障斜日仍记当年此滞淹
　　雨后游大愚
　　风光四月尚春余淫雨初干积潦除古寺萧条仍负郭闲官疎散亦肩舆摘茶户外蒸黄叶掘笋林中间緑蔬一饱人生眞易足试营茅屋傍僧居
　　披山亭晚饮
　　落日欲没多云烟南山暝鸦归北山楼台城上半明灭灯火桥头初往还江西八月热犹在坐中迁客头欲斑何时解网听归去黄花白酒疎篱间
　　余居髙安三年每晨入莫出辄过圣寿访聪长老谒方子明浴头笑语移刻而归岁月既久作一诗记之
　　朝来卖酒江南市日莫归为江北人禅老未嫌参请数渔舟空怪往来频每惭菜饭分斋钵时乞香泉洗病身世味渐消防嫁了幅巾缁褐许相亲
　　陪毛君游黄仙观
　　李叟仙居仍近市黄公道院亦依城定应昔日山林地未有今时鸡犬声白鹤翻然终不返黄冠憔悴只躬耕试从车骑寻遗迹恐有居人解养生
　　孔平仲著作江州官舎小庵
　　近山不作防山计引水新成照水庵闭口忘言中自饱安心度日更谁防简编围绕穿书蠧窗户低囘作蠒蚕我亦一轩容膝住敝裘麤饭有余甘
　　游石仙岩次韵　　　　　　　　曾　肇
　　尘埃华髪换朱顔十载重来款故关天上楼台春寂寂洞中鸡犬昼闲闲苔深尚识曾题石木老难寻旧戏环未断凡心却归去他年飞鸟防知还
　　大秀宫　　　　　　　　　　　黄庭坚
　　玉笥山前太白峯望仙桥下水溶溶前溪流水后溪月五歩白云三歩松半夜佩环朝上阙插天楼阁度疎钟梦余彷佛钧天奏知在蓬莱第几重
　　题快阁
　　痴儿了却公家事快阁东西倚晚晴落木千山天远大澄江一道月分明冰弦已为佳人絶青眼聊因美酒横万里归船弄长笛此心吾与白鸥盟
　　湖口李正臣蓄异石九峯东坡先生名曰壶中九华并为作诗后八年自海外归过湖口石已为好事者所取乃和前篇以为笑实建中靖国元年四月十六日明年当崇宁之元五月二十日庭坚系舟湖口正臣持此诗来石既不可复见东坡亦下世矣感叹不足因次前韵
　　有人夜半持山去顿觉浮岚晚翠空试问安排华屋处何如零落乱云中能回赵璧人安在已入南柯梦不通赖有霜钟难席卷袖椎来听响玲珑
　　登滕王阁　　　　　　　　　　曾　丰
　　故阁峥嵘已劫灰又防新阁上烟煤断碑无日不浓墨古砌虽秋犹浅苔江濶鸟疑飞不过风轻帆敢趂先开天高眼迥诗囊小收拾无多空一来
　　白鹤观　　　　　　　　　　　秦　观
　　复殿重楼堕杳冥故基乔木尚峥嵘银河不改三千尺铁马曾经十万兵华表故应终化鹤谪仙未解独骑鲸林泉一一儿童旧白发衰顔只自惊
　　逍遥阁　　　　　　　　　　　洪　炎
　　杰阁龙楼倚翠微中秋午夜望清辉桂枝委地三千尺柏影垂坛四十围箫鼔或疑风雨下云霞犹想锦帆飞只今井臼依然在不见归来丁令威
　　万安道中　　　　　　　　　　彭汝砺
　　上下鸡笼牛口滩滩头濯濯雨声寒气蒸晚日云无间波漾春风雪未干落絮并花浮远水飞鸥随鹭落惊湍扁舟稳泛沧浪远珍重严陵一钓竿
　　与文渊游聘君亭分题和文渊亭字韵
　　东湖九月水如冰画舫还寻孺子亭雨后断云归苒苒天寒孤鴈去冥冥兰苕散漫池塘远松竹参差岛屿青贪惜上恩归未得自怜双鬂欲垂星
　　和文渊游余干山寺
　　爱山终日在山巅山径迟留几屐穿涧水曲流随歩屧炉香深处作云烟峩峩健马横岩石【邑有白马石】漠漠苍龙宿旧渊【寺有龙井】为语琶琵洲上路几时容我系归船
　　游东湖
　　草色蒹葭芦苇中莲花一片万枝红斜阳色妬波心日细雨香吹水面风泽国地开金色界桃源人在水晶宫扁舟湏舣如张翰好在溪邉旧钓筒
　　郁孤台
　　江城尘土日喧喧中有苍然一山日暖蜃楼浮海上花深蓬岛在人间晴云翯翯千峯远碧瓦鳞鳞万屋环却望钟陵何处所客心先与水东还
　　同游独山【二首】
　　独山亭子山之心万竹相围尽翠阴古刹地幽红日永悬崖人静碧云深轻风细细无朝夕劲节依依自古今吏役几嗟诗笔废兴来不惜为君吟
　　城楼日日望霄垠车马今来访旧闲寒石万寻围翠竹危峯一防缀青云洒然自有林泉乐去矣吾非鸟兽羣安得画工图絶致尽收苍翠寄诸君
　　到醒心亭
　　万里江湖逐断萍红尘不见北山亭一思好景心魂醉才挹余芳眼目醒寒暑忽移佳木緑古今长见远峯青烟芜路断无穷尽空惜琅琊旧记铭【醒心亭记鄱阳刘贤良为之】
　　防仙洞
　　大松十里建旌旗晓日朝霞五色依幽谷静闻猿一啸白云时见鹤双飞花开洞府春常在人防瀛州夜未归家近武陵时入梦诗成更忆故山薇
　　永新法云上方　　　　　　　　刘　弇
　　石廊西头物色好别有净界擎青莲玉虹挂门一水割碧云差径千家连浩歌流年客尊酒髙卧白日僧华颠夜凉散发弄明月更欲挽驾青翰仙
　　游麻姑山　　　　　　　　　　李　纲
　　鲁公词翰勒山巅鲠峭风姿却喜仙假道来游非偶尔追寻遗迹更茫然野花芳草真成梦老鹤乔松不记年谁谓瑶台无路到月明风露正娟娟
　　题骤马冈　　　　　　　　　　岳　飞
　　立马林冈豁战眸阵云开处一溪流机舂水沚犹传晋黍秀宫庭孰悯周南服只今歼小丑北辕何日返神州誓将七尺酬明圣怒指天涯泪不收
　　游玉华洞　　　　　　　　　　杨　时
　　苍藤秀水绕空庭桑石层峦拥画屛混沌凿开幽窍远巨灵分擘两峯青云藏野色春长在风入衣襟酒易醒采玉遗踪无处问拟投簪绂学仙经
　　题筠州僧房　　　　　　　　　吕本中
　　客来无语坐禅房共赏西牕一榻凉山路雨余新笋出江城春色杂花香厨烟已逐钟声远树色初随塔影长敢道闲居便安稳今年更欲下湖湘
　　无讼堂诗【有序】　　　　　　　　阮　阅
　　袁人称好讼比来假守见其士力学而知廉耻民乐善而好俭啬于是待以平恕宥以寛简愚则教之不从则刑之逾两月而牒不盈百谓之好讼可乎因以郡圃之堂名曰无讼聊以雪袁人之谤庶几后来者以平恕寛简为治而可以无事乎
　　欲为袁人雪谤声因将无讼榜堂名他时茇舎棠休翦近日圜扉草已生自是索瘢求太察却疑束矢听难明要知本乐农桑处请防东郊垅上耕
　　宿栖贤　　　　　　　　　　　王十朋
　　瀑水声中夜不眠星河影动半秋天谁云灔滪瞿唐远只在扬澜左蠡边狮子吼成方外法【狮子山】石人参得定中禅【石人峯】住山五老知今古借问曾栖几个贤
　　题湖口驿
　　芦花洲渚江人邦我来把酒临西窗五祖六祖山照眼清流浊流水同江孤山大小各崭絶钟石上下相舂撞千帆出没烟雨里何如鸥鹭飞双双
　　游圆通
　　夹径森森郁老松烟霞深处忽闻钟虎溪水隔侯溪水马耳峯连石耳峯遗像人犹思后主【李后主功徳院有祠堂】开山僧不畏先锋【僧言曹先锋翰下江州至圆通主僧趺坐不惧】明朝杖履山南去喷沫飞流防玉龙
　　简寂观
　　萦迂草径少人行忽有黄冠洞口迎自笑荒芜陶靖节更寻简寂陆先生朝眞惟有坛前石流水犹余上声欲听金鸡上金阙紫霄峯际白云横【陆先生善鼔琴观有朝眞石金鸡紫霄皆峯名】
　　红泉精舎　　　　　　　　　　曾　极
　　十里长松一幅巾温汤静濯满衣尘石门隔断世间事仙窟能容鹤上人已主谢公为北道更依华子作西隣红泉可酒兼宜茗便合躬耕老此身
　　送元上人游仰山归泐潭　　　　王庭珪
　　两刹崚嶒隐翠岑却担拄杖出烟林来时饱吃东禅饭归去泥添古佛金絶岭松篁青玉瘦上方鱼鼓白云深是中不可着言句且听半山鸾鳯音
　　次韵向文刚晁叔易游青原
　　佛屋深蟠七祖山鲁公竒字刻孱顔能来把钓溪台上安用赋诗戎马间薄宦不知何处好浮生才得此时闲夕阳渡口人争渡又趂城头暮鼓还
　　送胡邦衡之新州贬所二首
　　囊封初上九重关是日清都虎豹闲百辟动容观奏牍几人囘首愧朝班名髙北斗星辰上身堕南州瘴海间不待他年公议出汉廷行召贾生还
　　大厦元非一木支欲将独力拄倾危痴儿不了公家事男子要为天下竒当日奸谀皆胆落平生忠义只心知端能饱吃新州饭在处江山足防持
　　题天风海涛亭　　　　　　　　赵汝愚
　　几年奔走厌尘埃此日登临亦快哉江月不随流水去天风直送海涛来故人契阔情何厚禅客飘零事已灰堪叹人生只如此虚栏独倚更徘徊
　　和秀野刘丈寄示南昌诸诗【其一】　朱　子
　　滕王阁下水初生闻道登临复快晴帝子讵知陈迹在长江肯趂曲池平山楹雨罢珠帘卷檐铎风惊玉佩鸣满眼悲凉今古恨人生辛苦竟何成
　　隆冈书院【四首】
　　卜筑隆冈远市朝个中风景总堪描溪云带雨来茅屋涧水浮花出石桥緑徧莎汀牛腹饱青归麦陇鸟声娇东隣西舎浑相似半是渔人半是樵
　　帘卷薰风半掩扉五侯车马往来稀緑杨门巷莺莺语青草池塘燕燕飞埽石围棋销白昼解衣沽酒醉斜晖山园莫道多寥落梅子初黄杏子肥
　　水绕荒村竹绕墙俨然风景似柴桑车缫白雪丝盈轴鏄刈黄云稻满塲几树斜晖枫叶赤一篱疎雨菊花黄东隣画鼔西隣笛共庆丰年乐有常
　　土筑低墙草结庵寻常爱客伴清谈地炉有火汤初沸布被无寒梦亦酣风卷翠松鸣晚笛雪飘疎竹响春蚕闭门不管荣枯事坐傍梅花读二南
　　丰城荣光书院
　　一道荣光带碧山天风吹雨度云关树浮空翠迷村坞泉落飞虹防石湾赤岭豹栖朝气隐剑潭龙起夜光寒吚唔何处经年韵多在湖东乔木间
　　新喻西境
　　北岭苍茫雨欲来南山腾踯翠成堆穉杉绕麓千旗卷野水涵空一鉴开客路情怀元倥今晨游眺却徘徊自然触目成佳句云锦无劳更翦裁
　　次卜掌书落成白鹿佳句
　　重营旧馆喜初成要共羣贤听鹿鸣三爵何妨奠苹藻一编讵敢议明诚深源定是闲中得妙用元从乐处生莫问无穷庵外事此心聊与此山盟
</div>
    <div class="pagination">
<a href="江西通志_page365.html">上一页</a><span>...</span><a href="江西通志_page361.html">361</a><a href="江西通志_page362.html">362</a><a href="江西通志_page363.html">363</a><a href="江西通志_page364.html">364</a><a href="江西通志_page365.html">365</a><span class="current-page">366</span><a href="江西通志_page367.html">367</a><a href="江西通志_page368.html">368</a><a href="江西通志_page369.html">369</a><a href="江西通志_page370.html">370</a><a href="江西通志_page371.html">371</a><span>...</span><a href="江西通志_page367.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
