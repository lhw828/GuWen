<!DOCTYPE html>
<html>
 <head>
  <meta charset="utf-8"/>
  <title>
   浙江通志 - 第 477 页/共 787 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   浙江通志 - 第 477 页/共 787 页
  </h1>
  <div class="content">
   夏埙【献征録字宗成天台人景防进士为御史出按广西除奸贪通钱弊民皆便之寻厯江西中贵人叶达怙势众莫敢撄埙累章劾之削其权成化初擢右副都御史巡抚四川川岁多剧寇埙立互知会捕法贼得以不炽引病归】
　　鲁崇志【分省人物考字懋功天台人景泰甲戍进士授吏科给事中弹击不避权要天顺初武臣曹钦防扈崇志适待漏阙下即驰马与一偏裨格鬭大军寻亦合而曹就诛陞南京太仆寺少卿成化癸巳陞应天府尹先是七邑民阻饥逋赋数万石为劝贷以代之输而赈其贫者中人王敬怙势以盐二万引恳鬻规重利厉色拒之秩满加正二品禄仍掌府事终于位】
　　黄孔昭【吾学编名曜以字行太平人天顺四年进士为屯田主事陞文选郎中持铨清慎汲汲以人才为重常曰国家之用才犹农之积粟粟积于丰年乃可以济饥才储于平时乃可以济事顷自人矫激沽名以闭门谢客为高天下人才何由知之公退客至輙见询访有得必书于册随其地望防之舆论荐用各当其才或因势家干请欲私用其人輙力言不可陞右通政南工部侍郎卒嘉靖中赠礼部尚书諡文毅子俌亦为文选郎中俌子绾从张桂后论大礼厯礼部尚书】
　　余鐖【临海县志字懋器成化乙未进士知昆山县邑濒江多水患鐖为设法疏筑事不劳而集为政举大要民甚徳之擢监察御史巡广右地多瘴毒按部之日父老遮道请勿遍厯鐖曰吾不忍虑土瘴之自病而坐视人瘴之病民也因出瘴说以遗之所至安插流亡招徕狼兵多为効用梧柳诸寨敛迹地方赖以敉宁事竣还京以疾卒】
　　陈世良【分省人物考字崇之临海人成化丁未进士授乐安令补南和四方流民归之者千余家召为御史弹纠不畏强御时逆瑾干政窜逐忠良世良抗疏言之为所忌迁南京大理寺丞未几中以事罚赎米三百余石瑾败擢大理少卿拜右佥都御史兼管操江宪度振肃时倚为重适流贼猖獗悉心防御朝夕申号令刻期督战所至克防屡疏乞休得请归起应天府尹未任卒】
　　夏鍭【两浙名贤録字徳树天台人成化丁未进士会主事李文祥庶吉士邹智御史汤鼐等以论列大臣言直得罪鍭抗章论救并劾大臣诏逮锦衣卫狱推治无所得释送铨曹谢病归治十四年复起赴选自台至辇下数千里间见百姓流离科差繁重乃备述其状以疏进不报久之当受职当局者忌其刚鲠不欲置近要除南京大理寺评事守备内臣违例准受民词即论奏削其权军民称快以母老乞养归】
　　王启【献征録字景昭黄岩人成化丁未进士授霍邱知县擢监察御史言皇亲张鹤龄家奴生事及守备内官董譲不法陞江西按察佥事进副使以事触怒刘瑾降广西容县知县瑾败复为四川蓬州知州厯陞江西右布政使奏罢宁濠私贡新茶新笋数事时宁濠威焰方炽人皆以为难寻以右副都御史巡抚云南辑绥有方陞刑部右侍郎】
　　王纯【旧浙江通志仙居人成化辛丑进士授工部主事会王恕致仕纯言恕社稷臣无容轻弃上怒命诏狱随谪思南推官治元年吏部主事储瓘言王纯以直言殉国乞置之风纪论思之地与其旋求敢諌之士不若先用已试之人报可当事忌其戅乃外擢湖广督学纯较士先行谊抑浮竞士翕然向风未竟厥用而卒】
　　王爌【献征録字存约黄岩人治壬戍进士授太常博士擢工科给事正徳初转刑科时中官多横御史林有年佥事韩邦竒咸以驾帖被逮爌言锦衣乃扈从爪牙之寄驾帖非寻常勾摄之文今不问巨细虚实一槪施之非盛事也谪惠州府推官嘉靖改元擢应天府尹疏数十上如议罢京尹种马议发内帑丝织神帛议轻荒税苏流亡议料田出赋均贫富皆不避嫌怨为之陞南刑部侍郎擢右都御史旧内守备进表取御史两人监礼爌曰中人行礼奈何轻用朝廷耳目官乎执不与奉表北上大学士夏言尊贵京堂官率多隅坐爌独据正席贽惟一币夏不悦因乞骸归】
　　应良【台州府志字元忠仙居人正徳戊辰进士辛未廷试选庶吉士时刘瑾虽诛阉焰仍炽遂解组归世宗御极用台谏交荐起为侍从会议大礼忤防杖阙下寻奉使册唐王悉却赆餽出督学山东陞广西防政赍表北上张桂二老欲招致之宻曰北司成正以迟公良正色曰朝廷官爵奈何私许人乃外陞广东右布政无何致仕归遗文曰闲存集】
　　余寛【旧浙江通志字仲栗临海人正徳辛未进士厯文选郎中嘉靖甲申翰林部寺台諌诸臣力争兴献帝兴国太后本生二字不宜削于金水桥南伏哭帝命司礼监谕退不去大怒命録诸姓名收系为首者八人于狱寛与焉次日命拷讯谪寛戍海南丙戍以御史谢汝仪言放归卒于家隆庆改元褒録先朝直言诸臣复寛职赠大理寺卿】
　　陈器【台州府志字徳器临海人正徳甲戍进士授淮安推官持法不畏权贵郡有镇守总戎丞以下咸以属礼见器力争于督抚独与抗礼遂着为令陞刑部主事多所平反会武宗巡游储贰未定器抗章奏请言甚激切寻以终养回里张孚敬秉政器服阕竟不赴补年七十五卒】
　　吴防【献徴録字介夫仙居人正徳甲戍进士授礼科给事中时郭勋张鹤龄以勲戚贵幸廉首论二家骄蹇武庙巡行西北边廉皆同官泣留跪午门外三日正徳末储贰未建逆奄毕镇表宸濠孝行于朝冀召入亷据法驳还事遂寝未几濠果以叛诛又请罢江西镇守转戸科右给事中世庙嗣统首条四事曰正君心开言路时经筵近儒臣上嘉纳之转礼科左给事出为四川防议按蜀蠲害兴利纠重臣之使蜀殃民者性耿介不能逐时好为俯仰三疏乞归】
　　何賛【旧浙江通志黄岩人嘉靖壬辰进士授行人擢监察御史上疏乞赈山西饥民全活甚众按河东鹾政解池卤源久啬公私告病賛至斋沐为文祷于神数日凝液如初巡厯期满所司循故事以羡镪进賛斥去归诸公安南之乱以翊賛征讨功赐金帛锡燕例得迁卿佐以忤严嵩转福建按察副使】
　　赵大佑【分省人物考号方厓太平人嘉靖乙未进士为鳯阳推官即有声拜御史按贵州宣慰万铨所为多不法大佑械其党指挥张仁李木毙诸狱将遂按铨巡抚刘某纳铨贿移文诸司指仁木之死为召衅以胁之大佑曰人臣茍利社稷死生以之吾何爱一身哉更遣吏按铨反状铨知不可撼即囚服出就理比还条八事诏下贵州编诸令甲厯刑部侍郎奉命勘伊庶人严嵩属大佑寛之至则尽发庶人所为僭拟及事之与祖训违者嵩怒甚出大佑掌南台转南刑部尚书有寃狱逮系数年大佑曰死重辟也法官固知其寃不为白乎遂以疑谳改南兵部尚书卒】
　　王宗沐【临海县志字新甫嘉靖甲辰进士授刑部主事陞江西提学副使调广西右布政丁父忧除服补山东会胶河淤塞朝廷遣给事中相视开凿宗沐条议海运之法十二利详攷颠末如指掌擢右副都御史总督漕运兼巡抚鳯阳先是屡年运路不通宗沐饬法振弊首申全单之法旧例各州县每年应运粮米由运粮把总分而各卫各幇水次有难易高下之分官旗吏书因而作自全单设凡某幇运某州县米悉由漕司派定每幇各给一纸遵行陋规顿革又自淮安至清江闸筑为双堤高壮若城墉西增高家旧堰以遏横溃东濬涧河以泄霖积每大水涨溢隄以内民庐安堵陞工部侍郎改刑部卒諡襄裕】
　　吴时来【两浙名贤録字惟修仙居人嘉靖癸丑进士授松江推官倭犯境时来摄城守雨甚城崩十余丈时来以强弩数十人扼其冲急兴版筑三日而城完贼知有备弃而北走召为刑科给事中时严嵩父子横甚时来疏其不法事逮诏狱廷杖得不死遣戍岭表隆庆改元起官洊晋南京右都御史致仕】
　　卢明诹【续献征録字君发黄岩人万厯丙戌进士授太常博士擢刑科给事中内侍顿隆犯罪已下部议寻见原滇南岁进矿金初议量减寻复故明诹幷疏防驳忤中官意因给假归寻补戸科右给事倭陷朝鲜力陈石星议欵之失又言经畧并建事鲜责成后所言皆騐卒年四十二天启癸亥追论遗直赠光禄卿】
　　应朝卿【旧浙江通志字行叔仙居人万厯己丑进士授建安令课最调繁晋江擢山西道御史巡按贵州转两淮巡盐两淮盐赋半天下政较他处倍多朝卿湔剔殆尽商困得苏复命巡按湖广风裁益着以母老归省为隙者所议左迁永平道终按察司使】
　　吴执御【黄岩县志字君驾天启壬戌进士任济南推官徳州建魏忠贤祠独不往崇祯庚午授刑科给事中时有加派捐助搜括之议执御疏曰理财加派不得已而用之未有年余不罢者捐助搜括二者尤难为训不听又论沿边诸邑宜选补贤守令以本地钱粮训练土著此法一行饷不取偿于司农兵不待援于戍卒计无便于此者亦不听复疏指首辅周延儒揽权壅蔽私其乡人塘报章奏一字涉边疆辄借军机宻封下部明畏廷臣摘发短长他日败可以防闻功可以罪按也凡三上俱留中帝责其多言而戅寻释之家居谢客年四十六卒】
　　金华府
　　唐
　　冯宿【唐书本传字拱之婺州东阳人贞元中与弟定并擢进士第长庆时进知制诰厯工部刑部二侍郎修格后敕三十篇行于世擢东川节度使完城郛増兵械涪水数坏民庐舍宿修利防庸一方便赖疾革将断重刑家人请宥之宿曰命之修短天也挠法以求祐吾不敢卒諡曰懿】
　　冯定【唐书本传字介夫伟仪观与兄宿齐名人以方汉二冯第进士异等厯国子司业迁太常少卿文宗尝诏开元霓裳舞防以云韶肄于庭定部诸工立县间端凝若植帝异之迁諌议大夫是岁训注败多诛公卿中外危惴及改元天子御前殿仇士良请以神防仗卫殿门定力争罢之郑覃兼太子太师上日欲会尚书省定据礼当集詹事府诏可论者多其正以左散骑常侍致仕卒諡曰节初源寂使新罗其国人传定黑水碑畵鹤记韦休符使西番所馆写定商山记于屏其名播如此】
　　宋
　　胡则【金华先民传字子正永康人端拱己丑进士释褐调许田尉以干办闻改著作郎佥书贝州观察判官会遣使省冗役檄则行河北道凡去籍者十万余民用休息迁屯田员外郎提举江南路银铜塲铸钱监得吏所匿铜数万斤咸惧且死则曰吾岂重货而轻数人之生耶籍为羡余不之罪转戸部郎中迁太常少卿初丁谓客许田则待之甚厚及谓为执政雅故之情不絶谓徙朱厓坐累谪知福州有官田数百顷已佃为民业计臣上言请鬻之责其估三十万贯民不胜弊则章三上竟得报减其直之半进给事中入权三司使不以尅下为功时朝廷方以两京陜西盐病民议改通商有司惮于改作则首请如诏事遂行进刑部侍郎知杭州加兵部侍郎致仕卒则尝奏免衢婺二州身丁钱民懐其徳戸皆立像祠之】
　　滕元发【宋史本传字达道东阳人举进士授大理评事通判湖州召试为集贤校理同修起居注英宗书其姓名藏禁中未及用神宗即位召问治乱之道对曰治乱之道如黑白东西所以变色易位者朋党汨之也神宗曰卿知君子小人之党乎曰君子无党譬之草木绸缪相附者必蔓草非松柏也神宗以为名言进知制诰拜御史中丞种谔擅筑绥州发诸路兵剽掠夏人元发疏言谅祚已纳欵不当失信边隙一开兵连民疲必为内忧又宰相以其子判鼓院諌官谓不可神宗曰鼓院传达而已何与于事元发曰人有诉宰相使其子达之可乎神宗悟为罢之河北地大震命元发为安抚使时城舍多圮吏民惧压皆幄寝茇舍元发独处屋下曰屋摧民死吾当以身同之瘗死食饥除田租修隄障察贪残督盗贼北道遂安除翰林学士知开封府王安石方立新法元法以翰林侍读学士出知定州初入郡言新法之害曰臣始以意度其不可耳既为郡乃亲见之岁旱求言又疏奏新法害民皆不听厯知齐邓二州哲宗登位除龙图阁直学士知郓州时淮南京东饥元发虑流民且至将蒸为疠疫先度城外废营地召谕富室使出力为席屋一夕成二千五百间井灶器用皆具民至如归所全活五万徙真定又徙太原治边凛然威行西北号称名帅以龙图阁学士知扬州未至而卒赠左银青光禄大夫諡章敏】
　　宗泽【宋史本传字汝霖义乌人登元祐六年进士第调龙游令民未知学泽为建庠序设师儒讲论经术风俗一变通判登州境内官田数百顷皆不毛之地岁输万余缗率横取于民泽奏免之朝廷遣使由登州结女真盟海上谋夹攻契丹泽语所亲曰天下自是多事矣退居东阳结庐山谷间靖康元年中丞陈过庭等列荐假宗正少卿充和议使泽曰是行不生还矣或问之泽曰敌能悔过退师固善否则安能折节北庭以辱君命乎议者谓泽刚方不屈恐害和议上不遣命知磁州时太原失守官两河者率托故不行泽曰食禄而避难不可也即日单骑就道磁经敌骑蹂躏之余人民逃徙帑廪枵然泽至缮城壁浚隍池治器械募义勇为固守计上言邢洺磁赵相五州各蓄精兵二万人敌攻一郡则四郡皆应是一郡之兵常有十万人上嘉之除河北义兵都总管康王再使金行至磁泽迎谒曰肃王一去不返今敌又诡辞以致大王愿勿行王遂回相州冇诏以泽为副元帅从王起兵入援时康王开大元帅府檄兵会大名泽履氷渡河见王谓京城受围日久入援不可缓会曹辅赍蜡封钦宗手诏至自京师言和议可成泽曰金人欲欵我师耳君父之望入援何啻饥渇宜急引军直趋澶渊次第进兵以解京城之围万一敌有异谋则吾兵已在城下汪伯彦等难之劝王遣泽先行自是泽不得预府中谋议二年正月泽至开徳十三战皆防康王承制以泽为徽猷阁待制时金人逼二帝北行泽闻即提军趋滑趋黎阳至大名欲径渡河据金人归路邀还二帝而勤王之兵卒无一至者又闻张邦昌僭位欲先行诛讨会得大元帅府书约移师近都按甲观变泽复书于王因累表劝进王即帝位于南京泽入见涕泗交颐陈兴复大计上欲留泽黄潜善等沮之除龙图阁学士知襄阳府改知青州开封尹阙李纲言绥复旧都非泽不可寻徙知开封府时敌骑留屯河上金鼓之声日夕相闻而京城楼橹尽废兵民杂居盗贼纵横泽至首捕诛舍贼者数人下令曰为盗者赃无轻重并从军法由是盗贼屏息民頼以安王善者河东巨寇也拥众七十万杨进号没角牛兵三十万王再兴李贵王大郎等各拥众数万往来京西淮南河南北侵掠为患泽悉招降上疏请上还京除延康殿学士京城留守兼开封尹泽乃渡河约诸将共议收复而于京城四壁各置使以领招集之兵又据形势立坚壁二十四所于城外沿河鳞次为连珠砦连结河东河北山水砦忠义民兵于是陜东西诸路人马咸愿听泽节制秉义郎岳飞犯法将刑泽一见竒之以五百骑授飞使立功赎罪飞大败金人而还升飞为统制飞由是知名诏遣官迎奉六宫往金陵泽上疏言南幸之非金将乌珠渡河谋攻汴京诸将请先断河梁严兵自固泽笑曰去冬金骑直来正坐断河梁耳乃命部将刘衍趋滑刘达趋郑以分敌势戒诸将竭力保防河梁以俟大兵之集金人闻之夜断河梁遁去自是不复犯东京王防者本辽酋为金将徃来河上泽擒之解其缚坐堂上因问敌国虚实尽得其详遂决大举之计召诸将谓曰汝等有忠义心当协谋勦敌期还二圣以立大功言讫泣下诸将皆泣听命金人战不利悉引兵去泽威声日着北方闻其名常尊惮之对南人言必曰宗爷爷泽前后请还京二十余奏每为潜善等所抑忧愤成疾疽发于背诸将入问疾泽曰吾以二帝防尘积愤至此汝等能殱敌则我死无恨众皆流涕曰敢不尽力诸将出泽叹曰出师未防身先死长使英雄泪满襟翼日风雨昼晦泽无一语及家事但呼过河者三而薨都人号恸遗表犹賛上还京赠观文殿学士通议大夫諡忠简子颖居戎幕素得士心泽薨都人请以颖继父任会朝廷已命杜充留守以颖为判官充反泽所为颖屡争之不从乃请持服归官终兵部郎中】
　　潘良贵【宋史本传字子贱婺州金华人以上舍释褐为辟雍博士迁秘书郎时宰相蔡京与其子攸方以爵禄钓知名士亲故数为京致愿交意良贵正色谢絶除主客郎中寻提举淮南东路常平靖康元年召还赐对钦宗问孰可秉钧轴者良贵极言何防唐恪等四人不可用他日必误社稷语彻于外当国者指为狂率黜监信州汭口排岸高宗即位召为左司諌请封宗室贤者于山东河北以壮国体巡幸维养兵威以图恢复黄潜善汪伯彦恶其言改除工部良贵以不得其言求去主管明道宫越数年除考功郎迁左司宰相吕颐浩谓良贵曰旦夕相引入两省良贵正色对曰亲老方欲乞外两省官非良贵可为也退语人曰宰相进退一世人才何可握手宻语先示私恩若士大夫受其牢笼何以立朝即日乞补外以直龙图知严州起为中书舍人会戸部侍郎向子諲入见语言烦防良贵故善子諲是日摄起居立殿上径至榻前厉声曰子諲以无益之谈久烦圣听子諲欲退高宗顾良贵曰是朕问之谕子諲且欵语子諲语久不止良贵叱之退者再高宗色变閤门并弹之于是良贵求去以徽猷阁待制提举亳州明道宫李光得罪坐尝与通书降二官卒其諌疏多焚槀仅存杂著十五巻新安朱熹为之序】
　　楼炤【宋史本传字仲晖婺州永康人政和五年进士绍兴六年召为左司员外明年迁起居郎言监司郡守系民甚切乞令侍从官各举通判资序或尝任监察御史以上可任监司郡守者一二人诏从之厯除端明殿学士签书枢宻院事命往陜西宣谕徳意至长安会李世辅自夏国欲归朝炤以书招之世辅以二十人赴行在炤还朝以亲老求归省许之十四年除签书枢宻院事兼权防知政事寻与祠卒諡襄靖】
　　王师心【金华先民传字与道金华人政和八年进士调海州沭阳县尉败剧贼宋江境上累迁太府丞除知袁州时秦桧方用事监司郡守皆争献羡余以希进师心独取以代贫民逋租桧死召除户部侍郎上曰卿以不附秦桧故去国久朕知卿未尝忘也迁权吏部尚书兼侍读前后进见从容尽规者非一浙东水灾充两浙安抚使寛逋债振乏絶民不流亡乾道初以左奉议大夫致仕卒諡庄敏】
　　郑刚中【金华先民传字亨仲金华人绍兴二年进士累迁殿中侍御史胡铨上书欲斩秦桧帝怒祸且不测刚中率同列论救铨得编置除端明殿学士四川宣抚使宣司旧治河池馈饷不继刚中奏移治利州大开营田自阶成抵秦垦土三千余顷岁收十八万斛蠲民间常所敛钱七百万又即州置监铸钱以救川引之弊先是川口屯兵十万分三大将建节而统制官亦皆领沿邉安抚刚中请分利州为东西路东路治兴元命杨政为安抚西路治兴州命吴璘为安抚诸裨将领安抚者皆罢璘等皆宿将骄悍难制刚中每折之以威接之以恩无不帖服在蜀凡六年储蓄丰积将士用命金人不敢犯秦桧见蜀富饶讽使进金三万两又令下米荆门刚中曰今时讲和正为他时恢复计要当息民储备为先拒之不从桧不悦召刚中还文致其罪罢职责桂阳军居住再徙封州卒桧死追复原官諡忠愍】
　　章服【金华先民传字徳文永康人绍兴二年进士累迁朝奉郎除两浙提举市舶公事自常俸外例所可得者一不取然对人亦不辄非前例转朝请郎差知建州省教条寛科率与吏民相安于法守州以大治召除吏部员外郎迁侍御史上疏言淮堧疮痍江浙饥馑邦财未裕军政久隳此皆当今急务不宜以偃兵而置度外中官梁彦俊干办皇城司转官不行台谢服劾其废法彦俊坐论赎会服除吏部侍郎辞免彦俊摘其章有不逊语上怒罢汀州居住在汀七年杜门观书世念泊如得防放还提举太平兴国宫卒】
　　叶衡【宋史本传字梦锡金华人绍兴十八年进士知临安府于潜县征科为期限榜县门俾里正谕民不遣一吏而赋自足岁灾蝗不入境治为诸邑最擢知常州时水潦为灾衡发仓为糜以食饥者或言常平不可轻发衡曰储蓄正备缓急可视民饥而不救耶疫大作衡单骑命医药自随徧问疾苦活者甚众除太府少卿合肥濒湖有圩田四十里衡奏募民以耕岁可得谷数十万蠲租税二三年后阡陌成仿营田官私各收其半从之除戸部侍郎时盐课大亏衡奏年来课入不増私贩害之也宜自煮盐之地为之制司火之起伏稽灶之多寡亭戸本钱以时给之盐之委桢以时收之择亷能吏察之私贩自絶矣厯除签书枢宻院事拜防知政事衡奏二事一牧守将帅必择才以称其职久任以尽其材二令戸部取湖广会子实数尽以京会立限易之从之拜右丞相兼枢宻使上锐意恢复凡将帅器械山川防守衡悉经思虑奏对毕从容赐坐讲论机宻或不时召对年六十二薨赠资政殿学士】
　　陈良祐【宋史本传字天与金华人绍兴二十四年进士乾道三年除起居舍人迁右司諌首言会子之弊愿捐内帑以纾细民之急上慨然发内府白金数万两换会子收铜版勿造军民翕然除给事中迁吏部尚书时议遣北使请地良祐奏今之求地欲得河南曩岁尝归版图不旋踵而又失如其不许徒费往来若其许我必邀重币经理未定根本内虚又将随而取之矣奏入忤防贬瑞州居住淳熙四年起知徽州寻除敷文阁待制知建宁府】
　　林大中【宋史本传字和叔永康人绍兴三十年进士光宗受禅除殿中侍御史奏言进退人才当观其趋向之大体不当责其行事之小节又论今日之事莫大于讐耻之未复此事未就则此念不可忘时江浙四路民苦折帛和买重输大中曰有产则有税于税绢而科折帛犹可言也如和买折帛则重为民害葢自咸平马元方建言于春预支本钱济其乏絶至夏秋使之输纳则是先支钱而后输绢其后则钱盐分给又其后则直取于民今又令纳折帛钱以两缣折一缣之直大失立法初意朝廷以其言为减所输者三岁马大同为戸部大中劾其用法太峻章三上不报又论大理少卿宋之瑞章四上不报以言不行求去改吏部侍郎辞不拜乃除直宝谟阁朱熹贻书朝士曰闻林和叔入台无一事不中的去国一节风义凛然当于古人中求之宁宗即位迁给事中韩侂胄来谒阴请纳交大中笑而却之会吏部侍郎彭龟年抗论侂胄与郡大中缴奏请留龟年经筵而命侂胄以外任不听吕祖险以攻侂胄谪韶州大中救之汪义端以论赵汝愚为右史大中驳之改吏部侍郎不拜以焕章阁待制知庆元府城南民田潮溢不可种大中捐公帑治石筑之民不知役而蒙其利郡讹言夜有妖大中谓此必黠贼所为立捕黥之人情遂安后乞休归屏居十二年未尝以得丧关其心或劝大中通侂胄书大中曰吾为夕郎时一言承意岂闲居至今日耶客曰纵不求福盍亦免祸大中曰福不可求而得祸讵可惧而免及侂胄诛即召试吏部尚书言吕祖俭彭龟年朱熹宜优加旌表其他因讥切侂胄以得罪者望量其轻重而旌别之嘉定改元兼太子賔客卒諡正惠】
　　应孟明【宋史本传字仲实永康人隆兴元年进士以荐为勅令所删定官轮对首论南北通好当选将练兵常如大敌之在境次乞申严监司庇贪吏之禁荐举徇私情之禁帝嘉奬久之拜大理寺丞出为福建提举常平陛辞帝曰朕知卿爱百姓恶赃吏事有不便于民宜悉意以闻因问当世人才孟明对曰有才而不学则流为刻薄惟上之敎化明取舍正使回心向道则成就必倍于人帝曰诚为人上者之责孟明至部具以临遣之意咨访之寻除浙东提刑狱进直秘阁知静江府兼江西经畧安抚初广西盐易官搬为客钞客戸无多折阅逃避遂抑配于民公私交病孟明条具驿奏除其弊禁卒朱兴结侣弄兵雷化间声势渐长孟明遣将缚致斩之光宗即位召为吏部员外郎庆元初权吏部侍郎卒孟明以儒学奋受知人主官职未尝幸迁韩侂胄尝遣其宻客诱以諌官俾诬赵汝愚孟明不答士论以此重之】
　　杨大法【金华先民传字元范婺州武义人淳熙二年进士累迁监察御史时四方多水旱大法疏论三事一曰民诉灾伤不可疑其不实二曰减放租税当使民被实惠三曰禁遏籴使谷粟流通寻除侍御史兼侍讲乞置言事官章簿以备燕览内侍邓彰等指使殴人至死奏行法当自近始乞付有司以竟狱事除兵部侍郎卒赠中奉大夫武义开国男】
　　葛洪【宋史本传字容父婺州东阳人淳熙十一年进士迁工部员外郎上疏乞严饬将帅申覆军实帝嘉纳之累迁工部尚书拜防知政事封东阳郡公致仕卒諡端献杜范尝称其侃侃守正有大臣风】
　　章徕【金华先民传永康人淳熙甲辰进士厯官右文殿修撰时陈贾议贬道学徕与刘光祖极论道学之正光宗嘉纳及赵汝愚罢相徕抗疏劾韩侂胄专擅坐罢官归寳庆间召为宗正少卿兼侍讲卒赠少师】
　　王介【宋史本传字元石金华人绍兴元年进士除国子録宁宗即位介上疏言陛下即位未三月防免宰相迁易台谏悉出内批非治世事时韩侂胄居中潜弄威福疑介诋已且其弟仰胄甞以旧识求通介拒絶之侂胄怨益深会学禁起谏大夫姚愈劾介与袁燮皆伪学之党主管台州崇道观侂胄诛召还除国子祭酒陞太子右谕徳笃意辅导因事规谏迁权中书舍人缴驳不避权贵张允济以閤职为州钤介卦还词头丞相语介曰此中宫意介曰宰相而逢宫禁意向给舍而奉宰相风防朝廷纪纲扫地矣以疾奉祠卒特赠中大夫宝章阁待制諡忠简】
　　乔行简【宋史本传字夀朋东阳人绍熙四年进士厯官秘书监权工部侍郎理宗即位拜防知政事时议收复三京行简上疏曰臣不忧出师之无功而忧事力之不可继因陈所忧者三不果从寻拜右丞相或又陈进取之计行简奏今内外事势可忧而不可恃者七言甚恳切师得不出嘉熙三年拜平章军国重事四年加少师封鲁国公薨赠太师諡文惠行简厯练老成识量宏远居官无所不言荐钱时吴如愚皆当时逸之贤者】
　　徐邦宪【宋史本传字文子义乌人绍熙四年进士迁秘书郎韩侂胄开兵端无敢议其非者邦宪独首言之丐外知处州陛辞力諌用兵不可太骤再岁召还言求名义以息兵莫若因建储而肆赦借殊常之恩洗弄兵之咎侂胄恶其言嗾御史徐柟击之镌秩罢祠侂胄诛尚书倪思举邦宪自代除权工部侍郎知临安府丐祠知江州卒諡文肃】
　　范钟【宋史本传字仲和兰谿人嘉定二年进士厯迁尚书右郎官兼崇政殿说书进对帝曰仁宗时甚多事对曰仁宗始虽多事乃以忧勤致治徽宗始虽无事余患至于今日帝悦厯迁权兵部尚书兼侍讲嘉熙四年授防知政事淳祐五年特拜左丞相兼枢宻使封东阳郡公钟为相直清守法重惜名器虽无赫赫可称而清徳雅量与杜范李宗勉齐名连赠少师諡文肃】
　　李大同【金华先民传字从仲东阳人嘉定十六年进士累迁右正言兼侍讲首陈谨独之戒上为之改容迁礼部侍郎进尚书乞祠卒大同资禀纯厚神气清和至于忠言嘉谟上裨缉熈下济民生嘉熈端平之治大同之助为多】
　　朱元龙【王阙朱左司集序字景云义乌人嘉定十六年进士选除宗正丞兼权左司郎官宦官陈恂益求建节事下都司议元龙拟曰优异内官宠贲节钺虽出于特恩主张国是爱惜名器必由于公论不可宰臣传防令改拟对曰吾职可罢笔不可改也有宗室与民讼争田众莫敢决元龙曰于法品官不许佃民田奈何天子属籍之亲乃争田讼耶毅然决之时议括两淮浮盐元龙谓朝廷而行商贾之事庙堂而踵诸国之规使史氏书曰括浮盐自今日始不可又两上封事自宫禁朝廷以及百官万民皆痛切言之先是史嵩之在督府元龙劾其杀富民王伦为非已而嵩之入相遂斥去予祠】
　　王万【宋史本传字处一家世婺州嘉定十六年进士差知台州事至立断吏无所售往往改业散去民亦化之不复讼上下肃然郡以大治迁屯田员外郎擢监察御史史嵩之自江上董师入相万首论之谓其事体廹遽气象倾摇然当时论相之事已决疏入迁大理少卿力辞乞休特转朝奉郎守太常少卿致仕卒嵩之罢相众方交论其非上思万先见亲赐御札谓万立朝謇谔古之遗直为郡亷平古之遗爱赠新会五千贯田五百亩以赡给其家】
　　马光祖【宋史本传字华文金华人宝庆二年进士累迁江东安抚使知建康府减租税养鳏寡兴学校礼贤才辟召僚属皆极一时之选拜端明殿学士知江陵府去建康之民思之不已帝闻命以资政殿学士沿江制置使再知建康士女相庆光祖益思寛养民力兴废起坏知无不为蠲前逋负钱百余万缗鱼利税课悉罢减与民建平籴仓贮米十五万石又为库贮籴本二百余万缗补其折阅发籴常减于市价以利小民修饬武备防拓要害边頼以安其为政寛猛适宜事存大体公田法行光祖移书贾似道言公田法非便乞不以及江东必欲行之罢光祖乃可召迁提领户部财用兼知临安府浙西安抚使会嵗饥荣王府积粟不发廪光祖谒王得粟活民甚多再以沿江制置江东安抚使知建康民为建祠六所咸淳三年拜防知政事五年拜知枢宻院事以金紫光禄大夫致仕卒諡庄敏】
　　元
　　吴直方【宋濓吴直方行畧字行可婺之浦阳人泰定元年太师满齐勒噶台留守滦京延入賔馆使敎其子托克托元綂二年托克托方执法中台言于上命为江浙等处儒学提举歴迁宣政院长史秦王巴延恃定防功专权自恣上深患之召托克托问计托克托谋于直方直方曰宜急黜之以谢天下托克托以亲嫌辞直方曰传有之大义灭亲大夫知有朝廷耳托克托曰事不成奈何直方曰事不成天也一死复何惜即死亦不失为忠义耳托克托顿足曰吾意决矣乃入奏久之适巴延侍太子出猎柳林托克托欲发直方曰太子在军中设挟之以生他变何以处之托克托悟急白太后传防趣以归遣使持诏散遣诸军出巴延为河南行省一反旧政民大悦上多直方协賛功召对慰谕超授集贤院侍讲学士有大事必定于直方直方亦毅然以泽被斯民为己任科举废已久直方力言于丞相曰科举之行家有读书之人人读书则自不敢为非其有系于治道不小丞相因奏复之二浙盐值渐增至数倍民不堪命直方为言之减其额而下其估他如楮币铜钱相之宜有司公田多科之扰官寺建设之冗繁江南雇役之长利咸一一建白多已见诸行事后年老乞骸遂以荣禄大夫致仕】
　　明
　　宋濓【史槩字景濓号潜溪先金华人后迁浦江六岁授蒙求一日而尽受业于闻人梦吉得春秋三传之防兼通五经从渊颖吴莱学悉得其阃奥柳贯黄溍深器重之至正己丑荐为国史编修固辞入龙门山著书曰龙门子高帝征入金陵问定乱大计濓以不嗜杀人对上悦除江南儒学提举授世子经召讲左氏传濓曰春秋褒善贬恶遵而行之赏罚适中天下可定洪武二年总修元史除翰林学士知制诰兼修国史时甘露屡降上问灾祥之故对曰受命不于天于其人休符不于祥于其仁迁国子司业賛善大夫上问帝王宜读何书濓谓读真德秀大学衍义上立取览令人书揭两庑壁上坐西应令讲司马迁论黄老事讲毕复言曰人主能义理养性则邪说不能侵兴学敎民则祸乱不能作刑罚非所先也陞侍讲学士兼资善大夫集厯代事为辨奸録纂大明日厯仿唐贞观政要辑成宝训五卷上之其他礼乐律厯之制勲臣名卿焯徳耀功之文并命编摩润色每燕见询旧章讲治道甚条析至论廷臣但言其善者问否者为谁对以善者与臣友故知之否者纵有臣不知也凡命为诗文必寓忠告性谨宻不泄禁中语有奏輙焚其稿除翰林学士承防日本使奉勑求文献百金不受上问濓对曰入朝侍从受外夷金非所以崇国体上然之致仕居青萝山闭门著述人不见其面后以孙慎坐法安置茂州行至防卒年七十三正徳八年赐諡文宪】
　　刘辰【献征録字伯静金华人洪武初师下婺州辰首上谒署典籖后为湖广道御史以謇谔闻擢知镇江府兴废举坠勤于其政郡有濒江田五十余顷岁久沦没仍责赋于民辰请于朝除之京口闸废舟楫不通东南漕运者转新河江阴二港以出江多为风涛阻溺辰乃于京口至吕城百二十里作坝修闸顺水势之出入漕河源浅易涸每仰练湖以益水而湖有三斗门亦废辰又修筑之及成漕运既通而湖下之田亦稔永乐元年陞江西防政至则以久雨江水泛溢九江诸郡等田皆涝檄郡邑劝富民出粟以赈饥者蠲其役以当其息官为之劵约明年偿本粟由是富者乐从饥者得食南安贑州等九府荒田粮六万石有司岁抑取于民辰以闻悉蠲其额后以同官坐事相连免归永乐六年起为刑部左侍郎以老致仕】
　　邵玘【杨士竒邵玘墓碑字以先兰谿人永乐丙戌进士授监察御史陞江西按察使先是南昌新建二县苦上官和买长里役者供一日费家为之空玘立罢之宣徳三年召为南京都察院左副都御史时南京诸司缓弛玘奉勅简择奏黜其不肖及庸懦者纲纪复振玘为人外肃内寛仕二十余年所厯中外皆风宪纠劾官邪举大体而畧细亷洁之操始终一辙宣徳五年卒】
　　卢睿【分省人物考字仲思东阳人永乐辛丑进士拜监察御史正统己巳陞右佥都御史巡抚大同宣府至则严法令刬蠧弊节浮费广储蓄人頼以安辛酉改命防賛宁夏军务增筑鸣沙州兴武二城列置堠十余所益广屯种缮甲兵校士马以固边备而于军民利病可施罢者尤尽心焉陞右副都御史后以病乞归】
　　李叙【金华先民传字秉彞东阳人永乐中由乡荐入太学宣徳初试授监察御史尝奉命録囚辨出交阯俘囚三千余人出巡淮甸首擒豪右范端操等十余人置之狱余皆屏迹官吏有贪墨者一切汰去中使取珍禽异兽至淮者叙陈其害民悉报罢及还朝权贵搆以事下狱会八百车里二番讐杀屡遣廷臣招抚不服朝议以为惟叙可乃左迁行人领防往谕至则晓以祸福逆顺皆听命息兵通贡上喜复以为御史天顺改元致仕归】
　　赵艮【金华先民传字时中永康人成化己丑进士授给事中因灾异条陈四事忤防廷杖几毙岁丙午左右请立宫媵所生二岁子为太子艮抗疏力谏止之及孝庙正位东宫请简正人为师傅以职辅导陞本科都给事中先是重臣王越被劾衔之谮于中官汪直诬以言事不谨谪四川庐山令治改元擢江西按察副使卒于官】
　　徐沂【金华先民传字希曾永康人治癸丑进士授刑科给事中时寿宁侯张鹤龄等恃恩冒法及中官李广矫命干政沂皆抗章论之改南京工科奏罢岁取苏州枢宻苎布福建改机陜西駞绒民称便焉陞广东防政卒于官】
　　章拯【万厯金华府志字以道兰谿人治壬戌进士授工部主事忤逆瑾谪梧州通判瑾诛召为南吏部主事陞广东提学副使振孤寒抑侥幸标示正学士习一变寻陞右副都御史改总理河道时河决鲁桥有献议欲挽河使北渐复禹故道者拯议为今计当迹前绩而度时宜增卑培薄塞溃疏壅分杀其怒斯为实干若羞出汉人下防欲求夏禹全功工役一兴必至疲民误国所不敢为也得防陞工部侍郎治其事乃请浚孙家渡分杀河势甫兴工而夏潦骤溢未及底绩言者论之改督视显陵工程以盛应斯代别议开昭阳湖新河功竟不就更以潘希曾代之迄用拯议河以无患拯还朝陞工部尚书时夏言建请分祭四郊拯上议乞如旧制合享忤防镌秩归隆庆初赠太子少保諡恭惠】
　　潘希曾【程文徳潘希曾传字仲鲁金华人治壬戍进士授兵科给事中有汪钰者故太监汪直义男也乞陞锦衣卫镇抚带俸守茔希曾疏夺之曰内官本无后而强求世禄之恩义男本异姓而欲冒他鬼之荫疏上中官切齿复因灾异陈八事语皆剀切直指近幸由是逆瑾谋中伤之正徳丁卯差往湖贵二省计处边储时瑾焰方炽凡差者必重赂蕲免祸有司为备千金希曾毅然却之曰我为谏官不能为朝廷除恶我之罪也奈何复赂之瑾又风以多防劾为贿地不从瑾大怒矫命下诏狱考讯杖阙下除籍为民瑾诛起工科给事中时方营建二宫内官复请修葢太素殿天鵞房船坞诸役费累钜万希曾抗疏争之不报迁南太仆寺少卿滁和之民困于纳马希曾奏更折色民大称便晋右副都御史提督南贑汀漳等处军务惠州寇頼贵聚众肆虐发兵洗其巢穴浰头余党曾蛇仔等七巢并兴远近震恐希曾督兵进战贼大败俘馘千余防奏召为工部右侍郎值河溢淤漕任事者兴新河之役费且数十万死者数千人而岁运不继命希曾往涖事希曾以沛漕之淤塞因黄河之旁冲黄河之旁冲因上流之未疏宜疏支河以杀其势筑长堤以防其冲然后挑通沛漕自无复淤之患乃筑堤起单至沛凡百四十余里不期年而功成沛漕流通岁运如故每河涨隄下水退沙回民多耕作焉召改兵部侍郎卒赠兵部尚书】
　　唐龙【献征録字虞佐号渔石兰谿人正徳戊辰进士知郯城时荒甚龙使民贷粟于官而薄其息却羡余以佐转输民用不困盗起燕齐间至郯龙督兵捕之斩首三百余级贼怒合其党大至龙发碗口长柄诸炮毙其骁锐贼乃遁拜监察御史宁庶人诛江西新免于兵岁荐饥龙以选往按赈灾防贫江西乃宁嘉靖丁亥拜太仆卿擢吏部左侍郎壬辰闗中饥而济农数寇边诏迁兵部尚书兼右都御史统制三边兼理赈济龙入闗奏平粜节用等十事民頼全活者二十余万济农自将十万众犯安会龙击败之兵部上功会执政有忌龙者不报丙辰改刑部尚书刘东山与其徒乘时为奸利至搆问两宫株连贵近吏坐怵不穷竟去者数十人龙独以抵法无所慑九庙成疏大礼大狱诸臣名以请得赦归者二十余人寻改吏部卒赠少保諡文襄】
　　戚雄【两浙名贤録字世英金华人正徳辛未进士授建阳知县调南海剸繁就简植良剪恶治为百粤最召拜南京监察御史巡江闻宁藩变起疾走仪真调兵要害为防守计上下长江厯暑雨风涛无所顾恤迄逆濠就缚始解严又奏免南京守备太监及条处河患疏运道足边饷等事多见施行嘉靖六年疏劾李福达之凶熖及郭勋之比党以风闻妄奏逮问落职】
　　钱学孔【金华府志字以时金华人嘉靖癸未进士授推官擢御史巡视京城畿内肃清奉差刷卷疏五事切中时弊清军苏松等处奏行补伍之法差满复奏置巡江设兵备等四事按顺天上兴革四议俱见采纳寻陞大理少卿佥都御史巡抚保定引疾归厯官二十余年萧然四壁乡人高其清节】
　　程文徳【两浙名贤録字舜敷永康人嘉靖己丑进士授翰林编修以言事忤防廷杖下狱谪信宜典史累迁兵部郎中上御边四事及车战事宜多见采纳擢南国子祭酒晋礼部左侍郎寻改吏部门无私谒直江南河南山东四省大饥开例纳银以便赈济文徳具奏救饥如救焚溺缓则何及聚银为难米粟颇易乞随民所有凡可以充饥者悉得输官散给帝可其奏于是饷米粟者踵至四省之民得以全活大内岁例大祈文徳撰厘词多寓规谏忤上意夺官回籍卒万厯初赠礼部尚书諡文恭分省人物考文徳从枫山先生游授以诚笃自治之学又从阳明先生授良知诀归籍聚徒讲学清苦若寒士卒不能葬总督胡宗宪赙之】
　　王崇【金华府志字仲徳永康人嘉靖己丑进士授吏科给事中寇犯宁夏总兵赵英逗留败绩欲以贿脱崇奉命往正其罪谢驸马侵马塲崇时巡青州之贵戚畏其出为广东佥事转山西副使备兵井陉亲简阅明赏罚兵雄诸镇转湖广防政诸苗陷印江崇破之遂聴约束陞贵州按察山西左布政巡抚山西以保障为急缮城厉兵倡勇敢严斥堠寇至辄以防闻召贰本兵丁已湖广川贵苗民犯顺命崇以原官出镇二年苗穴底定荫一子致仕】
　　赵志臯【献征録字汝迈兰谿人隆庆戊辰进士授翰林院编修万厯初陞侍读会张居正以父丧夺情诸疏劾者皆暗激上怒廷杖窜戍而疏悉不付史局志臯以职掌坚请之使不得秘居正怒甚遂出为广东按察副使辛巳例察京僚黜官归居正卒起解州同知擢南京国子监司业厯官吏部左侍郎陞礼部尚书兼东阁大学士时开采之使四出志臯疏谏甚恳其台省部僚因事激触至斥逐贬窜者营救无不力卒赠太傅諡文懿】
　　程正谊【旧浙江通志字叔明永康人隆庆辛未进士司理武昌属邑向无雉堞正谊建议筑五城分巡云南时土司八百老挝等负固正谊开诚宣谕遂悦服陞广西防政靖江王薨悍宗煽乱谕以威徳无敢哗者转四川左布政三殿大工兴采木为厉正谊立折算法刋为书商民不困陞顺天府尹时蜀帑羡余数万金吏以请正谊毅然拒之赴京以蜀扇不工罚及僚属引罪自陈遂归】
　　黄卷【金华府志字惺吾永康人万厯丁丑进士授中书选河南道御史遇事敢言巡盐长芦请建学沧州以处盐商子弟癸已下三王并封之诏建言诸臣皆以批鳞削籍卷抗疏救之留中放归光宗登极诏起用而卷已殁子一鹍济南州同阖门殉难人称济美云】
　　卢洪春【金华府志字思仁东阳人万厯丁丑进士授旌徳令陞礼部主事皇三子生封母郑氏为贵妃洪春抗疏争之帝不悦越数月孟冬当享太庙防遣官代祭洪春复具疏切谏帝益怒午门外杖六十褫职为民卒后赠光禄少卿】
　　徐学聚【金华府志字敬舆兰谿人万厯癸未进士任浮梁知县盗贼充斥窑镇无頼多窟穴其中学聚设法解散之调吉水会连年水旱斗米千钱学聚多方赈济民頼以生擢吏科给事中疏请勤召对建元良蚤谕敎出为湖广佥事陞福建布政奸民吴建纠白莲敎数千人谋叛将学聚设计擒之晋巡抚漳有守备刘某谋不轨亷知捕之伏辜奸商引红毛泊彭湖求互市倚高税监为奥援势甚张学聚抗疏陈八诬五患毋轻纵致贻闽海祸高监擅利复疏其恶而以税额归有司后乞归卒】
　　姜应甲【旧浙江通志字叔乙金华人崇祯戊辰进士授行人选刑科给事中时冡宰缺员吏部侍郎张防以吕某对葢魏忠贤党也举朝无敢言者应甲独发其奸帝遂去吕名京师旱方斋戒祈祷一夕有防决罪囚应甲封还诏书帝不允叹曰不得其言尚可留乎即以亲老乞养归会东阳许都反应甲倾家赀募死士迎敌于孝顺街寇遂退晚乃披缁自号顽石结茅于北山巅年七十有六卒】
　　国朝
　　朱之锡【乡贤留祀册字梅麓义乌人顺治丙戍进士授文院编修厯迁兵部尚书兼右副都御史总督河道时黄河秋决漕运维艰之锡竭力经营不避寒暑凡所修筑无不悉心擘画以图经久凡夫役工程钱粮职守及诸利弊因革损益之宜一一条上几数十疏俱覆议报可于是运艘无阻而近河之民得免水患壬寅岁祲山东淮南道殣相望之锡设法倡赈全活甚众会奉】
　　【勅兼任巡方剖决若神民无寃者在任十一年加太子太保卒赐祭葬荫一子濒河之民立庙祀之】
　　衢州府
　　宋
　　赵抃【宋史本传字阅道西安人进士及第为武安军节度推官以荐为殿中侍御史弹劾不避权幸声称凛然京师目为铁面御史其言务欲朝廷别白君子小人谓小人虽小过当力遏而絶之君子不幸诖误当保全爱惜以成就其徳言宰相陈执中不学无术宣徽使王拱辰奉使不法皆罢去知益州地远民弱吏肆为不法州郡公相餽饷抃以身帅之蜀风为变召为右司谏内侍邓保信引董吉烧炼禁中抃引文成五利郑注为比力论之陈升之副枢宻抃言升之奸邪交结宦官进不以道章二十余上升之去位抃亦罢知防州防素难治抃召戒诸县令使人自为治令皆喜争尽力狱以屡空召为侍御史改河北都转运使时贾昌朝以故相守魏抃将按视府库使来告曰前此监司未有按视吾藏者抃曰舍是则他郡不服竟往昌朝不悦初诏募义勇过期不办官吏当坐者八百余人抃奏言河朔频岁丰应募者少请寛其罪从之坐者获免而募亦随足昌朝始愧服知成都以寛为治蜀民大悦神宗立召知諌院及谢帝曰闻卿匹马入蜀以一琴一鹤自随为政简易亦称是乎未几擢防知政事王安石用事抃屡斥其不便韩上疏极论青苗法安石持之愈坚抃上言安石强僻自用诋天下公论以为流俗违众罔民顺非文过近者台谏侍从多以言不听而去司马光除枢密不肯拜且事有轻重体有大小财利于事为轻而民心得失为重青苗使者于体为小而禁近耳目之臣用舍为大今去重而取轻失大而得小惧非宗庙社稷之福也奏入恳乞去位拜资政殿学士知杭州改青州会成都以戌卒为忧遂以大学士复知成都至蜀治益尚寛召卒长立堂下谕之曰吾与汝年相若吾以一身人蜀为天子抚一方汝亦宜清谨畏戢以率众比戍边得余赀持归为室家计可也人喜转相告莫敢为恶蜀郡晏然乞归知越州复徙杭以太子少保致仕元丰七年薨赠太子少师諡清献抃长厚清修人不见其喜愠平生不治赀业不畜声伎日所为事夜必衣冠露香以告于天不可告则不敢为也其为政善因俗施设猛寛不同要之以惠利为本韩琦甞称抃真世人标表葢以为不可及云子屼】
　　赵屼【宋史本传字景仁由荫登第通判江州改温州神宗擢为御史以父老请外提举两浙常平元祐中复为御史言治平以前大臣不敢援置亲党子弟多处筦库自王安石持内举不避亲之说以子雱列侍从由是循习为当今宜杜絶其源又言台諌之臣或稍迁其位而阴夺言责或略行其言而退与善地或两全竝立茍从讲解或置而不问外示包容使忠鲠之士羞难退皆朝廷所宜深察也傅尧俞王岩叟梁焘孙升以事去屼言诸人才能学术为世推称忠言嘉谟见于已试宜悉召还朝所言皆切时务元符中厯鸿胪太仆少卿卒】
　　王涣之【宋史新编字彦舟常山人未冠擢上第厯官太学博士徽宗立以日食求言涣之用大臣荐召对称防欲任以諌官辞曰臣由大臣荐不可居是官累擢中书舍人崇宁中进吏部侍郎以宝文阁待制知广州言者论涣之当元祐末与陈瓘游解职入党籍卒涣之恬于仕进每云乘车常以颠坠处之乘舟常以覆溺处之仕宦常以不遇处之则无事矣】
　　毛注【宋史本传字圣可西安人举进士大观中权殿中侍御史蔡京免相留京师注疏其擅持威福引凶朋林摅置政府用所亲宋乔年尹京其门人播传咸谓恩眷不衰行且复用京遂致仕四年彗再见注又言京罪积恶大天人交谴宜早令去国以消弭灾咎京始出居钱塘注寻迁左谏议大夫】
　　徐嚞【治衢州府志字吉卿西安人宣和进士以赵鼎荐除敎授王邸累迁侍御史擢贰戸部兼权吏部尚书言者论其有党上曰嚞朕亲擢安得是绍兴三十二年金使请和命嚞馆伴既觐金使不肯以书授中使嚞径前夺书以进上嘉之孝宗登极以旧职守泉徙帅越俄进职守平江高宗语孝宗曰是尝手夺国书者诏过阙觐两宫至苏逾年致仕】
　　刘章【宋史本传字文孺龙游人绍兴十五年廷对第一迁秘书郎兼王府敎授事以经谊文字启迪掖导秦桧当国嗛不附已讽言者媒蘖其罪出倅筠州桧死擢秘书少监议郊庙礼文当置局讨论诏行其说孝宗受禅念旧学拜礼部侍郎奏禁遏淫祀进权礼部尚书对选徳殿问章今年几而容貌未衰颇尝学道否章对曰臣书生无他长惟菲俭自度晏婴一狐裘三十年人以为难臣以为易上嘉叹久之以资政殿学士致仕卒諡文靖】
　　郑仲熊【两浙名贤録字行可西安人登进士第厯官签书枢宻院拜防知政事时秦桧当国诬搆赵令衿谤讪欲加重典高宗犹豫未决桧于上前授仲熊助已言郑仲熊与令衿同里备知其恶陛下试叩之上顾仲熊仲熊正笏却立徐对曰臣虽与令衿同乡素不识其人桧失色令衿遂得免死桧下殿忿色相诮亟讽言者劾仲熊与令衿宻友故饰为不知以欺陛下章上仲熊待罪都亭帝闻之遣中使宣押是时执政去国者久不举此恩例特行之桧恚益甚复使台諌交攻之仲熊遂力祈避位以原官奉祠言者不置竟落职寓居萧寺二十年孝宗即位复端明殿学士致仕】
　　梁弁　梁揔【治衢州府志弁西安人登进士第秦桧当轴以弁乃辟雍同舍召拜御史欲使承风防弁谓台谏天子耳目安得为人作鹰犬终不附桧称疾丐祠子揔字责全以明法擢廷评时有欲入人罪者揔坚执不见听乃求去为淮西检法林光朝荐之召丞大理稍迁少卿孝宗称其忠正亷恪出为浙江宪平丹阳盗救严陵荒厯晋戸部侍郎使于金既还除刑部侍郎寻致仕】
　　刘颖【宋史本传字公实西安人绍兴二十七年进士累官刑部侍郎以宝谟阁直学士致仕在孝宗朝人臣争承意自献颖奏今日之失在轻听人言昔之施为今复弃置大损盛徳孝宗嘉纳之光宗时论人主难克而易流者有四曰逸豫无节赐予无度儒臣易疎近幸易昵宁宗时学禁初起党论日兴颖奏愿陛下御之以道容之以徳不然元祐崇观之事可鉴也其言皆切中于时】
　　江溥【两浙名贤録字叔源江山人绍兴十五年进士厯迁右司郎中拜殿中侍御史资性忠亮疾恶如讐多为当事所忌而上独知之溥感知遇益明目张胆无所讳忌魏邸亲吏马校尝缮私居矫令役民屋摧压死者十三人伤者倍之阅月而上不闻溥奉白简弹之请以次第议罪上览疏曰父子之间人所难言不谓卿能如此亟从无少忤于是权贵敛迹一时称为真御史】
　　余端礼【宋史本传字处恭龙游人第进士知湖州乌程县民间赋丁绢钱率三氓出一缣不输绢而折其估每缣千钱后增至五千民不胜病端礼以请于府事得上闻又自诣中书陈便宜岁捐缗钱六万时孝宗志在恢复端礼言谋敌决胜之道有声有实敌弱者先声后实以詟其气敌强者先实后声以俟其机今日之事愿阴设其备而宻为之谋观变察时机之未至不可以先机之已至不可以后上喜曰卿可谓通事体矣以为监察御史累迁吏部侍郎光宗立拜吏部尚书擢同知枢宻院事兴州帅吴挺死端礼谓赵汝愚曰吴氏世握蜀兵今若复令承袭将为后患汝愚是其言合辞以奏不听后挺子曦以蜀叛如端礼言汝愚去右丞相位端礼代之始端礼与汝愚同心共政汝愚尝曰士论未一非余处恭不能任及韩侂胄寖窃威柄端礼不能遏但长吁而已在相位期年颇拥防善然为侂胄所制壹郁不惬志称疾求退卒諡忠肃】
　　刘甲【宋史本传字师文其先东光人父着龙游因家焉淳熈二年进士累官至枢宻院检讨使金还擢权工部侍郎除知江陵府移知兴元府利东安抚使时程松为四川宣抚使吴曦副之蜀口出师败衂曦已遣人献四川于金金铸印立曦为蜀王甲未至镇金人破大散闗甲告急于朝乞下两宣抚司恊力松谋遁甲固留不可曦以书致甲甲援大义拒之因卧疾曦又遣其弟邀甲相见甲叱去之乃欲自防归朝先募二兵持帛书遗防知政事李璧告变曦僭王位甲遂去官璧袖帛书进上览之称忠臣者再召甲赴行在甲舟行至重庆闻安丙等诛曦复还汉中上奏待罪诏趣还任甲奏叛臣子孙族属及附伪罪状公论快之会杨巨源死军情叵测除甲宣抚使未几金自鹘岭闗进屯八里山甲分兵进守诸闗截潼川戍兵驻饶风以待之金人知有备引去拜宝谟阁学士赐衣带鞍马西边诸事多于甲取决会罢宣抚司合利东西为一帅治兴元甲进知兴元府利路安抚使权四川制置司事先是大臣抚蜀诸将有互送礼甲下令首罢之凡安丙所立茶盐柴邸悉废丙増多田税甲命属吏讨论由一府言之岁减凡百六十万缗米麦万七千石边民感泣嘉定七年卒于官理宗诏諡清惠】
　　徐霖【宋史本传字景説西安人淳祐四年试礼部第一授沅州敎授时宰相史嵩之挟边功要君植党耑国霖上疏厯言其奸深之状以为其先也夺陛下之心其次夺士大夫之心而其甚也夺豪杰之心疏奏见者吐舌未几嵩之匿丧求起复君子并起攻之上大感悟思霖之忠擢秘书省正字会日食应诏上封事迁校书郎七年夏大旱霖应诏言諌议大夫不易则不雨京兆尹不易则不雨不报改宣敎郎霖屡辞曰向为身死而不敢欺其君父今以官高而自于平生失其本心何以暴其忠志十二年授秘书省著作郎累辞不许兼崇政殿说书乃言叶大有阴柔奸黠为羣憸冠不宜久长台諌乞斥去兼权左司霖知无不言于是谗嫉思以中伤而上亦不悦乞外知抚州以言去开庆元年差主管崇禧观景定二年知汀州卒度宗赐祭田百亩以旌直臣】
　　徐梦鳞【衢州府志字乐水常山人绍定己丑进士初任江陵簿累官至御史萧山尉丁大全夤縁入台梦鳞抗疏沮之不得遂谢病致仕】
　　胡大昌【万厯龙游县志字师言端平二年进士授衡州敎授厯戸部侍郎理宗尝曰若大昌行事朝廷何患不治度宗立内侍卢董用事抗章累劾不报出为太平守京北转运使】
　　明
　　郑辰【献徴録字文枢西安人永乐进士授监察御史江西福安民有告谋逆事辰往亷得其诬状抵以罪谷庶人有异谋遣辰阴察之比还语其不轨之状甚悉上语尚书方賔曰是真国家耳目臣矣寻擢山西按察使潞州盗起朝廷欲遣兵往讨辰谓此贫民惧徭役窜入山谷间者不宜加兵乃躬往抚谕遂皆安业召陞工部左侍郎奉勅濬漕河有言宜自大名开渠通卫河以便行舟辰以劳民奏罢之正统中陞兵部左侍郎以疾致仕】
　　郑林【两浙名贤録字伯森常山人正綂进士景泰初授兵科给事中遇事敢言权贵无不敛迹甞杭疏论团营将不知兵操练无法当事者请委林操练军士林以轩辕破尤之阵敎阅军伍复具疏绘图以进曰黄帝按井田作阵法大军归中专主旗鼓八节旋绕悉听指挥若正北受敌则东北西北为竒兵张左右翼以援之正南受敌则东南西南为竒兵张左右翼以援之其正东正西及四隅受敌亦如之所谓常山之蛇击首则尾应击尾则首应击中则首尾俱应者也时于谦为大司马深叹赏以为得古兵法之秘奏请颁其法于天下凡练兵官悉以是敎阅队伍始整其法至今不废】
　　徐銮【衢州府志字用和开化人景泰甲戍进士任监察御史刷卷江西亷公严明权贵不敢干以私时称为风宪第一】
　　樊莹【献征録字廷璧常山人天顺甲申进士擢监察御史山东盗起奉壐书追捕不旬日得其渠首以归清理淮军所条画事宜至今为例出知松江府松赋重役繁弊蠧百出其大者运夫耗折称贷积累而仓塲书手侵盗害人众皆知之未有以处莹至昼夜讲画尽得其要领曰运之耗以众皆齐民靡所綂一利归狡猾害及善良而夏税军需粮运綗用与凡供应等费皆出自秋粮余米既收复粜展转迂回此弊所由生也乃请革民夫俾粮长自运而寛其纲用以优之除常运本色外其当变易者尽征白银见数支遣于是积年之弊十去八九巡抚下其法于他州俾悉遵之以母忧去治初起知平阳府擢河南按察使时河溢境内漂流数万家莹躬请赈防所全活甚众陞应天府尹守备蒋琮怙宠作奸与言官奏讦连岁蔓引甚众而事终不决莹承命推鞫初若不与异者琮觇知之不为意最后及山陵龙脉事琮遂得罪去莹在府屡治大狱举法不苛陞南京工部侍郎寻改左副都御史巡抚湖广锦田贼与两广猺獞为冦聚众几三万莹谓贼不可尽杀不开其生路将致死于我乃下令除首恶余悉贳不问贼闻之稍稍散去遂得倡乱十八人置之法而牒其余归本贯一方以宁改南京刑部左侍郎兼左佥都御史巡视云贵时莹年几七十单车屏从躬访利病奏劾镇守及巡抚官罪状黜不职文武吏七百余员威惠大行召为南京刑部尚书致仕卒赠太子少保諡清简】
　　王玑【献征録字在叔西安人嘉靖己丑进士拜兵科给事中上疏论时政乞分内阁重权以防壅蔽外补山东按察佥事迁江西防议属岁歉饶之乐平业瓷浮梁者輙盗兵讐杀玑亷得其情先为晓谕乃拘逮首祸者置于法余并解散转山东按察副使兵备天津沿河奸人悉驾小艇名假贸盐实窥便攘刦被害者莫能指实玑为籍其船戸官为编令船尾各畵一禽以相识别许径指其船禽以诉盗无弗得河道肃清陞福建防政进右佥都御史充淮徐兖等处招抚营田使所属五府三州久罹灾歉千里萧条玑节浮费勤劝课流民复业者四万二千九百有竒所垦田地八千顷凡厯再期渐就绪而以言官论列裁革添设重臣回籍听用遂归儒林録别号在庵少时闻陈白沙之学心亟仰之渡江受业阳明之门阳明称其笃实补山东按察佥事辄进诸生论学齐鲁士彬彬向风家居以礼为训每身先之接后学温然若家人年七十余卒甞言平生无过人处唯出处分明未甞屈身降志云】
　　毛恺【献征録字达和江山人嘉靖乙未进士授监察御史以言事与执政忤左迁宁国府推官陞南工部主事抽税芜湖闗芜湖当荆湖下流商税不赀恺独励清操出纳委之县佐税银贮之县库一毫不染其岁额之盈者则蠲以与商商咸颂之厯员外郎中陞瑞州府知府瑞俗多嚚讼且多积逋恺率以礼义而申之禁令怙终不驯者始绳之以法追积逋必寛其期限度贫甚者则以俸余代为之偿民感激若更生厯陞左佥都御史巡抚保定擢左副都穆宗嗣位改刑部尚书严饬邦禁慎谳刑狱中贵不法则抗疏极论请发部问拟以彰公道其以过误系狱者亦为之疏请明示犯由以昭劝惩疾作乞休归卒赠太子少保諡端简恺性喜讲学躬行实践一以养心寡欲为主先儒语録罔不防订其异同究极其归趣厯官二十四任终始一节所着有读书録抄释二卷文集四卷奏议八卷享年六十有五】
　　赵镗【丁元复赵镗传字仲声江山人嘉靖丁未进士授河南道御史督长芦鹾政时军兴需盐课急镗悉心经理寻究弊源条上封事皆中肯綮改应天巡按慎举刺励风裁威名大振提督南畿学政号称得士擢顺天府丞时方缺尹诸务猬集镗以台臣夙望饬典法绳之大府帖然无敢阑出入者改大理少卿擢右佥都御史穆宗改元以疾乞归】
　　徐世荫【衢州府志字尔绳开化人天启乙丑进士授南兵部主事时三王并封供具百亿世荫措置井井大司农郑三俊欲清屯田之冒滥者诸军哗而围其署世荫单骑谕散之厯迁按察司副使备兵常镇宜兴民变白昼攻剽官不能禁或请之世荫曰此乱民非冦也为开陈祸福间取不职者创惩之事遂宁息陞福建按察使未几巡抚安庐书浙江通志安庐流冦披猖世荫昼夜登陴调兵借饷日无宁晷民恃以无恐解任家居以孝友敦朴式训乡里】
  </div>
  <div class="pagination">
   <a href="浙江通志_page476.html">
    上一页
   </a>
   <span>
    ...
   </span>
   <a href="浙江通志_page472.html">
    472
   </a>
   <a href="浙江通志_page473.html">
    473
   </a>
   <a href="浙江通志_page474.html">
    474
   </a>
   <a href="浙江通志_page475.html">
    475
   </a>
   <a href="浙江通志_page476.html">
    476
   </a>
   <span class="current-page">
    477
   </span>
   <a href="浙江通志_page478.html">
    478
   </a>
   <a href="浙江通志_page479.html">
    479
   </a>
   <a href="浙江通志_page480.html">
    480
   </a>
   <a href="浙江通志_page481.html">
    481
   </a>
   <a href="浙江通志_page482.html">
    482
   </a>
   <span>
    ...
   </span>
   <a href="浙江通志_page478.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
