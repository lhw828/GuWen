<!DOCTYPE html>
<html>
<head>
    <meta charset="UTF-8">
    <title>畿辅通志 - 第 609 页/共 974 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>畿辅通志 - 第 609 页/共 974 页</h1>
    <div class="content">张敏  字伯达河间鄚人举孝为尚书建初中有父为人侮而其子杀之者肃宗贳其死自后遂定为轻侮法敏上书两争之和帝乃从迁汝南太守有理能名又迁颍川征拜司空
刘淑  字仲承河间乐成人学名五经隠居教授桓帝征赴洛阳对第一拜议郎迁尚书纳忠建议多所补益再迁虎贲中郎将上疏请罢宦官帝以淑宗室之贤特加敬异每有疑事常宻谘之灵帝时为宦官所谮下狱自杀
三国魏
邢颙  字子昂河间鄚人魏太祖定冀州辟为从事时人称之曰德行堂堂邢子昂除广宗长迁行唐劝民农桑风化大行后为平原侯植家丞防闲以礼由是不合厯官太子太傅
张合  字儁义河间鄚人仕魏拜偏将军与张辽俱为军锋屡立战功诸葛亮出祁山加合位特



进督诸军拒马谡于街亭大破之合善处营阵料战势地形无不如计后亮复出祁山合追至木门中飞矢死谥曰壮侯
沐并  字德信河间人少孤苦为名吏有志介不畏强御
晋
孟观  字叔时东光人惠帝时累官积弩将军齐万年反闗中命观讨之观身当矢石大战十数皆破之生擒万年威慑氐羌观子平为淮南王允前锋将讨赵王伦战死
封孚  字处道渤海蓚人慕容德时外总机事内参宻谋虽位任崇重谦虚博纳有大臣体
南北朝魏
封回  字叔念渤海蓚人父鉴赠宁逺将军回仕宣武朝为安州刺史明帝时迁瀛州以水潦表求赈恤免其兵调州内赖之厯迁七兵尚书领御史中尉劾奏仆射元钦时人称之终右光禄大夫回兄琳字彦寳位中书侍郎与侍中冯诞等议定律令有识者称之琳子肃字符邕早有文思博涉经史大传崔光见而贵焉位尚书左中兵郎中
封隆之  字祖裔回之子以开府中兵叅军讨平法庆之乱赐爵武城子中兴初拜吏部尚书卒于齐州刺史赠太保谥宣懿隆之凡四为侍中再为吏部一为仆射四为冀州刺史毎临冀部州中旧齿咸曰我封公复来其得物情如此弟兴之字祖胄位平北府长史恬素清静所厯有当官誉隆之子子绘字仲藻释褐秘书郎齐文襄以为渤海太守执其手曰诚知未允勲臣官望但须镇抚且衣

锦昼游古人所贵宜善加经略不劳习常太守向州叅也
封轨  字广度回族叔以方直自业常言务德慎言修身之本奸回谗佞世之巨害作务德慎言逺佞防奸四戒官终廷尉少卿子伟伯字君良博学有才思除太学博士参朝廷大议正光初经始明堂议其制度伟伯上明堂图说六卷后为萧寳夤行台郎寳夤为逆伟伯谋举义兵事发见害
髙允  字伯恭渤海蓚人博通经史天文术数魏世祖使侍讲东宫为郎十七年不徙官髙宗时拜中书令恒呼令公而不名显宗即位引入禁中参决大政迁中书监加散骑常侍自文成迄于献文军国书檄多出其手进爵咸阳公允厯事五帝出入三省忠勤慎随事宻谏多所禆益年九十八卒赠侍中司空谥曰文子忱字士和长安太守为政寛惠百姓懐之忱弟懐字士仁恬淡退静位东阳王咨议叅军子绰字僧裕官洛阳令为政强直不避豪右京邑惮之厯并州刺史
髙道恱  字文质先辽东新昌人父元为武邑太守遂家于蓚道恱仕孝文朝为谏议大夫正色当官不惮强御兼太子中庶子宫官上下咸畏惮之
邢峦  字洪宾河间鄚人祖颕以才学知名峦少有干局宣武时累迁至尚书寻都督梁汉诸军事开疆拓地获郡十四豫州白早生杀刺史司马恱以城入梁据悬弧峦率精骑攻之斩早生加抚军将军卒于官峦才兼文武朝野瞻望及卒上下悼惜之
隋
公孙景茂  字符蔚河间阜城人博涉经史时称书库开皇初为伊州刺史迁道州仁寿中又迁



淄川前后厯职皆有德政死之日诸州人吏赴丧者数千人或不及葬望坟痛哭野祭而去
髙颎  字昭元渤海蓚人髙祖受禅拜尚书左仆射兼纳言封渤海公开皇二年伐陈以颎为元帅长史三军皆取断于颎陈平加上柱国爵齐国公颎有文武大畧明达政务进引贞良以天下为己任执政将二十年朝野推服论者以为真宰相
张煚  字士鸿河间鄚人父羡少好学当世推重煚有父风隋髙祖受禅拜尚书右丞累迁民部尚书煚性和厚有识度甚得时誉后刺冀州称良二千石
唐
李纲  字文纪蓚人始名瑗慕张纲为人改焉仕隋为太子洗马唐髙祖初拜礼部尚书兼太子詹事甚有匡益寻拜太子太保帝以纲隋室名臣手勅未尝名贞观中拜少师卒谥曰贞自纲五世同居孙安仁安静复以义烈闻世称李氏不衰
髙俭  字士蓚人敏惠有度量累官吏部尚书封许国公雅负裁鉴又详氏谱所署用人地无不当者俭凡有献纳缙绅属目奏议辄焚其藁家人无见者子履行居母丧毁甚
髙冯  字季辅以字行蓚人居母丧以孝闻贞观初授监察御史弹治不避权要转中书舍人列上五事帝称善进太子右庶子数言得失赐锺乳一剂曰尔进药石之言朕以药石相报后为吏部侍郎善铨叙人物赐以金背镜况其清鉴
张士衡  瀛州乐寿人九岁居母丧哀毁过礼仕隋为余杭令唐兴教授乡里太子承干慕风迎致

太宗擢集贤学士数规谏太子不能用乃归子大隠累迁中书舍人垂拱中博士周悰请立武氏庙为七唐庙为五大隠奏言不可武后不获已从之官终礼部侍郎
袁恕已  东光人为相王司马与诛二张累官中书令特进南阳郡王后贬流环州遇害谥贞烈
苗神客  东光人初为周王府戸曹后与元万顷等选为著作郎供奉左右二十余年朝廷疑议表疏皆密使叅处以分宰相权时谓之北门学士
王晙  景成人擢明经第开元中累官朔方军节度使晙气貌伟特时谓熊虎相感慕节义有大人风其操下肃一吏人畏爱吐蕃突厥冦边屡建竒绩卒谥忠烈
邢君牙  乐寿人以战功厯平卢军折冲郎将代宗时以扈从功封河间郡公德宗出奉天李晟率君牙倍道赴难晟入朝代为凤翔节度使吐蕃岁冦边君牙劝耕讲战敌不得侵又城陇州平戎川号永信城卒赠司空
袁髙  恕已孙字公頥擢进士第累迁给事中德宗将起卢杞为饶州刺史髙当草诏见宰相言不可别命舍人作诏髙执不下奏曰杞为相罔上行私陛下赦不诛止贬新州今复拜刺史诚失天下望翊日帝遣使慰曰卿言切至已如奏宪宗时赠礼部尚书
髙瑀  蓚人少沈邃喜言兵迁陈蔡二州刺史宰相裴度韦处厚以瑀治陈蔡有状乃拜检校左散骑常侍领忠武军节度使自大厯后择帅悉由内官所输货至巨万贫者假贷富人倍以酬息及瑀有命士相告曰裴韦作相天下无债帅瑀寛和所至称治



张署  河间人拜监察御史中谗与韩愈李方叔三人俱为县令累迁州刺史有异绩度支符州折民戸租岁征绵六千觔署疏言治迫岭下民不识蚕桑月余免符下民相扶携守州门呌讙为贺改沣州忤观察使改河南令以病辞免
封敖  字硕夫蓚人元和中进士为李德裕所器累官翰林学士武帝使作诏慰边将有曰伤居尔体痛在朕躬帝善其如意赐以宫锦大中时厯兴元平卢节度使有平冦功仕终尚书仆射
张浚  字禹川河间人屏居金凤山黄巢乱僖宗立召拜谏议大夫时王敬武在平卢军已臣贼浚谕以君臣大分敬武愧谢引军从浚而西干宁中浚致仕居洛闻刘季述乱徒步泣谕张全义谋王室之难朱全忠刦昭宗东迁恶浚杀之
宋
卢懐忠  河间人少有膂力善骑射周显德初监沂州军以所部破海州功居多宋太祖时为前军步军都监荆湖平拜知江陵府及卒锡其子熙为校书郎
王继升  阜城人性谨愿太宗在藩邸信任之即位累迁泉州兵马都监令游洋洞民万余叛攻泉继升夜撃破之擒其魁余党悉平
王昭逺  继升子形貭魁伟色黒继升名之曰铁山太宗时补殿前指挥使从征太原又从征范阳屡立战功累迁洺州都部署太宗亟称其能可备使任后知天雄军卒谥惠和
杨嗣  瀛州人兄信官殿前都指挥使善部分士卒嗣累拜团练使时杨延昭方为刺史嗣言尝

与延昭同官骤居其上不可愿守旧官帝嘉其让乃迁延昭官嗣与延昭久居北边俱以善战闻时谓之二杨
刘挚  字莘老东光人嘉佑中擢甲科迁监察御史里行未及陛对即奏论数事及入见神宗问曰卿从王安石学耶安石极论卿器识对曰臣东北人少孤独学不识安石也又论率钱助役有十害安石使曾布作十难以刦之且劾挚欺诞懐向背遂落职哲宗时召为侍御史疏蔡确章惇过恶皆罢去又请罢常平免役法引朱光庭王岩叟为言官百僚敬惮累迁尚书右仆射绍圣初贬鼎州卒绍兴中追谥忠肃
龚夬  字彦和瀛州人第进士徽宗时累官殿中侍御史始上殿即抗疏请辨忠邪时章惇蔡卞用夬首论其恶又论蔡京奸罪于是三人者皆去后编管房州绍兴中赠右谏议弟大壮亦有重名夬尝称为畏友
张悫  字诚伯乐寿人元佑进士累迁都转运使髙宗为兵马大元帅募兵勤王悫飞挽踵道以佐军髙宗器重之权知北京留守后官至中书侍郎卒悫在朝谔谔遇事敢谏有大臣节
权邦彦  字朝美河间人崇宁中登上舍第厯知冀州金兵入邦彦提所部兵与宗泽守刀马河建炎元年知东平府与金兵死守数月绍兴初除端明殿学士尝献十议以图中兴
辽
刘景  字可大河间人应厯初为翰林学士屡直谏不聴景宗即位迁尚书宣政殿学士上方欲



倚用书其笏曰刘景可为宰相厯武定开逺二军节度使致仕
金
许安仁  字子静交河人大定七年进士厯翰林修撰同知诏诰贾铉路伯达荐其守道端悫立已纯正授礼部郎中兼左补阙明昌四年上将幸景明宫安仁上疏切谏遂罢幸出刺泽州作无隠论十篇上之迁汾阳军节度使致仕卒谥文简
许古  字道真安仁子明昌五年进士贞佑初拜监察御史宣宗迁汴信任丞相髙琪无恢复之谋古上疏指画方略诏付尚书省累迁右司谏屡上疏言时事世称其直哀宗时致仕
元
贾德  景州人金贞佑中为众所推署故城丞专徼巡事设方略招捕冦盗数月悉平元兵入州将以城降未几复为宋将李全所取元兵复至将屠其城德乗间诣主帅请命城赖以全活德累拜定逺大将军景州节度使至元十一年卒子十八人孙四十九人多列贵显
明
道同  河间人洪武三年以才干举太常赞礼郎出知番禺刚毅洁永嘉侯朱亮祖数以威福撼同同不为惧疏其事而奏之未至亮祖亦有疏诬同谤讪上不知其由先命斩同及见同奏乃悟特遣使宥之二使同日继至而同已先死邑民甚悼惜之
李玉  交河人永乐初由戍卒守边屡立战功累升正定指挥使宣德初进中军都督佥事封新

建伯
边镛  字克振任邱人永之子景泰中举人卒业太学选拜御史在职二年大着风采累迁佥都御史巡抚山西兼督三闗敌至大同乗胜至闗下镛设伏以待敌至伏发遁去寻召为左副都御史管院事上时政十五事帝嘉纳之改南京刑部侍郎乞归
戈瑄  字良玉景州人成化进士授嵩县知县多善政擢御史率同官劾万贵妃怙宠上怒予杖出为四川副使迁山东按察使剖决滞狱囹圄为空累官南京刑部尚书致仕归
张泰  字世亨肃宁人成化进士授邹平知县政尚寛平擢御史累迁大理郷因刘瑾窃柄罢归瑾诛起刑部侍郎寻进右都御史总制三边兴修兰州水利边人德之卒于官赠刑部尚书
郑宗仁  字体元任邱人成化进士授户科给事中上崇圣学严考察理寃滞诸疏皆见采纳累迁副都御史巡抚山西整饬边备军民宁辑寻召为戸部侍郎卒于官
边宪  字汝成镛子成化进士授青州推官时宪年甫弱冠人皆以少易之宪发奸谳狱如老吏郡中畏服擢御史按山西复按宣大风采凛然累迁浙江按察使逆瑾窃政往往罗织士大夫罚米困之宪罚至二千余石不肯少挫寻升山东巡抚罢归起抚宁夏御虏有功后迁南京户部侍郎卒边氏自永以来三世皆为显官遂为畿南望族
马中锡  字天禄故城人父处州为唐府长史以直忤王械送京师中锡方奔诉讼屈事得释登成化进士授刑科给事中极论万贵妃弟恃势不法两被廷杖又劾中官汪直直怒使人诇之无所



得乃止弘治中厯宣府大同辽东巡抚边政肃清进兵部侍郎武宗立以忤刘瑾罢归大盗刘六等起以中锡总军南征寻被逮下狱以疾卒朝廷知其无罪追复原官
王济  河间人成化进士任户部主事以清慎自持累迁太仆寺少卿以得罪刘瑾系狱卒之日家无余赀朝廷特赐祭葬以表其忠
孙博  字约之景州人成化进士授给事中汪直用事立西厂令左右觇朝官得失乗间宻奏或径捕系拷鞫博上疏论直盗弄国柄擅作威福疏入上令毁西厂直衔之大同有警直与王越受命北伐奏博随征阴欲中之博意气峭拔毎随直出战弯两弓驰突万众不啻宿将直亦不能害也后官终山西佥事
廖纪  字廷陈东光人弘治进士为考功司主事升郎中不阿时宰士论髙之累迁吏部尚书转兵部清厘戎伍尽夺权贵占役寻告归复起为吏部尚书未几加少保致仕给人夫月粮以示优遇家居杜门著书有学庸论孟管窥行世卒赠少傅谥僖靖
沈冬葵  字伯贞阜城人弘治进士授中书舍人累迁副都御史巡抚河南凡所兴革先条列榜示无不帖服有石指挥者倚权珰为暴冬葵发其奸并劾权珰中诘责冬葵曰都御史第知有法终不能阿中脱有罪寻召为工部侍郎改戸部迁南京礼部尚书卒
房瑄  字廷献任邱人弘治进士授刑部主事典内藏中贵专利给事中胡易疏发其奸上怒下狱瑄抗疏申救并劾太监韦太尚书白昂比党乱政士论韪之官终太仆寺卿

李时  字宗易任邱人父楘成化进士官莱州知府有政绩时登弘治壬戌进士改庶吉士嘉靖初进侍读学士累迁吏部尚书加少傅兼太子太傅谨身殿大学士内阁办事无逸殿成进讲无逸篇上敛容谢之给事中魏良弼御史冯恩论劾中官并及辅臣上震怒时疏救之得免时立朝持大体有重望卒赠太傅谥文康
李汶  字宗齐任邱人嘉靖进士任工部主事厯官右佥都御史巡抚陜西总督三边军务松兵犯边汶集宣大四处兵御之复松地时延庆回回作乱据山为垒流刦州县汶设方略讨平之加左柱国兵部尚书卒赠太师
陈瓒  字敬夫献县人嘉靖进士任阳曲县令有声擢御史累迁左都御史掌院事絶私交抑贵朝右肃然卒赠太子太保谥简肃
郭干  字孟阳任邱人嘉靖进士授工部主事改戸部累升右都御史总督陜西三边恩威并着军民懐之晋两京兵部尚书加太子少保主议北边互市不合引疾乞休卒赐祭葬
田乐  字希智任邱人隆庆进士累官至巡抚陜西都御史总制三边沈毅有谋屡建竒功开私山八里迁兵部尚书卒谥襄敏
刘元震  字符东任邱人隆庆进士由庶吉士授编修厯国子祭酒检束诸生置旌善纪过二簿示惩劝因进诗经注疏规讽切至帝嘉纳之累迁吏部侍郎元震性至孝得父母书必南向顿首而后启以养亲归卒赠礼部尚书谥文庄弟元霖万厯进士累官都御史巡抚浙江有政绩


</div>
    <div class="pagination">
<a href="畿辅通志_page608.html">上一页</a><span>...</span><a href="畿辅通志_page604.html">604</a><a href="畿辅通志_page605.html">605</a><a href="畿辅通志_page606.html">606</a><a href="畿辅通志_page607.html">607</a><a href="畿辅通志_page608.html">608</a><span class="current-page">609</span><a href="畿辅通志_page610.html">610</a><a href="畿辅通志_page611.html">611</a><a href="畿辅通志_page612.html">612</a><a href="畿辅通志_page613.html">613</a><a href="畿辅通志_page614.html">614</a><span>...</span><a href="畿辅通志_page610.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
