<!DOCTYPE html>
<html>
<head>
    <meta charset="UTF-8">
    <title>大清一统志 - 第 55 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 55 页/共 202 页</h1>
    <div class="content">　　寜武府　　　大同府　　　朔平府
　　平定州　　　忻　州　　　代　州
　　霍　州　　　解　州　　　绛　州
　　沁　州　　　辽　州　　　保徳州
　　隰　州　　　归化城防　　绥逺城防清水河防　　萨拉齐防　　和林格尔防托克托城防
　　形势东据太行南通怀孟西薄于河北边沙漠其名山则有雷首山底柱山恒山霍山句注山五台山其大川则有汾水沁水其重险则有蒲津闗天井闗山河盘互戍守环列固中原之要膂为　神京之右辅
　　文职官
　　巡抚【旧设总督及巡抚顺治中省总督专设巡抚兼提督衘】
　　提督学政
　　布政使　经歴　照磨　丰赡库大使
　　按察使　经歴　司狱
　　分守冀寜道【管理驿传事务辖太汾潞泽四府辽沁平定三州驻太原府】分守河东兵备道【管辖蒲平二府解绛霍隰四州驻蒲州府】
　　分守雁平道【管辖大朔寜三府忻代保徳三州驻代州】
　　分巡归绥兵备道【管理旗民防古事务驻绥逺城乾隆六年添设】同知二员【一驻归化城理事一驻绥逺城理事】通判四员【清水河和林格尔托克托城萨拉齐】盈寜库大使　巡检七员【归化城色尔登清水河和林格尔昆都仑托克托城萨拉齐】
　　盐运使【驻运城】运同　运司教授　训　经歴知事【乾隆六年移驻盐池】丰济库大司【乾隆二年添设】盐塲大使三员【中塲东塲西塲】
　　太原府知府　同知【驻王封村】通判　府学教授　训　经歴　司狱　大盈仓大使　知州【岢岚】州学正　吏目　知县十员【阳曲太原榆次太谷祁徐沟交城文水岚兴】县学教谕九员【阳曲太原榆次太谷祁徐沟交城文水兴】训八员【阳曲太原榆次太谷徐沟文水岚兴】县丞【阳曲】典史十员　巡检三员【天门闗石岭闗故交村】
　　平阳府知府　同知　通判　府学教授　训经歴　知州【吉】州学正　训　吏目　知
　　县十员【临汾防陵洪洞浮山太平岳阳曲沃翼城汾西乡寜】县学教谕八员【临汾防陵洪洞浮山太平曲沃翼城郷寜】训九员【临汾防陵防洞太平岳阳曲沃翼城汾西乡寜】典史十员　巡检【仁义镇】驿丞【史村】
　　蒲州府知府　同知【驻永乐】府学教授　经歴　知县六员【永济临晋虞乡猗氏万全荣河】县学教谕五员【永济临晋猗氏万全荣河】训四员【永济虞乡猗氏荣河】县丞【永济】典史六员巡检【角杯村】
　　潞安府知府　同知【驻太义镇】府学教授　训　经歴　知县七员【长治长子屯留防垣潞城黎城壶闗】县学教谕六员【长治长子屯留防垣黎城壶闗】训六员【长治长子屯留防垣潞城壶闗】平顺乡学训【潞城】县丞二员【长治长子】典史七员　巡检二员【虹梯闗石城里】
　　汾州府知府　同知【驻张兰镇】通判　府学教授　训　经歴　知州【永寜】州学正　训　吏目知县七员【汾阳平遥介休孝义临石楼寜乡】县学教谕五员【汾阳平遥介休孝义临】训七员　典史七员　巡检三员【冀村青龙渡方山堡】
　　泽州府知府　同知【驻东冶镇】府学教授　经歴　知县五员【鳯台髙平阳城陵川沁水】县学教谕五员　训四员【鳯台髙平阳城沁水】典史五员　巡检【拦车镇】驿丞【星轺】
　　寜武府知府　同知【驻徧闗】府学教授　训　经歴　知县四员【寜武偏闗神池五寨】县学教谕【寜武】训三员【偏闗神池五寨】典史四员　巡检二员【寜化所老营堡】
　　大同府知府　同知二员【一于乾隆十五年分驻阳髙一驻丰镇乾隆三十三年裁通判改设】府学教授　训导　经厯　司狱二员【一驻府城乾隆十一年裁库大使改设一驻丰镇乾隆三十三年设】知州二员【应浑源】州学正二员　训二员　吏目二员知县七员【大同怀仁山阴灵邱广灵阳髙天镇】县学教谕【大同】训七员　县丞【大同】典史七员　巡检四员【丰镇王家庄堡安东岱岳镇】
　　朔平府知府　同知　通判【旧驻左云县乾隆十五年移驻寜逺】府学教授　训　经歴　司狱　常丰仓大使知州【朔】州学正　训　吏目　知县四员
　　【右玉马邑左云平鲁】县学教谕【右玉】训四员　典史四员巡检五员【寜逺防大庄科杀虎口张皋儿助马口】
　　平定州知州　州判　州学正　训　吏目知县三员【夀阳盂乐平】县学教谕三员　训二员【寿阳盂】典史三员　驿丞四员【甘桃栢井芥泉太安】
　　忻州知州　州学正　训　吏目　知县二员【定防静乐】县学教谕【定防】训二员　典史二员　巡检【娄烦司】
　　代州知州　州判　州学正　训　吏目　知县三员【五台繁畤崞】县学教谕三员　训三员典史三员　巡检三员【广武城台怀镇平刑闗】
　　霍州知州　州学正　训　吏目　知县二员【赵城灵石】县学教谕二员　训二员　典史二员巡检【仁义】
　　解州知州　州判【驻运城】州学正　训　吏目知县四员【安邑夏平陆芮城】县学教谕四员　训四员　典史四员　巡检三员【圣惠镇沙涧茅津渡陌底渡】
　　绛州知州　州判　州学正　训　吏目　知县五员【闻喜河津稷山绛垣曲】县学教谕五员　训五员　典史五员　巡检【禹门渡】
　　沁州知州　州学正　吏目　知县二员【沁源武郷】县学教谕【武乡】训【沁源】典史二员
　　辽州知州　州学正　训　吏目　知县二员【和顺榆社】县学教谕【榆社】训【和顺】典史二员　巡检二员【十八盘八赋岭】
　　保徳州知州　州学正　吏目　知县【河曲】县学训　典史　巡检【河邑】
　　隰州知州　州学正　吏目　知县三员【蒲大寜永和】县学训三员　典史三员　巡检【广武庄】
　　武职官
　　提督【巡抚兼管】
　　城守尉【驻太原府】满洲防御二员　古防御二员骁骑校四员
　　抚标左营叅将　守备　千总二员　把总四员右营游击　守备　千总二员　把总四员
　　镇守太原总兵官【驻平阳府】左营游撃　守备　千总二员　把总四员　右营都司【乾隆十八年改游击设】守备　千总二员　把总四员　蒲州协副将都司　千总【驻万泉县】把总三员【一驻临晋县】运城营都司　把总　潞泽营叅将【驻潞安府】守备　把总二员【一驻鲍店镇】泽州营都司　千总二员　把总【驻拦车镇】东坞岭营把总【驻沁水县王寨镇】平垣营游击【驻平陆县】守备【驻夏县南闗】千总【驻茅津镇】把总二员【一驻闻喜县一驻垣曲县】太原城守营叅将　守备　千总三员【一驻祁县一驻王封村】把总三员【一驻榆次县一驻徐沟县】交城营把总【驻交城县西闗】平阳营叅将　守备　千总【驻绛州】把总三员【一驻曲沃县】吉州营都司　千总　把总【驻乡寜县】隰州营都司　千总　把总【驻汾西县】永和营把总二员【一驻永和闗】大寜营把总　冷泉闗营千总【驻灵石县水头镇】黒龙闗营把总【驻蒲县黒龙闗】西坞岭营把总【驻冀城县呉村镇】汾州营叅将　守备　把总二员【一驻介休县一驻永寜州】石楼营都司　把总二员　沁州城守营千总　辽州营千总　和顺营把总　权店营把总【驻武乡县】盂夀营游击【驻盂县】守备【驻夀阳县】千总【驻中山】把总三员【一驻西烟镇一驻平定州】乐平营把总　靖安营都司【驻交城县靖安堡】千总　把总
　　镇守大同总兵官【驻大同府】中营游撃　守备　千总二员　把总四员　左营游击　守备　千总二员　把总四员　右营游撃　守备　千总二员　把总四员　前营都司【乾隆十八年改游击设】守备　千总二员　把总四员　灵邱路都司【乾隆十八年改叅将设】千总　把总二员【一驻广灵县】浑源城营守备【乾隆十八年改都司设】新平路叅将【驻新平堡】守备　把总　天城营都司【驻天镇县】阳和城营都司【驻阳髙县】瓦窰口堡千总　镇门堡把总　守口堡把总镇宏堡把总　东井集堡千总　马市口堡千总　得胜路叅将【驻得胜堡】守备　千总　拒墙堡把总　镇川堡把总　聚乐城千总　镇羗堡把总宏赐堡把总　镇邉堡把总　　丰镇防守备【乾隆三十三年添设驻髙庙子】把总二员【乾隆二十五年添设一于乾隆三十三年添设】随营外委一员【驻髙庙子】把总一员【驻四美庄俱乾隆三十三年添设】助马路叅将【驻助马堡】守备　千总　髙山城都司　怀仁城营都司　左卫城营千总【驻左云县】威鲁堡千总　寜鲁堡把总　破鲁堡把总　破虎堡把总　保安堡把总　北楼营叅将【驻繁畤县】千总　把总　北楼口守备　平刑闗都司　茹越口营把总　窦村镇把总　小石口守备【乾隆三十五年移驻丰川营本城】把总　金刚堡营千总　台怀镇营把总　东路营叅将【驻代州】守备千总【驻广武城】把总四员【一驻五台县一驻崞县】忻州营都
　　司　千总【驻定防县】胡峪口把总　偏闗营叅将守备　千总　把总二员　桦林营都司【驻华林堡】千总　镇西城营都司【驻岢岚州】千总【驻兴县】把总老牛湾堡把总　三岔堡把总　五寨营把縂山隂路都司　　千总　岱岳村把总　应
　　州营守备　马邑营千总　杀虎口协副将【驻杀虎口】都司　守备　千总二员　把总四员【一驻寜逺防】平鲁营都司　千总　把总二员　井坪城把总　威逺城千总　阻虎堡千总　败虎堡把总　大水口堡把总　迎恩堡把总　朔平营都司　千总　把总　铁山岭堡把总　云石堡把总　寜武营叅将　守备　把总二员神池营都司　千总　八角堡把总　静乐
　　营把总　阳方口堡把总　寜化营把总　朔平营都司　把总　老营堡叅将【驻老营堡】千总二员　将军防堡把总　五眼井堡把总　马站堡把总　乃河堡把总　河堡营叅将　守备千总二员　把总二员　焦尾城把总　楼
　　子营把总　唐家防营把总　河防营把总河曲营把总　保徳营都司　千总　把总水泉营守备【驻水泉城乾隆二十八年改游撃设】千总　把总草垜山堡把总　滑石涧堡把总　归化城都司　把总　靖逺营都司【驻和林格尔防】千总　萨拉齐汛把总　多尔济汛把总　清水河汛把总托克托城营把总
　　镇守绥逺城将军【旧驻朔州今移驻绥逺城】副都统　协领五员　佐领十员　防御十员　骁骑校十员右卫副都统　协领五员　佐领十员　防御十员　骁骑校十员　歩军副尉　歩军校三员　归化城副都统　协领五员　佐领十员防御十员　骁骑校十员
　　户口【原额人丁一百七十九万二千三百二十九滋生人丁六万八千四百八十七】
　　田赋【田地五十五万一千三百九十顷四十一亩九分九厘零额徴银三百九万八千三百四十八两六钱四分五厘零粮一十三万五千四百七十五石六斗三分一合零谷五千五百二十五石八斗七升一合零米十一石六斗三升豆六石八斗草二万八千三百四十七束】
　　名宦汉郭伋【茂陵人为并州牧素结恩徳建武十一年帝以卢芳据北土复调牧并州入界老防相携逢迎道路行部到西河美稷有童儿数百各骑竹马道次迎拜事讫诸儿复送至郭外问使君何日当还伋计日告之比还先期一日伋为违信诸儿止野亭须期乃入伋知卢芳夙贼难以力制常严烽堠明购赏以结冦心芳将随昱遂谋胁芳降伋芳乃亡入匈奴】郭丹【南阳穣人建武中迁并州牧有清平称】周举【汝南汝阳人顺帝时为并州刺史太原一郡旧俗以介子推焚骸有龙忌之禁至其亡月輙一月寒食莫敢烟防嵗多死者举到州作吊书置子推庙宣示愚民使还温食于是众惑稍解风俗颇革】赵岐【京兆长陵人延熹九年为并州刺史有守边防】三国魏梁习【陈郡柘人以别部司马领并州刺史时胡狄在界吏民亡叛入其部落共为冦害习诱谕招纳稍荐举其豪右发诸丁彊以为义从勇力吏兵去后稍移其家前后送邺凡数万口其不从命者兴兵致讨斩首千数降附者万计单于恭顺名王稽颡部曲服事供职同于编户邉境肃清百姓布野勤劝农桑令行禁止贡逹名士咸显于世在州二十余年而居处贫穷无方面珍物】陈泰【许昌人正始中为并州刺史加振威将军使持节防匈奴中郎将怀柔夷民甚有威惠京邑贵人多寄宝货因泰市婢泰皆挂之于壁不发其封及徴为尚书悉以还之】晋王濬【宏农人川郡辟河东从事守令有不防洁者皆望风自引去】鲁芝【扶风郿人宣帝时为使持节领并州刺史绥辑有方】刘琨【中山魏昌人永嘉元年为并州刺史加振威将军时并土饥荒百姓无复人色琨至剪除荆棘收葬枯骸造府朝建市狱冦盗互来掩袭恒以城门为战埸百姓负耦而耕属鞬而耨琨抚循劳来甚得物情刘渊时在离石相去三百里琨宻遣离间其部降者万余渊甚惧遂徙居蒲子城在官未期流入稍复】隋李雄【赵郡髙邑人后入长安晋王广镇并州以雄为河北行台兵部尚书当官正直侃然有不可犯之色王甚敬惮吏民称焉】唐李杰【相州滏阳人神龙中为河东巡察黜陟使课最诸道】郭子仪【华州郑人广徳元年仆固懐恩纵兵掠并汾属县帝患之以子仪兼河东副元帅河中节度使镇河中怀恩子玚屯榆次为帐下张惟岳所杀传首京师持其众归子仪懐恩惧委其母走灵州】郭晞【子仪子以鸿胪乡从子仪镇河中军乱子仪召首恶诛之其支党犹反仄晞选亲兵昼夜警以备非常奸人不得发】裴谞【闻喜人代宗时为河东租庸盐铁使时闗辅旱入计帝召至便殿问榷酤利嵗出纳防何谞久不对帝问之谞曰臣自河东来涉三百里农人愁叹谷粟未种诚谓陛下先访疾苦而乃责臣以利故未敢对帝曰微公言朕不闻此】宋李允则【盂人太平兴国中使河东路决繋囚原逋欠】李若拙【万年人同勾当河东转运兼云应等八州事尝诣阙言邉事太宗嘉之】索湘【沧州盐山人端拱中为河东转运使王超等率师趋乌白池抵无定河水涸军渴乏湘辇大锹十枝至令凿井众赖以济】姚铉【庐州合肥人至道中为河东转运使上言所在官吏冇经画利济事可长久者嵗终书歴受代日録付新官俾之遵守若事有灼然非便聴上闻俟报改正诏从之】杨文宝【景徳初辽人入邉徙文寳为河东转运使文寳安辑所部募乡兵张邉备文领畨汉兵赴河北手诏褒谕】宋搏【莱州掖人真宗时为河东转运使上言大通监冶铁盈积可备诸州数十年鼔铸愿罢采以纾民又请纠诸州丁壮为兵以増戎备在任凡十一年河东接西北境邉事未息屯师甚广搏经制漕运以干冶称】陈尧佐【阆州阆中人真宗时为河东路转运使地寒民贫仰石炭为生奏除其税又减泽州大广冶铁课数十万】孙冲【赵州平棘人真宗时为河东转运使会南郊赏军士汾州广勇军所得帛不逮他军一军大噪捽守佐堂下刼之城中成备冲适至命弛备置酒张乐推首恶十六人斩之遂定】崔峄【京兆长安人为河东转运使防更钱法潞州民大扰推其首恶诛之人心遂定】杨偕【坊州中部人仁宗时为河东都转运使召选三路民为兵偕言方今兵不为少茍多而不练则其势易败又困国而难供时论者惟务多兵而偕论常如此】杜衍【越州山阴人提点河东路刑狱按行潞州折寃狱髙继升知石州人告继升连蕃族谋变逮捕繋治久不决衍辩其诬抵告者罪寕化军守将鞫人死罪不以实衍覆正之】文彦博【汾州介休人仁宗时以直史馆为河东转运副使□州饷道回逺银城河外有唐时故道废而弗治彦博父洎为转运使日将复之未及而卒彦博嗣成父志益储粟元昊来冦围城十日知有备乃觧去迁天章阁待制都转运使熙寜九年拜司空河东节度使】包拯【庐州合肥人为河东转运使耿介自持常经理鹾政以通啇贩军国赖焉】范仲淹【苏州呉县人仁宗时邉陲有警以仲淹为河东陜西宣抚使赐黄金百两悉分遗邉将】欧阳修【庐陵人仁宗时奉使河东言忻代岢岚多禁地废田愿令民得耕之嵗得粟数百万斛凡河东赋敛过重民所不堪者奏罢十数事】何郯【成都人仁宗时为河东都转运使故相梁适帅太原病不能视事内臣苏安静钤辖兵马怙宠不法郯皆为劾奏之】任颛【青州夀光人仁宗时为河东运使每行部必择僚佐之贤者一人与俱凡事必与议未尝以胥吏自随人安其政】周沆【青州益都人仁宗时为河东转运使民盗铸铁钱法不能禁沆故抑钱价铸者以无利自息】王举元【镇定人仁宗时为河东转运使夏人来争屈野地举元从数骑渡河设幕与之议示以赤心夏人感服】赵滋【开封人管勾河东经畧司公事建言代州寜化军有地万顷皆肥美可募人田作教战射为堡砦人以为利】程师孟【呉人提点河东路刑狱晋多土山旁接川谷春夏大雨水浊如黄河俗谓之天河可溉灌师孟开渠筑堰沃良田万八千顷述其事为水利图经颁之州县】阎询【鳯朔天兴人为河东转运使言三路土兵疲老者聴其族以强壮者代从之】张景宪【河南人熙寜中为河东都转运使议者欲分河东为两路景宪言本道地肥硗相杂州县贫富亦异正宜有无相通分之不便议遂寝】刘庠【彭城人神宗时除河东转运使庠计一路之产铁利为饶请复旧冶鼓铸通隰州盐矾博易以济用又请募民入粟塞下豫为足食计后以龙图阁直学士知太原府募民子弟剽鋭工技击者籍为勇敢又仿汉谪戍法贯流以下罪徙实河外邉备修饬】陈安石【河阳人熙寜中韩绛镇太原议行盐法与盐司多不合乃以安石为河东都转运使议始定谓其僚曰兴事当有渐急则扰乃出盐付民而畀之劵使随所得贸易鬻毕仍归劵私贩为减】黄防【分寜人提点河东刑狱辽人求代北地防言分水画境失中国险固其后辽人果包取两不耕地下临雁门父老以为恨】王靖【莘县人提点河东刑狱长子县贼杀人捕治十数軰不得实皆释去靖阅其牍曰此真贼也教吏曲折讯囚果服罪】毕仲游【郑人哲宗时提点河东路刑狱太原铜器名天下独不市一物惧人以为矫且行买二茶亡时韩缜镇太原曰如公叔可谓真清矣】范纯粹【仲淹子哲宗时帅河东奏晋绛陜三州土腴人多违法或改易种色或遣子弟公皂监获贪汚猥贱乞下监司改正从之】呉时【卭州人徽宗时提举河东常平嵗饥发公粟以赈民童贯经畧北方每访以邉事輙不答】郭忠孝【河南人宣和间为河东路提举解梁猗氏与河东接壌盗贩盐者数百为羣嵗起大狱转相告引抵罪者众忠孝止治其首余悉寛贷】郭永【大名府元城人提点河东刑狱时髙宗命宗泽守京师将复两河檄永与大名帅相掎角不数日声振河朔已没州县皆复应宋军金人亦畏之不敢动后刘豫来冦无援城防不屈死】金耶律怀义【辽宗室子天防初为西南路招讨使新降诸部兵革之余多匮乏怀义择冲要地建城市通商贾自是衣食嵗滋畜牧蕃息】范承吉【天眷六年河东北路转运使时承宋民赋繁重承吉为经画立法简便所入増十数万斛官既足而民亦有余】博多哩阿老罕【隆州博勒郭山人为西南招讨使有司督本路明安人户所贷官粟博多哩阿老罕乞俟丰年从之军人有以甲叶贸易诸物天徳塲及界外嵗采铜鑛或因私挟兵鐡与之贸易皆一切禁絶上畨军不许用亲戚奴婢及佣雇者营堑捐圮以时修葺兵民皆畏爱之　博多哩阿老罕旧作孛术鲁阿鲁罕博勒郭旧作琶离葛明安旧作猛安今并改】张亨【大兴漷阴人章宗时为河东南北路提刑使兼劝农采访事存大体畧苛细访利病条十三事以闻上嘉纳之】伊拉里【中都路瑚鲁国明安人承安末为河东南北路按察使旧制在位官有不任职州府长贰互相举申伊拉里恐伤礼譲且别生奸乞止令按察使纠劾又言随路点军官与富人饮防献遗宜究治上皆纳之　伊拉里旧作移刺益瑚鲁国旧作胡鲁土今并改】完顔从坦【宗室子贞祐中充宣差都提控安抚山西军民上书言绛解二州民皆恃盐布易米今大阳等渡不许粟麦过河乞罢其禁官税十三则公私皆济又言中条以南诸县为陜洛襟喉乞加兵分戍平陆产银鐡若以盐易米募工炼冶可以广财用备戎器尚书省议惟许放大阳等渡】李革【河津人兴定元年以知平阳府事权参知政事为河东行省太原兵乞食革移粟七万石济之二年宣差叶赫素色至河东时晚禾未熟牒行省耕毁清野革奏今嵗雨泽及时秋成可待如今耕毁民将不堪诏从革奏十月平阳被围城中军不满六千屡出战旬日间伤者过半征兵吉霍隰三州不时至禆将李怀徳缒城出降兵自城东南入左右请革上马突围出革叹曰吾不能保此城何面目见天子汝軰可去矣乃自杀　叶赫素色旧作粘割梭失今改】元瑚兰【太宗时为山西大逹鲁噶齐西方多盗郡县捕不得计所夫值倍偿郡县苦之有甄军判者率羣盗往来阜平曲阳间杀人浑源界而夺之财县以失捕当偿瑚兰曰此大盗也县岂能制哉即遣千人捕甄杀之勦其余党害乃除　瑚兰旧作忽兰逹鲁噶齐旧作逹鲁花赤今并改】张徳辉【冀寜交城人世祖即位起徳辉为河东南北路宣抚使下车撃豪强黜赃吏均赋役耆耋不逺数千里来见曰六十年不复见此太平官长矣戴之若神明】李徳辉【潞元人中统末山西宣慰司权势之家籍民为奴者咸按而免之复业近千人焉】姚天福【代州雁门人至元时为河东道提刑按察副使时北鄙兵兴转输繁急河东民苦徭役天福以反侧为忧劾执政失计奏罢其役】雷膺【浑源人至元十一年佥河东山西道提刑按察司事以称职闻】程思防【东胜州人成宗即位除河东山西防访使太原嵗饲诸王驼马一万四千余匹思防为请止饲千匹平阳诸郡嵗输租税于北方民甚苦之思防为请得输河东近仓旧法决事咸有议劄权归曹吏思防自判牍尾某当某罪吏皆束手】逹尔玛【髙昌人大徳时河东道防访副使隰州村民赛神因醉殴杀姚甲为首者乗间逃去有司逮同会者繋狱歴嵗不决逹尔玛曰杀人者既逃存亡不可知此辈皆诖误无罪而反桎梏耶悉纵之　逹尔玛旧作答里麻今改】尉迟徳诚【绛州人至大四年为河东山西道宣慰司同知击奸吏寛税敛上计京师入见帝赐以食擢工部尚书】王思诚【兖州嵫阳人至正时出佥河东山西道肃政防访司事行部武乡县监县来迓思诚语吏属曰此必赃吏未几有愬于道侧者曰得毋愬监县敕汝马乎曰然监县抵罪吏属问先知之故曰衣敝衣乗骏马非诈而何】明张孟兼【浦江人洪武中山西佥事防劲疾恶纠摘奸猾吏民闻张佥事行部凛然堕胆】郑辰【浙江西安人永乐中为山西按察使纠治贪浊不少贷潞州盗起入山谷抚谕皆感泣复为良民】王骥【束鹿人永乐中为兵科给事中使山西奏免盐池逋课二十余万】张政【广徳人宣徳初以御史巡按山西时诸郡逋租至二百余万石政请随土产折纳民大称便斥贪除暴治行称最就拜山西按察使风纪益振】黄常祖【涵江人山西布政使左参议并晋地瘠民贫嵗凶多流亡常祖奏乞招徕免役三年悉复业平阳有盗千人为患常祖推诚谕之不旬日皆降】于谦【钱唐人宣徳中以兵部右侍郎巡抚河南山西至官遍歴诸州县察所宜兴革一嵗章数上英宗时请以两省积谷每嵗支给缺食下户府州县吏秩满当迁即预备粮储未足不聼离任自是储得充满民无水旱忧又以大同在塞外悬逺请别设御史治之而尽夺镇将之役卒私垦者为官屯邉用亦溢】徐永逹【归徳人正统初为山西按察使巡按御史非法用刑劾罢之日蔬食再餐妻家居纺绩以供其衣卒之日贫不能具棺巡抚于谦解金带以】白圭【南宫人正统中巡按山西辨疑狱百余部撽朔州课钞益三之二圭疏争复三十取一之旧】石璞【临漳人正统中山西布政使刚直有治行景泰初以兵部尚书出募山西义勇又出理大同军饷及归无第宅人服其清】朱鉴【晋江人以副都御史巡抚山西时额森日窥塞下鉴修筑各州县及沿邉城堡聚置骑甲万余募壮勇一万七千人以谨防御景泰初冦数万攻雁门闗命鉴移镇雁门冦旋引去　额森旧作也先今改】邱陵【兰阳人天顺中为山西布政使善理剧不惮劳苦祛戢奸甚有威惠】雷复【湖广寜逺人成化七年巡抚山西端恪守法得军民心屡御邉警赐敕奨劳时山西大祲复疏请发帑赈赡上从之卒于官】何乔新【江西广昌人成化中巡抚山西能却敌惠民后山西大饥乔新以刑部左侍郎往赈请尽蠲租赋发内帑及盐课银数万两又设法劝谕得粟数十万石择有司分赈又募兵防沟渠偿以粟共活三十余万人还流民十四余万户】胡谧【防稽人成化中山西提学副使论诸生文髙下悉当山西故无志自谧创之】叶淇【山阳人成化二十年以右佥都御史巡抚山西歳大饥请发帑三万金赈济部内宗室吉凶费皆取之民间淇请停止明年泽潞旱奏蠲秋粮九十五万石民得安适】杨一清【巴陵人成化未山西提学佥事师范端严人才髙下甄别不爽表节义禁浮华士人翕然宗之】顾佐【临淮人宏治中巡抚山西宗室第宅官为缮费不赀佐请悉令自营治正统末权发太原平阳民戍邉后遂久不代奏令代还】张敷华【安福人宏治中以右副都御史巡抚山西部内赋输大同困于折价敷华请太原以北利转运者仍输□民便之】朱裳【沙河人正徳初以御史巡盐河东幸臣钱寜遣人牟盐利裳禁勿予有夤缘奏乞盐引者下户部尚书石玠曰汝无庸朱御史不汝聴也】丛兰【文登人正徳八年以右都御史总制宣大山西军务霍什以五万骑自万全右卫趋蔚州大掠又三万骑入平鲁城南兰阴置伏使人为田间饷而躬率兵追寇寇走掠食食有毒多踣伏兵乗之遂遁　霍什旧作火筛今改】李钺【祥符人武宗时佥都御史巡抚山西小王子入白羊口钺度宣大有备必窥岢岚五台间乃亟□战守寇果犯岢岚钺与延绥援将安国杭雄败之加俸一级】戴鱀【鄞人正徳中山西按察使振饬宪典官吏惮之有阉杀人匿宗室家吏不敢问鱀收捕付狱有知县受赇杀人巡按知其与权贵有连释之鱀为正法】宋景【奉新人嘉靖初山西副使汾州介休饥民聚为盗景擒其魁而抚其被胁者后为山西布政使太原民多逃徙所遗田责税现户景召人佃垦而轻其赋定九则征民皆赖之】毛伯温【水人嘉靖中总督宣大山西军务大同镇邉镇川宏赐镇河镇卤五堡相距二百里极邉近贼帐伯温修筑之募军三千防守给以间田永除其赋邉防赖焉】王仪【文安人嘉靖中山西右参政分守冀寜冦抵清源城仪洞开城门冦疑引去按行所部筑城郭积糗粮榆次平定间遂皆有城冦不敢犯】翟鹏【抚寜卫人嘉靖中俺答大入山西以鹏为总督修筑邉墙九百三十余里増新墪及防墪堡建营舍又得地万四千九百余顷又给五十亩省仓储无算诸所规画多着为令以功就进兵部尚书】曾铣【江都人嘉靖中巡抚山西经嵗□不犯邉增筑邉墙四百余里进兵部侍郎】韩邦奇【朝邑人嘉靖中以右副都御史巡抚山西为政严肃有司供具悉不纳将吏慑服】应槚【建昌人嘉靖中以右副都御史巡抚山西时所部嵗被兵槚简精鋭葺营堡谨斥堠聚兵扼要害敌知有备不敢犯】翁万逹【掲扬人嘉靖中以兵部右侍郎总督宣大山西保定军务储戎器谨侦堠明赏罚将卒毋敢离次得降人厚抚之益知敌情又请筑大同宣府邉墙千余里凡墙堞近逺濠堡深广曲尽其宜由是敌不敢轻犯墙内戍者得以暇耕牧邉费日省后以却敌功进兵部尚书】杨守谦【徐州人嘉靖中以右佥都御史巡抚山西请偏头老营堡二所余地千九百余顷兴举营田荐副使张镐为提调牛种取给本土其后秋获当帑金十万邉关谷价顿减十五】呉岳【汶上人嘉靖中歴山西副使右布政使并以清静得民心】髙叔嗣【祥符人嘉靖中山西左参政断疑狱十二事时称神明】葛守礼【徳平人嘉靖中山西按察使汾俗狡悍二王府多招纳亡命守礼严保甲简游徼盗发立擒治境内帖然】孙继鲁【云南右卫人嘉靖中为山西参政分守冀南数绳约宗藩洎迁按察使赴太原宗藩百余人拥马发其装见敝衣外无长物愕然曰百余年无此清吏矣载酒追送以谢过焉后抚山西上言邉事忤旨下诏狱死部民痛惜宗藩有上书讼其寃者即前夺视其装者也】郭斗【云南人嘉靖间山西驿传道副使立招啇法使自供役逺近称便敌骑入掠斗传谕民居悉避入城而躬自登陴守御敌知有备遂去嵗旱请于两台人给以粟晋人祠之】陈瑞【福建长乐人嘉靖中山西督学道敌入扰时巡抚以防秋驻寜武藩臬相继出疆瑞与副使郭斗城守悬赏格募士咸出死力敌不敢前祠三公祠中】呉澣【洛阳人嘉靖间歴山西按察使左右布政使敦厚持大体值邉警城守有功又括羡银筑新南城七里居民至今赖之】许论【灵寳人嘉靖中兵部侍郎出督宣大山西军务累功进尚书翁万逹为总督筑大同邉墙六百里建墩台于内后以兵少墙不能守尽撤守台论言兵既守台则敌攻墙不得用其力而敌入墙率震骇逃散请改设墙外每三百歩建一台俾矢石相及去墙不得越三十歩守以壮士十人诏从之敌来犯者輙遮破之先后俘斩甚众】赵时春【平凉人嘉靖中山西巡抚提督雁门诸闗督兵御敌率以身先斥贪墨绳馈遗宗藩贵宦相戒莫敢犯法】杨博【蒲州人嘉靖时以兵部尚书总督宣大山西军务时大同方解围博亟请蠲被兵田租因择丁壮为义勇分诸将复造偏箱车百辆分置左右卫使有警则相声援筑堡濬濠数出奇兵袭敌敌为徙帐】万恭【南昌人嘉靖末以佥都御史巡抚山西屡摧勍敌縁河筑墙以防套冦东掠又教民用水车溉田民大利之】杨巍【海丰人隆庆初巡抚山西所部驿递银嵗征五十四万巍请减四之一修筑沿邉城堡千余里檄散大盗李九经党旋乞养母去】宋纁【商邱人隆庆初以御史巡抚山西俺答防石州将士捕七十七人当斩纁讯得其诬释者殆半】王崇古【蒲州人隆庆四年以兵部侍郎总督宣大山西军务时俺答纳叛人赵全等屡为邉害俺答孙巴罕内齐以俺答夺其妻怒忿来降崇古因以欵俺答使以叛人赵全等易而归之俺答遂防全等来献于是归巴罕并封俺答通贡市俺答誓不犯大同邉境休息　巴罕内齐旧作把汉那吉今改】王世贞【太仓州人隆庆中山西按察使有防能名】方逢时【嘉鱼人隆庆中左佥都御史巡抚大同与总督王崇古定计挟巴罕以索叛人赵全等于俺答以功进兵部尚书万厯初代崇古总督宣大山西军务申明贡布之约两人首尾共济邉境遂安】沈子本【归安人万厯初山西布政使晋中大饥仿郑侠流民图奏上得捐帑十万为赈全活甚众进本省巡抚威惠并行吏肃民安】王象坤【山东新城人万厯中山西左布政使有清操多惠政都御史温纯请显陟一人以风天下谓莫如象坤云】孙维城【邱县人万厯间山西按察使寇小酋安图恃骁健挟市龙门请以五千铁骑待命阙下维城知其虚实禁止之乃献出邉属夷自赎毋敢挟市幕府上其功进右布政使　安图旧作安兎今改】李维桢【湖广京山人万厯间山西按察使明断如神不事苛刻纂修山西通志考核精详当时号为信书】魏允贞【南乐人万厯二十一年以右佥都御史巡抚山西裁幕府嵗供及州县冗费以其银数万缮亭障建烽堠置器市马易粟又奏免平阳□额站银八万以所省邮传羡银补之雁门平定军以逋屯粮窜徙奏除其租招令复业苛岚互市省抚赏银六万汾州有两郡王宗人与军民杂处知州秩卑不能制奏改为府时邉镇废弛允贞视要害筑邉墙万有余丈政声大着上亦数嘉其能防诏中官张忠等采矿山西抗疏极谏张忠等暴横不法防暴其罪皆不报遂乞养亲归士民为立祠】吕坤【寜陵人万厯中以右佥都御史巡抚山西约将吏不得私餽遗饬邉防恤民瘼庶政毕举尝歴三闗见将校无知兵者严行训练又立保甲法籍丁壮令各习戎器而防其尤者为长由是列城皆有武备】呉甡【州兴化人崇祯七年擢佥都御史巡抚山西时陜豫流贼每冬月輙履氷渡河肆掠甡相地险易令严警备贼至多被伤自是连三嵗无一潜渡者滨河二千里皆得休息又平境内大盗贺宗汉刘浩然髙加计每行军树二白旗凡胁从及老弱妇女跪其下即免死莅事四年军民戴若慈母】卢象升【宜兴人崇祯九年总督宣大山西军务大兴屯田二年积谷二十万石暇则率将士较射发无不中竟象升在事塞上宴然后死难　本朝乾隆四十一年　　赐谥忠肃】蔡懋徳【昆山人崇祯中以佥都御史巡抚山西数平盗乱十六年冬流贼防陜西自蒲州北抵保徳二千余里悉与贼隣恃黄河为限穷冬氷合贼骑得长驱懋徳以疲卒三千当数十万强冦日奔走平阳汾州间犹屡挫之大庆风陵吉乡诸渡晋王趣懋徳还守太原贼即渡河防平阳李自成遣使招降懋徳斩之太原防与中军副总兵应时盛偕至三立祠缢死福王时议谥忠襄　本朝乾隆四十年　　赐谥忠恪时盛辽阳人城防后杀数十人而出还顾不见懋徳复斫门入懋徳死亦取弓自勒死】赵建极【河南永寜人山西左布政使流贼攻太原偕巡抚蔡懋徳及诸监司等分门守御城防危坐公堂贼拥见李自成迫之跪不屈授以官大骂遂自杀　本朝乾隆四十一年赐谥烈愍】蔺刚中【陵县人山西副使从蔡懋徳守太原时调阳和兵三千协守刚中疑】
　　【其为贼内应移之南闗外果叛迎贼城防被执説之降大骂贼杀之首既堕复跃起丈余贼皆辟易本朝乾隆四十一年　　赐谥忠愍】周遇吉【锦州卫人崇祯十五年以左都督为山西】
　　【总兵官汰老弱缮甲仗练勇敢一军特精李自成防全陜将犯山西遇吉以沿河千余里贼处处可渡分兵扼其上流以下流蒲坂属之巡抚蔡懋徳比及平阳太原防贼遂破忻□代遇吉先在代遏其北犯乃凭城固守潜出兵奋击数日杀贼无算防食尽援絶退保寜武闗贼踵至遇吉发大礟设伏复杀贼二万人城防被执大骂不屈贼丛射杀之妻刘氏亦据公登屋而射每一矢毙一贼贼不敢逼纵火焚之阖家尽死后自成入京师毎语人曰他镇复有一周总兵吾安得至此福王时赠太保諡忠武祀旌忠祠　本朝乾隆四十一年　　赐諡忠武】
　　本朝马柱国【奉天人顺治初巡抚山西时流冦据太原凡八月柱国至即击破之尽诛余孽之匿民间者安集抚循民渐复业时客兵数往来若供亿繁柱国悉心措置里闬若不知有兵者】黄徽孕【晋江人顺治初巡抚山西时三晋初定民尚多窜山谷间徽孕单骑开谕悉令复业先是闯贼据晋徴赋已过半及贼平徽孕防请已经伪官徴者尽豁之民有死义者悉具状以闻又请録用绅士之贤者及设学臣立师儒复站银禁告讦四事皆次第举行】申朝纪【奉天人顺治初巡抚山西下车劾贪吏数十人属员肃然□银旧额一十五万明季□充饷驿费不足之里甲至二十万有奇朝纪请复其旧驿马官牧无得累民勒石郡邑民徳之为立祠祀焉】孙茂兰【辽阳左卫人顺治四年山西左布政使时驻防兵圏民地胥以废藩土田给之而屯丁多抗不输租茂兰绳以法民得安业或兵民相搆茂兰用情理讯之咸服其平】祝世昌【奉天人顺治初巡抚山西时大同降将姜瓖叛郡邑震动世昌力请发兵殄灭辨饷数十万民不病扰事平防请豁逋赋七百万石徭十余万丁未防卒于官百姓巷哭】李因之【长山人顺治五年河东盐运副使清正率属不私一钱姜瓖之乱与运同郑宏图知事王存鏊守运城城破皆不屈死时称三烈因之赠布政司叅议宏图奉天人赠叅政存鏊邱县人赠照唐俱祀忠烈祠】刘宏遇【奉天人顺治七年巡抚山西时姜瓖初平村聚多蹂躏逋赋巨万宏遇防请得豁又恤诸死事家建忠烈祠祀之九年旱饥遣使分赈全活甚众汾流侵防城筑隄障之既去民懐其徳建祀祠焉】刘嗣美【陈留人顺治中巡按山西弹劾不避权贵时□行访民疾苦奸胥墨吏惮之弁卒占民居者令胥出债值草豆输防城市魁縁典守以肆勒索立置之法晋人称为真御史云】李之芳【山东武定人顺治十六年巡按山西措注有条贪墨吏多敛迹】王庭【嘉兴人顺治末山西右布政使以亷洁倡属吏令尽心牧养慎出纳吏不得上下其手郡邑肃然及去民歌思不辍】穆臣【满洲人康熙十五年山西按察使持法平遇讼者輙以善言和解散银米于囚必亲诣狱按名给之】张鹏翮【遂寜人康熙二十四年官河东转运使力请巡盐使者题豁加课督修城隍四面甎甃在官三年以清防着】郝惟谦【霸州人康熙二十八年以御史巡视河东盐政请豁浮征以充正课又修防城渠堰令按丁分工书于籍有毁坏辄按名重筑自是渠堰无不固者】刘元勲【咸阳人康熙间山西粮驿道以养马费有正供而晋皆民养严禁之委赈大同不漏不冒所驻地有槐一株民号为刘公槐】





　　钦定大清一统志卷九十五
<史部,地理类,总志之属,大清一统志>
<史部,地理类,总志之属,大清一统志,太原府图>
<史部,地理类,总志之属,大清一统志,太原府图>
<史部,地理类,总志之属,大清一统志,太原府表>
<史部,地理类,总志之属,大清一统志,太原府表>
<史部,地理类,总志之属,大清一统志,太原府表>
<史部,地理类,总志之属,大清一统志,太原府表>
　　钦定四库全书
　　钦定大清一统志卷九十六
　　太原府【山西省治东西距五百七十里南北距五百八十里东至平定州夀阳县界一百七十里西至汾州府永寜州界四百里南至沁州沁源县界四百七十里北至忻州界一百十里东南至辽州榆社县界二百四十里西南至汾州府平遥县界二百五十里东北至忻州定襄县界一百八十里西北至保德州界五百里自府治至　京师一千二百里】
　　分野天文昴毕分野大梁之次
　　建置沿革禹贡冀州之域周并州之域初为唐国后更曰晋国战国属赵秦荘襄王四年置太原郡【东境为上党郡地北境为雁门郡地】汉高帝六年为韩国十一年为代国文帝二年为太原国元鼎三年国除为太原郡属并州后汉因之为并州治【东境置乐平郡兼为常山郡地北境为雁门郡增置新兴郡】晋为太原国永嘉末防【永嘉六年为刘渊所据建兴四年属石汉后属苻秦太元十一年属西燕十九年属后燕皆为太原郡】后魏仍曰并州太原郡【东境仍为乐平郡北境仍为雁门郡増置肆州改新兴为永安郡】北齐置省建别宫周置并州六府后废六府置总管隋开皇初废郡置河北道行台九年复改为总管府大业初府废复曰太原郡【东境为乐平郡北境为雁门郡改永安置楼烦郡】唐武德元年复曰并州置总管府七年改大都督府天授元年置北都神龙元年罢都开元十一年复置北都改并州为太原府【李吉甫元和郡县志开元二十一年分天下为十五道置采访使太原为河东道　按顾炎武日知録河东山西一地也唐之京师在闗中而其东则河故谓之河东元之京师在蓟门而其西则山故谓之山西各自其畿甸之所近而言之也】天宝元年加号北京上元二年罢京宝应元年复曰北都为河东节度使治五代梁曰并州河东军后周同光元年建西京三年又改北京周时为北汉都宋太平兴国四年降为并州嘉祐四年复曰太原府太原郡河东节度大观元年升大都督府为河东路治金曰太原府武勇军分为河东北路治元太祖十一年置太原路总管大德九年改曰冀寜路属河东山西道明复曰太原府为山西布政使司治
　　本朝为山西省治领州一县十
　　阳曲县【附郭东西距一百五十里南北距一百二十里东至平定州夀阳县界六十里西至交城县界九十里南至太原县界十里北至忻州界一百十里东南至榆次县界二十里西南至交城县界八十里东北至平定州盂县界一百七十里西北至忻州静乐县界一百二十里汉晋阳汾阳狼盂三县地后汉水始移置阳曲县属太原郡晋因之后魏改属永安郡隋开皇六年改曰阳直十六年又改曰汾阳属并州大业三年属太原郡唐武德七年复名阳曲属并州开元十一年属太原府五代因之宋太平兴国中移并州来治后遂为太原府治金元明不改　本朝因之】太原县【在府西南四十里东西距六十五里南北距六十五里东至榆次县界二十五里西至阳曲县界四十里南至徐沟县界三十里北至阳曲县界三十六里东南至徐沟县界三十里西南至交城县界三十里东北至阳曲县界四十里西北至忻州静乐县界一百四十里古唐国地春秋为晋阳邑秦置晋阳县为太原郡治汉因之后汉兼为并州治晋及后魏因之北齐武平六年分置龙山县隋开皇十年改龙山曰晋阳改旧晋阳口太原皆为并州治唐仍二县为太原府治五代为北汉都宋太平兴国四年平北汉废二县改置平晋县熈寜三年省入阳曲政和五年复置金贞祐四年又省兴定元年复置元属冀寜路明洪武八年复曰太原县属太原府　本朝因之】榆次县【在府东南六十里东西距五十五里南北距一百十里东至平定州夀阳县界三十里西至太原县界二十五里南至太谷县界三十里北至阳曲县界八十里东南至辽州榆社县界九十六里西南至徐沟县界二十五里东北至夀阳县界四十五里西北至阳曲县界四十里春秋晋魏榆邑战国属赵曰榆次汉置榆次县属太原郡后汉魏晋因之后魏太平真君九年省入晋阳景明初复置此齐改置中都县隋开皇中复曰榆次属并州唐属太原府五代因之宋太平兴国四年为太原府治七年仍为属县元属冀寜路明属太原府　本朝因之】太谷县【在府东南一百二十里东西距一百三十里南北距五十五里东至辽州和顺县界一百十五里西至祁县界十五里南至祁县界三十里北至徐沟县界二十五里东南至辽州榆社县界七十里西南至祁县界四十里东北至榆次县界三十里西北至徐沟县治三十里春秋时晋大夫阳处父邑汉置阳邑县属太原郡后汉魏晋因之后魏太平真君九年省景明三年复置隋开皇十八年改曰太谷属并州唐武德三年置太州六年州罢属并州开元十一年属太原府五代宋金因之元属冀寜路明属太原府　本朝因之】祁县【在府南少西一百四十里东西距五十五里南北距四十五里东至太谷县界三十里西至文水县界二十五里南至汾州府平遥县界十五里北至徐沟县界三十里东南至沁州武乡县界一百二十里西南至平遥县界十五里春秋晋祁邑汉置祁县属太原】
　　【郡后汉魏晋及后魏因之北齐省隋开皇中复置属并州唐初属太州寻仍属】
　　【并州开元十一年属太原府五代及宋因之金属晋州元属冀寜路明属太原府　本朝因之】徐沟县【在府南八十里东西距七十一里南北距三十一里东至榆次县界十三里西至交城县界五十八里南至太谷县界十八里北至太原县界十三里东南至太谷县界二十里西南至文水县界六十七里东北至榆次县界二十里西北至太原县界二十里汉榆次县地隋开皇十六年置清源县属并州大业初省入晋阳唐武德元年复置仍属并州开元十一年属太原府五代及宋因之金大定二十九年始析置徐沟县属太原府元属冀寜路明属太原府　本朝因之乾隆二十八年以清源县省入】交城县【在府西南一百二十里东西距一百八十里南北距一百六十五里东至徐沟县界二十里西至汾州府永寜州界一百六十里南至文水县界十五里北至忻州静乐县界一百五十里东南至文水县界十五里西南至文水县界二十里东北至阳曲县界一百里西北至汾州府临县界二百二十里汉晋阳县西境隋开皇十六年置交城县属并州唐属太原府五代因之宋太平兴国四年于县设大通监仍属太原府金废监元属冀寜路明属太原府　本朝因之】文水县【在府西南一百六十里东西距一百二十五里南北距七十五里东至祁县界四十五里西至汾州府永寜州界八十里南至汾州府平遥县界五十里北至交城县界二十五里东南至平遥县界五十里西南至汾州府汾阳县泉三十里东北至徐沟县界五十里西北至交城县界二十里战国赵大陵地汉置大陵县属太原郡后汉魏晋因之后魏太平真君九年改置受阳县仍属太原郡隋开皇十年改曰文水属并州唐武德三年改属汾州六年还属并州七年又属汾州贞观初复故天授元年改曰武兴神龙初复曰文水五代因之宋金属太原府元属冀寜路明属太原府　本朝因之】岢岚州【在府西北三百二十里东西距一百二十里南北距一百十里东至寜武府五寨县界三十里西至保德州界九十里南至岚县界五十里北至五寨县界六十里东南至岚县界四十里西南至兴县界五十里东北至五寨县界四十里西北至保德州河曲县界七十里春秋晋地后为楼烦所据汉为汾阳县地后汉建安末为新兴郡地后魏为秀容郡地后为岚州地隋大业中置岢岚镇唐长安三年置岚谷县属岚州神龙二年省开元十二年复置岚谷县五代因之宋太平兴国五年于县置岢岚军属河东路熙寜二年省县入军元豊六年复置县金大定二十二年升为岢岚州元初仍降为县太祖十六年省县入管州明洪武七年复置岢岚县九年复为州属太原府　本朝因之】岚县【在府西北二百六十里东西距一百十里南北距一百四十里东至忻州静乐县界三十里西至兴县界八十里南至汾州府永宁州界八十里北至岢岚州界六十里东北至静乐县界六十里西南至兴县界八十里东北至静乐县界六十里西北至岢岚州界六十里汉汾阳县地后汉末为新兴郡地后魏置岚州及岢岚县隋开皇中州县俱废大业八年复置岚城县属楼烦郡唐武德四年改曰宜芳于县置东会州六年改曰岚州天寳初曰楼烦郡乾元初复曰岚州属河东道五代因之宋亦曰岚州楼烦郡属河东路金天防六年升为镇西军节度属河东北路元至元二年州县俱省入管州五年复置岚州属冀寜路明洪武中降为县属太原府岢岚州　本朝直太原府】兴县【在府西北四百十里东西距一百十里南北距一百六十里东至岚县界六十里西至陜西榆林府神木县界五十里南至汾州府临县界九十里北至保徳州界七十里东南至汾州府永宁州界一百三十里西南至临县界一百六十里东北至岢岚州界七十里西北至保徳州界一百里汉汾阳县地北齐置蔚汾县属神武郡隋开皇三年罢郡属石州大业二年改县曰临泉四年属楼烦郡唐武德七年改曰临津属岚州贞观元年又改曰合河五代宋及金初因之后升为兴州属太原路元属冀寜路明洪武二年降为县九年属太原府岢岚州　本朝雍正三年改属保德州八年还属太原府】
　　形势左有恒山之险右有大河之固【三国志魏牵招传】襟四塞之要冲控五原之都邑【唐李白饯王赞序】临谷为堑因山为障【旧志】带二水之双流据百岭之重阻云代为之前襟泽潞为之后翼【府防壁记】
　　风俗土瘠民贫勤俭朴质忧深思逺有尧之遗风【诗集注】人物阜殷不甚机巧然颇劲悍习于戎马前代以来亦多文雅之士【隋书地理志】智愚不相欺贫富不相耀民不诪张士不挟党卿大夫不凌贱市公【旧志】
　　城池太原府城【周二十四里门八池广三丈宋初筑明洪武中石筑甃甎南北各有关城本朝顺治六年于西南隅筑城为八旗兵驻防之所后相继増修】太原县城【周七里门四有濠明景泰初筑正德中甃甎　本朝屡修乾隆十二年二十九年再修】榆次县城【周五里门三池广三丈隋开皇初建明成化中甃石　本朝屡筑】太谷县城【周十二里门四池广一丈明正德中因旧城甎筑　本朝顺治中重修乾隆二十一年又修】祁县城【周四里有竒门四濠广三丈明嘉靖末因旧址筑万厯中甃甎　本朝屡修】徐沟县城【周五里金大定间筑明万厯中甃甎　本朝康熈中修乾隆三十三年重修】交城县城【周五里有竒门四池广三丈唐天授初筑明崇祯中甃石　本朝康熈中修】文水县城【周九里有竒门四濠阔四丈宋元符中筑明万厯中甃石　本朝顺治康熈中屡修乾隆二十七年又修】岢岚州城【周六里有竒门四池广五丈宋元豊中因故址展筑明洪武中甃石　本朝顺治中修】岚县城【周四里门三有濠宋元豊中筑明万厯中甃石　本朝乾隆二十九年修】兴县城【周二里有竒门四有濠明景泰初筑隆庆初甃石】
　　学校太原府学【在府治西北金天会中建　本朝屡加修葺入学额数十七名】阳曲县学【在县治西北金大定中建　本朝屡修入学额数二十名】太原县学【在县治东旧在平晋故城内明洪武六年移建今所　本朝屡修入学额数十二名】榆次县学【在县治西宋咸平中建　本朝屡加増修入学额数二十名】太谷县学【在县治东南宋崇寜中建　本朝屡修入学额数十二名】祁县学【在县治西南金大定中建在城东南隅明嘉靖初迁建于此　本朝屡修入学额数十二名】徐沟县学【在县治西金大定中建本朝屡修入学额数十二名】清源乡学【在徐沟县西南三十里旧为清源县学金泰和初建　本朝乾隆二十八年并县入徐沟另改为乡学以徐沟学训导移驻于此入学额数十二名】交城县学【在县治东元大德中建　本朝屡修入学额数十二名】文水县学【在县治东宋元符中建　本朝屡修入学额数十二名】岢岚州学【在州治西南明洪武中建　本朝屡修入学额数八名】岚县学【在县治东南宋元丰中建　本朝屡修入学额数八名】兴县学【在县治东北元至元间徙城北山上明治中徙建旧址　本朝屡修葺入学额数十二名】晋阳书院【在府治东南旧在府治西南名三贤祠祀隋王通宋司马光明薛瑄明万厯初张居正奏毁所在书院祠遂废后巡抚魏允贞复建　按省志以风后至叔齐十七人位南向叔向至吕坤十八人皆名宦西向董狐至薛瑄十六人皆乡贤东向卜子夏田子方段干木皆寓贤居乡贤上题曰三立祠取三不朽语也　本朝顺治初移建今所更名三立书院雍正二年复改今名又源池书院在榆次县东源涡村元赵彬建二贤书院在榆次县治东　本朝乾隆十三年建明经书院在榆次县北赵村乾隆十九年建鳯山书院在太谷县治东街乾隆十七年建金河书院在徐沟县东南康熈十八年建卢川书院在交城县南街康熈十一年建卦山书院在交城县西北卧龙冈康熈四十七年建养正书院在交城县东门外乾隆十三年建菁莪书院在交城县北门外乾隆二十一年建武林书院在文水县治西街乾隆二十八年建各州县并设有义学社学　按太原县旧有晋溪书院在县西南十里明少保王琼建交城县旧有通济书院在城东门外一隅书院在县治西南隅今俱废】
　　户口【原额人丁三十二万一千八百四十九更名屯丁一千四百九十四左右前三卫归并各县屯丁一千八百六十八废藩仪卫人丁六百二十五又滋生人丁一万三千九百零九】
　　田赋【民田五万六千二百八十二顷四亩六分零额征银三十九万六千四百一两八钱八分五厘零粮一万八千六百八石六斗五升八合零　屯田一千二百八十五顷二十六亩二分六厘零额徴银一千五百二十五两九钱六分九厘零粮四千九十六石八斗二升九合零　更名田二千四十六顷七畆四分零额徴银五千七百七十九两七分一厘零粮一千九百三十九石七斗三升六合零　废基荒地六十八顷五十三亩九厘零额徴银一百三十七两一钱五分九厘零谷九十七石七升四合零　河滩地八十顷六十二亩五分一厘零额征谷四百八十四石一斗七升八合零】
　　山川罕山【在阳曲县东五十里自太行蜿蜒而下东跨平定州寿阳县南连榆次县周五十里或譌为看山】方山【在阳曲县东六十里旧志在县东北山形如削】汉栅山【在阳曲县东北六十里周三十里接平定州盂县界旧志相传汉时尝置栅屯兵于此故名】阪泉山【在阳曲县东北八十里县志相旧名汉山晋文公卜伐楚遇黄帝战于阪泉之兆故以此名】织笄山【在阳曲县东北九十里其形如乌舒翼亦名鳯凰山】冽石山【在阳曲县西北四十里一名冽石谷山罅出泉味甘美居人引流灌田】崛山【在曲阳县西北四十里山形峻峭多林木红叶最佳】亭子山【在阳曲县西北五十里下有桃花三洞】风谷山【在太原县西十里即风谷石壁有穴又有洞中有北齐天保时刻佛经石柱一百二十六是山西接交城为唐北都西门之驿道　按五代史及通鉴后唐申王存渥自晋阳走风谷葢即此山胡三省注通鉴以风谷为岚谷之误恐非】石室山【在太原县西南七里乐史太平寰宇记后魏兴国土地记云太原郡山有石室方丈四尺四壁有篆字人莫之识】卧虎山【在太原县西南七里以形似名】悬瓮山【在太原县西南十里山腹巨石如瓮水出其中亦曰汲瓮山又名结绌山山海经悬瓮之山其上多玉其下多铜其兽多闾麋晋水出焉郭璞注在今晋阳县西北北齐书杨愔传愔随父之并州入晋阳西悬瓮山读书元和志一名龙山髙齐武平六年置龙山县以此名】尖山【在太原县西南十五里产炭】驼山【在太原县东北三十五里状若驼峯产石炭一名黒驼山】牢山【在太原县东北四十五里后魏书曰刘聪遣子粲袭晋阳猗卢救之遂猎牢山陈阅皮肉山为之赤一名看山出金□】婴山【在太原县西北三里寰宇记隋图经云婴山并州之主山】防山【在太原县西北五里一名西山隋书地理志晋阳县有防山元和志防山在晋阳县西北十里崔鸿十六国春秋曰前赵刘聪征刘琨不尅畧晋阳之人逾山而归即谓此也今山上有杨忠碑忠为周将讨齐战胜隋开皇二年追纪功烈乃建此碑忠即文帝之考】冀家山【在榆次县北四十里绵延环拱为阳曲罕山之翼】麓台山【在榆次县东南三十五里一名鹿台山魏书地形志榆次县有鹿台山祠元和志麓台山俗名凿台山旧志髙数十仞顶平衍上有智伯祠】宝峯山【在榆次县东南四十里蜿蜒竒特其南有溪谷之胜】鹰山【在榆次县东南八十里小涂水出焉】小五台山【在榆次县东北三十里有林峦泉石之胜】鳯凰山【在太谷县南十里以形似名上有三浮图】鳯景山【在太谷县东南十八里顶有浮图】灰泉山【在太谷县东南二十里上有谷德将军庙】鳯翼山【在太谷县东南二十三里下有酎泉味甘可酿酒北流合咸阳谷水】双泉山【在祁县东南三十里山出双泉故名】竭方山【在祁县东南六十里一名顶山周三十里南跨平遥迤逦接武乡沁源灵石三县界】帻山【在祁县东南七十里有上帻下帻二山皆周五里金史地理志祁县有帻山】髙峯壑山【在祁县东南七十里一名云伏脑山盛暑积雪不消山分二支折东北者为绵岭自麓十八盘方至巅正北者为龙山】牛心山【在祁县东南七十里水泉四匝山顶尖圆】四县脑山【在祁县东南九十里山巅髙广登之见本邑及太谷榆社平遥故名】紫荆山【在祁县东南一百里山石多五色上出泉汇为太池西崖有赤土洞东崖有银洞今闭西北有风洞北有温风岭】白石山【在徐沟县西三十五里一名白石谷白石水出焉】鳯山【在徐沟县西三十七里中峯高起两翼若翔】马名山【在徐沟县西四十五里相传汉文帝牧马于此】安鞍山【在徐沟县西南三十五里多产菜蔬】中隐隐山【在徐沟县西北三十八里一名中隐谷四围髙峯其山中】【隐故名中隐水出焉又西北四十里有仁山】交城山【在交城县北一百二十五里古交城治此寰宇记交城山出磨石】卧牛山【在交城县东北七里又东北六里有玉山本名虎头山金皇统四年改名】羊肠山【在交城县东北一百二十里一名羊肠坂郦道元水经注汾阳县北山汉屯农积粟在斯谓之羊肠仓山有羊肠坂在晋阳西北石磴萦委若羊肠故仓坂取名杜佑通典交城县有羊肠山隋炀帝改为深谷岭元和志在县东南五十三里岭上有古石墟俗云魏太武帝避暑之所寰宇记郡国志云万根谷山即羊肠坂也皇甫谧云羊肠塞在龙山即晋阳西北九十里古南河上郡置闗于此】神师山【在交城县东北一百九十】
　　【里下有东西二洞相去四十里】卦山【在交城县西北五里六峯特立如卦其西为锦屏山緑崖红树灿若锦屛】石壁山【在交城县西北二十里一名龙山又名甘山叠巘周环拱列如壁】狐突山【在交城县西北五十里上有晋大夫狐突墓因名山有两峯相接形如马鞍一名马鞍山俗谓之放马坪旧出铁铆】少阳山【在交城县西北七十里山海经少阳之山酸水出焉其上多玉其下多赤银元和志在县西南九十五里　按唐天授中移县治山南却波村治移而南则山为北矣羊肠少阳之方位元和志葢就未移治时而言非误也】文山【在交城县西北九十里文水侧】龙须山【在交城县西北一百二十里一名龙拊山上有青崖寨南有黒龙洞】谷积山【在交城县西北一百五十里山形侧立接汾州府永寕州界】黒石楼山【在交城县西北一百五十里黑石攒起如阁楼一名独泉山洞穴中有石如盆盎泉出其中或曰北汉石盆砦葢置于此】大阿苏山【在交城县西北一百五十里又南数里为小阿苏山】孝文山【在交城县西北一百六十里相传元魏孝文帝尝避暑于此】炼银山【在交城县西北一百七十里旧产银铅】刘王山【在交城县西北一百九十里上有泉祷雨辄应相刘渊都离石时尝游此山亦作刘伶山】龙王山【在文水县西五里有泉甚甘美旱祷辄应】陶山【在文水县西二十里相近有双峯山亦名大岭山】石峡山【在文水县西二十五里其麓名靛头山有石峡洞逾岭西南十余里为黄龙洞旱祷辄应】柏茆山【在文水县北十三里山势巃嵸古柏森鬰】谒泉山【在文水县西南二十五里一名隐泉山水经注隐泉水出谒泉山俗云旸雨愆时是谒是祷故山得其名其山石岸壁立崖有石室去地可五十余丈唯西侧一处得厯级陞陟顶上建二刹泉发于两寺之间东津隐没而不恒流故有隐泉之名旧志一名商山又名子夏山相卜子夏退居西河之上即此山有石窟曰隐堂洞】光绪头山【在文水县西南三十里峯峦髙峻日出时其光先照故名】熊耳山【在文水县西北三十里一名崇山】岢岚山【在岢岚州东北元和志在宜芳县北九十八里西北与雪山相接旧志在州东北百里长百余里即管涔山也盖岢岚　荷叶坪芦芽管涔俱属一山而支峯别出】东山【在苛岚州东二里连接北山环抱城郭又州南一里有南山东连岚县西接赤坚岭州西南一里有西山竒峯耸翠石径盘纡】长城山【在岢岚州东三里下有白龙泉流合岚漪河】霸王山【在岢岚州西七十里产石炭】雪山【在岢岚州东北寰宇记在岚谷县东北四十里长六十里岚朔二州分界】荷叶坪山【在岢岚州东北六十里顶平而圆状类荷叶与寜武府五寨县接界】芦芽山【在岢岚州东北七十里跨忻州之静乐寜武府之神池五寨诸县界发脉于管涔山叠峯耸秀前有小山尖如竹萌多生芦草故名上有金龙池五龙洞秀峯岭诸胜】铜鼓山【在岚县南五十里上有砦】二郎山【在岚县北二十里又有鸡缺势要等山俱称险阻】桃尖山【在岚县东南六十里】黄崄山【在岚县西南二十五里一名黄芊山又名黄尖山】白龙山【在岚县西南五十里下有白龙池又西南十里为大万山】峨嵋山【在兴县治北有三峯中峯最髙】合查山【在兴县东南八十里峯峦耸异下有龙池立祠其上祷雨辄应】采林山【在兴县西南四十里山势峻板甲于羣山】紫金山【在兴县西南一百二十里南麓有圣母泉北麓石壁间有穴出风】石楼山【在兴县东北五十里峭壁孤峯髙百余丈四面不可梯唯向北一小径纡回可达峯顶俯视羣山若培塿然】黄蛇岭【在榆次县北唐武德二年刘武周入冦至黄蛇岭即此】神林岭【在榆次县东南三十五里地隂寒盛夏积雪与寳峯山对峙】盘肠岭【在榆次县东南五十里山径盘曲如肠多产巨木】白壁岭【在太谷县魏书地形志阳邑县有白壁岭元和志在县北七十五里】松岭【在太谷县东南三十里由奄谷入多松桧下有岩穴深丈余】马岭【在太谷县东南七十里接辽州榆社县界】乏马岭【在岢岚州东南五十里接岚县界其路﨑岖曲折因名】巨麓岭【在岢岚州西南五十里接兴县界山多松一名万松岭或谓之松子岭下有水流入岚漪河】鹿径岭【在岚县北六十里】赤坚岭【在岚县西南九十里】龙冈【在太谷县东北五里形如卧龙】龙销谷【在阳曲县东南五十里明初兵下泽潞洪霍特穆尔遣兵驻此以为声援　洪霍特穆尔旧作扩廓鐡木儿今改】蓝谷【在太谷县西七里通鉴晋永嘉六年刘曜败入晋阳猗卢追之战于蓝谷胡三省蓝谷在蒙山西南县志又有槐子谷在县西南十五里苇谷在县西南二十五里黄卢谷在县西十八里井谷在县西北二十五里】台壁谷【在榆次县南六十里出美枣】咸阳谷【在太谷县南十三里城濠记秦伐赵筑城谷口以咸阳兵戍之谷因城以名】奄谷【在太谷县东南十五里长四十里东崖石壁有佛像俗名千佛崖】四卦谷【在太谷县东南二十五里谷中有泉分流四】象谷【在太谷县东南五十二里即古蒋谷魏土地记晋阳城东南一百一十里至山有蒋谷大道度轩车岭通于武乡】囘马谷【在太谷县东北三十里】榆城坂【在榆次县东南三十里壁立数十仞旁径险仄上有砦下有悬窰昔人避兵处】铜洞【在岚县北十里铜见沟旧尝采石炼铜今名铜街埚】汾水【在阳曲县西自忻州静乐县南流入界南流径太原县又西南流迳徐沟县又西南流迳交城县又西南流迳文水县又南流入汾州府平遥县界周礼职方氏冀州其浸汾潞水经注汾水南迳汾阳县故城东南与酸水合又南出山东南流洛阳水注之又南迳阳曲城西东南过晋阳县东晋水从县东南流注之西迳晋阳城南又南洞涡水从东来注之又南迳梗阳县故城东又南迳大陵县东于县左迤为邬泽又南过平陶县东文水从西来流注之府志汾水在府城西门外去城里许宋天禧中陈尧佐引流筑堤为上巳水嬉之所南流至太原县东十里有米阳渡又西南流至交城县东】
　　【南十五里郑村合浑谷水又西南流迳文水县东五十里旧自县东西南流入汾州】
　　【府汾阳县界明万歴三十九年汾水东徙南流入平遥县界】埽谷水【在阳】
　　【曲县西北三十里源出县西一百二十里埽谷南流出天门谷入汾水】冽石水【在阳曲县西北四十里发源冽石山流入汾水】洛隂水【在阳曲县北三十里自忻州流入下流入汾水水经注洛隂水出新兴郡西流迳洛隂城北又西迳盂县故城南又西迳狼盂县故城南又西南迳阳曲县城北又西南注于汾】真谷水【在阳曲县北七十里南流过狼盂城西入洛隂水】洞涡水【在太原县东南自平定州寿阳县西南流入榆次县界又西流迳徐沟县又西流至太原县界入汾水一名同过水俗名小河水经注洞涡水又西蒲水北流注之又西与原过水合又西过榆次县南又西南流迳武观城西北又西南为淳湖谓之洞涡津涂水注之又西到晋阳县南西入于汾元和志洞涡东自寿阳县界西流入榆次县经县南四里又西南入于太原县界西去县十三里入晋阳县界经县东南二十五里入汾水府志洞涡水流迳榆次县东十五里防大涂水又西七里会原过水旧自榆次县流经太原县入汾明万厯二十九年水南徙东流至徐沟县北五里西南引为嘉平渠至太原县南疏为郜村辛村张花三渠又西流至徐沟县界入汾水】晋水【在太原县西南源出滴沥泉东流入汾汉书地理志晋阳龙山在西北晋水所出东入汾水经注出晋阳西悬瓮山昔智伯遏晋水以灌晋阳水分为二流北渎即智氏故渠也东南出城流注于汾水其南渎于石塘之下伏流迳旧谿东南出迳晋阳城南又东南流入于汾元和志晋水泉初出处砌石为塘自塘东分为三派其二派即郦道元所言者也其南派隋开皇四年开东南流入汾水唐书地理志太原苦井不可饮贞观中长史李勣架引晋水入东城以甘民食谓之晋渠县志晋渠俗谓之北其余复分二中派曰中河又分流为陆堡河南派曰南河防流为清水河今入城之流已涸余引为渠以溉民田】木水【在榆次县南源出辽州木岭西流二十里经八缚岭合八缚水又西北流入县注洞涡水八缚水源出辽州和顺八缚岭下西入木水】涂水【在榆次县南有二一曰大涂水源出和顺县八防岭西北流至县东南十五里入洞涡水一曰小涂水源出鹰山西流入大涂水　按水经注涂水入洞涡在原过水之下今此水反在原过水上流盖水经注所谓涂水即今金水河而此实蒲水也】牛坑水【在榆次县东南三十里悬泉谷西流入洞涡水】囘马谷水【在太谷县东南二十五里源出辽州榆社县黄花岭西流经太谷县东南囘马谷因名一名囘马河又名五马河经祁县界至文水县东四十里入汾又奄谷水出奄谷咸阳谷水出咸阳谷俱流合囘马河】胡谷水【在太谷县西南西北流入祁县界合谷水】象谷水【在太谷县东北西北流至徐沟县界入洞涡水一名蒋谷水水经注蒋谷水出阳邑县东南蒋谿西北流迳箕城北又西合涂水乱流西合洞涡泽府志象谷河源出辽州榆社县恤张岭下流迳太谷县东北每秋深露寒河水澄澈可鍳毛髪迳徐沟县南入金水河】侯谷水【在祁县南源出沁州武乡县北流迳县界又西流入汾州府平遥县界一名胡甲水今名昌源河水经注侯甲水发源于平遥县胡甲山又西北厯宜岁郊迳太谷谓之太谷水出谷西北流经祁县故城南又西迳京陵县故城北元和志胡甲水东南自潞州武乡县流入祁县又西入汾州平遥县界县志源出武乡县胡甲山北流入祈县龙舟谷名龙舟水又名盘陀水北出为昌源渠绕县东北又西南入平遥县界】通光水【在祁县东源出县东南帻山北合太谷县胡城谷水北流经县东至县西北入昌源河】伏罴水【在祁县南源出县东南三十里伏罴岭流经王斜村亦名王斜河又北入昌源河】屠沟水【在徐沟县西南四十五里旧名屠谷口两山陡峻如峡夏多汛涨冬则涸】清源水【在徐沟县西北三十五里元和志隋开皇十六年置清源县因县西清泉水为名县志水自平地涌出亦曰平泉一名不老池引流溉田水溢则东南入汾又白石水源出白石谷流合平泉又中隐水出中隐谷流入汾】文水【在交城县西北源出县西北孝文山南流迳县西又南流至文水县东南入汾水一名文谷水水经注文水出大陵县西山文谷东到其县屈而南有泌水注之又南迳平陶县之故城东西迳其城内南流出郭又南迳县右防隐泉谷水又南迳兹氏县故城东为文湖元和志文谷水出交城县西南文谷东南流入文水县行八十里经县西又南入隰城县界府志文水有两源一出交城县孝文山后名浑谷水至文水县谷口开栅二村入汾一出交城县刘王山名西谷水流至榆城合浑谷水】步浑水【在交城县西北源出狐突山南步浑谷流迳县西又东南入汾】塔莎水【在交城县东北源出县东北五十里塔莎谷南流迳县东南入汾又有福泉水出县东北一百七十里福泉山亦东南流入汾】泌水【在文水县北八里水经注大陵县西南山下武氏穿井一朝水溢平流东南注文水寰宇记谓之神福泉】猷水【在文水县东北古大陵城东南周十余里或以为即水经注所谓邬泽也】龙王堂水【在岢岚州东二里东山下亦名防泉味甘冽明嘉靖末兵备副使王遴引流入城以资汲饮后湮万厯中副使李时芳力加开濬因名李泉】蔚汾水【在岚县西源出黄崄山西流入兴县界合诸涧水西南入黄河】涧河【在太原县南源出夀阳县李家山亦名赤坑河西南流迳榆次县会芹谷蒜谷白龙诸水至太原县界入汾芹谷水出榆次县东北五十里芹谷蒜谷水出榆次县北四十里蒜谷白龙河源出县北二十五里白龙村又有苏河源出县北四十里清水河源出县北罕山西孟家井俱西南流入涧河】沙河【在太原县西七里源出风谷山经晋阳故城南隍中东流入汾又文水县东南亦有沙河源出祁县界流经文水县云周村入汾】金水河【在榆次县西南源出太谷县东北大塔山合众泉迳榆次县至徐沟县入洞涡水即古涂水水经注涂水出于阳邑东北大嵰山涂谷西南迳萝磬亭南与蒋谷水合】城南河【在太谷县南源出马鸣王谷直扺城下明嘉靖二十三年因筑城改南五里合咸阳谷水】石佛河【在祁县东南四十里南坡下流至下申等村漫流入田】孔河【在交城县东北源出县西北龙须山东南流迳马兰城北又东迳故交村南注汾】岢岚河【在岢岚州南源出州东南乏马岭北流迳城南西流合巨麓岭水又西流经兴县界至县西北五十里入黄河一名岚漪河寰宇记岢岚河在岚谷县东从岚州宜芳县走马岭下流出去县四十里西入合河县界】砂河【在岢岚州东北五十里绕城西南入岚漪河又州北五十里有名源水州城北有长沟流水俱西南流入黄河】清水河【在岚县东一名緑水河源出县北四十里双松山流经忻州静乐县之楼烦镇入汾水】大贤河【在岚县南源出县南四十里栁峪村东北流至忻州静乐县界入汾水】黄河【在兴县西五十里自保德州南流入又南入汾州府临县界西岸为陜西界元和志黄河在合河县西二里】南川河【在兴县南五十里源出合查山西南北流合蔚汾水又有秋水亦出合查山西流至临县界入黄河】台骀泽【在太原县南一名晋泽元和志在晋阳县西南六里隋开皇六年引晋水溉稻田周四十二里县志在县南十里旧为晋水汇处蒲鱼所钟今乆涸】东湖【在徐沟县西旧清源县城内白石水所汇东西北三面临城广居城邑之半有水门通灌稼渠以达汾】却月湖【在交城县城内东南隅广三四顷】黄龙港【在榆次县东北半里本汉唐故道嵗久为霖潦所潴因防为港】武劳泊【在文水县南二十里唐天授二年赐名朱雀泊又县东南二十里有伯鱼泊今皆涸】上戈渠【在榆次县东十八里又南要双村牛耕王都诸渠皆引洞涡水永春中郝小东闗王村杨村万春偃武懐仁王郝张庆永康陈胡诸渠皆引大涂水胡乔渠西河堡渠皆引小涂水要村渠德音渠沙渠皆引金水河水长寿渠引牛坑水西荣使张使赵杨盘鸣李洪水诸渠皆引涧河水砖井沙河小谷口诸渠皆引山水秋村渠引寺峪河水沙沟村渠引沙河水皆滋灌溉之利】沙渠【在祁县东又有小沙大东胡帐范公诸渠俱在县东子洪鲁村龙济诸渠俱在县东南官渠斜渠贾令渠俱在县东北皆引昌源河水以溉田又南梁渠在县东南引通光水以溉田】灌稼田【在徐沟县西旧清源县东门外泄城内东湖水以违于汾又广济渠在县西二十七里永济渠在县西十八里皆引汾水溉田】分水渠【在徐沟县西北又救荒渠在县西南俱　本朝顺治十七年开濬】甘泉渠【在交城县西南自文水县流入又石堠渠官渠俱引文水溉田】新渠【在交城县北引磁瓦二河水以溉田】青髙村渠【在文水县东　本朝雍正二年自青髙村至尹家社开引渠二道东城村河自辟数十丈袤二十五里】栅城渠【在文水县西北唐书地理志文水县西北二十里有栅城渠贞观三年民相率引文谷水溉田数百顷西十里有长渠武德三年汾州刺史萧顗引文水南流入汾州东北五十里有甘泉渠二十五里有荡沙渠二十里有灵长渠千亩渠俱引文谷水溉田数千顷皆开元二年令戴谋所凿县志今引汾水溉田之渠五曰广济曰永济曰永防曰原开曰乌麻俱在县东南引文水溉田之渠七曰常稔曰广济曰甘泉曰洪桥曰清水曰崇通曰青龙皆在县东北又有永赖渠自文谷口南崖下凿石穿涧并西山引文水入城】暖水潭【在岢岚州东二里隆冬不冻】龙泉【在阳曲县西北自忻州静乐县流入埽谷水】难老泉【在太原县西相近有善利泉俱大旱不涸隆冬不冻溉田百余顷】寒泉【在榆次县东十里水旱不溢不涸西注洞涡水上有龙祠】甘泉【在文水县西南四十里下流入文水】通防泉【在兴县东闗北冈下自崖间三穴涌出西南流入蔚汾水】昭余池【在祁县东南七里水经注太谷水自祁县连延西接邬泽是为祁薮即尔雅所谓昭余祁也顾祖禹方舆纪要昭余祁薮水久涸卤元至元十一年濬得细水为昭余池旁建成汤庙至明又涸　本朝顺治九年复溢　按周礼职方昭余祁在今介休县界】御井【在太原县西世传宋太祖下河东饮马于此】
　　古迹狼盂故城【在阳曲县东北三十六里元和志史记曰始皇十五年大兴兵至太原取狼盂是也汉以为县属太原郡晋末省城左右夹涧幽深南面大壑俗谓之狼马涧旧断涧为城今余壁犹存通典汉狼孟故城今　名黄头寨县志在县东北六十里】汾阳故城【在阳曲县西北九十里汉初为国水经注汾水又南迳汾阳县故城东川土寛平峘山夷水汉髙帝十一年封靳疆为国是也后为县属太原郡后汉省隋移阳直县于此因改为汾阳寻省唐初复置后并入阳曲元和志隋开皇十年移阳直县于今阳曲东北四十里汾阳故县十六年改为汾阳县因汉旧名也炀帝又改为阳直移今县理武德三年于今县西四十五里分置汾阳县属并州七年改为阳曲县】盂县故城【在阳曲县东北八十里元和志故盂城汉盂县也本春秋时晋大夫祁氏邑在阳曲县东北十里左传曰晋分祁氏为七县以孟丙为盂大夫汉以为县属太原郡后魏省旧志隋开皇十六年复分汾阳置盂县大业初废今谓之大盂城亦称大祁城】阳曲故城【在今阳曲县东北元和志阳曲本汉旧县今忻州定襄县是也后汉末移于太原县北四十五里阳曲故城后魏又移于今县南四里阳直故城隋开皇六年改为阳直县十年又移于今县东北四十里改名汾阳县炀帝复改为阳直县移理木井城即今县理也唐武德七年省故木井城东魏孝静帝筑城中有井以木为甃因名旧唐书地理志武德七年改汾阳为阳曲县仍移治阳曲废县旧志宋太平兴国四年平汉移并州治于阳曲县三交寨遂为郭下县七年又移治唐明镇即今县治后汉阳曲故城在县东北四十五里木井城在县东北七十里】罗隂故城【在阳曲县东北七十里古洛隂城后为罗隂唐初置县寻省今为罗隂城水经注洛隂水迳洛隂城北魏书地形志阳曲有罗隂城旧唐书地理志武德七年分阳曲置罗隂县于贞观元年省】燕然故城【在阳曲县西北七十里唐书地理志贞观六年以苏农部落置燕然县隶顺州八年侨治阳曲十七年省】晋阳故城【即今太原县治古唐国相帝尧始都此周初灭唐成王封其弟叔虞于此虞子爕以有晋水改国曰晋左定公十三年赵鞅入于晋阳以叛其后简子使尹铎为晋阳及智伯攻赵襄子走晋阳卒灭智伯史记秦庄襄王二年防赵晋阳置太原郡汉髙十一年封子恒为代王都晋阳晋永嘉时为刘曜所防后魏永熈元年髙欢破尔朱兆以晋阳四塞建大丞相府居之隋大业十二年以李渊为太原留守十三年遂自晋阳起义定天下元和志晋阳汉旧县属太原郡至后魏不改理并州城中高齐武成帝河清四年移于汾水东武平六年于今理置龙山县隋开皇十年废龙山县移晋阳县理焉唐因之又府城故老相传晋并州刺史刘琨筑城中又有三城其一曰大明城即古晋阳城左传言董安于所筑　髙齐后主于此置大明宫因名又一城东魏孝静帝于此置晋阳宫隋文帝更名新城又一城隋开皇十六年筑今名仓城马端临文献通考并州后唐为西京又为北京周太祖即位刘旻据河东都其地宋太平兴国四年平刘继元毁其城移州治于榆次县旧志五代晋天福中以刘知逺为太原留守十二年晋主北迁知逺遂即位于太原既而赴洛以弟崇为北京留守周广顺元年崇复据晋阳即位是为北汉宋平刘继元城邑宫阙皆毁废至明洪武四年复移县治于古唐城之南寻复曰太原即今治　按宋史地理志及文献通考俱谓太平兴国四年并州改治榆次惟寰宇记谓四年即治阳曲县寰宇记当时所纂自必有据】太原故城【在今太原县东北元和志太原县本汉晋阳县地髙齐河清四年自今州城中移晋阳县于汾水东隋开皇十年移晋阳于州城中仍于其处置太原县属并州大业三年罢州置太原郡县仍属焉隋末移入州城贞观十二年还迁于旧理在州东二里】平晋故城【在太原县东北二十里旧志宋太平兴国四年平太原毁其城置新城于城北改曰平晋县九年于县置监务咸平四年升为永利监熈寜三年县省政和元年复置金大定中废监官止立县事贞祐四年省平晋县兴定元年复置元因之明洪武四年改为太原县移县治于故唐城南即今治也】榆次故城【在今榆次县西北元和志春秋时晋魏榆地左传石言于晋魏榆服防曰魏晋邑榆州里名也史记曰庄襄王二年使防骜攻赵魏榆汉以为县属太原郡后魏太武帝并入晋阳宣武帝复置髙齐文宣帝省自今县东十里移中都县理之属太原郡隋开皇十年改中都为榆次县唐因之旧志汉县城后魏时徙】中都故城【在榆次县东十五里汉中都城在今汾州府平遥县界后魏移置于此元和志中都故城在榆次县东十里髙齐移于废榆次县城即今县理是也】阳邑故城【在太谷县东南十五里元和志太谷县本汉阳邑县地属太原郡今县东十五里阳邑故城是也后汉明帝以冯鲂为阳邑侯后魏太武帝省景明三年复置属太原郡即今县是也髙齐及周同隋开皇三年罢郡又并州十八年改阳邑为太谷县】祁县故城【在今祁县东南元和志祁县本汉旧县即春秋时晋大夫祁奚邑左晋灭祁氏分为七县以贾辛为祁大夫注曰太原祁县　按汉旧县在县东南五里故祁城是也后汉讫后魏不改髙齐天保七年省隋开皇十年重置明统志汉祁县治祁城村后魏徙今治】云州故城【在祁县东魏书地形志云州孝昌中寄治并州界元和志云州故城在县西二十里】梗阳故城【在徐沟县西元和志梗阳故城春秋晋大夫祁氏邑左传曰晋灭祁氏分为七县魏戊为梗阳大夫是也隋开皇十六年于其城内置清源县重加拓筑　本朝顺治十七年增修今为县南闗】交城故城【在今交城县北七十里元和志交城县本汉晋阳县地隋开皇十六年分晋阳县置取古交城为名属并州唐因之天授二年长史王及善自山北古交城县移就却波村置县志却波村即今县治隋交城县今名古交村在县北汾水孔河交流处】大陵故城【在文水县东北二十九里周十余里晋平陵邑左昭公二十八年司马乌为平陵大夫即此赵为大陵史记赵肃侯六年游大陵至于鹿门武灵王十六年游大陵梦处女鼓琹而歌汉置大陵县后魏废魏书地形志受阳县有大陵城元和志大陵城汉大陵县也在文水县东北十里】平陶故城【在文水县西南元和志平陶城汉平陶县城也在县西南二十五里属太原郡后魏改为平遥县徙治京陵在今汾州界】文水故城【在今文水县东十里元和志文水县本汉大陵县地后魏于今理置受阳县属太原郡隋开皇十年改受阳为文水县因县西文谷水名之唐因之天授元年改为武兴县神龙元年复为文水县城甚寛大约三十里旧志宋元符间因水患徙南漳沱村髙阜即今治故城今为旧县都】岢岚故城【在岚县北本汉汾阳县地后魏于此置岢岚县属岚州隋开皇中省入静乐大业八年复置岚城县属楼烦郡唐武德四年改岚城为宜芳县六年置岚州治宜芳旧志元岚州治宜芳县至元二年省州县入管州五年复置州不设县明洪武二年降岚州为县】合河故城【在兴县西北五十里元和志合河县东至岚州一百八十里本汉汾阳县地后魏于蔚汾谷置蔚汾县属神武郡隋开皇三年罢郡县属石州大业二年改为临泉县四年属楼烦郡唐武德七年改为临津县属岚州贞观元年改为合河县以城下有蔚汾水西与黄河合故曰合河旧志合河县宋元丰中徙治蔚汾水北金升为兴州明初降为兴县县东南六十里又有故临津城疑唐临津治即此】灵州废县【在交城县东北七十里旧唐书地理志先天二年于交城故县分置灵川县开元二年省】合防废县【在岚县西南三十里今名合会镇旧唐书地理志武德四年宜芳县分置合会县九年省】太和废县【在兴县北旧唐书地理志岚州武德四年以北和州之太和县来属九年省贞观三年又置八年又省】清源废县【在徐沟县西春秋晋梗阳邑汉为榆次县地后魏为晋阳县地隋开皇十六年置县属并州大业初省入晋阳唐武德元年复置开元十一年属太原府宋金皆因之至于元属冀寜路明属太原府　本朝因之乾隆二十八年省入徐沟三十二年添设巡检一员驻此】三交城【在阳曲县北十五里李焘长编河东有地名三交宋史太宗纪太平兴国四年命潘美屯河东三交口寰宇记皇朝平晋移并州于三交寨阳曲县界县志旧有三交驿今裁】唐城【在太原县北萧德言括地志云故唐城在并州晋阳县北都城记云尧所筑叔虞始封此子爕父徙居晋水傍并理故唐城】东城【在太原县东唐书地理志北都城左汾右晋汾东曰东城贞观十一年长史李勣筑两城之间有中城武后时筑以合东城】三角城【在太原县西北元和志在晋阳县西北十九里一名徙人城】捍胡城【在太原县北元和志一名看胡城在晋阳县北二十三里】王陵城【在太原县东北旧县东汾水侧今为黄陵村寰宇记王陵城有晋太原王司马辅冢】涂水城【在榆次县西南二十里左传昭公二十八年知徐吾为涂水大夫杜预注曰涂水太原榆次县汉书地理志榆次涂水乡晋大夫知徐吾邑】武观城【在榆次县西南二十里陈侃村一名武馆城水经注洞涡水西南流迳武观城西北卢谌征艰赋曰迳武馆之故郛】信都城【在榆次县东十八里北魏时所侨置宋图经县东乡尝名信都即今来暮乡】箕城【在太谷县东三十五里左氏春秋僖公三十有三年晋人败狄于箕杜预曰太原阳邑县南有箕城水经注蒋谷水西迳箕城北】咸阳城【在太谷县西南十里今为咸阳村元和志秦伐赵时筑以咸阳兵戍之因名】副井城【在太谷县西南七里战国时赵人戌守处今曰副井村】洛汉城【在太谷县西北一名萝罄亭亦谓之萝摩亭相秦将王翦伐赵所筑唐明皇幸太原置永丰顿兼立青城宫于此今名登丰邨水经注涂水迳萝磬亭南元和志萝摩亭俗名洛漠城在太谷县西北十九里】郜城【在祁县西南七里一名鹄城今为髙城村相晋大夫解孤所居】赵襄子城【在祁县西北七里今曰城赵村元和志在县西六里】沙城【在祁县西五里相慕容垂所筑】秃髪城【在祁县东北二十里相传秃髪氏所筑又有杨六郎城在县东南二十五里】隆舟城【在祁县东南三十里相传北汉刘继元筑以拒敌】印驹城【在徐沟县西南五十里里汉文帝置牧于交城县筑此城以印驹】鵞城【在徐沟县西南二十里晋阳秋曰永嘉元年洛阳步广里地防有二鵞苍者飞冲天白者不能飞刘曜以为己瑞筑此城以应之】马兰城【在交城县北九十里孔河之南汉魏北齐皆牧马于此今名马兰村】榆城【在交城县西北一百三十里其地多榆因名】大干城【在文水县南十里元和志在文水县西南十一里本刘元海筑令兄延年镇之其俗谓长兄为大干因以为名】栅城【在文水县北二十五里后魏宣武时所筑今名开栅村】苏孤戍城【在岢岚州东三十里相传北齐所筑其东北隅没于水仅存三面今名三角村】长城【在岢岚州北抵兴县北界北魏书孝静帝纪武定元年齐献武王召夫五万于肆州北山筑城西至马陵戍东至土隥元和志隋长城起合河县北四十里东经幽州延袤千余里开皇十六年因古迹修筑】安元城【在岢岚州西五里梁家防故址犹存】新州城【在岢岚州北五十里天窊口今有遗址】秀容城【在岚县南此南秀容也今为秀容都北秀容在今朔平府界去南秀容三百余里水经注魏土地记秀容胡人徙居汾阳立秀容防军治东去汾水六十里元和志秀容故城在宜芳县西三十里刘元海感神而生姿容秀美因以为名】徐沟故镇【即徐沟县治王存九域志清源县有徐沟镇金史地理志徐沟本清源县之徐沟镇大定二十九年升】集义村【在徐沟县东十里唐安禄山反李光弼复太原本村民集众举兵应之故名】屠贾村【在徐沟县西南四十里相为屠岸贾故里】晋阳宫【在太原县北魏书地形志武定初齐献武王置晋阳宫元和志晋阳宫在并州城内唐书地理志在北都之西北宫城周二千五百二十歩按据魏书唐书所言则唐并州城在后魏并州城东葢太原县本在州城东唐筑东城中城以联之遂与晋阳俱为郭下县也】避暑宫【在太原县西南三十里相传北齐神武帝避暑处】白马府【在阳曲县西北五十里隋置戍之所谓之故府】竹马府【在太原县又榆次县东八里有洞涡府东南十里有昌寜府太谷县治东有寜静府皆唐贞观中置以居府兵者唐书地理志太原府有府十八曰兴政复化寜静洞涡五泉昌寜志节汾阳静智信童晋原闻阳清定丰川竹马攘胡西胡文谷城中有天兵军开元十一年废】又瑞坛【在太原县西北元和志在并州理仓城中唐书地理志唐初髙祖使子元吉留守获瑞石文曰李渊万吉筑坛祀以少牢】狄梁公故里【在阳曲县西南二十里狄村其村内慈观寺有碑记】万年顿【在太谷县西北十里本名龙泉顿晋阳记唐开元十年帝幸太原时北都留守杜暹奏曰龙泉地主姓唐名万年姓符国号名表天长乞改为万年顿从之】讲武台【在太原县西北元和志在晋阳县西北十五里显庆五年置】凿台【在榆次县西战国防韩魏杀智伯瑶于凿台之下后汉书郡国志榆次县有凿台元和志在县西四里今为洞涡水所侵无复余迹旧志又县东五十里有废台相传冉闵为并州刺史时所筑又有晾马台在县北十里】筹边楼【在府治内宋冯京守太原时所建】彤霞楼【在阳曲县西汾水隄上宋州守陈尧佐建】棣华堂【在阳曲县西宋韩绛韩缜兄弟相继守太原时所建李清臣作碑记】安武堂【在阳曲县治西明统志下临汾水宋时每春秋仲月讲武于此】起义堂【在太原县东唐书地理志北都宫城东有起义堂元和志起义堂碑在干阳门街开元十一年明皇幸太原所立】号令堂【在太原县城内唐书地理志晋阳有号令堂髙祖誓义师于此】柏堂【在太原县内唐时北平王马燧建】爱月亭【在府城内宋冯京守太原时建又有四照亭水心亭俱在阳曲县西】山亭【在太原县西唐建有张靖诸人石刻】思鳯亭【在榆次县治晋荀藐为令鳯集其境后人思之宋天圣中建亭】清晖亭【在兴县东六十里明嘉靖三十七年建】西山冶【在交城县西北寰宇记大通监管东西二冶西山冶在监西文谷内义泉社去监六十里此冶取狐突山铁鑛烹炼县志今县西北八十里西冶村有大通铁冶宋设都提举司及鐡冶所巡司】潜邱【在太原县东八里尔雅曰晋有潜邱隋开皇二年于其上置大兴国观宋修惠明寺浮屠陶土作瓦是邱遂湮】雁邱【在阳曲县西汾水旁金元好问赴府试道中罗者捕二雁一雁死一脱网盘旋哀鸣亦投地死好问赎瘗汾水旁垒土为邱作雁邱词】战塜【在徐沟县东一里相唐太宗与刘黒闼战于此】








　　钦定大清一统志卷九十六
　　钦定四库全书
　　钦定大清一统志卷九十七
　　太原府【二】
　　关隘天门关【在阳曲县西北六十里唐书地理志阳曲县有天门关宋史高继宣传赵元昊寇麟府继宣帅兵营陵井抵天门闗府志天门凌井一道相连互为首尾山之东尽为天门山之西尽为凌井山势险阻旁有深沟稍上为石梯可二丈许新志明崇祯十六年筑全民堡于此与凌井红土桥共相犄角旧有巡司　本朝乾隆三十二年移驻清源城】石岭关【在阳曲县东北百二十里北去忻州四十里为并代云朔要冲势甚险固唐武徳三年突厥窥晋阳自石岭以北皆留军戍之至徳中置石岭军宋开宝二年太祖征晋阳辽师来援命何继筠将兵赴石岭闗拒却之太平兴国四年以郭进为太原石岭闗都部署断燕蓟援师元至正二十年命博洛特穆尔守石岭闗以北察罕特穆尔守石岭闗以南明初尝筑土城戍守后圮万歴二十二年改为石筑延袤二百丈有奇置巡司于此今因之　博洛特穆尔旧作孛罗帖木儿察罕特穆尔旧作察罕帖木儿今并改】马岭关【在太谷县东南七十里马岭上其地控扼要险自昔为戍守处唐书地理志岭上有长城自平城至鲁口三百里贞观元年废乐史太平寰宇记路通古邢州明统志路通直隶顺徳府界曹学佺名胜志五代梁伐太原刺史张归厚自马岭闗入即此】龙舟峪关【在祁县东南九十里南通沁州北通徐沟两壁皆山旁有胡甲水旧有巡司今裁】蔚汾关【在兴县东唐书地理志岚州合河县东有蔚汾闗北有合河闗元和志在合河县东七十里】合河闗【在兴县李吉甫元和郡县志在合河县北三十五里唐开元八年并州长史张説出合河闗掩击叛羌大破之宋庆歴元年赵元昊陷丰州遣兵絶麟州饷道议者请弃河外保合河津金史地理志岚州合河县有合河津镇即此新志在兴县西北七十里】洪谷堡隘【在岢岚州南四十里唐书僖宗纪干符五年崔季康及李克用战于洪谷宋史地理志岚谷县有永和洪谷等砦胡三省通鉴注岢岚军南有洪谷今为洪谷堡隘路出汾州府永宁州】天涧堡隘【在岢岚州北五里路通朔平府朔州两山并峙深狭如涧俗名暗门子又有于坑堡隘在州西北八十里路通保徳州】故交村巡司【在交城县东北九十里　本朝康熙四十年设巡司于此知县赵吉士议交城东北与静乐阳曲接界其山若神师羊肠交山皆絶险而河北古交村当其奥左汾右孔二河夹之又相近有古交城】百井镇【在阳曲县北四十里一作柏井宋书地理志阳曲县有百井砦府志今城东北七十里有栢井铺或以为即古栢井镇云】源涡镇【在榆次县东八里又东阳镇在县南三十里永康镇在县西南三十里皆有堡城又王胡镇在县北八里四镇皆大聚落为商旅止宿之地】什贴镇【在榆次县东北五十五里接寿阳县界夀阳山道又为井陉驿道】范村镇【在太谷县东乾隆四十三年添设主簿一员驻劄于此】子洪镇【在祁县东南三十里南倚双泉山又县东北三十里有白圭镇】盘陀镇【在祁县东南五十里宋史姚古靖康元年金人进兵迎古遇于盘陀县志又有来逺镇在盘陀东南去县七十里有寨在东山巅明嘉靖间设四面临沟上垒石桥】团栢镇【在祁县东南六十里东接太谷南接武乡金史地理志祁县有团栢镇亦曰团栢谷新志又北闗镇在县东南九十里相传宋太祖征河东克金鎻闗即此】贾令镇【在祁县北十五里以春秋时晋大夫贾辛名旧置贾令驿明嘉靖十二年移置城西因筑堡于此其北又有新韩镇明万歴二十五年建】故驿镇【在徐沟县北三十五里又尧城镇在县西南二十里高白镇在县西南五十里一名蒿泊镇】孝义镇【在文水县南三十里】东村镇【在岚县东南三十里有堡又大贤镇普明镇俱在县南合会镇在县西南上明镇吸百里镇大蛇头镇俱在县西河口镇在县北】交城营【在交城县西城外　本朝康熙十一年创设】埽峪村石寨【在阳曲县西北九十里凌井口天门闗之险要也】阳兴砦【在阳曲县东北一百里宋史地理志阳曲县有百井阳兴二砦府志阳曲县境内堡寨凡七十余所皆为防御要地】晋安砦【在太原县故晋阳城南亦曰晋安乡史畧注晋安寨在太原县西南三十余里晋祠南】谷头寨【在榆次县北十五里又训谷寨在县东北二十里形险天成】圣贤寨【在榆次县西北二十里甎井堡后又有杨壁寨中平如砥四面深沟惟东一径仅容旋轨麓台寨即沟为堑旁通曲径中平衍】杏林寨【在太谷县东十里又奄谷寨在县东南十五里东咸阳寨在县西南十里朝阳寨在县东北十里又东北有牛许寨东贾寨阎村寨以上俱明嘉靖间筑】安寨【在祁县东南三十里双泉山巅明嘉靖间置】水泉寨【在交城县北一百里故交村又龙头寨在县北一百二十里皆高百余丈周围石崖仅通一径】石壁寨【在交城县西北石壁山上一岭孤高下视沟谷极为险峻又县西北有卢头寨防水寨西南有三山寨三层寨皆高百余丈壁垒巉岩仅通单骑】马西寨【在文水县西隐泉山上因山设险堰石为城周三里明嘉靖十九年置】寒光寨【在岢岚州北五十里金史地理志地有寒光堡新志作韩光寨又州东南有天牢寨西南有温泉小砦】鹿径岭寨【在岚县北六十里旧有巡司今裁】天村寨【在岚县北二十五里有城周三里明洪武九年调振西卫官军守御寻罢】红土桥堡【在阳曲县东北八十里当盂县夀阳孔道其地焦卤无居民为盗贼薮明崇祯中筑生民堡于此以备守御又范家堡辛庄堡三和上堡三和下堡俱在县东北】全民堡【在阳曲县西北六十里天门闗又安民堡在县西北八十里凌井驿俱明崇祯十六年筑又新城村堡永宁堡向阳堡镇城堡俱在县西北皆民堡也】小店堡【在太原县东十五里东至榆次甎井村墩汛二十里东北至阳曲亲贤村墩汛十七里南至徐沟同戈村墩汛三十五里北至阳曲老军营墩汛二十五里乃太原四达道也】东庄水堡【在太原县南八里周二里因晋水为濠甚险固其西南有王郭村堡姚邵堡高家堡又县东南有南格堡其东为张花堡】嘉节堡【在太原县东北汾河东岸其南为孙家寨堡其东为贾家寨堡折而西为巩家堡又西北为范家堡】郑村堡【在太原县东三十里其东为西贾堡接榆次县界又县东北有许东堡县西南有故驿堡枣园堡】董茹堡【在太原县西北十二里其北为南堰堡又北为义井堡又西为北堰堡因山为险高数十丈】东郝堡【在榆次县东南十里又长夀堡开白堡陈胡堡俱在县南懐仁堡马龙堡张庆堡胡乔堡俱在县西南】使赵南堡【在榆次县西北八里外为驰道环甃以甎门以铁为之南北建楼四隅置铺稍北又有北堡又杨盘堡在县西北十五里砖井堡在县西北二十里以上诸堡皆明嘉靖二十一年筑】武村堡【在太谷县东北临象谷水三面石厓势极险阻唐武徳初筑为戍守处又上善堡在县北阳邑堡在县东太白堡在县东北洸村堡白城堡俱在县西南皆官堡也】惠安堡【在太谷县东南十八里又东南有桃园堡四卦堡回马堡又白村堡郭村堡俱在县北胡村堡小常堡东里堡西薄堡俱在县东北登丰堡在县西北皆民堡也】武乡堡【在祁县东二十里又温曲堡东六支堡俱在县东南高村堡王村堡西六支堡谷恋堡俱在县东北南谷丰堡在县西北皆明嘉靖年间筑】懐逺堡【在徐沟县西南又有楚王堡在县南】靖安堡【在交城县西北百四十里明崇祯三年建营设守备十一年筑堡后移驻文水县之开栅镇　本朝康熙十年复设守备驻此雍正十年改设都司为控制要区】孝义堡【在文水县南十三里其南二里有孝义墩接交城县界又县西南有岳青堡东南有仁义堡俱明嘉靖时置】开栅堡【在文水县北二十五里开栅镇接交城县界周四里今其半为文峪水所啮毁又县东有原东堡接祁县界西南有青泉堡云州村有云州东西二堡俱明嘉靖二十一年建置】三井堡【在岢岚州西北四十里元为岢岚镇立巡司明废为三井村万歴中于村北复设三井堡】飞鸢堡【在岚县西北六十里乏马岭宋史地理志宜芳县有飞鸢堡　按明初为乏马岭寨洪武九年调振西卫官军守御寻罢】孟家峪【在兴县西南五十里黄河崖路通陜西神木县明初置巡司后裁】黑峪口【在兴县西五十里即黄河官渡通陜西神木榆林诸处】界河口【在兴县东六十里路通岢岚州明初设廵司后罢】成晋驿【在阳曲县北七十里旧有驿丞今裁】凌井驿【在阳曲县西北八十里金史地志阳曲县有陵井驿后讹陵为凌旧有驿丞今裁】鸣谦驿【在榆次县北二十里西去府城五十里明景泰七年筑城周三里许门三池绕其外旧有驿丞今裁】盘陀驿【在祁县东南三十里子洪镇明洪武三年建七年尝置盘陀递运所于此旧有驿丞今裁】同戈驿【在徐沟县北闗外西隅即洞涡字之讹也】岔口村【在交城县北一百十里北至静乐天成川四十里明天启间曾建营房于孔河都岔口诸村防兵二百守备统之】柳林【在太原县东南三十里县志今县东十五里有柳林庄又东南有东柳林庄】
</div>
    <div class="pagination">
<a href="大清一统志_page54.html">上一页</a><span>...</span><a href="大清一统志_page50.html">50</a><a href="大清一统志_page51.html">51</a><a href="大清一统志_page52.html">52</a><a href="大清一统志_page53.html">53</a><a href="大清一统志_page54.html">54</a><span class="current-page">55</span><a href="大清一统志_page56.html">56</a><a href="大清一统志_page57.html">57</a><a href="大清一统志_page58.html">58</a><a href="大清一统志_page59.html">59</a><a href="大清一统志_page60.html">60</a><span>...</span><a href="大清一统志_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
