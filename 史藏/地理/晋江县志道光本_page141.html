<!DOCTYPE html>
<html>
<head>
    <meta charset="UTF-8">
    <title>晋江县志道光本 - 第 141 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晋江县志道光本 - 第 141 页/共 196 页</h1>
    <div class="content">　　宋
　　李邴　　　赵思诚
　　王秬
　　元
　　陈旅　　　马速忽
　　王彙　　　王翰
　　方应元　　杨郎铁
　　明
　　顾黑子　　夏秦
　　陈文七　　路振飞
　　韩登相

　　唐

　　李宽　初名珏。尝随父贩粜，航海抵泉，平粜赈饥，泉人德之。后闻宽仙去，立庙于东街头祀焉。
　　罗隐　字昭谏，余杭人。工诗，长于咏物。自号江东生。尝游晋江罗裳山五髻石壁及惠安螺山，所至多灵异。光启中，归钱缪为从事，后表授给事中。年八十余卒。
　　徐寅　莆田人。乾宁中进士。王延彬刺泉州，寅每同游赏。及陈倓，倪曙等，赋诗酣酒为乐，凡十余年。
　　杜袭礼　昭宗时为水部员外郎。朱全忠篡唐，避乱来泉，依刺史王审邽。与常侍李洵、承旨韩偓诸公同宾礼于招贤院。

　　宋

　　李邴　钜野人。崇宁五年进士，累官参知政事，后除资政殿学士。寓泉州几二十年，遂家焉。与黄冠、张读等友善。好游山水，以诗自娱，著有《草堂前后集》一百卷。号云龛先生。累赠太师，谥文敏，改谥文肃。子缜维、纪纶，孙訦。
　　赵思诚　高密进士，崇宁中宰相挺之之子。建炎南渡，兄存诚帅广东，与思诚移家泉州。后思诚以宝文阁待制守泉，从弟濬、涣皆登进士。涣任御史，以亲党皆在泉，亦徙居焉。
　　王秬　父辟章，为泉太守。母丞相赵挺之孙女也。建炎南渡，秬从诸赵卜居晋江。少负才，以荫补官。稍迁枢密院编修，历刑部侍郎。在官抗疏，言论切直。后乞祠归泉南，寓僧寺，其诗有“投老归来乏一钱”之句。

　　元

　　陈旅　莆田人，尝至泉州从傅古直游，声名日著。以荐为儒学教官。游京师，翰林侍讲学士虞集见其所为文，慨叹曰：“吾老将休，付子斯文矣。”中书平章政事赵世延荐之，除国子助教，终监丞，有《安雅堂集》。
　　马速忽　色目人。登进士第，历官福建行中书省员外郎，奉使广东。其妻留福州，为悍卒所逼，尽节以死。速忽感其义，不再娶。寓居晋江沙堤，惟一子从。志操高洁，崇尚名节，元季士风委靡，鲜有其伦。
　　王彙　邵阳人。至正庚辰进士，历贵州行省参政。顺帝时天下群盗蠭起，直谏内廷之非，谴谪入泉，遂家焉。与学者讲解经义。明初朝野交荐，固辞不赴。
　　王翰　庐州人。袭祖千户爵，有能声，以省宪荐除庐州路治中，政誉日隆。迁潮州路总管，兼督循、梅、惠诸县。参政陈复代领州事，翰还道经晋江，寓居沙堤。其地有西山岩，石刻“海天一色”，翰书也。元亡，移居永福山中十年，号友石山人。著有《友石山人稿》。洪武中，有荐之者。命下，翰叹曰：“婺可更适人哉？”乃为诗以别其友，遂自引决。
　　方应元　莆田人，隋泉州长史叔达后。家贫，为吏郡推官。乌古孙良桢器之，使典刑曹。凡有乖法典，辄白改之。寻为南安芦溪司椽，弃归。
　　杨郎铁　右丞舍人儿也。右丞分治泉州，明汤和取福州，郎奔告右丞，曰：“官人累世蒙国恩，郎亦累世蒙官人恩，今国运已去，愿从官人赴新桥死耳。”右丞曰：“汝言诚是。”遂俱至新桥，凭栏良久，曰：“且归，我有家事，尚欠处治。”翌日，郎又促之，右丞复同往，如前言。郎叹曰：“吾不忍复见官人矣。”投桥而死。

　　明

　　顾黑子　扬州人，顾圭养子也。圭以戎籍隶泉州，居晋江。洪武初，以事系狱，累岁，黑子采薪鬻直，给其衣食。后圭释归，死。子闰童当补役，黑子请偕。闰童不事生产，窘窭日甚。黑子乃为酒家佣给之，积其余为闰童娶妻。士类咸叹服之。旧志以杨郎黑子另载附传，新志径入寓贤，今从之。
　　夏秦　元季进士，不知何许人。避乱来晋江，初居涵江，后居青阳山下，以列经教授乡里。郡守胡器与部使者每造庐咨访。洪武中，召至京，力陈年老，乞归。箪瓢屡空，处之晏如。有《送胡郡守诗》云：“离筵对芳草，去路遶青山。日暮双旌远，邦人拭泪看。”时称为二十四颗明珠。
　　陈文七　福清人，梓匠于泉，无父母，祖父病，割肝以疗，胸迹成疤。人称为疤孝孙。及祖终，为泉人携贩吕宋。吕宋闻其孝，厚赍之，数年间大获计然之富。
　　路振飞　曲周人。天启五年进士，历官佥都御史，巡抚淮阳。唐王聿键待罪凤阳，振飞周恤甚厚，又疏请加恩罪宗，王甚德之。及聿键立于福州，起振飞吏部尚书文渊阁大学士。顺治三年，大兵进仙霞关，聿键走汀州，追赴不及。寓居泉州海岛，后归，卒于途。
　　韩登相　四川资阳人。在提标中营效力。有周姓遗银五十两，登相拾藏之。周去三十里，奔觅，登相诘问符合，遂还之，不受其谢。

　　●卷之六十　人物志【仙释】

　　仙释，儒者弗道。但其来已久，今仍存之。其一切幻妄不经之语，概行删汰。

　　仙
　　秦
　　大道
　　汉
　　陈寨
　　唐
　　蔡尊师　　郑文叔
　　蔡明濬　　吴崇岳
　　五代
　　谭峭
　　宋
　　林道者　　裴道人
　　王志　　　洪某
　　苏绍成　　赵永嘉
　　陈以文　　碧桃道人
　　元
　　有杰道者
　　明
　　董伯华　　林广齐
　　李鼎　　　孔希岛

　　秦

　　大道　不知何许人。修真清源左峰，后人供奉之，名大道岩。

　　汉

　　陈寨　善禁咒术，为人治病多愈。

　　唐

　　蔡尊师　名如金。以荫入仕。守太原，有惠政。晚弃簪绂，归隐紫极宫精思院。辟谷御炁，以方技济人。后炼丹北山清源紫泽洞，卒葬宁寿寺。留从効筑罗城，徙之松湾。启棺，惟剑鑑在焉。后陈洪进以其地建崇福寺，迁葬于北山下。宋崇宁中封虚应先生。其后累加善利、灵济。嘉定十三年，守真德秀祷雨叠应，闻于朝，诏加号昭博真人。
　　郑文叔　有道术，号元德真人。修炼于晋江紫帽山。有羽士寄以书，文叔握粟犒使。归视，精金也。洞因以名。
　　蔡明濬　居灵源山，与虹岩逸人罗山甫往来潘湖间，有合炼之雅。欧阳行周与王公范书：自诧宿志勤恳，获与灵源虹岩同居者三年。
　　吴崇岳　入元妙观为道士。收精炼气，休粮轻身。转运使周谓行部，闻其名，谒而叩之。后召赴阙，赐号通元先生。年七十余卒。

　　五代

　　谭峭　向嗜黄老，游终南、华、岱谙名山，师嵩山道士，得辟谷御炁之术。尝醉游，夏着乌裘，冬衣葛衫，或卧霜雪中。南唐主召至建康，赐号紫霄真人。归，修炼于清源紫泽洞。

　　宋

　　林道者　元祐中居清源天柱峰。夜梦神人使镌释迦像于石，且示工名魏周。周梦如焉。镌成，端丽甲于诸峰，名瑞像岩道人，终隐于此。
　　裴道人　不知何许人，语音似江东人。绍兴中来泉。头戴通草花，行歌于市曰：“好酒吃三杯，好花插一枝。思量今古事，安乐是便宜。”后数载，坐化于清源洞石嵌中，而通草花在前。郡人泥躯以祀，号蜕岩。
　　王志　潮阳人，嘉定庚辰正月显化于青阳山石鼓庙，里人塑像祀之。辛巳，勅封殿前太尉。德祐时，封护国上将军。永乐中，勅封顺正王。其座右太尉吴姓，座前红舍人康姓，白舍人阮姓，咸著灵异。
　　洪某　青阳人，修真得道。当里人塑王太尉像时，洪往观之，遂植杖立化。众异之，亦泥其真躯，祀于石鼓庙西偏，号洪总管。
　　苏绍成　德化人，委业于泉郡天庆观，即今元妙观也。后隐泉山。朱文公尝造其庐，书“廉静”二字与之，且铭其琴曰：“养君中和之正性，禁尔忿欲之邪心。乾坤无言物有则，我独与子钩其深。”
　　赵永嘉　隐晋江金鞍山。有道术，尝唤虎守室。土人饷之，酬草一植。怪弃之，饲牛羊，酣睡连日。复遗草解之始醒。再求不得，乃祥芝也。今有祥芝澳以此。永嘉少为同安簿，从事朱文公，后行山下，遇同人致意文公，文公就访之，与游览胜，曰：“此地二百年后，当为车马之区。”今永宁卫是也。
　　陈以文　清修道学，居天庆观三十余年。守倪文节公雅敬之。庆元间赐号守素冲虚大师。
　　碧桃道人　隐于法石院。既没，南外宗正赵必晔作诗怀之，有“气概吞宇宙，忘形混樵苏”之句。词极悲壮。

　　元

　　有杰道者　性颇清狂，出言无度，后皆有验。一日澣所垢衣，曰：“明日行矣。”至期，危坐而化。
</div>
    <div class="pagination">
<a href="晋江县志道光本_page140.html">上一页</a><span>...</span><a href="晋江县志道光本_page136.html">136</a><a href="晋江县志道光本_page137.html">137</a><a href="晋江县志道光本_page138.html">138</a><a href="晋江县志道光本_page139.html">139</a><a href="晋江县志道光本_page140.html">140</a><span class="current-page">141</span><a href="晋江县志道光本_page142.html">142</a><a href="晋江县志道光本_page143.html">143</a><a href="晋江县志道光本_page144.html">144</a><a href="晋江县志道光本_page145.html">145</a><a href="晋江县志道光本_page146.html">146</a><span>...</span><a href="晋江县志道光本_page142.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
