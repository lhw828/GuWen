<!DOCTYPE html>
<html>
 <head>
  <meta charset="utf-8"/>
  <title>
   方舆胜览 - 第 20 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   方舆胜览 - 第 20 页/共 31 页
  </h1>
  <div class="content">
   【愿属钧陶益见容我等之数百軰待防勲业当为刻中兴之第二碑】

　　方舆胜览卷二十五
　　钦定四库全书
　　方舆胜览卷二十六　　　　宋　祝穆　撰
　　寳庆府【邵阳新化】
　　建置沿革【禹贡荆州之域于辰在巳楚之分野春秋战国属楚秦为长沙郡汉为昭陵县属长沙国东汉属长沙零陵二郡汉又改昭陵县为昭阳县呉立邵陵郡属荆州即今郡是也晋武改昭阳曰邵阳县隋废郡地属潭州唐置南梁州改为邵州皇朝乾德间陞为中州以理宗潜藩陞寳庆府领县二治卲阳】
　　事要郡名邵阳　邵陵【并见沿革】　澬川风俗其人尚气而贵信【邵阳郡志序曰云云喜直而恶欺节俭而不奢朴直而不恌】其水宜稻【吕稽中丰年堂记】其陆饶黍稷麻麦【同上记】形胜东距洞庭【郡志】西连五岭【同上东南据衡山南接苍梧云云】据三湘上游【僧希白开元寺塔记接九疑之形势丨丨丨之丨丨土穰地灵实南楚之望也】为湖岭冲要【侯延庆脩门记自熈寕中纳梅山为省地通道置驿而郡云云】控引溪蛮【任质言脩城记云云盘错百里】介于长沙零陵之间【郡志序云云有唇齿辅车之势】山川熊山【昔黄帝登丨丨意其此也】龙山【介于二邑之间秀峯四出上有龙池泉】梅山【与中拦寺相连】文仙山【在新化西二十里晋亭平脩养之地上有三峯石壁峭絶半山之间有石室旁有龙池】青山洞【在新化北苍石环起竒恠万状】邵水【去郡一里】澬水【在新化县东流入益阳】西湖【上有渚亭】井泉濓泉【在通道坊以周茂叔得名】亭台光风霁月【在郡治】望仙亭【在郡圃○欧阳识诗云澬水西来兼邵水龙山横骛际梅山】法华堂【在东山絶顶下瞰长江实卲阳胜槩】名宦周頥【治平五年以永倅来摄郡迁家于郡东郡学有祠○朱元晦记卲阳太守潘侯焘以书来曰郡学故有濓溪先生祠既有以故府张九成之学为出于先生也则亦祠以侑焉切惟先生之学实得孔孟不传之绪以授二程先生而道以大明然自再传之后则或仅得其髣髴或遂失其本真而不可以若是班矣乃更辟堂东一室特祀先生以致区区尊严道统之意且为之叹曰先生之精立图以示先生之蕴因图以发而其所谓无极而太极者又一图之纲领所以明夫道之未始有物而实为万物之根柢也夫岂以为太极之上复有所谓无极者哉近世读者不足以识此而或妄议之既以为先生病史氏之传先生者乃増其语曰自无极而为太极则又无所依据而重以病夫先生故尝欲援故相苏公请刋国史草头木脚之比以正其失而恨其力有所不逮也】张九成【字子韶号无垢先生绍兴十年守是邦】人物胡曽【居邵之永成乡有咏史诗一百首】名贤陈与义【号简斋建炎初避地邵阳周氏之家长于诗后为政】题咏水邉花气薫章服【朱庆余送邵州林使君诗轩车此去也逢时地属湘南颇入诗一月计程那是逺中年出守未为迟云云岭上岚光湿画旗想得化行风土变州人应为立生祠】驿路筭程多是水【姚少监送人赴邵州诗诏书飞下五云间才子分符不等闲云云州图管地少于山江头斑竹应寻遍洞里丹砂自采还清静化人人自理终朝无事更相闗】俗朴应无争竞人【张籍送林邵诗有云词客南行宠命新潇湘郡入曲江津山幽自足探微处云云郭外相连排殿阁市中多半用金银知君不作家私计迁日还同到日贫】路在好山寜厌多【章子厚过石槽铺诗瘴疠潜销瑞气和梅峯千里润烟萝人逄双堠虽云逺云云】人家迤逦见板屋【章子厚开梅山诗云云火耕硗确名畬田长藤钓酒跪而饮何物爽口盐为先】此地从来寒暑偏【张迪诗云云扇纨不曽遭弃捐】
　　四六【荣膺鳯綍　旁连百粤　虽曰小邦　乃眷邵阳出守龙藩　近控羣蛮　有隆潜邸　甲于楚地眷澬川之名邦　接九疑之胜境　地楚尾之余封据楚国之上游　据三国之上流　壤接梅山之故境地少于山安得膏腴之可种　恵绥民俗载观侯度之贤道通于岭当知寒暑之亦偏　镇抚峒蛮尤借使君之重念濓溪游宦之邦当明道统　粤从分虎昔特谓之偏州考朱子诲人之意则有记文　爰自潜龙今有隆于此地】
　　全州【清湘灌阳】
　　建置沿革【禹贡荆州之西境楚地翼轸之分野春秋战国属楚秦属长沙郡汉属长沙国洮阳县属焉即今湘源武帝分置零陵县即今灌阳三国属呉隋改零陵郡为永州五代晋髙祖时改永州之湘源县为清湘县置全州割永之清湘灌阳二县焉皇朝因之今领县二治清湘县】
　　事要郡名清湘　湘源风俗风俗俭陋【郡志云云狱讼希简】民讼甚简【王元之云云兵赋甚鲜】不渔则樵【李之仪全州隐静堂记清湘间山深水阔可耕而庐者十无二三凡为生云云土地风气虽与闽粤不同而生理则易】形胜南扺桂岭【郡志序】北为湘水【栁开记云舟抵岭下问其岭之名即分水岭分水即湘漓水也二水异流谓其东出海隅至此分南北而离也云云南为漓水】汉洮阳之地【寰宇记云云在湘江之西岸】介西岭之下【王巩休休亭记云云】当湖南穷处【清湘郡志】鄙于蛮防【陆济撰郡守壁记郡云云而复当交广之冲】陆走山岩【贡院记道衡岳而南云云水浮浯瀬萦回曲折极于荆楚而得所谓湘源故名】云泉竹树【王元之送桞无碍倅湘源序江山猿鸟云云为天下甲】山川湘山【在郡治后】黄华山【在湘源县即今之清湘】礲岩【在清湘北十五里虚明深窈有飞泉百丈萦如飞练】罗水【在清湘西百里北流入湘江】灌水【在灌阳南五十歩自静江界来】洮水【在清湘北五十里出文山南流于湘江水北为阳故汉置县以洮阳名】龙川水【在灌阳县之西北】学校清湘书院【魏华父记吾友林岊守全得桞侯仲涂读书遗址筑室馆士今守赵必原増而大之】楼阁楚南伟观【在子城西】湘春楼【在郡治西】卷烟阁【桞开有诗】皆山阁【杨廷秀记衡湘以僻左自逺于中州而亦以山水重天下】名宦桞开【知全州有西溪洞粟氏常抄掠开选牙吏勇辩者三軰使谕之粟氏惧率其首俱来作时鉴一篇刻石戒之遣其首入朝】李亨伯【为守年六十四即挂冠详见漳州】人物蒋举【居母防结茅坟侧芝生于石绍兴间旌表门闾】题咏潇水连湘水【唐戴叔伦诗云云千波万浪中知君未得去慙愧石尤风】郡城如在画图中【陶弼诗南北东西几万峯云云】烟郭遥闻向晚鸡【杜牧晚次湘源县云云水平舟静浪声齐髙秋带杨梅熟曲岸笼云谢豹啼】
　　四六【涂芝丹禁　地居荆楚　夷獠杂居　封圻虽狭分竹清湘　水合潇湘　邉圉所系　民物实繁惟湘源之古郡　眷彼湘源之逺　郡境虽连于南粤实南楚之上游　实惟岭管之冲　土风犹接于中州天开洞府疑仙圣之去来　泝湘江之穷处乃建偏州壌接炎荒尚蛮猺之错杂　当岭峤之要冲有同逺俗山深水阔地固少于可耕　虽考序文有竹石云泉之胜俗陋讼稀郡亦称于无事　然观壁记亦山岩水瀬之多】
　　桂阳军【平阳　临武蓝山】
　　建置沿革【禹贡荆州之域于辰在巳楚之分野春秋战国属楚秦属长沙郡汉髙帝分长沙为桂阳郡临武　　　南平　　　郴县　　　属焉东汉因之呉分桂阳置始兴郡后属东衡州隋改东衡州为郴州又改桂阳郡唐置郴州宪宗时即平阳县置桂阳监以其地在桂洞之南故曰桂阳皇朝陞桂阳军今领县三治平阳】
　　事要郡名桂阳【见沿革注】风俗淳朴近古【桂阳志云云畏法少讼】侏其言【同上志峒徭斑斓其衣云云称盘王子孙或遣子入学】减嵗贡银【长编开寳二年上览桂阳监嵗入白金谓宰相曰山泽之利虽多颇闻采纳不易诏减三分之一】户只贡银【类要云云无夏秋税】形胜襟带江湘【陈亨甫五云观记云云控引交广】外抚五峒【绍兴二十二年乞陞改军额奏状云内辖三县云云】土产白金【郡志产丨丨丹砂水银锡碧之寳长柟文梓霞桑美箭之材】山川蓝山【在平阳县】坛山【在平阳唐髙祖诏南方有山巍险中有圣人足迹】大凑山【在城西旧经云出银鑛当其盛时炉烟蓊然上接云汉烹丁纷错商旅辐辏因名】鹿头山【在东门山有石如鹿】龙渡山【在军南三十里有神甚灵陈传良为文记之】芙蓉山【在城西诸峯特出下有泉曰泉】岿水【在蓝山县又名舜水与舂陵水合流】湟水【汉武帝使路博德将兵出桂阳下丨丨以代南越】蓝湖【在军治左】丰湖【水源出寳积寺前流入子城】堂亭湖南道院【在郡治】甘露堂【在郡治元丰甘露防】石林亭【去城二里有石刻空职方郎中黄照邻父子读书于此】名宦卫飒【为桂阳太守凿山通道列亭置驿】皇朝李纲【以常博知监】人物黄照邻【见石林亭注】题咏奏最谒承明【杨持寄朗陵兄诗刺举官犹屈风謡政已成行防换组云云】桂水横烟不可渉【李白送族弟归桂阳诗秦云连山海相接云云】岭开越峤通交趾【潘正夫桂阳诗云云路转荆门入九嶷】地连五岭杂蛮风【石景立游鹿山诗峰对九疑闻鹤唳云云】不征谷粟只征银【章侁诗官中逐月催租税云云】
　　四六【出綍枫宸　昔惟一监　惟桂阳之为郡建牙桂水　今号十同　极湘水之尽头】
　　【岭外名邦　窃稽汉史之封　茨充之代此郡俗始农桑湖南道院　不但卫飒之政　许荆之继是邦民知教化盘孙鴂舌之与居土风杂习　育蚕植柘将课效于前修蛮壌犬牙之相入冦穴在旁　飞鳯涂芝即召环于前列】
　　武冈军【武冈　绥寕新寕】
　　建置沿革【禹贡荆州之域楚地翼轸之分野春秋战国为楚地秦属长沙郡自汉武分长沙为零陵郡而都梁夫夷二县皆属焉呉分零陵北部为邵陵郡晋分都梁立武冈县隋置武攸县唐复为武冈皇朝崇寕陞为武冈军以制溪洞今领县三治武冈】
　　事要郡名都梁【今武冈山东五十里有汉都梁故城】风俗风俗俭陋【都梁志云云狱讼亦简】市井稠宻【崇寕勅牒云疆境阔户口繁云云商旅徃还】形胜当湖南僻处【都梁志】楚际南壌【置军勅牒云云元冥所不统】黔山之防【桞宗元武冈铭】控制溪峒【唐开元间勅牒云云弹压诸蛮】绍兴用文臣【军志云自置军后守臣用武自绍兴十六年守臣始用文臣】山川云山【在武冈县此山为一郡胜处又有月华山杏花坞投龙洞猿藤水道者岩侯公洞第六十九福地也○李思聪诗杏花坞接投龙洞瀑溅苍崖鹤骨寒】武冈山【去军城五里旧经东汉代五溪蛮保此岗故曰武冈左右冈对峙相去可二里○桞宗元铭并序云元和七年四月黔巫东鄙蛮獠杂扰盗防库兵贼胁守帅南钩防牱外诱西原置魁立伍杀牲盟誓洞窟林麓啸呼成羣皇帝下铜兽符发庸蜀荆汉南越东瓯之师四面讨问畏罪慿阻逃不即诛时惟潭部戎帅御史中丞桞公绰练立将校提卒五百屯于武冈不震不惊如山如林告天子威命明白信顺乱人大恐视公之师如百万视公之令如风雷怨号呻吟喜有攸诉投刃顿伏愿完父子卒为忠信奉职输赋进比华人无敢不龚母弟生壻继来于潭咸致大庭皇帝休嘉式新厥命凶渠同恶革面向化如醉之醒如狂之寕公为药石俾复其性诏书显异进临江汉益兵三倍为时硕臣殿于大邦文儒申申有此武功于是夷人始服闻公之去相与髙蹈涕呼若寒去裘昔公不夸首级为己能力专务教诲俾邦斯平我老洎防由公之仁小不为虺蜮大不为鲸鲵恩重事特不迩而逺莫可追已愿归武冈首以慰我思以昭我类以示我子孙弥亿万年俾我奉国如令之诚邻之我怀如公之勤其辞曰○黔山之防巫水之磻鱼骇而离兽犯而残户恐谷窜披攘仍乱王师来诛期死以缓公明不疑公信不欺援师定命俾邦克正皇仁天施我反其性我涂四阖公示之门我愚抵死公示之恩既骨而完既亡而存奉公之训贻我子孙我始蝥贼由公而仁我始冦雠由公而亲山畋泽□输赋于都陶穴刊木室我姻族烹牲是祀公受介福揲蓍以占公宜百福皇懋公功保于大邦逺哉去我谁嗣其良有穴之丹有犀之颠匪曰余固公不可赂视邻之德常遵公则勉余之世永谨邦制南夷作诗刻示来裔】金城山【在武冈县界是石真人所治之处第六十八福地也○李思聪诗杏花洞天路﨑岖曽见千年石斛奴】寳坊山【去军城五里有法相寺又有岩洞八所】紫阳山【有千寻石室即周諌议读书处前瞰溪陈简斋所谓雷霆鬼神之所为非人力所就者是也】都梁水【源出都梁县西南百里与邵水合】紫苑洲【洲上产此药】亭榭湖光亭【在郡城】渔父亭【即屈原见渔父处】清凉境界【在郡志】云山不夜【在郡治】七十二峯阁【在郡治】名宦王导【以讨华轶功封武冈侯】陶侃【按陶侃补武冈令与太守吕岱有嫌遂弃官归为郡小中正】桞公绰【见前武冈注】人物邓处讷【五代时为邵州刺史防节度使闵育为周岳所杀处讷兴兵问罪积八年攻岳斩之其子孙邓遇为驾部郎中元恭为殿中丞延继为大理】皇朝周仪【登雍熈科子湛登天禧第少读书山中后为諌议称嘉祐名臣】题咏前江后岭通云气【陈去非诗云云万壑千岩送声】松花照夏山无暑【陈去非诗南涧题诗风满面东桥行乐露沾衣云云桂树留人吾岂归】山中城里总非家【陈去非诗风送孤蓬不可遮云云】
　　四六【都梁乐土嵗租仰于永邵　盖一嵗止万石之租巫水旧藩峒窟接于辰沅　而四郊无百金之子崇寕防县而陞军甫百余嵗此地之峻岭崇冈羣贤罕至嘉定揠佥而置倅亦三十年同坐之清风明月半刺平分民徭杂处窘于犷性之难调控八百团之溪洞黙寓恩威营戍猥多困于邻饟之莫继瞻二千众之戎兵尤难供亿邻饷不继则费用不容无节穴素多则渗漏乌得弗稽】
　　茶陵军【茶陵】
　　建置沿革【自汉以前沿革与衡州同西属长沙国武帝时封长沙定王子新为茶陵侯汉为长沙县界莾改曰声乡齐属湘东郡隋属湘潭唐立南云州仍立茶陵县武帝因故县复置南茶陵县即今理也中兴以来湖南路安抚提刑奏陞军额知县曰茶陵军使兼知茶陵县事仍衡州今领县一治茶陵】
　　事要郡名云阳风俗颇有蛮风【图经云云尚勇好鬬】民贫山居【见下注】形胜古茶王城【郡志茶陵者陵谷名也今攸县东北四十里有茶陵故城是汉所理俗名茶王城】山川茶山【在军城之东】弥勒山【在茶陵县东五十里髙一千二十丈】大悲山【在军东十里】云阳山【在茶陵县○丹台録黄初平自号赤松子治于南岳之阳即此地有松髙百丈】茶水源【在县西百二十里出景阳山北流至陇下十余里合白鹿泉】桃源溪【出云阳五洞溪至此溪二百里合云阳水至县五十里合茶水】灵岩泉【在县东二十里】名宦邱旭【字孟阳宣城人南唐状元及第自江寕尉调邑簿吕圣功判铨曰吾以为古人今乃见之荐试学士院不中乆之为茶陵县秩满致仕见江南野史】皇朝彭友方【熈寕王茶陵簿民贫而山居输潭州造船木以折嵗租江行千余里其费倍民益困友方白防漕朱初平请均出木即县造舟公私两便】人物唐谭子【茶陵云阳人失其名以文章隐居山谷元次山居九疑扁舟徃从之游有送谭山人归云阳序】题咏【阙】
　　四六【宠膺恩綍　名虽邑寄　自军号之更新荣擢专城　权实州符　加使名而増重】
　　【名虽小邑有叠组以兼荣　抚摩蛮俗疴痒不异于邑民体若大邦可片辞而专决　节制兵权号令实均于郡将俗多私贩毎啸聚于羣凶事可便宜庶肃清于千里】









　　方舆胜览卷二十六
　　钦定四库全书
　　方舆胜览卷二十七　　　　宋　祝穆　撰湖北路
　　江陵府【江陵　公安　潜江　监利松滋　石首　松江】
　　建置沿革【禹贡荆及衡阳为荆州楚地翼轸之分野鹑尾之次春秋时谓之郢都秦以其地置南郡项羽时封共敖为临江王都江陵汉为南郡后汉因之三国鼎立荆州亦分为三闗羽既没南郡属呉荆州之名南北双立魏立荆州理穣宛今南阳郡是也呉立荆州理江陵今郡城是也晋武帝以南郡为荆州治所晋或理武昌王澄还治江陵自桓温于江陵营城府此后尝以江陵为荆州理所宋文帝尝镇荆州魏于穰宛置荆州于是复有二荆州陈置荆州于公安以长江为界隋废南荆州为公安镇炀帝罢荆州为南郡唐改江陵郡复为荆州置荆南节度使又置南都以荆州为江陵府寻罢都国朝以髙继冲为江陵尹中兴陞为帅府改荆南府复为江陵府荆南节度今统郡十六领县七治江陵】
　　事要郡名古荆【释名曰荆州取名于荆山又曰荆惊也南蛮数冦常置警备故谓之荆】荆台【在监利县西三十里土洲之南家语云楚王游丨丨司马子禖諌王怒令尹子西贺即此地是也】南楚【孟康汉书注三楚旧名江陵为丨丨】西荆【陶潜还江陵诗曰遥遥赴丨丨注时京在东故谓荆州为西荆】鹤泽【晋羊祐镇荆州江陵泽中多有鹤常取之教舞以娯賔客因名丨丨后人因之遂呼江陵郡名为鹤泽】风俗蛮荆之地【诗蛮荆来威晋元康记荆州为古丨丨丨丨】五方杂居【寰宇记唐至德之后流佣浮食者众云云风俗大变】衣冠薮泽【佥载江陵号云云彦谓琵琶多于饭甑措大多于鲫鱼】竞渡之戏【隋志荆州尤重滛祀屈原为制九歌盖此由也原以五月五日赴汨罗土人追至洞庭不见湖大船小莫得见者乃歌曰何由得竞渡因此争归竞防亭上习以相传为竞渡】形胜东连呉防【通鉴诸葛亮语刘备曰荆州方城为城汉水为池北据汉沔利尽南海云云西通巴蜀此用武之国也】南有洞庭【史苏秦説楚威王曰楚西有黔中巫郡东有夏州海陵丨丨丨丨苍梧北有泾塞郇阳地方五千里带甲百万此霸王之资也】南通五岭【髙武信王神道碑云云旁带一江接壤呉蜀舟车四逹】北绕颍泗【淮南子曰楚地南卷沅湘云云西包巴蜀东里郯邳颍汝以为城江汉以为池垣之以邓林绵之以方城】控扼巴蜀【胡旦开河记丨丨丨丨襟带呉越】可出三川【系年録知郢州王庶言左呉右蜀利尽南海云云渉大河以图中原曹操所以畏闗羽者也】下瞰京洛【赵鼎奏荆襄左顾川陜右视湖湘而云云在三国所必争真帝王之宅也】楚有七泽【张孝芳景濓堂记云云水物之美甲于天下离骚所述云梦所赋非渉其境者安能知之○史记江陵故郢西通巴巫有云梦之饶】熊绎所封【周封熊绎于楚】国之西门【通鉴晋何充云】为呉蜀之门户【皇朝系年录呉拱遗大臣书荆南云云襄阳为荆州之藩篱】有西陜之号【郡县志东晋以后皇居在建业以州为京师根本荆州为上流之重镇此周召之分陜故云云】据江湖之防【重脩渚宫记南夏剧镇云云】即西川江南广南都防之冲【通鉴云穆昭嗣曰荆南云云既克此则水陆皆可趋蜀】甲兵所聚【通鉴宋纪曰晋氏南迁为京畿谷帛所资者皆出焉以荆州为重镇故丨丨丨丨者在焉】为四战之地【通鉴楚将王瓌曰江陵云云】得人则中原可定【通鉴晋永和庾翼既卒朝议欲以庾爰之代其任何充曰荆楚国之西门户口百万北带强胡西邻劲蜀云云失人则社稷可忧】置使视益【皇甫持正集】山川荆山【郡志其首曰景山金玉所出卞和得玉于此献厉王及武王皆以为石刖其两足和抱璞哭于丨丨之下】龙山【在江陵县西有落帽台】纪山【在府北四十里自荆门西山而来盖州治主山○江陵志后梁宣明二帝陵林木鬱然】巴山【在松滋县左传巴人伐楚按荆南志云巴人后逋而归有巴复村故名】九冈山【在松滋县西九十五里○昔人诗江分三峡浊山带九冈青】画扇峯【荆州记脩竹亭西一峯逺而望之如画扇然】息壤【淮南子曰鲧湮洪水盗帝之丨丨帝使祝融杀人于羽渊今荆州南门外有石状若屋宇防入地中不可犯畚锸又颇以致雷嵗旱有应○唐元和中裴宇牧荆州掘之得石城与江陵府同中径六尺八寸徙弃之是年霖雨不止遂埋之见息壌记○苏子由诗南郡城南独何者平地生长殊不休】江水【出岷山南过江陵】汉水【杜预曰禹贡汉水至大别南入江】沮水【出汉中房陵县东南至枝江县入于江】漳水【出临沮南至枝江入于沮○左传云江汉漳沮楚之望也此水也】夏水【楚词过夏首而西浮即此左传呉戍楚至于夏汭注今名夏口】东湖【在公安门外五里佛华寺东北张商英建广袤数里为游赏之胜】髙沙湖【在江陵梅廻州上四蕃志齐聘士文范先生尝家焉○黄鲁直诗不趋吏部曹中板且脍髙沙湖里鱼】三海【江陵以水为险陆抗之筑大堰建隆间髙勉得之名北海是也绍兴逆亮将渝盟李师防柜上下海以为遏敌之计开禧兵端既开刘帅甲又再筑上中下三海呉帅猎继之引漳沮及诸湖之水注三海绵亘百里濔漫相连又为八柜丁邜春虏犯荆门距江陵才百余里而去亦知有三海之险也】漕河【在江陵县北四里○绍兴元年省劄江陵府城下旧有漕河若畧加开淘则江陵城下纲运顺流从江汉直逹防岘契勘本府漕河乃晋元帝建武初所凿自罗堰口出大漕河由里社穴沌口沔水口直通防汉二江○张孝芳修渠记国朝端拱元年阎文逊奏开东漕渠自狮子口以入于汉以逹于防阳遂丁夫治荆南漕河至汉可胜二百石舟上游之人利焉天禧末尚书李夷庚濬古渠逹夏口以通赋输盖自防而郢顺流也势易也自郢而襄遡流也势难也且有风涛不测之险】百洲【松江县江津中有九十九洲楚谚曰洲不满百故不出王者桓有问鼎之意乃増其一僣号旬时及其倾覆洲亦销防至宋文帝在藩忽生一洲果龙飞江表】龙阳洲【在江陵县界旧经云后汉李衡于洲上作宅种橘○史记江陵千树橘其人与千户侯等】菊潭【十道记云荆州菊潭其源旁芳菊被涯其滋液极甘馨谷中有三十余家不得穿井仰饮此水上寿二三百中寿百余其七十八十犹以为夭】沙头市【去府十五里四方之商贾辐辏舟车骈集○元稹江陵翫月诗阗咽丨丨丨玲珑竹岸牕】寸金堤【在府城外万寿寺西张孝祥记】楼观仲宣楼【在府城东南隅后梁时髙秀兴建名以望沙楼○魏志王粲山阳髙平人少而聪慧有大才仕为侍中时董卓作乱仲宣避难荆州依刘表遂登江陵城楼因怀归而有此作述其进退危惧之情也赋曰登兹楼以四望兮聊假日以销忧览斯宇之所处兮实显敞而寡仇挟清漳之通浦兮倚曲沮之长洲背坟衍之广陆兮临臯隰之沃流北弥陶牧西接昭邱华实蔽野黍稷盈畴虽信美而非吾土兮曽何足以少留遭纷浊而迁逝兮漫逾纪以迄今情眷眷而懐归兮孰忧思之可任凭轩槛以遥望兮向北风而开襟平原逺而极目兮蔽荆山之髙岑路逶迤而脩逈兮川既漾而济深悲旧乡之壅隔兮涕横坠而弗禁昔尼父之在陈兮有归欤之叹音钟仪幽而楚奏兮庄舄显而越吟人情同于怀土兮岂穷逹之异心惟日月之逾迈兮俟河清其未极冀王道之一平兮假髙衢而骋力惧匏之徒悬兮畏井渫之莫食歩栖迟以倚徙兮白日忽其将匿风萧瑟而并兴兮天惨惨而无色兽狂顾以求羣兮鸟相鸣而举翼原野阗其无人兮征夫行而未息心凄怆以感发兮意忉怛而惨恻循阶除而下防兮气交愤于胷臆夜参半而不寐兮怅盘桓以反侧】明月楼【刘孝绰所建○顔之推诗屡陪明月楼】曲江楼【旧有南楼张曲江尝登楼赋诗张南轩建楼因易今名○朱元晦记广汉张敬夫守荆州之明年岁丰人和幕府无事顾常病其学门之外即阻髙墉乃直其南门外通道以临白河且为楼观以表其上一日与客徃而登焉则大江重湖萦防渺弥一目千里而西陵诸山空蒙晻霭又皆隐见出没于云空烟水之外敬夫于是叹曰此亦曲江公所谓江陵郡城南楼者耶昔公相去而守于此其平居暇日登临赋咏盖皆翛然有出尘之想至是伤时感事寤叹隐忧则其心未尝一日不在于朝廷而汲汲然惟恐其道之终不可行也】七泽观【在东南隅城门帅张安国名】一柱观【郡县志在松滋东邱家湖中按渚宫故事宋临川王义庆在镇于罗公洲立观甚大而惟一柱○梁刘孝绰诗经从一柱观出入三休台○杜甫诗孤城丨丨丨落日九江秋】亭台乐楚亭【郑毅夫有记】绣林亭【在石首县阳岐寺黄鲁直题扁】南极亭【在松滋县山谷有丨丨丨与邹天锡诗】濯缨台【在监利东三里屈原濯缨处】落帽台【见龙山注○李白诗九日龙山饮黄花笑逐臣醉防风丨丨舞爱月随人○胡榘落帽台记曰万年固佳士然所事非其人风伯为之免冠耳】馆驿江陵馆【罗隐荆州江陵馆诗西游象阙愧知音东下荆溪称越吟风动芰荷香四散月髙楼阁影相侵闲欹别枕千般梦醉送征帆万里心薜荔衣裳木兰檝异时烟雨好追寻】古迹郢城【左传防子临终谓子庚必城郢荆州记云掘得石函曰楚都郢】郧城【在江陵县南二百里楚昭王时郧公所筑今松滋楚城号丨丨】修门【离騒曰来入丨丨王逸注郢城门也】渚宫【郡县志楚别宫左传楚子西沿汉泝江将入郢王在丨丨今之城楚船宫地也梁元帝名以丨丨唐髙从诲凿城西南隅为池筑亭名曰渚宫○苏子瞻诗渚宫寂寞依古郡楚地荒茫非故基二王台阁已卤莾髙何况逺问纵横诗楚王猎罢击灵鼔猛士操船张水嬉钓鱼不复数鱼鼈大鼎千石烹蛟螭当其经营造宫殿意思妙絶般与倕飞楼百尺照湖水上有燕赵千蛾眉临风扬扬意自得长使宋玉作楚词秦兵西来取钟虡故宫禾黍秋离离千年壮观不可复今之存者盖已卑地空野逈楼阁小惟有深竹藏狐狸台中綘帐谁复见台下野鸭浮清漪緑窓朱户春尽闭想见深屋弹朱丝腐儒亦解爱声色何用白首谈孔姬沙泉半涸草堂在破牎无纸风飔飔陈公踪迹最未逺七瑞寥落今何之百年人事知几变直恐荒废成空陂谁能为我访遗迹草中应有湘东碑】章华台【晋杜预云在今南郡华容城中华容即今监利张文昌乐府有章华行】綘帐台【郡志东汉马融教授弟子于此今鼓角楼之西是其处也○刘莘老诗马融号耆旧太守南郡来横经坐绛帐自处何崔嵬帐前列徒弟帐后歌管陪书生贫贱遽以声色囬】　莱公竹【在潜江药师院冦莱公卒于海康诏许归道出公安邑人祭于道断竹挿地以挂纸钱竹遂不根而生邑人立庙于侧奉祀甚谨侍读王公乐道纪其事于石】名宦郭贺【为荆州刺史百姓歌之尝以章服勑行部去防帷露冕使百姓见其容服以章有德】马融【为南郡太守教养诸生常以千数坐髙堂施綘帐前授生徒后列女乐今子城西有绛帐台】法雄【为守先是猛兽为害雄令毁去防穽虎暴遂去因名虎渡里出本传】　刘昆【为江陵令时县连年火灾昆辄向火叩头雨防风止人称其至诚所感】刘宏【白氏六帖宏为荆州毎有手书郡国丁寕欵宻人皆感之曰得刘公一纸书贤于十部从事】陶侃【代王舒为刺史治江陵勤于吏职终日敛膝危坐阃外事千绪万端罔有遗漏逺近书防莫不手荅引接踈逺门无停客诸参佐或以手谈废事侃命取其酒器蒱博之具投之江尝语人曰大禹圣人乃惜寸阴至于众人当惜分隂】谢安【桓温辟为征西司马既至温甚喜言平生欢笑竟日既出温问左右颇尝见我有此客否温尝诣安值其理髪安性舒缓乆而方罢使取帽温见留乆之曰令司马着帽其见重如此】谢奕【为桓温司马在坐岸帻啸咏无常温曰我方外司马】王徽之【字子猷为桓温军蓬首散带不综府事又为车骑桓冲骑兵军冲问卿署何曹对曰似是马曹又问管几马曰不知冲尝谓曰卿在府日乆比当相料理徽之不答直髙视以手板柱颊云西山朝来致有爽气耳】孟嘉【为桓温幕府九日游龙山僚佐毕集并着戎服有风至吹嘉帽落嘉不之觉温命孙盛作文嘲之嘉答之其文甚美】张九龄【以争牛仙客事贬荆州长史常以文史自娱○赋诗云谬忝为邦寄多慙理人术陈力傥无效谢病从芝木】张柬之【武后曰安得一竒士用之仁杰曰荆州长史张柬之虽老宰相材也用之必尽节于国】姚崇【天寳遗事崇牧荆州三年授代阖境民吏泣拥马首不使之去所乘之马鞭镫民皆截留】元结【安史之乱以讨贼迁荆南节度使】叚文昌【帅荆南或旱禬解必或乆雨遇出游必晴民为语曰旱不苦祷而雨不愁公出游】孟浩然【张九龄为荆州辟浩然置幕府尝赋观猎诗】韩愈【德宗时为监察御史上疏论宫市贬阳山令正元移荆州法曹叅军】韩朝宗【李白与韩荆州书白闻天下谈士相聚而言曰生不愿封万户侯但愿一识韩荆州何人之景慕一至于此君侯不以长揖见拒若必接之以髙宴縦之以清谈请日试万言倚马可待今天下以君侯为文章之司命人物之权衡一经品题便作佳士而今君侯惜阶前盈尺之地不使白扬眉吐气激昂青云耶】元稹【字微之宪宗时拜监察御史不避中人仇士良怒击稹败面宰相谓稹年少轻立威失宪臣体贬江陵士曹叅军】皇朝陈尧咨【祥符中知荆南母冯氏问曰汝典郡有何治效尧咨曰稍精于射母曰汝不务仁政而专一夫之技杖而击之】元綘【湘山野録公成童时侍钱塘府君于荆南每从学于龙安僧舍后三十年以龙图二卿为帅昔僧犹有存者公因建堂名曰碧落诗云九重侍从三明主四纪乾坤一老臣】郑獬【帅江陵刘忠肃挚为察推章子厚为帅属后人以为一时盛事】刘挚【治平中为察推】张商英【以言事出监荆南商税】胡安国【为江陵察推改除教授今江陵北地名新店文定故宅在焉】张栻【为帅】张孝祥【为帅尝有送举人赴省诗云解苞珍贡入琢玉寳光寒簇仗春旗里看君防治安】人物老莱子【寰宇记楚人事亲至孝常服斑斓之衣年七十尚为婴儿啼戯于亲前】汉阴叟【寰宇记楚人居汉水之阴子贡南游见丈人为圃凿池抱瓮出灌园用力多子贡教之凿木为桔橰丈人曰吾闻有机事者必有机心也】陆通接舆【楚人谓之楚狂接舆】宋玉【有故宅○杜甫诗曽闻宋玉宅毎欲到荆州】　胡广【华容人西汉平帝时大司徒马宫辟之值王莽居摄广解衣冠垂府门而去遂亡命交趾隐于屠肆莽败归乡】岑文本【家江陵封江陵县子或劝其营产业文本曰吾汉南一布衣以文墨致宰相奉稍已重尚何殖产耶】皇朝唐介【荆南人仁宗朝为御史论张尧佐除四使因劾宰相文彦博介贬英州别驾仁宗朝叅大政因与王安石榻前论事不屈发疽死】唐恪【靖康为少宰】朱昂【太宗朝为翰林学士引年请休上以荆南故苑赐之力辞乃赐城东一坊为宅是时知制诰陈尧咨为尹乃题坊曰垂车】孙谕【元祐末挂冠同时退休者呉师道梁宏宋光复贾亨彦张叔逹布衣唐愈为七老人防饮酒赋诗五日一集】田伟【燕人归朝授江陵尉因家焉作博古堂藏书至五万七千卷无重复者黄鲁直过之曰吾校中秘书及徧游江南文士图书之富未有过田氏者】题咏江汉分楚望【文选顔延年诗云云行巫奠南服三湘沦洞庭七泽蔼荆牧】巴国山川尽【陈子昂诗云云荆门烟雾开】地利西通蜀【杜甫江陵望幸诗云云天文北照秦】汉水照天碧【白居易和江陵士曹元微之诗云云楚山拂云霄】北行连邓许【苏子瞻诗云云南去极衡湘】楚地尽平川【苏子瞻诗游人出三峡云云北客随南贾呉樯间蜀船江侵平野断风卷白沙旋欲问兴亡事重城千古坚】风烟纪城南【杜甫北南歌云云尘土荆门路】闗梁豁五湖【张九龄登荆州城楼诗】此府雄且大【韩愈赴江陵法曹寄王翰林诗云云腾凌尽戈矛】槃槃此都防【李频诗楚地八千里云云巍峩数里城逺水相映带】府中丞相阁【孟浩然陪张丞相登荆城楼云云江上使君滩】兵符下渚宫【刘禹锡寄荆州严司空诗蛮水阻朝宗云云】三楚多秀士【阮籍咏怀诗】白鱼如切玉【杜甫诗云云朱橘不论钱】僮橘过霜収【李维诗使梅和雪赏云云】南荆西蜀大行台【刘禹锡与严司空成都武相公唱和】烟开碧树渚宫秋【武元衡酬荆南严司空见寄诗卷青山巫峡云云】千里江陵一日还【李白诗朝辞白帝彩云间云云两岸猿声啼不尽轻舟已过万重山】清江依旧绕空城【杜牧送刘秀才归江陵诗乡人来话乱离情泪滴残阳向楚荆白社已应无故老云云】起居八座太夫人【杜甫送蜀州别驾将中丞命赴江陵起居卫尚书太夫人示从弟位诗中丞问俗画熊频爱弟书防鹢新迁转五州防御使云云楚宫腊送荆门水白帝云偷碧海春与报惠连诗不惜知吾斑鬓总如银】荆州佳境不须山【郑毅夫夷陵张仲孚以荆州无山为戯作云云自有碧江无限好】汉家太守治才髙【司马君实送齐学士知荆南诗云云楚国山川气象豪旌斾逶迤盘梦泽楼船赑□压江涛】来依绛帐马融州【黄鲁直诗谁谓石渠刘校尉云云】地连云梦水无邉【张商英诗云云天断夷陵欲尽山曽是刘虬髙饮地不知何处扣阙】江村竹树多于草【姚合从陈彤之江陵从事云云山路尘埃半是云】只有滩声似旧时【陆务观楚城诗江上荒城猿鸟悲隔江便是屈原祠一千五百年间事云云】脊令飞急到沙头【杜甫喜舍弟到沙头诗鸿鴈影来连峡内云云】两岸緑杨遮虎渡【公安人张景居城南之方城仁宗召见问曰卿在江陵何处居景对曰云云一畨青草覆龙洲上喜其对】外邑野旷吕防营【杜甫公安懐古云云江深刘备城】县吏迎来恠到迟【张籍送枝江刘明府诗家僮促去愁行逺云云定访玉泉幽院宿应过碧涧早茶时】
　　四六【演綍北门　坐专方靣　帅阃尊严　肃清三楚开藩南纪　遥制邉头　兵威震肃　弹压重湖眷荆楚之西门　惟全楚之上流　摘山之党摇毒而方张实江汉之南纪　实皇家之要屏　荷戈之卒弛备而不武惟重湖之重地　伊荆州用武之国　南连岭峤之奥乃全楚之奥区　最今日任人之先　北倚防汉之长惟是重湖之外　渺焉蒲泽之深阻　虽为鱼米富饶之乡实连三楚之区　甚者潢池之绎骚　亦号盗贼出没之地控引呉蜀财赋之所委输　由中兴百余载以来最为重镇通逹闗河舟车之所走集　凡属部二千石以下悉元戎洞庭青草无可戮之鲸鲵　貔貅万灶肃先声于营垒之间武陵桃源皆相安之鸡犬　蜂蚁千屯戡大憝于笑谈之顷田土膏腴莫尽新耕之利　控持中原是为四通八逹之地人烟萧瑟靡闻旧观之还　考按前古岂但三国六朝所争地控上游允谓江淮之屏蔽　一江天险处咽喉控扼之中兵屯重镇尤为巴蜀之辅车　万旅云屯属襟带驱驰之下】
　　汉阳军【汉阳汊川】
　　建置沿革【禹贡荆州之域在天文为翼轸之分野春秋时郧国地战国属楚秦属南郡汉为江夏郡安陆县地魏初定荆州屯沔阳以为重镇晋立沔阳县而江夏郡自上昶城移理焉后移理夏口县晋陶侃为荆州刺史镇沔口即此宋齐梁因之后周于此置复州隋改为沔州以沔水为名寻复为沔阳郡唐置沔州周世宗以汉阳汉川二县置军国朝尝废为县属鄂州寻复为军今领县二治汉阳】
　　事要郡名古沔　沔阳【见沿革注】沔口【汉水入江处曰丨丨】风俗美化行江汉【诗文王之时丨丨丨乎丨丨之域】形胜沔口重镇【舆地志汉入江处谓之沔口魏及呉人皆以为重镇】吞江纳汉【呉都赋云】前枕蜀口【元和志云云北带汉水】却负大别【李知新学记云云】路通荆雍【通鉴梁武帝曰云云控引秦梁】左武昌【陈泽鳯栖经藏记汉水合大江夹江而城丨丨丨右汉阳】山川鳯栖山【军治在其阳刘辟强记昔有丨丨于丨故名】大别山【在沔阳县东一名鲁山○郡志云梁武帝筑汉口城以守鲁山即今汉阳军城是也史本新经云上有横江将鲁肃祠岂因是而名山欤○梁武帝曰汉口不阔一里以前道交至不若遣军逼郢吾自围鲁山以通汉沔使郧城竟陵之粟方舟而下○潘大临登丨丨眺望诗云人争汉口渡日落阳台坂鼔吹隔岸闻楼观排云见】赤壁山【在汊川县西八十里舆地纪胜里人多言是周瑜破曹操处按曹操舟师自江陵顺流而下周瑜自柴桑泝流而上两军相遇于赤壁则赤壁当临大江临嶂及汊川皆非临江处旧经云今江汉间言赤壁者有五黄州嘉鱼江夏汉阳汉川其説各有所据惟江夏之説近古而合于中】临嶂山【在汉阳西六十里晋置沔阳县江夏郡自上昶城移理焉】湖盖山【在汉阳县山形似盖南临汉水西带大湖故名】阳台山【在汉川县南三十五里或言宋玉作髙唐赋处有裴敬碑载其事当考】郎官湖【李白郎湖诗序故人尚书郎张渭出使夏口沔阳牧桂公汉阳宰王公觞于江城之南湖方夜水光如练清光可掇白因举酒酹水号之曰丨丨丨亦郑圃之有仆射陂也但白诗谓沔州城南今乃在城北不同耳○李白诗张公多逸兴共泛沔城隅郎官爱此水因号郎官湖又诗南湖秋月白王宰夜相邀笛声喧沔郡歌曲上云霄】江水【在军南】汉水【按桓宣传宣镇襄阳石季龙使骑七千渡沔袭之则丨丨自襄阳以下在晋时皆名沔水○杜牧汉江诗溶溶漾漾白鸥飞渌浄春深好染衣南去北来人自老夕阳长送钓船归○刘澄之山水记沔口古以为沧浪水即屈原遇渔父作歌处】汉阳渡【李白赠汉阳辅録事诗鹦鹉洲横丨丨丨水引寒烟没江树又云汉口双鱼白锦鳞今传尺素报情人】烟波湾【在汉阳西北三十里唐崔颢诗日暮乡关何处是烟波江上使人愁】鎻穴【在大别山即孙皓以铁鎻鎻江处】堂亭汉广堂【在军治】南纪楼【在军治○夏倪诗江发岷山如瓮口汉从嶓又东流滔滔从此为南纪我忆禹功时倚楼】秋兴亭【在军治后山巅唐刺史贾载建中书舍人贾至云诗人之兴秋最髙故以名亭】竹斋【唐张渭题从弟沔州判官丨丨诗竹里藏公案花间隐使车】名宦陶侃【王敦表丨丨为荆州刺史镇沔阳】皇朝游酢【为知军】彭乘【益州人为汉阳判官乞归侍养冠凖荐之召为集贤校理求便亲得知普州旧制蜀人不许赴蜀官特恩自乘始】名贤李白【乾元间迁夜郎过此尝游南湖】题咏汉阳抱青山【唐李羣玉诗云云飞楼映襄渚白云蔽黄鹤緑树藏鹦鹉】水从嶓来【王贞白晓泊汉阳渡诗云向苍梧去云云】西州风物好【温庭筠诗云云遥见武昌楼】汉水横冲蜀浪分【杜牧之寄牛相公诗云云】夹江分命两诸侯【曽子固送汉阳守诗楚国封疆最上头云云】
　　四六【防綍严宸　分南北之一江　湖浸郎官之风月拥麾古沔　置东西之二郡　洲横处士之烟波禹贡披图大别之名自古　源出蜀江欲重上流之势周南纪咏汉广之化至今　州临沔水遂分太守之符画地为疆昔特称于支邑　燕凝多暇不妨泛月于南湖夹江分命今仍托于附庸　驲召亟驰行即就云于北阙】


　　方舆胜览卷二十七
　　钦定四库全书
　　方舆胜览卷二十八　　　　宋　祝穆　撰
　　鄂州【江夏　蒲圻　崇阳咸寜　通城　嘉鱼】
　　建置沿革【禹贡荆州之域于天文为翼轸鹑尾之次自周夷王时入于楚楚雄渠封其子红为鄂王春秋时谓之夏汭秦属南郡汉置江夏郡领鄂县献帝时黄祖为江夏太守始于沙羡置屯今郡治是也呉孙权自公安徙治鄂更名曰武昌晋立鄂县惠帝分荆州置江州而武昌改江州江夏仍荆州宋江夏郡治夏口宋武立郢州治江夏为是郢城隋改鄂州后为江夏郡唐复为鄂州陞武昌军节度皇朝因之或兼制置或兼安抚或兼漕今领县六治江夏】
　　湖广总领湖北转运置司
　　事要郡名鄂渚【在江夏西黄鹤矶上一二百歩舆地记云梦之南是为丨丨其名于离骚见之○晏类要隋立鄂州似渚故名】武昌【呉破黄祖于沙羡遂改名丨丨】江夏【见沿革注内】夏汭【书注水北曰汭亦名夏口】风俗人多劲悍【图经火耕水耨以渔稻为业云云决烈】形胜地接荆岘【乔大观南楼赋云云江吞云梦】扼束江湖【记室新书云云襟带呉楚】通接梁雍【何尚之议夏口在荆江之中云云实为津要】江汉为池【呉赵咨对魏王曰呉带甲百万云云】江汉合流【通典江汉二水在州西合流○禹贡江汉朝宗于海】三国争衡【郡国志夏口鲁口呉置督将于此云云呉之要害】山川鳯凰山【在江夏县北二里其形如鳯故名】江夏山【本名峡山唐天寳改名】黄鹤山【一名黄鹄在江夏东九里遗县西北二里有黄鹤矶○李白诗东望黄鹤山雄雄半空出四面生白云中峯倚红日岩峦行穹跨峯嶂亦宜宻颇闻列仙人于此学飞术一朝向蓬海千载空石室金灶生烟埃玉潭秘清谧地古遗草木庭寒老芝术蹇余羡攀跻因欲保闲逸观竒徧诸岳兹岭不可匹结心寄青松永悟客情毕】赤壁山【郡县志在蒲圻西百二十里北岸乌林与赤壁相对即周瑜用黄盖防焚曹公舡处今江汉间言赤壁者五汉阳汉川　　黄州嘉鱼江夏惟江夏之説为近乌林与赤壁即非一地葢赤壁初战操军不利引次江北而后有乌林之败则乌林当在江北详见黄州注○李白诗二龙争战决雌雄赤壁楼舡扫地空烈火涨天照云汉周瑜于此破曹公○杜牧诗折防沉沙鐡未销自将磨洗认前朝东风不与周郎便铜雀春深锁二桥】大观山【在江夏东南五十里岩壑颇胜】金城山【在江夏东南二百里呉将陆涣屯兵于此】蒲矶山【在嘉鱼县境葢蒲圻县初置于此】幕阜山【在通城东南五十里周五百里跨三县呉太史慈拒刘表于此置营幕故名】黄龙山【即幕阜之东顶有湫池中有黄鱼能致有瀑泉】钟台山【在咸寕东南百里有桃花洞即李邕读书之所石室尚存】龙泉山【在崇阳西南六十里周二百里山有洞石渠泉流清驶乡人号鲁溪岩有茶甘美】夏口【一名鲁口似指夏水之口然何尚之云夏口在荆江之中正对沔口浦大容舫于事为便而章懐太子注东汉亦谓夏口戍在今鄂州故唐史皆指鄂州为夏口本在江北自孙权取对岸夏口之名以名之而江北之名始晦】东湖【在城东四里有东园为近城登览之胜】南湖【在望泽门外周二十里旧名赤栏湖外与江通长堤为限长街贯其中四旁居民蚁附】太平湖【在嘉鱼县南三十里须嵗中涸夜有光恠志其处而掘之得古铜钟秦少游为吊镈钟文即此】蒲圻湖【晏公类要湖多蒲草呉大帝时蒲圻县于湖侧】南浦【在江夏南三里离騒云送美人兮丨丨水出景首山西入大江冬涸夏盈商舟聚泊今名新开港】黄金浦【在鹦鹉洲上以呉将黄葢屯军于此得名】卢洲【孙仲谋泛江遇大风柂师请所之仲谋欲徃丨丨其仆谷利以力拟柂师使泊樊口凿山通道归武昌今谓之呉王岘有洞穴土紫色可以磨镜】鹦鹉洲【在江中黄祖杀祢衡处衡赋鹦鹉故名初孔融荐衡于操操不能容送与刘表表不能容送与江夏太守黄祖祖善待焉祖长子射尤善于衡时大防賔客人有献鹦鹉者请赋以娱嘉賔衡揽笔而作文不加防后以言不逊祖竟杀之○李白诗魏帝营八极蚁视一祢衡黄祖斗筲人杀之受恶名呉江赋鹦鹉落笔超羣英锵锵振金玉句句欲飞鸣鸷鹗啄孤鳯千春伤我情五岳起方寸隐然讵可平才髙览何施寡识冒大刑至今芳洲上兰蕙不忍生○鹦鹉来过呉江水江上洲传鹦鹉名鹦鹉西飞陇山去芳洲之树何青青烟开兰叶香风暖夹岸桃花锦浪生迁客此时徒极目长洲孤月向谁明】万金堤【在城西南隅绍熈间夫军筑压江亭于其上】楼亭南楼【晋庾亮在武昌诸左史殷浩之徒乘秋夜共登丨丨俄而庾至诸人将避之亮曰诸人可住老子于此兴复不浅便据胡床与浩等谈咏竟夕○在郡治南黄鹤山顶上有登览之胜旧基不知其处中间改为白云阁元祐间守方泽重建复旧名记丈以为庾亮所登故基非也亮所登乃武昌安乐宫端门也李巽岩焘作鄂州丨丨记云呉孙氏更名汉鄂曰武昌今州东百八十里武昌县是也今鄂州乃汉沙羡当晋咸康时沙羡未始有鄂及武昌之名庾亮安复至此○李白陪宋中丞武昌夜饮怀古诗清景丨丨夜风流在武昌庾公爱秋月乘兴坐胡床龙笛吟寒水天河落晓霜我心还不浅怀古醉余觞○黄鲁直登丨丨诗江东湖北行画图鄂州丨丨天下无髙明广深势抱合表里江上来画阁雪筵披襟夏簟寒胷吞云梦何足言庾公风流冷似鐡谁其继之方公悦○四顾山光接水光凭栏十里芙荷香清风明月无人管并作南楼一味凉】黄鹤楼【在子城西南隅黄鹤山上此楼因山得名盖自南朝已着矣○南齐志仙人子安乘黄鹤过此○阎伯理记州城西南隅有丨丨丨者图经云费祎登僊尝驾黄鹤返憇于此遂以名楼事列神僊之传迹存述异之志观其耸构巍峩髙标笼嵸上倚河汉下临江流重檐翼舒四闼霞蔽坐窥井邑俯拍云烟亦荆呉形胜之最也何必赖乡九柱东阳八咏乃可赏观时物防集灵僊者哉刺史兼侍御史淮西租庸使鄂岳沔等州都团练使河南穆公名寕下车而乱防皆理发号而庶政其凝或逶迤退公或登车送逺游必于是宴必于是极长沙之浩浩见众山之累累王室载怀思仲宣之能赋僊踪可揖嘉叔伟之芳尘乃喟然叹曰黄鹤来时歌城郭之并是浮云一去惜人世之俱非有命抽毫纪兹贞石时皇唐永防元年嵗次大荒落月孟夏日庚寅记○张敬夫云丨丨丨以山得名也而唐图经何自而为恠説谓费文祎仙去驾鹤来憇于此阎伯理记中乃实其事而或者又引梁任昉记所谓驾鹤之賔乃荀叔伟非文祎也此皆因黄鹤之名而世之喜事者妄为之説后来者既不之察又从而并绿増餙之楼旁有石照亭不知何妄男子题诗窓间遽相传曰此仙人吕洞賔所书也文人才士又为之夸大其事而苏子瞻亦载冯当世之説有羽衣着屐之诗吁世亦寕有是理哉甚矣世俗之好惟也○李白听黄鹤楼吹笛诗一为迁客去长沙西望长安不见家黄鹤楼中吹玉笛江城五月落梅花○又送孟浩然诗故人西辞黄鹤楼烟花二月下扬州孤帆逺影碧空尽惟见长江天际流○崔颢黄鹤楼诗昔人已乘白云去此地空余黄鹤楼黄鹤一去不复返白云千载空悠悠晴川歴歴汉阳树芳草凄凄鹦鹉洲日暮乡关何处是烟波江上使人愁○苏子瞻云李公泽求黄鹤楼诗因记旧所闻于冯当世者诗曰黄鹤楼前月满川抱闗饥卒老不眠夜闻三人笑语言羽衣着屐响空山非鬼非人意其仙石扉三扣声清圆洞中铿鈜落门缥缈入石如飞烟鸡鸣月落风驭还迎拜稽首愿执鞭汝非其人骨腥膻黄金乞得重莫肩持归包裹弊席氊夜穿茆屋光射天里闾来观已变迁似石非石铅非铅或取而有众忿喧讼归有司今几年无功暴得喜欲颠神人戱汝真可怜愿君与考然不然此语可信冯公传】石镜亭【在黄鹤楼西临崖有石如镜为西日所照则烱然发光○贺铸诗西戍夕阳晴东城石镜明有山分八字供作两眉横】压云亭【在黄鹤山椒统制司】江汉亭【在倅防张芸叟记云因古城为之】寺院头陁寺【在黄鹤山上北南齐王中作寺碑遂为古今名利○黄鲁直诗头陁全盛时宫殿梯云级城中空金碧云外僧濈濈人亡经纬尽屋破龙象泣惟有简西碑文章巍然立】灵竹院【在江夏本孟宗泣竹之所天圣中孙晟有记今安逺楼即其故基】祠坛社稷坛【朱元晦记云清江刘君清之行州事遂属录事叅军周明仲行视得城东黄鹤山废营地一区东西十丈南北倍差按政和五礼画为四坛而属其役事于兵马监押赵伯烜其月坛成东社西稷居前东风伯西雨雷师居后少郤坛皆三成有壝壝四门前二坛趾皆方二丈五尺崇尽二寸后二坛趾皆方一丈六尺五寸崇八寸其再成方面皆杀尺崇四分而去一三成方杀亦如之而崇不复杀前二坛皆方四丈二尺门六尺间丈五尺后二坛皆方二丈八尺门五尺间四丈九尺其崇皆四尺社有主崇二尺五寸方尺剡其上培其下半石也南五丈为门三间北二丈有竒为斋庐五间缭以重垣甃以坚甓而植以三代之所宜木又云某按社实山林川泽邱陵坟衍原隰五土之秪而后土勾龙氏其配也稷则专为原隰之秖能生五谷者而后稷周弃氏其配也风师箕也师毕也是皆着于周礼领于大宗伯之官唯社稷自天子之都至于国里通得祭而风雨之神则自唐以来诸郡始得祀焉至于雷神则又唐制所与师同坛共牲而祀者也】名宦庾亮【镇武昌见南楼注】黄祖【刘表以为江夏太守】陶侃【镇武昌商浩庾翼皆为佐史时号多士】孔觊【为内史每醉弥日不醒醒则判决未尝有壅众云孔公一月二十九日醉胜他人二十九日醒也】陆逊【辅孙登于武昌令建昌侯虑毁撤鬬鸭】牛僧孺【陶甓甃城】元稹【为武昌节度使】周瑜【孙防以瑜为江夏守讨黄祖始治夏口自此以前江夏太守乃治安陆耳】桞公绰【韩愈与鄂州桞公绰书淮右残孽尚有巢窟环冦之师殆且十万瞠目难语自以为武人不肯循法度颉颃作气势窃爵自尊大者肩相摩也不闻有一人援桴鼓誓众而前者但月令走马来求赏给助防为声势而已阁下书生也诗书礼乐是习仁义是修法度是束一旦去文就武鼓三军而进之陈师鞠旅亲与为辛苦慷慨感激同食下卒将二州之牧以壮士气斩所乘之马以祭踶死之士虽古名将何以加兹】皇朝张咏【为崇阳令民以茶为业公曰茶利厚官将防之命拔茶而置桑民以为苦其后搉茶而崇阳之桑已成】张商英【为守时蔡京行方田又筑圜土囚罪人公谢表曰方田扰安业之民圜土聚徙乡之恶人传以为口实】人物丁固【母作大被以招贤学】李邕【文名天下时称李北海】元结【始称猗琅子又称浪士又称漫客樊上更曰聱叟】孟嘉【按陶潜作孟府君传云嘉江夏鄂人也庾亮以帝舅民望镇武昌并领江州辟君部庐陵从事亮引见问风俗得失封曰嘉不知亮以麈尾掩口而笑曰嘉故是盛徳人也又为安西将军庾翼府功曹再为江州别驾征西大将军谯国桓温叅军九月九日温逰龙山叅佐毕集四弟二甥咸在坐时佐吏并着戎服冇风吹君帽堕落君初不觉良乆如厠温命取以还之仍命孙盛为文嘲之君请笔作答文辞超卓四座叹之温问君酒有何好而卿嗜之君曰明公但不得涌中趣尔渊明先亲君之第四女也凯风寒泉之思实钟厥心谨采行事撰此传】冯京【字当世江夏人自乡选至廷封俱为第一】名贤王钦若【祖郁官鄂渚时其母李氏将免娠江水骤溢已逼廨舍亟迁黄鹤楼生男即公也】李纲【以侍御史张浚论鄂州居住】黄庭坚【谪监州税】题咏铙吹发夏口【王维送江夏南康守云云】乘鄂渚而反顾【屈平渉江有曰云云兮欵秋冬之绪风】过夏首而西浮【屈平哀郢云云兮顾龙门而不见】落帆黄鹤之浦【庾信哀江南云云藏船鹦鹉之洲】路指鳯凰山北云【唐岑参诗云云衣沾鹦鹉洲邉雨】汉水北吞云梦入【游仪云云蜀江西带洞庭流】云开逺见汉阳城【卢纶晚次鄂州诗云云犹是孤帆一日程估客画眠知浪静舟人夜语觉潮生三湘愁鬓逢秋色万里归心对月明旧业已随征战尽更堪江上鼓鼙声】
　　四六【武昌上流　武昌屏翰　逺控湖湘　万骑云屯湖右巨镇　江左衿喉　旁带汉沔　一江天险眷兹沔鄂之雄　仍以攸临之郡　眷洞庭彭蠡之间实控江淮之势　就烦兼部之劳　接牂牁夜郎之境台隍枕呉楚之郊　夏口武昌三国之山川如旧形势尽湖湘之秀　江沱汉广诸侯之风化一新惟武昌大都防之邦　诵崔李黄鹤之诗层楼故在实江国最上流之地　考周曹赤壁之战折防未销舟车辐辏商贾之徃来　南楼乘兴当知天下之所无貔虎云屯军民之杂处　北阙归班即庆日邉之有召浩渺波涛来舳舻于千里　镇临鄂渚常兼漕节之荣峥嵘城垒屯貔虎于列营　弹压淮壖更总制垣之重左洞庭右彭蠡据湖湘形势之区东夏口西武昌览呉魏兴亡之迹】
　　寿昌军【武昌】
　　建置沿革【呉以前并同鄂州孙权改鄂曰武昌郡晋宋齐梁因之隋以江夏为鄂州武昌以县属焉唐及五代以至国朝并属鄂州嘉定十五年陞为军使寻又陞武昌军以与鄂州节镇之名相类因玉寳寿昌文锡名夀昌军今领县一治武昌】
　　事要郡名东鄂【晋地理志】樊楚【水经注】风俗土地塉确【呉陆抗防丨丨危险而丨丨】形胜捍御上流【郡志晋庾翼欲移镇乐乡王述与庾氷牋武昌实江东镇戊之中非但云云而已】呉晋重镇【旧唐志云云】呉主故宫【张文潜呉故宫赋云登武昌之故墟吊西门之衰桞是丨丨之丨丨兮昔仲谋之所有】山川武昌山【在县南百九十里旧云孙权都鄂欲以武而昌故名】樊山【在武昌西三里一名西山下有寒溪○苏子瞻云邓圣求为武昌令游寒溪西山余时居黄与武昌相望常徃来溪山间后与圣求防宿玉堂话旧作诗云春江緑涨蒲萄醅武昌官栁知谁栽忆从樊口载春酒歩上西山寻野梅西山一上十五里风驾两腋飞崔嵬同游困卧九曲岭褰衣独到呉王台中原北望在何许但见落日低黄埃归来解劔亭前路苍崖半入云涛堆浪翁醉处今安在石臼杯饮无尊罍尔来古意谁复嗣公有妙语留山隈至今好事除草棘常恐野火烧苍苔当时相望不可见玉堂正对金銮开岂知白首同夜直卧看椽烛髙花摧江邉晓梦忽惊断铜环玉鎻鸣春雷山人帐空猿鹤怨江湖水生鸿鴈来请公作诗寄父老徃和万壑松风哀】石门山【在武昌县两石对峙如门○郭功父诗双崖屹然起剔藓认题字乃知贤令尹曽同漫叟醉唐武昌令马安与元次山同游石刻存焉】东方山【在县南百五十里有石刻云东方朔故隐】西塞山【在县东百三十里介于两山之间为闗塞也土俗编呉楚旧境孙策击黄祖子射于此袁宏赋沿西塞之峻崿】吉祥山【在武昌东七十里呉主微时尝隐此○罗隐诗呉主当时隐此山呉都去后緑潺潺】郎亭山【在樊山西路出武昌退谷中朱梁时朱友防凿山开道射以强弩遂防武昌即此】西山【武昌丨丨天下胜处也自孙氏防集以来至元子始显逾二百年邓安惠公为邑访元子之迹为之作洼樽铭则又显东坡先生谪居黄冈间徃游焉爱其山水多见于文字中翻鸦落雪之句虽画工不能尽也则又加显夫物之兴废有时到天下胜处终不可掩必有贤人君子为之品题而况于人乎方二公对直玉堂刻烛挥制曽不及人间名利事而诗章徃来独梦寐于寂寞之濵则其胷中所期盖相索于阆风之上矣今安惠之孙俣能追敛其酬唱以贻好事之玩真不坠其家声者呜呼元子逺矣二公之流风余韵既不可复得而一时金马石渠文士之盛亦岂可多得哉三复遗音为之兴叹】呉王岘【舆地志孙权于樊口被风破船凿樊岭而归因名】退谷【在郎亭元结故名】圻【在县西南十里何颉诗序有云呉王种于此也】蟠龙石【在县东北江上旧传有龙蟠于此庾信哀江南赋龙蟠鳯集之乡】杯樽石【在郎亭西孟仕源居其下有石临樊水有窊元结命为杯樽铭曰时俗浇狡日益伪薄谁能杯饮共守淳朴】车湖【在武昌县东三十里有车武子墓】南湖【在武昌县东八里寰宇记旧名南浦江淹别赋送君南浦即此】樊溪【在武昌县亦名袁溪】寒溪【在樊山下有菩萨泉东坡铭郡志云呉王有避暑殿在丨丨山间西山寺即故基】钓台【在北门外大江中郡志孙权常整陈于丨丨】峥嵘洲【在县西刘毅尝破桓元于此】芦洲【在武昌西子胥去楚出关于江上求渡渔父曰灼灼兮侵已私与子期兮芦之漪子胥既渡解劔与之直千金不受子胥令其勿露渔父知其意遂覆舟而死】井泉异泉【在西塞山郡志天宝中泉出山巅埀流四百仞元结命曰丨丨】白岩泉【在武昌县南百六十里泉石幽絶有马祖禅师道塲】楼阁南楼【见鄂州丨丨注】松风阁【在西山寺○黄鲁直命名诗依山筑阁见平川夜阑箕斗挿屋椽我来名之意适然老松魁梧数百年斧斤所赦今参天风鸣娲皇五十洗耳不须菩萨泉】亭榭殊亭【临大江马向理武昌日作元结取其材殊政异故以名亭】怡亭【蒋頴叔序云丨丨铭刻于江濵巨石上乃李阳氷李莒八分书裴虬作铭】广防亭【在樊山相传呉主游宴于此元结有记】九曲亭【苏子由序子瞻迁于齐安无名山而江之南武昌诸山中有浮屠精舍西日西山东曰寒溪适西山行于羊肠九曲而获少平乃营亭而西山之胜始具】名宦陆逊【孙权迁都建业留逊辅太子登掌武昌留事】陶侃【镇武昌课种桞都尉夜盗桞为已种侃问西门桞何以盗种都尉惊怖谢罪○刘禹锡诗一辞温室树几见武昌桞】庾亮【与庾翼庾氷俱镇武昌】人物孟嘉【武昌人】孟陋【嘉之弟桓温召之不至】名贤元结【逃乱居樊山有子曰叔闲直者故诗曰将牛何处去耕彼西山阳叔闲修农具直者畔我耕又有子曰叔静正者故诗曰将船何处去钓彼大回中叔静能鼓桡正者随弱翁】题咏樊山开广防【谢元晖和伏武昌登孙权故城诗炎灵遗劔玺当涂骇龙战圣期缺中壤覇功兴防县鹊起登呉山鳯翔陵楚甸襟带穷岩险帷帟尽谋选北拒溺骖镳西戡收组练江海既无波俯仰流英聁裘冕类禋郊卜揆崇离殿钓台临讲阅云云文物共葳防声明且葱蒨三光厌分景书轨欲同荐参差世祀怱寂寞市朝变舞馆识余基歌梁想遗转故林衰木平荒池秋草徧雄图怅若兹茂宰深遐睠幽客滞江臯从赏乖缨弁清巵阻献詶良书限闻见幸借芳音多承风采余绚于役傥有期鄂渚同游衍】不食武昌鱼【呉初欲都武昌陆凯上防言武昌土地危险硗确非王者之都且童謡云寕饮建业水云云寕还建业死不向武昌居人心所在天意可知】津亭踈桞风【钱起诗晓泊武昌岸云云株曽手植好事忆陶公】起来望樊山【唐孟彦深为武昌令元次山居樊山新春大雪彦深以诗问之江山十日雪雪深红雾浓云云但见群玉峯】武昌无限新栽桞【韦蟾罢鄂州祖席尝书文选云悲莫悲兮生别离登山临水送将归以牋授賔从请继其句逡廵有妓然起曰妾不才不敢染翰遂占两句曰云云不见杨花满院飞】家家开门枕江水【邓伯温次子瞻韵武昌山水诚佳哉当年五桞亲栽培云云春风照耀桃与梅】亦复不厌武昌居【王介甫寄鄂州张使君诗云昔人寕饮建邺水共道不食武昌鱼公来建邺毎自如云云武昌山川今可想緑水逶迤烟莽苍白鸥晴飞随雨桨岸荠茸茸映鱼网投老留连陌上尘思公一语何由徃】
　　四六【出綍西垣　镇临要郡　惟义昌之小垒剖符东鄂　控御上流　乃鄂渚之故封】
　　【访樊口之梅何妨覔句　若论胜境乃元郎题咏之乡折武昌之桞聊可赠行　虽曰小邦亦庾亮镇临之地分鄂渚之鋭兵足知地重开樊山之广防姑俟时清】
　　方舆胜览卷二十八
&lt;史部,地理类,总志之属,方舆胜览&gt;
　　钦定四库全书
　　方舆胜览卷二十九　　　　宋　祝穆　撰
　　岳州【巴陵　平江临湘　华容】
　　建置沿革【禹贡荆州之境古三苖国也楚分翼轸之次春秋麋罗二国秦属长沙郡汉属南郡吴以为重镇晋属长沙郡宋曰巴陵郡梁置巴州又置罗州隋曰岳州又置玉州复曰巴陵郡唐置巴州改岳州国朝因之以英宗潜邸领岳州团练使陞岳阳军节度中兴改纯州华容军寻复为岳州及岳阳军节度领县四治巴陵】
　　事要郡名岳阳【居天岳山之阳】风俗人性悍直【郡志土厚水深故云云】女子皆服力役【郡志云云刍荛儥卖力夺男夫否则耻之】以渔为生【同上诸巴之地面背江湖每遇霖潦则坏堤决埽民无安止中人之产不过十金以舟为家云云者十室而四五其土人则以潭户名之】形胜左洞庭右彭蠡【同上古三苗国云云】背衡岳面重湖【谯门记云云】北通巫峡【同上云云南极潇湘】湘水环其左【同上云云岷山揖其右】兼有江湖之胜【郡志地有四渎江为之长五湖洞庭为之最江湖之胜巴陵兼有之】城小而固【旧经云鲁肃所立唐天寳初裴光赞重加版筑今以前史考之侯景之乱湘东王绎以王僧辩为大都督军至巴陵遗僧辩书曰但守巴邱以逸待劳又谓僚佐曰巴陵云云僧辩足可委任景水陆并进僧辩乗城固守偃旗卧鼓安若无人景服其胆勇】荆潭黔蜀四防之冲【欧阳偃虹堤记】据衡湘巴蜀荆楚之防【滕宗谅桂亭记】山川天岳山【在洞庭湖一名幕阜前有培塿曰巴蛇髙一万八千尺周亘五百余里昔有真人艾君居之石崖壁立飞鸟莫息壁有文夏禹治水尝至此东隅有温泉三穴○郡县志山临大江吴使鲁肃以万人屯巴邱即此又云蜀先主称尊号凡文诰防命皆刘巴所作卒葬岳阳后人因号为巴陵○寻江记羿屠巴蛇于洞庭其骨若陵故谓之巴陵】白鹤山【在巴陵县山之南有两池池潜巨蠎吕翁招而出化而为劒南阜有老木木末悉稿蔓草翳焉翁尝憇其下有人自木杪降而拜之惟松之精翁授之药○小説有江叟者好吹笛尝遇樵叟而髯髯遗江銕笛毎于君山之龙潭吹之无声一日携笛登丨丨丨吹于紫荆防响震林谷忽有两女子出授神药云服此当为水仙后不知所终女子盖龙云】道岩山【在巴陵县有巨石中窽而邃东西可以舆马往返容屋百楹上下流泉不竭有断石云许旌阳尝以砺剑斩蛟】君山【在湖中方六十里亦名洞庭之山昔舜之二女居之曰湘夫人又曰湘君所逰故名丨丨○湘中记昔秦皇欲入湘观衡山而遇风浪几溺至此山而免○郡志君山状如十二螺髻○北梦琐言湘江北流至岳阳达蜀江夏潦后蜀江涨遏住湘波溢为洞庭湖凡数百里而君山宛在水中秋水归此山复居于陆惟一条湘川而已○刘禹锡诗湖光秋色两相和潭面无风镜未磨遥望洞庭山水翠白银盘里一青螺○黄鲁直诗满川风月独凭栏绾结湘娥十二鬟可惜不当湖水满银山堆里防青山○湘中老人者有洞庭客吕云卿尝遇之于丨丨侧索酒数行老人歌曰湘中老人读黄老手挼紫藟坐碧草春至不知湘水深日暮忘却巴陵道苏子瞻云唐末有人诵此诗殆是李谪仙辈老人真遁世者也】酒香山【湘州记君山上有美酒饮者不死汉武帝遣栾巴求得之未进御东方朔窃以饮帝怒欲杀之对曰茍杀臣臣亦不死已死酒亦无騐遂赦之】石山【亦名墨山在华容县楚词有云驰余车于元石即此地也】石门山【张説诗序丨丨与墨山相连有禅堂道观天下絶境】石牛山【在平江上有井泉可以避地】乌黎山【亦名乌林郡志汉沔在夏口北赤壁在夏口南乌林在赤壁南巴陵又在乌林南华容道在巴陵西】楞伽峯【在巴陵东南有无姓和尚居之栁宗元为记】三江【郡县志巴陵城对丨丨岷江为西江○江为中江湖湘为南江】洞庭湖【在巴陵县西西吞赤沙南连青草横亘七八百里日月若出没其中风土记鼎澧沅湘合诸蛮黔南之水汇于洞庭至巴陵与荆江合○王直方云老杜有过洞庭诗曰蛟室围青草龙堆拥白沙防江盘古木迎棹舞神鸦破浪南风正收防畏日斜云山千万叠底处上仙槎李希圣云得之江心小石上○孟浩然诗八月湖水平涵虚混太清气蒸云夣泽波撼岳阳城欲济无舟楫端居耻圣明可怜垂钓者空有羡鱼情○李白逰洞庭诗洞庭西望楚江分水尽天南不见云日落长沙秋色逺不知何处吊湘君○小説开寳中有贾知微遇曽城夫人及二妃于洞庭歌曰黄陵庙前春草生黄陵女児茜罗帬轻舟短棹唱歌去水逺天长愁杀人歌毕赠之罗巾而去○刘元方尝宿湖岸驿中夜闻歌声朝阅楹间有题云爷娘送我青枫根不记青枫几囘落当时手刺衣上花今日成灰不堪着】青草湖【一名巴邱湖北洞庭南潇湘东纳汨罗之水自昔与洞庭并称】赤亭湖【在华容县郡县志有赤亭城三面临水即梁遣胡僧祐所据城】赤沙湖【与洞庭通】防湖【在巴陵南十里左传定公四年吴人败楚于雍澨即此郡志夏潦奔注则泆为此湖冬霜既零则涸为平野】云梦泽【禹贡曰云土梦作乂则是二泽也按左传桓公四年载邙夫人使弃诸梦中言梦而不言云定公四年载楚子涉睢济江入于云中言云而不言梦正与禹贡合杜预注云梦跨江之南北汉阳圗经云在江之北夣在江之南】西水【郡志荆江六七月间其水暴涨逆泛洞庭旬日乃复谓之西水】五潴【资水沅水澧水湘水同注洞庭北防大江谓之丨丨战国防秦与荆战大破之于洞庭五潴】金沙堆【在洞庭湖中延袤数里张安国有赋】鲟鱼觜【风土记昔传有异人防曰江西沙洲过岳阳楼即出状元】鸭栏矶【即建昌侯孙虑作閗鸭栏于此】杨子洲【在华容县昔日荆佽飞斩蛟之所】偃虹堤【城濠东北湖面百里毎西南风涛声万鼓昼夜不息漱囓城下滕子京欲为丨丨丨以捍之预求记于欧阳公未几滕去遂不果筑建安胡明仲诗云有时风浪战城西何翅渔阳万鼓鼙狎水蚩蚩忘垫溺谁人能续丨丨丨盖伤之也】井泉云母泉【在华容大云寺李华诗序元石山尽生云母如列星井泉溪涧色皆纯白】楼阁燕公楼【在岳阳楼北滕子京序张説谪守作】岳阳楼【在郡治西南西面洞庭左顾君山不知创始为谁唐开元四年中书令张説出守是邦日与才士登临赋咏自尔名著滕宗谅作而新之范希文为之记苏子美书其丹邵踈其首时称四絶○范希文记云庆歴四年春滕子京谪守巴陵郡越明年政通人和百废具兴乃重修岳阳楼増其旧制刻唐贤今人诗赋于其上属予作文以记之予观夫巴陵胜状在洞庭一湖衔逺山吞长江浩浩荡荡横无际涯朝辉夕阴气象万千此则岳阳楼之大观也若夫霪霏霏连月不开阴风怒号浊浪排空日星耀山岳潜形商旅不行樯倾楫摧薄暮冥冥虎啸猿啼登斯楼也则有去国懐乡忧谗畏讥满目萧然感极而悲者矣至若春和景明波澜不惊上下天光一碧万顷沙鸥翔集锦鳞防泳岸芷汀兰郁郁青青而或长烟一空皓月千里浮光跃金静影沉璧渔歌互答此乐何极登斯楼也则有心旷神怡宠辱皆忘把酒临风其喜洋洋者矣嗟夫予尝求古仁人之心或异二者之为何哉不以物喜不以己悲居庙堂之髙则忧其民处江湖之逺则忧其君是进亦忧退亦忧然则何时而乐耶其必曰先天下之忧而忧后天下之乐而乐欤噫微斯人吾谁与归○顔延年与张湘州登巴陵城楼作江汉分楚望衡巫奠南服三湘沦洞庭七泽蔼荆牧经途延旧轨登闉访川陆水国周地险河山信重复却倚云梦林前瞻京防囿清雰霁岳阳曽辉薄澜澳凄矣自逺风伤哉千里目万古陈往还百代劳起伏存没竟何人烱戒在明淑请从上世人归来艺桑竹○韩愈岳阳楼诗洞庭九州间厥大谁与让南维羣崖水北注何奔放潴为七百里吞纳各殊状自古澄不清环混无归向炎风日搜搅幽怪多冗长轩然大波起宇宙隘而放巍峩防嵩华腾跃较健壮声音一何宏轰磕车万辆犹疑帝轩辕张乐就空旷蛟螭露笋簴缟练吹组帐鬼神非人世节奏颇跌荡阳施见夸丽阴闭咸凄怆朝廽宜春口极北缺隄障夜防巴陵洲丛苪才可傍星河尽涵泳俯仰迷下上余澜怒不已喧聒鸣瓮盎明登岳阳楼辉焕朝日亮飞防戢其威清宴息纎纩澄湛凝緑物影巧相况江豚时出戱惊波忽荡瀁时当冬之孟隙窍缩寒涨前临指近岸侧坐难望涤濯神魂清幽懐舒以畅主人童孩旧握手乍欣怅怜我窜逐归相见得无恙开筵交履舄烂熳倒家酿杯行无停留髙柱送清唱中盘进橙栗投掷倾脯酱欢穷悲心生婉娈不能忘念昔始读书志欲干霸王屠龙破千金为艺亦云亢爱才不择行触事得谗谤前年出官日此祸最无妄公卿采虚名擢拜识天仗奸猜畏弹射斥逐恣欺谁新恩趍府庭逼仄厠诸将吁嗟苦驽缓但惧失宜当追思南渡时鱼腹甘所葬严程廹风防劈箭入髙浪颠沉在须防忠鲠谁复谅生还真可喜克已自惩创庶从今日后粗识得与丧事多改前好趣有获新尚誓耕十畆田不敢万乘相细君知蚕织稚子已能饷行当挂其冠生死君一访○杜甫登楼诗昔闻洞庭水今上岳阳楼吴楚东南坼乾坤日夜浮亲朋无一字老病有孤舟戎马闗山隔凭髙涕泗流○李白诗楼观沧海尽川逈洞庭开鴈引愁心去江衘好月来云间逢下榻天上接行杯醉后凉风起吹人舞袖廻○白居易题岳阳城下水漫漫独上危楼凭曲栏春岸緑时连梦泽夕阳红处近长安猿攀树立啼何苦雁防湖飞渡亦难此地惟堪画圗障华堂张与贵人看】馆驿洞庭南馆【张祐题诗云一迳逗霜林朱栏绕碧岑地盘云梦角山镇洞庭心树白看烟起沙红见日沉还因此悲屈惆怅又行吟】佛寺兴国寺【在城南寺有西阁李白诗明湖落天镜香阁凌云阙】法寳寺【唐曰龙兴下瞰防湖李白尝与贾舎人于此剪桐望防湖作诗云剪落青桐枝防湖坐可窥雨洗秋山净林光澹碧滋】祠庙三闾庙【屈平沉沙之处曰汨罗江在岳州境内正庙以渔父配享唐末有洪州衙前军将题一絶云苍藤古木几经春旧祀祠堂小水濵行客谩陈三酹酒丈夫元是独醒人】名宦张説【唐人谪守岳诗益凄惋人谓得江山之助】刘长卿【为观察使】皇朝王旦【为平江宰】人物胡广【后汉人居华容县】郑田【自唐以来隠者凡七八人曰丨丨二刘山人处士而刘长卿李频王昌龄郑谷辈皆有诗见称】吕岩客【字洞賔河中府人唐礼部侍郎谓之孙防昌中两举进士不第去逰庐山遇异人得长生诀多逰湘潭岳鄂之间人莫之识也○岳阳风土记岳阳楼上有吕先生留题云朝逰北粤暮苍梧袖有青蛇胆气麄三入岳阳人不识朗吟飞过洞庭湖○东轩笔録滕宗谅守巴陵有华州囘道士上谒风骨耸秀滕知其异人口占以赠之曰华州回道士来到岳阳城别我逰何处秋空一剑横回闻之怃然大笑而别或云宗谅因密令画工传其像今岳阳楼传本状貌清俊与俗本特异】名贤韩注【以直言忤代宗贬岳阳○杜甫赠韩谏议诗今我不乐思岳阳身欲奋飞病在牀美人娟娟隔秋水濯足洞庭望八荒鸿飞日月白青枫叶赤天霜玉京羣帝集北斗或骑麒麟翳凤凰芙蓉旌旗云雾乐影动倒景摇潇湘星宫之君醉琼浆羽人稀少不在旁似闻往者赤松子恐是汉代韩张良昔随刘氏定长安帷幄未改神惨伤国家成败吾岂敢色难腥腐飡枫香周南留滞古莫惜南极老人应夀昌美人胡为隔秋水焉得置之贡玉堂】陈与义【尝假馆郡圃所居室自号简斋】题咏江国逾千里【杜甫诗云云山城仅百层岸风翻夕浪舟雪洒寒灯留滞才难尽艰危气益増圗南未可料变化有鹍鹏】地圗封七泽【窦庠酬退之诗云云天限锁重髙】清晨登巴陵【李白诗云云周览无不极】城郭蜂房缀【朱頔诗岳阳多邱山云云】潇湘春水来【杜牧早春寄岳州李使君李善棊爱酒情地闲雅云城髙倚峭巘地胜足楼防朔漠暖鸿去云云萦盈几多思掩抑若为裁返照三声角寒香一树梅乌林芳草逺赤壁健防开往事空遗恨东流岂不回分符颍川政吊屈洛阳才拂匣调珠柱磨铅勘玉杯棊飜小窟势垆拨冻醪醅此兴予非薄何时得奉陪】猿呌洞庭秋【雍陶送徐使君赴岳州诗渺渺楚江上风旗摇去舟马归云夣晚云云别思满南渡乡心生北楼巴陵山水郡应称谢公逰】
　　四六【问津湖右　控连七泽　维郡之分　北通巫峡分垒岳阳　弹压重湖　据水之防　西极潇湘惟岳阳之凋郡　分符夣泽之滨　地分千里以维均占湖右之要冲　息驾洞庭之野　郡以一楼而増重面湖背岳乃形胜之要区　吞云梦八九于胸方将坐啸囊山带江亦往来之孔道　展洞庭万里之眼自足生春啼猿啸虎聊寻骇异之观　京洛云山外方伫来仪翳凤骑麟行庆清华之召　乾坤日夜浮又烦坐镇壁题岩客之诗知非俗境楼有范公之记喜得壮逰】
　　【先天下之忧后天下之乐不在兹乎有刺史之荣无刺史之难亦足试矣】
　　峡州【夷陵　宜都长阳　逺安】
　　建置沿革【禹贡荆州之域鹑尾之分野春秋及战国属楚秦汉为南郡魏武置临江郡蜀改宜都郡吴曰西陵晋宋齐并为宜都郡梁置宜州西魏改为托州后周以地扼三峡之险改托为硖隋改夷陵郡唐改峡州始从山国朝因之中兴移治于紫阳山又于石鼻山寻复故今领县四治夷陵】
　　事要郡名夷陵　西陵　峡口风俗民俗俭陋【郡志常自足无所仰于四方】业儒者鲜【同上】地僻而逺【欧阳永叔至喜亭记云云】地僻而贫【欧阳永叔记曰云云故夷陵为下县而峡为小州】形胜西通全蜀【荆渚记夷陵郡居大江之上云云故夷陵有安蜀古城】北辕襄汉【张商英记云云南下荆鄂】陆辇秦凤【欧阳永叔至喜亭记曰云云】距三峡之口【郭见义三防洞记云云介重湖之尾】在吴蜀之介【寰宇记云云】西陵重镇【元和志郡城陆抗所筑吴改丨丨以为丨丨】楚之西塞【袁崧宜都山川记云南有荆门山北有虎牙山相对云云也在今宜都】国之西门【通鉴吴陆抗曰西陵建平国之藩表臣父逊昔上言西陵云云若有不守则荆州非吴有也】峡险至此平夷【欧阳末叔送田秀才序巴丨之丨丨丨地始丨丨】西陵胜景三【张安国记丨丨之丨丨丨亭曰至喜楼曰楚塞洞曰三防】夏后疏凿【文选江赋巴东之峡云云】楚王坟墓【夷坚志丨丨丨丨之地】土产米麫鱼【欧阳永叔与尹师鲁书夷陵有丨丨丨如京洛】椒纸漆【欧阳公记有丨丨丨以通商贾○夷陵纸不甚精熟然最奈久欧公纸説三省中帐籍惟峡州者不壊】山川夷陵山【一名西陵峡在夷陵县西北二十五里○吴志云陆逊破刘备还屯丨丨守峡口以备蜀即此丨是也】宜阳山【有风井穴大如瓮夏出冬入有樵人置笠穴口风噏之后扵长阳溪口得笠则知潜通也】落钟山【系本云廪君之先故出巫峡丨丨丨石穴中穴有二所廪君出扵赤穴余姓出于黒穴】黄牛山【荆州记南崖有重岭叠起崖间有石色如人牵牛人黒牛黄成就分明加以江湍纡回行途经宿犹望见之○行者歌曰朝黄牛暮发黄牛○白居易诗白狗次黄牛滩如竹节稠路穿天地险人续古今愁】虎牙山【在夷陵东南三十五里荆州记丨丨二丨临江楚之西塞】马鞍山【在夷陵县通鉴陆逊攻刘备备升丨丨丨陈兵自绕即此山】石鼻山【夷陵志后周移峡州州治于此其山隔大江髙五百余仞广袤二十里下临江流中有石横六七十丈如簰筏又呼为石簰】重山【在长阳上有风穴夏则风出秋则风入春秋分则静】孤山【在逺安县有陆抗城袁崧尝登此山谓俯见大江舟如鳬雁】丹山【在逺安时有赤气故名】鹿溪山【在逺安西六里鹿苑寺之侧山皆鹿疃梁居士陆法和云着脚名山多矣未有如鹿溪者遂栖隠焉石龛犹存】百井山【在逺安西四十五里髙三千五百丈有清泉数十级絶顶望见江陵】望州山【在宜都县可望见州】巫峡【其间首尾百六十里谓之丨丨○宋玉赋我帝之季女名曰瑶姬未行而亡封于丨丨之阳髙唐之岨旦为云暮为雨朝朝暮暮阳防之下故为立庙号朝云焉】明月峡【在夷陵倚江干崖面其白如月又如扇】西陵峡【杨烱诗絶壁耸万仞长波射千里盘薄荆之门防防南国纪楚都昔全盛髙邱烜望祀秦兵一旦侵夷陵火潜起四维不复设关塞良难恃洞庭且忽焉孟门终已矣自古天地辟流为峡中水行旅相赠言风涛无极已及余践斯地环竒信为美江山若有灵千载伸知已】白起洞【在夷陵世传白起烧夷陵时驻此】三游洞【白居易与弟知退及元徽之防于夷陵寻幽践胜知退曰斯景胜絶天地间有几乎○苏子瞻三游洞诗一迳绕山翠萦纡似去蛇忽惊溪水急争看洞门呀滑磴攀秋蔓飞桥踏古槎三扉迎北吹一穴向西斜难息烟云老追思嵗月遐唐人昔未到古俗此为家○欧阳永叔诗漾檝泝晴川舍舟縁翠岭探竒冒层崄因以穷人境弄舟终日爱云山徒见青苍杳霭间谁知一室烟霞里乳窦云腴凝石髓苍崖一径横查渡翠壁千寻当户起昔人心赏为谁留人去山河迹更幽青萝緑桂何岑寂山鸟嘐嘐不惊客松鸣涧底自生风月出林间来照席仙境难寻复易迷山回路转几人知惟应洞口春花落流出岩前百丈溪即下牢溪也○苏子由诗洞前危径不容足洞中明旷坐百人苍崖硉兀起成柱乱石散列如惊麏清溪百丈下无路水满沙上如鱼鳞夜深明月出山顶下照洞口才及唇沉沉深黒若大屋野老构火青如燐平明欲出防上下洞气飘乱为横云深山大泽亦有是野鸟鸣噪孤熊蹲三人一去无复见至今冠盖长满门】清江【在宜都寰宇记云一名夷水东自施州开蛮界流入昔巴蛮五姓未有君长令各乗土舟约浮者为君惟务相独浮因共立之为廪君乃乗土舟从夷水下因立城其傍四姓臣之】青溪【唐田逰岩爱夷陵青溪上庐其侧髙宗亲至门谓曰先生此佳否答曰臣所谓泉石膏肓烟霞痼疾】赤溪【在夷陵昔陆抗封步阐自青溪筑城至故市即此】緑罗溪【欧阳永叔送田秀才序曰逰东山窥丨丨丨】沧茫溪【在宜都溪生五色石细纹红如玛瑙青如玻璃夏雨过人竞采掇】姜诗溪【在州南○欧阳永叔诗丛林已废姜祠在事迹难寻楚语讹诗广汉人故郭璞诗青溪千仞余中有一道士借问是何人云是鬼谷子】诸滩【曰青草曰西蛇曰难禁曰三溜曰偏刼曰叱波曰趍滩曰老翁曰大蛇曰鹿角曰南北两席头曰上狼尾皆在州西北】砚池【在州南昔郭景纯注尔雅汲水于此有黒水出焉】凤凰洲【在逺安县昔令韦臯有美政凤凰防集】虾蟇碚【在夷陵县之南凡出蜀者必酌水以瀹茗陆羽第其品为第四○唐张又新水记言峡州扇子峡石中突而泄水独清冷俗谓虾蟇石其水煎茶为第一○黄鲁直云虾蟇碚从舟中望之颐项口吻甚类虾蟇寻泉源入洞中石气清寒流泉出石骨若虬龙吼○苏子瞻诗蟆背似覆盂蟆頥如偃月谓是月中蟆开口吐月液根源来甚逺百尺苍崖裂当时龙破山此水随龙出入江江水浊犹作深碧色禀受苦清洁独与凡水隔岂惟煑茶好醸酒应无敌○欧阳永叔石溜吐阴崖泉声满空谷能邀弄泉客系舸留岩腹阴精分月窟水味标茶箓共约试春芽枪旗几时緑】井泉五眼泉【在宜都西三十五里有龙今有祠】堂亭绛雪堂【在州治欧阳永叔集云峡州署中旧有千叶红梨花知郡朱郎中始加栏槛命坐客赋之○公诗云风轻绛雪尊前舞日暖繁香露下闻】四贤堂【在州治二苏欧黄也】六一堂【在夷陵县】至喜亭【欧阳永叔作亭记云蜀于五代为僭国以陆为虞以富自足舟车之迹不通于中国者五十有九年宋受天命一海内四方次第平太祖改元之三年始平蜀然后蜀之丝枲织文冨衣被于天下而贡输商旅之往来者陆辇秦凤水通岷江不絶于万里之外岷江之来合蜀众水出三峡为荆江倾折回直悍怒閗激束之为湍触之为旋顺流之舟顷刻数百里不及顾视一失毫厘与崖石遇则縻溃漂没不见踪迹故凡蜀之可以充内府供京师而移用乎诸州者皆陆出而其羡余不急之物乃下于江若弃之然其为险且不测如此夷陵为州当峡口江出峡始漫为平流故舟人至此者必沥酒再拜相贺以为更生尚书虞部郎官朱公再治是州之三月作至喜亭于江津以为舟者之停留也且志夫天下之大险至此而平夷以为行人之喜幸夷陵固为下州廪与俸皆薄而僻且逺虽有善政不足为名誉以资进取朱公能不以陋而安之其心喜夫人之去忧患而就简易诗所谓恺悌君子者矣自公之来嵗数大丰因民之余然后有作惠于往来以馆以劳动不违时而人是頼是皆宜书故凡公之佐吏因相与谋而属笔于修焉】天开圗画【在城东五里云际院】楚西第一【在州对江普济院山巅望夷陵甚伟】楼防南纪楼【胡明仲诗西望巫峡峯东望洞庭湖南望大江横北望楚王墟平时十万户鸳瓦百贾区夜半车击毂差鳞衔舳舻麦麻谩沃衍家家足粳鱼又云古来上流地最重荆州符形势在东南横跨此其枢】楚塞楼【在州宅○许自诚诗雄当蜀道三千里巍压荆南十五州○何麟诗但见岑楼名楚塞不知元是国西门】尔雅台【在州宅方舆记郭璞注尔雅于此台有庙】祠庙黄牛庙【在黄牛峡名灵应庙相传佐禹治水有功蜀后主建兴初诸葛武侯建祠然三国时西陵建平非蜀土而任清臣记亦不言日月○欧阳永叔为夷陵令日作黄牛庙诗曰大川虽有神淫祀亦有俗石马系祠门山鸦噪林木后子瞻防云尝闻之于公予昔以西京留守推官为馆阁校勘时同年丁寳臣元珍适来京师梦与予同舟泝江入一庙中拜诏堂下予班元珍下方拜时像起既出门见一马只耳觉而语予固莫识也已而元珍除峡州判官余亦贬夷陵令一日与元珍泝峡谒黄牛庙入门惘然皆梦中所见予为县令固班元珍下而门外镌石为马缺一耳相视大惊乃留诗庙中盖私识其事也】名宦张飞【先主既定江南以飞为宜都太守】陆逊【领宜都太守】许绍【为峡州刺史萧铣围峡州绍击走之悉获战舰云】韦臯【为建安令】顔真卿【代宗时以言祭器不饬元载以为诽谤由刑书贬峡州】皇朝欧阳修【以切责谏官遂贬峡州夷陵县令】人物何参【夷陵县人居笃学坊以博学孝义着不求闻达人称曰处士】郭雍【河南府人父忠孝从伊川先生二十年颇得其学后持宪陜西死扵金人之难雍隠扵长阳县之下鱼山惧父学之湮没乃推先志纂前书乾道初召力辞授冲晦处士有易中庸説】名贤程颐【贬涪州移峡州】刘安世【为正言论蔡确章子厚责岭外后复贬峡州】张商英【以斥蔡京谪峡州】题咏巫山夹青天【李白上三峡题诗曰云云巴水流苦兹巴水忽可尽青天无到时三朝上黄牛三暮行大迟三朝又三暮不觉鬓成丝】阔狭各一苇【白居易初入峡诗上有万仞山下有千丈水苍苍两崖间云云】岩腹有穿圹【苏子瞻出峡忽闻巫峡尾云云仰见天苍苍石室开两向宣尼古庙宇丛木作帏帐铁循横半空俯瞰不计丈古人谁架构下有不测浪石窦见天囷瓦棺非古葬玉虚悔不至实为舟人诳退思偶成篇赠舟人唱】峡口巴江水【司空曙送史申之峡州诗云云无风浪亦飜蒹葭新有雁云雨不离猿江客思乡逺愁人頼酒昏檀郎好聮句莫滞谢家门】一条白练峡中央【白居易诗万丈赤幢潭厎日云云】一叶才通石罅间【雍陶峡中行两崖开尽水回环云云楚客莫言山势险世人心更险于山】出峡朝天第一州【刘长源诗云云史君重敞最髙楼蜀江雪浪初平处楚国金城欲尽头】江转荆湖第二州【张权题诗巴渝东畔楚西畔云云】夷陵城阙倚朝云【胡曽咏诗云云战败秦师纵火焚何事三千珠履客不能西御武安君】冈势元依陆抗城【查籥诗云浪痕自记彭岑垒云云】南标铜柱北虎牙【王龄诗云云天险城边古西塞】外邑夷陵虽小邑【苏子瞻至喜亭诗云云自古控荆吴形胜今无用英雄久已无谁知有文伯逺谪自王都人去年年改堂倾嵗嵗扶追思犹咎吕感叹亦怜朱旧种孤楠老新霜一橘枯清篇留峡洞醉墨写邦圗故老问行客长官今白须著书多念虑许国减欢娱寄语公知否还须数倒壶】
　　四六【西陵古郡　荆为重地　逺聮胡峤　山号虎牙南国上防　峡占上防　近接岷江　滩名狼尾巴蜀恃为咽喉　据南楚之上游　载惟三峡之偏州荆楚倚为根柢　控西蜀之要防　乃是六朝之要地壤邻襄汉当折冲御侮之机　虽云僻郡固难要誉以进身地控东南为深根固之所　然念逺民尤在承流而宣化杖藜登水榭而挥翰宿春天前称杜老漾檝泛晴川而舍舟縁翠岭后美欧公】
　　【公将把麾豋至喜之亭熟览醉翁之迹仆方杜门继归来之赋敢希靖节之风】
　　荆门军【长林当阳】
　　建置沿革【星土分野三代以前并同江陵府前汉南郡有临沮当阳编都县皆荆门之地而编都乃今长林也晋立武寜军扵故编县其属有长林县隋省入长宁县属南郡改长寜为长林唐置基州后废属荆州寻以旧基州之地长林县立荆门县属江陵府五代朱梁割据为荆门军皇朝以荆南之荆门镇为军后废为县属江陵元祐间知荆南唐义问请复为军从之今领县二治长林】
　　事要郡名荆门【春秋时楚地故曰丨丨】风俗冠盖旁午【朱震惠泉诗序荆门控扼要冲丨丨丨丨于道】形胜东帯汉水【朱震鼔角楼记云云西被峡石】西控巴峡【满中行壁记云云扼其咽喉东连鄢郢为之襟帯】南距江陵【张式鼓角楼记云云北界汉水】北抗沮川【晏类要】介荆襄之两间【张师中撰鼓角楼记云云】信荆楚之门户【满中行荆门军记云云襄汉之藩垣】与襄阳相犬牙【荆门军记云云】为用武之国【朱汉图经序云俯云梦连巫峡据襄阳之阻通沮漳之利由楚汉迄唐季云云】山川荆门山【宜都山记即楚西塞张式记峯峦对起厥状如门】章山【在长林县九域志云即禹贡所谓内方也】防山【一名硖石山在军城西百余步两峦对起如蛾眉有二泉水发其麓曰惠】屏风山【在长林西北三十五里壁立如屏帏絶顶平衍中有两泉绍兴间郡守建卢其上为避地之计开禧丙寅郡守李直柄亦徙居焉】磨剑山【在长林县马鞍山西有秦王磨劔石上多砺痕】东山【去军城一里许】西山【在城西三里有洞及海会院】灵鹫山【在长林北旧有寺有穴曰龙洞有石台甚髙】金薄山【在长林有金石如云母】中城山【在军城磨林溪之东观有石碑上有城垒极峻险】紫盖山【在当阳县有二峯四垂若繖有观及丹井○葛立方送舒殿丞诗紫葢亭亭秀荆渚股分防水穿林莽尚想当年老阿瞒燕骑蛇矛走先主】緑林山【元和志在当阳县东南百二十里汉光武起兵于此舆地广记即所谓当阳之长坂也曹公追先主而张飞拒之于此后汉刘元传诸亡命共攻离乡聚藏于緑林中】圆台山【在当阳县东六十里俗传唐玉真公主建粲霞观于此】方山【在当阳北三十里漳水之上四顾峰峦环列】玉泉山【山有寒泉过客多题诗】左溪【在长林县盖蛮人姓左所居】蛮水【在鸡鸣涧北即夷水也桓温父名彛改曰丨丨○王建诗荆门行唤起官舡渡丨丨】漳水【在当阳县北左传江汉沮漳楚之望也】防水【出紫盖山下防碧馨香】建水【在郡北百里】金龙潭【在当阳北二十五里徽庙时尝投金龙镇潭中】井泉南泉【出白崖麓之南其水溉田千顷】防泉【在城西防山南曰泉北曰惠泉昼夜两潮水溢数寸世传南出玉北出珠朱震诗序诗人才客临流濯缨赋诗纪行徘徊乎清冷之濵而不忍去○沈传师诗京路马骎骎尘劳日向深防泉聊息驾可以洗君心○苏子瞻诗楚人少井饮地气常不泄蓄之为惠泉坌若有所折○杨绘诗注一派白谓之雄一派碧谓之雌源有雌雄分碧白○孙仅诗孤城深鎻乱云间城上云开面面山负郭惠泉谁共访卫公诗碣緑苔班○欧阳永叔诗淹留桂树几经春野鸟岩花识使君使君今是尊前客谁与山泉作主人】惠泉【在荆门○苏子由诗泉源何从来山下长溪油然本无营谁使自激烈茫茫九地底大水浮一叶使水皆为泉地已不胜泄应自众水中独不容至洁涓涓自倾防奕奕见清澈石净无尘中有三尺雪下为百丈溪冷不受鱼鳖脱衣浣中流解我双足热乐哉泉上翁大旱不知渴】亭榭湖北道院【在郡治】荆岑伟观【在郡治】潜玉亭【在防山亭序云有卞氏抱玉亭在疆内则此山之有美玉信矣○李卫公诗明珠虽秘彩美玉讵藏珍】寒亭【在玉泉山人多题诗独一篇云朔风凛凛雪漫漫未是寒亭分外寒六月火云天不雨请君来此凭栏干】佛寺玉泉寺【在当阳县西南二十里玉泉山陈光大中浮屠知觊自天台飞锡来居此山寺雄于一方殿前有金池○玉泉诗序山水之胜甲天下张曲江孟浩然辈尝托于诗以冩其胜】名宦皇朝陆九渊【为守号象山】人物皇朝胡安国【有故居在金龙潭上】题咏防马傍荆岑【张九龄诗指途跻楚望云云】荆门蔽三巴【孟浩然诗云云】尘土荆门路【刘禹锡歌云飞烟纪南城云云天寒多猎骑走上樊姬墓】春水月峡来【李白荆门浮舟望蜀江诗云云浮舟望安极正见桃花流依然锦江色】玉马朝周从此辞【刘禹锡后梁宣明二帝陵诗云云园林寂寞对丰碑千行宰树荆门道暮雨潇潇闻子规】宋台梁馆尚依依【刘禹锡荆门道中南国山川旧帝畿云云】霜落荆门江树空【李白秋下荆门诗云云布帆无恙挂秋风】斜分汉水横湘水【王建作诗云云山青水緑荆门间】土风南去接荆蛮【孙仅送岳州舒殿丞诗江路北来通汉水云云】看炊红米煮白鱼【王建荆门行岘亭西头路多曲栎林深深石簇簇云云夜向滩头店家宿】楚俗嵗时多杂鬼【欧阳永叔诗春山四顾乱无涯鸡犬萧条数百家云云蛮风言语不通华】
　　四六【疏恩魏阙　拥江带汉　有严要害之防纡绂荆门　控蜀接淮　兼制剽轻之俗】
　　【是为要地乃古人交战之　千里分疆守险壮貔貅之旅虽曰小邦实今日必争之地　五方杂处受防多鸿雁之民其在荆襄实相依于唇齿　废而为邑赋租褊啬而不优若论巴蜀亦有系于襟喉　陞以作邦保鄣要冲而当守】



　　方舆胜览卷二十九
　　钦定四库全书
　　方舆胜览卷三十　　　　　宋　祝穆　撰
　　常徳府【武陵　桃源龙阳　沅江】
　　建置沿革【禹贡荆州之域星土为翼轸鹑尾之次殷周为蛮蜑所居春秋战国时属楚秦为黔中郡汉更武陵郡今州是也梁置武州隋改为辰州炀帝更武陵郡唐因之复为朗州昭宗置武胜军节度后唐为武平郡国朝祥符避圣祖讳改鼎州陞永安军改靖康军陞武平军节度乾道以孝宗潜邸陞为常徳府今领县四治武陵】
　　事要郡名古鼎【旧名鼎以神鼎出于此故名】武陵【晋书潘京丨丨汉夀人辟主簿太守问曰贵郡何以名武陵京曰本名义陵在辰阳县界与夷獠相接光武移东山遂得完共议易号传曰止戈为武诗注髙平曰陵于是名焉】义陵【初项羽杀义帝于郴武陵人缟素哭于招屈亭髙帝闻而义之故曰丨丨】常武【诗序有常徳以立武事】风俗人气和柔【伍安贫武陵记云云多淳孝少宦情以黄老自乐有虞夏之遗风】信鬼而好巫【屈原九歌云昔楚南郢之邑沅湘之间俗云云其祠必作乐鼔舞以乐诸神】以渔猎山伐为业【西汉地理志云云】形胜东抵洞庭【楼图南奏状云云西接夜郎】右控五溪【郡志云云】沅湘之濵【刘禹锡为鼎州司马上杜司徒求澧阳曰云云寒暑一阳雁不到华言罕闻】古黔中地【郡志在昔黔中为楚之南宇左包洞庭之险右控五溪之要秦以虎狼之威志在吞楚而必欲得楚之黔中故楚由是衰武陵实黔中郡也】故郢之裔邑【刘禹锡楚望赋武陵云云夜郎诸夷杂居】乃张若之遗址【郡县志在州东五十步初秦昭王使白起伐楚张若筑此城以拒楚自义陵移治武陵今州东是也】桃源八景【如桃川仙隠白马雪涛緑萝晴昼梅溪烟雨寻阳古寺楚山春晚沅江夜月童坊晓渡亦一方之佳致也】提举五州兵马【乾道九年府守楼图南奏本府东抵洞庭盗贼之所渊薮西邻夜郎蛮夷之所巢穴乞依旧丨丨鼎澧辰沅静丨丨丨丨盗贼节推兼提举】山川柱山【宋起居注云元嘉中武陵大水丨丨崩耸石阙其髙数丈宛若雕刻元和郡县志一名善徳山在武陵县东九里此山本名柱山开皇中刺史樊子盖以善卷尝居此名善徳山】武山【山半有盘瓠石水出谓之武陵溪】梁山【在武陵县北三十九里旧名阳山按旧注云阳山之女云梦之神尝以夏首秋分献鱼唐天寳六载始改丨丨汉梁嵩庙食于此故以名山】桃源山【在丨丨县二十里图经云山下有桃川宫西南一里即桃源洞云是昔秦人避乱之地有洞如门巨石屏蔽灵迹犹存有水自中流出防涓不絶○陶潜桃花源记云晋太元中武陵人捕鱼为业沿溪行忽逢桃花夹岸芳华鲜美落英缤纷渔人异之前行尽水源便得一山有小口舍舟从口入豁然开朗屋舎俨然有良田美池桑竹之属男女衣着悉如外人黄发垂髫见渔人惊问还家设酒杀鸡作食自云先世避秦时乱来此问今是何世乃不知有汉无论魏晋停数日辞去得其舡便扶向路处处志之及郡下诣太守説如此太守即遣人随其往迷不复得路后遂无问津者○任安贫武陵记晋太康中武陵渔人黄道真泛舟自沅泝流而入道真既出白太守刘歆歆与俱往则已迷路与陶记略同○李白寻桃源序水引渔者花藏仙溪春风不知从来落英何许流出三十六洞别为一天耶○陶潜叙桃源事初无神仙之説梁任安贫为武陵记亦祖述其语耳后人不深考因谓秦人至晋犹不死遂以为地仙洪驹父云介甫桃源行子瞻和桃源诗皆得之王摩诘韩退之刘梦得诸人以为神仙皆非是○陶潜诗嬴氏乱天纪贤者避其世黄绮之商山伊人亦云逝往迹寖复湮来区遂芜废相命肆农耕日入从所憩桑竹垂余荫菽稷随时艺春蚕收长丝秋熟靡王税荒路瞹交通鸡犬互鸣吠俎豆犹古法衣裳无新制童孺纵行歌班白观防诣草荣识节和木衰知风厉虽无纪厯志四时自成嵗怡然有余乐于何劳智慧竒踪隠五百一朝敞神界淳薄既异源旋复还幽蔽借问逰方士焉测尘嚣外愿言蹑轻风高举寻吾契○子瞻和陶渊明诗凡圣无异居清浊共此世心闲偶自见念起忽已逝欲知真一处要使六用废桃源信不逺藜杖可小憩躬耕任地力絶学抱天艺臂鸡有时鸣尻驾无可税苓亦晨吸狗或夜吠耘樵得甘芳龁齧谢炮制子骥虽形隔渊明已心诣髙山不难越浅水何足厉不知我仇池髙举复几嵗从来一生死近又等痴慧蒲涧安期境　　罗浮稚川界梦往从之防神交吾蔽桃花满庭下流水在户外却笑逃秦人有畏非真契○韩愈桃源图行神仙有无何渺茫桃源之説诚荒唐流水盘回山百转生绡数幅垂中堂武陵太守好事者题封逺寄南宫下南宫先生忻得之波涛入笔驱文辞文工画妙各臻极异境恍惚移于斯架岩凿谷开宫室接屋连墙千万日嬴颠刘蹶了不闻地坼天分非所恤种桃处处惟开花川原逺近蒸红霞初来犹自念乡邑嵗久此地还成家渔舟之子来何所物色相猜更问语大蛇中断丧前王羣马南渡开新主听终辞絶共凄然自説经今六百年当时万事皆眼见不知几许犹流传争持酒食来相餽礼数不闻尊俎异月明伴宿玉堂空骨冷魂清无梦寐夜半金鸡啁哳鸣火轮飞出客心惊人间有累不可住依然离别难为情船开棹进一囬顾万里苍苍烟水暮世俗宁知伪与真至今传者武陵人○王介甫诗望夷宫中鹿为马秦人半死长城下避世不独商山翁亦有桃源种桃者一来种桃不计春采花食实枝为薪儿孙生长与世隔知有父子无君臣渔郎放舟迷逺近花间忽见惊相问世上空知古有秦山中岂料今为晋闻道长安吹战尘春风囘首亦沾巾重华一去无消息天下纷纷经几秦○刘商诗桃花流出武陵洞梦想仙家云树春今看水入洞中去却是桃源洞里人○古汴高士诗山前溪是当时水源上桃非旧日花多是黄郎露消息洞门从此锁桃花○刘禹锡桃源行渔舟何招招浮在武陵水拖纶掷饵信流去误入桃源行数里清源寻尽花緜緜踏花覔径至洞前洞门苍黒烟雾生暗行数步逢虚明俗人毛骨惊仙子争来致词何至此须防皆破氷雪顔笑言委曲问世间因嗟隠身来种玉不知人世如风烛筵羞石髓劝客餐灯热松脂留客宿鸡声犬声遥相闻晓光葱茏开五云渔人振衣起出户满庭无路花纷纷翻然恐失乡县处一息不肯桃源住桃源满溪水似镜尘心如垢洗不去仙家一出寻无踪至今流水山重重○王维桃源行　　渔舟逐水爱山春两岸桃花夹古津坐看红树不知逺行尽清溪忽值人山口潜行始隈隩山开旷望旋平陆遥防一处攅云树近入千家散花竹樵客初传汉姓名居人未改秦衣服居人共住武陵源还从物外起田园月明松下房栊静日出云中鸡犬喧惊闻俗客争来集竞引还家问都邑平明闾巷扫花开薄暮渔樵乗水入初因避地去人间及至成仙去不还峡里谁知有人事世上遥望空云山不疑灵境难闻见尘心未尽思乡县出洞无论隔山水辞家终拟长逰衍自谓经过旧不迷安知峰壑今来变当时只记入山深清溪几度到寒林春来遍是桃花水不辨仙源何处寻○渔隠丛话载子曕云世传桃源事多过其实渊明所记止言先世避秦来此则渔人所见似是其子孙非秦人不死者也又云杀鸡作黍岂有仙而杀者乎使太守得而至焉则已化为争夺之场久矣】緑萝山【在桃源县南下有潭】闻山【在武陵县西百四十里武陵记曰昔临沅人黄道真在此山钓鱼见桃花源即陶潜所记是也】白马洞【第三十五洞天】樊坡【在武陵县北八十九里后汉丨重隠于此有肥田数千畆】橘洲【在龙阳县北五十里周囘三里按盛之经云李衡字平叔仕吴为丹阳太守毎欲理产业妻习氏不许衡宻遣人于武陵龙阳泛洲种橘千株临终谓其子曰汝母恶吾营家故贫如此吾于泛洲种橘乃千头木奴不费汝衣食太史言江陵千株丨其人与千户侯等盖谓此也今丨上民数百家橘不存矣】玉带河【端拱元年太守龚頴尝篆秀水斗门四字熙寜中有神仙海蟾翁刘易逰斗门曰此秀水河乃武陵郡一条玉带也他年必有系玉带之人故又谓之丨丨丨○熙寜中章子厚来平辰州蛮寄居张待制颉为章条画蛮事及章归朝起复张充东南发运使仍畀以白玉带一条】延溪【寰宇记云在武陵县有柘树千余头枝条茂畅昔有乌集其上枝下垂着地乌去枝偶振折羣乌号啸楚人取其枝为弓名曰乌号】武陵溪【在县西二十里亦名徳胜泉】五溪【司马错为秦将定黔中据城以阨丨丨郦道元水经注武陵有五溪谓雄溪樠溪酉溪芜溪辰溪是为蛮夷所居谓之丨丨蛮】朗水【在武陵县其水西南自辰锦州入郡界经郡城入大江谓之丨江汉书何邵所封于此】沅水【经武陵南二十歩】枉水【出武陵县南苍山名曰枉渚善卷所居时人号曰枉水楚词云朝枉渚夕宿辰阳亦谓此也】芷水【即沅水之别派其两岸多生杜衡并白芷仍以杜衡为材名】西水【在龙阳县东百八十里汉志云武陵郡酉阳水所出】沧浪水【在龙阳县二十里浪水与沧水合故名沧浪水寰宇记云在武陵县西二水合流禹贡又东为丨丨之丨乃渔父濯缨之处】鼎口【寰宇记云在武陵县有水名丨丨盖沅澧二江最深之处尤多鱼按朗陵地图云昔有神鼎出乎其间】井泉莱公泉【在武陵县北六十里皇朝类苑云鼎州甘泉寺介官道之侧始冦莱公南迁日题于东楹曰平仲酌泉经此囘望北阙黯然而去未几丁晋公又过之题于西楹曰谓之酌泉礼佛而去后范讽留诗于寺曰平仲酌泉囘北望谓之礼佛向南行烟岚翠锁门前路转使髙僧厌宠荣诗牌犹存○崔峄诗云二相南行至道初记名留咏在精庐甘泉不洗天涯恨留与行人鉴覆车○淳熙中南轩张敬夫榜曰丨丨丨】亭榭招屈亭【在城南相传三闾大夫以五月五日由黔中投汨罗土人以舟救之为何由得渡湖之歌其名咸呼云何在】佛寺甘泉寺【麈史云在武陵县北二十里许有丨丨丨行人多憩止焉防莱公往雷州凡题三十字曰庚申年秋九月平仲南行至甘泉院僧以诗板视之征途不暇吟咏代记年月后丁晋公谪朱崖过寺留题云翠影人疎度波光瑟瑟凝帝家金掌露仙署玉壶氷晓井侵星汲宵厨向月澄岂惟蠲肺渇灌顶助三乘因而至寺下者多所赋咏】祠墓伏波祠【刘禹锡诗防防篁竹下有路上壶头汉垒麏鼯泣蛮烟暮雨愁】安义王庙【在武陵县之梁山即梁松也○刘禹锡阳山庙观赛神诗汉家都尉始征蛮血食于今配此山】春申君墓【在开元寺丨丨坊即其故宅○杜牧诗烈士思酬国士恩春申谁与快幽魂三千宾客总珠履欲使何人杀李园】古迹采菱城【在桃源县武陵记云其湖产菱殻薄肉厚味特甘香楚平王尝采之有丨丨亭】张颠墨池【龙阳净照寺有小池乃张旭学书于此】名宦马援【征五溪蛮以薏苡能辟瘴而食之其后载数车还有谗之者以援所载皆文犀蠙珠也】李翺【字习之为朗州刺史今有文集在郡斋】刘禹锡【居朗州十五年惟以文章吟咏陶冶情性作为新词以教巫祝故武陵溪洞间夷歌多禹锡之词】黄盖【吴人为武陵太守击蛮有功】刘伯宠【为太守】皇朝薛居正【国初平湖湘以居正知郎州有亡卒数千为盗监军使疑城中释子为应欲尽杀之居正以计缓其事因擒贼首汪端诘之乃知释子千数无与谋者咸得免】唐介【尝为武陵尉继为沅江令】人物善卷【武陵县东一十五里柱山之上有丨丨坛按南华真经云舜以天下逊于善卷曰余逍遥于天地之间而心意自得吾何以天下为哉遂不受而去古传丨丨隠此山后人为之立观国朝政和间访天下道迹赐号曰遁世髙踏先生郡守李焘尝为坛记○刘禹锡诗曰先生见尧心相与去九有斯民説已治我得安林薮道为自然福名是无穷夀瑶坛在此山识者尝廻首】伍安贫【梁朝汉夀人撰武陵记】皇朝管师复【自号白云先生又弟师常齐名号二管陈公襄以公与伊川经明行修荐为学官】栁拱辰【其先青州人五季避地荆楚为武陵之青陵人年六十即有挂冠之志创亭于青陵馆名桥曰归老南丰曽巩为之记】题咏百雉俯清沅【刘禹锡诗西汉开支郡南朝号戚藩四封当列宿云云茗坼苍溪秀苹生枉渚暄】李衡墟落存【前人沈约防榭故云云】西南奠遐服【刘禹锡司马错故城诗将军将秦师云云故垒清江上苍烟晦乔木楚塞郁重垒蛮溪纷诘曲】蛮陬相犬牙【刘禹锡登武陵城诗星象承鸟翼云云俚人祠竹节仙洞闭桃花】十见蛮江白芷生【刘禹锡酬朗州崔员外昔日居邻招屈亭枫林橘树鹧鸪声一辞御苑青门路云云】百姓县前挽鱼罟【刘禹锡龙阳歌县前白日无尘土云云】武陵控扼五溪徭【皇朝大观初杨川诗云云路入京城万国朝石柜雄排抗水势浮图高耸接云霄】
　　四六【光奉涣恩　潜龙旧邸　剖竹新疆　总提列戌出临常武　分虎新纶　种桃遗俗　弹压五溪报武陵之善政　惟今南楚之上游　左连川蜀舟车之冲赋仙洞之新篇　式据重湖之旧壤　右控辰沅溪洞之险云蒸秦洞之桃　眷今股肱之名郡　利兵坚甲兼制五州香泛沅川之芷　为古神仙之旧防　大纛髙牙长维千里挹江芷之香风悉为徳化　青草洞庭无复鲸鲵之为患酌溪桃之流水总是恩波　桃花流水又皆鸡犬之相闻专城剖竹虽逺控于蛮溪　农桑千里剧谈太守之风流流水种桃乃幸邻于仙境　鸡犬万家依旧仙源之和乐】
　　澧州【澧阳　安乡石门　慈利】
　　建置沿革【禹贡荆州之域为翼轸鹑尾之次春秋战国皆属楚秦属黔中郡汉改为武陵郡属荆州今州理即汉武陵之零阳县地吴立天门郡晋置南平郡及南义阳郡陈废郡置松州寻改澧州以州在澧水之北故以为名仍废天门郡为石门县寻改澧阳郡唐改澧阳郡复为澧州国朝因之今领县四治澧阳】
　　事要郡名澧阳　涔阳【见屈原离骚】风俗有屈原之遗风【元微之行澧州刺史制澧旁荆之剧郡沅湘沉怨抑激云云】南州美莫如澧【栁宗元送南涪州移澧州序自汉而丨丨之丨者丨丨丨】风俗夷獠【唐戎昱颂水陆吴楚云云】形胜东接洞庭【楼大防澧阳楼记云云西连施黔】右接巫峡【陈相之郡守题名记左界洞庭云云衡岳峙其前汉沔荆岘其后】彭阜耸其西【图经云云药山列其东兰江前陈仙州外蔽所谓神仙窟宅也】江陵在其北【楼大防澧阳楼记武陵在其南云云湖广之孔道】倚连岗以起伏【唐戎昱新城云云靣长江以演漾登观则山川在目雄镇则黔巫可航】荆之近庸【同上澧州云云国之南屏】山川彭山【丨丨庙碑曰崇山连天外界越隽冈阜靡迤如舞如驰遏千重之势扵洞庭之野屹瞰郡治并为丨丨盖澧邦之所曕也】药山【在澧阳县南八十里昔多芍丨】大浮山【在澧阳县西南一百三十五里图经载石门县亦有浮山以为浮邱先生学道之所盖浮山濶逺跨据数县也】崇山【舆地广记云昔舜放驩兠于此】黄山【在安乡县北六十里有谢晦庙南麓有唐处士洪古墓栁宗元作志】天门山【在慈利县寰宇记云古嵩梁山也有十六峯相次最高为天门空明透彻明贯山顶其上有泉门之两向有竹罄折垂地摇拂无尘人谓天帚○图经慈利县亦有丨丨丨五代有道之士周朴有题天门十六峰诗】赤松山【在慈利县天门山相对耆老相传以为赤松子隠遁之乡旧有赤松庵而上下数十里号赤城村】长啸峰【僧惟俨禅夜登山见云开月现大啸一声闻数里李翺尝赠诗】花石【在慈利县武口寨石上自然有花如牡丹之状枝叶缭绕虽精于画者莫能及或以物击其花应手而碎既拂拭之其花复见重叠非一莫不异之】兰江【楚词云捐余佩兮澧浦因称佩浦又云澧有兰故曰丨丨】洳溪【寰宇记在澧阳县源出龙洳山极清昔楚庄辛説楚襄王饮丨丨之流是也】双溪【在慈利县乃前后江合流之口有芙蓉洲至菱花渡今为一邑之胜】澧水【在澧阳县南六十步○楚词湘夫人曰遗余褋兮澧浦】澹水【在澧阳县东二十里○王仲宣诗悠悠丨澧水】井泉防泉【在大同山唐人有铭】池馆明月池【在郡圃东李羣玉逰息之地也】八桂堂【在州治胡明仲记以堂之前有一丛桂生八干故名之】谯门【延平罗荐可为守日建○胡明仲为记云古之为城也非曰必可恃也其为门也非曰必可键也盖立制度焉耳茍得民心虽画地而守植表而限效死者莫肯去冒死者不能入不然崇城到天严扉重闭金铺而铜环铁扇而石阙无以内固民心至扵内携而外叛曽不若折栁之樊吾圃也澧阳旧苦众溪羡溢嵗筑隄防然后郊与市咸得奠厥居嵗在己酉南盗南骛有守者阙隄召水以自保贼既引去城亦随陷他日立郡扵荆榛瓦砾中天水时至沈灶产□稚耋病之太守罗侯下车访民疾苦莫先斯事即帅百姓修缺补壊乃作谯门徇民之欲阈内外谨阖开置壶箭以谨时栖鼓角以警军匠则庸工役则鸠兵材则斩浮屠氏之山泛流以来未几告成而民不与焉】古迹隋朝栢【在石门○范希文诗百尺参天隋代栢可怜终老栋梁材】范公读书堂【在安乡县范希文防孤从母归朱氏来宰安乡与俱来读书此地】名宦彭思王【讳元则高祖之子尝为刺史民懐其惠至今祠之】李泌【字长源大厯中为澧州刺史更筑新城澧人徳而歌之戎昱为之颂】杜悰【以驸马都尉为澧州刺史】人物申鸣【刘向新序曰楚士丨丨以孝闻王相之白公胜为乱申鸣曰始吾父之孝子也今吾君之忠臣也何以得全身遂杀白公其父亦死王欲赏之鸣遂自杀云】白善将军【白公胜之族为楚将白公欲乱其国乃召之将军曰从子而乱其国则不义于君背子而其私则不仁于族遂弃其禄筑圃灌园以终其身人名之曰丨丨丨丨药园今其地在州东药园寺】车武子【博学不倦家贫不常得油夏月练囊盛萤火照书江夏纪咏张俞有车湖诗云忆昔车公居此地遗黎缭绕临清渊惜哉断石文尚在野老不识投波澜自为之注云武子墓下得碑其文尚存田父断而沉之江则武子及墓皆在车湖上】李羣玉【裴休入相以诗荐之遂授校书郎】题咏上有清使君【唐戎昱作李泌新城颂云云下有清江流】涔阳兮极浦【庾信哀江南赋云云】雄风吞七泽【刘禹锡诗云云异产控三巴秋原被兰蘂春渚长桃花】夷音语嘲哳【白居易诗云云蛮态舞睢盱】水市通阛阓【前人诗云云烟林混舳舻】吏征鱼户税【前人诗云云人纳火田租】谓冠汉南州【楼钥忠以申鸣着学首车公优外挹兰溪水下俯仙明洲读书记羣玉采药思浮邱况得子厚语云云】兰浦苍苍春欲暮【杜牧之诗云云落花流水动离襟】澧水店头春尽日【白居易诗云云送君马上适通川】邻境诸侯同舎郎【刘禹锡诗云云芝江兰浦恨无梁秋风门外旌旗动晓露庭中橘柚香】新赐鱼书墨未干【刘禹锡寄澧州元郎中诗云云贤人暂屈逺人安朝驱行斾颁时令夜见星辰忆旧官梅蘂覆阶铃阁暖雪峯当户防枝寒寜知楚客思公子北望长吟澧有兰】一话涔阳旧使君【杜牧登澧州驿寄京兆韦尹诗云云郡人囘首望青云】
　　四六【疏恩枫扆　湖右名州　澧浦小邦　夷音嘲哳纡绂兰江　涔阳极浦　荆湖佳郡　渔户腥膻访文正之遗祠每懐贤徳　士风甚陋地颇近于风寒读致堂之壁记当固民心　郡计未优财尤难于天雨眷涔阳之极浦备着楚骚夸汉南之美州更陈栁序】
　　辰州【沅陵　卢溪辰溪　淑浦】
　　建置沿革【古蛮荆地槃瓠之后楚地翼轸分野春秋属楚秦置黔中郡汉置武陵郡属荆州而沅陵辰阳酉阳义陵皆以水得名东汉属武陵郡三国时或吴或蜀自晋及宋齐并为武陵郡地隋改为辰州取辰溪为名炀帝改为沅陵郡唐复置辰州明皇改卢溪郡复为辰州皇朝熙寜中章子厚置沅州割辰之麻阳招谕二县以焉今领县四治沅陵】
　　事要郡名酉阳【以水得名】辰阳【郡在辰水阳取辰溪为名】风俗颇杂徭俗【郡县志夷獠杂居其处城市者衣服言语皆华人而山谷间丨丨丨丨】裔出蛮瓠【同上蛮瓠者盖雄溪樠溪辰溪酉溪武陵之五溪蛮是也汉建武二十三年精夫相单程等叛刘尚击之为所败复遣伏波将军马援马武等击破之始乞降本朝太祖既下荆湖冇辰州徭人秦再雄者身长七尺武健多谋厯山飞堑防如猿猱及至阙下除为辰州刺史官其一子使自辟吏属尽与一州租田蛮徭遂皆向化○大抵蛮徭种类□狫不一挟山阻谷依林积木以为之居人迹罕至椎髻跣足登走岩险如履平地言语侏衣服斒孄畏鬼神喜祀刻木为契不能君长持弓挟矢匿草射人复讐报怨视死如归】板竹覆屋【图经云风俗尚治屋宇五溪俗夸辰州闘屋今连甍接楝皆覆以板竹意古今贫富有不同也】仰给鼎澧荆岳【风土记曰辰沅靖三州朝廷非有望其赋入也往时本路转运使每嵗于鼎州拨支钱七万贯绢二千五百疋防四百疋布五百疋岳州拨防二千七百疋绵七十两澧州拨绢一千疋绵一万两荆门军拨绢一千匹以此当一嵗之计而沅靖所入亦称是故兵廪赡给足以控制自绍兴初湖盗踵相窃发之后而辰之嵗计不行支拨止扵鼎州支钱四千五百贯自是官兵俸给日窘至隆兴初守臣徐彭年有请于朝嵗添给二千缗终未能少纾其窘也】形胜内控诸蛮咽喉【辰州风土记云大抵辰当沅靖诸蛮咽喉出没之地内可以控诸蛮而外为武陵障蔽诸蛮不由此则商贩不通武陵不得此则诸蛮不通虽欲高枕而卧不可得也】非古夜郎【贞观八年以龙标置叙州析其地为夜郎县九年省以唐志考之奬州二峩山渭溪皆夜郎更名则龙标夜郎不辰久矣唐人以为夜郎者以其风声气习相近耳】五溪十洞【寰宇志按沅陵记云云颇为边患自马伏波征南之后杂为郡县其民叛扰盖恃险所致】土产输賨布【古者蛮夷无税汉兴始以口计赋丨丨丨】辰砂不出于辰【辰砂本出麻阳县唐以麻阳县及开山洞为锦州今沅州不属辰也其地产丹砂而砂井之名有九皆在猺獠窟穴之中而锦之旧城犹在焉遇嵗寒獠以薪竹燔火爆石以取之时出与土人贸易不知者以辰砂为辰所出也】山川光明山【在沅陵县一名龙门山有砂井土人采取入井把火行二里烧石取之】壶头山【在沅陵县百三十里寰宇记云后汉马援征蛮穿山为室以避炎气武陵记曰山边有石窟即援所居石室也】明月山【在沅陵县东百三十里山下有明月池两岸素崖若被雪寒松如挿翠】芋山【寰宇记在沅陵县山有蹲防如两斛大食之终身不饥今民取之】葱山【寰宇记在沅陵县有孤山岩石上有葱如人植人往取輙絶祷神而求不拔自出武陵记谓之葱岭】武山【在卢溪县西百八十里后汉书南蛮传云昔高辛氏有犬戎之防帝患其侵暴而征伐不克乃访募天下有能得犬戎之将吴将军者赐黄金千镒邑万家又妻以少女有畜狗其毛五彩名曰槃瓠下令之后槃瓠俄啣人头诣阙下羣臣怪而诊之乃吴将军首也帝大喜且谓槃瓠不可妻之以女又无封爵之道议欲报之而未知所宜女闻以为皇帝下令不可违信因请行帝不得已以女配槃瓠瓠得女负而走入南山石室中险絶人迹不至经三年生六男六女槃瓠死后因自夫妻好色衣服制裁皆有尾其母后归以状白帝于是使迎诸子衣裳斓斑言语侏离好入山壑不乐平旷帝顺其意赐以名山广泽其后滋蔓号曰蛮夷今长沙武陵蛮是也武山本作潕其五溪之一唐章懐太子注后汉云在今辰州之卢溪县】小酉山【又名乌速山在酉溪口方舆记云山下有石穴中有书千卷秦人避地隠学于此梁湘东王谓访酉阳之逸典是也耆旧相传尧时善卷唐张果老皆尝隠居于此又名为大酉华妙洞天或云自酉溪西北百余里有洞】五城山【在辰溪县东南三百六十里武陵记云楚威王使将军庄蹻定黔中因山造此城】无时山【坤元録云在溆浦县西北三百五十里此山之下蛮俗当吉庆之时亲族防集歌舞于此】五溪【水经云武陵有五溪谓雄溪樠溪酉溪潕溪辰溪悉是蛮夷子孙后汉书注云今在辰州界元和郡县志亦曰丨丨尽在辰州】武溪【在卢溪县善类録曰马援门生善吹笛援作歌以和之名曰武溪琮其曲曰滔滔武溪深复深鸟飞不能渡兽逰不能临嗟哉武溪多毒滛】辰溪【即五溪之一也】沅水【在沅陆县西南五里】卢水【在卢溪县西二百五十里即武溪所出○唐王昌龄作箜篌引云卢溪郡南夜泊舟夜闻两岸羌戎讴】溆浦【在溆浦县出鄜梁山】祠墓善卷先生墓【见庄周书有墓在辰溪县西南龙溪观本朝封茔立祠】古迹铜柱铭【在防溪城一里天福五年溪州刺史彭士狄纳士求盟楚王马希范请于朝以立之学士李皇为铭○胡曽铜柱诗云一柱高标险塞垣南蛮不敢犯中原功成自合分茅土何事飜啣薏苡寃】名宦宋均【为辰阳长其俗少学者而信巫鬼为立学校禁絶淫祀】皇朝张纶【辰州溪洞蛮防边以纶知辰州贼遁去后擢为辰澧防边安抚谕蛮酋使脩贡与之盟刻石于境上】邵隆【系年録云绍兴中在商州披荆棘立官府州界金人隆怏怏不已秦桧怒以隆知辰州】名贤段成式【唐人着酉阳书数十篇】皇朝王庭珪【胡铨乡人也铨过海以诗送之曰痴儿不了公家事男子要为天下竒又云百辟动容观秦牍几人囘首愧朝班得责辰州居】题咏夕宿辰阳【离骚朝枉渚云云】山留槃瓠迹【晏类要云云洞有秦人书】草市人朝醉【陶弼云云畲田火夜明泷江入地防栈道出云行】蛮帅引旌旗【韩翊送辰州李中丞诗巴人迎道路云云】入溆浦而邅囘【离骚云云】一曲清溪一曲山【陶弼题白雾壁云云鸟飞鱼跃白云闲】采金人簇青莎岸【陶弼诗诏条符节古连今王泽渐濡岂不深赋役未行中国法讴歌犹带逺夷音云云射虎兵围黄叶林寄语湖头滩上客预将忠信待浮沉】四六【出纶午位　湖右名区　被剖竹之新荣分竹辰阳　辰阳小郡　访佩兰之幽致】
　　【一札十行宠被循良之选　朱旛皂盖肯临竹屋之萧条五溪十洞往宣弹压之威　丹诏紫沈即觐枫宸之严邃言语侏俗尚遗于蛮瓠威声赫奕政当效于伏波】
　　【冲蛮烟瘴雨于千嶂之间仆宜久处揖光风霁月于九霄之上公亦肯来】
  </div>
  <div class="pagination">
   <a href="方舆胜览_page19.html">
    上一页
   </a>
   <span>
    ...
   </span>
   <a href="方舆胜览_page15.html">
    15
   </a>
   <a href="方舆胜览_page16.html">
    16
   </a>
   <a href="方舆胜览_page17.html">
    17
   </a>
   <a href="方舆胜览_page18.html">
    18
   </a>
   <a href="方舆胜览_page19.html">
    19
   </a>
   <span class="current-page">
    20
   </span>
   <a href="方舆胜览_page21.html">
    21
   </a>
   <a href="方舆胜览_page22.html">
    22
   </a>
   <a href="方舆胜览_page23.html">
    23
   </a>
   <a href="方舆胜览_page24.html">
    24
   </a>
   <a href="方舆胜览_page25.html">
    25
   </a>
   <span>
    ...
   </span>
   <a href="方舆胜览_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
