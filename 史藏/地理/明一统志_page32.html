<!DOCTYPE html>
<html>
<head>
    <meta charset="UTF-8">
    <title>明一统志 - 第 32 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明一统志 - 第 32 页/共 66 页</h1>
    <div class="content">　　书院南轩书院【张轼朱熹讲学处】石鼓书院【在石鼓山宋朱文公记有云石鼓据烝湘之防江流环带最为一郡佳处故有书院起唐元和间州人李寛之所为至国初时尝赐勑额其后乃复稍徙而东以为州学则书院之迹于此遂废而不复修矣淳熈十二年部使者东阳潘侯畤始因旧址列屋数间榜以故额将以俟四方之士有志于学而不屑于课试之业者居之未竟而去今使者成都宋侯若水又因其故而益广之盖连帅林侯栗诸使者蘓侯诩管侯鉴衡守薛侯伯宣皆奉金赍割公田以佐其役逾年而后落成焉】南岳书院【在衡山掌教有官育士有田宋元皆然】杜陵书院【在耒阳县北二里杜甫墓前】清溪书院【在安仁县清溪宋周必大尝读书于此后人因建书院元至正间县令王雪岩重修】
　　宫室开云楼【在衡山县北南岳行祠唐韩愈旧经处宋蘓轼云公之精诚能开衡岳之云楼之名以此夲朝正统十一年重修】玉液楼【在桂阳州市中】清流阁【在府城东夲郑革故居】寳峯阁【在桂阳州治之西池】思政堂【在府治堂之后有浮香堂其左有坐啸堂其右有珠玉堂又有濯清緑隂与春三堂皆宋时所建也】尊乐堂【在府治朱陵道院中宋建】华逺堂【在宪司治所宋建】碧云堂【在府城南碧云峯下】七贤堂【在桂阳州学祀东汉桂阳太守卫飒茨充许荆栾巴度尚周昕临武长唐】甘露堂【在桂阳州治宋元丰中有甘露降故名张舜民作记】合江亭【在石鼔山烝湘二水合流处唐刺史齐映建韩愈诗江亭枕湘江烝水防其左瞰临眇空阔緑净不可唾夲朝景泰五年重修】望岳亭【在府治西南唐采访使韦虗舟建东望清湘北赡碧岳今鴈峯亭是】练光亭【在府治宋建】思杜亭【在府城南一十五里华光寺唐杜甫葬耒阳宋郡守刘清之登华光山望之慨然有感遂筑亭扁曰思社又即地立祠以黄庭坚配焉】拂云亭【在桂阳州治宋郡守陈传良建】石林亭【在桂阳州有石列立状如偃月盖宋黄照邻父子读书处】仰髙亭【在桂阳州治东宋建】韩张亭【在邻武县因唐韩愈张署得名详见山川】
　　闗梁玉泉桥【在府东十五里】龙潭桥【在府城北四十九里】龙影桥【在衡山县西南二十里】伍相桥【在耒阳县治北呉相伍子胥】金牛桥【在耒阳县北下有金牛浦】集仙桥【在桂阳州治南】
　　寺观古塔寺【在府治南梁建】鴈峯寺【在囘鴈峯上唐建夲朝重修】报恩寺【在花药山宋建夲朝重修】华光寺【在华光山宋黄庭坚贬宣州尝过此有诗】能仁寺【在桂阳州南宋建】清凉寺【在衡山县北】衡岳寺【在衡山县集贤峯唐韩愈宿衡岳寺有题门楼诗】福严寺【在衡山县云居峯旧有唐梵经太宗御书五十卷】云封寺【在云宻峯即宋赵葵所建功德寺】慧日寺【在安仁县西北元建】青台寺【在酃县南】多寳寺【在临武县北俱宋建】普云寺【在蓝山县西】寻真观【在府治西南宋建】灵寳观【在府城西宋建夲朝重修】五云观【在桂阳州北宋建】九眞观【在衡山县仙岩峯世传九仙飞升于此】铨德观【在衡山县紫霄峯隋曰衡岳观后改今名】太平观【在衡山县防霞峯禇伯王隠南山齐髙祖召之不起建此观以居之】崇眞观【在安仁县西】洞眞观【在酃县北】佑圣观【在临武县北俱宋建】玉虗观【在蓝山县东】
　　祠庙南岳庙【在祝融峯下祀南岳衡山之神衡岳有祀自唐虞已然汉武帝移祭于霍山至隋始复祭于此夲朝载在祀典详见山东济南府东岳庙】舜庙【有二一在衡阳县西仙上峯宋郡守刘清之命主簿程洵重建一在蓝山县西一十五里】伍子胥庙【在五相桥侧五员尝事楚卜居于此故有庙】诸葛亮庙【在石鼓山汉昭烈牧荆州时亮驻临烝调赋以供军实后庙食于此宋重建张栻作记夲朝永乐中重修】厐统祠【在耒阳县南四里统尝为耒阳令后人为立祠】唐公祠【在临武县祀汉临武长唐】李义祠【在酃县康乐乡东晋李义击贼有功邑人祠之】罗含庙【在耒阳县西南四里】灵显庙【在耒阳县东北鷔山唐末盗起郴人廖思文暨弟思政思宥三人率乡民保障防莫敢犯人因立庙祀之有祷輙应宋赐今额】木居士庙【在耒阳县东二十里相传昔有火穿木类人形泝水而来寺僧遂祠以奉之韩愈诗火透波穿不计春根如头面榦如身偶然题作木居士便有无穷求福人宋县令因祷无应析而薪之其后所祀乃寺僧再刻者】杜甫祠【在耒阳县北二里唐建夲朝永乐中重修】二守祠【在石鼓山宋知州刘清之建以祀晋刘翼宋王应之初在朱陵道院嘉定间知州孙德兴迁此】赵汝愚祠【在府城东开福寺汝愚宋丞相为韩侂胃所忌谪永州道经衡州病作为守臣钱鍪所窘暴卒殡此因立祠】向子忞祠【在开福寺傍宋向子忞知衡州有善政民立祠祀之胡寅有记】三贤祠【在府学宋丞相李廸刘挚中书刘攽皆以忠言直行谪于衡后人为立祠】胡铨祠【在府城西西湖寺宋胡铨谪衡州尝讲学于此后其季子觧为提刑始立祠】六贤祠【在府治宋郡守刘清之建以祀张九龄韩愈防凖周敦頥胡安国名曰五贤后郡守孙德兴又绘清之于内改曰六贤】髙岳庙【在安仁县防阳里岳宋安仁令有善政民立庙祀之】邹陈二公祠【在光化山广教寺宋邹浩陈瓘俱以言事谪官过此留题寺中知州刘清之立祠祀焉】四忠祠【在安仁县东南三里正德中建祀南霁云雷万春周必大陈亿孙】
　　陵墓炎帝陵【在酃县康乐乡宋干德五年建庙以祝融配食置守陵户后经兵火庙废陵存夲朝重修庙宇载在祀典】罗训墓【在耒阳县南六十里】胡腾墓【在耒阳县南六十里】罗含墓【在耒阳县南四十里碑文讹缺】杜甫墓【在耒阳县北二里类苑云甫终耒阳藁葬之元和中其孙嗣业始改巩县元防之为志然韩愈诗云今春偶客耒阳路凄惨去寻江上墓岂但为志而不克迁或已迁而故冢尚在耶】马殷墓【在府城北殷五代时人据有荆湖衡潭之地僣称楚王卒葬于此】茹瑺墓【在衡山中紫峯流杯池上瑺忠诚伯】
　　古迹酃县故城【在府城东十二里汉置】钟武城【在府城西八十里汉置县属零陵郡汉末贼区星尝据此孙坚平之】承阳城【在府城西一百七十里汉置县属长沙国】平阳郡城【在桂阳州东晋置郡及县陈废郡唐以县属郴州宋于此置桂阳军】桂阳郡城【在耒阳县治西东汉建武中徙郡治于此】金州城【在耒阳县北八十里】洡隂城【在鷔山口今夷为市夲耒阳县隋改名】南平城【在蓝山县治东五里汉置县属桂阳郡晋因之】蓝山故城【在今蓝山县北一十五里唐县治此】新城废县【在府城东一百二十里陈置隋省入衡山】黄杨废县【在府城西一百四十五里】晋宁废城【在桂阳州北三十里东晋置陈废】宫市废县【在桂阳州北九十里陈末废】诸葛亮宅【在石鼓山】蔡伦宅【在耒阳县治西南内有蔡子池又湘中记池南有石臼即伦舂纸臼唐别驾李愻以臼入贡今池与宅皆废】厐居士庵【在府治南居士唐襄阳人名蕴侍父任衡州因家焉今能仁寺即其故居有碑记存】桓伊故居【在府治西伊山寺西晋桓伊读书于此宋向子忞居焉】李泌故居【在衡山烟霞峯下唐李泌以崔圆李辅国所嫉愿隠衡山肃宗诏治室庐于此】胡安国故居【宋胡安国尝提举湖南学事后寓居衡岳结庐建书堂为终焉之计】神禹碑【在岣嵝峯又传在衡山县云宻峯徐灵期曰禹治水碑皆科斗文字昔樵者曽见之自后无有见者又按舆地纪胜云在防门宋嘉定初蜀士因樵夫引至其处以纸打其碑凡七十二字皆不可晓而以摹夲刻之观中后俱亡】铜柱【在衡山县西北一百二十里呉黄武二年都督程普与蜀汉将闗某分界共铸铜柱为誓即此】石碑【在耒阳县东五里三国时诸葛亮斩雍闿擒孟获囘军经此立石纪功嵗久字不可辨又相传武侯立石誓蛮云后有功在吾上者宜立石于右至宋狄青破侬智髙囘立碑其右后为雷所轰惟存断碑颠仆其侧】石柱【在耒阳县西五十里髙五六尺上有字磨灭可识者天寳十一年五字而已】
　　名宦汉衞飒【建武间迁桂阳太守下车修庠序之教设婚姻之礼朞年邦俗从化】茨充【永间代衞飒守桂阳亦善其政令教民种植桑柘麻苎之属民得利益】许荆【桂阳太守入郴州行春到耒阳县民有兄弟争财互讼荆叹曰教化不行咎在太守乃陈状乞诣廷尉民兄弟感悔各求受罪】唐羌【和帝时临武长时南海献生龙眼荔枝上言曰上不以滋味为德下不以贡献为功诏罢贡】栾巴【桂阳太守定婚防礼兴立学校视事七年征拜议郎】度尚【桂阳太守征还京师时桂阳贼焚烧郡县众至数万于是以尚为中郎将将歩骑大破之】周昕【桂阳太守人德之为建祠郡学】三国厐统【耒阳令在县不治免官呉将鲁肃遗昭烈书曰士元非百里才也使处治中别驾之任始当展其骥足尔】晋虞潭【湘东太守迁守呉兴蘓峻之乱起兵赴难其母谓曰汝当舍生取义勿以吾老为累尽遣家僮从军鬻佩环以给军费】习凿齿【衡阳太守在郡着晋汉春秋斥桓温觊觎之心】刘翼【衡阳太守死节遗爱在人后人为立祠】南北朝王应之【宋衡阳内史节义着闻后人立祠祀之】顾宪之【南齐衡阳内史其土俗病輙云先亡为祸皆开冢剖棺名为除宪之晓谕禁戒为陈生死之别事不相闗风俗遂改】王珍国【梁桂阳内史境内肃清罢任经江州刺史栁世隆见其还装轻素叹曰此真良二千石也】唐李皋【衡州刺史法成令修观察使诬奏之贬刺潮州后还任衡州降叛将国良】齐映【贞元中衡州刺史建合江亭韩愈有诗美之】吕温【元和中衡州刺史治有善状时李寛中建石鼔书院温为刺史访之且赠以诗】宋鲁维周【干德中通判衡州卒于官有遗爱民为立祠】张齐贤【太平兴国初通判衡州时鞠刼盗十余皆论死齐贤至活其失入者五人知州等惧谴责齐贤曰齐贤岂欲委罪众人而自为功乎令改正而已】髙岳【淳化中知安仁县户口増益捐己俸徙县治于香草坪父老立庙祀之今称髙长官庙】韩丕【通判衡州声名籍甚石熈载荐其文行代还擢著作佐郎】李虗巳【大中祥符初知衡州以循良清白预选上叹曰真得良二千石矣】刘沆【天圣中知衡州大姓尹氏作伪劵以欺邻孤夺其田讼久不得直沆至诘尹氏云尔始为券时曽取订他邻否其人固多在可讯也尹氏遂诎服】孔平仲【知衡州提举董必劾其不推行常平法防失官米之直六十万置狱潭州平仲疏言米贮仓五年半陈不堪食若非乗民阙食随宜渫之将成弃物矣倘以为非臣不敢逃罪乃徙韶州】杨畋【庆厯初吉州巫黄捉鬼等诱峒蛮作乱畋以夲路提刑率兵入讨捉鬼计穷诣衡州降未几余党复出防畋至桂阳斩其酋约贼徙出峒授田为民自是峒防遂平】向子忞【知衡州首锄击大胥奸賍十余人民情始通时大旱米价腾踊子忞遣人籴于邻州归粜之所活万计颂声洋溢寻以诬奉祠士民羣聚提刑司击鼔举留及戒途日阖郡遮拥】王定民【元祐间知衡阳县修葺学宇又为劝学颂以勉学者人传颂之】彭璟【知常宁县兴起学枝教以礼义风俗丕变】郑行已【绍圣间知耒阳县精勤吏职剖决如流案无停牍人服其敏】余刚【崇宁间知耒阳县大毁滛祠诛巫觋民始骇愕久更安之】辛次膺【湖南提刑绍兴末金人遣张通古来诏谕江南次膺上书言君父之雠不与共戴天书奏不报即丐祠】周尧卿【衡州司理叅军居官尽职禄虽薄必以周宗族朋友罄而后已】刘清之【知衡州行利民之政表先贤之祠】郑清之【知衡州究心民事不餙厨传尝作谕民书一编教以事亲睦族教子祀先谨身节用和物济人邦人家有其书非理之讼日为衰息乂与诸生论学以振士风】赵逢龙【知衡州为政寛恕民不忍欺居官自常奉外一介不取虽歴日久泊然不知富贵之味】杨文仲【知衡州运饷有法民不知扰以所当得米八千石立思济仓】元赵宏伟【至元中为衡州路治中羣盗出没其境宏伟计其地兴屯田民既足食盗亦为农郡遂宁谧】史秉彞【至正间衡州推官亷勤公正赈饥活民兴庠序复侵田民甚德之】刘焘孙【至正末为常宁州儒学正湖南防常宁长史弃城走民奉印请焘孙为城守城頼以完者一年外援俱絶死之】夲朝髙从训【洪武初衡州通判公平莅政视民如子陞夲府同知又陞知府遗爱在人至今父老传颂】韦衡【洪武初安仁知县处事公正好尚诗书爱民如子县知公署皆其创立】陈安福【永乐间衡州知府持心正大嵗旱祷雨辄应时有虎伤人誓于城隍其虎死】胡湜【永乐间酃县知县亷公守己平赋均徭小民咸被其泽】胡暹【永乐间常宁知县爱民律己遗惠在人后陞知江宁民至今称之】杨□【永乐间知临武县凡政务不便于民者即奏罢之且公勤自持吏民畏服县治肃然　省志】林靖【知衡阳县赋性刚毅莅事勤敏新县治兴学校一时建立劳绩实多　省志】翁世资【正统中以工部侍郎谪知衡州府革宿敦漓俗决疑狱修石彭书院置便民仓至今民受其惠　省志】萧抜【天顺间知蓝山县时县初草创政平讼简问民疾苦若痼瘝在身筑县城费役有经民恃以不扰　省志】孟统【正德初知桂阳州耿介清澹敢于有为尝捐俸増号舎修学校后卒于官笥箧惟白金数分而已　省志】刘玑【正德初知衡州府性寛厚治剧有余才时封雍藩百务丛集玑应之以裕不劳民而事集民多頼之为立遗爱坊　省志】叶梦淇【正德中知衡州府亷能公正治民如治家惟玩法怙终者则必不贷寻以疾卒于官贫无敛具僚属助其防归阖郡悲之　省志】李纯【正德中知蕲州警敏有才剖决无滞而清慎律己恺悌爱民卓有树立豪猾之徒无敢肆逞百姓安堵至今懐之　省志】林允宗【嘉靖中知衡州府凡有所为民甚便之民有坐鬪杀者狱成宗得其情抗言释之征苖调郡兵故事以疲民尝贼宗部良家子三千人刍粮噐械悉偹苖平以全军归人德之如父母省志】
　　流寓刘凝之【刘宋时南郡枝江人慕老莱子严子陵之为人推家财与弟及兄子州里重其仁德礼辟并不受擕妻子隠居衡山之阳】李泌【京兆人唐肃宗即位于灵武泌有功崔员李辅国以泌见亲信疾之泌畏祸愿隠衡山有诏给三品禄赐隠士服为治室庐】杜甫【初避乱入蜀严武镇蜀往依之武卒蜀乱复避乱移防州唐大厯三年下峡至荆南逰衡山寓居耒阳尝至岳庙阻暴水旬日不得食耒阳聂令知之自具舟迎还尝餽牛炙白酒一夕醉饱卒或谓宿江上酒家为水漂涨聂令堆空土为坟皆不可信惟云扁舟下荆楚还防汉卒于岳阳而旅殡之为是焉】胡安国【崇安人仕为湖南提举学事尝讲道于衡山后因家焉以其学传之三子寅寕宏寅尝着读史管见寕着春秋通防宏尝师杨中立侯师圣优游南山下者二十余年注皇王大纪诸书】胡铨【吉州人建炎间为枢宻编修官论和议上防乞斩秦桧王伦孙近三人谪居衡州因留家焉】
　　人物汉谷永【来阳人成帝时为大司农前后上封事四十余章后免官】蔡伦【桂阳人有才学和帝时为中常侍元初中封龙亭侯伦言自古书契多编以竹其用缣帛书者谓之纸缣乃始用树肤麻头敝布鱼网为纸天下咸称蔡侯纸】胡腾【耒阳人少师事窦武武死腾独殡殓行防坐禁锢初桓帝廵狩南阳以腾为护驾从事公卿贵戚车乘万计徴求费役不可胜极腾上言天子无外乘舆所幸即为京师臣请以荆州刺史比司校尉臣自同都官从事从之自是肃然莫敢妄有干请腾以此显名党锢觧官至尚书】谷朗【烝阳人事継母以孝闻歴官迁大中正时交州叛以朗往南州恩威素着迁九真太守】三国刘巴【烝阳人诸葛亮荐为左将军西曹掾亮尝曰运筹防于帷幄中吾不如子初逺矣】晋李义【□县人时盗起荆湖义倾家赀市兵器率乡人击破之阖境以安荆州牧陶侃召至麾下分兵使击贼战屡有功事乎旌赏独优乡民立祠于故居号其地曰太尉原】罗含【耒阳人少时尝昼卧夣一鸟文彩异常飞入口中自此藻思日新仕为江夏从事太守谢尚曰可谓湘中之琳琅后补桓温叅军或谓含荆楚之才温曰此自江左之秀岂惟荆楚而已】唐李寛【衡阳人元和中始于寻真观剙石鼓书院以为读书之所刺史吕温有诗】赵知微【衡山人穆宗时以布衣上书词防危切帝诏宰相慰谕宰相因贺天子纳諌然不能用】宋曹裕【耒阳人举进士为潭州司録叅军能辨枉狱后宰溧水值嵗旱蝗漕使以嵗计不足讽诸邑裕曰吾能忍视其死而不救之卒以实闻子洪举进士为永兴令邑小民贫上供匮乏洪叹曰吾八歴县未尝横敛岂以暮年倒行逆施乎遂弃官归】黄照隣【桂阳军平阳人举进士仕为职方郎中尝读书于郡西芙蓉山石林亭乡人号为职方岩】胡晏【衡阳人资性孝友乡里慕之有争讼不到公庭多往质焉大开舘含延礼四方贤士以廸诸子及卒孔武仲表之曰防士胡君之墓】叶盖【平阳人熈寕中以才雅魁赋上庠见者目为南瑞累官知彬州】侯宣【衡山人少逰四方还家筑室道傍俾逰举之士往来舘焉行之二十年曽无倦意逺近号曰侯家书院】赵世德【衡山人宣和间进士初摄乡邑时邑遭兵燬移治上封贼曹成大掠脇世徳敛民金帛世徳不从被执以死自誓百姓自率金帛以赎后辟广西机宜】黄珙【衡阳人资质方正尝以善行诲人长子师道仕为屯田郎中次子师旦为屯田贠外郎皆以清白才干闻】赵棠【衡山人少从胡宏学慷慨有大志尝见张浚于督府浚雅敬其才欲以右选官之棠不为屈累以防言兵事浚竒之命子栻与棠交棠之子方遂从栻学焉】袭盍卿【常寕人以明经擢第即往师朱文公明义理之学入諌垣为右正言以直道事君】赵方【棠子少从张栻学淳熈中举进士知随州时讲和罢兵方独选将招兵为战守计防土豪孟宗政等补以官后又知江陵防阳金兵至荆防以有备不能防累迁至权刑部尚书进徽猷阁学士卒谥忠肃有家传録遗文】赵范【方子与弟葵俱有大志少从郑清之牟子才学后从父军中嘉定间尝与葵殱金人于高头累官知州淮东安抚副使屡立战功进工部尚书沿江制置副使后为京湖安抚制置使兼知防阳府】赵葵【方子以功累官知滁州度李全必叛乃聚兵为战守计及全防州葵率众与战出竒破之斩全以归淳祐中进端明大学士知潭州后拜右丞相兼宻枢使封鲁国公葵有雄武之才累立大勲朝廷倚之为重者二十年卒赠太傅谥忠靖】李芾【衡人髙袓斥靖康中死节芾生而聪警少自树立名其斋曰无弃初补南安司户歴知永温州有惠政咸淳初入知临安府忤贾似道罢去起知潭州兼安抚使元兵至芾极力战守城破芾命帐下沈忠尽杀其家人而后杀已忠如其言事闻谥忠节】赵淮【葵从子李全之叛屡立战功累官至淮东转运使徳祐中戍银树埧兵败被执元将阿珠使招李庭芝许以大官淮阳许诺至城下大呼毋降元将怒杀之】张镗【衡山人仆射浚之后益王立诏天下勤王镗起兵衡山移檄安化新化诸獠得民兵数千文天祥率兵出岭相与接应既而兵败被执元叅政崔斌欲降之镗骂曰今日降而死何以见我袓魏公于地下斌命述起兵夲末镗奋笔斥骂千百言斌恕杀之】夲朝茹瑺【衡山人洪武间国子生累官通政使进副都御史兵部尚书加太子太保亷介忠直为上下所重永乐初封忠诚伯】谭有得【安仁人洪武间任州府知府后陞四川按察使详慎刑狱亷介有声】李思聦【桂阳人洪武甲戌进士任行人奉使百夷深为夷人所敬服及还进所着百夷传并诗朝廷嘉之寻升江西石参议】王诏【衡阳人正统壬戌进士授礼科给事中景泰中免天顺中累进工部右侍郎国史称其俭素简黙云省志】谢天祥【耒阳人登成化丙戌进士选庶吉士天性峭直与罗伦荘防相善迁监察御史数上封事直气动台端谪南陵县丞李东阳刘大夏陈献章辈俱壮其节赠之诗年三十七即挂冠归子讷治乙丑进士官给事中　省志】胡文璧【耒阳人正徳辛未进士歴官郎中改监察御史出知鳯阳府擢天津兵备副使奏革皇庒忤中官谪延安府检校嘉靖初起四川按察使弟文奎嘉靖癸未进士歴官户部主事　省志】蒋褔陵【衡阳人正徳甲戍进士知鄞县擢太仆寺丞出知临安府公亷寛裕始终不易卒于官民舁柩归衡悲慕而去　省志】刘黻【衡阳人正徳丁丑进士授行人諌武庙南廵谪南助教世宗登极复行人授御史屡建危言宦戚敛手出按四川禁中贵专擅复苏氏侵田以终飬告归　省志】刘穏【酃人嘉靖丙辰进士除南京武选主事累官南太仆寺少卿性冲粹于人无所拂忤海内名流什伍齿交故所至每有战功欝有令誉所着山房漫藁家训粤中政纪两粤猺训二南澷稿易经折蒙训藏于家　省志】
　　列女王氏【衡阳人朱衡妻宣徳中衡举进士卒于京王年二十五剪髪钦棺中誓死以坚守节　省志】梁氏【蒋志泰妻衡山人年二十适蒋生一子甫七月泰卒家贫守节事姑尽礼天顺初旌其门省志】雷氏女【桂阳人雷廷惠女名毛姑天顺中獞猺攻破蓝城人民奔窜女父目疾不能行女独侍父侧哀哭被执欲汚之骂贼不屈而死　省志】陈氏女【名三贞临武人陈仕良女治中苖冦入其家将辱之不屈触刄而死　省志】欧阳氏【衡山董惟岳妻值冦流却惟岳缉擒者众与党防之夜焚其家惟岳闘死欧阳率子侄敌贼不胜奋身跃入火死　省志】
　　仙释卖姜翁【不详其姓名在衡州市中荷担卖姜三十余年顔貌不改尝遇道人于茶肆谓曰吾有黄白之术求有常徳者授之翁未应但就担头取姜一块纳口中少顷吐出则成黄金道士相顾惊咲自是皆不复见】懒残【唐天寳初居衡岳寺为僧众执役食退即收所余性懒而食残因名懒残李沁寓衡尝夜往见之懒残方拨牛粪火煨出半食之曰慎勿多言领取十年宰相后果然】常徳府【东至岳州府华容县界三百六十五里西至辰州府沅陵县界一百二十里南至长沙府安化县界一百二十里北至澧州界九十里自府治至南京二千七百六十五里至京师六千二百一十里】
　　【粮六万九千石零】
　　建置沿莗禹贡荆州之域天文翼轸分野商周时为蛮蜑所居春秋战国时属楚秦置黔中郡汉初改武陵郡治索县亦名义陵王莽更为建平郡东汉复曰武陵治临沅三国时初属蜀后属呉梁置武州后改曰沅州隋罢郡改沅州为朗州治武陵县大业初改武陵郡唐复为朗州天寳初又改武陵郡乾元初复为朗州光化初置武正军五代梁曰武顺军后唐曰武平军宋初为朗州后改鼎州陞永安军政和中陞常徳军节度乾道初陞常徳府元改为常徳路夲朝甲辰年复为常徳府领县四
　　武陵县【附郭夲汉武陵郡临沅县东汉为武陵郡治晋因之梁置武州陈属武陵郡隋改武陵县属朗州后属武陵郡唐属朗州宋初属鼎州后属常徳府元属常徳路夲朝因之编户四十五里】桃源县【在府城西八十里夲东汉沅南县地属武陵郡隋省入武陵县属朗州唐仍旧干徳中始析置桃源县以其地有桃花源故名元元贞初陞为州夲朝洪武三年复改为县编户三十一里】龙阳县【在府城东南八十里夲汉武陵郡索县地东汉为汉夀县地孙呉始分为龙阳县隋唐俱属朗州宋大观中改曰辰阳绍兴初复旧元元贞初陞为州夲朝洪武九年复改为县编户二十九里】沅江县【在府城东南二百三十里夲汉益阳县地属长沙国晋属衡阳县梁置药山县隋初改安乐县后改沅江县属巴陵郡唐改桥江县属岳州宋初复为沅江县元符初割属鼎州元属常徳路夲朝洪武十一年并入龙阳县寻复置编户五里】
　　郡名武陵【汉名】义陵【项羽杀义帝武陵人缟素而哭汉高袓闻而义之故名义陵】常武【取诗序有常徳以立武事而名】
　　形胜左包洞庭之险右控五溪之要【武陵志】三十六天别为一天【唐李白寻桃源序】桃源佳致【唐刘禹武陵书怀序武陵胜槩有桃源八景曰桃川仙境白马雪涛緑萝晴昼梅溪烟雨寻阳古寺楚山春晓沅江夜月童坊晓渡亦一方佳致也】旁通溪洞【宋史地理志】荆渚唇齿【元志】山林蓊欝湖水濬濶【武陵集山林蓊欝多可猎之兽湖水濬濶多可渔之鱼】
　　风俗以渔猎山伐为业【西汉书地理志】多淳朴少宦情【梁府安贫武陵记人气和柔多淳朴少宦情以黄老自乐有虞夏遗风】信鬼好巫【宋朱熹九歌注沅湘之间其俗信鬼而好祀其祀必使巫觋】勤于畊织制锦绣为业【元志居民务夲勤于畊织盖自崇观以来制锦绣为业其色鲜明不在成都锦官下】
　　山川木山【在府城东七里唐李白谪夜郎过此有诗朝看东日出暮观西鸟还客心自酸楚那对木山】善济山【在府城西昔有妖女祠唐人袁映焚之伐木开道妖害遂息后人因名是山曰善济而立袁烈士祠】善徳山【在府城东南一十五里一名徳山又曰枉山隋刺史樊子盖以善卷尝居此故名山有干明寺寺中有白龙井宋周必大诗孤峯环绕翠筠间】武山【在府城西三十里山畔有槃瓠石水出其下谓之武陵溪】高吾山【在府城西三十里一名西山其下即武陵溪合于沅江晋渔父费道真隠此】鹿山【在高吾山后古有鹿宂宋武陵溪人射鹿逐入石宂见有梯因上豁然开朗桑果蔼茂乃以桃树记之其后寻访莫知所在】梁山【在府城北三十里旧名阳山武陵旧经云阳山之女云夣之神尝以夏首秋分献鱼唐时以汉梁松庙食于上改今名刘禹锡诗汉家都尉旧征蛮血食于今配此山曲盖幽深苍桧下洞箫愁絶翠屏间荆巫黙黙传神语野老娑婆啓醉顔日落风生庙门外几人连踏竹歌还今山下有观音寺寺傍有灵泉瀑布】风门山【在梁山侧有石门出风每风将起其门先出黒气若烟雾然人以为】大龙山【在府城北六十里山势蜿蜒如龙】鼇山【在府城北七十里夲名兽齿山相传昔有僧宣鍳义存文邃三人同逰此悟道故其徒称鼇山悟道】药山【在府城北八十里梁以此山名县唐为僧惟俨道塲刺史李翺曽访之】龙巗山【在府城北九十里中有石桥崖壁嵌空石乳如笋行可五里至其宂冷然水流不可俯视祷雨多应】霞山【在府城南一百里有淘金塲】文殊山【在府城北鴈门村旧有双松亭宋黄庭坚诗文殊堂下松永日如鸣琴我登双松亭时歩双松隂中有寂寞人安禅无古今】虎齿山【在武陵县形如虎齿民尝以六月祭之】淳于山【在武陵县与白雉山相近】緑萝山【在桃源县南一十五里下有潭即道书第四十二褔地】桃源山【在桃源县南二十里其西南有桃源洞一名秦人洞洞北有桃花溪故老传云晋太元中武陵渔人沿溪行忽逢桃树夹岸复前行得一山山有小口便舍船入行数十歩豁然平旷屋舍俨然桑竹交通鸡犬相闻男女耕种怡然自乐见渔人惊问所从来为设酒肴村中人闻之咸来问讯自云先世避秦乱率妻子来此不复出不知今是何世渔人具言更汉魏晋闻之皆叹惋停数日送出渔人志之大守即遣人随所志遂迷不复得路宋王安石桃源行望夷宫中鹿为马秦人半死长城下避世不独啇山翁亦有桃源种桃者一来种桃不计春采花食实枝为薪儿孙生长与世隔知有父子无君臣渔即放舟迷逺近花间相见惊相问世上空知古有秦山中岂料今为晋闻道长安吹战尘东风囘首亦沾巾重华一去不复返天下纷纷经几秦】灵巗山【在桃源县北七十里五洞相通】将军山【在桃源县西北一百里形如将军对立】穿石山【在桃源县西一百五十里汉马援尝穿石窍以避暑今可通水春秋泛溢则江水自中过】壷头山【在桃源县西二百里有石窟相传马援所穿史云援战壷头不利即此地】金牛山【在龙阳县南六十里峯峦秀出上有金牛寺仙翁洞龙池风洞】良山【在龙阳县西南七十里良水出焉】龙阳山【在龙阳县西南七十七里旧名横山唐天寳中改今名后以名县】沧山　浪山【俱在龙阳县西南九十里下各有水相合出江谓之沧浪水】军山【在龙阳县东一百二十里呉治中潘濬讨樊伷屯此】赤山【在沅江县东北五十里洞庭湖邉唐天寳中改蠡山】龙门洞【在府城西北六十里有石岩中通一门门外有桥其中深邃约二里余下有龙潭嵗旱致祷于此】白马洞【在桃源县西二十里即道书第三十五洞天】琵琶洞【在桃源县境昔人逰洞中隠隠闻琵琶之声】七仙洞【在龙阳县境】洞庭湖【在龙阳沅江二县界】白马湖【在府城西七里】蠡湖【在龙阳沅江二县界一名赤沙湖一名赤鼻唐杜甫诗殿脚挿入赤沙湖寰宇记范蠡逰此故名】大沧湖【在龙阳县东又隋志此县有白查湖】天心湖【在沅江县西北】玉带河【在府治西北自火星池流至西水関出城外宋端平间太守龚頴尝篆秀水斗门四字有仙人海蟾翁曰此秀水河乃武陵郡一条玉带也他年必应后张颉为章惇条画平辰蛮事充东南发运使畀以玉带果符其识】沅水【在府城南上自辰州界流入桃源县境经此东流至龙阳县北入洞庭湖】枉水【在府城南源出枉山又名枉渚楚辞朝发枉渚即此】朗水【在府城南自辰州流至此谓之朗江汉书何邵封于此】延溪水【在桃源县东五里流入沅水】沧浪水【在龙阳县西一十五里自沧浪二山发源合流为沧浪之水楚辞屈原行吟泽畔遇渔父歌沧浪即此】鼎口水【在龙阳县东北昔有神鼎出其间宋改朗州为鼎州以此】芷水【在龙阳县西四十里其地多生杜蘅白芷故名】武陵溪【在府城西三十里源出武山入沅水唐孟浩然诗武陵川路狭前棹入花林莫测幽源里仙家信几深水青嶂合云度緑溪隂坐聴闲猿啸弥清尘外心】大敷溪【在桃源县西北流至髙都村入沅水】紫苑洲【在武陵县以洲生紫苑故名】烂舡洲【在桃源县南秦人洞后五里世传晋时渔郎放舟入洞于此后出其舟巳烂故以名其地】橘洲【在龙阳县西北五十里夲名泛洲长二十里即呉李衡种橘之所今洲上有民数百家而橘不存】丹砂井【在府治北泉赤如綘武陵廖氏谱云廖平以丹砂三十斛寘所居井中饮是水以祈延龄抱朴子曰余袓鸿胪为临沅令此县有民家世夀考或百嵗或八九十嵗后徙去子孙多夭他人居其故宅复奕世夀考由是疑其宅井水殊甚赤乃试掘井左右得古人所埋丹砂数十斛去其井数尺皆丹砂汁因泉入井是以饮其水而得夀宋程頥诗丹砂水涌三泉脉】玉井【在府治西】崔婆井【在府城西三十里崔婆宅宋张虚白举进士不利辟南逰至此崔婆尝饮以醇酒后虚白仙去郡人余安遇虚白于州因寄崔婆诗曰武陵溪畔崔婆酒天上应无地下有南来道士饮一斗醉卧白云深洞口今井尚存】胭脂井【在府城北一十五里其水可染顔色故名】江月井【在桃源县治东水中有白石如月】双栢泉【在府治西其泉清冽旧植双栢于上】卓刀泉【在崔婆井傍蜀汉関羽过此渴甚以刀卓地出泉故名后人嘉其甘冽又名清胜泉】菜公泉【在府城北六十里甘泉寺宋防凖南迁日题于东楹曰平仲酌泉经此囘望北阙黯然而去未几丁谓又过之题于西楹曰谓之酌泉礼佛而去后范讽留诗于寺曰平仲酌泉囘北望谓之礼佛向南行烟岚翠鎻门前路转使高僧厌宠荣淳熈中南轩张栻榜曰菜公泉】汤泉【在桃源县西北一百二十里常如沸汤傍又有氷泉人谓之隂阳泉】白鹤池【在府治西常有鹤栖止故名】火星池【在府治西俗传尝有火星坠其中】玉池【在府学左相传宋时有人掘地得三玉因名】明月池【有三一在府城北俗称放生池一在桃源县治西一在龙阳县治东】龙池【在府城东宋谢承为守时有黄龙见于水中承拜表上贺因名】学书池【在府城东北九十五里晋高士伍朝别塾堂下水色微黒】卧龙墨池【在沅江县西乌龙寺内蜀汉诸葛亮尝涤砚于此寺旧名卧龙】洞神池【在桃源县东三里】墨池【在龙阳县西浄照寺唐张旭尝学书于此有亭】玉带池【在龙阳县学东南通津水萦环如玉带】右史渠【夲名后乡渠又名石英渠唐温造以起居舎人出知朗州开此渠溉田民获其利故名】永泰渠【在府城北唐光宅中刺史胡防立开通漕且为火备西北二十七里有北塔堰刺史李璡増脩引注白马湖及永泰渠溉田千余顷】考功堰【在武陵县东北九十里一名樊陂后汉樊重于此有田数千顷嵗收万斛唐考功员外郎李翺开广以溉田民利之故名】槎陂【在府城东北三十五里唐崔嗣业脩以溉田后废大厯中刺史韦夏卿复治溉田至千余顷】放鹤陂【在府城东北八十里梁崔穆于此罗双鹤因放之后鹤□玉璧一双送穆庭中故名后湮塞唐崔嗣业复之又号崔陂】津石陂【在府城北一百九十里唐圣厯初崔嗣业开其后李翺温造从而増之溉田至九千顷】槐花隄【在府城西清平门外】
　　土产金【武陵桃源龙阳三县出今无】石碌【桃源县出】包茅【书包匦菁茅春秋齐桓公责楚贡包茅不入无以缩酒】佛头柑　霜柑【俱沅江县出】
　　藩封荣王府【在府城内】褔寕王府　惠安王府　永春王府富城王府　贵溪王府【俱同城】
　　公署常徳卫【在府治西北洪武初建】
　　学校常徳府学【在府治西南】武陵县学【在县治北二学俱宋建夲朝洪武初重建】桃源县学【在县治南宋建】龙阳县学【在县治东元至正间建二学俱夲朝洪武二年重建】沅江县学【在县治东洪武二年建】
　　书院沅阳书院【在府城东北黄龙陂宋末丁易东建号石坛精舎元赐今额遗址碑刻尚存】宫室南薫楼【在府学前城垣上洪武初建】教子堂【在武陵县治宋唐介作尉时建以教子韩琦作记蔡襄书】招屈亭【在府城东南楚屈原投汨罗死后人因作此亭以招之每嵗端午日以角黍扬桴中流竞渡邦人纵观唐刘禹锡竞渡曲沅江五月平隄流邑人相将浮防舟灵均何年歌巳矣哀謡振檝从此起又云曲终人散空愁落招屈亭前水东注有碑尚存】楚望亭　临睨亭　仰止亭【俱在善徳山上】川上亭【在桃源县学前石柜上元延祐间建夲朝重修】清斯亭【在龙阳县治后因临沧浪水取清斯濯缨之义】楚贡亭【在沅江县治西】清陵舘【在武陵县汉李陵为临沅令后没匈奴邑人思之为立是舘】
　　关梁鹭鸶桥【在府城东门内】防节桥【在府治西北火星池玉带河二水合流于此】拱辰桥【在府城西即归老桥宋栁拱辰归老处】利兵桥【在桃源县治东旧传汉马援尝驻兵于此】遇仙桥【在桃源县南三十里】龙潭桥【在龙阳县治南】上琼桥【在沅江县治西其东又有下琼桥俱跨通衢】白驼桥【在沅江县西三十里】
　　寺观大善寺【在府治东北】后保寺【在府城东三十里旧名报恩夲朝洪武初改今额】光褔寺【在府治西南三里有沈公□古碑题云重防沈公台记余字漫灭不可读】甘泉寺【在府城北六十里宋防凖题三十字云庚申年秋九月平仲南行至甘泉院僧以诗板视之征途不暇吟咏代记年月后丁谓过此有诗云翠影人踈度波光瑟瑟凝帝家金掌露仙署玉壷氷晓井侵星汲宵厨向月澄岂惟蠲肺渴灌顶助三乘】劝善寺【在桃源县治东】浄照寺【在龙阳县治西内有张旭墨池】乌龙寺【在沅江县西四十里内有卧龙墨池】灵芝观【在府城北梁时尝有芝产于此观因立焉】玅观【在府城北】报恩观【在府治西】道徳观【在府城西二十里居山絶顶前俯大江极目无际乃武陵登覧最胜处】真源观【在桃源县西】景星观【在龙阳县治西】桃川宫【在桃源县西南二十八里】脩真庵【在武陵县内珠履坊】
　　祠庙善卷祠【在府城东枉山上有善卷坛唐刘禹锡诗先生见尭心相与去九有巳民既巳治我得安林薮道为自然遗名是无穷夀瑶坛在此山识者常囘首】二妃庙【在府治西二妃娥皇女英也即楚屈原九歌中湘君湘夫人】屈原祠【在招屈亭后】蠡山庙【在沅江县东北蠡山唐光宅间建以祀越相范蠡其女称武陵娘子亦有祠】马伏波庙【在桃源县西五里汉伏波将军马援征五溪蛮有功后人立庙祀之】阳山庙【在府治东北汉时郡人建以祀阳山之神以征南将军梁松配享宋封零济侯赐庙额夲朝命有司嵗时祭焉】潘将军庙【在龙阳县西将军呉大常潘濬也尝驻军是邑有功于民故为立祠夲朝命有司嵗时致祭】张虚白祠【在府治西宋张虚白累举不第遂从老氏学后尸觧而去】文昌祠【在武陵县学东南】忠惠祠【在龙阳县治东祀县尉青文胜】
　　陵墓春申君墓【在府城开元寺葬楚春申君黄歇唐杜牧诗烈士思酧国士恩春申谁与快寃魂三千賔客总珠履欲使何人杀李园】龚之墓【在武陵县南之晋徴士】
　　古迹采菱城【在桃源县东北二十五里其湖产菱肉厚味甘楚平王尝采之有采菱亭】张若城【在府治东秦白起遣其将张若筑此城以拒楚后汉梁松伐蛮又修之自义陵移郡治此】司马错城【在府城西秦使错与张若伐楚黔中相对各筑一垒以扼五溪咽喉后马援又修之宋陶弼诗北设长城限敌尘更来劳役武陵民我疑洞里桃花者便是当时版筑民】刘公城【在沅江县西三里汉昭烈帝尝徇武陵长沙零陵桂阳四郡因立城于此】南城【在府城东善徳山上宋宣抚使韩宣以常徳城守不固筑城于上】空笼城【有府城东北八十里地名空笼相传为常徳旧城】故关州【在沅江县东南五十八里蜀汉関羽屯兵处故名】废汉夀县【在武陵县北夲汉索县阳嘉中改曰汉夀呉改曰呉夀晋复旧隋省入武陵今为汉夀乡】春申君宅【在府治南】石柜【有二一在府城东南一在西南后唐副将沈如叠砌于沅江邉以御水势】蟠桃巷【在桃源县境宋大中祥符间邑人开地见土龛光色照耀得大果九枚识者引汉武内传及愽物志以为蟠桃】
　　名宦汉李陵【临沅令后没匈奴邑人思之为立清陵舘】陆康【武陵太守灵帝欲铸铜人诏敛民田每畆十钱康上防曰十一而税周彻法也鲁宣税畆而蝝灾自生哀公増赋而孔子非之岂有夺民钱以营无用之物哉书奏为内幸所譛免官】应奉【武陵太守时苖蛮詹山等率众反奉到官慰纳山等感化悉防于是兴学校举侧陋故通俗变】三国黄盖【呉武陵太守时洞蛮方入城防掠盖击之诛其魁帅赦其脇从郡境遂清凡决事无所留滞郡人思之】钟离牧【呉惧五溪蛮与蜀接界或致叛乱以牧为武陵太守后溪蛮叛牧讨平之及卒士民思之】南北朝刘悛【齐武陵内史善于抚字自郡还吏民送者数千人】乐蔼【齐武陵令治园植桃李去后百姓爱之不忍翦伐因名乐令园】唐温造【朗州刺史开后乡等渠以溉田凡三千顷郡人徳之名为右史渠】刘禹锡【朗州司马政暇惟以文章吟咏陶冩性情作为新词以教巫祝故武陵溪洞间夷歌多禹锡之词】李翺【朗州刺史开樊陂及津石陂溉田惠政及民有文集在郡斋】李璡【朗州刺史修通古莼陂堰又为永泰渠灌田民甚頼焉名曰润禾堰】宋师颃【知朗州有操尚以简静为治朗人便之】薛居正【知朗州时亡卒数千啸聚为盗监军使疑城中僧与谋欲尽杀之居正以计缓其事因擒贼首汪端诘之乃知僧无与谋者咸得免】唐介【武陵尉又为沅江令皆有治声】陶弼【知鼎州善于绥辑章惇经理五溪蛮事荐知辰州】岳飞【湖南北制置使讨贼杨么于鼎州防其众数万么负固不服方浮舟湖中飞败之么投水为牛臯擒斩之初贼恃其险曰欲犯我者除是飞来至是人以其言为防】程昌寓【知鼎州兼鼎澧镇抚使时湖贼杨么来攻昌防以蔡兵御之后人为之立庙名曰忠祐】张运【通判鼎州澧贼雷徳进栅险称乱帅檄运讨之运将都统梁吉等率兵直其巢破四十二栅防其众大将驻兵淮壖以拒金运给饷未尝乏絶时称其能】钱景持【知桃源县时钟相犯城景持与钟力战遂为所杀事平后赠二官】凌景夏【守鼎州乞减程昌寓所増蔡州官兵衣粮钱六万四千余缗诏减四分之一】李焘【知常徳府境多茶园异时禁切啇贾率至交兵焘曰官捕茶贼岂禁茶啇聴其自如讫无惊】曹彦约【寳庆中知常徳府陛辞言下情未通横敛未革帝曰其病安在对曰言官不及时政下情安得通都城包苴公行则州郡横敛无可疑者帝然之后在郡有治声】吕午【知龙阳县豪民陶守正杀人正其狱诛之时宰相置人才簿书贤士大夫以待用而午治县之政特书之】姚孳【知桃源县茍可利于民无不为乡有虎孳祷诸社谕以文越三日虎仆于祠傍奏课为第一】元倪徳政【常徳路总管有惠爱于民民徳之既去郡人为立遗爱碑】噶【郡监有善政每嵗运输民艰以肩荷乃从北门外至潜水十五里开河以便之嵗旱得以溉田民甚頼焉】朱国寳【以总管统军镇常徳知安抚司事时宋诸郡邑多坚守不下国寳传檄招谕阅月悉平】苖益【知龙阳州洞防侵掠人民饥馑益振济保抚之如子民视之如父母后陞常徳路总管】夲朝张子俊【洪武初知常徳府不事烦苛课农桑兴学校举行乡饮以厚风俗】应履平【永乐间常徳府知府郡旧赋麦为税履平奏易以稲民甚便之且加意学校作新士类文教勃兴超迁云南右布政使　省志】王斌【正统间任龙阳县丞存心爱民尝脩围堤不辞劳瘁务为坚厚以保障民田百姓歌曰王父母筑围堤民乐业我无饥石刻犹存　省志】王绩【成化中知常徳府持身清洁人不敢干以私祷雨于龙门洞輙应比卒囊无余赀士民赙其防还其妻子　省志】刘缨【成化中知武陵县在任六年明习吏事诸舞文者以次摘发凡百纪纲次第偹第　省志】黄珂【成化中知龙阳县兴学校劝农桑理寃狱嵗饥加意赈恤极有方畧全活者甚众　省志】陆垹【歴武昌常徳知府调知岳州府清介自持政尚大体胥徒不下州县嵗旱躬询民瘼首防于朝廷请发公帑赈济复给牛种助耕岳民立祠祀之　省志】应龙【治中知武陵县敏逹有干局时藩第初建先事经画有条民不知扰每村创义囤积偹赈任九载民奏留増俸二级仍治县事　省志】王禾【正徳初知常徳府质朴严毅为政务持大体时藩封初至侵索百出或至加辱禾不为夺　省志】李【以御史谪武陵县丞厘革奸以清白自守郡有猾贼羣盗附于民诉之官輙以赂免得其情寘以法盗遂息武陵路当四逹民疲于传送防奏请复原辖县供役以苏民困　省志】欧阳恂【正徳末知常徳性鲠介政尚简易务节省民力时洪水决堤悉心修筑民困少苏捐俸入觐秋毫无所取治行为阖省第一　省志】张【嘉靖中知沅江性刚直极甘清苦时世宗南廵抚台委领支应宦官不得过索夲郡夫马頼以生还人称鐡汉张荣籓以庆贺餽金即日分给寒士以资肆业去之日即食筯破釡騐给还民其亷如此　省志】张泽【知沅江县移署武陵事时麻阳诸苖鸱张窃发督府驻节湖北川贵供亿调度倍蓰于常而诸应不匮上下异之　省志】方仕【嘉靖中任知府勤敏公明治赋公平一卒不下鄊落脩堤垱嵗旱徒歩祈祷积谷至四万余石赈荒仍奏请蠲租又作新学校周赡贫士实政凿凿可纪省志】陆州【嘉靖中知常徳府时方建造三殿湖北木运孔棘部使乘势为奸州为调停差拨以隂折其非一时属路类以安堵　省志】
　　流寓栁拱辰【青州人五李时避地荆楚遂为武陵人精易春秋宋举进士通判鄂岳州有惠爱后致政归武陵有归老桥曽巩作记弟应辰子平猷等皆相继擢第人号武陵五栁】邢绎【郑人父倞宋知鼎州因家焉绎以防入官连倅五郡后倅襄与帅争疑狱因不仕起知兴国军秩满归武陵号复庵居士】张庭坚【广安军人宋举进士歴官右正言在职逾月数上封事尝为徽宗言司马光吕公着之贤后通判陈州以不附蔡京列诸党籍又坐尝谈瑶华宫非辜事编管虢州徙鼎州】杜昉【宋通判宻州建炎初寓居武陵防贼钟相乱欲强使从巳昉骂不絶口遂遇害】邵宏渊【大名人寓武陵宋高宗时贼钟相反于湖湘宏渊将兵擒其渠魁授鼎澧统领杨么犯州宏渊击败之用韩世忠荐授閤门舎人与刘锜击退金人同李显忠防金将达噜噶齐等累战有功仕至定逺军节度使】
　　人物虞善卷【武陵人居于枉山荘子云舜以天下譲于善卷善卷曰余立于宇宙之中冬日衣皮毛夏日衣葛絺春耕种形足以劳动秋收敛身足以休息日出而作日入而息逍遥于天地之间而心意自得吾何以天下为哉遂不受而去宋政和间赐号曰遁世高蹈先生】周屈原【楚人怀王族属为三闾大夫谋行职修王甚珍之靳尚軰妬害其能譛之遂见踈原忧心烦乱乃作离骚诸篇兾君觉悟而终不见省不忍见宗国危亡自沉汨罗而死】黄歇【黔中人战国时为楚相号春申君相楚凡二十余年门下食客三千人其上客皆蹑珠履赵使见之大慙后为李园所害】汉田强【武陵五溪酋领也王莽欲锡强铜印强有子十人雄勇过人乃曰吾等汉臣誓不事莽以其三子将五万人下屯沅东各筑一城烽火相应田子居上城王子居中城仓子居下城】三国廖立【武陵人蜀先主辟为从事诸葛亮荅呉使谓厐统廖立楚之良材后徙长水校尉立怏怏坐废为民徙汶山郡率妻子耕殖自守及闻亮卒泣曰吾终为左祍矣】潘濬【武陵人呉孙权拜濬中郎将迁太常时五溪蛮叛濬督诸军讨之信赏必罚获斩数万自是羣蛮衰弱一方以寕】李衡【武陵人呉建兴间为丹阳太守加安逺将军每欲理产业妻习氏不许衡宻遣人于龙阳汜洲种橘千株临终谓其子曰汝母恶吾营家故贫如此吾于泛州种橘乃千头木奴不费汝衣食太史公言江陵千株橘其人与千户侯等盖谓此也】晋阎曾【武陵人避地凉州州牧张茂专伯陇右筑灵钧台人苦其役曾夜扣门諌之遂罢役凉人大悦】潘京【武陵人弱冠郡辟主簿有机辨后举秀才至洛与尚书令乐广共谈累日广叹其才曰君天才过人若加以学必为一代谈宗京感其言遂勤学不倦时武陵太守戴昌父子亦善谈俱为京所屈厯巴丘邵陵泉陵三令明于政术路不拾遗】龚之【武陵汉夀人好学潜黙初举秀才公府辟皆不就孝武闻其名徴为散骑常侍固辞子元夀黎民孙祈皆有声】伍朝【武陵汉夀人少好学临池学书水为之黒刘持莭荆州尤深礼异补零陵太守不就】邵荣兴【武陵汉夀人八世同居州县辟皆不应后旌表门闾】南北朝范安袓【武陵人与族人袓根齐名五世同居齐建元中旌表其门】伍安贫【武陵人愽雅嗜学梁累防纁之礼皆以疾辞尝撰武陵图志】黄闵【武陵人愽学有词艺撰沅州志唐章怀太子注郡国志取之为证】唐韩约【武陵人厯两池运使防州刺使权安南都防文宗时授左金吾大将军初约为代北水陆转运使修废田嵗收粟二十万石人頼之】宋陈起【沅江人举进士调寕乡令改令秭归又歴湘乡萍乡令皆有政声在秭归日防凿新滩舟行以安欧阳修铭其功于石终永州倅】钟正甫【武陵人治平初进士与米芾善枢宻蒋之竒器之后为广东转运有美声蔡京置正甫党碑中坐谪】张颉【桃源人兄颙庆厯初进士以材干闻颉皇祐初亦第进士仕州县有能名歴广东西等路转运使以材谞推重于时后知荆南府】杨维【武陵人嘉祐中进士工诗神宗时进宫栁诗百篇上亲诵数篇遂大传播尝召见御书清白传家以赐之】管师复【武陵人自号白云先生陈襄以师复与程頥经明行修荐为学官弟师常亦齐名】杨縯【武陵人志在泉石弃官隠桃源山崇寕中赐号冲真防士】王在【武陵人端平初进士治周礼真徳秀知贡举擢冠夲经后摄倅施州城防死之】丁易东【龙阳人举进士为编修官入元数徴不起注周易传防以便学者建石坛精舍教授生徒资以廪费事闻赐额沅阳书院授以山长】夲朝朱应袓【武陵人永乐间由监察御史转陞四川按察使以才能著称】何頴【武陵人洪武庚辰进士擢四川峩眉令多善政邑人失牛吏捕得之頴疑其寃黙祷于城隍果得真盗累官江西按察司佥事】张以澄【武陵人洪武己邜乡举歴官勤能累陞河南布政司叅议】冯贵【武陵人洪武庚辰进士擢兵科给事中端谨有为陞交阯布政司叅议寻转叅政下民悦服】邓仑【武陵人永乐甲辰进士授兵科给事中遇事风生尝条军务十事陞河间长芦塩运使建议塩课利害切时病者十余事每见俞允累陞兵部侍郎卒　省志】李显【桃源人成化甲辰进士授户部主事监督储并以清慎着称性乐恬静乞改南京考功出知南康府以惠爱为政修复白鹿洞书院作兴士类未及二年以疾乞归人甚高之省志】刘璟【武陵人成化丙戌进士知霑化县加意抚字民瘼拜御史出按山西宪度修明适晋藩尝讼民夺田璟察其非是仍判还民代去士民号泣以送　省志】陈防【武陵人成化丁未进士知冝兴县重厚有量政尚遁良虽居剧邑卓有能声擢拜监察御史谨于持宪论事率循忠厚出按贵州广西二省得体嵗甲子监河南试以藻鉴得人士论翕然归之　省志】文澍【桃源人成化丙戌进士歴南京刑部郎中知重庆府政尚寛平有古循吏风嵗防发赈有剧盗聚山泽以至诚谕之盗即觧散调忠州府即觧官归省志】谈録【武陵人自袓子隆以下曰文亮曰兴曰惟褔曰志贵曰仲旻至録十世不分居成化间有司尝以事上闻今子孙数传犹守家规不变　省志】石瑗【武陵人袓廷河尝主家训约子孙同防传至邦逹兴权应鳯子明和至瑗家益蕃衍人无间言孙伟鼎益守其训惇尚礼譲知府陆□屡造其庐大书十世同居遗之当道以上闻命有司表之复其家　省志】陈洪谟【武陵人治丙辰进士授主事厯云南布政使值习阿苖乱督饷济兵克平十八寨晋都御史廵抚江西百废具举入为兵部侍郎署部事筹邉理戎益懋绩寻乞休归所着有静芳亭稿省志】杨裭【武陵人由觧元登进士第选庻吉士拜兵科给事中持正敢言忤瑾致仕瑾败起吏科转通政陞南京太仆寺卿　省志】
　　列女张氏【武陵人林徳成妻夫亡防指自誓守节宣徳中旌　省志】孙氏【龙阳人史源齐妻年二十五而寡誓死守莭宣徳中旌　省志】史氏【龙阳人袁奎妻年二十二守莭贫甚纺绩奉姑抚防成立成化中旌　省志】梅氏【龙阳人伍景妻梅十八适景明年景卒又明年姑舅俱亡梅父怜其少且贫欲改嫁之梅守莭不变纺绩以为食节行无亏成化间有司以事上闻旌表其门　省志】王氏【龙阳人曽义妻年十九义卒遗腹三月生子王抚孤厉莭飬姑以孝闻隆庆二年有司奏闻旌表省志】亷氏【诸生熊冨秋龙阳人年二十秋卒亷甘贫矢志奉姑终余年抚子成立以承夫志乡党以节孝称之隆庆间有司奏闻旌表　省志】
　　仙释黄道真【武陵人晋时弃俗居高吾山修道乘白鹿而去不知所终】黄洞源【武陵人唐大厯间学道于桃源宫辰州瞿栢廷走武陵师事之寻遇一老尊遂辞洞源曰归仙洞去洞源留之不可约十八年再见后洞源往润州之茅山栢廷忽至洞源曰吾将踏沧海次日亦化温造为记其事于桃源宫】药山师【名惟俨唐朗州刺史李翺谒药山问如何是道师以手指上下曰防麽翺曰不防师曰云在天水在瓶翺遂赠以诗曰炼得身形似鹤形千株松下两函经我来问道无余说云在青天水在瓶】张秉【武陵人一日行山泽间遇仙女诣秉曰帝以君功在呉分故遣相配生子以木徳王其地且约逾年再防秉如期往果见前女以襁褓子归秉曰当世世相承血食呉楚后生子渤为祠山神】


　　明一统志卷六十四
<史部,地理类,总志之属,明一统志>
　　钦定四库全书
　　明一统志卷六十五
　　明　李贤等　撰
　　辰州府【东至常徳府桃源县界一百四十里南至寳庆府新化县界三百二十里西至贵州镇逺府界六百五十里北至永顺宣慰司界九十里自府治至南京三千五百里至京师七千里□】
　　【粮五万一千三百石□】
　　建置沿革禹贡荆州之域天文翼轸分野夲古蛮夷之地春秋属楚秦属黔中郡汉为长沙武陵二郡地属荆州东汉仍旧三国时或属呉或属蜀汉晋东齐并为武陵郡地陈分置沅陵郡治沅陵郡县隋开皇中废置辰州大业初复为沅陵郡唐初复为辰州寻置都督府天寳初改为卢溪郡乾元初复为辰州属江南道宋属荆湖北路元陞为辰州路夲朝改为辰州府领州一县六
　　沅陵县【附郭夲秦黔中郡地汉为长沙国下隽县地后置沅陵县属武陵郡晋因之陈为沅陵郡治隋辰州治此唐宋元仍旧夲朝因之编戸五十八里】卢溪县【在府城西六十里夲汉晋沅陵县地梁置卢州隋末为萧铣所据唐武徳中置卢溪县属辰州宋元仍旧夲朝因之编户一十二里】辰溪县【在府城西南一百二十里夲汉武陵郡辰阳县梁析置建昌县陈省入辰阳隋改辰阳曰辰溪属夀州大业初州废以县属辰州唐宋元仍旧夲朝因之编戸八里】溆浦县【在府城南二百七十里夲汉武陵郡义陵县地隋为辰溪县地属沅陵郡唐初析辰溪置溆浦县属辰州宋元仍旧夲朝因之编户三十四里】沅州【在府城西二百七十里秦为黔中郡地汉属武陵郡晋宋齐梁皆因之陈为沅陵郡地隋属辰州唐置巫州寻改沅州又改为潭阳郡后改为叙州宋复为沅州治卢阳县元初置沅州路又防为州辰州路夲朝初改为沅州府寻复为州省卢阳县入焉编户二十七里领县二】黔阳县【在州城东南八十里夲汉镡城县地属武陵郡梁置龙檦县隋属辰州唐析置朗溪县属叙州后废宋为黔江城元豊中陞为黔阳县属沅州元仍旧夲朝因之编戸一十二里】麻阳县【在州城北一百三十里夲隋沅陵辰溪二县地唐初置麻阳县属辰州又析置龙门县寻省宋析置招谕县熈寕间以招谕省入麻阳沅州元仍旧夲朝因之编户七里】
　　郡名沅陵【陈名】卢溪【唐名】酉阳【图经以在酉水之阳而名】
　　形胜内控诸蛮咽喉外为武陵障蔽【风土记】重冈复岭截然险峻【同上】溪山阻絶非人迹所履【元和志】地连溪峒控邉面甚广【宋志】险要固塞之地【郡志环山耸翠带水萦鄂西南险要固塞之地也】
　　风俗巴渝同俗【隋地理志嗜好居处颇与巴渝同俗】信巫鬼重滛祀【风土记砦窳偷生而无积聚信巫鬼重祀少闘讼寡盗贼】山谷间颇杂猺俗【郡邑志居城市者衣服言语皆华人而山谷间颇杂以猺俗】刀畊火种【图经州介山谿俗杂蛮獠以刀耕火种为业】
　　山川怡容山【在府城沅陵县治东南】大酉山【在府城西北四十里道书为第二十六大酉华妙洞天上有龙湫甚灵祷雨即应山之巅有善卷墓】小酉山【在府城西北五十里山下有石穴其中旧有书千卷相传昔人避秦隠学于此梁湘东王绎赋云访酉阳之逸兴谓此】壷头山【在府城东一百三十里以山头与东海方壷相似故名汉建武问武陵蛮叛遣马援等征之进营壷头防暑甚士卒多疫死援穿山为室以避炎气今山邉有石穴即援所居室也】明月山【在府城东二百三十里山下有明月池】三峿山【在府城东二百四十里辰水出焉】连竭提山【在卢溪县南四十里】居住山【在卢溪县西八十里】无时山【在卢溪县西一百四十里山多茶树鄊俗当吉庆之时亲族聚防歌舞于此】思门山【在卢溪县西一百五十里】武山【在卢溪县西一百八十里后汉书南蛮传昔高辛氏有犬戎之患乃募有能得犬戎呉将军头者赐金千镒邑万家又妻以少女时帝有畜狗其毛五彩名曰槃瓠遂入山御人首赴阙下果呉将军头也帝大喜槃瓠畜类不可妻且不可封欲他报之女闻以为信不可失因请行帝不得巳从之槃瓠得女负入南山石室中逾三年生六男六女槃瓠死男女自相配偶其母后归以状白帝使迎置诸子衣裳斓斑言语侏好居山壑帝顺其意其后滋蔓今长沙武陵蛮是也山有石室遥见一石似狗形槃瓠像也土俗至今不食犬肉有槃瓠庙】时住山【在辰溪县东三里蜀汉诸葛亮行师驻此】熊头山【在辰溪县北二十里以形似名】五城山【在辰溪县东南三百六十里楚威王使将军荘蹻定黔中因山造城】大溆山【在溆浦县西三十里过西二十里又有溆溪山】嵯峨山【在溆浦县西北六十里又名磨嵯山】明山【在沅州城北二十里周廻二百余里为州之主山冈峦重复环抱州城浮岚积翠望如图画宋熈寕中封其神为顺应侯】花山【在沅州城东北三十里石色青赤相映如绣又谓之绣崖】瀑布山【在沅州城东南五十里上有飞泉埀如疋布】双髻山【在沅州府西南五十里古镇江寨二峯并耸如髻】保牢山【在沅州城东一百里昔人保聚其中以其牢险因名】高明山【在沅州城东一百三十里高峻为诸山之冠又溆浦县东南四十里亦有高明山山上有洞】鸡翁山【在黔阳县北四十里山形如鸡】七寳山【在黔阳县南一百里产楠木及七里香花】罗公山【在黔阳县东南一百六十里周廻五百里四面险絶山有鸺鹠鸣即雨至昔有罗姓者隠此山有道术民祈请輙验今谓之罗公王即此神也絶顶有池广数十里夜隂霾或有物如明月游水上南有砂溪与武阳江合北流分为两溪宋熈寕间土豪舒光民等起寨于此为猺人所破人以为神助山西北有地平广数百畆嵗大旱此防独稔号曰熟平】青红山【在麻阳县治东南一十里岩岭幽竒花竹掩映青红如画】迷山【在府阳县西二十里相传昔有出其上】西晃山【在麻阳县南五十里峯峦秀拔儒学县治皆面之为邑之镇山】齐天山【在麻阳县东南五十里峯峦髙出云表天睛则秀色愈盛故又名霁添山】石梯山【在麻阳县西一百一十里石磴如梯】苞茅山【在麻阳县东一百四十里上有三茅可以缩酒寰宇记即楚入贡之茅】瞿仙峯【在辰溪县东北相传瞿童于此脩道因名】金斗崖【在黔阳县西南一十里崖面有黄石如斗】双石崖【在黔阳县南九十里有二石对立又名屏风崖三面如一传言石根随水高下土人神之舟楫莫敢忤犯夲朝景防间苖防弗靖人皆避其上因筑寨置戍名为安江双崖城】辛女崖【在府城西九十里大江之左右壁高峻上有石屹立如人相传高辛氏女于此化为石崖下有庙每嵗端午土人致祭】黒巗洞【在溆浦县东一十里其中黒闇如漆】红旗洞【在溆浦县东二十里五代马希范遣兵收武陵诸蛮至此见洞中红旗隠隠遂屯兵于上今芦菔葱薤野生人呼为马王菜山高平可屯数万人石壁间有义莲塘孝感桥刻字】楠木洞【在溆浦县北二十里石壁峭立梯竹以登划见天碧可纳日月光景行禾半有涨水盖龙池云洞中多怪石楠木罗洞门故名下瞰流水名无尽溪】明月洞【在溆浦县东六十里洞在岩上穴水一其状如月】酉水【在府城西北五里一名酉溪源出酉阳东入沅水】辰水【在府城东一名辰溪源发三峿山南流入沅水】沅水【在府城西南五里源出四川播州经沅州入常徳府界唐王昌龄诗沅江流水到辰阳】防水【在沅州城西一名防溪舆地纪胜巫无潕舞防一水五名声之变耳防水上自镇逺下流入沅水】溆水【在溆浦县西三十里一名叙溪又名叙川楚词所谓人溆浦余邅弓迷不知吾之所如即此水下流入沅水】蓝溪【在府城南七里】荔溪【在府城西南四十里】小船溪【在卢溪县治后又有古廸溪在县治之西】五溪【在卢溪县西武山郦道元水经武陵有五溪谓雄溪溪酉溪潕溪辰溪皆蛮夷子孙所居唐杜甫诗五溪衣服共云山】仲溪【在卢溪县东三十里】潭溪【在卢溪县西五十里】土桥溪【在卢溪县南六十里】武溪【在卢溪县西一百三十里汉马援歌滔滔武溪一何深鸟飞不渡兽不能临嗟哉武溪多毒滛】卢溪【在卢溪县西二百五十里】洞水溪【在辰溪县西一十五里】桑溪【在辰溪县东二十里】杨溪【在沅州城南一十里源出三绕坡流至不动柱村入防水】稔禾溪【在黔阳县东南一百里源出罗公山西北流入沅水】洪江溪【在黔阳县东一百六十里东北流入沅水】西溪【在麻阳县东北四十里源出古富州东北流入辰水】河溪涧【在卢溪县南九十里】龙门涧【在辰溪县西一百里】高明涧【在溆浦县南五十里】雪腾湫【在黔阳县东安江寨嵗旱祈之常有云雨之应】米仓滩【在溆浦县西四十五里】温溪崖井【在卢溪县西七十里□家坡】瞿童井【在辰溪县南六十里瞿家寨井深数百仞瞿童投之因名】龙池井【在溆浦县西一十里水深莫测】龙井【在沅州城外泉味甘美煮茗尤佳】北山泉【在府城北】南木泉【在溆浦县北二十里其源不竭祷雨輙应】
　　土产麸金【沅州及沅陵辰溪溆浦黔阳四县出】水银【沅陵卢溪二县出】铜【辰溪县出】鐡【卢溪辰溪溆浦三县出】丹砂【沅州及沅陵麻阳三县出砂之品甚多出老鵶井者为上其大如栗有芙蓉箭簇光色明彻者又为鵶井之最】石青【沅陵辰溪麻阳三县出】石碌【沅陵卢溪辰溪麻阳四县出】
　　公署辰州卫【在府治东夲朝以元万户府建】沅州卫【在沅州城内东北夲朝呉元年建】平溪卫【在沅州城西南一百六十里洪武二十二年建】镇溪军民千戸所【在卢溪县西二百三十里宋于此置寨夲朝洪武二十八年建所以镇崇山沿埸高岩等防分蛮长石荅冲等百四十二寨辰州卫】
　　学校辰州府学【在府治东南宋为州学绍兴初迁安南门东隅寻迁旧址夲朝洪武中改为府学徙于北】沅州学【在州城内东南隅宋大观间建夲朝重建】沅陵县学【在县治东北元旧学在县城西夲朝洪武五年徙建于北】卢溪县学【在县治西元建夲朝洪武初重建】辰溪县学【在县治南夲朝因元旧址重建】溆浦县学【在县治东宋建元燬夲朝洪武初重建】黔阳县学【旧在县东门外景泰初徙城内】麻阳县学【在县治西南夲朝因旧重建】
　　书院阳明书院【在府东王守仁谪贵州讲学于此邹守益罗洪先记】
　　宫室共辰楼【在府城内东隅】崇文阁【在府学元建】尊美堂【在元廉访司治】折冲堂【在元万户府治】学爱堂【在沅陵县三堂俱元亷访张继建】企仰亭【在府城外新息庙前】
　　关梁奨州寨【在沅州城西一百里夲唐舞州后改曰奨州宋废为寨】托口寨【在黔阳九衙诸蛮之冲】洪江寨【在黔阳县东洪江溪】竹滩铺【在黔阳县西北二十里以控扼要路】铜安铺【在黔阳县东北二百五十里】茭托铺【在黔阳县东一百六十里自安江寨至茭托铺皆溪洞猺贼出入要道宋时特置寨铺以控扼之】永安桥【在府城外江南】通和桥【在府城西】盈口桥【在沅州城东北】云洞桥【在溆浦县治东下有石岩常生云雾】灯笼桥【在黔阳县治南】
　　寺观安褔寺【在府城西唐高宗时名景星寻改今额】普明寺【在黔阳县治东有唐明皇像旧传当时赐叙州者】报恩寺【有二一在府城东一在麻阳县治南】浦峯寺【在府城东二百四十里宋建旧名三晤夲朝洪武中重脩改今额】观音寺【在卢溪县治西】普化寺【在溆浦县治东】广恩寺【在辰溪县治西】慧庆寺【在沅州城东】同天寺【在麻阳县西南以上五寺俱宋建】玅观【在府城东隅宋建旧名天庆夲朝重脩改今名】龙兴观【在辰溪县西南十五里龟山下宋祥符初封善卷先生墓禁樵采立祠堂道院于此后改今名】景星观【在溆浦县治东】灵观【在黔阳县治北二观俱宋建】玉华观【在麻阳县治东南洪武中建】
　　祠庙昭灵祠【在沅州东南一十里杨溪口祀楚三闾大夫屈原宋嘉定中赐额】新息侯庙【庙有三一在府城外江南五代时马氏建一在溆浦县西二里一在麻阳县治东俱元建祀汉马援】张飞庙【在沅州城南五十里飞蜀汉将也有司春秋致祭】防国夫人庙【在府城东夫人姓瞿氏郡人以其升仙立祠祀之宋赐额】英显庙【在沅州城东四十里唐时土人有林公者任刺史宋封防国侯赐庙额英显夲朝有司春秋致祭】昭烈庙【在黔阳县东神乃五代时滑台张氏宋时贼潘宗岩攻城望见军马出城皆鬼状遂骇散后黄安俊曹成来攻城不失守皆神之力诏封为王庙号昭烈】显应庙【在沅州城西北六里祀明山之神宋章惇以兵事祷之得吉卜既而蛮人田元猛果防因奏封顺应侯赐庙额有司春秋致祭】忠贤祠【在卢溪县治内宋建祀郡守张建侯汪长源卢阳令王宪之】向真庙【在黔阳县东一百五十里】
　　陵墓善卷先生墓【在大酉山巅先生姓名未详或云舜时人宋真宗东封辰州通判欧阳陟言先生有功于民诏封莹立祠赐号高蹈】杨荗墓【在沅州东七里茂沅州总管　勅塟】
　　古迹酉阳城【在府城西汉武陵郡有酉阳县晋因之此城是也】刘尚城【在府城西南一百二十里今城虽废亦足控扼诸蛮】黔阳城【在府城东晋武帝置黔阳县属武陵郡即此地】防溪城【在府城西一百二十里唐天授中析辰州大鄊县置溪州宋熈寕中筑城改为防溪城属辰州】龙檦城【在沅州城南五十里梁置县隋属辰州唐曰龙檦为叙州治唐王昌龄左迁县尉李白寄诗有云闻道龙檦过五溪】渭溪城【在沅州城西南一百八十里唐析夜郎县置此县属奨州州治峨山县即夜郎也】郎溪城【在黔阳县夲汉镡城县晋安帝省唐贞观中析龙檦县置于郎溪之侧】峨溪城【在沅州境冝洽二州之间】灵州城　巫阳城【俱在辰溪县治北】卢阳城【在麻阳县西三十里唐垂拱中置锦州治卢阳县宋废为锦州寨】黄陵城【在麻阳县西五十里】废龙门县【在麻阳县西三十里唐垂拱中置龙门县属辰州寻省】废卢阳县【在沅州城东北宋析唐叙州潭阳县地置此县为沅州治夲朝并入沅州】白雾驿【在溆浦县宋陶弼诗一曲青溪一曲山鸟飞鱼跃白云间溪山岂要行人到自是行人到此间又云草市人朝醉畬田火夜明陇江入地防栈道出云行】狤狑犵獠不狼聚【在府城西酉山口其名皆犬属盖槃瓠子孙也】铜柱【在府城西北一百一十里防溪城对江五代晋时溪州刺史彭士愁纳土求盟楚王马希范立铜柱为界学士李臯为铭有云五溪之险不足恃我旅争登若平地五溪之众不足平我师轻蹑如春氷溪人畏威仍感惠纳质□明求立誓】
　　名宦汉宋均【辰阳长其俗少学者而信巫鬼均为立学校禁絶滛祀人皆安之】唐王昌龄【自江寕县丞贬龙檦尉有诗云昨从金陵邑逺谪沅溪濵在任多赋咏】王翃【天寳中辰州刺史才兼文武与讨襄州康楚元有功】温造【大厯中辰州刺史有治声】宋曹克明【知辰州有治状潕水蛮叛徒宜融廵检使蛮酋献药一器曰中药箭者以是觧之克明知其诈令先试取药箭刺酋股而饮以药即死羣蛮慙惧而去】谢麟【知辰州猺贼犯辰溪麟且捕且招一方以寕】吴审礼【哲宗时知辰州猺人数为防审礼到州即觧甲撤备一以诚信结之猺人感悦一境晏然比审礼去猺复来冦诏令复任在辰十年境无一尘之警】张建侯【为辰州守政和间黄安俊叛围镇江寨建侯与卢阳令王宪之率兵救之众溃俱被执贼廹使谕寨中人出防建侯诒诺至寨下大呼曰为人当识顺逆我万无求全汝等坚守勿怀贰心贼怒俱害之郡人哀其忠立祠祀焉】汪若海【通判辰州尝上言天下者常山蛇势也秦蜀为首东南为尾中原为脊将图恢复必在川陜朝廷用其言乃命张浚宣抚川陜】汪长源【知沅州増浚城池军需悉备时巨冦曹成来攻沅长源多方御之成遂遁去民怀其惠祀于忠贤祠】邵隆【绍兴中先知啇州以州与金人怏怏不巳忤秦桧俾知辰州虽防为小郡而谕事无隠守正自若】张纶【知辰州沅洞蛮防邉闻纶治郡有声遁去纶抚谕酋长俾脩贡与之盟刻石境上】张忠恕【通判沅州能拨烦剸剧拳拳以体国为心】杨抗【通判辰州蛮防剽掠辰境抗置立火楼伺其出入则鸣皷为号远近相投蛮防震骇遂屏迹】徐霖【沅州教授时相史嵩之挟邉功要君植党颛国霖上防歴言其奸深之状防奏见者吐舌未几嵩之果被黜去理宗嘉其忠】元郭昂【沅州安抚司同知招防溪洞八十余栅遂徇沅州西南界复新化安仁二县擒剧贼张虎纵之曰汝非吾敌愿防即来不然吾复擒汝不难也明日虎防并其众三千悉归民籍】夲朝詹彦中【洪武初以叅军镇守辰州创立卫所増浚城池军政严肃民頼以寕去后人立怀徳碑】傅礼【洪武间为黔阳县典史勤政恤民永乐初徴拜广西道监察御史邑人自今徳之】刘叔毖【洪武末沅陵知县在任清廉自持公正防事民皆乐业永乐中以荐陞工曹员外郎入翰林脩书邑人不释率众诣阙奏保未恳情复奏于是除辰州府同知叔毖益尽心民事蛮獠信服一郡大治】张鼎新【永乐中知沅陵县为政寛猛适宜抚字疲癃劝课农桑深得民心秩满保留复任在任三十三年卒于官百姓哀之如防考妣　省志】傅翔【宣徳中沅陵主簿持守清介勤于吏事门无私谒秩满民涕泣恳留当道亦雅重之正统间擢知零陵刚方敏逹持廉秉公始终如一　省志】呉廸【正统初知溆浦县政令严肃恩惠并行脩筑坡堰至今民頼其泽以疾卒于官百姓无不感泣者　省志】葛诩【正统中沅州学训导严重寡言学问醖籍秩满拜监察御史陞湖广按察司佥事有廉干勤能之誉　省志】席贵【正统中同知沅州居官九载廉而不苛寛而有制民不忍犯吏不敢欺歴陞成都府知府省志】古初【正统间主麻阳簿勤劳清慎甚得民心清水苖叛捍御死难城保无虞立祠崇祀　省志】王矩【景泰中知辰州府刚方正直尽心民事而尤拳拳学校病间有私馈以金者矩曰吾年生无私今不能慎厥脩岂全归乎却之坚比卒囊槖惟书籍数卷而巳士民至今称颂之　省志】虞球【治间辰州通判先是郡粮羡余主者咸以为巳利球至一无所取不妄笞一人而公事亦辨过辰溪见高田水涸禾苖易稿亲诣田间相视水道令民开凿陂塘潴水民受其利　省志】戴敏【正徳初知辰州府凝重端正作兴士类撤祠建书院文章政事一时首称　省志】邓竒【正徳初同知辰州府刚果明决吏不敢欺时武族横暴害人竒寘之法余皆敛迹郡中萧然　省志】杨绅【正徳间任溆浦知县遇讼立防皆中情理尝五日一视学课试诸生由是咿唔满城无间寒暑卒之日无以为殓邑人哀之省志】
　　流寓叚成式【唐临淄人文昌之子也愽学强记素有文名尝宦游至辰着酉阳杂俎书数十篇】王趯【宋知全州叅政李光以忤秦桧被谪全趯馈之桧闻之怒甚下廷尉诬趯与光谋叛贬辰州桧死得还】王廷珪【宋吉州安褔人其郡人胡诠以排和议谪过海廷珪送以诗曰痴儿不了公家事男子要为天下竒秦桧怒流辰州武将马羽摄郡事待之甚厚廷珪谢曰某罪人也将累公羽曰由公获谴其荣多矣更遣子受业后遂登科】
　　人物宋秦再雄【辰州猺人也武徤多谋在周行逢时屡以战闘立功蛮党伏之太袓既下荆湖思得通蛮情习险阨智勇可任者以镇抚之召再雄至阙下擢辰州刺史官其子为殿直赐予甚厚仍使自辟吏属予一州租赋再雄感恩誓死报效至州日训土兵得三千人皆能被甲渡水歴山飞堑防如猿猱又选亲校二十人分使诸蛮以传朝廷招怀之意莫不从风而靡终太袓世邉境旡患】向真【麻阳人为峡州军牙头指挥使时蛮防叛真被虏骂贼不屈遂遇害事闻诏立庙赠内殿崇班】夲朝刘有年【沅州人洪武中以明经为州学训导当道者竒其才荐陞监察御史激扬有声擢太平府知府永乐中上仪礼逸经十有八篇未几转交阯按察司佥事时黄褔以尚书掌司事重其为人俄以疾卒褔哭而祭之曰江淮胸次洙泗规模文希韩栁学袓程朱】宋以方【黔阳人进士厯知瑞州府逆濠中之系狱濠反械赴彭蠡不屈且愤骂为濠所杀嘉靖初赠官録其子祀节祠　省志】邓显芳【辰州人补邑庠弟子员正徳七年镇筸苖叛侵掠村寨众皆迯避芳以母柩在堂固守勿去人怵以祸患芳曰弃母而迯心实不忍况平生读书所学何事苖至使芳为乡导芳不从遂遇害支觧于母柩之前闻者怜之省志】呉勋【辰州卫指挥正徳间督兵征流贼行至徳安应出与贼遇奋勇前驱冐矢阵亡事闻于朝遣官谕祭加子官一级　省志】萧璆【辰州卫人嘉靖癸未进士有才华精文翰家贫克自振励授吏部主事擢贵州提学佥事教范严正后乞告归日与门人论学不倦无疾而卒　省志】唐愈贤【沅陵人嘉靖丙戍进士知寕海县政教兼举擢御史防劾奸党抗言时政遂乞休归　省志】
　　列女张氏【字妙真上元人辰州卫指挥舍人王泰妻泰未廕袭卒妙真时年十九生子英始逾嵗遂不薰餙剪髪以誓亲族莫得奋其志事舅姑甚谨成化三年事上闻旌表其门其后子英以军功累官至都指挥使其母诰封夫人】陈氏【张道妻沅人无子坚志守节洪武中旌】贾氏【潘耀卿妻沅陵人耀卿为诸生正徳中挈贾省父于南京至湖口卿卒贾即赴水女奴持之既见舅姑入室自缢以救免自是减食凡四十余日絶食者累日竟自刎遗诗曰抛弃残生思不禁可怜死别倍伤心双魂杳杳今何在化作啼防返故林应天尹以事上闻被旌】陈氏【马祥妻沅人夫亡时年十九子在襁褓有武臣以媒通欲娶之陈痛哭诟媒誓死不他志抚子成立嘉靖中旌】
　　仙释瞿夫人【豫章人隋末兄为辰州刺史有黄元仙者亦自豫章来见瞿君高其行以夫人妻之复荐其才徳以自代隋亡乃弃官与夫人隠于州西之罗山贫甚为人佣织以飬其姑如此者十年一日忽谓元仙曰昨日闻帝命当与汝别俄顷化为青气数丈腾空而去】瞿栢廷【辰溪人自防聪慧灵异称为瞿童唐大厯间奉母避防入武陵师事法师黄洞源巳而得道又云防时因戯跃入井中后自大酉华妙洞中出依善卷祠脩道功成越桃川宫乆之升仙而去刺史温造刻石记其事】
　　永州府【东至衡州府常宁县界二百里西至广西桂林府全州界一百四十里南至广西平乐府富川县界四百二十里北至寳庆府邵阳县界一百七十里自府治至南京三千四百三十五里至京师六千八百八十里】
　　【粮六万八千石零】
　　建置沿革禹贡荆州之域天文翼轸分野春秋战国为楚南境秦为长沙郡地汉置零陵郡属荆州三国属呉晋属湘州又分零陵置营阳郡刘宋改零陵郡为国南齐改国为郡梁改营阳为永阳郡隋罢二郡置永州治零陵县大业初改为零陵郡唐初复置永州属江南道天寳初改零陵郡宋复为永州属荆湖南路元为永州路夲朝改为永州府领州一县六零陵县【附郭夲汉泉陵县属零陵郡东汉郡治于此晋以后因之隋改泉陵为零陵县以应阳永昌祁阳三县省入属永州唐宋元仍旧夲朝因之编户二十八里】祁阳县【在府城北一百里夲汉泉陵县地三国呉析置祁阳县晋以后不改隋初省入零陵县唐复置宋元皆仍旧夲朝因之编户一十三里】东安县【在府城西九十里夲零陵县地自汉以来置驿于此五代时马氏置东安塲宋雍熈初置东安县属永州元仍旧夲朝因之编户八里】道州【在府城南一百五十里春秋战国皆为楚南境秦属长沙郡汉属零陵郡呉分为营阳郡梁改为永阳郡隋废郡并入永州唐初置南营州治营道县贞观间始改道州属江南西道天寳初改江华郡宋仍为道州元改为道州路夲朝洪武初改为府九年改为州属永州府编户二十五里领县三】寜逺县【在州东七十里夲汉零陵郡冷道县地隋省入营道县属永州萧铣析置梁兴县唐改曰唐兴移治冷道故城属道州后又改曰延唐五代时梁改为延昌后唐复曰延唐石晋改为延熹宋始改曰寜逺元仍旧夲朝因之编户六十二里】永明县【在州西七十里夲汉零陵郡营浦县地齐置营阳县梁改曰永阳并置永阳郡隋废郡以营浦县省入属永州唐省入营道县寻复置属道州后改曰永明宋废县为镇后复置元仍旧夲朝因之编户十八里】江华县【在州南七十里夲汉冯乘县地属苍梧郡晋属临贺郡隋属永州唐武徳中析置江华县属营州后改云溪县神龙初复为江华属道州宋元仍旧夲朝因之编戸四里】
　　郡名零陵【汉名】营阳【晋名】
　　形胜南接九疑北接衡岳【旧经】石崖天齐【唐元绍中兴颂湘江东西中直浯溪石崖天齐可磨可镌】背负九疑面傃潇湘【周中行撰元次山祠堂记】环以羣山延以林麓【唐栁宗元游宴南池序】后依列嶂前瞰重江【唐曹中永州谢表】山水竒秀【宋倪均父题浯溪序】与五岭接【寰宇记道州与五岭接有炎热而无瘴气】南控百越北凑三湘【宋掌禹锡道州鼓角楼记湘水导其源疑山盘平险南控百越北凑三湘】
　　风俗潇湘参百越之俗【唐栁宗元谢李吉甫啓】左袵居椎髻之半【栁宗元代韦永州谢表】人无争讼【柳宗元道州庙学记】家闲礼义【唐曹中永州谢表家闲礼义而化易孚地足渔樵而人乐业】风浮俗鬼【栁集惟是南楚风浮俗鬼又永州息壌记云其人鬼且机】清慧而文【唐刘禹锡云潇湘间无土山无浊水民乘是气往往清慧而文】俗兼蛮左【宋掌禹锡壁记云地居越徼俗兼蛮左】俗尚韶歌【米晏殊类要】
　　山川高山【在府城内西以其高耸故名】万石山【在府城北多怪石下瞰碧沼】秀零山【在府城东数里唐栁宗元尝登蒲州石矶以望之】西山【在府城西潇江之外唐栁宗元爱其胜境有西山宴游记云过湘江縁染溪研榛莾焚茅茷穷山之高则凡数州之土壌皆在袵席之下】羣玉山【在府城西巨竹清脩古木樛曲怪石万状地胜景清一郡之竒观也宋嘉定间侍郎董居谊谪居于此】石角山【在府城东北一十里连属十余小石峯竒峭如画栁宗元尝游此赋诗】嵛山【在府城南二十里山势尖秀四望如卓笔以其逾越众山故名】褔田山【有府城东北五十里崖壁峭絶中有孤峯岿然耸峙俗名阿育王塔下有石眼出泉号如意泉】永山【在府城西南一百里永水出焉】焦山【在府城西北一百里宋晏殊类要舜南廵所憇之防】鸦山【在府城南一百五里有怪石望之似鸦】乳泉山【在府城西北一百四十里有泉埀流如乳】大阳山【在府城西二百四十里大阳水际】祁山【在祁阳县北一十五里逺望如城与众山裹县县在山南故名】白鹤山【在祁阳县东北三十里旧经南接九疑北连衡岳昔楚白公出奔避于此有元孙改姓屈名防静者脩链得道乘鹤上升有仙坛丹灶存焉】包山【在祁阳县西一百四十里昔有包姓者居其下】四望山【在祁阳县西南一百二十里山最高天宇开霁其巅望见衡邵永道四郡故名】苦竹山【在祁阳县东一百七十里山多苦竹】白水山【在祁阳县东南二百里山下有水如白练】石燕山【在祁阳县舆地广记山石色绀而状似燕若雷风相薄则羣飞颉颃湘州记零陵有石燕得风雨则飞翔如真燕风雨止还为石】龙山【在东安县山下有涌泉尝有龙影见故名】赤石山【在东安县西五里山中有岩石皆赤色】黄华山【在东安县寰宇记有猎者于此见二鹿有人问云见二马否荅曰但见二鹿人云吾为虞帝五至衡山与安上道士相闻是吾马也】刀摆山【在东安县东五十里峭壁倚空昔有樵夫见仙女在下转盻之刀柄摆堕石鏬间故名】八十四渡山【在东安县东一百五十里山势重复流水萦廻经此山者凡八十四渡】潇山【在道州西北二十五里俯临大道山下有泉可溉田】营山【在道州西四十五里营水出焉】营道山【在道州西北五十里亦名龙山状似　龙其始名营阳又曰洪道唐改曰道至宋始改今名】石城山【在西山东北栁宗元记土防而川分有积石横当其垠其上为睥睨梁欐之形其旁出堡坞有若门焉窥之正黒投以小石水声激越环之可上望逺无土壌而生嘉树美箭】白鸡山【在道州西北六十里险阻不可登】天门山【在寜逺县东南四十里平地直上千余尺虽晴霁望之于下不见其顶】九疑山【在寜逺县南六十里晋郭璞云其山九谿皆相似或云九峯参差互相隠映望而疑之故名峯各有一水四水流灌于南海五水北注于洞庭九峯曰朱明石城石楼娥皇舜源女英萧诏桂林杞林故老相传舜登九疑九峯之外嶂山曰万嵗山】追凉山【在寜逺县东北七十里】舂陵山【在寜逺县东北七十五里五山相接山势秀防舂陵水出焉】大掩山【在永明县治西掩水出焉】白鹅山【在永明县西北十五里山巅有石类鵞又有洞中有石如文殊亦有似鼓钟者】呉望山【在江华县南五十里或曰秦人尝于此避乱旧名秦山呉孙权未建号初山忽有声如雷因开洞穴石有文彩权以为瑞唐天寳中改呉望山山有秦岩从岩口入用火而行至一防其地平坦宂多透明】冬冷山【在江华县南一百二十里接广西贺县界其山高广隂寒故名】歌父山【在江华县东南九十里荆山记冯乘鄊有善歌者声振林木故名】石门岭【在府城东五十里岭上有双石门其上崛起如城壁复有石如楼阁羚羊尝往来其间】鸣水岭【在府城南一百一十里有瀑布泉声闻数里】黄蘗岭【在府城东南一百二十里连亘道州中有黄蘗洞】黄龙岭【在府城北二百里下有黄龙观唐宋宗朝有申大师者居之】黄罴岭【在祁阳县北三十里岩壑深邃旧传有罴居之】诸葛岭【在东安县南三里刘僃□荆州遣诸葛亮督零陵长沙桂阳三郡调赋屯驻于此】石牛岭【在东安县北一百一十里有石如牛】都厐岭【在永明县北五十里东北连掩山西南连荆峡镇其絶顶曰都逢土人语讹呼逢曰厐一名永明岭秦王翦防百越以谪戍五万人守五岭都厐其一也】华严岩【在府城南三里唐为石门精室据法华寺南隅崖下栁宗元有诗】朝阳岩【在府城西潇江之浒岩有洞涧自中出流入湘江唐元结维丹岩下以其地高而东向遂名朝阳古今名贤留题皆镵于石结诗有云朝阳岩下湘水深朝阳洞口寒泉清】澹山岩【在府城南二十五里岩有二门壁立万东南角有石窍仰望洞然昔有澹姓者居其下故名又旧经云有周正实者秦时人遁世于此成败之数皆先知之始皇三召不起后尸觧焉宋黄庭坚诗澹山澹姓人安在徴君避秦亦不归石门竹径几时有翠台琼室至今疑】火星岩【在府城西其岩石壁所镵先贤题识高下鳞次穷日之力乃能尽阅宋尹瞻与栁拱辰尝游此聮句】九龙岩【在东安县北一百里山形斗起竒石错立物象古怪相传尝有樵者遇黄衣九士谓曰吾九龙居此乆矣语讫莫知所在宋王观诗山寒蛰龙眠忽醒黄衣九老岩下行手持屈曲千嵗藤虑惊世人蔵姓名】穿岩【在道州西四十里形如圆廪中可容数万斛东西两门通道其间望之若城门又如偃月岩前有石如走猊伏其状不一】斑竹岩【在道州南五十里多小斑竹相传舜九疑二妃从至此以手拭涙把竹遂成斑色唐刘长卿诗苍梧在何防斑竹自成林点点留残泪枝枝寄此心】阳华岩【在江华县东南六七里有囘山南面峻秀下有大岩岩当阳故名唐元结撰铭瞿令□书】玉琯岩【在寜逺县南古舜祠侧汉哀帝时零陵郡文学奚景得玉琯十二于此今祠后石室是也】高士岩【在寜逺县南舜祠之西旧名野猪岩亦名啸父后改曰高士昔有猎者见羣豕逐入岩不见因得乐器一部无为观道士献之于朝】龙岩【在寜逺县丹桂鄊相传若闻岩有龙吟之声则其鄊有登贤书者】龙洞【在府城西南七十里乃唐世旻所居地唐昭宗时盗起世旻团结鄊兵保里闾刘建锋举为永州刺史光化初马殷攻之不屈而死后或闻钲鼓声且数昼见尝有一木自洞流出止于石荆岸人送之中流诘旦复还如是者数四天旱祷而雨遂取其木像而祀之今石荆岸尚有庙】承平洞【在府城西一百里林岭深邃相传中有野人宋咸平间有一雌者突入田中擒一少年负去置洞岩中与之卧起既而逃归】含晖洞【在道州南五里唐刘禹锡记薛君景晦为道州得异境有石室穹然如厦屋因名其室曰含晖】紫虗洞【在寜逺县治南古木苍烟石田棋布岩窦中深必炬而入唐薛伯高名曰斜岩宋郡守张观名曰紫虗内有防凖题名】碧虗洞【在寜逺县南亦名嘉鱼洞唐元结名曰无为洞上有李峤篆刻中有水通碧桥南注舜溪】化石【在府城南八十里有石状如人郡国志昔淮南王兵败被逐至此化为石】窊樽石【在道州东唐元结集州东左湖湖东有小石山山巅有窊石可以樽乃作亭樽上又诗巉巉小山石数峯载窊亭窊石堪为樽状类不可名】五如石【在道州城东唐元结序涍泉之阳得恠石焉左右前后及登石巅皆相似故名之曰五如石并建五如亭于此】彭袓石【在寜逺县地名彭袓有池池内有石若钓矶上有人迹世传彭袓尝至此】暖谷【在江华县南寒亭之侧宋治平中县尉李伯英得之邑大夫蒋褀命名蒋之竒作记谓方盛寒入此谷中其气温然虽挟纩炽炭不若也】狮子垘【在祁阳县治南湘江之侧有巨石状如狮子古防云狮子衔毬出状元】小丘【在钴鉧潭西栁宗元记丘有竹树其石之突怒偃蹇负土而出争为竒状者殆不可数由其中以望则山之高云之浮溪之流鱼鸟之飞游举熈熈然廻巧献技以效兹丘之下】湘江【在府城北一十里源出广西兴安县阳海山流经郡界至湘口与潇水合水至清虽十丈见底舆地纪胜云湘水中有穴名大濩不知通何许每春夏江涨数百歩外皆奔入穴中有声如雷宋开寳中有昆仑沉水视之但见歴年所沉板木纵横其间两蚌大如车轮】卢洪江【在东安县治东东南流出江口入于湘】天湖【在九疑山麓中有禽大如鴈锦羽尾长六尺又有石洞门外左右有石人如冠剑而立】潇水【在府城外源出九疑山南流至三江口东北与沲水合又东北流至此北流至湘口防于湘】永水【在府城南九十里源出永山流入湘江】祁水【在祁阳县治北源出寳庆府邵阳县界地名余谿东北流九十里县北入湘】营水【在道州西源出营山东流与沲池水合经冝阳鄊与舜源水潇水合又转注单江至夲府入湘】舜源水【在寜逺县南六十里源出舜源峯流至县东西折而北与沲潇二水合流至夲府入湘】舂水【在寜逺县北八十里源出舂陵山东南流至此下流经桂阳州篮山县境入湘】遨水【在永明县源出广西富川县木马山流入县界】掩水【在永明县治西源出大掩山下有石掩宂口故名东流与沲水合经三江口与潇水舜源水合】沲水【在江华县治东源出九疑山石城峨皇二峯流至县别为二又十里合为一经三江口合潇水舜源水北流至府入湘】砯水【在江华县东南源出九疑山女英峯流与沲水合其水多石湍急有声故曰砯】秦水【在江华县源出呉望山南流与冬冷水合水声鸣咽如秦陇故名】愚溪【在府城西一里源出鵶山旧名冉溪唐栁宗元改今名其诗序有云灌水之阳有溪焉东流入于潇水或曰冉氏尝居也故曰冉溪或曰可以染也谓之染溪余以愚触罪谪潇水上家是溪故更之为愚溪愚溪之上买小丘为愚丘东北得泉而又买居之为愚泉合流屈曲而南为愚沟遂负土累石塞其隘为愚池愚池之东为愚堂其南为愚亭池之中为愚岛于是作八愚诗纪于汉石上】都溪【在府境水经注云都溪水出舂陵县西县有五色山山有一溪五水皆防于其间故曰都溪】黄溪【在府城东七十里盖九疑山之西境栁宗元记永之治百里北至于浯溪西至于湘之源南至于垅东门东至于东屯其间名山水而村者以百数黄溪最善】高溪【在府城北九十里有唐叟者世居溪上宋干徳中一旦厌喧杂登舟而去往来垂钓伏腊则暂归受子孙谒见如此者三十年】浯溪【在祁阳县南五里流入湘江唐元结自道州归爱其山水因家焉作大唐中兴颂顔真卿大书刻于岸江结又为峿台唐亭石室诸铭宋陈衍云元氏始命之意因水以为浯溪因山以为峿山作室以为唐室三吾之称我所自也制字从水从山从唐我所命也三者之目皆自吾焉我所擅而有也】濂溪【在道州西二十余里宋儒周敦頥所居张栻为撰祠堂记云濂溪里名也先生家世其间及寓于他郡而不忘其所自故亦以是名溪朱文公江州祠堂记云家舂陵而老于庐山之下因取故里之号以名其川曰濂溪故九江府亦有濂溪云】钴鉧潭【在西山之西栁宗元记冉水自南奔汪抵山石屈折东流其颠委势峻荡击益齧其涯故旁广而中深毕至石乃止流沫成轮然后徐行有树环焉有泉悬焉使予忘故土者非兹潭也欤】小石潭【在小丘西栁宗元记水尤清冽泉石以为底近岸卷石底以出为坻为屿为嵁为岩青树翠蔓披拂潭中鱼可数百尾皆若空逰坐潭上竹树环合凄神寒骨悄怆幽邃不可乆居以其境过清也】石马潭【在府城北五十里湘水中有石状如马】蒲州【在府城东一十里潇水之傍栁宗元有诗】吕虎井【在府城东山上呉孙权遣吕防取荆州尝驻兵于此挿剑泉涌以其威力如虎故名】紫岩井【在府治北妙观前】五龙井【在道州城西北相传龙之所居】七泉【在道州东郭唐元结铭序有泉七穴命其五曰潓涍汸淔欲饮者有所感发一曰漫泉自旌漫郎一出山东命曰东泉垂流特异结诗云问吾常防息泉上何防好独有潓泉亭令人可终老】知时泉【在道州城望仙门内凿石象龙以导其流夏至则盈秋分则涸宋绍兴间都守辛公创亭而扁之】甘泉【在祁阳县治西北其山前后对峙泉出其间极清冽】袁家渴【在朝阳岩东南栁宗元记楚越之间方言谓水之反流者为渴其中重洲小溪澄潭浅渚小山美石青防蔚然嘉木香草轇轕摇飏其状无穷】南池【在府子城东栁宗元逰宴序云连山倒垂万象在下浮空泛景荡若无外横碧落以中贯凌太虗而径度诚游观之佳防者】爱莲池【在道州学西濂溪书院之北】石渠【在袁家渇西南栁宗元记渠之广或咫尺或倍尺其长可十许歩其流抵大石伏出其下逾石而往有石菖蒲被之青藓环周又折西行又北曲行其侧皆诡石怪木竒卉美箭可列位而庥焉】青涧【在九疑山王韶之神境记九疑山半其路皆植松竹下夹路有青涧涧中生黄色莲花香气盈谷】石涧【在石渠西北其水之大倍石渠之三亘石为底逹于两涯水平布其上流若织文翠羽之木龙鳞之石均防其上涧之可穷者皆出石城村东南以上峭险道狭不可穷也】石牌滩【在府城北四十里其石皆片叚聨缀状如簰筏或云秦始皇造桥于海上有异人乘牌往助之始皇死遂弃去】垂幔滩【在府城西南水行百里枕湘江之岸峭壁倚空遥望如帷幔之状下有滩因名垂幔】烟塘【在府城东北一百余里其深莫测相传昔有民得一白鳝将烹之有老叟曰此湘江之龙恐祸及民怒以为虗诞排之翌日一村俱蹈】
　　土产锡【江华县出】鐡【零陵祁阳江华永明寜逺五县出】石燕　青碌【俱祁阳县出】綄线　克丝【俱零陵祁阳二县出】石磬【零陵县出亚于徐州】石屏【白鹤山出】香茅【山川记永州野有香茅贡以缩酒春秋楚贡苞茅不入即此】零陵香【生湘源所生防香闻数十歩】异蛇【栁子厚捕蛇者说云黒质而白章触草木尽死腊之以为饵可以已大风挛蜿廔厉去死肌杀三虫】
　　藩封南渭王府【在府东成化十五年自武冈州岷府迁建于此】
　　公署永州卫【在府治西夲朝洪武初建】寜逺卫【在道州治西旧为道州守御千户所洪武二十九年改为卫】枇杷守御千户所【在永明县东南三十里】桃川守御千户所【在永明县西南四十里】守镇寜逺县千戸所【在寜逺县治西】守镇江华千户所【在江华县南门外】守镇锦田千戸所【在江华县东二百里俱洪武二十九年建寜逺县】守镇东安百户所【在东安县治西洪武二十九年建永州卫】
　　学校永州府学【在府治东唐大中间建】道州学【在州治西门外唐建二学俱夲朝重建】零陵县学【在县治南宋嘉定初建于县治西后移县治东夲朝改建于此】祁阳县学【在县治东宋旧学元移于县治北夲朝洪武初复建于此】东安县学【在县治东宋建元燬】寕逺县学【在县治东唐建】永明县学【在县治西宋建以上三学俱夲朝洪武初重建】江华县学【在县治东唐旧学宋移建于县治北夲朝洪武初复建于此】
　　书院浯溪书院【在祁阳县治南元县尉曾圭与其子尭臣创中为大殿以奉先圣殿左立祠以祀唐元结顔真卿】濂溪书院【在道州学西祀宋周敦頥理宗赐额】
　　宫室南楼【在府治子城东下临东湖湖上有红渠堂唐泰和中刺史李衢所建又道州亦有南楼唐吕温有南楼换柱诗】潇湘楼【在府治子城西潇湘二水合流于前】莱公楼【在道州治西北宋防凖尝贬此州司马既去人为建楼楼下扁曰胜槩后又有燕堂】稽古阁【在府学内宋汪藻记】玅观阁【在道州城内紫极宫】新堂【在府治内唐刺史韦宙建栁宗元记公之蠲浊而流清岂不欲废贪而立廉公之居高而望逺岂不欲家抚而戸晓然则韦公之立是堂岂独草木土石水泉之适山源林麓之观欤将使继公之理者视其细知其大也】思贤堂【在府学宋建绘周濂溪范纯仁范袓禹邹浩张浚像共为一堂榜曰思贤】清源堂【在府治宋知州胡寅建】三省堂【在府城内宋张浚寓居时建仍为记】平易堂【在道州治其通判防又有楚富堂皆宋时建】万石亭【在府城北唐刺史崔能建栁宗元记公以御史中丞来涖是州政暇登城见怪石特出乃伐竹披奥以入其墟皆大石林立涣若奔云错若置棊于是辟壌翦榛立亭于中以其石多名曰万石】三亭【在府城东山麓泉侧唐零陵令薛存义建一曰读书林亭二曰相秀亭三曰俯清亭栁宗元记谓气烦则虑乱视壅则志滞君子必有游息之物高明之具使之清寕平夷恒若有余然后理逹而事成也】九岩亭【在府治岩出池中者凡九跨池为桥而剏亭于池上先贤题识甚多此亭之后又有鉴亭】众乐亭【在府治子城东宋陶弼罢邕守还家太守苏衮邀至东湖坐新亭上而觞之俾陶叙众乐之实】粲粲亭【在道州治后宋时建取杜诗舂陵行粲粲元道州之意时又有三亭曰欣欣亭取白居易道州民歌老者防者何欣欣之意曰肃肃亭取杜甫饯裴道州肃肃秩初筵之意曰振振亭则取栁文庙碑振振薛公之意】寒亭【在江华县南隔江唐瞿令开栈道入洞宂作亭石上元结当大暑登之疑天时将寒故名】玩鸥亭【在府城西宋汪藻谪居日建自为记云客有过而问焉者曰子之鸥信可玩乎予曰我与物同见于天地之间者以形而我之知物物之知我者以心使吾心有以胜物则李广之石可使为虎使吾心为物所胜则乐令之弓亦能为蛇是二者无情之木石也徒以人心之故使之若出于有情如此茍吾心反如木石而无所示焉则鸥莫得而窥矣何为而不可玩哉】咏归亭【在府学旧教授防宋张浚寓居时所建】双鳯亭【在府学前宋郡守彭合新学舎时剪夷榛茅得异石如鳯作亭临之因名张栻记】芙蓉馆【在府城东湖上唐刺史李衢建宋范纯仁尝游此傍有思范堂宋张栻书额】丹霞馆【在府城西前临湘水面西多落霞故名】
　　关梁黒石关【在府城西北】湘口关【在潇湘二水合流之防】大桥关【在府城北六十里俱永州卫官军戍守】雷石镇【在府城南六十里当泷水口唐初置】顺化镇【在府城东六十里五代时置宋改置驿】杉木镇【在府城东一百里抵道州界】鸣水镇【在府城西南一百里抵全道二州界俱五代时置】接履桥【在府城北二十里】褔星桥【在祁阳县东北一百二十里】永安桥【在东安县治南】云龙桥【在道州学前旧名小浮桥宋嘉定间改今名】宜政桥【在江华县治南】望仙桥【在寕逺县学前】高成桥【在永明县西南五里】
　　寺观太平寺【在府治南唐开元寺旧址夲朝洪武初建改今名】高山寺【在府城东唐名法华宋改光孝夲朝永乐初増脩改今名】中宫寺【在祁阳县浯溪上即唐元结旧宅址】褔昌寺【在东安县治南宋崇寜间建】甘泉寺【在祁阳县治西北洪武初建】报恩寺【在道州治东】胜因寺【在寜逺县治西】西经寺【在永明县治西俱洪武中建】浪石寺【在江华县治西】錬丹观【在舜庙北箫韶杞林两峯之间中有石臼松穿臼而生枝柯拳曲如伏龙状】仙居观【在府城南二十里旧名仙居阁】白鹤观【在府城西二十里即屈防静得道处】祁山观【在祁阳县北一十五里祁山下】清溪观【在东安县治西洪武初建】东阳观【在道州小西门外】九疑观【在寜逺县治东洪武五年因旧重建】东林观【在永明县治东】重元观【在江华县治南唐建】
　　祠庙帝舜庙【在府治南世传舜廵狩曽憇于此】吕将军庙【在府城东祀呉将军吕防呉孙权尝使防来攻军令整严人皆感说为之立庙】崇应庙【在道州五龙井侧晏殊类要云唐阳城出守道州至襄阳有五老人来迓自云舂陵人城与之帛问其所居曰居城西北五里至则访焉惟有五龙井帛犹存因为立庙】零陵王庙【在府城南旧经云鲁国唐世旻字图昌夲零陵人年十七在郡为衙校唐季冦盗充斥世旻能斥州兵以全郡邑湖南马氏以王爵享祀之后宋亦累封焉】顔元祠【在祁阳县治南浯溪上祀唐顔真卿元结宋鄱阳许尹记】栁先生祠【在愚溪上唐栁宗元谪居此后人立祠祀之宋汪藻有记】防莱公祠【在道州治西宋冦凖贬道州司马州人慕其贤为之立祠】周濂溪祠【在道州学内祀宋周敦頥胡铨为记淳熈间重建张栻记】杨诚斋祠【在零陵县治内祀宋杨万里】褒忠祠【在寜逺县东南祀宋都廵检使王政乾道初郴防犯境政御之既胜而贼再至被执骂贼以死赠广州观察使赐庙额】
　　陵墓帝舜陵【在九疑山一名永陵太史公云舜南廵崩于仓浯之野归于零陵之九疑秦皇汉武皆望祀焉宋时禁樵采置守陵五户夲朝载祀典仍建庙于萧韶峯下】舂陵侯【在寕逺县北六十里汉舂陵侯买自元朔中封传国至戴侯仁始徙南阳此盖仁以上所其累累莫辨其的】龙伯高【在府城西伯高东汉时守零陵卒于此】蒋琬墓【在道州南三十里琬湘鄊人蜀汉丞相】熊绣墓【在道州北五里绣都御史奉勅塟】何天衢墓【在绣州卿衢侍郎奉勅塟】胡节墓【在零陵县西芝山节少卿奉勅塟】
　　古迹舂陵城【在寕逺县北五十里汉冷道县有舂陵鄊后封长沙定王子买为舂陵侯于此晋以后有舂陵县隋省入营道】吕防城【在府城北三里呉吕防收潇湘零陵太守郝晋城守不下防因筑城以守之】泉陵城【在府城北二里夲晋应阳县地惠帝分灌阳县置泉陵县隋省入零陵县】故祁阳城【在祁阳县东九十里隋开皇中省入零陵县唐复置】废冷道县【在寕逺县东四十里汉置隋开皇中省入营道县】废永昌县【在祁阳县西八十里晋置隋省入零陵县】废大厯县【在舂陵故城北一十五里夲汉冷道县地唐大厯初析延唐县置宋初省入寜逺县】有鼻墟【在零陵县宋类苑云道州永州之间有地名鼻亭穷崖絶徼非人迹可歴去两州各二百余里舜封象于有库盖此地】秦驰道【在府城东八十里濶五丈余类今之河道史记秦始皇命天下脩道以濶逰幸即此】太平穴【去府城一百里穴中平野可以逰乐故称】懐素塔【在府城东五里相传唐僧懐素尝于此草书有墨池笔冢在其侧】螭室【在府城西唐栁宗元云零陵郡西有螭室于江法曹唐登浴其涯螭牵以入作愬螭文投之江】息壌【在府城南故龙兴寺东北陬有堂堂之地隆然而起状若防吻色若青石出地广四歩高一尺五寸初为堂时夷之而益高凡持挿者尽死人以为神自是不敢犯栁宗元以为夷之者或不幸而死土乌能神为记以辨之谓史记有地长之占甘茂盟息壌盖其地有是类也】朱砂坑【在府城东八十里歴代采砂之迹其存故老云忽有人掘地得砂一块大如数石瓮自是砂遂絶】白鹤观钟【在祁阳县白鹤观相传唐夲有钟重数百斤一夕雷雨钟忽呌跃入江中后有客夜宿昭潭夣一道流曰吾祁阳白鹤观道士欲归乆矣幸附后载客诺之迟明觧防忽有钟卧氷次有文曰祁阳白鹤观钟客悟乃载以归】鼻亭祠故址【在道州城北六十里旧传象封于此后人祠祀之唐刺史薛伯高毁其祠栁宗元作斥鼻亭神记云河东薛公由刑部郎中刺道州考民风披地图得是祠骇曰象之道以为子则傲以为弟则贼君有鼻而天子之吏实理以恶徳而专世祀殆非化吾人之意哉命亟去之于是撤其屋墟其地沉其主于江】丹崖翁宅【在府城南一百里零陵泷下其崖石色如丹唐永防中有泷水令唐节去宫家于崖下自称丹崖翁元结刺道州路出崖下见节朞重之因为作宅刻铭】漫郎宅【在浯溪上即唐元结故居宋曹辅诗峿台倚溪云唐亭枕溪石小石竞竒防中有漫郎宅】濂溪宅【在濂溪上即宋周敦頥故居元延祐间州人唐道举重脩欧阳记】麓牀三级【在寜逺县南箫韶峯东北宋乾道间汪秦二道人脩炼于此第一麓牀有石长一丈六寸人迹髣髴第二麓牀有二石鉴寒光清圆第三麓牀有巨石在路傍号述术石】脩真四坛【在九疑山下第一坛有茜草长丈余如虎须古人链丹铛釡犹存第二坛有清池东流齐永明中所铸鐡磬十二枚第三坛有石牀筀竹围大者几二尺第四坛有石盆水出不竭】荡冦将军垒【在寕逺县东六十里齐时以李道辨为南道开拓南蛮大使筑城于此】
　　名宦汉召信臣【零陵太守视民如子民甚徳之】龙述【零陵太守马援尝称其朴厚周谨口无择言】张羡【零陵太守在郡十年甚得江湖间民心】杨璇【零陵太守时苍梧桂林贼相聚来攻璇乃制马车载石灰囊繋布索于马尾又为兵车载弩克期防战马车顺风皷灰贼不得视以火焼布布燃马惊奔突贼阵弓弩乱发羣贼骇散】南北朝范云【梁零陵内史在任洁巳省烦苛去游费百姓安之】孙谦【梁零陵太守吏民安之先是郡多虎暴谦至絶迹及去官之夜虎即害民】隋公孙景茂【道州刺史悉以秩俸买牛犊鸡豚散惠孤弱不自存者常单骑廵人家阅视产业有脩理者褒称述如有过恶随即训导由是人行义让有无均通】唐李岘【天寳中零陵太守为政得人心时京师米翔贵百姓相与謡曰欲粟贱追李岘】元结【道州刺史奏免百姓所负租税十三万缗作舂陵行以为诸使求符牒二百余通又作贼退示官吏一篇以为苦裒敛杜甫覧结二诗亦志之曰今盗贼未息知民疾苦得结軰十数公叅错天下为邦伯万物吐气天下少安可待矣】崔敏【永州刺史脩整部吏黜侵陵牟渔者数百人以付信于下而征贡用集擒戮妖师毁焄蒿滛昬者千余室】薛存义【零陵令至任逋租匿役期月辨理宿蠧蔵奸披露首服由是民之逃遁者复还愁痛者笑歌门不施胥吏之席耳不闻咚皷之召能声闻于荆楚间】栁宗元【贞元间王叔文引与计事俄坐贬永州司马因自放山泽问其湮厄感欝一寓诸文而永之山水从此显著】韦宙【永州刺史俗不知法多触罪宙为书制律并种植为生之宜户给之筑常平仓罢冗役及督赋吏民贫无牛者为置社月防钱以市牛立学官取仕家子弟教之】李廙【道州刺史元结撰刺史防壁记惟取履道与廙二人而巳】吕温【道州刺史治有善状迁衡州卒二州人哭者逾月】薛伯高【道州刺史除秽革邪敷和于下考民风禁祀黜非类斤象祠明罚行于鬼神恺悌逹于蛮夷】薛景晦【道州刺史居郡大理至于无事刘夣得书云兄出中台守江华人咸曰函牛之鼎以烹小鲜】阳城【道州刺史治民如治家赏罚惟冝不以簿书介意州产侏儒嵗贡诸朝城奏罢之州人感其徳以阳名子赋税不时观察使诮责课当上考功城自署曰抚字心劳催科政拙考下下】五代萧结【祁阳令不畏强御方暮春时有州符下取竞渡船刺史将临观结怒批其符曰秧开五叶蚕长三眠人皆忙廹划甚闲船守为止】宋李琯【知永州时承五季后累政废弛琯以身率下奉行诏条纲领大振】王继勲【永州刺史州境与广南接刘鋹屡引兵入冦继勲上言岭表可图之状】李建中【通判道州性简静恬于荣利柴成务领漕运荐为太常愽士时言事者多以权利进建中表陈时政太宗嘉赏之】防凖【天禧间罢相谪道州司马素无公宇百姓竞荷瓦木不督而防公宇立成】欧阳观【通判道州以廉能称观脩之父也】刘芮【永州司理鞠狱为法家防驳芮谓今观防驳者之设意大与古人用心不同从古惟闻死中求生不闻生中求死托疾而归】徐处仁【哲宗时东安令有惠政时蛮人叛防仁入峒开示恩信蛮感泣誓不复反】呉辅【道州推官防蛮獠騒动郡僚欲毁桥梁辅曰自桥而南者皆吾民也安可先弃民邪闻者壮其言冦卒不至】杨万里【零陵丞有惠政既去民立祠祀之】卢子文【知永州大兴学校后除广西运判永民艰食又运米贱粜以济之】许泂【江华令新学校増生徒数年之间民安盗息人为立碑颂徳】元樊炳【永州路总管戢贪锄强拯民兴学毁滛祠八百余区驱巫祝以代民役政化大行】乌库哩泽【永州路判官讨平贼盗一郡以安丞相僧格建议考校钱谷泽上计行省平章约苏穆尔怒曰郡国钱粮旡不増羡永州何为独不然亟拘系之防僧格败始得释】刘潜【永州録事有惠政能锄强去暴后摄祁阳县令民多逋亡作还鄊歌诗招来安集民皆感泣而归】林兴祖【道州路总管洞獠窃发以手牒谕之皆曰林总管廉而爱民不可犯也三年不入境春旱虫食苖祷之大雨二日虫死而麦稔又废兴作赈贫乏轻徭薄敛郡中大治考课为最】邓祖胜【以右丞守永州时国初平章杨璟兵围其城屡战屡屈食尽自杀】吴芾【至正中道州路判官重建路学有善政吏畏民安】夲朝盖恒弼【洪武初道州府同知时兵变之余郡民多流徙外境闻恒弼廉明寛恕咸归焉民以寜谧百废具兴秩满陞夲府知府】张原湜【洪武初道州府通判廉能有声时郡境贼冦猖獗原湜率众擒其魁防其余党境遂以寜】余彦诚【洪武间永州府知府勤慎公平时洞猺刼掠郡邑彦诚谕以威信率皆畏服民頼以寜坐事繋狱耆民以其善政旡阙陈请诏嘉之赐袭衣靴钞使还任】刘敏【永乐间道州知州百废具兴抚字有方逋逃者相率复业】陈盛【永州府知府廉慎有才能宣徳中特加勅兼理茶赋】吉岳【洪武初知公安县时县治及公署并为洞贼所燬岳莅任寄居民间安集黎庶百凡创建有方而民不告劳　郡志】陈褔山【由进士知零陵县居官清谨脩筑堰塘溉田二百余顷民頼其利号曰陈公堰　郡志】李应庚【以给事中知永州政尚寛平所居官舎止可庇风雨奏革黒石湘口大桥三関用通啇旅民甚徳　之　郡志】戴浩【由进士任永州知府谨权量明禁约钱法大行物价以平时苖贼窃发浩设法招抚之贼不敢肆民頼以不扰政教兼举卓为时称　郡志】唐吉祥【由进士任祁阳知县抚民有方考绩为天下最赐宴礼部　郡志】賔礼庆【永州府推官公平寛大有讼者喻以礼义使自悔悟人多化之狱无繋囚　郡志】沈孟仪【东安知县敦实有文寛严有体视民如子俭素自甘至于建桥凿井脩学宫葺坛壝皆视如家事嵗值荒凶赈抚安集民无流移　郡志】钱昕【由进士知永州府立心平易莅政精勤平赋役审狱讼民咸爱慕　郡志】余岱【零陵县县丞不畜妻孥公退一室潇然惟图书而巳　郡志】呉永裕【东安知县政尚简易清操一节民为立生祠祀之郡志】盛祥【知道州頴敏博学耿介不阿时州有虎患祥祷于鼻亭祠二虎渡河一虎毙死祠下及卒州人合祀于阳刺史祠　郡志】杨崇【由举人知永州府首兴学校课试生徒亲视渠堰自是山田有秋民享其利筑祁阳城减贵州饷行九等均徭之法严校尉害人之禁又约婚嫁不得论财贫甚者给以布帛一时婚配九千有竒长沙限借官银二万力陈民贫减四之三在任五年除吏惜民财自租庸之外民无一毫之扰　郡志】何诏【以进士知永州府先恤民隠政体寛大按丁田之籍为经制嵗办赋役之法白诸防司着为令自是徭役均平宿蠧书剔吏无售奸流移遂定后有去思碑　郡志】呉允祯【知永州府存心恺悌敷政优防兴利刬务在以徳化民民有弗率者先教而后威终不加苦民至今有遗思郡志】张鉴【永明县知县施政有方廉介自守劝课农桑作兴学校民到于今称之郡志】熊汲【由进士任永州知府飬粹用和操严施恕勤恤民隠以文学饬吏治有古循吏风　郡志】白思义【同知永州府单车至任防巳刚方旁郡有滞狱不决者当道委鞠无虗日谳狱详明誉望籍甚郡志】乐汝刚【知江华县复逋逃至六百余户民甚徳之　郡志】范之箴【由进士知永州知府存心莅政有古循吏风调汉阳民多诣任起居寻陞夲省叅政民益怀之　郡志】黄翰【由进士知永州府勤慎清苦爱民好士遇旱祷雨輙应寻以直道不容去　郡志】周谅【嘉靖中知寜逺县时嵗大旱徒歩拜祷雨随以澍捣山贼巢冗捕江华苖举有成绩居民頼之　郡志】杨鏊【东安县儒学教谕器宇明逹行止端荘尝以馈赠资贫生士类頼之　郡志】
　　流寓范纯仁【苏州人宋哲宗时知陈州因上防忤章惇意贬武安军节度副使永州安置时疾失明闻命怡然就道每戒子弟毋得怨惇江行舟覆扶纯仁出衣尽湿顾诸子曰此岂章惇为之哉徽宗即位名还】苏辙【眉州人仕宋为御史中丞绍圣初李清臣邓润甫复用稍复言熈豊事以激怒哲宗辙上防諌贬化州别驾循州安置徽宗即位徙永州】范袓禹【成都人仕宋为翰林学士哲宗时请补外知陜州言者论其脩实録诋诬又摭其諌禁中顾乳媪事连贬昭州别驾安置永州】吕希纯【河南人公着子宋哲宗时为起居舎人张商英憾之绍圣初商英为諌官力攻希纯遂责舒州团练副使道州安置】张浚【汉州人仕宋以和国公奉朝请时彗星出浚上防言事秦桧大怒令台諌论浚谪居连州徙永州金人惮浚复用每使至必问浚安在】王庶【庆阳人宋绍兴中枢宻副使秦桧主和庶力诋出知潭州为中丞勾龙如渊劾罢归巴江御史胡汝明又论其讥讪朝政责三徳军节度副使道州安置卒于贬所】
　　人物汉郑产【泉陵人为白土鄊啬夫时民凡产子一嵗輙出口钱人多不举子产劝百姓勿杀子口钱当自代出郡县为表上言钱因得除改白土日更生鄊】曾谭【泉陵人举孝廉拜尚书郎有文武才官终太常】熊尚【零陵人拜绥民校尉又领曲江居五年去官寻诏拜骑都尉灌阳长】蒋晋【泉陵人灵帝时举孝廉拜尚书郎后除汝南太守迁交州刺史入奏事应对不滞拜尚书在位清直为羣僚所服】刘优【零陵人其父绰夲彭城人为零陵太守因徙家焉优少有隽声举孝廉献帝时为侍御史迁御史大夫再迁尚书右仆射朝纲无所不总台阁为之肃然】三国刘巴【优长子刘表辟举茂才不就汉昭烈定益州诸葛亮荐巴后代法正为尚书令躬履清俭不治产业昭烈尝曰子初才智絶人亮曰运筹帷幄之中吾不如子初逺矣子初巴字也】刘敏【优孙善草书举孝廉帝禅时除侍御史紏察名实不枉无辜为威将军魏遣曹爽侵蜀敏率兵迎敌防费袆至魏军退以功封云亭侯后加中书侍郎出入禁掖见者改容拜成都大尹政行化洽】唐谌【泉陵人少有志操魏咸寜初举茂才拜武骑常侍南平呉楚还授零陵太守境内清晏道不拾遗百姓乐业】黄葢【泉陵人呉孙坚举义兵盖从之凡有冦难之县輙用盖为守长所在平定善于飬众每所征讨士卒争先用命尝从周瑜拒曹操于赤璧建火攻之防大破之国人绘像祠焉】晋叶谭【零陵人清简有节操至洛阳举孝廉王济谓谭曰君呉楚之人也亡国之余有何秀异而应斯举谭曰君不闻明珠大贝生于江海之濵乎武子无以对后除郎中拜太子舎人迁秘书监】唐宏【泉陵人防頴悟永嘉初举孝廉拜殿中郎累迁至尚书大司徒荐举贤能朝野多之】臧荣绪【泉陵人闻强记有良吏风康帝即位拜著作郎脩晋书三十卷累官至御史大夫】邓璨【泉陵人少髙洁与刘璘之刘尚公友善不应州郡辟防荆州刺史桓冲辟为别驾璨乃应召璘之谓璨曰卿忽改节吾失所望矣璨笑曰足下可谓有志于隠而未知隠之道夫隠在我而不在物是以朝市亦可隠璘之无以难之】南北朝唐献之【泉陵人南齐时举秀才官至广州都督严毅公清临事能防岭表肃然】唐史青【零陵人闻强记开元初自荐云闻曹子建七歩成章陛下若试臣愿五歩之内可奉诏日试万言臣愿足矣试昭君怨嵗除诗明皇大称赏】屈隠之【祁阳人少好经史尤精易荘举秀才为广州判官兼摄司马后摄韶州刺史居官清俭请托不行】李季芳【道州人代宗时防士刺史元结请于朝曰季芳介直目全退守廉逊文学为业不求人知乞令州县造舍给田免其户役从之季芳卒结又表其所云】李郃【延唐人太和初擢进士第一同榜者三十四人而箫仿崔慎由崔铉后并为相或谓郃与刘蕡同应贤良方正科者今县有李状元祠】五代史苌【零陵人善属文呉王恪镇宋州辟为判官谓苌曰逆冦未殄君有济物才若垂顾黎元有望矣苌嘉其意乃应召多所裨賛境内肃然】何仲举【营道人母尝夣挟仲举入月寻与范质同登后唐长兴间进士因赐所居鄊曰进贤里曰化龙仕终天防府学士】宋欧阳程【营道人少贫为郡吏郡后有池常淬鐡为戎器名鐡作池植亭其旁一日太守于吏牍间得副纸纪池亭之胜有寒影倒吞凌汉树冷光髙浴半天星之句问之为程语大惊异之与之金使归为学登进士第累官屯田员外郎】陶岳【祁阳人累官太常博士知端州余靖过端访诸父老言前后刺史不求砚者惟包孝肃及公二人歴官四十余年五为郡守有文集行世】路振【祁阳人唐相岩四世孙岩以贬死岭外子孙因家焉振防頴悟淳化初举进士试巵言日出赋独知所出太宗嘉之以大理评事通判邠州后迁左司諌知制诰尝采五代史九国君臣事作世家列传子纶为奉礼郎】周辅成【道州人世居营道之濂溪登大中祥符八年进士歴官多善政终于桂阳令累赠諌议大夫子敦頥】周敦頥【以舅龙图阁学士郑向恩补官调分寜主簿移桂阳令治绩尤着累官至广东转运判官提点刑狱以洗寃泽物为巳务寻因疾求知南康军为学不由师传黙契道体二程子从父宦逰因受学焉所着有通书太极图说卒追封道国公谥曰元从祀孔子庙庭子焘官寳文阁侍制】周尭卿【永明人警悟强记以学行知名登天圣初进士积官至太常博士范冲淹荐其经行可为师表未及用而卒有诗春秋说各三十卷文集二十卷子谕鼎州司理叅军说归安主簿】陶弼【祁阳人尝学兵法能持论纵横尤长于诗庆厯中提刑杨畋被防讨湖南猺致弼幕下用其防平之侬智高叛畋复辟弼叅军谋畋还朝曰吾平贼湖外所得者一陶弼而巳尝知賔邕钦容辰顺六州建中靖国编次勲臣弼亦预焉有书奏十八卷】周世南【祁阳人少好学游上庠巳定聘董氏女未婚而女失明女父请改婚世南父贻书问之世南曰人生配偶有定分始全终废天也既第成婚士论髙之累官至驾部郎中以少卿致仕】唐绩【零陵人少警敏嗜学能文登元符进士为衡山令复通判鼎州擢褔州运判帝谕之曰卿乆歴州县知民疾苦当遍察风俗以闻绩天姿脩防莅事有方接人以义士论多之】何齍【营道人后更名弃登政和进士第性刚介议论不屈倅随守廉俱擅声称后守雅州亦以最闻累官朝请大夫】蒋湋【零陵人少辞家入太学既无遇弃而归隠黄庭坚在宜州病革湋往见焉庭坚委以身后事及卒为棺敛具舟送归邹浩谪永州湋从之游浩有昭州之行湋又为经纪其家】陈遘【零陵人登进士徽宗时歴知中山河间金兵内侵遘悉力拒守钦宗初又徙知中山冐围入城坚守时诏康王为天下兵马大元帅遘副之京师防割地求和遘弟光禄卿适至中山临城论防遘遥语曰吾兄弟当以名义自防适泣曰兄当尽力勿以弟为念遘呼总管使击敌总管辞斩以徇复呼部将沙振往振惧潜刄杀遘城防金人见其尸曰南朝忠臣也殓而之适被执死于云中】唐开【江华人建炎初第进士通判廉州治绩著称于时叔父贡尝被诬愤死于狱开诣京师颂寃鄊人髙其义】欧阳言【营道人建炎初登第性廉退任迁江令尝获冐爵人陈椿以赏合改秩固辞不受后宰剧邑鞠制狱愈有声称寻倅賔阳迁员外郎致仕故庐萧然仅庇风雨】唐杰【东安人生两嵗即知孝继袓母蒋病日失明杰以舌防之目遂有见剧贼孔彦舟犯邑杰号泣负蒋冐贼以出贼义而舍之母病刲肉和药以进即愈父亡以舌防尸庐墓三年哀动山谷绍兴间郡守以闻诏付史舘赐以束帛】李长庚【寜逺人登绍兴进士第歴仕五十年廉防有守不事生业惟畜书数千卷号其读书之室曰氷壷卒年八十六有氷壷集】呉庸【营道人登淳熈特科为容州陆川簿尉李接倡乱庸与司郡徐邦直唐防俱以邻郡尉紏合弓兵御贼凡六战众寡不敌庸殁于陈徐唐被执骂贼而死帅刘焞上其事俱赠承事郎仍官其子】吕陟【零陵人与张栻防杨万里为丞时因督租过其里往见之郡守问万里曰所过知有文才否荅曰青桂里得一吕升卿饱学之士即招致鄊校领袖诸生后为常徳府録叅累官监司有直声升卿陟字也】唐容【零陵人博学强记与唐麟乐韶共学俱有大志人号城南三杰后举进士宰豊城政声为诸邑最寻知邕州交阯入防容提兵讨之后隠于建昌麻姑山自号云壑老人】元张韶【道州人以明易经举于鄊仕至朝列大夫海北海南道宣尉司都元帅府佥事】夲朝田子仁【寜逺人元未隠居耕读与刘三吾友善三吾徴赴行在首荐子仁徴授夲县儒学教谕敦尚教化儒风大振　郡志】呉友逊【道州人弱冠能武艺畧渉书史元未盗贼竞起民无所倚友逊仗义有为充万户能保障地方人頼以安洪武纪元以夲州户借献于杨平章而归附焉　郡志】雷复【寕逺人性质纯頴博洽经史任行人陞监察御史七转至右都御史歴官公正廉能台纲振肃宦履无间言乡邦仰而敬之　郡志】寗良【祁阳人赋性爽恺好学善文任行人擢员外郎中陞按察使布政使厯任有声　郡志】赵【道州人授刑部主事上防言广西邉事转员外郎预典防试陞山西佥事复补广东屡决大狱人服其公歴廵海副使亲平畨冦事闻赐以金帛　郡志】张鉴【永州卫人少頴异刻苦问学事亲至孝治家有法歴任主事员外郎寻陞佥事副使随任輙有治绩　郡志】黄钟【江华人由行人陞御史廉足以风人才足以应变公足以服众明足以稽疑为士类所传诵　郡志】呉禋【零陵人任监察御史振肃风纪茂着激之声寻陞叅议叅政克脩厥职不畏权势卓为特称　郡志】熊绣【寜逺卫人由进士拜行人擢御史直朝蹇谔有器识议论务持大体歴布政进副都御史陞兵部侍郎时孝庙以绣行尚书事众推为右都御史总督两广逆瑾矫令致仕寻论定官其后谥荘简　郡志】于材【寜逺人由翰林检讨陞编脩学问该博以文学名于时　郡志】程温【祁阳人由进士任南京吏部郎中黜陟明允陞通政司叅议逆瑾用事部议擢太仆少卿内批致仕　郡志】唐慎【零陵人正统间由举人任监察御史出按广西有祠民云着赭衣过庙门皆防灾慎即着绯衣往焚其像庐其庙邪慝竟息后擢按察司佥事　郡志】李敷【寜逺人由工部郎出补知府居官清慎待物温直自歴任并无公过言行政事皆可法师　郡志】何天衢【道州人初知嘉兴县擢御史累官工部侍郎当逆瑾专柄宸濠不多所建明树立卒于官　郡志】胡节【零陵人由行人授御史廵按山东振肃风纪适逆瑾檀权怒节独无所馈捕下锦衣狱捶死嘉靖改元赐祭赠光禄少卿　郡志】周卿【江华人任兵部主事调刑部又调吏部行谊文章为时推重尤清苦自励病剧僚友视之不嘱后事卒后无辨防之资唯书籍数百卷而巳　郡志】朱衮【永州卫人选翰林庶吉士改南道御史陞云南副使左叅政防性警敏博洽羣书以诗文著名大学士西涯李公器之性刚介弗容歴官藩臬大振风纪奸宄望风敛迹居家撰白房集续郡十三志　郡志】沈良佐【零陵人直心忠厚行事光明由进士任南京户部主事终广西左叅政所至皆有治绩郡志】
　　列女郝氏【祁阳张伯通妻年十七归不五载伯通殁誓不再谯其舅姑继殁无伯叔子嗣依父家守节四十九年贞防无瑕洪武十六年下诏旌其门　郡志】尚氏【零陵邓琏妻年十九琏故孀居六十四年絶无瑕玷嘉靖改元收入武宗实録　郡志】赵氏【寕逺赵龙之女为贼所执欲犯之大骂曰我身如玉可碎不可汚也贼奴我有死而巳贼怒杀之　郡志】成氏【祁阳蒋克恭妻恭卒氏年二十三誓死守孤有司以闻旌表其门　郡志】曹氏【东安林徳賔妻年二十四夫故矢志抚孤年逾九十嘉靖改元下诏赐米帛　郡志】
　　仙释屈处静【汉祁阳人楚白公之后防而悟道絶迹人表凡十二年一旦驾鹤而去】鲁妙典【太平广记妙典九疑山女冠也有麓林道士授太洞黄庭经入九疑山十年白日升天】何仙姑【防遇异人与桃食之遂不饥能逆知人祸褔宋类苑云潭州夏钧过永州问何曰世多言吕先生今安在何笑曰今日在潭州兴化寺设斋钧到潭日取寺中斋歴视之其日有华州囘客设供】懐素【唐零陵人覩二王真迹及二张草书而学之书漆盘三面俱穴赠之以歌者三十九人皆当世名流顔真卿作序李白诗有少年上人号懐素草书天下称独歩之句】









　　明一统志卷六十五
　　钦定四库全书
　　明一统志卷六十六
　　明　李贤等　撰
</div>
    <div class="pagination">
<a href="明一统志_page31.html">上一页</a><span>...</span><a href="明一统志_page27.html">27</a><a href="明一统志_page28.html">28</a><a href="明一统志_page29.html">29</a><a href="明一统志_page30.html">30</a><a href="明一统志_page31.html">31</a><span class="current-page">32</span><a href="明一统志_page33.html">33</a><a href="明一统志_page34.html">34</a><a href="明一统志_page35.html">35</a><a href="明一统志_page36.html">36</a><a href="明一统志_page37.html">37</a><span>...</span><a href="明一统志_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
