<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 413 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 413 页/共 479 页</h1>
    <div class="content">　　广运堡在府江东岸，北距府城六十里。即广运驿也。弘治中，以寇患，筑城于此，为守御之备。正德三年，城始就，为门一。又足滩堡，在府江东岸，距府城九十里。正德二年，置城于此，有门三，寻圮。万历三十年，复修筑。又水营，在府东百八十里。万历二年，筑城置戍，有门二。三城周皆不及一里。○团山堡，在府东十五里。其地有团山，因名。又鸡冠堡，在府西三十里。《里道记》：自堡西二十里至延宾江，江滨有下峒城，又二十五里即荔浦县也。又甑滩堡，在府南百三十里，与昭平县分界。

　　大犭冲在府江西岸。西至荔浦县四十里，为分界处。犭犭童恒出没于此，因名。向设兵戍守。又田冲寨，亦在府江西岸，为要害处。万历中置戍。○榕津渡，在府东四十里，有榕津巡司。《志》云：榕津接富川、贺县界，为往来之要隘。又密山渡，在府北十五里；鸬鹚渡，在府北四十里，皆乐川津要处。

　　昭潭驿在府城西。驿之东为递运所。《舆程记》：昭潭驿西北八十里为桂林府阳朔县之古祚驿，其南九十里为龙门驿，往来所经之道也。○白面村，在府北四十里，接阳朔县界。《郡志》府治本汉荔浦县之白面村，似未可据。

　　恭城县府东北百里。北至全州灌阳县百十里。本平乐县地。隋末，萧铣始析置恭城县。唐因之，属昭州。今城周不及二里，编户一里。

　　○恭城旧城在县北。《宋志》：太平兴国初，徙县治于北乡龙渚市景，定五年复故。

　　○凤凰山县东三里。两峰开豁，中峰昂耸，如凤飞翔，县城旧在山下，成化十三年迁今治，地名黄牛冈。又东为五马山，有五峰亭立。又东里许为金芝岩，石室高朗。○燕子山，在县南一里，外峻，中稍宽，顶平，有石岩如燕窠然。其相近者曰狮子山。《志》云：县南二十里为三台山，有三峰叠翠。

　　银殿山县东北八十里。常有白云覆其上，望之如宫阙。《元和志》谓之银帐山。有钟乳穴十二。又天梯山，在县东，内宽平，四面峭壁，无路可陟。○穿岩，在县西十五里。岩深邃，有溪从中出，通舟楫，一名太极岩。又龙岩，在县东，中宽平，状如殿宇。

　　○乐川在县西。自道州流入境，经县南入平乐县界。《志》云：县北七十里有平川江，南流合乐川，有平乐溪之名。东南六十里有南平江，其上源为白水、淘江，西流合于乐川。又西水江，源出县西北二十里之黄山，南入平乐县界合乐川。又上平江，源出全州灌阳县界，经银殿山，过镇峡关，东入乐川。○葛家溪，在县南。源出县东之北洞，西流入乐川。又高桥溪，出县西高堆岭，东流合西水江。县东又有官潭，出湖广永明县，南流九十里过县前，西合于乐川。

　　○镇峡关县北六十里。俗名龙虎关。与湖广永明县接界，临江倚山，称为要害。盖即永明县南之荆峡镇山也。又镇峡寨，在县东北八十里，置巡司戍守。○沙子铺，在县西南四十里，又四十里而达于府城。又复圣岭铺，在县东北四十里，即灌阳县界。

　　站面寨在县东南。其北有淘江寨。《志》云：县有势江，源离县最近，叛犭横恶，与站面、淘江相匹。又县东北有黄泥、清水、赤口、毛塘等冲，皆距县百里，人迹罕至，为逋逃渊薮。又县北乡有燕子岭，在乐川东，与富、昭之花山、白冒等犭时有出没之虑。万历中，始渐驯伏。

　　富川县府东北二百六十里。东至广东连州二百五十五里，东北至湖广江华县百三十里，北至永明县百四十里。汉置富川县，属苍梧郡。后汉因之。三国吴属临贺郡。晋以后因之。隋初，属贺州。大业初，州废，改属始安郡。唐武德四年，仍属贺州。天宝初，改为富水县，寻复故。宋因之。明洪武九年，改今属。城周不及四里，编户二里。

　　○富川故城在县西南钟山下。《志》云：汉元鼎四年，析临贺钟山地置富川县，后皆因之。明初，县仍旧治，而移钟山千户所于霭石山南，相距七十里。洪武十八年，征南将军韩观奏请筑城，迁县于今治，千户所附焉。万历三十七年，复因故址修筑，并浚濠为固。

　　冯乘废县县东七十里。汉置县，属苍梧郡。三国吴属临贺郡。晋、宋以后因之。隋属永州。唐复属贺州。宋开宝四年，废入富川县。《志》云：冯乘废县，南去今贺县一百二十里，地名灵亭乡。亦见湖广江华县。

　　○霭石山县北一里。山高耸，四时尝有烟霭冒于峰顶，因名。又北一里曰兴云山，以云兴而雨至也。○朝冠山，在县东一里。其相接者曰马鞍山，马鞍之南为凤凰山，其下有云梯岭。《志》云：县西三里为屏山，以形如屏障也。其东一里曰独秀岩。又龙头山，在县南五里。

　　石门山县东三十里。四围峭壁，有门仅容一人，其中平原旷野，居民百余家。又东二十里曰隐山，中有潜德岩。又东十里曰通山，其洞曰祥云洞。《志》云：县东九十里有东山，多乔林。又有穿山，在县东十里，上为仙岩，泉石甚胜。○峡头山，在县南三十里。又有峡口山，在县西九十里，亦曰峡头。皆以两山夹川而名也。

　　钟山县西南七十里。富川县旧置于此。上有石，叩之如钟，因名。今边蓬寨巡司置于此。又白云山，在县西南百二十里，旁有丹灶山，下有灶溪水，《道书》所云丹霞福地也。○龙溪山，在县北五十里，下有龙溪。其相近者有郎山，中有穿石岩。又秦山，旧《经》云：在县北百八十里，高二千余丈，北连湖广道州境。《荆州记》：吴孙权时，此山夜雷暴震开，为峒者凡六。

　　萌渚峤县东北百二十里，与湖广江华县接界。即贺县之临贺岭也。详附见名山越城岭。○长标岭，在县北六十五里。相传李靖讨萧铣，收岭南地，尝驻师植标于此。又斜岭，在县东南九十里，南至贺县五十里，分界处也。《志》云：县北二十里有秀峰，平地突起，凡数十仞。

　　○富江在县东。源出县北四十里之桃母岩，一名灵溪，水南流合于贺水，县以此名。又卢溪江，在县南，源出县西十里黑石源，东流入富江。又西沟水，源出县西屏山，亦经县南入富江。又县西三里有白源水，县南五里有碧溪，俱流汇于富江。

　　氵万源县北二十里。其水北流，下九疑，入潇江。○秀溪，在县西八十里。一名秀峰涧，以出秀峰山也。又县西百里地名沙坪，白藁涧出焉。其水俱南流入于漓水。《岭外录》：白藁涧水下流经白霞寨，又西南流入于漓江，亦谓之沙江。

　　○荔平关在县东。《汉志》荔浦县有荔平关，疑旧时境相错也。《唐志》冯乘县有荔平关。○马坪堡，在县东北。《志》云：县境有内八源等十五巢，马坪堡为防守要地。

　　钟山镇在县西南钟山下。故县治也。县东徙，因置镇于此。旧有土城，寻圮。正德二年重筑，十四年易以砖石。周不及二里，有门三，建公馆、军堡。又寨下市巡司，亦置于此，为往来通道。城外有钟山渡。《里道记》：镇南至贺县八十里。○白霞寨，在县西南百二十里，有巡司，司前有白霞渡。《舆程记》：白霞渡东至钟山镇四十里，西至沙江渡三十里，又西三十里达平乐县之榕津渡。又珊瑚寨，在县西南。《志》云：寨南至昭平县百六十里，为分界处。

　　贺县府东二百八十里。东至广东连山县百五十里，南至广东开建县百八十里，北至湖广江华县百六十里。汉临贺县，属苍梧郡。后汉因之。三国吴置临贺郡，治此。晋因之。宋初亦曰临贺郡，明帝泰始二年，改为临庆国。齐复为临贺郡。梁、陈因之。隋初，改为贺州。大业初州废，县属始安郡，寻并入富川县。唐初，复置临贺县，为贺州治。天宝初亦曰临贺郡，乾元初仍曰贺州。宋因之，亦曰临贺郡。元仍为贺州。明初，以临贺县省入州。洪武四年，改州为县。今城周六里有奇，编户六里。

　　○临贺废县今县治。汉置。孙吴以后，州郡皆治此。裴氏《记》：自九疑而南，崇山峻岭，高排霄汉，绵亘数百里，山清水秀，皆为贺境。是也。唐、宋时，皆为岭口要路。明初，州始废。《城邑考》：县旧有土城，宋德二年易以石。元初毁天下城池，此城仅存。明洪武二十九年，以形家言，闭塞西门，止存东南二门。嘉靖十一年重修，增筑月城。十四年大水，又复营葺，仍开西门。万历初城圮，三十五年增修，即今城也。

　　封阳废县县东南百里。汉县，属苍梧郡。孙吴以后属临贺郡。隋初属封州，大业初属苍梧郡。唐贞观元年省，九年复置，属贺州。宋开宝四年，省入临贺县。又荡山废县，在县南。梁置，并置乐梁郡治焉。陈因之。隋初废郡，大业初并废县入富川。唐天宝中，复置荡山县，属贺州。宋开宝四年废。又绥越废县，旧《志》在荡山县南百里，亦梁置，隋省入富川。○桂岭废县，在县东北。吴置建兴县，属临贺郡。晋太康初，改曰兴安，仍属临贺郡。宋、齐因之。隋初属贺州，寻属连州。开皇十八年，改曰桂岭县。唐还属贺州。宋因之。元末废。

　　○浮山县东十里。挺出江中，障县水口。一名玉印山。○丹甑山，在县西十里，高千余丈，时有云气上浮，泉流不竭，注为池，名曰仙池。《志》云：山本名幽山，唐李为守，更曰丹甑，宋守邓壁又更名瑞云。今亦曰甑山。又玉泉山，在县西北十里，其泉皎洁，与仙池之水俱流入于橘江。

　　橘山县东北二十五里。上有七十二峰，攒奇竞秀，其中多橘，故名。《唐志》山有铜冶，又尝产银。宋置太平银场，今皆废。○五指山，在县南八十里。其相近者又有幞头、聂峰诸山。又海螺山，在县南十里，有泉清彻下垂，一名滴水岩，亦曰天堂岭。

　　临贺岭县东北二百里。一名萌渚峤，亦曰桂岭。《志》云：唐置桂岭县于岭下。县有朝冈、程冈，即桂岭之支陇也。详附见前越城岭。

　　○贺江在县城东。《志》云：源出富川县界石龙山，东南流经城东，合临水。弘治中，建浮桥于上，以榷商旅之税。又东流合于橘江，至广东封川县合于西江。宋初，潘美破贺州，声言顺流取广州，南汉使其将潘崇彻屯贺江以备之，即此。○临水，在县东南一里。源出桂岭，亦谓之桂岭江，南流至此合于贺江，临贺之名以此。又橘江，在县东五里，源出橘山，南流合于贺江。《志》云：县东南八里有龙门滩，贺江合群流经此，水深百寻，湍流涌激，拟于河津之龙门，亦谓之龙溪。

　　沸水泉县西二十里。泉涌如沸，灌溉之利甚博。又县南十五里有七分水井，其泉平地涌出，四时不涸，灌田亦甚广。

　　○芳林镇在县东北。宋初，潘美等伐南汉，兵至芳林，进围贺州，是也。今县有芳林铺及芳林渡。○南乡镇，在县南百余里。宋潘美围贺州，南汉将伍彦桑趋援，潘美潜以奇兵伏南乡岸，彦桑至，伏兵起，遂擒斩之。南乡即今信都乡，今有巡司戍守。

　　石牛营县西南百里。万历八年，筑土城于此，置兵戍守。《志》云：县西南有黄峒寨，叛犭巢穴也。嘉靖末作乱，抚臣张岳讨平之。或曰：黄峒即修仁县之黄峒山。

　　里松峒在县东北。其地有锡矿七处，万历初以税使开采，聚徒基祸，寻复封闭。附峒豪强私擅其利，时有攘夺之衅。今置里松土巡司。又沙田土巡司，在县北。○大宁峒，在县东。其地有南乡六冲连接湖广、广东，地遥山峻，易生戎心，防闲不易。今有大宁土巡司。

　　荔浦县府西七十五里。北至桂林府阳朔县百二十里。汉县，属苍梧郡。三国吴属始安郡。晋以后因之。隋属桂州。唐武德四年，置荔州治焉。贞观十三年，州废，县仍属桂州。宋因之。明弘治四年，改今属。城周不及二里，编户五里。

　　○崇仁废县在县西南。唐武德四年，置属荔州，州废，改属桂州，寻废。又永宁废县，在县西北五十里，本阳朔县地。唐武德四年，析置永丰县，属桂州。长庆三年，改曰丰水。五代梁时，湖南奏改永宁县，仍属桂州。宋因之。熙宁四年，废为镇。元初复故。元初省入荔浦县。《通志》县南四十里有荔州故城，西二十里有澄河县故城，未知所据。

　　○龙颈山县北一里。又城西一里曰望高岭。《志》云：县东南五里有鹅翎山，岩壑相承，虚明变幻。山下有鹅翎岩，宋时尝改为鹅英山。又圣山，在县南一里，上有岩，云合则雨。

　　镆铘山县北四十里。险峻如刃，昔人置关其上，土人谓之界牌峡。或以为即汉之荔平关。○日鬃岭，在县东四十里，亦曰鸡冠岭。其相对者曰铜鼓岭，亦曰火焰山，或曰即古之方山，高数千仞。《方舆纪》：方山对九嶷，高下相类。又有天门岩，在县东南，一名太极岩，其中又有拱辰、广寒诸岩，云壑深邃，游历难尽。

　　○荔江在县南。《志》云：桂林府永福县南境有荔山，荔江出焉，东南流，经修仁县界，至县境，又东入平乐府境，合于漓江。《舆地记》：荔溪多桂，不生杂木。又山月江，在县北二十里钟山下。《志》云：源出县东北之南源，西南流入于荔江，一名沙月江。又丹竹江，出县东峰门寨，过县南九里独秀山，入于荔江。

　　○镆铘关在镆铘山上。又华盖营，在县东，控扼山险，为犭犭童出没之所。《经略志》：县南接府江，西通修仁，西北连永福之黄磊，北达阳朔之金宝顶，皆称阻隘，而东面尤险。华盖营镇压诸巢，最为重地。至若葫芦、夹板、富林、五墩等处，皆群贼渊薮，而龙肚、铜鼓之冲要，横木、界牌之险僻多岐，罗门、长峒之万转羊肠，南源、江带之阴阳反覆，旧恃龙头堡以扼其吭，修复不可不早也。

　　上中峒寨县东二十里。万历四年筑城置戍。又下峒寨，在县东北三十里，有城，万历十年筑。又峰门寨，在县东四十里，有城，万历四年筑。南源寨，在县东北三十里，有城，万历十年筑。《志》云：二寨为县境要隘，皆置土巡司于此。○白面堡，在县东。又县东南有乃乃堡。

　　修仁县府西南八十五里。南至象州百五十里，西至柳州府洛容县百五十里。汉荔浦县地。吴析置建陵县，属苍梧郡。晋因之。刘宋末改属始建国。齐曰建陵左县，仍属始安郡。梁置建陵郡治焉。隋废郡，县属桂州。唐初因之。贞观初置晏州于此，十二年州废，县仍属桂州。长庆三年，改曰修仁县。宋仍属桂州。熙宁四年，省入荔浦县。元丰初复置。元因之。明初属桂林府，弘治四年始改今属。城不及一里，编户二里。

　　○修仁故城县西南四十里。《志》云：洪武初，县治南隘口。永乐初，为贼所陷。景泰初，迁羁寨山。天顺中，复陷于贼。成化十五年，迁今治。旧为土城，成化十九年易以砖石。《郡志》故城在桂林府西南三百四十里，是也。

　　武龙废县在县西北。唐贞观初，置武龙县，属晏州，州废，县亦省入建陵县。

　　○罗仁山县东一里。石崖险峻，稍南水绕其下，寇至，邑人以竹木架渡，可容四五百人。又松明山，在县北一里，山多松，人采之以代炬，因名。又横水山，在县西一里。越王山，在县西十里。又西五里为驼山，又西五里为修仁山，县因以名。○黄峒山，在县南二十里，山深险，贼巢也。又南十里为龙冈山。又有大峒山，在县南百里，山岭层叠，犭犭童出没。《志》云：县南十里有榕山，其相近者为潭川山。

　　崇仁山县北五十里。高数百丈，云兴即雨，因名。亦曰崇仁岩。又苏山，在县北十里，亦高耸。○德峰山，在县西三十里，高出众山，可以望远。又县西南一里有象鼻岩，下临水际。

　　○荔江在县北。《志》云：源出废理定县界，流入境，有木稳、东坡、朝阳诸水悉流入焉，又东入荔浦县界。○驼水，在县西，源出驼山，流经县南。又县南三里有白石水，亦自县西流合焉。下流俱注于荔江。

　　○南隘关在县西南。亦曰南隘口，即旧县治也。县西又有西隘关。今皆废。《志》云：县境旧有丽壁市巡司，为戍守要害。○石墙隘，在县西南，向为犭犭童门户。万历中，置官兵戍守于此，为石墙营。又太平堡，在县西南百里，亦戍守要地也。又莫廖堡，在县西百里。《里道记》：木廖西三十里，即柳州府洛容县之高天堡。《经略志》：县南境仁化、归化诸犭，皆顽梗；而归仁、吉祥、骆驼、小黄、安平诸里，其犭犭童善恶相错；尤悍戾者，则金村、大峒、板木、毛村诸犭；至鸡笼、横祥等村，皆良犭也。

　　昭平县府南二百二十里。南至梧州府百六十里，东北至贺县二百五十里。汉临贺县地。萧梁置龙平县，兼置静州及梁寿诸郡于此。隋初，州郡俱废，县属桂州。唐武德四年，复置静州治焉。贞观八年，改为富州。天宝初曰开江郡，乾元初复曰富州。宋开宝五年，州废，县属昭州。熙宁八年，改属梧州。元丰八年复故。宣和六年，改县曰昭平。淳熙六年，仍曰龙平县。元因之。明洪武十八年，废入平乐县。万历四年，复置今县。城周一里有奇，编户三里。

　　○龙平旧城今县治。《志》云：梁析临贺县太平岭置县，为南静郡治。《隋志》：梁置静州及梁寿、静慰二郡于此。隋平陈，并废。杜佑曰：静州，陈所置也。刘句曰：梁置静州，兼置南静郡，寻改郡为龙平县。今以《隋志》为据。唐时州郡皆治此。宋州废，而县不改。明初，县仍治太平岭，在府江西岸，有城，旋废。成化中，置昭平堡，寻陷于寇。正德三年，迁堡城于府江东岸，置守备司。万历四年，置县。六年，于西岸旧址建城为治。八年，城圮，旋复补筑，即今城也。

　　豪静废县在县南百里。梁置县，兼置开江、武城二郡。陈改置逍遥郡。隋郡废，县属桂州。唐武德四年，属静州，寻属梧州。贞观十二年，废入苍梧县。○博劳废县，在县西南。梁置。隋属桂州，大业初废。唐武德四年，复置，属静州。又归化废县，在县西北。又安乐废县，在县西。隋平陈，置归化及安乐县。大业初，俱省入龙平。唐初，复置，俱属静州。九年，与博劳县同废。

　　马江废县在县东南。梁置开江县，属开江郡。隋初，郡废，县属桂州。大业初，并废县。唐初复置开江县，属静州，寻属梧州。武德九年，还属静州。长庆三年，改曰马江县，属富州。宋开宝四年废。又思勤废县，在县东北。唐乾元初置，属富州。宋开宝四年，亦废入龙平。

</div>
    <div class="pagination">
<a href="读史方舆纪要_page412.html">上一页</a><span>...</span><a href="读史方舆纪要_page408.html">408</a><a href="读史方舆纪要_page409.html">409</a><a href="读史方舆纪要_page410.html">410</a><a href="读史方舆纪要_page411.html">411</a><a href="读史方舆纪要_page412.html">412</a><span class="current-page">413</span><a href="读史方舆纪要_page414.html">414</a><a href="读史方舆纪要_page415.html">415</a><a href="读史方舆纪要_page416.html">416</a><a href="读史方舆纪要_page417.html">417</a><a href="读史方舆纪要_page418.html">418</a><span>...</span><a href="读史方舆纪要_page414.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
