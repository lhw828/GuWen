<!DOCTYPE html>
<html>
<head>
    <meta charset="UTF-8">
    <title>甘肃通志 - 第 71 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘肃通志 - 第 71 页/共 159 页</h1>
    <div class="content">　　左南故城在县东南晋志张轨置属晋兴郡水经注河水迳左南城南十三州志石城西一百四十里有左南城后魏废
　　龙支废县在县南元和志县北至鄯州一百三十五里本汉允吾县地后魏初置金城县废帝二年改名因县西南有龙支谷取以为名
　　湟河废郡在县东南东晋置十六国春秋咸康二年张骏分湟河郡属凉州
　　按水经注河水东北迳黄河城南西北去西平二百一十七里或曰黄即湟之讹也
　　廓州故城在县南唐置旧唐志廓州天宝初改宁塞郡乾元初复曰廓州属陇右道治广威县魏置石城县后改化城天宝元年又改曰广威寰宇记州北至鄯州一百八十里东南至凤林县二百八十里东北至龙支县二百九十里西北至鄯城县二百八十里又引周地图云魏明帝三年置石城县也元废
　　米川废县在县南水经注河水东北迳广违城北又东迳邯川城南唐置米川县属廓州元和志米川县西至州一百里宋志廓州有米川城王厚云米川沿河西至廓州约六十里元废
　　达化废县在县南隋志浇河郡领达化县周置郡唐属廓州元和志东至州三十里后陷吐蕃废
　　亷川城在县东近庄浪界晋太元二十七年鲜卑秃髪乌孤击降乙弗折掘等部筑湟中亷川堡都之
　　宗哥城在县南宋志西宁州领龙支城旧宗哥城按古龙支有三汉在今府西即西海郡隋唐龙支在今府南近黄河宋龙支在今县南乃旧宗哥城或混为一悮
　　来宾城在县西南宋志乐州领来宾城旧名癿当川崇寜三年赐名旧志在旧乐州西南一百一十里
　　肤公城在县废廓州东北宋志廓州领肤公城旧名结啰城崇宁三年后改今名去廓州三十余里
　　震武城在县治宋志有震武军政和六年进筑古骨龙城赐名震武未几改为军元属湟州有通济桥本震武城浮桥
　　土堆在县北三里许髙九丈后列小土堆六行毎行小土堆凡十二各髙二丈一名振武台始筑无考
　　鲁班井在县城东六十里地名鲁班峡有井连环三眼髙出山岩之上二十余丈水冬夏不冻不竭硖中有方石髙四丈深入河底周围八丈有余上列石扁镌米颠拜否四字
　　大通卫
　　三角城在卫城东南一里不知何代建筑
　　白塔在卫城南一百二十五里其始无可考
　　直秦州
　　秦州
　　画卦台在州北三十里三阳川伏羲始画八卦之地今雪后犹见卦痕按河南陈州亦有卦台
　　龙马洞在州东南按伏羲时龙马负图出于河而今有龙马洞未得其详史记伏羲都于陈
　　女娲洞在州西南按帝系谱女娲风姓与伏羲同母今州北四十里有娲皇庙相传为女娲生处
　　秦祖故里在州境祖孔门弟子笃于守道唐封少梁伯宋加封鄄城侯
　　壤驷赤故里在州境赤孔门弟子长于诗书唐封北征伯宋加封上邽侯
　　石作蜀故里在州境作蜀孔门弟子唐封石邑伯宋加封成纪侯
　　成纪废县在州西五十步帝王世纪云庖羲氏生于成纪孕十二嵗而生故曰成纪汉置成纪县属天水郡后汉属汉阳郡周复置属秦州旧志秦州本治上邽开元二十二年地震移州治于成纪县之显亲川天宝初复还旧治大中初又移于成纪宋因之又韩公城即州之东西关城也庆厯二年守臣韩琦以州东西居民军营皆附城旁因筑外城凡十一里与内城聫合为一秦民徳之称为韩公城
　　上邽故城在州东四十里秦武公十年伐邽戎置县汉曰上邽县属陇西郡隋为天水郡治唐置秦州开元中移治成纪天宝初还治上邽后陷吐蕃大中三年收复治成纪
　　西县故城在州西南一百二十里秦庄公为西陲大夫汉置西县晋改置始昌县县废又有戎邱城在西县城西南
　　望垣故城在州西北汉置属天水郡后汉属汉阳郡晋县废
　　绵诸故城在州东四十五里之邽山下有古城遗址即绵诸城秦有绵诸戎汉置绵诸道属天水郡魏置县属畧阳郡西魏省
　　黄故城在州西南七十里魏太平真君八年置黄县水经注黄水东流黄县北周县废
　　天水故城在州西南七十里汉上邽县地唐初析置天水县旋废宋复置属秦州绍兴初没于金分置南北二天水县南天水成州北天水亦覊附焉嘉定初升为天水军九年移天水县旧治元初废入成州
　　陇城侨县在州东三十里时陇城为金所侵宋乃寄治于此
　　秦州故卫在州治东明洪武二十五年建今裁秦亭在州东南五十里即秦始封地又名董亭九域志成纪县有董城镇即此
　　诸葛垒在州东二里俗谓下募城其旁有司马懿垒俗谓之上募城又上邽县北八里有姜维垒
　　隗嚣连城在州北郭外后为崇宁寺杜诗秦州城北寺传是隗嚣宫今土人常掘有磁器名曰汉磁
　　铁堂庄在州西姜维宅在天水东十里铁堂峡内四山环抱中有孤冡相传为维祖茔
　　升仙台在州西南一十五里升仙观世传老子于此升仙宋蒋之奇有诗
　　东柯草堂在州东南东柯镇杜甫之秦寓侄佐居有示佐诗自开茅屋下只想竹牀眠之句即古北枝村也距城三里又有西枝村岩窦玲珑有杉漆之利甫尝欲居之有西枝村寻置草堂夜宿赞公土室诗
　　街亭在州东南七十里即马谡为张郃所围处今名街子口
　　地网在州西南故天水长道二县界金陷陜西天水长道并当边境地势平衍敌骑充斥步兵不能捍御宣抚吴璘乃创设地网其制于平田间纵横凿为渠每渠濶八尺深丈余连绵不断如布网然明年金人重犯天水始不得逞天水元管三百六十条后増为五百五十四条
　　雄武堂在州东三里吴璘尝于此发兵
　　临渭氐迹在上邽东南渭水之隂蒲氐世居其地至蒲洪应防更姓苻至坚僭号为大秦
　　玩芳亭在州南池沼间杂花木丛茂
　　木门在州西南九十里即魏张郃中伏矢死处松雪字刻在大雅堂其碑有四明御史卢郡刘仑为之序
　　清水县
　　清水故城在县西十五里牛头山下俗亦谓之西城对今县城而言汉置公孙述初为令于此后汉省晋复置唐陷于吐蕃大中二年收复权凤翔府后唐移置于上邽镇宋复故
　　陇县故城在县北汉置属天水郡后汉属汉阳郡凉州刺史治焉晋废后魏改置陇城于畧阳县界非故治矣
　　秦岭废县在县西南一百二十里后魏置伯阳县隋开皇中改名唐贞观十七年省县入清水
　　冶坊故县在县北四十里卧牛山其地多冶坊今为冶坊镇宋为寨金置县秦州改属西宁州并入清水县
　　白石城在县西北四十里即白崖堡后魏所筑宋开宝间置堡
　　大元城在县北六十里宋平章段伟所筑今为大元堡
　　弓门城在县北七十里秦昭王所筑命白起守之宋太平兴国间筑为砦
　　赵充国宅在县北二里东汉建安中建为寺
　　秦安县
　　成纪故城在县北三十里汉置县属天水郡后魏省周复置属天水郡唐属秦州开元二十二年徙新城而故城遂废金正隆中始以宋之纳甲城置今县
　　陇城故县在县东北九十里隋志天水郡陇城县旧曰畧阳置畧阳郡开皇二年郡废改曰阿阳六年又改陇城唐武徳二年置交州八年州废属秦州后随州陷废后唐长兴三年于归化镇复置宋金因之元至元七年并入秦安
　　畧阳故城在县东北九十里汉曰畧阳道属天水郡永平中属汉阳郡晋属畧阳郡其地当陇口之要
　　安戎故城在县东一百二十里汉置戎邑道属天水郡后汉省后魏改置安戎县
　　显亲废县在县西北三十里汉成纪县地建武中封窦融弟友为显亲侯国于此属汉阳郡晋为显亲县属天水郡后周县废显亲故城在成纪县东南
　　街泉废县在县东北汉置县属天水郡后汉省入畧阳郡国志畧阳县有街泉亭即故县也元和志即马谡与张郃战败处
　　临渭故县在县东南八十里汉陇县地魏析置又置广魏郡晋太始中改郡为畧阳仍置临渭县后魏并入陇城县
　　新阳废县在县西南三国魏析置新阳县属汉阳郡晋属天水郡后废
　　长川故城在县东北后魏置安阳县兼置安阳郡又领乌水县西魏増置北秦州又改交州隋开皇初郡废又改交州为纪州安阳为长川大业初州废又废乌水入长川唐贞观三年省入陇城县
　　勇士故城在县西北苻秦时创置
　　鸡川废县在县西北三十里宋治平中置鸡川砦金升置鸡川县贞祐四年改属西宁州元省入秦安县其地有鸡川谷鸡川水出焉俗谓之水洛口
　　兴国城在县东北与畧阳相近后汉初平中畧阳氐筑城于此号为兴国城
　　礼县
　　长道废县在县东三十里本汉上禄县地魏收志秦州有汉阳郡治兰仓县俱太平真君年置又领谷泉县后周郡废省水南县入焉隋开皇初郡废十八年改县曰长道唐属成州宋属西和州元至元七年省寰宇记成州旧有长道等县以吐蕃侵扰百姓流移并废为镇咸通十三年成州奏人户归复土田渐辟置长道县改属秦州九域志熙宁六年以长道县属岷州葢非故治也
　　大潭废县在县南八十里隋志汉阳郡有潭水县西魏置潭水郡后周郡废并废甘若相山武定三县入焉唐属成州贞观初改属宕州广徳中省入良恭县宋干徳元年合良恭大潭二镇置大潭县于上木竹谷属秦州后改属岷州宋末废
　　礼店故城在县东四十里元志陜西行省领礼店文州军民府明洪武初改置礼店千户所移于今治属岷州衞成化九年巡抚马文升以其地广民繁奏设礼县于所城西顺治十六年省所入县
　　废守御所在县治西明洪武四年建今裁
　　武植戍在县东北又北有安民戍武植水合流于安民戍南又南经武植戍西是也其西南又有平夷戍皆后魏所置戍守处
　　徽县
　　河池故城在县西十五里西汉置县属武都郡后魏曰广化置广化郡隋废郡改名宋移治固镇即今县县废
　　思安废县在县东南隋志后魏置思安县属广化郡大业初省入河池
　　永宁废县在县东四十里本河池县之永宁乡元初升为县属南凤州至元元年与河池县俱省入徽州
　　河池戍在县西又西有仇鸠戍俱后魏置
　　两当县
　　两当故城在县东三十里本汉故道县地以两当水为名后魏置县隋志河池郡领两当县后魏兼两当郡开皇初郡废宋移治广乡镇即今治而故县废
　　尚婆城在县西水经注尚婆水歴两当县尚婆城南魏故道郡治
　　开宝废监在县东宋建隆三年置银冶开宝五年升为监治平元年罢监官以监两当县元丰六年废
　　吴郁宅在县西南嘉陵江上唐杜甫与吴十侍御江上宅诗侍御名郁
　　直阶州
　　阶州
　　福津故城在州东南八十里本汉武都郡地隋志后魏置翫当县为武阶郡治西魏又置覆津县及赤万郡领赤方接难五部三县后周郡县并废省入覆津唐属武州后改福津县后唐移阶州治焉元省福津县入州州志阶州旧城在坻龙冈上明洪武五年改建今城于此
　　将利故城在州西北本汉羌道县地隋志武州治将利县旧曰石门西魏改曰安育后周改曰将利置武都郡又改曰永都郡隋废大业初置武都郡又有东平县后周并入唐为武州后没吐蕃废
　　平乐故城在州东北汉置平乐道属武都郡后汉废魏收志修城郡有平洛县太和四年置后废九城志将利县有平洛镇明置平洛驿皆即故平洛也
　　孔提故城在州东北二百里魏收志武都郡领孔提县西魏置孔提郡后周郡废
　　建威故县在州北后魏置白水郡后改为白水县西魏改立绥戎郡后周郡废改为建威县并废洪县入焉唐贞观元年省建威入将利
　　赤万故城在州东故福津界魏太和四年置赤万郡后改为县后周废入福津
　　臯兰故城在州东北氐人所筑魏时置戍唐大厯二年置行武州景福元年更名阶州治臯兰镇后唐移阶州治福津仍领将利县宋因之元省入阶州
　　葭芦故城在州东南七十里三国时姜维与邓艾相持于此置葭芦戍亦为葭芦城后为仇池氐所据齐建武初葭芦入于西魏置武阳郡治葭芦县后周郡废并县入槃提县槃提山在县东南故名唐武州陷后废
　　阶州废守御所在州治西明洪武四年建今裁成县
　　同谷废县即今县治后魏置白石县属广业郡西魏改曰同谷后周置康州开皇初郡废大业初州废唐属成州宋宝庆三年以理宗潜邸陞为同庆府元复曰成州至元七年并同谷县入州
　　下辨故城在县西三十里秦下辨邑也汉初曹参攻下辨即此寻曰下辨道后汉移武都郡治焉建安二十五年昭烈进兵汉中遣张飞马超屯下辨曹操遣曹洪拒之既而先主有其地亦谓之武街城景耀末魏司马昭使诸葛绪出武街以侵汉隋志后周废下阪县入修城下阪即下辨也
　　泥阳废县在县东隋志同谷县境有泥阳县西魏废入同谷县即今泥阳镇
　　栗亭故城在县东五十里五代后唐置属成州本同谷县之栗亭镇清泰三年置县理栗亭川宋因之元废
　　上禄废县在县西南汉置县属武都郡后汉因之晋废水经注上禄故城在仇池东南隋改仓泉为上禄在仇池北非故县也
　　阶陵废县在县西北汉置嘉陵道属武都郡后汉废水经注汉水入嘉陵道为嘉陵水世俗名之阶陵是嘉陵即阶陵也后魏改阶陵周改为仓泉隋改为上禄仇池山在南八十里唐宝应初州陷吐蕃县废
</div>
    <div class="pagination">
<a href="甘肃通志_page70.html">上一页</a><span>...</span><a href="甘肃通志_page66.html">66</a><a href="甘肃通志_page67.html">67</a><a href="甘肃通志_page68.html">68</a><a href="甘肃通志_page69.html">69</a><a href="甘肃通志_page70.html">70</a><span class="current-page">71</span><a href="甘肃通志_page72.html">72</a><a href="甘肃通志_page73.html">73</a><a href="甘肃通志_page74.html">74</a><a href="甘肃通志_page75.html">75</a><a href="甘肃通志_page76.html">76</a><span>...</span><a href="甘肃通志_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
