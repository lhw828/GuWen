<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 591 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 591 页/共 698 页</h1>
    <div class="content">者夫神固无乎不在惟所宅之地重则其凭之也专兹桥以凉水河所经治而酾之俾益农旅今者梁 
成利渉水宅田腴而是庙之掲虔迓庥者亦焕然一革其故貎则当人之便于桥即可知神之妥于庙 
也而乌得谓所凭者之不在是耶或人有谓是庙即旧南顶者其说无当不具论而余之所以因桥以 
及庙者意实在此而不在彼司工请记其事爰书此以谂之俾掲诸石増乾隆三十九年御制碧霞元 
君庙落成瞻礼有作周礼或弗读遂人久失职治水并治涂互因难惜力然古实用民今惟发价值国 
家之善政从不兴力役桥以跨川修庙以镇桥饬需殷相得彰落成值此日清晓出东门在海子东红 


门外邨民多喜色轮奂致瓣香祈佑民福国祥澍刚湿地正值微雨归舆云破翼优渥以为佳降馨愧 
无德原李贤敕建宏仁桥碑记都城之南一水横流于巽方其源由兑而坤而离四来沮洳会而为河 
至巽乃大有一津焉在南苑之左去城四十里凡外郡畿内之人自南而来者东西二途胥出此渡车 
之大而驾者小而挽者物类之驮者人之有肩负者骑者歩者纷纷络绎四时不休有力者每岁为驾 
木桥然寒冱之际不免渉水况秋夏涨即有覆溺艰阻之虞而人之病渉莫此为甚天顺癸未春皇上 
闻之恻然轸念曰此先务也尚可缓耶乃命创建石桥凡百所需悉出内帑而一毫不干于民应用工 
后皆以白金佣之聴其自愿而不强也卜日兴造人皆踊跃欢欣争趋効力不知其劳而木石灰铁之 
类率以万计不督而集桥长二十五丈广三丈为洞有九以酾水为栏于两傍以障田者精致工巧无 
以复加增岸于南北以防冲突为寺为庙以资维护经始于是岁四月十五日讫工于十一月初一日 
总其事者内官监太监臣黄顺臣黎贤董其工者工部右侍郎臣蒯祥臣陆祥告成之日上赐名曰宏 
仁桥乃命臣贤为撰碑记用示永久臣闻古先圣王之治天下也以不忍人之心行不忍人之政纲纪 
法度细大具举而于桥梁道路未尝不留意焉观夏令所谓除道成梁月令所谓开通道路可见矣是 
以利泽及人如天地之于万物无有不足其分者恭惟皇上复位以来夙夜孜孜躬理政务惟恐一民 
不得其所出一令也必顺于人心行一事也必合于天理真无异于古先圣王之用心矣今以一津乏 
济闻之恻然是即不忍人之心也为建石桥以便徃来是即不忍人之政也名之曰宏仁盖宏者廓而 
大之也仁则不忍人之政也是桥之建信乎能宏其仁矣然历年之患由此而弭无穷之利由此而基 
又非经世之远图与呜呼一桥之利尚不遗焉况其大此万万者乎由是以知皇上扩充仁道被于四 
海而利泽及人之广信如天地之于万物矣故宜大书而特书也既为之记复系以诗曰大哉元后作 
民父母民之休戚同其安否所以先王发政施仁忧勤惕厉罔或因循仰惟我皇愽施济众视民如伤 
惟乐与共大纲小纪乃举乃张有或遗者于心则惶都城巽方有水病渉恻然兴怀务遂所惬不惜内 
帑为建石桥工役之费民无秋毫易危而安利泽惟久亿万斯年厥迹不朽古穰集原觉华寺在县西 
十八里明真定公主请敕赐额漷县志臣等谨按觉华寺今尚存原漷县西有延芳淀大数顷中饶荷 
芰水鸟群集其中辽时每季春必来此弋猎打鼓惊天鹅飞起纵海东青擒之得一头鹅左右皆呼万 
岁海东青大仅如鹊既纵直上青冥几不可见俟天鹅至半空歘自上而下以爪攫其首天鹅惊鸣相 
持殒地燕山丛录臣等谨按延芳淀久湮废原辽毎季春弋猎于延芳淀淀方数百里春时鹅鹜所集 
夏秋多菱芡国主春猎卫士皆衣墨绿各持连锤鹰食刺鹅锥列水次相去五七歩上风击鼔惊鹅稍 
离水面国主亲放海东青鹘擒之鹅坠恐鹘力不胜在列者以佩锥刺鹅急取其脑饲鹘得头鹅者例 
赏银绢国主皇族群臣各有分地辽史原统和七年春驻驿延芳淀十二年正月幸延芳淀十三年正 
月幸延芳淀十四年正月幸延芳淀十五年正月幸延芳淀十八年二月幸延芳淀二十年正月如延 
芳淀同上原又统和十二年正月幸延芳淀十三年九月奉安景宗及皇太后石像于延芳淀不言南 
京按统和四年十月命皇族庐帐驻东京延芳淀是东京亦有延芳淀也北平古今记原神潜宫在县 
西南二十里前代妃嫔从猎行宫也名胜志臣等谨按今县西南二十里俗呼神仙村或即是宫故址 
相传字音之讹也原晾鹰台在县西南二十五里髙数丈周一顷元时游猎多驻于此方舆纪要臣等 
谨按今漷县西南十五里有晾鹰台原至大元年七月筑呼鹰台于漷州泽中发军千五百人助其役 
元史臣等谨按呼鹰台无可考今漷县西四里有放鹰台故址髙一丈周二丈或即呼鹰台之旧迹欤 
原呼鹰台元至大间所筑也元人以鹰坊为仁虞苑秩正二品使首相领之可笑如此谷城山房笔麈 
原打捕鹰坊万户府岁用喂养肉三十余万斤草木子原旧台在县西南得仁务西遗址尚存长安客 
话原得仁务在晾鹰台东名胜志原漷县得仁务有三大塜相望其西北有冈隆起冈首有洞其中窅 
然深黑常有以烛入者行里许有瓷瓮贮油一灯荧荧然人间什物俱备试掷以砾即有矢外射其人 
惧而出盖辽金诸贵人塜也燕山丛录臣等谨按三塜遗迹无考原画眉塜在县南五里相传汉张京 
兆葬焉冢庙记臣等谨按画眉塜无考原隆禧观原隰平衍洄流芳淀映带左右建元以来羽猎岁尝 
驻驆民庶观羽旄之光临乐游豫之有赖秋涧集臣等谨按隆禧观遗址无考补漷州距今新都东南 
百里而近本汉泉州地辽为镇而金县焉至元十有三年升县为州从吏民之请也秋涧集原在良乡 
固安等县卷内今移改臣等谨按此条与上原书隆禧观一条皆王恽秋涧集中隆禧观铭之序也朱 


昆田载此条以下隆禧观铭一条于二十五卷补遗中彼卷分载良乡固安永清东安香河五县不应 
阑入漷事乃因王恽固安道中诗牵连错简耳今移载于此补王恽大都路漷州隆禧观铭道家者流 
元黙称抱持其雌无所矜屋居火食相奉承鸢飞戾天鱼在泓畴不若尔休其生爰因象设心自兢仍 
用善俗滋良萌漷州维南泉故城玉晨有庵无所营敝庐数间仅蒙帡一旦缔结三十楹烟光粼粼万 
瓦青正自肯构今有成要扩师授昭子诚为国迎祥祷上清銮舆岁幸实省耕延芳春水纷霓旌游豫 
何啻歌三登千秋万岁乐事并道人再拜乞此铭隆禧因之播永馨云间叹赏闻忾声安知不有成公 
兴秋涧集原独秀园亭在县北二里辽司徒郭世珍建今废漷县志臣等谨按独秀园亭今无考原崔 
氏园亭在漷县南小安村邑人崔礼仕金为四乡学谕金亡隐居于此作园亭盛植花卉以自娯元名 
人时徃游观焉寰宇通志臣等谨按崔氏园亭无考原两家店在县东十二里官道所经也方舆纪要 
臣等谨按两家店在州城南四十一里原景命殿在永乐店其西为保国慈孝华严寺护国崇宁至德 
真君庙俱万历三十六年勅建为孝定皇太后祝厘地也漷县志臣等谨按永乐店在县城南景命殿 
久圮寺庙仅存原明慈圣太后生于漷县之永乐店事佛甚谨宫中称为九莲菩萨每岁十一月十九 
日为其诞辰百官率于午门前称贺长安百姓妇孺俱于佛寺进香祝厘享天子奉飬四十三年古今 
太后称全福者所未有也菊隐纪闻原明神宗御制漷县景命殿碑文朕惟帝王之兴率本母德华渚 
洽阳钟灵肇庆载之诗书炳乎盛矣朕以藐躬御极三十五年仰慿慈训方内又安深维圣母皇太后 
功德宏茂千古稀闻顺天府通州漷县永乐店乃诞育之地淑气所钟宜有表章以示来许用是躬承 
慈命量度经营中剏慈圣景命殿前门后阁缭以周垣树三坊于门外左为保国慈孝华严寺右为护 
国崇宁至德真君庙爽闿宏壮足以昭地灵章浚发称圣母所为笃念源本之意告成之日慈颜悦豫 
朕志用宁爰敕中官守护仍各为文勒石垂诸永久以朕凉德宁敢方古帝王庶几此地之无愧于华 
渚洽阳则有圣母之烈在其垂裕将千万年则景命亦千万年朕与内外共祇承之为纪其事并系之 
诗诗曰翼翼京邑漷水萦之璇源远浚载奠坤维尊灵长乐欢洽重闱绵绵景命百禄咸宜睠兹汤沐 
启瑞集禧周原膴膴宝殿攸基重门邃阁崇敞逶迤仁祠左拱灵宇右丽甍连栋接鸟革翚飞虹祥式 
阐慈念载怡爰及薄海耀景咸熈圣母之德绥此蒸黎百千万祀永永无隳时万历三十六年戊申十 
月明神宗实录 

 

钦定日下旧闻考卷一百十 

 

钦定日下旧闻考卷一百十举 

 

正担负原书担讹作檐糜费原书糜讹作麋今俱改御马监太监条右安门外原书右讹作左今改泗 
河在漷县东条毛贵原书毛讹作田今 元史改枣林在县西北条石桥五丈原书讹作五尺今据帝京 
景物略改出左安门东南条 

 

钦定日下旧闻考卷一百十举正 


钦定四库全书 

</div>
    <div class="pagination">
<a href="钦定日下旧闻考_page590.html">上一页</a><span>...</span><a href="钦定日下旧闻考_page586.html">586</a><a href="钦定日下旧闻考_page587.html">587</a><a href="钦定日下旧闻考_page588.html">588</a><a href="钦定日下旧闻考_page589.html">589</a><a href="钦定日下旧闻考_page590.html">590</a><span class="current-page">591</span><a href="钦定日下旧闻考_page592.html">592</a><a href="钦定日下旧闻考_page593.html">593</a><a href="钦定日下旧闻考_page594.html">594</a><a href="钦定日下旧闻考_page595.html">595</a><a href="钦定日下旧闻考_page596.html">596</a><span>...</span><a href="钦定日下旧闻考_page592.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
