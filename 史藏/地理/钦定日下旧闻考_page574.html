<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 574 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 574 页/共 698 页</h1>
    <div class="content">东度山崦二百歩入清凉寺西门王文端集臣等谨按秘魔崖之小殿今已废惟崖洞内右洞有卢师 
像旁侍二童子即大小青也左洞有真武像原郭武游秘魔崖诗清磬烟萝出禅房决顶关路危青嶂 
仄潭暝白云还金钵龙双隐苍崖栢独闲浑河流杖下今隔几重山郭氏联珠集原朱国祚秘魔崖诗 
秘魔崖仄藓文斑千载卢师去不还遗有澄潭二龙子日斜归处两连山介石斋集原证果寺前临青 
龙潭后有秘魔崖中空如室石如偃芝云是秘魔祖师所居长安客话臣等谨按证果寺唐为感应寺 
明景泰间曰镇海天顺间改名证果明碑三一在秘魔崖洞口僧南浦撰景泰五年立其二在寺内后 
殿皆明礼部尚书姚虁撰成化五年立寺门东有池深不盈丈广约六尺余池西南隅有吐水龙口即 
旧所称青龙潭也今涸增明僧南浦重修镇海禅寺记都城一舍许曰西山尸陀林秘魔崖有僧名卢 
不知何许人自江南造一舟不设篙橹任所之曰舟止吾止也至卢沟桥桑干河分两岔处一岔通尸 
陀林舟至于林畔见石室曰吾居是矣居无何有二童子拜前师问何来何姓氏童子曰吾龙王子也 
闻师居是来执薪水之劳卢纳之祝髪为沙弥日以鬻薪奉卢师馔供虽寒暑无怠时旱三年不雨树 
枯井竭民甚忧之沙弥徃京见黄榜曰国冇人祈下甘雨重以爵赏沙弥掲榜而归时看榜官徐来曰 
能限两期沙弥曰三日内甘雨霈施言讫委身龙潭须臾化二青神龙一大一小出没显现本官具实 
奏闻至期廿雨果作田畴俱满枯者荣忧者喜百官称颂皇情大悦遣大臣降香御驾徃顾未及卢先 
知示现观音仪像身挂天衣璎珞奇祥异瑞万众仰观咅动龙颜赐卢师号曰感应禅师建殿宇以崇 
佛像另启祠室春秋遣官以礼祭之额以寺而勒碑记之时大定二十六年至大元年重建殿宇改赐 
今额元季寺毁于兵洪武庚辰冇福海师于斯修习至永乐中德行着闻太宗文皇帝尝遣近臣顾问 
迨洪熈改元仁宗昭皇帝旨至问二青龙上始末师面说无滞赐牒改名慧宗别号无相宣德丁未勅 
建大圆通禅寺殿宇二青龙现奇异象祷之有感于是勅封辅国广泽善行真功宣德济民大青龙王 
佑国溥泽积行崇功施德利民小青龙王重建祠宇仍遣官祭之师居是四十余年行解圆融卓称当 
时正统戊午重修佛殿僧房甲寅予以菲德宣宗章皇帝驿召来京俾掌僧录司事主大圆通之席徃 
来见而可之荐领教府檄住持镇海顾寺之振乃自兹始规制之盛视昔有加其徒广贤亦皆苦心苦 
行之士也一日具事实诣飞虹官舍跪拜属文浦惟吾佛之道广大圆融悲愿所孚神化莫测无相师 
者愿力人也有慧学辨才而后来绍嗣者亦岂无大力量人应愿出生以绵越于无穷也哉是为记景 
泰五年甲戌孟秋之吉僧录司右善世兼勅建大圆通禅寺开山苐一代住持并广善戒坛图授宗师 
七十一翁如幻老人南浦识镇海禅寺苐二代住持广贤立石増明姚虁证果寺重建碑略去都城一 
舍许曰西山层峦迭嶂盘礴蜿蜒于翠雾苍烟中实为京师右观中有尸陀林昔为卢师卓锡之所师 
尝度龙子为沙弥天宝间旱甚二沙弥入潭化大小青龙霈甘雨以济群生人德之遂立祠于此既而 
师示现异象赐号感应禅师因名其寺曰感应景泰间更名曰镇海洪武间冇海福师主会洪熙改元 
赐名慧宗号无相宣德间祈雨冇感封二青龙为王正统间有金缯之赐于时镇海为兰若之首盖以 
二龙无相之有以感召之也天顺改元赐名证果禅寺命僧广贤住持予为次苐其寺之兴建始终刻 
诸石以诏来者补平坡寺下山有灵光寺缑山集臣等谨按灵光寺明碑三一为明宪宗御制重修碑 
成化十五年立一为明世宗御制重修碑一无撰人姓名皆嘉靖十年立又按据明成化间碑灵光寺 
金世宗大定二年赐名觉山则此寺即觉山寺旧址而寺后之山即为觉山无疑今以朱彛尊原书觉 
山二条编次于后原觉山在府西三十里悬崖之上与卢师平坡鼎峙西有三泉曰清泠曰清旨曰洊 
至明一统志臣等谨按觉山寺西今尚有泉流数处殆即明一统志所谓三泉者也补王恽题觉山寺 
诗山因寺胜寺因山云自无心景自闲懒陟上方穷远目黄尘深处是人间秋涧集原觉山汉左冯翊 
韩延寿墓在焉五华双泉翠峰仰山诸峰环之如屏燕都游覧志臣等谨按韩延寿墓今尚存五华山 
详见前卷双泉翠峰仰山皆详见后卷増明宪宗御制重修灵光寺碑略都城西三十里许旧有寺曰 
龙泉金世宗大定二年改曰觉山至宣德三年重修旧额不易朕统承大业十有六载凡一切神祠及 


孔子庙庭罔不一新唯兹觉山佛刹实我皇祖所修岁久蠧挠倾废不治朕心弗安肆成化十四年秋 
九月间命官度材宏广旧规一木一石之费咸出官帑不烦于民兹既告成足为壮观特更其额曰灵 
光增灵光寺右有翠微寺五城寺院册臣等谨按翠微寺无碑碣可考寺后有塔十层八棱俗称画像 
千佛塔绕塔基有铁灯龛十六座塔西有井泉深广约五尺余原廖希颜翠微寺诗翠微西接古神州 
石磴云盘阁道幽白日烟霞林谷迥长风鹤鹳海天浮僧归黄叶峰前寺水向青龙口下流只道长安 
天尺五谁云此地减瀛洲东雩集増翠微山东北有宏德寺何家庵三山庵五城寺院册臣等谨按翠 
微山详见前卷宏德寺炉一明正统七年造何家庵钟一明万历丁酉年造三山庵俗称麻家庵在大 
悲寺之下今上乾隆年间修葺补过承恩寺里许有海藏寺径旁多嘉树四山骈罗寺若当玦口殿方 
丈最髙望卢沟桥车骑可数下寺门过桥涧道三分一通寺一通山后一通上普济寺山行杂纪臣等 
谨按承恩寺明碑二一为勅谕碑正德八年立一吏部尚书李东阳撰记正德十年立海藏寺今无考 
普济寺详见前卷増李东阳承恩寺记略都城之西山自太行迤逦而来二千余里迄于古碣石之地 
以入于海屏嶂严固岩峦起伏奇踪巨丽甲于天下释刹道观往往各得其胜乃于金山之西香山之 
南有山名曰翠微有新刹一区额曰承恩其地崇冈后时高塔前耸长河抱其阳平畴衍其周论堪舆 
者以为风气攸结览形胜者以为景物所会而溷于氓居践于樵苏閟而不发者久矣爰伐材于林凿 
石于山佣大于农隙选工于善事众手交作布地除壤高庳称位三阅炎燠甫以告成予兹虽退老邱 
壑未能扶衰力惫携笻蹑屐一徃观马兹山少所经历游不啻数十至翠微之胜亦知之熟矣故为之 
记兹寺经始于正德五年庚午之春落成于八年癸酉之秋额名实上所赐且命僧宗永为僧录司左 
觉义兼本寺住持增承恩寺南有法海寺五城寺院册臣等谨按法海寺明碑三一吏部尚书泰和王 
直撰一礼部尚书胡濙撰皆正统八年立一为重修记礼部右侍郎广阳刘机撰正德十年立佛幢二 
左幢刻佛顶尊胜陀罗尼呪序略云明金台大夫李福善洎众信官等同发诚心于正统四年夹钟闰 
月下弦良日鸠资创建法海禅寺命工镌立佛顶尊胜陀罗尼幢一座上载尊胜真言塔一座正统四 
年立右幢刻佛号及三宝施食文序略云三宝弟子大夫李福善洎众信官等同发诚心命工镌立三 
宝施食幢一座正统六年立増刘机重修法海禅寺记略都城之西余四十里有山名翠微左冈右泉 
曲回旁峙云烟飞动如护如翼山之阳土脉丰腴草木丛茂正统己未间剏梵宇于上英庙锡名法海 
今经六十九寒暑矣坏桷欹倾门径萧索斋鱼不闻经圅尘合时朝廷方遍访名刹凡古井圯桥危堤 
垫路发内帑修治自弘治甲子至正德丙寅始克告成西有古寺名水峪龙泉者上漏下湿不胜寂寥 
余工及之亦皆焕然増法海寺西南有慈云庵慈祥庵高井村北有翠云庵净德寺五城寺院册臣等 
谨按慈云庵钟一明成化十一年造慈祥庵系明刹本朝重修碑一邱致中撰顺治九年立翠云庵磬 
一明万历十三年造净德寺明碑二一朝列大夫三山邵文恩撰嘉靖己丑年立一嘉议大夫昌黎王 
槐撰万历丁丑年立増邵文恩重修净德寺碑略都城之西距六十里顺天府宛平县治其乡曰玉河 
斯境者山环水回地舆秀衍多为古昔名蓝所据正统改元建立隆恩寺仍于寺之东南二里许再构 
寺一所赐名净德嘉靖戊子春共图鼎建工始于是年春三月成于明年己丑秋九月山场四至东依 
白水峪南经五里坨西接小孤山北抵隆恩寺补元李魏公孟欧阳楚公原功俱葬宛平县香山乡石 
井村黄图杂志臣等谨按李孟欧阳原功墓俱无考原双泉山在府西四十里山有二泉故名东北二 
里许有黑龙湾明一统志臣等谨按双泉山旧有双泉寺明成化间改名香盘寺寺内明碑一无撰人 
姓名嘉靖元年立双泉在今寺右左侧塔一高约七丈余距寺数百武为双泉桥明翰林院修撰云间 
钱福撰记弘治七年立黑龙湾在黑石头村西二里以石色黑故名增明人香盘禅寺碑略都城西四 
十余里有寺名双泉有山名翠微泉山幽胜甲于他山金章宗明昌五年诣其寺潜暑寺冇双泉因而 
得名即建祈福宝塔于寺北至明成化五年十月赐名香盘禅林宣德二年十二月奉旨与大能仁寺 
宏善妙智国师为下院嘉靖元年葺而新之原罕山志称韩家山汉循吏韩延寿家焉罕韩音讹也俗 
呼黑山汇黑罕音又讹也山黄壤一平冈耳山阳二寺曰灵福曰延寿者太监刚铁墓前寺也铁从长 
陵靖难把百斤铁鎗好先登陷阵鎗今存寺中铁本名炳长陵每呼以铁遂名刚铁墓无石表无翁仲 
惟石墩六僧云长陵赐铁坐凡六故六墩也一碑无文字惟皇明司礼监太监刚炳之墓十一字铁后 
凡掌司礼者祀寺左堂韩延寿墓在山之南砖甃阜髙以文非汉砖也志云有故碑剥落今碑复不存 


帝京景物略原景泰七年十月以故太监李德所建灵福寺并园地赐锦衣卫百户李安为香火院明 
景帝实录臣等谨按黒山汇今并无灵福延寿二寺名惟三义庙亦称护国寺内明碑五一无撰人姓 
名嘉靖辛亥立一吏部尚书杨溥撰万历元年立一翰林院侍读冯有金撰万历三十五年立一礼部 
尚书王家屏撰一礼部尚书徐阶撰皆无年月刚铁鎗今尚存木杆云原垣墙山一名万安山在蓟县 
西五十里山有铁鼎其下有旧置冶处太平寰宇记臣等谨按垣墙山铁鼎今无考原翠峰山在府西 
五十里又名遮风岭以山阴有岭横列如屏可以障风故名明一统志朱彛尊原按一统志所云遮风 
岭相其形势度其道里当即寰宇记之垣墙山原桃花峪在府西四十里介乎翠峰遮风间中多花卉 
明一统志原自南山磨石口登海会寺寺当山缺远见卢沟桥在数十里外桥柱历历可数长安可游 
记臣等谨按海会寺今无考原从磨石口西过隆恩寺寺金大定四年秦越公主建名昊天寺正统四 
年太监王振修之改今名帝京景物略臣等谨按隆恩寺石牌坊额曰鹿苑丛林金大定年间碑一明 
正统年间碑三字画皆漫漶不可辨原隆恩寺一桧一松决奇古殿后大士云是唐遗像又有修竹百 
竿一亭据之绕以流觞曲水长安可游记臣等谨按隆恩寺内大士像今无存流觞曲水亭及桧松修 
</div>
    <div class="pagination">
<a href="钦定日下旧闻考_page573.html">上一页</a><span>...</span><a href="钦定日下旧闻考_page569.html">569</a><a href="钦定日下旧闻考_page570.html">570</a><a href="钦定日下旧闻考_page571.html">571</a><a href="钦定日下旧闻考_page572.html">572</a><a href="钦定日下旧闻考_page573.html">573</a><span class="current-page">574</span><a href="钦定日下旧闻考_page575.html">575</a><a href="钦定日下旧闻考_page576.html">576</a><a href="钦定日下旧闻考_page577.html">577</a><a href="钦定日下旧闻考_page578.html">578</a><a href="钦定日下旧闻考_page579.html">579</a><span>...</span><a href="钦定日下旧闻考_page575.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
