<!DOCTYPE html>
<html>
<head>
    <meta charset="UTF-8">
    <title>锦州府志 - 第 26 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>锦州府志 - 第 26 页/共 29 页</h1>
    <div class="content">　　明给事中周祚 
　　嘉靖九年九月给事周子按辽东事至医巫闾之地适侍御谢子以观风至地官寇子以督饷至周子曰宿羡医巫闾之美请观之谢子寇子曰盍观乎以三子似宜观也乃盟是月二十三日遂至观音阁观音阁者医巫闾之胜也嵓岫万状尽出天上三子登且观饮酒而乐周子曰观而乐矣有感乎谢子曰吾观其山之穴山?含焉岈焉山?欹焉嵚焉空空焉洞洞焉其风气所出乎寇子曰吾观其山之土穹如窿如坟如??石如熇熇如焞焞如其物类由产乎周子曰吾观其山之形隩尔窒尔崭尔山?截尔崒嵂尔兀结尔开而旁礴尔聚而轮菌尔其封守攸藉乎感止是耶谢子曰吾观而风气俗所攸寓矣吾知其理而己矣寇子曰吾观而物类财所自生矣吾知其用而已矣周子曰吾观而封守国所自设矣吾知其防而已矣吾三子是观盖不多乎夫游观外迹也而所感各有道焉则观其可己乎内外者道也消息者亦道也知所理则知所乱知所用则知所缺知所防则知所失是又不可惧矣乎时同游监军王公总镇刘公起而曰三子之言近道矣非徒观也是宜书周子归因书为游医巫闾山记 

　　?广济寺重修前殿记 

　　明宣大巡抚郡人文贵 
　　锦成广济寺古剎也肇造于契丹之初无籍可考有砖塔亭亭凌空二百五十尺中分八方方镌佛像一坐龛中两像旁立中嵌一铜镜共十三层每层八角每角横出楠木榱题冒以铜兽吞口缀以铜铃每层中各嵌铜镜三面冠以鋈金铜顶造于辽道宗清宁间藏皇太后所降之舍利子也金中靖大夫高琏所撰塔记大略如此至正来世变兵荒民逃僧散城寺俱墟矣皇明洪武末年调广宁中左两屯卫来锦戍守时有武进伯朱姓者北征过寺见塔顶以为金也架炮打落舁去山海寄库永乐十二年指挥曹奉刘刚即寺殿旧基建殿五间佛前安置金字龙牌每遇圣寿元旦冬至拜贺先期一日官吏生员俱此习仪又建前殿三间东廊南伽蓝堂西廊南祖师堂塔南观音堂临街山门东西廊院僧房百间俨然一化城也历年既久堂殿多颓弘治六年住持圆惠广资檀越慎选良料重建正殿七间视旧加倍正德八年住持戒玉修正门五间正德十三年住持戒斌首座戒升修伽蓝祖师二堂而前后倾圯日甚嘉靖九年春老僧戒省议推戒升任其事升毅然承领募化办料雇匠兴工建新殿五间宽广高大迥迈前规告成于嘉靖十一年三月老僧戒定率其众同生员江柏请余为记余居与寺邻粗知废兴梗概故为书此 

　　?普陀寺观音阁记 

　　前人 
　　锦城西北有巨山壁立千寻葱蒨如绘中函一洞深广可半亩许洞西丈余悬崖下垂而内空若穹庐然洞下左侧则泉一泓甘冽可饮真洞天福地也昔人于此曾造尺许石佛百余故谓之石堂道院正统初镇守太监王彦嘉兹胜概属备御都指挥李真等庀才鸠工大启招提之境于洞中土范菩萨罗汉具番汉老少像于崖下木镂千手千眼观音被以浑金贮以杰构山头楼阁参差山下河流萦绕婆娑草树几于紫色琅玕历乱山禽或似雪衣鹦鹉客有游南海普陀落伽山者以为似之因名普陀寺而乡人悉以观音洞称焉寺内古松数株冬雪覆之青白可爱斯石堂松雪为锦州八景之一者此也成化己丑庚寅间余恒此下帷至乙未南宫弋获历任中外者四十八年嘉靖改元春予告旋里暇日复往访焉见峥嵘者倾隤辉煌者剥落大非当年比矣感叹之余因诵刘梦得再游玄都观绝句主僧福坚闻之曰种桃道士故在请为刘郎芟去兔葵燕麦重栽桃千树何如予曰甚善渠遂谋之檀那金凤阎钺欣然倡输协力营办适本城指挥宁远备御亦施送椽檩各百余事工甫就绪而福坚圆寂矣赖旧住持戒升与弟子福缘踵其迹黾勉同心仍向城廛邻堡劝助口食人工就山中烧造砖瓦为岩下大士创阁一座明一暗三重檐转角壁砌圬墁一出阎越之手规制虽不甚弘而间架翚飞涂饰藻丽非寻常可拟也肇工于嘉靖乙酉之夏竣事于戊子之秋金凤邀上舍李翥之谒余求记余以头白归来值此轮奂一新乃匡山读书处致足乐也故述其建寺改名之由及造阁岁月始终刻之石以示来游者 

　　?重修大望海寺记 

　　明太学生宁远王佐 【 舞阳训导】 
　　塔山为宁远属城去城西南八里许松山在焉寺居山之阳东望大海极目千里溪谷萦纡土地沃衍实胜境也兵燹之余汨没于断蓬枯草间者非一日而遗址尚存景泰改元之初有僧印静者飞锡至此徘徊瞻眺目睹而心悦之遂结草为庐坐卧三载一夕忽梦神人呼之引至平旷地指示古井云内有古物师凌晨汲之果得铜钟一枚题曰至正十四年四月吉日松山望海寺住持兴善其列名余僧仍不下百人始知望海寺古剎也塔山指挥李君荣白副将东宁伯焦公即具木石命工重建佛殿广设僧堂命印静为住持以率僧众事甫毕而师圆寂矣不数年旧业多圯其徒义聪重新之外立观音阁凿池复得铙钹螺磬十余事题曰泰和四年三月吉日敕赐松山法华禅寺住持如贤此盖唐文宗时物意者兹寺旧名法华而曰大望海者宋元间所更乎无碑志可考传疑可也指挥杨君宗白参将盛公铭命致政百户罗海义官王政董匠事毁者饰之缺者增之旁立钟鼓楼阁庑其左右而门其前缭以四垣鼎鼎然东北一巨丽观也又命石工沈贤砻石为碑记其事以垂不朽始于景泰初元而成于弘治九载以世而计则二以岁而计则四十有七以匠石工费而计不下数千百缗成之不易如此谋虽始于印静而业实剏于焦公事虽毕于义聪而功实成于盛公也嗣义聪之后者当思前人剏业之甚难后人成之不易哉 

　　?宁远圆通庵记 

　　明宁前道陈新甲 
　　观自在菩萨者能以其妙明自照而无所不圆无所不通之谓也十千世界到处如是何患弗通所以弗通患有弗圆耳吾性八面玲珑其实一腔澄寂稍有牵扰便不能寂亦不能澄譬诸月在水中精光四彻水辄流转而月性惟常能分百千万亿以随波荡漾复能合百千万亿归于一掬故圆莫过于月而通莫过于水此水月观音所以名大自在菩萨也宇宙大矣而有此辽辽在宇宙何异百川之一月乎而宁远之在辽与庵之在宁远又百川之剖为百千万亿者也而曰未尝有月可乎余备兵之暇僧清惠者城北新创一庵来求命名余命之圆通复求圆通之义余曰亦作水月观而已月不蕲圆而圆无以易水不蕲通而通无以易合水月以蕲圆通又不知孰为圆而孰为通也吾愿僧以此觉性徧觉世中人龃龉者平坚僻者化推而极之虎狼可使有父子蜂蚁可使有君臣畴谓医闾之墟皆战场而乐浪元菟悉成荆棘也平不平化可化圆通之义于是乎大矣作圆通庵记 

　　?重建锦州府儒学记 

　　郡守宋之铉 
　　本朝龙飞渖甸河西厥维右辅康熙甲辰以锦州为府锦宁广三州县隶焉考故明初设广宁中屯左屯卫中年建庙学于卫治西北则揆文奋武其为绥弼雄服也久矣予以乙巳秋莅任至次年辟府治兵燹之余城郭丘墟人民寥落曩之学宫仅存棂星一门牌坊二座予心怆然时方图辑哀鸿未遑此事迨学政堂白公肇举科试文武英才聚于斯祭菜无地鼓箧无所予乃身任其责而广文张君又赞成之集赀鸠工有位者捐俸家殷者乐助输复减祀典之经费以佐用令经历陶君董之即其地建正殿三楹明伦堂五楹启圣祠三楹越六载庚戌锦令蔡君偕广文李君商之于予曰天子崇奉先师临雍释奠萃满汉秀民共陶淑于圣教学宫之规制宜全于是仍扣祀费之半续构两庑各三楹嗣后上丁毖祀割牲者于堂瘗毛者于室俎豆馨香靡所不荐而骏奔而裸献箫管迭奏燎于庭者煌煌大典庶几粗备矣乎间尝于拜谒之余竚露台而眺望见浮屠崎左为文笔峰吕洪山岇山?臧朱雀为案瀚海遶于南为外拱洵胜地也开科以来人才日盛膺鹗荐者数人宴鹰扬者数人矣距止此哉山川之气积之也深则发之也远渐摩之久必有申伯樊侯者流应运而兴作邦家柱石允于是学始基之矣异日者披残碑扩故址改建增构如戟门如泮池如圜桥暨名宦乡贤祠次第营立踵事增华壮上庠之观惟后之君子是望焉尔 

　　?新建宁远州署记 

　　知州杨名声 
　　宁远关东一要会也首山崎其东大海襟其南西距榆关北接边鄙层峦迭嶂隐隐隆隆雄丽甲三韩为辽渖门户而兴废相寻成毁递见非独气数使然亦人事之得失也我朝定鼎以来招来流遗念藩卫重地爰立州治以抚绥焉余于康熙丁未春来守兹土维时草昧初开哀鸿甫集方将宅尔宅田尔田犹未遑也何敢以土木劳民为州署计然临民出政固陋贻讥人将咎余经始之未臧也爰进僚属而规画之请于部部使者于城东北隅拨房数间率皆破瓦颓垣余乃捐俸鸠工集材营缮自门及堂自堂及寝东为土地祠西为羁候所修葺者十楹增建者二十有六周围垣棘然具体不动民间一草一木一丝一粒而四旬告竣吏民咸乐观厥成亦安余之不扰也有进而谓余者曰昔宋诏节度观察刺史知州等官其治所廨舍修葺建置而不烦民者加一选朝廷亦将于公之功加录焉余曰是则恶乎敢亦曰州治新设百度未贞草创规模庶几无忝于经始云尔是为记 

　　?锦县利涉桥记 

　　教授李元发 
　　锦城以东沿紫荆山而南有水焉汗漫自为渠壑注诸海迤逦数十里间土人名曰干沟子缘其霪潦则盈而亢阳即涸也行路之人恒嗟濡足馌耕之妇倍苦褰裳村父老念为津梁久矣而两岸相距差远非略彴所能通物力卒难副好义士张子才陈思位岳云龙张映辰者目击心伤户呼将伯一时众感其诚金者粟者材者各有输而桥顿以成经始辰冬落成已春计纔五阅月耳飞虹一缕初呈弦兔半规远出若长空万里之有石门似绝壁千寻而留鸟道洵四乡之利涉尤东山之要津即使桃花春涨无妨道岸诞登尽教瓜蔓秋淫快有慈航普渡矣 

　　?锦县虫王庙重修记 

　　教授张橓 
　　八蜡之典以祀先啬司啬坊庸猫虎诸神为农事也自三代以来国都郡邑通行无有阙者辽在明皆设卫所军多民少岁漕东南稉稻及司农金钱以给之急军功而缓农事祀典未必举也迨我朝定鼎辽水以东为奉天府设一州五县辽水以西为锦州府设一州二县募民授田征赋略如畿内而农事为急则所以为农祈报者亦当以为急但经纶草昧一切祀典荒阙者多八蜡其一也虫王未见经典畿内亦未闻其名予出关时于北平东偏始见之颇以为异抵锦后以公事出东郭见上帝庙东南有祠三楹扁曰虫干砻碑于前住持僧元德曰此祠建于康熙初年土人祈禳虫灾者岁时报赛焉上覆之茅日久坏陋山僧募修之易以瓴甋工毕勒碑未有作者公盍为题之予感其意喟然曰礼失而求野不其然乎关以东未有八蜡祠也自立郡县以来八蜡祠亦未设也而土人岁时报赛以祈卫田苗者不敢阙而弗举而肖像祀之虫王即八蜡也祠未构而祀于民间修葺于阇黎虽不经而不失礼意且以佐王政之所不及此之功德大有裨于民生者乌可不记 

　　?广宁剏建义学记 

　　广宁令项蕙 
　　余以庚申正月莅广宁再阅月规治东隙地将诛茅为舍招邑子弟而延师教之邑之父老先似有疑而议者余悉其状集诸公廨而问之曰吾侪小人诚不知治要窃见号神君者虽多殊绩不过急所当急缓所当缓而己矣我公下车励精图治以息 【 息：休】 休 【 休：息】 民力为心乃闻割清俸诛茅为舍以教邑之子弟是非所望于我公也余曰必何务之为急曰教民稼穑力作贸易使勿兴讼而耗财余曰若辈何知急其所缓政以急其所急也试略言之吏治衰则民风敝而民风之敝不敝于椎鲁鄙朴之氓而敝于聪明才智之士椎鲁鄙朴者或农或工或商即上之人不之督迫亦从事焉唯聪明才智者教之农或越其畔教之工或跃其冶教之商或折阅其本彼之聪明才智心有所弗屑也其父若兄初或溺而纵之继虽不欲纵业己成习放荡不可收拾呼朋引类忘三餐所自来视六博为正业招尤启衅荡产倾家其为害一也又煽惑彼椎鲁鄙朴者为其所为相率而从恶以致夫不之督迫而业农业工业商者竟日加督迫而不农不工不商矣游惰满街淫凶成俗究厥病源实为戎首其为害二也况又不但不农而为之辞曰地瘠不但不工而为之辞曰力殚不但不商而为之辞曰贫无母曷子焉久则地不粪真成瘠矣力不用坐成殚矣家无以为生贫果彻骨矣夫乃缘糊口之艰难致输公之濡滞为干糇之过失起雀鼠之忿争其为害三也嗟呼幸而生聪明才智之子弟是人所祷祀而求者而其为害至此无他不学之过亦不使之学之过也使之学则彼方泽身礼义之林奋志勋名之路翘翘自命曰吾士也向被其煽惑者荣其若是亦欲从为士而不可得不得不归而各业其业从此四民不见异而迁家给人足比屋可封矣余之欲为舍以教邑子弟者职是故也在所缓耶急耶父老乃悦欲子来其事余不可爰兴工于三月十二日乙丑落成于三十日己未舍三楹苫以芦垣以甓西依县治东面龙山弁其外门曰义学而典史邢君式巡检秦君涵亦与有力焉异日者踵事增华尤余所望也因笔其经营之始事而勒诸石 

　　?宁远大士庵法像记 

　　总督郡人蔡士英 【 号魁吾锦州人江西巡抚漕运总督大司马谥襄敏】 
　　康熙丙午春予请假出关省视茔墓因过宁远城西北隅上帝庙庙旁有大士庵自兵火以来荆棘瓦砾之场也僧圆福者苦行力耕因而鼎新其栋宇权舆其法像而满月之容尚虚丹彩青莲之座未遂庄严予捐赀五十金用襄胜果三伏之辰僧以竣事来告且砻石请记之夫予之过兹庵偶也其见像之未成而遂成之亦偶也僧不言予且忘之矣夫何记哉且夫为浮屠之说者类以福报为期君子弗道也又何事记之以传后乃谓之曰是举也予非以邀福非以求名也良以予之去乡也久而身亲兵革荒凉萧瑟之状辄有感于予心故凡在乡之左右者一草一木皆欲得而滋培之一瓦一石皆愿得而修治之况其为像数之所凭瞻仰之所宗者乎故予斯举不从僧起不从佛生也何记焉客有闻是语者曰是可以告故乡诸君子矣乃笔之以为记 

　　?广宁崇兴寺复修记 

　　广宁令张文治 
　　尝考辽志广宁有大寺二其一为普慈寺在城东南隅一则在城东北隅即双塔崇兴寺是也寺创于唐贞观十八年太宗征高丽旋师命尉迟敬德监修并建浮图二座历元皇庆明宣德嘉靖间屡经修葺规制宏丽盖一方胜地也皇清定鼎燕京以关东为发祥重地画郡邑置守令而广宁称县治焉余以康熙乙卯秋来莅兹土甫入境浏览山川其气色郁郁葱葱然方振兴伊始城以内瓦砾荆榛虽触目横塞然诸古迹之废坠者其遗址颓基尚可过而问之残碑断碣尚得扪而读之将欲次第修举特人稀力诎未能骤期诸旦晚间也居无何偶游崇兴寺至见殿舍丘墟壁垣坍塌惟两浮屠屹然未仆耳有新建佛殿扃闭而空其中未貌也越岁余城守郑公忽造访曰双塔寺佛殿塑像未设丹垩未施余己捐资倡众修之盍往观焉余因偕往见金碧辉煌丹青绚烂诸佛像无不毕具其伟丽雅与殿称郑公请余为文记之余窃惟朝廷设官凡以为地方也广宁经残毁之余其所俟整顿者不一而足官斯士者择要以图犹虑力不暇给乃于浮屠之末黾勉从事而欲夸示来兹不知天下事有实无益而治之者治之者之过也有似无益而实有益而治之者治之者之功也兹寺由来也远其关诸形胜也重广宁急务固多而培形胜以养风气亦非迂缓而不切于时势者之为矣不然唐之太宗创建之历代修葺纪载之贞珉具存岂皆不可为训也耶郑公名有时铁岭人募缘者僧崇体常学惠元云 

　　○序 

　　医闾先生集叙 
　　定三城叙 

　　?医闾先生集叙 

　　明都御史李承勋 
　　予昔从伯氏世卿子大崖山中读书至古之学者为己大崖慨然叹而问曰今天下有若人乎予未能对复叹曰白沙陈先生公甫医闾贺先生克恭真其人也吾将焚举子业从之游越数载还自白沙称其绪论以为人心通塞之几生生化化之妙有非见闻所及者必深思而自得之未易言也白沙之学以自得为宗吃紧工夫全在涵养端居静坐不为私妄间隔至心虚气灵天理流通大本立矣喜怒未发而非空万感交集而不动舍是则滞碍于形器支离于占毕力愈劳而心愈乱不足以语道矣故其诗曰吾能握其机安用窥尘编先生之学亦出陈氏在谏垣时闻为己端默之旨笃信不疑谢病归构小斋读书其中随事体验未知其要潜心玩味杜门不出者十余年乃见实理充塞无间化机显行莫非道体事事物物各具本然实理吾人之学不必求之高远在主敬以收放心勿忘勿助循其所谓本然者而已故为臣必尽忠为子必尽孝推之家庭里闾间冠婚葬祭服食起居必求本然之理而力行之久久纯熟心迹相应不期信于人而人自信有边将扑杀献续者见先生即吐实曰不忍欺也城中乱卒焚刼不入其坊人扶先生往谕之众见即罗拜而泣曰吾父也遂解散待罪城赖以全非盛德能至是乎尝并而论之二先生之学均于为己白沙资质高明而虚静涵养之益为多故所见高妙至其德立道尊体任自然从容和易不事矫饰不善学者见其暮年气象之可观而不知其早岁自治之甚力惮深思而欲径造自然怠克治而欲妄学和易故多流于放荡先生性本笃实其学主于躬行循循然自下学始法地之下以固其基法地之广以聚其业如是而自治如是而诲人如是而始如是而终笃实之基光辉发外杰黠者心服而献诚叛乱者醉德而革面予昔抚东土访先生之闾见其子进士士咨文行不忝所生又闻有老门生百户胡深者亟欲招致匿不肯见先生之风高矣远矣今夏士谘辈录先生言行诗文奏议共若干卷遗予于戏先生之学本不可以言语文字求今先生往矣舍言语文字何可以见先生之心谨序而传之先生名钦世为定海人以戍籍隶辽之义州卫登成化丙戌进士任户科给事中养疾回隐居医闾山下克恭其字也辽人无老少贵贱至今称为医闾先生云 

　　?定三城叙 

　　明御史程启充 
　　功名之际人之所开也残慢之习政之所激也迟速之宜几之所投也是以君子致览焉石塘曾子举进士拜县令擢御史来按辽东当是时吕九州岛为巡抚乙未春御史南巡都御史北巡会于海州相得甚欢也已乃御史行而南都御史行而北北抵开原而返辽阳又两日而难作时御史尚在熊岳报之趋归驰檄往谕门启檄入张檄众号檄下仆旗息鼓坐甲解囊鞬释官吏缚奉吕中丞入居都司众惊曰御史至矣登陴走集日四五起远近风靡列城响应御史兼程至官属父老走逆入院诸叛卒呶呶待命军民涕泣陈说御史劳苦父老问所便宜更张之人人自喜曰御史爱我也往唁吕中丞移之行台上言曰臣待罪边圉边人弗靖敢干制使罪唯在臣愚民不足诛惟圣明矜宥诏勿问诸台谏请用师遣工部侍郎林公来按是月丙辰广宁再变其夜抚顺刼辱主帅御史复上状朝野汹汹司马忧益剧御史日事抚循涣其羣佯莫与较物色大憝稽其所往来谋稍解七月甲子晨集将校官属下令曰三城干纪罔治胁从首乱者死其捕之国宪毋登叛人左右相顾乔?亢舌御史出袖中姓名分配校卒即走西城指授未移晷面缚八人明日抚顺擒七人来献又明日计杀陈羊儿陈羊儿者倡乱广宁者也獟悍难敌故先事收之越翼日丁卯再擒十有二人后先迟速悉仰成算地方底绥反侧震竦御史复上言曰辽东三变臣不佞见大同失画屠戮惨毒臣欲以计灭贼故请勿问臣愤恨不敢忘己讨擒元恶二十七人杀一人取其首赖陛下神灵军民帖服唯臣死罪死罪天子览之喜诏司寇议辟诏冢宰陟御史大僚诏司马论功赏诏使者还别遣御史勘奏敕至辽人呼曰微公吾为大同矣我东人曷以报公诸父老请建生祠御史不许请肖像俎豆之又不可请为文记实御史又谢乃守台下不去御史曰父老且休予方辞功请罪未遑也诸父老乃以李张二生来蒲河谒予以状启充受状太息曰嗟乎事机之不可失也边兵构患始宁夏而甘肃而大同当其时非无抚按也特以处置失宜玩兵激寇损师累月费数十万杀伤数万俾朝廷旰食可慨也唯辽变起三城五路震撼先是御史请勿问悉解关钥予心窃疑之比寓书于予曰兹举终当别图先生幸教我也予固谢未省也及其赫然决策不假兵革羣凶就系弭兵裕民万全无害虽古管葛岂其过之孔子不云乎必也临事而惧好谋而成者也乃知诸镇之变唯无人焉以致丧师靡财祸乱荐作挈此相度弘济孰多父老俎豆之朝廷爵赏之不亦宜乎 

　　○赋 

　　具瞻亭赋 
　　锦石赋 

　　?具瞻亭赋 

　　明给事中刘琦 
　　戊子秋莪峰公与客登医闾之山憩于盘石之上俯瞰沧海仰睇丹崖览辽东之形胜想重华之肇封升降峛崺顾盻杳淼谓客曰美哉山河即此可以寄览矣又奚必陟绝巘之危哉乃即其处作具瞻亭斥粉垩之施省雕琢之巧无枚实之工鲜土木之扰匪维怡情纵目实可省俗观风故赋其事以美之曰瞻南山之岩岩兮摩雯汉之苍苍挹烟岚之迭翠兮溥盘错于淳庞对诸峰之罗立兮俨剑戟之森张崔嵬万仞环抱六重势同插架秀压居庸缅孑然之特出兮显西域之梵宫卧霏霏之烟霄兮惊鹤驭之崆峒聆哀壑之呼号兮响幽涧之石淙北窥长白南眺蓬瀛孤竹西挽鸭绿东潆俯三韩兮跨长城控九区兮拱神京击澄泓兮溯辽水泛素影兮凌河之清至夫丘垤白云桮桊红螺高并泰岱列势嵯峩基托医闾兮纬地里星分箕尾兮焕天文揖仙人之洞兮撷芝草之香熏通圣水之圯兮簇碧波之细纹俯吕公之嵓兮袭遐壑之芳芬指东丹之台兮余万卷之典坟若其凫鹥振鹭颉颃羾翀佳木异卉高低郁葱耸丽阁倒乔松悬瀑布面长空西风急而暮山紫北雁尽而山叶红良辰不再胜概难逢攀石?毚岩之危石若凌虚之飞鸿回川泽于盼睐觉宇宙之靡穷矣乱曰凤凰翱翔兮鸱鹗潜藏魑魅远遁兮鸟雀跄跄虎豹敛迹兮濈濈牛羊善韩范之宣抚审忧乐之后先威声扬于云表惠泽洽于海天将仪型于庙廊岂曰兹土之具瞻 

　　?锦石赋 

　　范阳范勋 
　　康熙己未锦守刘君招修郡志兵燹之余文献久缺往往阁笔以待暇日游郭外临锦水见夹岸石子烂然不啻绣错拣置盘中注以清泉次第品题之以消旅况自中夏讫初冬所得渐多后出愈奇因叹此物值黄羊白草之乡擅文采而知希故赋之缅神媪鸿蒙而亭毒兮特郁秀乎云根经娲皇烹炼以补缀兮仍东土之兹存疑距医巫闾咫尺兮傥珣玕琪之子若孙彼球琳琅玕兮安得独擅美夫昆仑媲锦川于锦江兮喻锦石于锦段度河伯其当首肯兮恐山灵之不愿蜀缬绮丽妙绝天下 【 后五切】 宝镊金梭明妃卓女虽组织之精工实经营者辛苦而烂熳其文章曾不烦乎机杼厥为体格也或则生成浑然腐鼠同璞无璺无瑕不雕不斲 【 竹鹿切】 跌岩 【 岩：宕】 崔嵬保全梭角 【 卢谷切】 或则良璧初完剨焉而扑委壑填渠躏蹏轹毂厥为形状也或则面钿耳珰髻簪巾结檞叶榆钱椶根竹节径寸踰分虽小必掇 【 已悦切】 或则方罫圆?巾穴登?还环诀玦凫短鹤长阴凹阳凸擎掌曰珍如拳斯劣厥为资质也或则砥砺砮丹武夫碝磩碌石?族碬珉礛石?诸石?连砾麤有其精裒然独出或则火齐木难金膏水碧砗磲瑠石?离玛瑙琥珀各见一班错呈片石厥为颜色也或则黍黑朱红雪白天青 【 子盈切】 金黄不杂五色分明象彼贞士不贰其行或则鸭头鹰背雀翠鱼頳荔房檀晕松蕋兰茎陆离光怪射目迷睛厥为文理也或则点点滴滴煸烂晬盎丝丝缕缕纵横下上睇之痕存摸不指挡或则星宿云霞波涛峰嶂鬼斧神工物模人样剞劂仿偟丹青惆怅厥为出处也或则驴耳牛心鸡冠鹰嘴雨角云头磨盘铛子 【 附近诸山】 出谷迁澜辰发已止或则挹娄室韦白霫黑水神龙烛衔北斗南指不知其来几千万里天荒地老兮嶰岛江涯山矸石烂兮沦落畴嗟于是乃有幽人逸客冷致闲情漱流唫泽洗耳濯缨乍翍磊砢如赠王?囱瑛薄言埒之顷筐不盈遂尔靡阴与晴匪朝伊夕乐以忘忧志为物役尽瘁鞠躬手自摭拾衣变昔耶足穿不借 【 资昔切】 重迭攟载杂沓狼藉 【 前历切】 后薪既多前鱼可泣爰口抡文之鉴以持取士之衡纳一卷于一勺期至公乎至清且也平不欲庸奇不欲诡澹不欲枯华不欲靡大德弗以一生?月掩全瑜亦以微瑕委淑慝毫芒去留俄晷宁雅勿俗虽岩 【 岩：严】 匪酷遗有骊珠溷无鱼目糖粃尽精凿显萧艾黜薓苓选升草堂入山馆几乌皮窗电闪器洁白水清浅乱抛掷任仰 【 仰：俛】 俛 【 俛：仰】 成殊致恣元览鸡既呜 【 呜：鸣】 矣遥曈昽旭日始旦兮屋梁红启东牖兮彻盘中五光十色兮映帘栊银屏娇面兮浮朝铜踰高舂兮历南荣离驭当空兮万象呈短檐疏榥兮洞幽贞纤玼微颣兮无可抨勿易秦人兮十二城日昭昭兮寝以暆为凿西壁兮延夕晖捧盈逐景兮必若葵安得鲁阳兮戈再麾愿言终日兮不蹔违月出皎兮窥我床怀佳人兮不能忘往从之兮水中央水天一色兮白茫茫从容剪烛兮宵正长可以独乐何必人知良朋过从亦与赏奇有饮能不醉曰平泉所遗有拜辄欲狂曰南宫我师有乍对弹琴曰少文图小山可响有遽攫置袖曰郁林航重载难移率皆其臭如兰人淡于菊靡丽纷华佗非所致故能怀瑾握瑜抱璞韫椟玉与不贪两宝俱足斯物理之乘除亦天道之倚伏若乃人间僊域宫庭庙堂青蒲金戺丹陛彤墙衣冠济济礼乐皇皇九宾在列万寿称觞陈其法物出自宝藏器车银瓮大吕元英 【 于良切】 悬黎垂棘黄琮白珩于阗插架靺鞨盈箱天家巨丽海内无双匹夫怀璧何足以臧又若戚里侯门王宅藩邸翠幰朱轮蝉冠貂珥蒜押玳帘藻函晶垒七宝流苏千金床第罗列阶除纷纭瑰玮灵璧太湖英德大理瑶色铜声梯山航海 【 虎洧切】 糜费若干囏难至此苔卧弥年河清一视矧尔戋戋固应弗齿又若倚顿陶朱王孙程郑 【 叶镇】 饶拥鱼盐豪钧楚晋栲栳珠量池塘金窨波斯誊舶朱提充矴 【 的孕切】 王氏绢余终南树尽希世之珍示人不吝寻常馈遗等闲婚聘婢饰奴妆骇鸡照乘 【 叶甚】 穷侈极奢争奇角盛有美于斯岂其所信吁嗟乎尤物地产佳期天作 【 臧祚切】 显晦有时绌伸各处寒莫衣兮饥莫食首不耀兮佩非式遭弃寘兮勿于邑有知己兮在中国延伫兮凌川邂逅兮何年泉石兮我癖文采兮相怜澣濯兮拂拭数见兮愈鲜出缁衣兮公好任嗜痂兮笑偏当扬眉兮卬首为悦己兮增妍旷万古兮一遇将携手兮归田然而世态何常物情难料恐后也悔宜先以报黍稷非馨苹藻既芼乃酻之翠薄而为文昭告曰天各一方遭逢非偶谬托相知仪图终守千距关山十更卯酉无翼以飞不胫须走客至贫家入门见丑纸帐芦帘绳枢瓮牖螙简奚囊茶铛药臼幞被萧然庭尘不帚挹彼注兹泊吾坚友莫避妻孥常置左右饮食起居时时偕叟看剑检书弹碁命酒歕墨鸣毫得心应手资尔精英起予枯朽白水青松禁寒耐久逝肯适我虎丘点首即弗其然亦曷敢扭言慎勿出凭之者有寤寐能通肝膈许剖何去何从若可若否三日之日消息喻某过期寂寂则是妍皮痴骨顽石而已矣爰举以尽还山薮恶用此累累者使仆夫嗟重负邪祝甫毕见山人黄发揭箔突前问将谁诘咄咄如谵不闻夫珠之在合浦乎汪洋海路既去复还 【 旬缘切】 无他孟尝廉也又不闻夫石之在晋安乎终古云雾忽而见焉无他虞愿贤也计是物生是邦刼不可由旬悉矣而名不传讵但人不之识抑亦弢光匿迹不愿与周旋耳兹望君之室宝气属天倾君之橐宝光烛筵以知其曩刮君目如承伯乐一顾今登君载即从李郭登仙区区心事原自昭然也若复狐疑犹豫敞??兄迁延政虑越石父不以解左骖为德反以屈齐相为嫌立见乘风石燕高翥翩翩矣余乃瞿然而起敬谢长者永矢勿谖相依不全既白云以自怡亦欲内示翔风外示和氏而播之乎华夏乱曰璀兮璨兮绚兮烂兮有斐君子邦之瑗兮澡德于盘旦复旦兮握奇在手洵可玩兮南山之寿文章焕兮珠百琲而金千笏勿与换兮 

　　○诗 

　　四言古 
　　五言古 
　　七言古 
　　五言律 
　　五言排律 
　　七言律 
　　五言绝句 
　　七言绝句 

　　?四言古 
</div>
    <div class="pagination">
<a href="锦州府志_page25.html">上一页</a><span>...</span><a href="锦州府志_page21.html">21</a><a href="锦州府志_page22.html">22</a><a href="锦州府志_page23.html">23</a><a href="锦州府志_page24.html">24</a><a href="锦州府志_page25.html">25</a><span class="current-page">26</span><a href="锦州府志_page27.html">27</a><a href="锦州府志_page28.html">28</a><a href="锦州府志_page29.html">29</a><a href="锦州府志_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
