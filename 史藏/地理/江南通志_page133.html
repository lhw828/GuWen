<!DOCTYPE html>
<html>
<head>
    <meta charset="UTF-8">
    <title>江南通志 - 第 133 页/共 731 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江南通志 - 第 133 页/共 731 页</h1>
    <div class="content">　　包孝肃祠在天长县东门祀宋包拯以拯尝为天长令
　　朱公祠在天长县胜因寺西南祀宋朱夀昌沃公祠在天长县东门祀明死倭冦难沃田【附】明孙以仁重修祠记【将军沃公讳田家世山东登州卫指挥同知公自幼赋性英敏体貌魁梧夙谙韬略登嘉靖己丑武进士第以浙江署都指挥佥事守备仪徴嘉靖丁巳夏五月十日倭冦犯广陵焚刼甚惨乘势欲冦天长公奉檄提青州兵为是邦防御计廼营兵于崇家冈上待之去县治东六里许冦闻有公截西路疑迟不敢进十有五日继间广陵追兵四集遂由芦龙直趋天长公迎击破之诸冦气甚沮潜伏莽野日暮天霁气爽分方戒严与各部将筹以生擒诸冦待旦黑雾障天咫尺人不相辨加以东风大作冦乃并力突入人马溃乱首尾不应公独跃马前敌手刃十数人余冦忽焉防贼中遂遇害焉呜呼冦非公之截杀必迳入天长天长素无城池民素无备不其岌岌哉翌日冦旋遁去而残毒不敢肆诸士女命获保全皆公之敢战惧之也夫公不惜一人之身一邑之民命皆赖以生其功诚不细矣时总制梅林胡公以公状上闻勅赠镇逺将军都督佥事世袭指挥使嵗戊子知县黄泰然奉侍御张公命为公建祠于东门外龙行集中春秋祀之而民为公痛心戴徳者岁时复有私祠当时复有私祠当时同死事者指挥岳君宠百户刘君葵例得同祀隆庆改元余按兹土过祠而惜其规制未备也爰命知县杨子龙增树门廉恢其卑隘新其貌像而气象规模视昔为光且大矣夫先王之制祀礼法施于民则祀之以死勤事则祀之以劳定国则祀之以能御大灾捍大患则祀之公之死岂惟御灾捍患而已哉耿耿忠义垂之千古而不磨庙貌血食当厯千古而弗谖也司风纪者不当揄扬以表忠魂以劝臣子之精诚报国者哉敬书此以纪其岁月云】双忠祠在五河县治北二十里祀唐张巡许逺大忠祠在五河县北城台祀明耿再成
　　孙烈女祠在五河县天保宫后女少失恃父銮继娶李氏李携前夫郑子来归郑屡欲汚女女以刀断其颈旋自刎死嘉靖间邑令髙某为之树坊建祠并置祀田数十亩【附】明李穆记【孙烈女者五河邑安定里人也名老姐父銮母朱氏女生而聪颖居家毅然寡嬉笑里中人咸异之自防许聘张氏子举后不幸朱氏早亡孑然与父居父尝欲归诸张以图继室也适张卑猥贫未能娶銮遂继李氏与女共家焉先是有郑州儿者李前夫子也李寡无依擕州儿以适于孙州儿素恃母宠待女无状女惟处之端嘉靖丙辰秋九月十有四日州儿见室傍无人即以淫心调女女震恐喊之越五日州儿从工所至值女俯几治麫州儿自后搂女以口吮其肩意其为犬彘心也遂以麪刀反斫不中州儿获走女即仰天号哭往诉其姊三姐及婶舒氏曰吾不幸早防吾母父又常出郑贼时欲汚我我决刃之以自刎不然吾惟有死而已其婶及姊曲为解谕强归然其心忿忿常不忘也丁巳春三月念九日州儿以取薪绐其母曰薪多吾力弗任半委中途盍取诸母信而往担薪以归视房戸内掩怪而强啓以进见州儿卧南壁下颈未断者如线女倚北壁水缸气息垂絶颈刃自左而右者痕仅三寸血流满室未几亦絶焉但其死所与奸贼去逺毫髪弗溷颜色服履整整有生气里人状其事于邑令邑令髙君异之拘隣戚而博访焉其姊三姐婶舒氏哭而诉曰此女此心自去秋懐已决矣今果然也因备述所云云髙君心未深然及谋诸四隣四隣曰然询诸李母母亦曰有之采诸隣近学宫多士皆曰此众所共闻也于是髙君为之备衾不崇殡殓一时士民往吊如市事闻当道巡按侍御尧山吴公颍谷马公相继表其间而例奏请旌焉髙君嘉其节欲识之不朽廼于孙氏家后治茔茔前树石坊一座置田数十亩以瞻时祀复于城内隙地筑台建堂扁曰烈女祠祠前仍立石碑葢厚典也事竣备其实以求予言予亦嘉事之不偶而叹其有关风教也是为记】
　　明祖陵在州北三十里
　　周楚懐王墓在盱眙县治防后遗迹尚存
　　宋孝子朱夀昌墓在天长县东四十五里旧胜因寺西南旁有祠
　　明尚书金纯墓在州应山集
　　曹国长公主墓在盱眙县灵迹乡内明太祖皇姊配陇西王李贞合葬
　　太原长公主墓在盱眙县太平乡牧羊山西南明太祖皇姊配驸马都尉汪清合葬
　　尚书陈道墓在盱眙县官庄西南
　　行人李绍贤墓在盱眙县下龟山
　　佥事冯应京墓在盱眙县西南灵山□
　　佥事张昊墓在天长县六里墩之南
　　御史胡士奇墓在天长县上白湖之北
　　御史丁寜墓在五河县安定乡
　　节妇胡氏墓在五河县南七里黄栋庄
　　烈女孙氏墓在五河县南安定乡
　　国朝副使周永绪墓在盱眙县东山









　　江南通志卷四十二
<史部,地理类,都会郡县之属,江南通志>
　　钦定四库全书
　　江南通志卷四十三
　　舆地志
　　寺观【一　江宁一府】
　　仙佛之宇经始于江南者天保为报上之嘉名崇元为洞天之华构其后金刹瑶宫建胜幡而启妙门者往往标映江山与翠樾丹霞参差高下矣朱子万杉寺诗云愿以清浄化永作太平基又斋居闻磬诗云此时邻磬发声合前山响起对玉书文谁知道机长是则朝香夜梵风铎霜钟起人天初觉之心助
　　圣朝清和之理抑岂可少哉
　　江宁府
　　灵谷寺在府钟山东南旧于独龙阜建道林寺梁武帝为宝志禅师建塔于玩珠峰前名开善宋改太平兴国后改蒋山明洪武初徙山之东偏改名灵谷自山门入松径五里乃至寺大殿皆垒甓空洞而成后有浮图即梁宝志禅师幻身改塟于此塔前有石泉石旁有古松偃干明高帝月夜挂衣处
　　国朝康熙四十六年
　　圣祖仁皇帝南巡临幸
　　赐御书灵谷禅林四字匾额
　　御书天香飘广殿山气宿空廊对联
　　御书石刻金刚经一部
　　御书泥金心经一卷
　　御书白居易絶句金扇一柄
　　烟满秋堂月满庭香花漠漠磬铃铃谁能来此寻真谛白老新开一藏经
　　御书木刻药师经一部【附】新城王士祯游记【逰鸡笼龙潭之明日遂往钟山过青溪拜侍中黄公祠祠有夫人血影石出通济门经天坛坛已废弥望蔓草萦烟而已沿钟山行屡有向背峰崿蔽亏云日明晦诵沈隐侯千云非一状苏端明峰多巧障日之句叹其极工按】
　　【江左时刺史还任例种松千头山在六朝故多林木胜国为陵园地龙鳞虬鬛弥遍山谷上陵者寒涛天籁中不复见山今十九供樵防矣寺燬于乙酉丙戌间惟无量殿寳公塔存上人于南灵隐豁堂师法嗣为言寺废之由乘愿而来欲以十年重兴初地午浴楼下楼后面屏风岭风逢逢自絶壑下林木飒然有声饭方丈毕偕上人观景阳钟礼宝公塔予登焉上人不能从问三絶碑亦燬于火三絶者张僧繇画志公像李太白賛顔鲁公书也寺旧有志公法衣革履吴道子画折芦渡江鸟巢佛印三教画壁皆不见惟頽壁数版丹青漫漶如天吴紫凤颠倒裋褐而已稍东为説法台址旁即八功德水榛荆防茸无复涓滴南为琵琶街僧雏拊掌隐若丝之音殿前有巨铁剪锲大吴字上人讹为赤乌时物按明高帝初定建康为吴国公八年为吴王此当是未改元时所作然不识何所用之上人云相传山有蛟铸此为镇云梅花庵在山门东寒香数百树尚横斜山翠中问周颙草堂王安石定林旧址皆不可详防日夕遂与上人别樵唱满山悲风骚屑涧水潺湲屡乱流而渡昔人登乐游原诗若为今咏之上人贻予豁堂诗自蒋陵至青溪遂尽其卷汤休帛道猷之流也】栖霞寺在府东北摄山南齐明僧绍故宅陈江总有碑尚存隋文帝琢白石为塔寘舍利唐改功德寺高宗制明隐君碑亦尚完南唐改妙因寺徐书额宗改普云寺仁宗赐金宝方碑明洪武初仍赐额栖霞有王世贞记僧寮倚山架壁各擅其胜白云庵紫峰阁尤称幽峻明觉浪禅师开法于此笑峰竺庵继起焉
　　衡阳寺在府东北四十里清风乡即古宝城寺昔朗法师驻锡于此有衡阳神女来聴讲因名寺唐天祐三年徐温重建寺旧有保大七年齐已重开衡阳寺古迹诗石刻
　　草堂寺在府慈仁乡唐家渡濵大江旧建钟山西麓本齐周颙舍宅明洪武七年徙寺于此
　　嘉善寺在府铁石山明正统中僧法通建寺赐额山椒有石佛阁苍云崖一线天竒石绮错崖壑幽胜焦竑为记
　　崇化寺在府古高峰院与嘉善寺相连明正统间重建赐额崖下有泉沸起水面若散花名梅花水幕府寺在府北幕府山晋元帝渡江王导尝驻军于此梁天监中武帝与宝志禅师来游始建寺因名幕府山有逹摩洞
　　济寺在府北观音门外燕子矶明洪武初即山建观音阁正统初因阁建寺赐名济殿阁皆缘崖构成危石半空以鐡绳穿石系栋俯临大江为金陵絶景
　　三塔寺在府神策门外明永乐间建
　　香林寺原名兴善寺在府太平门内明时建
　　国朝康熙三十八年
　　圣祖仁皇帝南巡改为香林寺方丈内
　　御书觉路二字匾额
　　佛国寺在太平门外钟山之西古华严庵也明景泰间建赐额
　　翼善寺在府东南相传晋谢安高卧东山及与张元围碁赌墅即其处梁资福院武帝建净名院神僧宝志説法于此宋元改净名寺明正统间重建赐今额
　　定林寺在府东方山宋乾道间建钟山旧有上定
　　林寺寺废移其额于此明治间重建有昭明读书台石龙池诸胜
　　天宁寺在府高桥门外祈泽寺北五里青龙彭城二山之间山林幽回野泉散落人迹罕到宋治平间建【附】明顾游天宁寺记【正德丁丑春子兄东桥先生赴官台州予出饯于祈泽寺酒数行东桥别去予与诸君共宿祈泽旧闻隣寺号天宁者境絶幽夐次早邀诸君游从僧借小童导骑缘寺前迳登山厯墟墓数处即平野旷然两旁皆童山环抱纵辔行里余见山尽处如门阙状阙外诸山浓淡晦明如画方爱玩未已觉山腹间隐隐有楼阁在空际到即寺也众皆大喜弃马振衣缘石迳而登迳且半闻陂陁下灌莽中有声汹汹如雷奔风怒予谓诸君此当有异泉乃遣人踪迹之徐歩入寺寺僧多出乞食独老僧恵禧者见客至似喜延入室焚香供茗甚肃室亦雅防不荒山少憩复出寺先所遣人来报山下果得泉但荒翳不可入予奋然先行藤梢竹刺时絓冠袂輙絶之以去稍下见泉珠零玉散飞落石涧中可十数处不知所从来亦莫能极其所止涧阔尺余两旁及底皆山石自然所成玲珑防岈清泉如空碧下渍予喜呼酒饮择泉流平缓处列坐泛觞引满数觥而出回及山半得泉脉树间乃平地涌出不甚弥溢不知何缘流衍之广乃尔既登复觞寺外石上数行乃上马归】
　　庄严寺在府治东高桥门外晋永和四年谢尚舍宅建宋大明中路太后另建庄严寺于西乐园改此为谢镇西寺金陵新志云谢尚庄严寺已改兴严寺考谢尚宅又在城中竹格渡不知何年徙此明永乐间僧真常重建仍前名江总旧有寺碑祈泽寺在高桥门外祈泽山宋少帝景平元年建名祈泽治平寺梁即寺置龙堂龙池在焉会昌中废南唐升元间复宋改祈泽寺为祈祷雨泽之所本业寺在府麒麟门外宣仪乡梁天监九年建有唐干德年寺碑
　　慧居寺在府治东六十里句容县界宝华山相传为梁宝志公道塲故名宝华久废明嘉靖间僧普照建宝公庵万厯间僧妙峰奉勅建铜殿赐名圣化隆昌寺
　　国朝顺治二年僧见月建白石戒坛康熙四十二年
　　圣祖南巡
　　赐慧居寺额
　　御书心经一卷金刚经一卷四十六年
　　南巡
　　驾幸山中
　　赐飞白大书莲畍云香四字额悬于铜殿精持梵戒四字额悬于戒坛雍正十二年总督赵恩奉
　　防重修
　　鸡鸣寺在府城北鸡笼山与台城相接晋永康间倚山为室始建道塲明洪武二十年改剏鸡鸣寺置门三曰秘密关观由所出尘径皆赐额也迁灵谷寺宝志公法函瘗于山麓建浮图五级
　　国朝康熙四十四年
　　御书鸡鸣古迹四字匾额
　　同泰寺在府北台城内梁大通元年武帝幸寺舍身宋为法堂寺明为营衞地
　　清凉寺在府西北石城门内清凉山吴顺义中建为兴教寺南唐为文益禅师道塲后主尝畱宿寺
　　中有未能归去宿龙宫之句宋太平兴国间改清凉广恵寺苏轼尝舍弥陀佛像于寺中有诗明洪武初赐今额左上为清凉台俯视大江即南唐翠微亭旧址登览最胜西偏为善庆庵幽洁高爽莫愁湖朗然在目寺旧有董羽画龙李后主八分书李霄逵草书时人目为三絶
　　铁塔寺在府治西北冶城后冈刘宋泰始中建名延祚寺唐有灵智禅师生无目能通晓经论时人称有天眼为建塔今寺废独塔存
　　永庆寺在府北门桥之西与谢公墩相近梁永庆公主建又名白塔寺明洪武中重建赐今额吉祥寺在府清凉山之北宋治平二年赐额后有古梅虬枝铁干扶疎数亩
　　金陵寺在府定淮门内马鞍山唐沙门贯休建静海寺在府西北仪凤门外卢龙山之麓明永乐间内监郑和使西洋归因建寺赐额
　　普缘寺在府城西北隅晋名耆阇寺
　　大报恩寺在府城南聚宝门外古长干里吴赤乌间康僧会致舍利吴大帝建寺及塔晋太元九年刘萨诃于越王城望气得舍利于此建长干寺梁武帝发塔下舍利及爪髪髪青绀色帝命复修塔瘗之南唐时寺废为营庐久之舍利数见感应宋祥符中释可政表其状复建寺赐塔号圣感舍利宝塔天禧二年改为天禧寺明永乐十年勅建塔九级赐额大报恩寺御制碑记塔高百余尺皆五色琉璃顶冠黄金照耀云日江山城郭悉在凴眺中篝灯百二十有八居民防炷无虚夜数十里风铎相闻星光的烁明嘉靖间大殿燬惟塔存
　　国朝康熙三年重修二十三年
　　圣祖南巡
　　驾尝幸塔之最高顶
　　御书不二法门四字匾额悬于大殿
　　御制幸报恩寺诗一首【恭纪首卷】又每级
　　御书一额曰一乘慧业二仪有象三空胜地四海无波五律精严六通真谛七宝莲花八表同风九有观又
　　赐金佛一尊金刚经一部供奉塔顶
　　御制登报恩寺浮图诗一首【防纪首卷】三十八年塔燬特颁帑金修建
　　御制修报恩寺塔初毕登之诗一首【恭纪首卷】附明盛时泰塔赋【出都门以游衍兮经长干之故墟瞻宝塔之崒兮心四顾而踟蹰始卜筑于孙吴既再兴于晋马获石内之三珠得函中之半发光煜□而乱辉色青绀而腾发惟金粟之自炯出玉毫而普现乃寳气之烛幽故慈光之上燀厯尘刼而独存超人天以自展惟明祖之龙兴兮振大法于将隳既离明之继照兮拓基而建之念栉沐之久劬兮哀罔极之难报证寳地以舒防兮仰提慈而洞照发睿念于渊衷兮沛纶音于天诏遂乃近征畿甸逺募荒陲画甄工之意巧极目匠之伎竒凖宫阙以立极拟路寝而筑基备百制之储萃焕五色之葳饰随材而殊质彩呈体而异施盘后土以奠方兮浚重泉而作镇拥莲趺以旋规兮列朱楹而作蹬映绀殿以孤蹇兮超廊而直防出木末以髙标兮逾台颠而独峻故逺而视之则嶒峵嵣防一何高也峥嵘巘崿又何丽也嶵峗嶕峣诚可骇也嶙峋熣灿亦何异也玲珑□烺辉□□若海藏之涌生焉巍巍嵯嵯纷葩烂熳若空】
　　【界之幻成焉竦露盘于云中兮峙金相于天阙开八户以翕施兮盘九曲而嶻嶪刚风寥寥拂其上兮灏气汩汩旋其根势嶐嵷而直矗俾乔岳以失尊掩映云表若隐若彰凴陵旻昊辉辉煌煌心仰瞻而内悸兮目摇摇以丧精魂滛淫以自失兮闪闪而若惊于是详其制度观乎窈防崇基诡制巨搆殊形高逾三八数迈径三非寻丈也钩鬬檐牙坐计甲乙非斵削也辟以八维虚实其四顺阴阳也列牖设篝婉转洞彻通明暗也甃防瓳以为固兮盘铅错以为坚悬铃铎以为振兮罥蚌蛎以为缘列巨灵以显化兮饰诸像以感缘冠缨锁胄悉其饬兮耳目眉发暨其全虎豹犀象蹲其下兮莲昙蔓鉢嵌其巅外侈极于丽内缜致于精微上标极于峻迥下盘固于无倪雕栏婉转而逶迤兮琐闼轩翥而张棼缭缤纷以相齧兮斗栱奋起而翺翔螭头岉崛以交结兮豹尾夤缘而横当悬栋防岈而撑柱兮绮阿露佩以飘飏锼镂炜煌而煊兮布置络绎以纵横飞梁偃蹇以翕翼兮层栌□岋而昻藏金除燡烛而赫起兮皓壁萤液以韬光于是极目而瞩则长江渺渺其束带兮羣山隐隐而如垤阛阓远其椆依兮城闉耸其密叠廛市回其千围兮冲衢委其四列阡陌交其塍偃兮原隰互其明灭趋视若烛龙之下翔伫瞻恍火齐之上腾昕暮互其变态兮风霾郁其聿蒸倐现彩于罔测兮忽幻质于虚无既作镇于神京兮又翘凖于皇都极寰海之浄土兮孰兹塔之可如诚法界之伟观兮拟防工之所镂匪近知其可诠兮恍神鬼之自符愿照迷方于十地兮续慧性于八区庶普人智于罔极兮注洪泽以沾濡】
　　天界寺在聚宝门外善世桥南旧在城中大市桥北元名龙翔集庆寺明初改天界寺洪武戊辰灾徙建今所寺中万松庵半峰亭最胜
　　能仁寺在聚宝门外天竺山旧在古城西门刘宋元嘉中文帝建名能仁寺杨吴太和中改报先院南唐升元中改兴慈院宋政和中改能仁禅寺明洪武戊辰移建今地
　　碧峯寺在聚宝门外晋瑞相院唐贞观中勅褚遂良重建改翠灵寺宋淳化中改妙果寺元至元中改铁索寺明洪武中勅建居异僧金碧峰因名普德寺在聚宝门外明正统间剏建前后山苍翠环绕松林深茂旁接雨花之胜
　　高座寺在雨花台梅冈上
　　永福寺在天竺山前能仁寺东本晋开福寺后徙此
　　永宁寺在府梅冈古名刹昔高座亦名永宁今为二寺后有方孝孺景清二祠其地高敞羣峰环绕上有木末亭南对雨花北眺钟陵据南冈之胜永宁泉出其下
　　安隐寺在雨花台即古安隐院明永乐初重建赐额北接高座南连宝光东对永宁冈陇相接楼宇掩映风景极胜
</div>
    <div class="pagination">
<a href="江南通志_page132.html">上一页</a><span>...</span><a href="江南通志_page128.html">128</a><a href="江南通志_page129.html">129</a><a href="江南通志_page130.html">130</a><a href="江南通志_page131.html">131</a><a href="江南通志_page132.html">132</a><span class="current-page">133</span><a href="江南通志_page134.html">134</a><a href="江南通志_page135.html">135</a><a href="江南通志_page136.html">136</a><a href="江南通志_page137.html">137</a><a href="江南通志_page138.html">138</a><span>...</span><a href="江南通志_page134.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
