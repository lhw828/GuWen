<!DOCTYPE html>
<html>
<head>
    <meta charset="UTF-8">
    <title>福建通志 - 第 229 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 229 页/共 239 页</h1>
    <div class="content">　　蔡襄宋尚书屯田员外郎通判润州刘君墓碣【君讳奕字防伯其先汉唐以来世有显人至祖考皆事国朝考讳若虚尚书屯田员外郎赠光禄卿光禄之碑某尝铭之矣系次详焉君天圣八年进士及第授惠州推官疾不果行次调南康军判官移知洪州武宁县事改大理寺丞累迁尚书屯田员外郎厯知郑之荥阳鳯翔府判官通判漳州润州事以皇祐三年五月二十三日终润州年五十三明年正月二十四日福州怀安县灵山乡越城里夫人陈氏封宝应县君子康夫宁夫岐夫女长适韩昌国次明州慈谿令陈章其季进士林回君于文章要以理道为得不茍声律其论性情推明孔子之法尤非浮屠所传力教于人开晓其路从之学者咸以吾道自处乆之贫无以生就举进士中乙科喜曰吾不能为时之文章恐不复得仕进今幸中第吾志得矣其在武宁民喜讼而易刑为令者多严法以止之犹不能胜君虽细事为之尽心有兄弟讼者譬之亲爱之理以感动之辄涕泣自咎引去刑省而民格庆厯中元昊叛陜西用兵韩丞相为经畧使辟君鳯翔一道兵民剧事多倚君办集连年兵败民穷乃上书朝廷言其兵所以败民所以穷之状其畧曰陜西之要练兵运粮最为首务其防皆为未得都部署上将军之任也而无专制之权其偏裨才否不敢辄去留之军无行阵之法见利轻进畏敌遽退所以每战必败偏裨不死上将之令士卒不知什伍之制其理岂有胜哉边戍益多廪粟益广转运使职其事也今之转运使皆以序进不计其能未更年岁屡迁易之文书凡目曽未能知其暇以民为意乎一方之患内靡度支外辍两川之赋调及天下关陜之民流离穷困而边储日窘不幸天下之患有大于此何以支乎盖由转运使不择其材不乆其任无所归责也又言备边宜募土人给之闲田使之自卫其境可以省费言数十条率多此事格不报漳州漳浦有防州民四百人入县买官所卖盐令捕之民因鬬拒遂鞫其私贩而强捍其法应死囚多系乆疫殍相属君为直其非私贩而出其不鬬拒者坐法数十人而已君初仕顾天下事若无所为而可办厯官二十年所至施为谋议多不能如其意然后知不可以力为也于是补吏南归展省坟域缅然有退耕之志而未果也其终之岁子适寓润君病渍以手书谓子曰吾止于此矣惟穉子迟记既终敛无新衣槖无余资郡使民集钱二百千以赙夫人辞焉归葬于闽居无室庐产无田园勤劳其家清节不渝夫人之力焉呜呼十年之间康夫以学行自立而能请文永其先烈予既悲之而又庆其有后也铭曰文于词在天圣初牵拘嫓偶华调剽肤君于斯文本末扶疎世言性情沦于浮屠君为中庸圣哲之枢经营万务于时有需既官于陜昼思夕图条兵转饷实究民痡上书于朝事愿之殊漳有寃狱十百其徒办处平治脱释不辜最后丹阳声闻益敷斋终克明归宅海隅父子兄弟次第不逾既顺以安斯其已乎】
　　朱熹西山先生李公墓表
　　【西山先生李公者龟山先生杨文靖公之门人也龟山既受学于河南程氏归以其説教授东南一时学者翕然趋之而龟山每教之曰唐虞以前载籍未具而当是之时圣贤若彼其多也晚周以来下迄秦汉以至于今文字之多至不可以数计然旷千百年欲求一人如顔曾者而不可得则是道之所以传固不在于文字而古之圣贤所以为圣贤者其用心必有在矣及李公请见于余杭其告之亦曰学者当知古人之学何所用心学之将以何用若曰孔门之学仁而巳则何为而谓之仁若曰仁人心也则何者而谓之人心耶李公受言退求其説以进愈投而愈不合于是独取论语孟子之书伏而读之早夜不懈十有八年然后涣然若有得也龟山盖深许之而公之语学者又曰学者于经读之又读而于其无味之处益致思焉至于羣疑并兴寝食不置然后始当骤进耳龟山既殁后进多从之游后举遗逸召对卒官福建路安抚司主管机宜文字而其乡邵武军光泽县东黄岭之原学者共追号为西山先生云公讳郁字光祖元祐党人朝散郎深之子母安仁县君陈氏赠谏议大夫陈忠肃公之女兄也公幼不好弄坐立必庄少长学于舅氏陈公器之逾冠乃见龟山而请益焉龟山一见竒之即妻以女既而以朝散公遗命出为叔父将仕郎廷之后中间游太学被郷荐皆不第绍兴初天子慨然有志中兴大业思得山林遗逸魁杰非常之材而用之防遣御史朱异行郡国俾诏搜访以闻异闻公名使还以对召对便殿所陈皆当世大务上为改容倾听请退而留者再诏以为右迪功郎寻除详定三司勅令所删定官未乆以忧去用进书恩特改承务郎及免丧防秦丞相桧已用事公自度不能俯仰禄仕遂筑室邑之西山徃来读书其间家益穷空人有不堪其忧者公独旷然不以为异当时贤士大夫益髙仰之迁官者多引以自代乆之起家佐闽帅幕府人谓非公所宜处而公不辞既至人谓公且不屑为而公治文书惟谨日访民情休戚利病以告其长而罢行之一日帅用小人言欲毁民居数十为列肆酤酒以牟利公白其非便帅不乐颇见词色公即移病告老帅悟惭谢公为强起十年七月壬辰竟以疾卒年六十有五矣公天资粹美而涵养有方其事上恭而有礼其御下严而有恩平居未尝有惰容诲人终日无倦色自奉甚约而事亲极其厚于所后尤兢兢致孝服丧毁瘠如礼治丧必诚信至竭其赀不吝兄阶官杭州骂贼死公事寡嫂如母教孤侄遣遗女皆如巳子其于世务人情官政文法下至行阵农圃之事靡不究知然竟不及用于世以殁识者恨之所著书有易传参同契论孟遗书及生平遗文合数十巻藏于家夫人杨氏龟山先生第三女有贤行通经史大意平居诲饬子孙整齐内外皆中礼法子揆承务郎陈公志于将仕之墓所谓延孙者也晚以德寿庆恩补官而卒女适同郡上官墨卿孙男闲阐防阐女适某闲于是以迪功郎为全州州学教授始得伐石以铭其墓而来请文以识呜呼圣贤逺矣然其所以立言垂训开示后学其亦可谓至哉顾自秦汉以来道学不传儒者不知反已潜心而一以记览诵説为事是以有道君子深以为忧然亦未尝遂以束书不读坐谈空妙为可以徼幸于有闻也若龟山之所以教与西山之所以学其亦足以观矣余是以着之而并记其行事后之君子尚有考也】
　　明郑善夫髙时庵先生墓表
　　【郑子隐居鼇峯之北有髙子瀫者九人与游时登山钓水嘲风谑月余必九人偕而九人亦莫予之逆也邦人见而指之曰十才子来矣复曰四生盖诋之之辞也然虽诋之而名亦嗣是日起瀫家最贫然事母至孝事兄至弟身菽水得钱即以畀其兄妻纺絍为生卒岁无愠余乆而难之丁丑秋余有四方之役瀫衔其母陈氏之命来曰先公德浮于用有美弗徴瀫复弗克肖恐遂殁于瀫之身后世亡有述者先生幸哀而表之余览状叹曰风之下乆矣自阋墙之刺作君陈不作汉晋唐宋以孝友起家者一指数而尽伤哉吾方吊徃昔而谛观乎天下乆而弗吾应也何意乃今得髙氏于吾之乡吾无得而阐之耶无几何林子釴傅子汝舟报曰瀫之母于是月日死矣殡无容棺之所再旬日而即幽于是乎孝友之门戾此其极也悲乎今者尚忍公之弗表哉髙出宋迪功定之后元有庆生通三经为醇儒入明旭最以行业显旭子基基生四子其讳鉴字孔明者即公公少彊立博载籍至干常犯纪臣侵君子妨父妾妇乗夫弟兄相虐迭瞿然失席叱咤而唾骂识者已知其有所不为矣为文用古于今试辄不利既以父日耄就分教曹州寻迁清逺入官忻忻然岁分余廪致甘脆为养先是继母至相忘如所生者其于先世遗产悉以推诸弟乡闾义之以为躬行孝弟而公自视欿如也父殁之后即无复宦情归结庵以老曰时乎时乎吾不知为偶乎为竒乎举世溷浊孰与其洁众人芚芒孰其芳因号时庵复自称为种兰道人云于呼公才足以干世行足以转俗其有绪余见之丹青文字人皆宝而惜之况其大哉候宫吴锵闻人也尝曰先生如髙陵广渊吾未曽陟其樊而渉其涯安能测其中之蕴即使天假以位移孝移顺施于有政岂但如古之所谓狂者不掩其志哉吾闻晋王祥之后衣冠之盛甲于江左公之弗施也或者天将侈之于其后也况瀫也复修公之业耶公墓在螺峯之麓其详见于旧志余今举其大者表之后千百祀有道公之懿德者视余之文】
　　王慎中户部主事周迹山公墓志铭
　　【士有奋微起陋立人本朝沾一命之寄无当世之责而怀忧世之心无正君之任而愧衮职之阙亦其志然也然而虑过其身之所居言逾其位之所守则有思出其位行越其思之説出而攻之虑过其身虑未遂而身逢其殃言逾其位言不行而位贻其危则有徒丧其身无益于君之説羣而诮之夫使身违其责而皆逃其忧位非其任而并讳其言犹有当责受任者也若夫畏逢殃为不济而全其身惧贻危为无禆而固其位则是莫有忧与言之者矣彼为思出其位无益于君之説者岂诚其心之所然哉隂持全身固位之私计而阳为是説以自解脱耳议论不明于世而节义不立于朝其失盖由此夫君仕为户部主事在朝六品官耳督储视有可举之职会计当出纳平防范谨勾稽详君既能其职矣而忧盛世危圣主蒿目怛常若一日不能安食而居其位者其志然也君以言获罪偶毙杖下其心固能不悔也君天也安所逃之受死如受命为东西南北之行亦事之所不能逃者也而余有以知君之无悔者君居家孝与兄弟友与人交信而能敬为户部始监草塲继督德州仓储最后崇文门商税皆利权易染君絶无所近如置玉湼巾渐而不入其白皜如也菲衣粝食挟册吟诵不安旧闻思广所业于世之贤人志士口讲神注虽不能尽交意常以为向而谨趋舍慎操术卓然必为君子矣其应诏一疏冀以微诚感悟非为求死也主上怒其越职过直薄挞示儆非欲其死也而君不幸死盖命也使其杖而不死其忧当益切其言且益多必不为少挫以败其志或守封彊备障圉患至祸及必能以身殉职不茍免以幸其身此予所以知君之心而断其无悔于当日之死也君姓周名天佐字宇弼泉州晋江人嘉靖乙未进士娶吴氏女三人以兄天正之子日暹为子上疏逺杖之日为辛丑五月六日下诏狱两夕卒五月八日也距生正徳辛未二月一日为年三十一耳其仕不久其年不永其学专锐而方进其行勤修而日敏进而未见其止勉而不及至于成独其志皎然可知也忆君丧归时余友人毘陵唐君顺之寓书于余曰不可使周君无传于以文名世周君又乡人也子必勉之余奉唐君之教不敢失而君之父封主事公琅以状委余曰贫不能亡子赖诸当路之赙与缙绅之遣买地后市之里寳盖山之麓穿圹坚宻将以是歳甲辰十一月十五日矣愿有志余不敢辞余惟唐君之不欲君无传也亦伟其言而哀其死也余志君之墓独论其志详焉庶世之求君者不徒伟其一疏而哀其一死也然以余文之陋如此知不足副唐君贻书相勉之意而有辜封主事公之托矣其何以慰君于地下耶铭曰以为如是而可以死耶非君忧主之意以为不可以死耶亦非所以明为臣之义以一死为足以传耶则君之好修不止于是以为不足传耶则其节巳昭然而若此】
　　王慎中张毅斋先生墓表
　　【议国之大事而处其祸之必至幸则其议行而国享于安而其处之也为不中之言不幸则事及于祸而其言中防国之大难而矢其身之必捐幸则其难济而身获其利而其矢之也为不践之盟不幸则身及于难而其盟践前识足以决议而节不副竒节足以殉身而议不豫此力之不可两能者也有两能者矣职及于议而不当防难之役则思复济以死而无由身从于难而不在揆议之列则欲先闻其忠而不得此又其事之不必兼尽者也若夫始及于议卒防其难至于言中而盟践其亦仕者之不幸矣以其不为徒死而可以有传于世则人犹将幸之仕于人国者至以此幸其传亦可悲夫其人虽幸而其国有大不幸而死者以其自不幸为人幸之死者有知决不以人之幸自幸矣身之不幸而大幸在国卓然効死之莭独以国完若复而揜其名使人不得以其传幸之于不幸之中宜若又不幸焉惟其大幸之有所存死者之心宜不以为不幸也正统巳巳歳值边塞告警权珰王振实倡亲往之计以误庙谋车驾戒发备百官以从而刑部之属以主事张公塘应诏公首率同曹其疏极陈万乘不可轻动而深斥近好献计之非其言甚危卒不见省则慷慨从行不处家事而去家人固问曰君出与出君入与入何问焉师次居庸时仓卒出师士无宿备而纪律尢不整公策其必败三疏请还跸为权珰所沮不报及土木而难作车驾防尘公本誓不独入遂死之巳而天心悔祸化逆为顺羣执羁絏御衔橜奉车驾还都鸾铃不爽节鋈靷无脱者而国势尊巩曽靡障陴戍垒之隳盖国之大幸也嗟夫公始议见沮而后六师轻出师巳出而再议见沮而后轻入重地方事之未然其虑审而忧深而言诎于不省使晋臣庆郑懐违諌废卜之怨且快于君止以实其言而公之在仕黾勉职业守洁而行髙仕十三年犹为主事而髙官厚禄以宠于朝者何限使卫之士大夫当之必有使鹤之诟公独践必死之盟毕其身以殉所事之重不为茍遁以求全于呼可谓烈矣然亦何其不幸也以彼其烈而人之幸公而传之者当与庾珉王隽辛賔李若水同其传然今之讲慕公者自不得以与四者同谈而他日之记者亦不当与四人者同书则以国完君复列其事无所当而名因为之揜也公之存不为晋臣卫人之诟而一意于国死而不冺诚知国完君复方且慊其期于安国之本懐与存君之初志乌以名不得列于昔之死君者之间为不幸哉噫此公之心也公没百年慎中始从公之族孙鄮西君谦得闻其事相与欷歔慨叹思见其烈而余又有感也余尝好观国朝故事窃窥英庙实录载扈从死事之臣巳遗公名所谓事烈而其名揜为不得与昔之死君者同书耳其事固当书也孰知其身死而事不在巳不得左史氏记则其名殆将没矣此吾党之所宜图也于是张君出故都宪王节斋公小便以示余曰传以藏之家墓上有石不可以不识也盖公没既久而其子抚州推官圭始敛衣冠而焉浊墨形魄公既决弃不复顾懐齿髪骼胔化为朔邮之惊尘以从飘风其混于沙砾委蔓草而啖乌鸢皆非公所恨惜其魂气之清英昭爽必且飞凄怆睠故乡而栖旧里附衣冠之洁庄而常遨游于鄮山甬水之侧则亦何以异于全归而深藏于此年运而往木拱且抱茑葛施石而狐兔穴室牧竪樵子顽懵不灵将有萁踞□跳于其上而腉草木以为薪槱之资胡以严往烈而象幽光寜独其家孙子之感且愧而巳惟刻词于石以表于其阡庶其免夫予谓公之魂气既常栖游于兹阡土魍木防犹知阿庇崇防而不敢狎而永免于冈陁石泐之患然以其烈如此而事巳不在史氏记才及百年而昧陋如慎中者非张君以告则莫由闻而藏衣冠之域又当絶去城郭在辽墟深莽之间乡里后生与四方之游客有讲古尚友之好者入其境登其山而不知有斯人之墓忽马过之而不致其肃则无以告之者之罪也至于时移事改此石幸不颠踣或不幸而仆犹不为风霜之所剥蚀访古之士或得之于防荟蔽翳之中模而传之复出于人间虽史氏所不记而一旦震耀諠诧播为竒闻异迹卒可以补其遗而终以不没于后则吾党之所图庶不为无益于是为撮其事而论其意书以授鄮西君使归刻焉而表于其墓】黄道周绵贞周先生墓志铭
　　【兰香自烧膏明自焚岂其然乎自有三案以来朝贵诸贤唇焦舌敝周绵贞先生适出都厯外藩未尝执杓柄与哆侈角而三案负绌者必欲杀之以为是党论之主且当二魏时公从通州入为太仆未数月仗钺开府南中尝草疏有所发抒曰非吾职亦焚去而附二魏者又必欲杀之以为是必不与我者呜呼使公行仁义而多氷棱蹈忠信而有嶷角危逊不择为玉碌碌世或比之苌杨处父则亦巳矣而公固醇然大儒长者呜呼公之行今巳着于天下矣圣天子之旌别宠异亦行且备矣而后之人恐犹未知公之所以死与世之所以死公者公之初为御史也东林议初起公疏言东林之学起于杨时今欲借道学以攻杨时借杨时以攻顾宪成罗汝芳皆非是于是诋道学者愈沸公自是亦不复言东林也既罢巡漕出防粤西以敦颐所治南安九渊所治荆门者治粤西了不知其为御史时浮沉八九年乃备兵通州召入为太仆时诸名贤皆在京师各治职不数往来邹总宪南臯创首善书院每月一再会以道佐官兵科朱童防特疏纠之于是攻道学者又起明年公为中丞治苏州而童防先出为属吏疑公为巳来也又有所毙漕卒公将核之遂潜入都与诸失职者相要和而党祸乃发矣呜呼戎马鸟兽之将至也必先有谗说殄行与圣贤交捽于内而后异乘之盖自先世如此矣徐兆魁姚宗文刘国缙之徒先诋东林而后外丑至外丑至而后徐姚无所居其功朱童防李鲁生李蕃之徒先诋首善而后魏崔至魏崔至而后朱李无所呈其能士君子不幸生值其间不能藁首与申屠同行又不能掩口勒金人之铭则其见及宜耳公就逮至涿州家人归贻子书曰人生如干将莫邪必有一缺仆于诸贤中最为驽钝矣而祸败若此公其慎之予念此未尝不挥涕也然不敢以此辍学问之事呜呼道之将行也以长孺之戅居易之率不诛于其主道之将废也以萧望之之信王嘉之慎不能保其身而荣睫者以咫尺祸蹶动相哭也方公之入为太仆予巳为庶常无僦租借一榻从公防旁卧公数约予过首善予数谢不敢也及孙宗伯至数谈三案事予亦微有异同然公不以是谓予不学子见公之言动居处饮食进退过于今之显贵人有道者多矣而卒以谗死死后乃白夫所谓以身殉道以道殉身者非乎公讳起元字仲先三十领解成进士初为浮梁令调南昌考选为巡漕御史时方德清以中旨起少宰公特疏驳之嗣后中旨与三案共閙或谓公发踪及公在吴门绳顾昆山昆山与李贺比而倾公然皆不足以杀公所杀公者道学耳公为道学以君实穉圭自任所在处有实政不为世之无非刺者而又无馂馅巾袴之习今天子元年与赠廕祭特祠于乡榇归后数年乃襄事为之铭曰夫子之淳兮不为茅以罇兮夫子之庄兮不艾人以自芳兮夫子之虚兮退与道居兮夫子之寛兮盘以桓兮夫子之逹兮勤而不伐兮夫子之善兮莫胜説兮莫之敢撄日食月兮衮兮钺兮兰春蕙秋允不竭兮】
　　国朝王掞大学士諡文贞李光地墓志铭
　　【自古君臣相与明良一徳莫不以道相契非仅以功业运会之隆度越一时而巳我】
　　【皇上圣学天纵制作渊深在廷诸臣莫能窥其涯涘而我安溪李公独能亲承圣主之指授与闻性道之精微故其发为文章积为事业一皆醇粹以精此固以道相契而非三代以下君臣相与之际所得与之比量者也公讳光地字晋卿一字厚庵系本陇西世居安溪之湖头乡至八世祖讳森以义烈着声前代子姓贵显遂为望族曾祖讳九濵祖讳先春好贤乐施绳其先武考讳兆庆以孝徳闻于明李时独尚宋人之学三世皆赠光禄大夫文渊阁大学士兼吏部尚书妣皆为一品太夫人公幼有殊异之姿五歳入塾读书功力过人年十四五举家尝陷于贼犹时取贼儿书读贼帅大竒之比脱归家巳破愈自力于学至积月忘寝燃檠彻旦丙午举郷试庚戌成进士选庶吉士改编修以亲老乞假归未久而逆藩作乱海冦乘势窃发山海讧溃公遯迹荒山深自晦匿思奋一旅为　国效命势孤而无资乃宻草疏陈两贼交搆必俱败　大兵分道关入可指麾定也时道路梗阻置疏蜡丸中谋诸叔父日□导家仆出关间关经年仅得逹因同里内阁学士富公鸿基以奏】
　　【上手自削蜡出疏览之动容称叹　王师度仙霞有防超陞侍读学士且命定闽将军防其家将赴　阙谢道闻赠公丧匍匐归时海冦尚踞厦门扇动逺近为声势妖人蔡寅裹白巾号白头贼从之者二万人再围县城防不保蹂躏公乡焰张甚公乃启康亲王乞赀粮招乡里健儿百许人亲鼓励之扼险道以守贼惊咋不敢前又度贼虽众粮必乏檄诸乡无资贼粮贼饥困尽散十八年夏海冦陷海澄遂围泉州属邑无守者断万安江东两桥救不得至城旦夕危公纠召乡众俾从兄光斗由西道迎将军喇公哈逹之师于漳平母弟光垤由北道迎巡抚吴公兴祚之师于仙游光垤路与贼遇三鬬皆捷遂夺白鸽岭光斗导将军自大深出经湖头公率乡里具牛酒为犒两道俱进围遂解自闽乱数年间　大师至城邑以次平定然山谷村落尚多啸聚者及是始廓然胥靖焉捷闻】
　　【天子嘉其绩陞为学士服阕奉太夫趋觐上大喜命入直办事不需缺】
　　【上意以厦门虽平海寇尚踞台湾为巢穴澎湖为门户数出入窥伺非尽根株爬梳之闽患终不息将命将往征之公因　召问献言寇魁死子幼部下争权民不堪暴　王师临之必破灭具如圣谋内大臣施琅久在海上熟于风潮信有智畧可用为将亦具如圣鉴时　庙算先定而朝士或持贾捐之弃珠崖之议惟公赞决大计遂平海外自是　眷遇益厚歴官翰林院掌院学士经筵讲官通政使司通政使兵部右侍郎丁太夫人忧服除未补官　命提督顺天学政就补工部左右侍郎改兵部右侍郎兼都察院右副都御史巡抚直就迁吏部尚书仍管直巡抚事召拜文渊阁大学士兼吏部尚书入赞便章其为学使也患俗学守陋明示生童有能讽三经及古文】
　　【百篇以上者稍有文义并拔擢之以示劝坐绛纱日召生童覆试有质问经义者为之从容剖悉发防解惑然后人知向学于古不为俗儒曲説所诱北方之士浸浸与吴越相埒矣其为巡抚也以中正和易率属文武咸得尽其才勤于执事无停牍滞狱而务持大体不为察察六七年间吏习而民安之畿辅嵗有水患有议大开河道合为一流者公以为壊民冢舍田产贻害滋甚奉　命隄子牙以障漳滏开栁坌以平桑干皆报功不逾期淹没者尽为沃壤它如捐马厰熟土及红剥船田亩以业穷甿皆得请盖邦畿切近宸居翠华春秋巡省民生风俗备在　日月照临之下公于大事所宜施罢者常因扈从仰受圣训或拟议奏请】
　　【睿裁然后专心一力务要其成故事得其理其所建立更道至于今赖之在政府十余年恭遇皇上圣睿绵长仁泽周浃海内乂安无事从容纶阁为太平辅相是公与掞等千载一时之幸也公以耆旧元臣荷　恩尤甚　万几之暇辄防　召对移时方出于是】
　　【圣学精微之要多以授公盖公之于学少而好之耄而不衰然自承修周易恭请皇上折中面承　指授平生所疑而未融者自是尽释公尝自谓晚年学问始进掞等亦觉公谈论殊异于往日公所述着悉经进御览其尤粹然者皆近嵗撰次或旧藁更加改订者读之可以想见公渊源授受之自非偶然也公屡为掞言某平生荀全名节实赖】
　　【圣慈至于一隙之明有所窥见又皆皇上亲加教诲自昔人臣恩遇之深未有如某者恨无丝毫报答而年齿衰暮筋力耗矣大臣进退之际又有礼焉屡面陈乞骸骨逮假归还朝请尤力己具疏藳先呈睿鉴】
　　【上许之未及缮疏以疾薨于位讣闻上震悼自　行在所　命　皇五子恒亲王率内大臣侍卫临奠茶酒　赐帑银一千两又　特遣工部尚书徐元梦翰林侍读魏廷珍回京防理丧事】
　　【温纶下贲追数公敬慎清勤之大节学之渊博心之虚冲而于一徳交孚之际尤惓惓焉此余所谓君臣之以道相契非徒以功业运会之隆度越一时者也赐塟与祭諡曰文贞临发引　皇十二子多罗】
　　【贝子又奉　防祖送于邸第公卿毕会呜呼盛哉公始为词臣以孤忠结】
　　【主知骤登三品歴中外嵗及二纪遂冠六卿乃践台司复逾一纪为大僚凡四十年　召对之频恩礼之优　赐赉之渥以完节始终备极哀荣之典于朝列大臣罕有伦比岂惟公清修纯约恭慎小心有以承　眷顾之厚实以得事尧舜之君亲闻尧舜之道故所被之恩独隆而所值之时尤盛也公生于前壬午九月初六日亥时卒于康熙戊戌五月二十八日午时享年七十有七嵗元配林氏】
　　【诰封一品夫人贡生讳华捷公女以康熙庚子四月二十有五日辛酉塟于本县兴二里白叶林之原坐庚向甲兼酉卯其嗣孙清馥等来请铭掞与公同年进士同官翰林又于政府从公后辱知爱厚且久其可以辞铭曰图畴启运圣作君师必有臯莱见而知之猗欤陇西遭时之盛岳神星精于庭有命疾风劲草朝阳高梧白玉无玷素丝不渝十载京畿持衡仗节洪钟大振芾棠勿伐既司喉舌尚赖股肱风尘入梦舟楫斯凭十有余年太平元辅】
　　【皇建有极应时雨古之絶学在彼韦编惟皇之授直溯先天老而益明吾闻其语公之渊源亲承当宁　恩垂赙恤礼备荣哀丹青烟阁竹素兰台相兆崇丘其封若斧永贲】
　　【天光昭兹来许】
　　李光地礼部右侍郎富鸿基墓志铭
　　【康熙三十一年七月十四日通奉大夫礼部右侍郎兼翰林院学士加一级致仕云麓富公以夀卒于家其孤长公中琰伤痛灭性至情闻逺近既以讣请铭于子子于长公渊也而素所感服师式惟公不敢以不文辞乃次公之世族官爵与立朝居乡始终之大节合而志诸其墓而且铭之公讳鸿基字磐伯云麓其号也先世为吴之毘陵人始祖以明洪武时从军入闽遂为閠之晋江人八世以上家谱燬于火其详不可録自八世下至公祖惠我公笃行力学以至孝闻公父观曙公举于乡为教授有潜徳实行乡人称长者祖父赠如公之官公为观曙公长子生之夕光满室中头角峥嵘起两角母夫人手摩之久隐隐始渐平公为人孝友出于天性姿禀端亮醇直有刚毅果断之操人不可干以私而巳亦不屑屑然求茍合于当世幼精举子业补弟子员食饩顺治辛夘副榜甲午领乡荐戊戌以髙第捷礼闱其所歴之官则起庶常授编修陞侍读侍读学士充日讲起居注官又迁内阁学士其所更之职则己亥分校礼闱纂修玉牒丙午典顺天武闱试纂修世祖章皇帝实録修】
　　【太宗文皇帝实録又为　实録总裁辛丑庚戌两丁外内忧终乃迁礼部右侍郎凡仕两朝垂三十有六年遂以病乞休而归老田间凡十载公之为庶常也习满汉正音喉舌间毫厘能悉辨工清书世祖章皇帝御试寘第一礼闱分校所拔人材称最盛已未壬戌两知贡举严锁之禁尤痛惩誊録谬误者闱中积为之一清公退食则简黙无一语及　朝廷事亦不喜谈人是非口讷讷似不能言者至盈庭聚议则持正论不激不靡必抒其所见其言曰会议者将以上对君父下关国计民生吾竭吾诚焉而巳人之喜怒事之成否岂所计哉故刑部尚书环溪魏公常语人曰吾见会议班中胸次洞达无纎微私意者惟云麓先生而已功令大臣得与保举尝有暮夜持金相动者公峻拒之所举两江总制北溟于公卒为藩辅名臣于公曽以知巳来谢公公曰进贤乃国家之公何敢私为徳也致仕大学士武定李公为总制时颇有吏议公昌言谓李公东南保障动系安危异日国家辅弼之选不宜吹索疵瑕不释盖公议论行谊清直不阿皆此类也先是观曙公疾公在京心动假归奉汤药仅两月而观曙公弃世公擗踊哀号水浆不入丧塟不用浮屠悉斟酌古礼行之近世士大夫自公始也及母夫人卒讣闻京师以不及奉饭含哀毁加甚平居事其叔如父爱弟之情逾于已子推广恩义以及于族之人既乃搆家祠率族属春秋行一献礼盖公之天性敦笃拳拳本源如此致仕家居屏迹杜门虽乡人不得见面今大司马秀水杜公与公为同年交善适奉　命入闽过公里趋公时冐雨至门冠盖尽沾湿而公以疾谢杜公彊入直步至卧所就榻与公语防枕而见之或达官造请公身数以往公数以辞至忿忿作色公亦不顾吾乡自明季文敝学者离经破体穷极怪神公出而谈程朱之理所为文深厚明粹轨步先民独自振拔于滥觞之余盖彬彬乎大雅未坠也丁卯太皇太后賔天公力疾兼程哭临跋涉而归于是病愈惫越三四年不起昨者公年七十予以文夀公谓公去国八载舆论益孚虽薄流贪夫语及公皆肃然动色今圣天子方忠厚之化擢用旧徳公必将特起为天下用即不然而清望峻节有以潜化州闾海内知其名者无不心仪行式公之关维世道裨赞休遇盖未遒也晚出无幸典型其萎实维乡邦之吊虽然公之学之行于　朝于家磊磊无怍而平生】
　　【恩遇始终贤嗣克世盛徳飨报公盖可以无憾矣公生于天启六年七月二十四日丑时卒于康熙三十一年七月十四日寅时夀七十有二元配　诰封夫人苏氏先公卒二年塟于晋江三十六都住头乡之原坐壬而揖丙虚左圹以待公公有子七人云云将以康熙三十二年十一月二十一日辰时启殡亥时下窆与夫人并穴合葬焉铭曰公之诞降惟前辛酉海波渐腾芽蘖羣丑倚仗循环乱端治首公生其时岂曰或偶公为文章光明醇厚革变浇讹权如反手公立朝端谠言不茍人否公臧人可公否退而居乡瓶封其口世际休隆干枢坤纽偃甲包戈截彼九有公卧林臯为国黄耉厚徳薰蒸俗跻仁夀公之精灵造物与友或恃为山或灿为斗閟诸幽宫斯铭不朽】















　　福建通志巻七十三
<史部,地理类,都会郡县之属,福建通志>
　　钦定四库全书
　　福建通志巻七十四
　　艺文【七】
　　杂体文
　　唐欧阳詹甘露述
　　【述甘露昭孝徳也贞元壬申嵗福州福唐县尉清源莆邑人济南林公□太夫人终公每一痛哭至水浆不入口或三日或五日内外羸惫殆至殒灭癸酉将与先府君修合葬之礼公之于亲事存既竭其力送终思尽其勤含襚品章则有王度不敢越也茔域固防实在我私当垦而行之于是躬开坎室自埏甎甓与兄弟手攻肩负以凿以筑虽率情性而无愆法度不违典礼而有异常仪载考载理而未之窆也春三月二日忽异气自天氛氲下防非云非烟羃羃绵绵彩耀光鲜馨香馥然朝起及暝徘徊不散先是绕垄已栽松栢洎晨枝弃间遍悬露滴其滴齐大如梧桐子公奇之与兄弟及乡人时相慰者而尝之其味甘异于人间所甘之甘日渐髙不销不晞转坚转明莹然珠相铿然玉声如是者三日覩者争取或食或玩噫天防防其间蓄灵地陈陈其间蓄神灵无形神无身无形无言无身无声茍有可褒以物而旌茍无可褒物不虚行其徳常其物常其徳稀其物稀予闻甘露之说莫覩甘露之实其为稀也不亦甚乎今为公而降公之徳岂常徳欤况殊香啓途异彩相鲜凝结丰圆向日飜坚者哉则其至诚所招又多矣予执手礼幸而获见弥耸不足遂为之述】
　　韩愈欧阳生哀辞
　　【欧阳詹世居闽越自詹以上皆为闽越官至州佐县令者累累有焉闽越地肥衍有山泉禽鱼之乐虽有长材秀民通文书吏事与上国齿者未尝肯出仕今上初故宰相常衮为福建诸州观察使治其地衮以文辞进有名于时又作大官临莅其民乡县小民有能诵书作文辞者衮亲与之为客主之礼观游宴飨必召与之时未防皆化翕然詹于时独秀出衮加敬爱诸生皆推服闽越之人举进士繇詹始建中贞元间余就食江南未接人事往往间詹名闾巷间詹之称于江南也乆贞元三年余始至京师举进士闻詹名尤甚八年春遂与詹文辞同考试登第始相识自后詹归闽中余或在京师他处不见詹乆者惟詹归闽中时为然其他时与詹离率不厯嵗移时则必合合必两忘其所趋乆然后去故余与詹相知为深詹事父母尽孝道仁于妻子于朋友义以诚气醇以方容貌嶷嶷然其燕私善谑以和其文章切深喜往复善自道读其书知其于慈孝最隆也十五年冬余以徐州从事朝正于京师詹为国子监四门助教将率其徒伏阙下举余为博士防监有狱不果上观其心有益于余将忘其身之贱而为之也呜呼詹今其死矣詹闽越人也父母老矣舍朝夕之养以来京师将以有得于是而归为父母荣也虽其父母之心亦皆然詹在侧虽无离忧其志不乐也詹在京师虽有离忧其志乐也若詹者所谓以志养志者欤虽未得位其名声流于人人其徳行信于朋友虽詹与其父母皆可无憾也詹之事业文章李翺既为之传故作哀辞以舒余哀以传于后以遗其父母而解其悲哀以卒詹志云求仕与友兮逺违其乡父母之命兮子奉以行友则既获兮禄实不丰以志为养兮何有牛羊事实既脩兮名誉又光父母忻忻兮常若在旁命虽云短兮其存者长终要必死兮愿不永伤友朋亲视兮药物甚良饮食孔时兮所欲无妨夀命不齐兮人道之常在侧与逺兮非有不同山川阻深兮魂魄流行祭祀则及兮勿谓不通哭泣无益兮抑哀自彊推生知死兮以慰孝诚呜呼哀哉兮是亦难忘】
　　宋蔡襄荔枝谱
　　【荔枝之于天下惟闽粤南粤巴蜀有之汉初南粤王尉佗以之备方物于是始通中国司马相如赋上林云答遝离支盖夸言之无有是也东京交趾七郡贡生荔枝十里一置五里一堠昼夜奔腾有毒防猛兽之害临武长唐羌上书言行状和帝诏大官省之魏文帝有西域蒲陶之比世讥其谬论岂当时南北断隔所拟出于传闻耶唐天寳中妃子尤爱嗜涪州嵗命驿致时之词人多所称咏张九龄赋之以托意白居易刺忠州既形于诗又图而序之虽髣髴顔色而甘滋之胜莫能着也洛阳取于岭南长安来于巴蜀虽曰鲜献而传置之速腐烂之余色香味之存者无防矣是生荔枝中国未始见之也九龄居易虽见新实騐今之广南州郡与防梓之间所出大率早熟肌肉薄而味甘酸其精好者仅比东闽之下等是二人者亦未始遇夫真荔枝者也闽惟四郡有之福州最多而兴化军最为奇特泉漳时亦知名列品虽髙而寥寥无纪将尤异之物昔所未有乎盖亦有之而未始遇乎人也余家仙游连江再临泉福二郡十年往还道由乡国每得其尤者命工冩生稡集既多因而题目以为倡始夫以一木之实生于海濵岩险之地而能名彻上京外被夷狄重于当世是亦有足贵者其于果品卓然第一然性畏髙寒不堪移植而又道里辽絶曽不得班于卢橘江橙之右少光彩此所以为之叹息而不可述也　兴化军风俗园池胜处惟种荔枝当其熟时虽有他果不复见省尤重陈紫富室大家岁或不尝虽别品千计不为满意陈氏欲采摘必先闭户鬲墙入钱度钱与之得者自以为幸不敢较其直之多少也今列陈紫之所长以例众品其树晚熟其实广上圆而下大可径寸有五分香气清逺色泽鲜紫殻薄而平瓤厚而莹膜如桃花红核如丁香毋剥之凝如氷精食之消如绛雪其味之至不可得而状也荔枝以甘为味虽百千树莫有同者过甘与淡失味之中惟陈紫之于色香味自防其此所以为天下第一也凡荔枝皮膜形色一有陈紫则已中品若夫厚皮尖刺肌理黄色附核而赤食之有查食巳而澁虽无酢味亦自下等矣　福州种植最多延贻原野洪塘水西尤其盛一家之有至于万株城中越山当州署之北郁为林麓暑雨初霁晚日照曜绛囊翠叶鲜明蔽映数里之间焜如星火非名画之可得而精思之可述观览之胜无与为比初着花时商人计林断之以立劵若后丰寡商人知之不计美恶悉为红盐者水浮陆转以入京师外至北戎西夏其东南舟行新罗日本琉球大食之属莫不爱好重利以酬之故商人贩益广而乡人得饫食者益鲜以其断林鬻之也品目至众唯江家緑为州之第一　荔枝食之有益于人列僊传称有食其华实为荔枝仙人本草亦列其功葛洪云蠲渴补髓所以唐羌疏曰未必延年益夀盖云虽有其传岂果能哉亦諌止之词也或以其性熟人有噉十颗未尝为疾即少觉熟以宻浆解之其木坚理难老今有三百嵗者枝叶繁茂生结不息此亦其验也　初种畏寒方五七年深冬覆之以防霜霰福州之西三舍曰水口地少加寒已不可植大畧其花春防防然白色其实多少在风雨时与不时也有间岁生者谓之歇枝有仍岁生者半生半歇也春花之际旁生新叶其色红白六七月时色巳变緑此明年开花者也今年实者明年歇枝也最忌麝香或遇之花实尽落其熟未更采摘虫鸟皆不敢近或已取之蝙蝠蜂蚁争来蠧食园家有名树旁植四柱小楼夜栖其上以警盗者又破竹五七尺摇之答答然以逐蝙蝠之属　红盐之法民间以盐梅酒浸佛桑花为红浆投荔枝渍之曝干色红而甘酸可三四年不虫修贡与商人皆便之然絶无正味白晒者正尔烮日干之以核坚为止畜之瓮中宻封百日谓之出汗去汗耐乆不然逾岁坏矣福州旧贡红盐宻煎二种庆厯初大官问岁进之状知州事沈邈以道逺不可致减红盐之数而増白晒者兼令兴泉漳三郡亦均其贡焉密煎剥生荔枝醡去其浆然后密煑之予前知福州用晒及半干者为煎色黄白而味美可爱其费荔枝减常岁十之六七然修贡者多取于民后之主吏利其多取以责赂晒煎之法不行矣　陈紫因治居第平窊坎而树之或云厥土肥沃之致今传其种子者皆择善壤终莫能及是亦赋生之异也江家緑大较陈紫而差大独香薄而味少淡故以次之其树已卖叶氏而民间犹以为江家緑云方家緑可径二寸色味俱美言荔枝之大者皆莫敢拟嵗生一二百颗人罕得之方氏子名蓁今为大理寺丞游家紫出名十年种自陈紫实大过之小陈紫其树去陈紫数十步初一并种之及其成也荖小又时有槱核者因而得名其家别居二紫亦分属东西陈焉宋公荔树极髙大实如陈紫而小甘美无异或云陈紫种出宋氏世传其树已三百嵗旧属王氏黄巢兵过欲斧薪之王氏媪抱树号泣求与树偕死贼怜之不伐宋公名諴公者老人之号年八十余子孙皆仕宦蓝家红泉州为第一蓝氏兄弟圭为太常博士丞缺为尚书都官员外郎周家红独立兴化军三十年后生益奇声名乃损然亦不失为上等也何家红出漳州何氏世为牙校尝有郡将全树买之树在舍后将熟其子日领卒数十穿其堂房乃至树所其来无时举家伏藏欲即伐去而不忍今犹存焉法石白出泉州法石院色青白其大次于蓝家红緑核颇江緑色丹而小茘枝皆紫核此以緑见出福州圆丁香丁香茘枝皆旁蒂大而下锐此种体圆香与味皆胜虎皮以下二十一品无等次虎皮红色絶大绕腹青纹正虎斑尝于福州大乗寺见之不知其出处牛心以状言之长二寸余肉澁皮厚福州惟一株每嵗贡干荔枝皆调于民生吏尝以牛心为凖民倍直购之以输子尝黜而不用玳瑁红上有黒防疎密如玳瑁斑福州城东有之硫黄顔色正黄而刺微红亦小荔枝以色名之也朱柹色如柹红而扁大亦名朴柹味甘而淡出于福州蒲桃荔枝穗生一朶至一二百将熟多破裂凡荔枝每颗一梗长三五寸附于枝此等附枝而生乐天所谓朶如蒲桃者正谓是也其品殊下蚶殻殻为深渠如瓦屋焉龙牙荔枝之变怪者其殻红可长三四寸弯曲如爪牙而无瓤核全树弗变非常有也兴化军转运司防事之西尝见之水荔枝浆多而淡食之蠲渴荔枝宜依山或平院有近水田者清泉流溉其味遂尔出兴化军密荔枝纯如密是过甘失味之中丁香荔枝核如小丁香树病或有之亦谓核皆小实也大丁香出福州天庆观厚殻紫色瓤多而味防澁双髻小荔枝每朶数十皆并蒂双头因以目之眞珠剖之纯瓤圆白如珠荔枝之小者止于此十八娘荔枝色深红而细长时人以少女比之俚传闽王王氏有女第十八好噉此品因而得名其塜今在城东报国院塜旁犹有树云将军荔枝五代时有为此官者种之后人以其官号其树而失其姓氏之传出福州钗头颗红而小可间妇人女子簪翘之侧故特贵之粉红荔枝多深红而色浅者为异谓如傅朱粉之饰故云中元红荔枝将絶才熟以晚重于时余尝七月二十四日得之味微甘火山本自岭南四月熟味甘酸而肉薄生梗如枇杷闽中近亦有之出在梧州】
　　【右三十二品言姓氏尤其著者也言州郡记所出也不言姓氏州郡四郡咸皆有也嘉祐四年嵗次己亥秋八月二十四日蔡襄述明年三月十二日泉山安静堂书】
　　蔡襄茶録
　　【茶色贵白而饼茶多以珍膏油其面故有青黄紫黒之异善别茶者正如相工之视人气色也隐隐然察之于内以肉理莹润者为上既又末之黄白者受水味重青白者受水味鲜明故建安鬬茶以青白胜黄白　茶有清香而入京者防以龙脑和膏欲助其香建安民间试茶皆不入恐夺其眞若烹防之际又杂珍果香草其夺益盛正当不用　茶味至于甘滑惟北宛鳯凰山所属诸郡所产者味佳隔溪诸山虽及时加意制作色味皆莫能及也又有水泉不佳能损香味前世之论水品者以此　藏茶茶宜蒻叶而畏香药喜温燥而忌冷湿故收藏之家以蒻叶封里入焙中两三日次用火如人体温温则御湿润若火多则茶不可食　炙茶茶或经年则香色味皆陈于浄器中以沸汤渍之刮去膏油一两重乃止以铃箝之防火炙干然后碎碾若当年新年不用此法　碾茶碾茶先以浄纸密裹椎碎然后熟碾其大要旋碾而色白或经宿则色已昏矣　罗茶罗细则茶浮粗则水浮　候汤候汤最难未熟则沬浮已熟则茶沈前世为蟹眼者过熟汤也况瓶中不可辨故曰候汤最难　熁茶凡欲防茶必先熁盏令熟冷则茶不浮防茶茶少汤多则云脚散汤少茶多则粥面聚建人谓之云脚粥面抄茶一钱匕先注汤令极匀又添】
　　【注之环周击拂上盏可四分则止视其面色鲜白箸盏无水痕为絶佳建安鬬茶试以水痕先没者为负耐乆者为胜较胜负之说曰相去一水两水　茶焙编竹为之裹以蒻叶盖其上以收火也隔其中以有容也纳火其下去茶尺许所以养茶色也　茶笼茶不入焙者宜密封裹以蒻叶盛之置髙处不近湿气砧茶砧椎盖以碎茶砧以水为椎或金或鐡　茶罗茶罗以絶细为佳罗底用蜀东川鹅溪画绢之密】
　　【者投汤中揉洗以羃之　茶盏茶色白宜用黒盏建安所造绀黒纹如毫其杯甚厚熁之乆热难冷最为要用出他处者或薄或色紫皆不及也其青白盏鬬试家自不用　茶匙茶匙要重击拂有力黄金为上人间以银鐡为之竹者轻建茶不用　茶瓶瓶要小者易候汤又防茶注汤有凖黄金为上人间以银鐡为之或瓷器为之】
　　陈瓘责沈文
　　【适越而北辕越不可至徙越人而置于齐里则越语可易而为齐然则气质一定而不能自易其习者非以其不学与气质之用狭道学之力浅习其所自习者未尝察也天气而地质无物不然人邈乎其间赤一物尔物与物奚以相逺或哲或愚不系其习乎思诚之道莫先于学务学之要在于求师顔子之不迁不贰得于孔子希顔之人将孰师焉叶公问孔子于子路子路不对夫叶公有知人之明有谋国之忠爱贤而得民慎防而忧逺其事皆有可指其遗语之记于缁衣者亦可观焉楚国之贤无出其右子路非慢贤者也鲁有仲尼而彼不知焉则于其问也奚足对哉陈良楚产也而能使北方之学莫之或先故孟子以良为豪杰之士为其恱周公孔子之道而已不知仲尼则虽贤如子髙亦孔门之所不对者也为士而稽古者可不鉴哉予元丰乙丑夏为礼部贡院防检官适与校书郎范公同舍公尝论顔子之不迁不贰惟伯醇有之予问公曰伯醇谁也公黙然久之曰不知有程伯醇耶子谢曰生长东南未知也时予二十有九矣自是以来尝以寡陋自愧得其传者如中立杨先生亦未有识也崇寜之初兄孙渐就学其门时子在合浦始获通问予之内讼改过赖其一言渐于是时亦以所闻警予之谬子始忽其言久而后知其为药石也今渐来天台考其学益进闻其言益可喜陶染薰铸有自来矣举修步于南溟观洪澜于北壑此可逺之基也始之不谋何以得此古之善学者心逺而莫御然后气融而无间物格而不惑然后养熟而道凝山上有木其进也渐合抱之干岂一朝一夕之所可俟哉人之患在不立其基基立而不勉亦何以愈于彼乎物之始终可严哉始识而终成同乎一黙非言语之所能究也予以多言取祸尚未诛殛载恩自幸不知岁月之乆而生死之有二也既老且病手痹目昏简编笔砚殆将捐弃今于渐之行不能忘言作责沈以贻之喜渐之能谋其始而笃之使有成也政和二年八月九日了斋书】
　　曾巩祷雨文
　　【嗟乎旱也谁则为之芃芃之稼将槁而萎嗷嗷之众曷望而依维闽属者冦贼之罹逮其既附我士巳疲余丑成羣百十睢睢跳踉出没负力乗亦有为渠诸偷所推相望棊布未受馽羁室家莫寜逺近并疑我畜以柔亦震以威从有法赏不从系累或扰而序或就纆徽逮岁朔易荡定无遗山林夜行笑语追随吾人即安含糗而嬉士马亦奋桓桓骙骙天子圣徳海邦是绥维此海邦初亦难饥今宁宇矣师征始归今食足矣廪食尚防若岁大熟如梁如茨如京如坻自公及私狱无讼系里无盗窥式于永世方始在兹今此大田既硕而齐俾不卒成孰忍为斯神有灵迹国人所祗神有显号天子所跻萎能起之槁能泽之胡寜有余敛而不施我用十日早驾以驰即告潭侧尚其听之攘除骄阳腾云彍霓播为甘滴霈洒淋漓俾农有秋百物俱宜熄偷与争长置刑笞人于报事岂有斁思】
　　朱松谕民文
　　【自予来闽中闻闽人不喜多子以杀为常未尝不恻然也无故杀子孙官有法甚明顾牵于习俗之昬则虽有法而不能胜夫法有所不能胜则亦何俟于吾言然吾闱吴道子画酆都之变都人不敢屠宰者累月夫人固不可以法胜而可以理动者庖宰且可罢况其天性之爱乎是未可以厚诬斯人而悬断其必不可告也虽然予文之不工岂能使人读之耸然如见道子之画哉其亦区区之意有所不能已也他日将有语其子孙者曰活汝者新安朱乔年也或由此也】
　　朱熹同安县谕学者文
　　【学如不及犹恐失之此君子所以孜孜焉爱日不倦而竞尺寸之隂也今或闻诸生晨起入学未及日中而各已散去此岂爱日之意也哉夫学者所以为已而士者或患贫贱势不得学与无所于学而巳势得学又不为无所于学而犹不勉是亦未尝有志于学而巳矣然此非士之罪也敎不素明而学不素讲也今之世父所以诏其子兄所以勉其弟师所以敎其弟子弟子之所以学舍科举之业则无为也使古人之学止于如此则凡可以得志于科举斯已耳所以孜孜焉爱日不倦以至乎死而后巳者果何为而然哉今之士惟不如此以为茍足以应有司之求矣则无事乎汲汲为也是以至于惰游而不知反终身不能有志于学而君子以为北士之罪也使敎素明于上而学素讲于下则士者固将有以用其力而岂有不勉之患哉某是以于诸君之事不欲举以有司之法而姑以文告焉诸君茍能致思于科举之外而知古人所以为学则将有欲罢而不能者某所企而望也】
　　朱熹谕诸生文
　　【古之学者八嵗而入小学学六甲五方书计之事十五而入大学学先圣之礼乐焉非独敎之必将有以养之也盖理义以养其心声音以养其耳采色以养其目舞蹈登降疾徐俯仰以养其血脉以至于左右起居盘盂几杖有铭有戒其所以养之之具可谓备至尔矣夫如是故学者有成材而庠序有实用此先王之教所以为盛自学絶而道丧至今十有余年学校之宫有敎养之名而无教之养之之实学者挟策而相与嬉其间其杰然者乃知以干禄蹈利为事至于语圣贤之余旨究学问之本原则罔乎莫知所以用其心者其规为动息举无以异于凡民而有甚者焉呜呼此敎者过也而岂学者之罪哉然君子以为是亦有罪焉尔何则今所以异于古者特声音采色之盛舞蹈登降疾徐俯仰之容左右起居盘盂几杖之戒有所不及为至推其本则理义之所以养其心者故在也诸君日相与诵而传之顾不察耳然则此之不为而彼之久为又岂非学者之罪哉仆以吏事得与诸君游今防年矣诸君之业不加进而行谊无以自着于州里之问仆心媿焉今既増修讲问之法盖古者理义养心之术诸君不欲为君子耶则谁能以是强诸君者茍有志焉是未可以舍此而他求也幸愿留意毋忽】
　　明王守仁乡约敎谕
　　【一同约中推年髙有徳为众所敬服者一人为约长二人为约副又推公直果断者四人为约正通达明察者四人为约史精健廉干者四人为知约礼仪习熟者二人为约赞置文簿三扇其一扇备冩同约姓名及日逐出八所为知约司之其二扇一书彰善一书纠过约长司之　一同约之人每一会人出银三分送知约具饮食母奢取免饥渴而已　一会期以月之望若有疾病事故不及赴者许先期遣人告知约无故不赴者以过恶书仍罚银一两公用　一立约所以道里均平之处捧寺观寛大者为之　一彰善者其辞显而决纠过者其辞隐而婉亦忠厚之道也知人有不弟母直曰不弟但云闻某于事兄敬长之礼颇有未尽其未敢以为信姑书之以俟凡纠要皆例此若有难改之恶且勿直纠使无所容或激而遂肆其恶矣约长副等须先期隂与之言使当会而自首众共诱掖奬劝之以兴其善念姑勿书之使其可改若不能改然后纠而书之又不能改然后白之官又不能改同约之人执送之官明正其罪势不能执则戮力协谋官府请共防之　一同约之人凡有危疑难处之事皆须约长会同约之人与之裁处区画必当于理济于事而后已不得坐视推托防人于恶罪坐约长约正诸人　一寄庄人户多于纳粮当差之时躱囘原籍往往负累同甲今后约长等劝令及期完纳应承如蹈前告官惩治削去寄庄一本地大戸异境客商放债收息合依常例母得磊算或有贫难不能偿者亦宜以理量寛有等不仁之徒辄便捉鎻磊取挟写田地致令穷民无告去而为盗今后有此告诸约长等与之明白偿不及数者劝令寛舍取已过数者力与追还如或恃强不听率同约之人鸣之官司　一亲戚乡邻往往有因小忿投贼复仇残害善良酿成大患今后一应鬬殴不平之事鸣之约长等公论是非或约长等闻知即与晓谕觧释敢有仍前妄为者率诸同约呈官诛殄　一军民人等若有阳为良善隂为贼情贩买牛马走传消息利归一已殃及万民者约长等率同约诸人指实劝戒不悛呈官惩治　一吏书义民总甲里老百长弓兵机快人等若揽差下乡索求赍者约长率同约呈官追究　一男女长成各宜及时嫁娶往往女家责聘礼不充男家责资装不丰遂致愆期约长等省谕诸人自今各称家之有无随时婚嫁　一父母丧衣衾棺椁但尽诚孝称家有无而行此外或作佛事或盛设宴乐倾家费财俱于死者无益约长等其各省谕约内之人一遵礼制有仍蹈前非者即于纠过簿内书以不孝　一当会前一日知约预于约所洒扫张具设告谕牌及香案南向当会日同约毕至约赞鸣鼓三众皆诣香案前序立北面跪听约正读告谕毕约正合众扬言曰自今以后凡我同约之人祗奉戒谕齐心合徳同归于善若有二三其心阳善隂恶者神明诛殛众皆曰若有二二其心阳善隂恶者神明诛殛皆再拜兴以次出会所分东西立约正读乡约毕大声曰凡我同盟务遵乡约众皆曰是乃东西交拜兴各以次就位少者各酌酒于长者三行知约起设彰善位于上南向置笔砚陈彰善簿约赞鸣鼓三众皆起约赞唱请举善众曰是在约史约史出就彰善位言曰某有某善某能改某过请书之以为同约劝约正徧质于众曰如何众曰约史举甚当约正乃揖善者进彰善位东西立约史复谓众曰某所举止是请各举所知众有所知即举无则曰约史所举是矣约长副正皆出就彰善位约史书簿毕约长举杯言曰某能为某善某能改某过是能脩其身也某能使某族人为某善改某过是能齐其家也使人人若此风俗焉有不厚凡我同约当取以为法遂属于善者善者亦酌酒酬约长曰此岂足为善乃劳长者过奬某诚惶怍敢不益加砥砺无负长者之敎皆饮毕再拜谢约长约长答拜兴各就位知约撤彰善之席酒复二行知约起设纠过位于阶下北向置笔砚陈纠过簿约赞鸣鼓三众皆起约赞唱请纠过众曰是在约史约史出就纠过位言曰闻某有某过未敢以为然姑书之以俟后图如何约正徧质于众曰如何众皆曰约史必有见约正乃揖过者出纠过位北向立约史复徧谓众曰某所闻止是请各言所闻众有所闻即言无则曰约史所言是矣于是约长副正皆出纠过位东向立约史书簿毕约长谓遇者曰虽然姑无行罚惟速改过者跪请曰某敢不服罪自起酌酒跪而饮曰敢不速改重为长者忧约长副正史皆曰某等不能早劝谕使子防于此亦安得无罪皆酌酒自罚过者复跪而请曰某既知罪长者又自以为罚某敢不即就戮若许某得以自改则请长者无饮某之幸也趋起酌酒自罚约正副咸曰子能勇于受责如此是能迁于善某等可免于罪矣乃释爵过者再拜约长揖之兴各就位知约撤纠过席酒复三行遂饮饮毕约赞起鸣鼓三唱申戒众起约正中堂立言曰呜呼我同约之人明听戒人孰无善亦孰无恶为善虽人不知积之既久自然善积而不可掩为恶若不知改积之既乆必至恶极而不可救今有善而为人所张固可喜茍遂以为善而自恃将日入于恶矣有恶而为人所纠固可愧茍能悔其恶而遂改将日进于善矣然则今日之善者未可自恃以为善而今日之恶者亦岂遂终于恶哉凡我同约之人盍共勉之众皆曰敢不勉乃出席以次东西序立交拜兴遂退】
　　李廷机盐政考
　　【盐政固边计也盐政之通塞边计之虚实也今天下称边计最急盖数十年来谋臣借箸计司持筹曷尝不孜孜边计也而边计犹然虚也则盐政之旧未复也愚考国初置转运提举为鹾司而淮之南北浙之东西长芦河东山东闽粤蜀滇与夫盐井卫龙州司雅州所海北灵州西和漳县皆所谓产盐处也煎有灶贮有仓课有额行有方当其时岁召商开中入粟实塞下塞下粟无腾价焉则边利也令商自为办而国不闻输将之费士饱马腾扞圉强固则国利也盖洪永问盐一引所输银八分耳粟二斗五升耳至轻也所司开给无留行商人旦输粟夕受盐劵交于左筐盈于右至便也禁食禄之家不得牟商利一切请给悉絶之诸私鬻阻乱者论死至严也灶丁给卤地给草荡额盐一引给米一石准以钱钞复其杂役至厚也有余盐则官自出钞收之下以资灶户上以揽利柄至周也盖国家盐政操纵有权调度有法公平正大严密精详商利而民亦利国足而边亦足称美善矣乃常股存积之设也自正统中始也常股七分以为常而存积三分以待塞下之急倍价开中越次放支是居货罔利则非体也乃输之不粟而银也不之塞下而之鹾司也自度支叶淇始也取目前之近利忘久逺之大计遂至边储资于内帑商迹絶于塞垣卒然有警仓皇召中多观望即有至者所入甚寡坐令储蓄外空则非计也乃私窦之开也自正间始也或勲戚恩赐或权幸请托皆子以余盐容其夹带而复有各年未尽名曰零盐有剩堆积名曰所盐一以供权要之报中侵商利亏国课则非法也乃商之困自守支始也次同贯鱼繁同积薪有数十年老死不得给至令兄弟妻子代支者则非便也乃灶丁之困自总催始也塲荡归其并兼盐课为其干没灶丁不过总催家一佣而已分业荡然丐贷为生欲无逃亡不可得也乃额盐之滞也自课重始也彼一引所输银至七钱五分重矣而且有配支有卖窝有科罚有劝借费贷不赀是以盐价踊贵而人竞趋私盐欲正课无滞不可得也乃私盐之行也自不行钞法始也钞法废则县官何术以收余盐余盐积而无所售则灶丁困乃曰挟余盐者绞货私盐者绞将能行之乎行之而必即灶丁枵腹以毙不然即为变行之而不必欲余盐之利不为奸人槖中装不可得也今江淮间盐徒髙樯大船十百为聚行则鸟飞止则狼踞如一方有警如此曺者乗变而横击吾何以御之故盐政之不修愚恐其患不独边计且移之社稷也嗟乎利弊之悬洞若观火祖宗之法觏若画一借令任事者深考而善持衡之何有于区区盐政哉愚谨考其始末详其变迁以俟司国计者镜焉】
　　陈第尚书攷
　　【尚书有今文古文今文二十八篇曰尧典曰臯陶谟曰禹贡曰甘誓曰汤誓曰盘庚曰髙宗彤日曰西伯戡黎曰微子曰牧誓曰洪范曰金縢曰大诰曰康诰曰酒诰曰梓材曰召诰曰洛诰曰多士曰无逸曰君奭曰多方曰立政曰顾命曰吕刑曰文侯之命曰费誓曰秦誓是也合序为二十九古文二十五篇曰大禹谟曰五子之歌曰征曰仲虺之诰曰汤诰曰伊训曰太甲三篇曰咸有一徳曰说命三篇曰泰誓三篇曰武成曰旅獒曰微子之命曰蔡仲之命曰周官曰君陈曰毕命曰君牙曰伯冏是也今文本自伏生伏生为秦博士当秦焚书伏生壁藏之及汉定求其书亡数十篇独得二十九篇即以教于齐鲁之间古文本自孔安国鲁共王坏孔子宅欲以为宫而得古文于坏壁中以校今文多二十五篇安国献之汉武受诏作传又于尧典分出舜典臯陶谟分出益稷盘庚分出二篇顾命分出康王之诰合今文古文共为五十八篇传成值巫蛊之祸不及上闻世弗得而见之也先此有得伪泰誓者谓之今文泰誓与安国泰誓不同儒者闻安国尚书有五十八而未之见遂有张霸之徒亦于伏生书分出盘庚二篇康王之诰一篇为三十一篇増入伪泰誓三篇又伪作舜典一篇汨作一篇九共九篇大禹谟一篇益稷一篇五子之歌一篇征一篇汤诰一篇咸有一徳一篇典寳一篇伊训一篇肆命一篇原命一篇武成一篇旅獒一篇冏命一篇亦为五十八篇篇目虽与安国同自泰誓而下二十七篇皆非安国之旧矣刘向作别録班固作艺文志及后汉书儒林传所称古文尚书者实皆张霸之伪书非安国之古文故马融郑刘歆赵岐服防韦昭王肃杜预之伦皆未见孔传故郑注礼记赵岐注孟子韦昭注国语杜预注左传凡有引用二十五篇者皆曰逸书曰篇亡道其实也安得以目所未见而附会以为知乎至晋郑冲始得古文以授苏愉愉授梁栁栁皇甫谧之外弟也谧于栁边得古文尚书故作帝王世纪栁授臧曺曺授梅颐颐于前晋奏上而施行焉自是人人知有古文矣余按孔頴达所考而详其顚末如是以见斯文兴废不偶然也】陈第伏羲图赞
　　【大哉图乎象之所立其尽天地万物之撰者乎何者图无言也言之所指多局于一事象之所舍惟人所观取或问干夬何也曰天运浑沦地处物立人而匪骨起居不疾能无干乎八耳十目视听瞀而奋迅立断庶事熙而能无夬乎百足之虫辅之者多一人元良万国讴歌能无大有乎勇士首防豺狼攫食一夫奋戈三军辟易能无大壮乎桃李之华弗慕松筠庶人之职猛事耕农能无小畜乎江河泛涨拍天风涛乱流径渡公死奈何能无需乎家有韶不贪细娯被褐懐玉圣上所需能无大畜乎雷风既息甘雨霡霂鳯举龟防怡然自足能无泰乎言极坟典众庶生疑桃李之下成蹊可知能无履乎西施怒色众视而惊嫫母笑言人亦可亲能无兑乎樛木之枝甘瓠交之机心一动鸥鸟逃之能无暌乎天之与地刚柔相成日之与月昼夜相生能无归妹乎石之可破人皆称坚首阳穷饿百世称贤能无中孚乎霜雪夜坠抗之以松举世滔滥贞士阸穷能无节乎枝叶尽落液注厥根心不留尘神乃中藏能无损乎晚食安歩童仆两心一朝好爵仇怨朋迎能无临乎鳞介羽毛胥从其矫俗独往终乃困悴能无同人乎宫商不叶必调其序驷马参差必更其御能无革乎百鸟求食鸾自髙飞崆峒独步愿与世违能无离乎商贾千金盗则守诸万钟不屑一何有余能无丰乎有风有雨协气乃通文王在宫乐意雍容能无家人乎时若物愤兴坦途易跌机穽难明能无既济乎禽鸟之识雌雄饮食屏而文章民安所式能无贲乎伏火于灰用养厥神睿智招忌守之以冥能无明夷乎四时之信万物攸期甘言如雨妻妾懐疑能无无妄乎黄鸟出谷同续声意气交孚千里同行能无随乎鸠雀仇鹞莫之敢忤谗夫败羣投彼豺虎能无噬嗑乎雷鬰而起蛰伏欣喜因循次且进寸退咫能无震乎象牙鼦皮二物之寳珠玉是散徳义是蹈能无益乎月借日光时或掩日择地而蹈灾眚匪测能无屯乎汉比交南舟车匪息君子无求量腹而食能无颐乎重隂之下化而为阳须臾悔悟心返其良能无复乎重阳之下转而为隂动极而静适遇我神能无姤乎抜木飞石迅雷烮风弗狎弗顺太甲居桐能无大过乎魑魅魍魉扰乱天常铸金着象民不逢殃能无鼎乎泰山之溜乆而穿石或哭或歌所业弗得能无恒乎东风啓户到处春阳色授神与何人不将能无巽乎小草根短浅水泥侵至人养徳其息深深能无井乎果熟离蔕风不可榣棼棼积秽火裂则烧能无蛊乎朝日出林忽登中天志士上达夙夜勉旃能无升乎日月移西江汉流东市有驵□物价平中能无讼乎日落重溟晦雾鬰蒸政由甯氏祭则寡人能无困乎牛马其风邈不相及鬻者増价买者减直能无未济乎贱女争朶呉楚流血怒可复懽怨不可结能无解乎杯酒相酬如胶漆投浮云在日注矢操矛能无涣乎道路偶逢肾肠相委面转步移誉反为毁能无坎乎戴瓶望天不见星辰眼中有物谛视弗明能无防乎巢者知风穴者知雨我有所求母失宗主能无师乎江河之决万里横奔畴臧畴否扪舌固存能无遯乎兆民失所上帝怒之精神所至神辅之能无咸乎逾汶貉死渡淮橘枳达士好游桑弧蓬矢能无旅乎一寒一暑尚冇愆期百言百动谁保不疵能无小过乎豫章之生知之七年织女匪懈累丝成缣能无渐乎鱼网之设或胃夫鸿防劔刺或伤于锋能无蹇乎泉水日流山岳峩只凡事见防知足知止能无艮乎海湖彼岸望之汪洋我见不足人谓有臧能无谦乎百鸟养羞潜于山谷冷气侵人农葺其屋能无否乎豺獭念本乌鸟知慈聚我嘉旨养祭以时能无萃乎大地山河天光耀只古今载籍灵神照只能无晋乎虽有丝麻亦集菅蒯帆樯早理涉川不殆能无豫乎人藏其心神若昩静一深潜明哲有慧能无观乎张弓缩肱乗撬展脚与人周旋或进或却能无比乎羣犬狺狺必伤孤麋彼众我寡先察其机能无剥乎广博载物上配皇天羣生之母顺徳霭然能无坤乎或问其义何也曰人而匪骨柔肉胜也八耳十目混相竞也万国讴歌顺大君之政也豺狼攫食莫必其命也庶人之职储积以字子姓也乱流径渡不待天之定也被褐懐玉蕴抱何盛也鳯举游油然乐其性也众庶生疑言不必长也西施怒色何可当也甘瓠樛木不相戕也天地日月男女颃也石破称坚坚有常也松抗霜雪贞乃强也心不留尘尘尽乃康也仇怨朋迎畏其煌煌也物以聚矫俗难行也宫商更调乐乃声也鸾自髙飞遗世自珍也万钟不屑道充盈也协气乃通家道成也坦途易跌盛之倾也文章不饰何以别禽也睿智招忌铲厥名也甘言如雨不如其实也黄鸟续声羣不失也投谗豺虎交乃密也进寸退咫动弗力也象牙鼦皮非身之壁也月或掩日难莫必也南北舟车养求疾也心返其良天真不息也动极遇静肃以清也伊放太甲大过人也铸金着象徳休明也或哭或歌不可贞也色授神与入人深也其息深深藏心于溟也果熟时落风不可任也志士上逹业日新也彼此平中事之和也政在臣下不可如何也牛马其风顺逆譌也怨不可结母防刀也注矢操矛心有他也肾肠相委祗自劳也戴瓶望天乖所遭也我有所求资观摩也畴臧畴否如莫之闻也精神所至罔弗通也逹士好游无所介于胷中也寒暑愆期灾眚非终也织女匪懈循序有功也鱼纲鸿出门有戎也知足知止可以风也自见不足天下之极崇也潜于山谷时不可转也豺獭乌鸟人不可不自反也天光之耀明之逺也亦集菅蒯用不悔其晚也观人明哲鉴其微也缩肱展脚物莫之逹也彼众我寡鸟则飞也上配皇天地徳辉也】
　　叶向髙闽忠懿王赞
　　【有貌紫光有髯防长惟忠防王王来莅闽闽壤荆榛孰开其屯玉乗白马大旗蔽野阑山之下父老来迎壶浆纵横我父我兄凶除秽辟绥我袵席施及蛮貊大贝南金臣节弗淫帝鉴乃心丰碑突兀作镇闽中甘棠勿伐王子王孙椒聊衍蕃代髙其门王泽悠悠王貌兹留贲于千秋】
　　黄道周告李朱二公文
　　【维崇祯戊寅嵗十有一月十二日庚子明中顺大夫詹事府少詹事兼翰林院侍读学士黄道周以谪官将之江西便道入洞霄宫谨以牲醴侑辞告于有宋提举洞霄宫李忠定公朱文公二先生之祠曰呜呼道之废兴则亦命也时有倚伏人何知焉方忠定抗疏水灾之时及文公投匦上书之日指斥柄臣撄鳞履尾揆之圣训则容黙异于三减稽之物情则戅愚同于五噫众啜之下沃以狂泉逢怒之余挤以浊水曽不移时水落石出道主叹其知防理君韪其格物及今而观诚明之论南阳有所未窥格致之原莘野有所未二公以之上扶危颠下砥沦汨使来彦仰其云汉当时扪其日月虽毁之而何伤谅吾志之不夺呜呼善道嘉肥亦上圣之所师遵养清熙是至人之攸待然而突起堂焚舟倾楝覆将银手以为仪金口而持戒固志士之所不安仁人之所无悔也夫以邦昌之谪侂胄之恣不敢以二公为不忠二公为偾事但权寄所越戈防横起吾道之不托于焰门犹焰门之无赖于青史时既值之又何訿焉呜呼欲而得仁则曰不贪求而得仁则曰无怨道足以济一世则俟神圣而不疑道足以存其心则蹈水火而无患繇今以观二公何贪何怨繇二公以观于今又何疑而何患乎呜呼爱恶不齐吾齐之以性荣枯不齐吾齐之以命语性则二公与万世共和语命则万世与二公同敬敬义立而徳不孤中和致而物性尽志二公之志不以盛衰殊观学二公之学不以平陂因运逺近去就归防其身进退存亡不失其正不肖之所告于二公即二公之所质于先圣又何俟于人梦而天定天定而人胜乎于是与某等同致微忱以邀神听为之曰迁乔出幽何所营兮峩冈疎梧何所鸣兮盛治未央方迈征兮精灵在天资友生兮道同乃谋志和平兮日中殷忧为持倾兮往者勿追来从兹兮黄云在天河汉清兮昭昭二公子目成兮】郑若曽福建防海事宜
　　【浯防水寨缺福建五寨俱江夏侯所设浯防水寨原设于海边旧浯防山外有以控大小□防之险内可以絶海门月港之奸诚要区也不知何年建议迁入厦门地方旧浯防弃而不守遂使番舶南来据为巢穴是自失一险也今欲复旧制则孤悬海中既鲜村落又无生理一时倭冦攻刦内地哨援不及兵船之设何益哉故与其议复旧规孰若慎密厦门之守于以控泉郡之南境自岱坠以南接于漳州哨援聨络岂非计之得者哉南日水寨　原设于海中南日山下北可以遏南茭湖井之冲南可以阻湄洲岱坠之危亦要区也景泰以来乃奏移莆田县吉了地方仍以南日为名旧南日弃而不守遂使蕃舶北向泊以寄潮是又失一险也今之事体与浯防相仿有兵寄者其思为哨守应援之规以扑冦焰于未炽哉烽火门水寨　原设于福寜州三沙海中永乐间倭冦犯境议拨福宁卫大金所官军防守秦防罗浮官井洋皆辖焉正统九年侍郎焦宏以其地风涛汹涌不便栖舶徙今松山寨地方其后官井洋虽添设水寨而沙埕罗江古镇罗浮九澚等险孤悬无援势不能复旧矣须官井罗浮沙埕南北中三哨罗江古镇两哨聨络策应庶可恃为福州之藩户也铜山水寨　漳州府所辖地方漳浦一县最近海防设水寨者二铜山西门澚为把总水寨而元钟则受其节制者也故今止以五寨为名初水寨在井尾澚景泰间移今西门地岁拨镇海漳州永宁卫及元钟铜山所军分番巡哨而北自金石以接浯防南自梅岭以达广东险阨所系匪浅浅也须以钢山元钟巡哨之兵分守南澚云盖寺走马溪金石等处俾倭舶之自浙趋闽及惯徒之勾引接济者严遏其冲则有以控八闽上游之势矣小埕水寨　小埕北连界于烽火南接于南日连江为福郡之门户而小埕为连江之藩翰也海坛连盘雄踞耸峙若南屏然为贼船之所必泊其所辖闽安镇北菱山诸巡司为南北中三哨无事往来探视有警协力出战则此寨之设为不虚矣三四月东南风泛番舶多自粤趋闽而入于海南粤云盖寺走马溪乃番船始之处惯徒交接之所也附海有铜山元钟等哨守之兵若先分兵守此则有以遏其冲而不得泊矣其势必抛于外浯防外浯防乃五澳地方番人之窠窟也附海有浯防安边等哨守之兵若先会兵守此仍拨小哨守把要港门则必不敢泊此矣其势必趋于料罗乌纱料罗乌纱乃畨船等候接济之所也附近有官澳金门等哨守之兵若先会兵守此则又不敢泊此矣其势必趋于围头峻上围头峻上乃番船停留避风之门户也附海有深扈福金哨守之兵若先会兵守此则又不敢泊此矣其势必趋于福兴若越于福兴计其所经之地南日则有岱坠湄州等处在小埕则有海坛连盘等处在烽火门则有官井流江九澳等处此贼船之所必泊者也若先会兵守此则又不敢泊矣来不得停泊去不得接济船中水米有限人力易疲将有不攻而自遁者况乗其疲而夹力攻之岂有不胜者哉倭冦拥众而来动以千万计非能自至也由福建内地奸人接济之也济以米水然后敢乆延济以货物然后敢贸易济以向道然后敢深入海洋之有接济犹北陲之有奸细也奸细除而后北虏可驱接济严而后倭夷可靖所以稽察之者其在沿海寨司之官乎稽察之说有二其一曰稽其船式盖国朝明禁寸板不许下海法固严矣然濵海之民以海为生采捕鱼虾有不得禁者则易以混焉要之双桅尖底始可通畨各官司于采捕之船定以平底单桅别以计号违者燬之照例问拟则船有定式而接济无所施矣其二曰稽其装载盖有船虽小亦分载出海合之以通番者各官司严加盘诘如果是采捕之船则计其合带米水之外有无违禁器物乎其囘也鱼虾之外有无贩载番货乎有之即照例问拟则载有定限而接济无所容矣此须海道官严行设法如某寨责成某官某地责成某哨某处定以某号某澚束以某甲如此而谓通番之不可禁吾未之信也一倭人至福建乃福人买舟至海外贴造重底往而载之舟师皆犯重罪之人也若至沙板双防等处访之则某家船将至未至及至某澚自有人说而知之一处货到各处无不知者一漳潮乃濵海之地广福人以四方客货预藏于民家倭至售之倭人但有银置买不似西洋人载货而来换货而去也故中国欲知倭冦消息但令人往南澚饰为商人与之交易即亷得其来与不来与来数之多寡而一年之内事情无不知矣一区处福建之法若用福船捕之万万不可须用福船而不用福人架使若用苍山人架使候倭于福建外海而截杀之倭船必非齐来乃一艘二艘以渐而至也至即擒之则后至者将闻风而囘矣一八闽多山少田又无水港民本艰食自非肩挑步担逾山度岭则虽斗石之储亦不可得福兴漳泉四郡皆濵于海海船运米可以仰给在南则资于广而惠潮之米为多在北则资于浙而温州之米为多元钟所专造运船贩米至福行粜利常三倍每至辄防十艘或百艘或二三百艘福民便之广浙之人亦大利焉兵兴山岭戒严担负既难而募召之费又众大户所积莫肯轻粜海运又厉禁焉民食兵饷如之何而不匮也故经畧福建之策莫先于处糗粮糗粮若缺则五澚之兵虽设譬之衣冠之人外貌可观而五内腐裂四肢痿痹未有不丧亡者盖不待倭攻之而后地方为难保也今日足食之计有二其一须申明祖宗之意止禁双桅船只私通番货以啓边衅所谓寸板不许下海者乃下大洋入倭境也非絶民采捕于内海贩籴于邻省也严其保甲令民沿海运粜则广浙有无相通而福民不患于无食矣其二官府提编银两输解督府春夏给为兵粮时价方贵有银无米兵甚苦之不如令有司以银秋粜贱米则米数多春而随兵所至就以为饷官与兵不两利乎兵饷既备民食亦充军门以别省善战之师三五千人调至于福大振威克岂惟倭夷不能为福建患将使福民之勾引接济与倭为党者永永其不敢矣工部侍郎赵文华云御贼之道曰守曰攻曰抚治直以守治浙以攻皆因地度势而为之也若治福之法贵于抚而已矣福地素通番船其贼多谙水道操舟善鬬皆漳泉福宁人漳之诏安有梅岭龙溪海沧月港泉之晋江有安梅福宁有桐山各海澚僻逺贼之窝向船主喇哈火头舵公皆出焉若调福苍船捕倭内多贼党又其界潮州南岙番船货萃猝难尽诛惟官府处置得宜严为几察所调用海船实货编号以次挨放助装充饷惟无号者禁捕之贼必消其勾逆转为我用矣都御史唐顺之云贼之根本实在闽中海上经略此第一义况一海相通喘息闽贼亦浙直贼也都司戴冲霄云福建边海贫民倚海为生捕鱼贩盐乃其业也然其利甚微愚弱之民方恃乎此其间智巧强梁自上番舶以取外国之利利重十倍故也今既不许通番复并鱼盐之生理而欲絶之此辈背坐而待毙乎故愈禁愈乱不设法而利导之使海濵贫民得所乱源何能塞也又云福建五澚水塞乃江夏侯所设俱在海外今迁三寨于海濵曰浯防烽火门南日是已其旧寨一一可考孤悬海中既鲜村落又无生理一时倭冦攻刼内地不知哨援不及兵船之设无益也故后人建议移入内地移之诚是也信国公不设险于下八山等处而设于舟山之沈家门可见江夏侯之识见不逮信国逺矣欲复祖宗之制须知斟酌乃善闽县知县仇俊卿云闽之一省北接浙江之界为烽火门水寨原设官军把守为因势孤援寡军门朱公添设流江寨为犄角之势此诚随时立法之权但官军之数不及各寨之半难以助本乡防防议者欲将流江并入烽火门不若増添流江官军形胜并据声援相及此最近是仍令福寜州相近巡司官兵同心哨捕不许役占买间等又浯防水寨旧址向在海洋之冲可以据险冦不敢近今乃移近数十里在于中左所地方与髙浦所止隔一潮致月港松防无复门关之限任其交通其旧浯防基乃为冦之窠穴漳州海沧之人悍谲尤甚素号难驯嘉靖年间始置安边馆轮委通判一员治之半年一更上下皆无固心无益于地方海防之助况在前之议犹有纷纭者似为可革又走马溪番船直泊近年官军柯海道等截杀冦盗皆在彼处议者欲令诏安漳浦近县巡捕官十员更番住守且与铜山寨元钟澚军民官兵协力相机以便剿捕至于泉之安海向虽通番犹有避忌迩年番舶连翩径至近地装卸货物皆有所倚也议者欲令府佐贰一员时巡常住或可潜消又云沿海地方人趋重利接济之人在处皆有但漳泉为甚余多小民勾诱番徒窝匿异货其事易露而法亦可加漳泉多倚着姓宦族主之方其番舶之泊近郊也张挂旗号人亦不可谁何其异货之行于他境也甚至有借其闗文明贴封条役官夫以送出境至京者及其海船囘番而刦掠于逺近地方则又洋为之辞曰此非此伙也乃彼一防也讹言以惑人听比及上司比责水寨巡司人等间有一二官军捕获冦盗人船解送到官彼为巨盗大驵屯住外洋者反役智用幸致使着姓宦族之人又出官明认之曰是某月日某使家人某往某处粜稻也或买杉也或治装买匹帛也家人有银若干在身捕者利之今虽送官报赃尚有不尽法合追给或者有司惧祸而悮行追惩但据赃证与所言之相对不料所言与原情实不同其官军之毙于狱而破其家者不知其防也彼巧于谗而计行此屈于威而难辨柰之何哉以致出海官军不敢捕获不若得货纵贼无后患也槩以下海之律彼独无可罪乎调停之法亦必有道或欲访广东市舶司及各边开市之利使番徒报货抽税岁可得银数万两以充军国之用亦且通商惠民上下咸利但恐海边之人贪利无厌强暴弱智吞愚不免羣聚为奸势所必至似招之为冦也何以禁其后哉况城狐社防之相倚有难以尽诘者则税之所入将不在公家而咸归巨室矣又暹罗朝鲜日本哇等国通事照会典各有定数其不通夷语及误事者法禁甚明今漳泉之人冒滥名色假为通事实多通谋而误事之孽有不可逭者亦当察而更革之可也都司戴冲霄云闽中事体与浙直不同惟在抚之得宜而已盖寸板不许下海之禁若行于折直则海濵之民有鱼盐之利可以聊生而海洋即为之肃清若福建漳泉等处多山少田平日仰给全赖广东惠潮之米每禁严急惠潮商舶不通米价即贵矣民何以存活乎愚闻漳泉人运货至省城海行者每百斤脚价银不过三分陆行者价増二十倍覔利甚难其地所产鱼盐比浙又贱盖肩挑度岭无从卖故也故漳泉强梁狡猾之徒贷赀通番愈遏愈炽不可胜防不可胜杀为倭向道者官府系其家属不敢生还岁岁入冦是外冦之来皆由内冦纠引之也福建之乱何时巳乎福乱不已浙直之患何时而靖乎唐荆川云倭患始于福建福建者乱之根也谅者言乎如愚见莫若因其势而利导之督抚海道衙门令漳泉巨室有船只者官为编号富者与之保结许其出洋南则哨至广东北则哨至浙江装载货物纳税自卖督之以将官限之以防地交牌报騐其囘也南则许贩惠潮之米北则许贩福寜温台之米但不许至外国及载番货今也海禁太严见船在海有兵器火噐者不问是否番货即捕治之米谷鱼盐之一切厉禁据其迹虽似犯法论其情海船往来非带兵器火器无以防海冦之刦夺不有可原者乎明乎此则民情得伸而乱源可塞矣虽然亦未也将欲抚之必先威之练兵足食使在我之威足以制贼则民有所惮而听吾抚治抚治而不从者然后兵以剿之是故能攻而后能抚知抚而不知攻者吾未见其能抚也按福建经畧之术有百年之长策有一时之权宜何谓长策修复海防旧规处置沿海贫民得所使不为贼内应是也何谓权宜今日福建之患有二曰山冦曰海冦海冦乃本地之民纠之而来苦无兵以殄灭之耳然欲练兵须先料理养兵之费费无从出必加赋于民夫福民不受官府约束其来渐矣常赋之额且不可防况额外加増乎吾知兵未练而变先激矣若非早为之所万一福建失守则广东将隔絶而不通而浙江与福连壤其祸亦烈矣与其至此时而动各省之兵马钱粮孰若早闻于朝请银十万两募兵一万人到彼操练不假福建之兵不费福建之财先将沿海通番之人与贼尽行剿灭兵威大振则破竹之势山冦不攻自平矣由是而选练乡兵由是而加赋充饷由是而修复海防旧规以为百年经乆之计岂有不可行者乎】
　　赵鸣珂广福浙兵船会哨论
　　【大海相连地画有限若分界以守则势弱而危考八番罪犯多系广福浙三省之人通货流刦南风泛则勾引番船由广东而上逹于漳泉蔓延于兴福北风汛则勾引番船由浙而下达于福寜蔓延于兴泉无赖之徒又从而接济之向导之若欲调兵剿捕攻东则窜西攻南则遁北急则潜移外境不能穷追缓则旋复合防有难于卒殄也又有一种奸徒见本处禁严勾引外省在福建者则于广东之髙潮等处造船浙江之宁绍等处置货纠党八番在折江广东者则于福建之漳泉等处造船置货纠党入番此三省之通弊也故福建捕之而广浙不捕不可也广浙捕之而福建不捕亦不可也必严令各官于聨界处会哨如在福建者下则哨至大成千户所与广东之兵会上则哨至松门十户所与浙江之兵会在浙江者下则哨至流江等处与烽火之兵会在广东者上则哨至南澚等处与铜山之兵会遇有贼冦互为声援协谋合捕贼势岂有不孤穷而海患岂有不宁戢者哉】
　　赵鸣珂福洋五寨会哨论
　　【烽火门水寨设于福寜州地方以所辖官井沙埕罗浮为南北中三哨其后官井洋设水寨则又以罗江古镇分为二哨是在烽火官井当会哨者有五小埕水寨设于福州连江县地方以所辖闽安镇北茭焦山等七巡司为南北中三哨是在小埕当会哨者有三南日水寨设于兴化莆田县地方以所辖冲心莆禧崇武等所司为三哨而文港澚哨则近増设于平海之后是在南日当会哨者有四浯防水寨设于泉州同安县地方上自围头以至南日下自井尾以抵铜山大约当会哨者有二铜山水寨设于漳州漳浦县地方北自金山以接浯防南自梅岭以达广东大约当会哨者有二由南而哨北则铜山会之浯防浯防会之南日南日会之小埕小埕会之烽火而北来者无不备矣由北而哨南则烽火会之小埕小埕会之南日南日会之浯防浯防会之铜山而南来者无不备矣哨道聨络势如常山合捕会并阵如鱼丽防御之法诚莫逾于此也】赵鸣珂福宁州守御论
　　【八闽之地二面当海者二兴泉是也一面当海者二福漳是也冦闽要冲晋江之深沪獭窟兴化之冲心平海龙溪之海门漳浦之岛尾南靖之九龙寨溪皆是也然莫有如福寜州之尤险者盖大地形势自西北而东南至于福建尽之矣而福寜又为福建之东南突出海中如人吐舌然其左为瓯括海居东面其右为福兴海居南面福寜独当东南北三面之海贼舶入冦必先犯此水寨之设职是故也旧寨在东北五六十里三沙海面明永乐初置抽福州中左二卫福宁卫大金千户所军守之秦防罗浮官井洋胥属焉正统间焦宏倡议风涛难泊遂徙松山之下宜复旧而后可乎】
　　赵鸣珂福建防海传烽歌
　　【传烽号令妙无穷闽地烽烟更不同浯防水寨第一险形势直与厦门通一炮一旗控泉郡一炮二旗南日烽一炮三旗烽火路一炮四旗望悬钟八闽上游号南澚一旗独举加两炮云盖斜连走马溪春深只恐东风到脱有风帆泊外浯两旗两炮梆声报小埕北接烽火门屏藩福郡号长城海坛雄踞虽称险贼船必泊要当心菱蕉诸司如有警两炮三旗梆不停五澚都冲是外浯番人巢窟要支吾两炮四旗传会哨官澚金门齐会剿贼若败走出何方峻上围头避风好一旗三炮响如雷福金深沪两军来兵逼涛卫停不得不走连盘走坛壁官井流江合力攻岱坠湄洲齐把截东断江浙西断广内防接济外防汲日旗夜火梆如风小丑么魔自销灭】
　　福建题设寨游事宜【摘録登坛必究】
　　【八闽之地西北阻山东南滨海倭奴为害自古已然故在洪武十九年则以江夏侯周徳兴正统九年则以侍郎焦宏景泰二年则以尚书薛希琏经畧海上自福寜南下以达漳泉置卫十一置所十四置巡司十五控之于陆又置水寨防之于海初惟烽火南日浯防三寨景泰间増而为五时则战舰如云旌旗相望且哨守皆卫所之军有司无供亿之费外威内固有自来矣法乆人玩武备日弛倭患突旧制尽失加以内地奸民勾引接济南澚走马溪旧浯防南日等要害俱为番舶所踞于是广募民舰旋设舟师五寨之外又分守十有六澚力分势寡所在莫支至嘉靖四十二年军门谭纶题设五寨把总以旧设烽火南日浯防三防为正兵増设小埕铜山二寨为奇兵而又为之分汛地明斥堠严会哨贼寡则自为战贼众则并力合攻以抗扼外洋海防烂然一新而南澚属闽广之交海冦往往煽害万厯三年军门刘尧诲会同两广军门题设南澚副总兵悬钟游兵把总盗贼之渊薮既据而氛祲渐销矣其设浯铜海坛二游总则自隆庆年也夫计全闽海道不过二十里之程耳五寨三游聨络犄角诚不为疎然向者五寨兵船各四十只兵二千二百余召今节次裁减船数虽存大改为小兵仅存三分之二又大半贴驾军兵人无固志官难约束望其乗风破浪歼鲸鲵于海外不亦难哉倘欲御大伙倭冦非复谭军门兵制之旧断不可耳】
　　寨游要害事宜
　　【游击王有麟曰论闽事者往往以复江夏侯旧寨为说又有言其不当复者不知今之寨游虽设在旧寨之内而其哨守常在旧寨之外其言当复与不必复者皆剿纸上空谈而未亲厯海上者也问今之倭视昔何若曰昔之倭倭之部落也其来无几今称闗白者倭之酋长也其众难计今之民情视昔何若曰昔之民情病在怯敌今之民情病在狃敌夫倭情不同不过厚为之备耳至于民情则其故难言也自嘉靖末奸人诱倭入犯时承平日乆民不知兵视倭如神虎豹不敢向迩一倭持刃而上数十百人豕奔瓦解无可谁何及乆而习见则知其扶之止此耳乃一二名将遂收功荡平间有余党伏窜穷饿山谷间樵夫竪子皆得诱而殪之今犹耳濡目染知倭之莫能为毒也然天下贫者多而富者少善人少而不善人多彼贫者视富家之豪华辄云倭来若筹我耳又或为势家所拂郁则曰倭来若无噍矣至游手无赖之徒则曰倭来吾且因之以为利而其不可言者毋论已故曰昔之患在怯今之患在狃也然则如之何曰以闽中论之但当御倭于海则变无从生一入内地其祸蔓延矣以天下论之但当御倭于朝鲜使片帆不渡若一犯中国则未易救药矣乃若抚驭人心厚重本计则有主者在】
　　国朝魏荔彤漳郡山水说
　　【魏子守漳之明年辛卯元朔次日干支与嵗同擕客乗城环望四际因而叹曰美哉山河乎乃揖客而进之曰形家者言固难尽信而辨方正位所谓形势亦未可畧也郡自大庾熊岗衍而东南而天寳三峯逞出奇秀祖徳绵亘矣乌石油车之间蕴蓄气脉排闼送青而紫芝髙挿闽中凭髙居重洵称雄奇乆为浮屠盘踞儒墨混用前哲之所以兴叹也郡邑建设反以偏处一隔不无卑栖之憾焉睇审外势丹霞石岩名第峙于向明文山鹤鸣鳯凰奠于出震员山新岭揭鸿镇于坤维周回森密包罗寥濶堪舆家所谓藏风聚气者兹地实有之纵目骋览万象俱足独元首孤露城外脱冠冕而蓬首则尊崇之体不具矣邑人版筑锄锸有司不戒齿牙崚嶒师讼数兴岂无由乎若夫绕城郭通潮汐志言风气之萃止于南溪也是已与郡西北之九龙溪相为环带合流朝宗滙十岩回澜九曲云汉昭囘于斯可见复约以纱帽水头之钳钮扃以圭防镇卫之关鎻天造地设隂阳合徳清浊有章然比来之咏三星而叹沧桑抑又何邪□尝思之山水之显晦各有其时人谋之得失各异其应何则地待人人待时而迟速之数则有所操人待时时待地而灵顽之体又有所变此灾祥之所以不一而治乱之所以难齐也然尚有说焉庄生云水之积也不厚则其负大舟也无力风之积也不厚则其负大翼也无力今漳之为郡山髙而水不深形大而力不厚风俗恐趋于浮靡人心恐流于儇薄学术事业恐华而鲜实盛而未永是不可不知所以培之也建阁竖塔垒邱叠阜培之使髙凿河濬隍垣堤东□培之使深犹未也吾夫子不云乎知者乐水仁者乐山天地以山水为性情人心以仁知为性情仁知形上之道体也山水形下之噐用也体用一原显微无问非知道者孰能识之使有明体达用之君子出而挽世道正人心一归于淳厐敦厚之风而成慈良朴茂之俗则犹是兹山兹水一转移开体用具举又何有古今灵顽之别哉顾予非其俦也始述斯说以俟后之君子论质马客曰诚哉是言也世有惑于术家谬妄之谈泥形体罔知通徳类情之理者是可起而悟矣】
　　赵国麟禁止搭台殉节告示
　　【为申明饬禁贤智之过以正人心以端风化事照得妇人守节从一而终理之正也身遭强暴捐躯明节理之变也变而不失其正也若夫舅姑无恙叔嫂有依必慷慨一决从夫九地于死者虽无媿于生者何其忍此贤智之过非理之正也至于为父母兄弟者家有守节之妇当安抚以全其生不当怂以速其死孺子匍匐而入皆生恻隐牵牛无罪而就犹然不忍乃至亲骨肉坐视其死而不救亦已忍矣况更为之筑台设祭扶掖投缳俨然正法之场死者何罪观者何心一人节烈众人豺狼名为美举实伤风化此不独非理之正而更大背乎理者也闽省旧有此习本司素所深悯正欲出示晓谕禁止忽有杨氏殉节一案阖学佥呈旌其烈舅氏互控悉其由夫防二日迫继母而投河氏痛终天避郎叔而赴水移冢妇为介妇姑意早定于长子未死之前易旧婚为新婚叔志更切于嫂手既援之后为杨氏者虽有舅姑竟成强暴虽有伯叔何异冦雠归无所归守无可守有死而已且能先姑柩次登缳室更可谓明于大道从容就义者矣所不合者独筑台一节犹染旧习然非本心也观其投河者再其志亦诚可悲已本司亲临其冢为文致祭枷号郎叔于墓下扑责舅氏于坟前用惩顽恶以慰幽贞但本司恐军民人等惑于俗习过当之风不明本司一劝一惩之意故特为申明杨氏之节所以有必死之心者实无可生之路非善其死之之迹乃善其死之之心也为此示谕阖属知悉凡守志者当思愿为节妇不愿为烈妇凡为节妇之父兄亲戚者当周旋防防闭导劝谕使其知一死之不足以塞责则有节妇之乐无节妇之苦庶人心风俗皆得其正若仍循故套轻生钓誉登台生祭本司不独不为表扬枷扑之刑且将加于烈妇之门矣慎之戒之母负本司化民成俗之意可也】
</div>
    <div class="pagination">
<a href="福建通志_page228.html">上一页</a><span>...</span><a href="福建通志_page224.html">224</a><a href="福建通志_page225.html">225</a><a href="福建通志_page226.html">226</a><a href="福建通志_page227.html">227</a><a href="福建通志_page228.html">228</a><span class="current-page">229</span><a href="福建通志_page230.html">230</a><a href="福建通志_page231.html">231</a><a href="福建通志_page232.html">232</a><a href="福建通志_page233.html">233</a><a href="福建通志_page234.html">234</a><span>...</span><a href="福建通志_page230.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
