<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 479 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 479 页/共 479 页</h1>
    <div class="content">
　　又北经直隶河间府之东。

　　海在河间府沧州东百八十里。自沾化县境经盐山县东海在县东七十里，又北经州境，又北经静海县东海在县东北百五十里。当漳、卫诸川入海之处，所谓小直沽也，天津卫在焉卫在静海县西北七十五里，为畿辅噤喉之地。元人海运至大都者，皆集于此。明初亦因其制，今漕运之达京师者，亦未尝不自天津而北也《海运考》：自直沽开洋，望东挑南一字行，一日夜见半边沙门岛。挑南字多必见莱州三山，挑东北行半日，便见沙门岛。若挑北多见砣矶山，南收登州卫沙门岛开船，东南山嘴有浅，挨中东行，好风一日夜到刘岛。刘岛开洋望东挑北一字行，转成山嘴正南行，好风一日夜见绿水。一日夜见黑水。又一日夜见南洋绿水，又两日一夜见白水。望南挑西一字行，一日点竿戳二丈，渐减一丈五尺。水下有乱泥二尺深，便是长滩，渐挑西收洪。如戳硬沙，即便复回，望东行，见绿水。到白水寻长沙收三沙洪。如不着洪，望东南行，日看黄绿色浪花如茶抹，夜看浪泼如大星多，即是茶山。若船坐茶山，往西南一字行，朝北见崇明沙，南见清浦墩岸刘家港。如在黑水洋正南，挑西多是高了，前有阴沙、半洋沙、向沙、拦头沙，即是角嘴。便复回往正东行，看水色风汛收三沙洪。如风不便，即挑东南行看水色收宝山。如在黑水大洋，挑东多必是低了，见隔界大山一座，便望正西南一字行。一日夜便见茶山。如不见隔界山，又不见茶山，见黑绿水多便望正西行，必见石龙山、孤礁山。复回望西南行，见茶山收洪。此运舟自直沽南还之道也。

　　大海又北折而东出，经顺天府东南及永平府之南。

　　海自天津而东北，为顺天府宝坻县东南境海在县东南二百余里。又折而东，为丰润县之南境海在县南百二十里。又东为永平府滦州南境海在州南百三十里。又东为乐亭县南境海在县南三十里，又东经永平府南海在府城南九十里，又东为昌黎县南海在县东南七十里，碣石山在焉，又东经山海关南而接辽东界海在关南四里。自登莱以迄于沧州永平之境，古所谓渤海之险也。

　　大海自西而东，经广宁之南境。又南折而东出，经辽阳之南境。

　　辽东南面皆滨海为险，回环几二千里。自山海关而东，旧曰广宁前屯卫南去海二十里。又东，旧曰宁远卫南去海二十五里。又东北，旧曰广宁中屯卫南至海五十里。又东，旧曰义州卫南去海百五十里。又东，旧曰广宁右屯卫南去海三十里。又东，旧曰广宁卫南去海百三十里。此古所称辽西地也。自此折而南，经故海州卫之西南，曰梁房口关亦曰三岔口，亦曰辽河口，在海州卫西南七十里。为辽河入海之处。又南经故盖州卫西东去卫城十里，又南经故复州卫西东去卫城四十五里。又南经故金州卫西东去卫城三十里。又南折而东经卫南北去卫城百二十里，曰旅顺口关，为辽东金镇咽喉之地南对登州府新开海口。又东北至辽阳南境海在城南七百三十里，又东接朝鲜境内，此古所称辽东地也。盖西南以安南为翼卫，东北以朝鲜为藩维，怀柔镇叠之规模，于此亦可睹矣《海运考》：自辽河口开洋，顺风一日夜至铁山。带东二字望南行，经成山入南洋，望正南行三日夜，经桃花班水望东行，见白水。带西二字勤戳点竿寻长滩一丈八尺，渐减至一丈五尺，望西行戳扬子江洪。如不见望下使必见茶山，船稍南面坐茶山望西行，半潮便见崇明沙。如风顺，一潮至刘家港内。此运舟自辽东南还之道也。丘曰：海运自秦已有之，而唐人亦转东吴粳稻，以给幽燕杜甫诗：渔阳豪侠地，击鼓吹笙竽。云帆转辽海，粳稻来东吴。又云：幽燕盛用武，供给亦劳哉。吴门持粟布，泛海凌蓬莱。此唐人海运之证也。然以给边方之用而已。用之以足国，则始于元初伯颜平宋，命张等以宋图籍自崇明由海道入京师。至元十九年，始建海运之策，命罗壁等造平底海船，运粮从海道抵直沽。是时犹有中滦之运，不专于海道。二十八年，立都转运万户府督岁运。至大中，以江淮江浙财赋府每岁所办粮充运。自此至末年，专仰海运矣。说者谓虽有风涛漂溺之虞，然视河漕之费，所得盖多。故终元之世，海运不废。罗洪先曰：考元至元二十一年，伯颜始建议海运。寻建海道万户府，三任故海盗朱清、张、罗壁为万户。初时押运粮仅三万五千石，船大者不过千石，小者三百石。自刘家港出扬子江，盘转黄连沙嘴，月余始至淮口。过胶州劳山一路，至延真岛望北行，转成山西行，至九皋岛、刘公岛、沙门岛放莱州大洋收界河，两月余抵直沽，实为繁重。至元二十六年，增粮八十万石。二月开洋，四月直沽交卸。五月还，复运夏粮，至八月回。一岁两运，是时船尚小。二十七年，朱清请长兴李福四押运，自扬子江开洋，落潮东北行，离长滩至白水绿水，经黑水大洋，北望延真岛，转成山西行入沙门，开莱州大洋进界河，不过一月或半月至直沽，漕运利便。大德以后，招两浙上户自造运船，量给脚价。船大者八九千，小者二千余石。岁运三百六十万石至京师，迤南番贡亦循道而至。自上海至直沽内扬村马头，凡万三千三百五十里，不出月余即达，省费不赀。若长乐港出福州，经崇明以北，又自古未有之利也《元史》：初，海运之道，自平江刘家港入海，经扬州路通州海门县黄连沙头万里长滩开洋，沿山而行，抵淮安路盐城县，历西海州海宁府东海县，密州、胶州界，放灵山洋，投东北路多浅沙，行月余始抵成山。计其水程，自上海至杨村马头，凡万三千三百五十里。至元二十九年，朱清等言其路险恶，复开生道。自刘家港开洋，至撑脚沙，转沙嘴至三沙扬子江。过匾担沙大洪，又过万里长滩放大洋，至青水洋。又经黑水洋至成山，过刘岛至之罘、沙门二岛，放莱州大洋，抵界河口。其道差为径直。明年，千户殷民略又开新道，从刘家港入海，至崇明州三沙放洋向东行，入黑水大洋，取成山转西至刘家岛。又至登州沙门岛，于莱州大洋入界河。当舟行风信有时，自浙西至京师，不过旬日而已，视前二道为最便云。梁梦龙曰：《元史》称元人海运，民无挽输之劳，国有储蓄之富。今国家都燕，财赋自东南而来者，仅恃会通一河，识者不无意外之虑。若寻元人海运之道，别通海运一路，与河漕并行，江西、湖广、江东之粟照旧河运，而以浙西东濒海一带由海运，未为非策也丘氏亦主此说。又曰：元人由海运或至损坏者，以起自太仓、嘉定而北也。若但自淮安而东，循登、莱以洎天津，本名北海，中多岛屿，可以避风。与东南之海渺茫无际者迥异。诚议运于此，是名虽同于元人，而利实专其便易矣。王在晋曰：元虏使其民，是以投之穷海而忍视其死。至元二十八年，漂米二十四万五千石有奇。至大二年，漂米二十万九千石有奇。其随船汩没者，不知几千人矣《元史》亦言：风涛不测，粮船漂溺，无岁无之。夫驱民而纳于沆漭之中，仁人不忍言也。况以今时而出海道，则三十六岛之间，定有余粮矣。或者曰：利害相因，在审时而度势，事之不可执一论也。岂独海运为然哉！○《山居赘论》曰：《禹贡》言，沿于江海，达于淮、泗。又曰：夹右碣石入于河。是贡赋之道，未尝不兼用海也。秦人飞刍挽粟，起于黄垂、琅邪负海之郡，转输北河。其制未尽非，而用民失其道矣。说者谓海运作俑于秦，而效法于元，岂通论哉！右海道。

　　◎分野叙

　　五行之质位于地，五行之气丽于天。九州十二国，位于地者也；二十八宿十二辰，丽于天者也。气与质之不相离也，犹影响也。《周礼》列保章之官，春秋时，分星之略征之子产，而梓慎、礻卑灶之属，亦往往以此验郡国之休咎。后世司马迁、班固、蔡邕、皇甫谧诸家，亦从而著其说。而史传所纪，如高诩、申胤、崔浩、高允之徒，以迄近代之善言天文者，有所推验，类皆不爽。而世儒则疑之，以为稽其世次，则韩、赵、吴、越不并列于一时；考其区分，则交趾、九真未版图于周季；按其方位，则降娄、析木不同符于土封；语其广轮，则环海四夷何无与于分野。胶执毋乃过与！夫以十二辰之次，配以十二国，亦犹言天度者，寓以名而纪其数也。五行以相生为用，相克为功，或配合以成能，或错综以尽变。达于其故，引而伸之，触类而长之，分野无不可言也。余略为差次所闻，以备方舆之阙。若其穿凿附会，诞妄而不经，拘牵而失实者，概无取焉。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷一百三十 

卷一百三十
　　◎分野

　　《周礼》：保章氏以星土辨九州之地，所分封域，皆有分星，以观妖祥。此后世言分野之始也。《晋志》云：职方掌天下之土，保章辨九州之野。

　　《春秋传》：子产曰，辰为商星，参为晋星。《外传》：伶州鸠曰，岁之所在，则我有周之分野星纬分验之文。左氏多有，今略举二条。子产之说，即二十八宿之分也。伶州鸠之说，又即五星之占也。然则分野之验，其传旧矣。

　　郑氏曰：此即《周礼》星土之说也。易氏曰：在诸侯则谓之分星，在九州则谓之星土。九州星土之书亡矣，今其可言者，十二国之分谓十二次之分，详见下。考之传记，灾祥所应，有可证而不诬者。昭十年，有星出于婺女，郑礻卑灶曰：今兹岁在颛顼之墟，姜氏、任氏实守其地，释者以颛顼之墟为玄枵。此玄枵为齐之分星，而青州之星土也。昭三十二年，吴伐越。晋史墨曰：越得岁而吴伐之，必受其凶。释者以为岁在星纪，此星纪为越之分星，而扬州之星土也。昭元年，郑子产曰成王灭唐而封太叔焉。故参为晋星，实沉为参神。此实沉为晋之分星，而并州之星土也。襄九年，晋士弱曰：陶唐氏之火正阏伯，居商丘，相土因之。故商主大火，此大火为宋之分星，而豫州之星土也。昭十七年，星孛及汉。申须曰：汉，水祥也。卫，颛顼之墟也。故为帝丘，其星为大水。此И訾为卫之分星而冀州之星土也。襄二十八年，春无冰。梓慎曰：岁在星纪而淫于玄枵，蛇乘龙。龙，宋郑之星，此寿星为郑之分星而亦豫州之星土也。《郑语》：周史曰：楚，重黎之后也。黎为高辛氏火正，此鹑尾为楚之分星而荆州之星土也。《尔雅》曰：析木谓之津。释者谓天汉之津梁为燕，此析木为燕之分星而幽州之星土也。以至周之鹑火，秦之鹑首，赵之大梁，鲁之降娄，无非以其州之星土而为其国之分星，所占灾祥，其应不差。陈氏曰：先儒谓古者受封之日，岁星所在之辰，其国属焉。观《春秋传》凡言占相之术，以岁之所在为福，岁之所冲为灾。故师旷、梓慎、礻卑灶之徒，以天道在西北而晋不害，岁在越而吴不利，岁淫玄枵而宋郑饥，岁弃星纪而周楚恶，岁在豕韦而蔡祸，岁及大梁而楚凶。则古之言星次者，未尝不视岁之所在也。又梓慎曰：龙，宋郑之星也。宋，大辰之虚也。陈，太之虚也。郑，祝融之虚也。皆火房也。卫，高阳之虚也，其星为大水。以陈为火，则太之木为火母故也。以卫为水，则高阳水行故也。子产曰：迁阏伯于商丘，主辰，商人是因，故辰为商星。迁实沉于大夏，主参，唐人是因，故参为晋星。然则十二域之所主，亦若此也。《史记·天官书》：杓，自华以西南；衡，殷中州河济之间；魁，海岱以东北。此以中宫斗杓言分野也。《春秋纬·文耀钩》因其说而广之。其言曰：布度定纪，分州系象。华、岐以西，龙门、积石，至三危之野，雍州，属魁星。太行以东至碣石、王屋、砥柱，冀州，属枢星。三河、雷泽东至海岱以北，兖州、青州，属机星。蒙山以东至南江、会稽、震泽，徐、扬之州，属权星。大别以东至彭泽、九江，荆州，属衡星。荆山西南至岷山、北岖、鸟鼠，梁州，属开星。外方、熊耳，以至泗水，陪尾，豫州，属摇星。此九州属北斗。星有七，州有九。但兖、青、徐、扬并属二州，故七星主九州又《后汉志》注：玉衡九星，主九州。第一星主徐，二主益，三主冀，四主荆，五主兖，六主扬，七主豫，八主幽，九主并。《晋志》则曰：北斗七星：一秦，二楚，三梁，四吴，五燕，六赵，七齐。

　　角、亢、氐，兖州。房、心，豫州。尾、箕，幽州。斗，江湖。牵牛、婺女，扬州。虚、危，青州。营室至东壁，并州。奎、娄、胃，徐州。昴、毕，冀州。觜Δ、参，益州。东井、舆鬼，雍州。柳、七星、张，三河。翼、轸，荆州。又曰：昴、毕间为天街，其阴阴国，其阳阳国。

　　此以二十八宿言分野也。后班固、皇甫谧诸家之说，大都不出于此。

　　秦之疆也，候在太白，占于狼弧。吴、楚之疆，候在荧惑，占于鸟衡。燕、齐之疆，候在辰星，占于虚危。宋、郑之疆，候在岁星，占于房心。晋之疆，亦候在辰星，占于参罚。及秦并吞三晋、燕、代，自河山以南者中国，中国于四海内则在东南，为阳，阳则日。岁星、荧惑、填星占于街南，毕主之。其西北则胡犭各、月氏诸裔，旃裘引弓之民为阴，阴则月。太白、辰星占于街北，昴主之。故中国山川东北流，其维首在陇、蜀，尾没于勃碣。是以秦晋好用兵，复占太白。太白主中国。胡犭各数侵掠，独占辰星。辰星出入躁疾，常主夷翟。其大经也。此以五星占分野也。《星经》曰：岁星主泰山、徐、青、兖；荧惑主霍山、扬、荆、交；镇星主嵩高、豫；太白主华阴、凉、雍、益；辰星主常山、冀、幽、并。其以五星分配五岳、九州，盖亦本于此。而唐一行山河两戒之说，亦由此而推广之。

　　《汉书·地理志》：秦地于天官东井、舆鬼之分野也。其界自弘农故关今河南灵宝县废函谷关以西京兆今西安府、扶风今凤翔府、冯翊今同州、北地今庆阳以北、上郡今延安以北、西河今汾州府以西北、安定今平凉府、天水今秦州、陇西今韦昌府，南有巴今重庆府、蜀今成都府、广汉今汉州、犍为今叙州府、武都今阶州，西有金城今兰州以西、武威今凉州卫、张掖今甘州卫、酒泉今肃州卫、敦煌今废沙州，又西南有柯今遵义府、越今建昌行都司、益州今云南府，皆宜属焉。自井十度，至柳三度，谓之鹑首之次，秦之分也。

　　魏地觜、参之分野也。其界自高陵今陕西高陵县以东尽河东今平阳府、河内今怀庆府，南有陈留今河南有陈留县，及汝南之召陵见河南郾城县、氵隐强见许州、新汲见洧川县、西华今县、长平见陈州、颍川之舞阳今县，郾即今郾城县、许即许州、鄢陵今县，河南之开封见开封府附郭祥符县，中牟今县、阳武今县、酸枣见延津县、卷见原武县，皆魏分也。

　　周地，柳、七星、张之分野也。今之河南雒阳、城俱见今河南府附郭洛阳县、平阴见今孟津县、偃师今县、巩今县、缑氏见偃师县，是其分也。自柳三度至张十二度，谓之鹑火之次，为周之分。

　　韩地，角、亢、氐之分野也。韩分晋得南阳郡今府及颍川之父城今见汝州郏县、定陵见舞阳县、襄城今县、颍阳见登封县、颍阴见禹州、长社见长葛县、阳翟今禹州、郏即郏县，东接汝南今汝宁府，西接弘农，得新安今县、宜阳今县，皆韩分也。自东井六度至亢六度，谓之寿星之次。郑之分野与韩同分。

　　赵地，昴毕之分野。赵分晋得赵国，北有信都今北直冀州、真定今府、常山今元氏县，故郡治也、中山今定州，又得氵豕郡之高阳今县、莫阝今见任丘县、州乡见河间府附郭河间县，东有广平今府、钜鹿今顺德府境、清河今有清河县、河间今献县是其治也，又得勃海之东平舒今大城县、中邑在沧州境、文安今县、束州见河间县、成平见献县、章武见盐山县，河以北也。南至浮水即浮阳，今沧州治，废清池县也。讹曰浮水、繁阳见内黄县、内黄今县、斥丘见成安县，西有太原今府、定襄见朔州、云中见大同府境、五原见榆林卫、上党今潞安府，皆赵分也。

　　燕地，尾、箕分野也。东有渔阳今蓟州、右北平今永平府、辽西今广宁等卫、辽东今辽阳等卫，西有上谷今宣府卫境、代郡今蔚州、雁门今代州境，南得涿郡之易今易州、容城今县、范阳见易州、北新城见安肃县、故安见易州、涿县今州、良乡今县、新昌见新城县，及渤海之安次今东安县，皆燕分也。乐浪、玄菟今朝鲜境，亦宜属焉。自危四度至斗六度，谓之析木之次，燕之分也。

　　齐地，虚、危之分野也。东有川今县、东莱今莱州府、琅邪今沂州地、高密今县、胶东今即墨县、泰山今泰安州、城阳今莒州、千乘见高苑县，清河以南勃海之高乐见北直南皮县、高城见盐山县、重合见沧州、阳信今县，西有济南今府、平原今德州境，皆齐分也。鲁地，奎、娄之分野也。东至东海，南有泗水，至淮，得临淮之下相见邳州、睢陵见盱眙县、僮见虹县、取虑亦见虹县，皆鲁分也。

　　宋地，房心之分野也。今之沛宿州境、梁归德府、楚徐州、山阳见山东金乡县、济阴今曹州境、东平今州、东郡之须昌见东平州、寿张今县，皆宋分也班固又云：东平、须昌、寿张皆在济东，属鲁，非宋分也，当考。盖固本据旧文，不敢以己意刊正。古人之不敢自用类如此。

　　卫地，营室、东壁之分野也。今之东郡今北直开州及魏郡彰德府境、黎阳见县、河内之野王今怀庆府附郭河内县、朝歌见卫辉府淇县，皆卫分也。

　　楚地，翼、轸之分野也。今之南郡荆州府、江夏武昌府、零陵永州府、桂阳郴州、武陵今常德府、长沙今府，及汉中今府、汝南郡，尽楚分也。

　　吴地，斗分野也。今之会稽苏州府以南、九江寿州以南、丹阳应天府以西、豫章南昌府以南、庐江庐州府以南、广陵扬州府以北、六安郡治六县，见庐州府舒城县、临淮郡郡治徐县，今见泗州境，尽吴分也。

　　粤地，牵牛、婺女之分野也。今之苍梧梧州府、郁林今郁林州以西北、合浦今廉州府境、交今太平思明等府境、九真今安南境内、南海今广州府、日南今安南境内，皆粤分也。此十二国分野之详也本志所载十三国，而曰十二国者，吴粤本同分也。王氏曰：十二国分野，本出于七国甘、石之学《天官书》：传天数者，在齐甘公、魏石申是也。汉之言天数者，复以当时郡县分配之。班氏志地理，遂从而著其说。其后张衡、蔡邕亦传述焉。郑康成曰：九州诸国中封域，于星亦有分焉。其书正矣。堪舆虽有郡国所入度，非古数也。后之言分野者，益从而附会之，诞矣。○《山居杂论》曰：分星之说，载之《周礼》，散见于左氏。司马迁世掌天官，亦言曰：天有日月，地有阴阳。天有五星，地有五行。天有列宿，地有州域。二十八舍主十二州，斗乘兼之北斗乘十二辰，兼十二州也。所从来久矣。然参考诸家，惟班氏所载，庶不大悖于古，亦可兼通于今。因差次其文，以备一家之学。至于《晋志》所载，魏太史令陈卓更定郡国所入宿度，其辞虽详，然大旨不出于《班志》而特为支离穿凿之耳。其尤不经者，柯、越而概之以魏，酒泉、张掖而系之于卫，济阴、东平而属之于郑，上党、太原而别之为秦。则其术之疏缪，固不必累举而见也。乃后代犹袭其缪而附益之，不亦异乎？

　　《帝王世纪》：黄帝推分星次，以定律度。自斗十一度至婺女七度，曰星纪之次。今吴越分野于辰在丑，律中大吕。斗建在子，自婺女八度至危十六度，曰玄枵之次。今齐分野于辰在子，律中黄钟，斗建在丑，自危十七度至奎四度，曰豕韦之次豕韦亦曰陬訾，今卫分野于辰在亥，律中应钟，斗建在寅。自奎五度至胃六度，曰降娄之次，今鲁分野于辰在戌，律中无射，斗建在卯。自胃七度至毕十一度，曰大梁之次，今赵分野于辰在酉，律中南吕，斗建在辰。自毕十二度至东井十五度，曰实沈之次，今晋魏分野于辰在申，律中夷则，斗建在巳。自井十六度至柳八度，曰鹑首之次，今秦分野于辰在未，律中林钟，斗建在午。自柳九度至张十七度，曰鹑火之次，今周分野于辰在午，律中蕤宾，斗建在未。自张十八度至轸十一度，曰鹑尾之次，今楚分野于辰在巳，律中仲吕，斗建在申。自轸十二度至氐四度，曰寿星之次，今韩分野于辰在辰，律中姑洗，斗建在酉。自氐五度至尾九度，曰大火之次，今宋分野于辰在卯，律中夹钟，斗建在戌。自尾十度至斗十度百三十五分而终，曰析木之次，今燕分野于辰在寅，律中太簇，斗建在亥。凡天有十二次，日月之所躔也。地有十二分，王侯之所国也。此皇甫氏谧略言十二国所入宿度也。案蔡氏邕《月令章句》及陈氏卓《郡国宿度》，其所入之数虽微有不同，而大抵相类，故不并著。王氏曰：杜佑谓国之分野，上配天象，始于周季。《世纪》所云，盖以星官之书自黄帝始也。○又《广雅》云：东方七宿三十三星，积七十五度《星经》：角四星十二度，亢四星十度，氐四星十七度，房四星五度，心三星六度，尾十星十八度，箕四星九度，是三十三星七十五度也。南方七宿六十四星，积百十有二度《星经》：井八星三十二度，鬼四星二度，柳八星十三度，星七星七度，张六星十八度，翼二十二星二十一度，轸九星十九度，是六十四星，百十有二度也。西方七宿五十一星，积八十度《星经》：奎十六星十七度，娄四星十二度，胃三星十五度，昴七星十一度，毕八星十五度，觜三星半度，参十星十度，是五十一星八十度也。北方七宿三十二星，积九十八度四分度之一《星经》：斗七星二十五度，牛六星七度，女四星十一度，虚二星十二度，危三星十度，室八星十九度，壁二星九度，是三十二星九十八度四分度之一也。四方凡一百有八十星，三百六十五度四分度之一，而九州十二国之分野各以类推。杜佑《分野议》曰：《左传》周敬王鲁哀公之时，吴为越所灭。其后六十九年，至威烈王，始命韩魏赵为诸侯。后十七年，安王之时，三国共灭晋而分其地。后五十六年，显王之时，而越为楚所灭。当吴之未亡，天下列国尚有数十，其时韩魏赵又未为诸侯，晋国犹在，岂得分其土地？自吴灭至分晋，凡八十八年。时既不同，班固《汉书》、皇甫谥《帝王世纪》所列分野，下分区域，上配星躔，固合同时，不应前后。又考所在封疆，详辨隶属，甚为乖互。勾践灭吴称霸时，未尝有苍梧、郁林之地。越灭后十代，至闽君摇，汉复立为越王，都东瓯。其时秦南海尉赵陀亦称王，五岭之南皆陀所有也。其于会稽之越，地分星躔，皆不相涉。未审二子何所依据，览者所当察也。○孔氏曰：星纪在于东北，吴越实在东南。鲁卫东方诸侯，遥属戌亥之次。又三卿分晋，方始有赵，而韩魏无分，赵独有之。《汉书·地理志》分郡国以配诸次，其地分或多或少。鹑首极多，鹑火极狭。徒以相传为说，其原不可得闻。其于分野，或有妖祥，而为占者多得其效。盖古之圣哲有以度知，非后人所能测也。易氏曰：分野之说，有可疑者。武王伐殷，岁在鹑火。伶州鸠曰：岁之所在我有周之分野，盖指鹑火为西周丰、岐之地。今乃以当洛阳之东周，何也？周平王以丰、岐之地赐秦襄公，而其分星乃谓之鹑首，何也？又如燕在北，而配以东方之析木；鲁在东，而配以西方降娄；秦居西北，而鹑首次于东南；吴越居东南，而星纪次于东北。贾氏以为古者受封之月，岁星所在之辰，恐不其然。若谓受封之辰，则春秋战国之诸侯以之占妖祥可也，后世占分野而妖祥亦应，岂皆古者受封之国乎？唐氏曰：子产言封实沈于大夏，主参。封阏伯于商丘，主辰。则分星之说，其来已久，非因封国始有分野。若以封国，岁星所在即为分星，则每封国自有分星，不应相土因阏伯，晋人因实沈矣。又汉魏诸儒，辰次之度，各用当时历数，与岁差迁徙，亦非天象度数之正也。○袁氏黄曰：分野灾祥，应尝不爽。稽之后代，四星聚牛女而晋元主吴，四星聚觜参而高齐王邺。彗扫东井而苻坚亡国，岁见尾箕而慕容复燕，此其最著者。郑康成曰：分野妖祥，主用客星。彗孛之气，为象当矣。又分野之次于东西南北，有相反而相属者。《三礼义宗》有云：晋属实沉者，高辛主祀；宋属大火者，阏伯当飨；齐属玄枵者，逄公托食。意者五德之后，各有攸主，而五气类应焉。征之传记，可以意通也或曰：燕属析木，高辛所建。鲁属降娄，少始都也。

　　《唐·天文志》：李淳风次《汉书》度数，而一行以为天下山河之象，存乎两戒两戒之说，本于《汉志》。武帝元封中，星孛于河戒。占曰：南戒为越门，北戒为胡门。其后汉兵击拔朝鲜，朝鲜傍海，越象也，居北方，胡域也。《天官书》：越之亡，荧惑守斗。朝鲜之拔，星于河戒。是也。又《星传》云：月入牵牛南戒。又曰：积薪在北戒西北。积水在北戒东北。南戒、北戒，即南河、北河也。北戒自三危、积石，负终南地络之阴，东及太华，逾河并雷首、底柱、王屋、太行，北抵常山之右，乃东循塞垣，至貊、朝鲜。是为北纪，所以限戎翟也。南戒自岷山、冢，负终南地络之阳，东及太华、连商山、熊耳、外方、桐柏，自上洛南逾江汉，携武当、荆山，至于衡阳，乃东循岭徼，达东瓯、闽中。是为南纪，所以限蛮夷也。故《星传》谓北戒为胡门，南戒为越门。河源自北纪之首，循雍州北徼，达华阴而与地络相会，并行而东，至太行之曲，分而东流，与泾、渭、济渎相为表里，谓之北河。江源自南纪之首，循梁州南徼，达华阴而与地络相会，并行而东，及荆山之阳，分而东流，与汉水、淮渎相为表里，谓之南河。故于天象则弘农分陕为两河之会，五服诸侯在焉。自陕而西为秦梁，北纪山河之曲为晋代，南纪山河之曲为巴蜀，皆负险用武之国也。自陕而东，三川、中岳，为成周。西距外方、大亻丕，北至于济，南至于淮，东达巨野，为宋、郑、陈、蔡；河内及济水之阳，为邶、、卫；汉东滨淮水之阴，为申、随：皆四战用文之国也。北纪之东，至北河之北，为邢赵，南纪之东，至南河之南，为荆楚。自北河下流，南距岱山，为三齐；夹右碣石，为北燕；自南河下流，北距岱山，为邹、鲁；南涉江汉，为吴、越：皆负海之国，货殖之所阜也。自河源循塞垣北东及海，为戎翟。自江源循岭徼南东及海，为蛮越。观两河之象，与云汉之所始终，而分野可知矣。此以山河两戒言分野也孔氏曰：南河、北河三星分夹东井。南河为南戒，一曰阳门，亦曰越门。北河为北戒，一曰阴门，亦曰胡门。两戒间，三光之常道也。史又云：自南正达于西正，得云汉升气，为山河上流。自北正达于东正，得云汉降气，为山河下流。陬訾在云汉升降中，居水行正位，故其分野当中州河济间。星纪得云汉下流，百川归焉。析木为云汉末派，山河极焉。又曰：斗杓谓之外廷，以治外，故鹑尾为南方负海之国。斗魁谓之会府，以治内，故陬訾为中州四战之国《星经》：一至四为魁，五至七为杓。其余列舍在云汉之阴者八，为负海之国。在云汉之阳者四，为四战之国。降娄、玄枵负东海，岁星位焉。星纪、鹑尾负南海，荧惑位焉。鹑首、实沉负西海，太白位焉。大梁析木负北海，辰星位焉。鹑火、大火、寿星豕韦为中州，镇星位焉。以七宿之中，分四象中位。自上元之首，以度数纪之，而著其分野。其州县虽改隶不同，但据山河以分，可得天象之正一云：云汉自坤抵艮为地纪。北斗自乾携巽为天纲。乾维内为少昊之墟，外为颛帝之虚。巽维内为太昊之虚，外为列山氏之墟。徐氏曰：九州十二域，或系之北斗，或系之二十八宿，或系之五星。至唐一行，又为山河两戒之说，而宋世之言分野者多宗之。然而因数推理，验往察来，则经纬分而主客辨，度数定而方位明。如昔人所称，汤王殷而星聚房房，宋亳之分，武造周而星聚柳柳，河洛之分。三星会而敬仲知齐之必霸会于虚危，齐分也，五星会而甘氏知汉之必兴会于东井，秦分也。火守心而子韦以为宋当其祸心为大火，宋分也，日食毕而仲舒以为晋大其民毕为大梁，晋分也。太白蚀昴而赵括长平之事应昴在赵分，荧惑守斗而吕嘉南越之衅成斗为越分。自古及今，类皆不爽，固不必为更新之论矣。然而因源溯流，由微察著，所贵通于感召之几，明于天人之际。而拘牵拟议，守象纬之成说而不知变者，无当于知天之学也。

</div>
    <div class="pagination">
<a href="读史方舆纪要_page478.html">上一页</a><span>...</span><a href="读史方舆纪要_page474.html">474</a><a href="读史方舆纪要_page475.html">475</a><a href="读史方舆纪要_page476.html">476</a><a href="读史方舆纪要_page477.html">477</a><a href="读史方舆纪要_page478.html">478</a><span class="current-page">479</span>
    </div>
    <div class="pagination"><a href="index.html">返回目录</a></div>
</body>
</html>
