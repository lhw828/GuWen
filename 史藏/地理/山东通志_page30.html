<!DOCTYPE html>
<html>
<head>
    <meta charset="UTF-8">
    <title>山东通志 - 第 30 页/共 194 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山东通志 - 第 30 页/共 194 页</h1>
    <div class="content">　　后唐明宗长兴二年修复文宣王庙祀【时朱梁丧乱庙祀废至是复之】
　　后周太祖广顺二年车驾亲征五月入兖州谒夫子庙再拜近臣言天子不当拜异代陪臣帝曰夫子圣人也百王取则安得不拜六月幸曲阜祠孔子再拜诏留所献银酒器并炉于庙中及诣圣林又再拜勅兖州脩葺祠庙给复十户为洒扫户饬禁樵采宋太祖建隆元年诏祭文宣王庙立十六防于庙门用正一品礼　増葺太学祠宇塑先圣亚圣十哲像画七十二贤及先儒二十一人像于东西庑之木壁帝三幸太学谒文宣王庙亲制孔子賛賛曰王泽下衰文武将坠尼父挺生河海标异祖述尧舜有徳无位哲人其萎鳯鸟不至【十哲以下命文臣分賛之】二年诏定乐章文宣王庙用永安之曲【窦俨撰乐章】
　　太宗太平兴国三年十月诏复曲阜县文宣王家【歴代以圣人之后不与庸调周显徳中遣使均田抑同编户今特诏免】八年重修阙里文宣王庙诏近臣曰朕嗣位以来咸秩无文徧修羣祀惟鲁之夫子庙堂未加营葺阙孰甚焉可诏大将作恢敞儒宫
　　端拱元年八月车驾临国子监谒文宣王【礼毕升辇将出西门时博士李觉方聚徒讲书上即召觉令对御讲觉对曰陛下六飞在御臣何敢辄升髙坐上因降辇命有司张帝幕设别坐诏觉讲周易之泰卦従臣皆列坐觉乃述天地感通君臣相应之防上甚喜赐帛百疋】淳化四年诏先圣庙六衙朔望焚香【従监库使臣之请】帝凡三谒文宣王庙诏绘三礼器物制度于国学讲论堂木壁又诏建国子监文宣王庙于河南府
　　真宗景徳三年诏诸道州府军监修葺文宣王庙四年诏兖州増给文宣王守塜五十户【时止七户守冢特増之】大中祥符元年十月东封泰山十一月幸曲阜谒文宣王庙诏曰朕以纪号岱宗观风广鲁久懐先圣实主斯文矧尼山毓粹之区光灵可挹而曲阜奉祀之地庙貌犹存将申欵谒之仪用表钦崇之志宜取十一月朔日幸曲阜县备礼躬谒仍付所司详定　十一月朔日车驾至曲阜县谒文宣王庙内外量设黄麾仗袭文宣公及宗属并许陪位帝服鞾袍行酌献礼初有司定议肃揖帝特展拜以表严师崇儒之意又幸叔梁纥堂命近臣分奠七十二弟子礼毕立殿之西召孔氏子孙抚谕之复诣孔林以树拥道降舆乗马至墓设奠复再拜又御北亭召従臣观古碑加谥孔子为元圣文宣王诏曰王者顺考古道懋建大猷崇四术以化民昭宣教本总百王而致治丕变人文方启迪于素风思丕扬于鸿烈先圣文宣王道膺上圣体自生知以天縦之多能实人伦之先觉元功侔乎简易景铄配乎贞明惟列辟以尊崇为亿载之师表肆朕以寡昧钦承命厯曷敢不遵守彛训保乂中区属以祗若元符告成乔岳观风广鲁之地饬驾数仞之墙躬谒逺祠缅懐遐躅仰明灵之如在肃奠献以惟寅是用稽简册之文昭聪叡之徳聿举追崇之礼庶申严奉之心备物典章垂之不朽诞告多士昭示朕意宜追諡曰元圣文宣王遣吏部尚书张齐贤以太牢祭告祝文曰朕以有事岱宗毕告成之盛礼缅懐阙里钦设教之素风躬谒奠于严祠特襃崇于懿号仍令旧相载达精诚昭荐吉蠲用遵典礼以兖国公顔子等配复勅修饰祠宇给近便十户以奉茔域赐其家钱三十万帛三百匹近属授官赐出身者六人又遣内侍殿头张文质赍勅赐太宗御制书五百十七轴九经书及疏释文三史书并昨亲奠祭器留于庙中勅曰国家尊崇师道启迪化源睠惟邹鲁之邦是曰诗书之国尼山在望灵宇増严朕登岱告成回銮欵谒期清风之益振举缛礼以有加式咨诲诱之方更尽阐扬之防宜以所赐太宗皇帝御制御书并正义释文及器物等并置于庙中书楼上收掌委本州长吏职官及本县令佐等同共检校如有讲説释奠并须以时出纳勿令损汚此勅文仍刋之于石昭示无穷是年降曲阜庙桓圭一従上公之制诏追封孔子父叔梁纥为齐国公母顔氏为鲁国夫人遣都官员外郎王励祭告制曰朕以祗陟岱宗亲巡鲁甸永懐宣圣之徳躬造阙里之庭奠献周旋钦崇备至惟降灵之所自亦锡命之有初像设具存名称斯阙宜加追命以焕典章叔梁纥宜追封齐国公顔氏宜追封鲁国太夫人又追封圣配开官氏为郓国夫人制曰朕时巡鲁郡躬诣孔堂顾风教之所尊举典章而既渥眷惟令淑作合圣灵载稽简册之文尚阙封崇之数属兹咸秩特示追荣垂厥方来式昭遗范开官氏宜追封郓国夫人仍令兖州遣官诣曲阜庙祭告　二年二月诏立曲阜县孔子庙学舍加先圣冕服桓圭従上公之制冕九旒服九章五月帝亲制元圣文宣王賛分宰相等撰顔子以下賛诏曰朕乃者封峦禅社昭列圣之鸿休崇徳报功广百王之彛制泊言旋于阙里遂躬谒于鲁堂瞻河海之姿晬容穆若出洙泗之上髙风凛然举茂典之有加期斯文之益振由是推恩世胄并锡宠章祗事祠庭増其奉邑复念性与天道徳冠生民议兹元圣之名冀广严师之礼兼朕亲为制賛以表崇儒至于四科钜贤并超五等七十达者俱赠列侯位彼先儒皆传圣道咸加赠典俾耀素风仍命寀寮分纪遗烈式尽襃扬之防庶资善诱之方宜令中书门下枢宻院三司使两制丞郎待制阁馆直馆校理分撰賛以闻御制序曰若夫检玉岱邱回舆阙里缅懐于先圣躬谒于严祠以为易俗化民既仰师于彛训崇儒重道宜益峻于徽章増荐崇名聿陈明祀思形容于盛徳爰刻镂于斯文賛曰立言不朽垂教无疆昭然令徳伟哉素王人伦之表帝道之纲厥功茂实其用允臧升中既毕盛典载扬洪名有赫懿范弥彰　三年六月命崇文院刋释奠仪注及祭器图颁之诸路　四年五月诏州县立孔子庙　五年十二月改封孔子为至圣文宣王诏大常礼院定州县释奠器数　七年用先天节礼毕诣文宣王庙行礼
　　天禧元年定太学释奠遣太尉太常光禄卿以充三献【従国子监孙奭之请】诏崇文馆雕印释奠仪注及祭器图颁行诸路　二年诏葺孔子庙赐文宣公家祭冕服仁宗天圣元年八月幸国子监谒孔子有司言旧仪止肃揖帝特再拜
　　景祐元年诏释奠用登歌【按开元中已用登歌寻废至是复之】
　　庆歴四年五月幸国子监谒孔子再拜勅曲阜县差中户五十人充孔庙洒扫　八年诏圣父齐国公像易以九章之服于圣殿后立庙奉安
　　皇祐三年七月以孔氏子孙复知仙源县事【祥符中改曲阜为仙源】诏曰国朝以来世以孔氏子孙知仙源县使奉承庙祀近嵗废而不行非所以尊先圣也宜复之【真宗朝授孔延世为曲阜令袭封文宣公】
　　至和二年三月封孔子后为衍圣公【太常博士祖无择言孔子为文宣王不可以祖谥而加后嗣诏改之按衍圣公之称始此哲宗朝旋改旋复自后歴代因之袭封宗子详世爵中】
　　嘉祐六年赐孔庙飞白御书殿榜并金字篆碑帝写榜时必巾栉而书　遣兖州通判田洵设祭奉安祝文曰惟王渊圣难名诚明独禀敷厥雅道大阐斯文生民以来至徳莫二教行万世仪比三王阙里之居祠宇惟焕遐瞻墙仞逖仰门扉奋于飞染之踪新兹标榜之制命工庀事推防涓辰敢议形容特申崇奉仰惟降格遥冀鉴观
　　神宗元丰元年诏兖州修葺先圣祠庙又命太常修四孟奠菜仪
　　哲宗元祐元年勅白身合袭封人与除承奉郎専主先圣祠事无兼他职添支供给随本资次每三年理为一任用本路及按察官荐举依吏部格闗陞资任如朝廷非次擢用许依旧带管公爵令以次合袭封人权主祀事每遇亲祠大礼冬正朝防许赴阙陪位増赐田百顷以供祭祀复给孔庙洒扫户五十人看林户三人【熙宁中新法行裁减洒扫户存三十人看林户存三人至是従司马光之请増复之】十月改衍圣公为奉圣公勅定家祭冕服等制度【元符中复改衍圣公】六年十月幸太学先谒至圣文宣王庙行释奠礼一献再拜礼成诏博士皆升堂坐诸生两庑下命国子祭酒讲无逸终篇
　　徽宗崇宁元年二月诏追封孔鲤为泗水侯孔伋为沂水侯八月建外学于国南诏曰古者学必祭先师况都城近郊大辟黉舍聚四方之士多且数千宜建文宣王庙以便荐献　四年诏辟雍文宣王殿以大成为名帝幸国子监谒文宣王殿再拜行酌献礼遣官分奠兖国公以下又诏考正先圣及弟子冕服文宣王用王者冕十二旒衮服九章画图镂版印赐仍颁降天下州县学依图改正【従国子监司业蒋靖之请】五年颁祀先圣祝文曰维王固天攸縦诞降生知经纬礼乐阐扬文教余烈遗风千载是仰俾兹末学依仁游艺谨以制帛牲齐粢盛庶品祗奉旧章式陈明荐以兖国公邹国公配
　　大观元年诏先圣墓立赏钱十贯禁樵采林木许人告捉　二年诏绘子思像従祀　三年诏正乐书更撰释奠乐章　四年制文宣王改执镇圭庙门増立二十四防如王者制【按周礼王用镇圭】
　　政和元年诏孔门弟子封爵及郡县犯先圣讳者悉改正　四年御书大成殿额赐太学并曲阜孔子庙仍颁其名于诸路州学【従舒州司户孔若谷之请】　五年大晟府拟撰释奠十四章诏下国学选诸生肄习上丁释奠奏于堂上以祀先圣　六年五月诏遣宣教郎孔若谷颁赐堂上正声大乐一副礼器一副于阙里【礼器一副罍一洗一勺全悦巾二篚全尊壸二龙勺羃各全毛血盘一象尊一牺尊一簠簋并葢登瓦并葢箱篚并竹各一铏鼎三并葢杓三笾十罩全豆十篚全胙案八爵三坫全大乐一副柷一椎全敔一籈全编钟编磬各一架栒簴崇牙流苏等各全搏拊鼓筼箎笛箫巢笙和笙一至九琴瑟二是也従衍圣公孔端友之请】天下节镇州县学皆赐堂上乐一副正声乐曲十二章春秋上丁释奠则学生登歌作乐
　　宣和四年诏修太学命驾奠谒亲制孔子賛词曰厥初生民自天有造百世之师立人之道有彛有伦垂世立教爰集大成千古允蹈乃严斯所乃詹斯宫瞻彼徳容云孰不崇
　　髙宗绍兴十年以释奠文宣王为大祀　十四年幸太学祗谒先圣止驾于大成门外登降步趋执爵灌献颁大成乐仍内降王圭　亲制孔子賛词曰大哉宣圣斯文在兹帝王之式古今之师志则春秋道由忠恕贤于尧舜日月共喻惟时载雍职此武功肃昭盛仪海宇聿宗
　　孝宗淳熙四年二月幸太学祗谒先圣退御敦化堂命国子祭酒林光朝讲中庸
　　宁宗庆元中定祀文宣王为中祀献官以州县长吏以次官充非实有疾故不得辄委他官行礼
　　理宗淳祐元年正月帝幸太学谒孔子遂御崇化堂命祭酒曹觱讲礼记大学篇制道统十三賛就赐国子监賛宣圣曰圣哉尼父秉徳在躬歴聘列国道大莫容六艺既作文教聿崇古今日月万代所宗景定二年正月诏皇太子谒孔子于太学
　　度宗咸淳三年春正月帝诣太学谒孔子行释奠礼以顔渊曽参孔伋孟轲配享升颛孙师于十哲颁祝文曰惟王金声玉振集厥大成有道立敎垂宪万世兹率旧章谨以制币牲齐粢盛庶品式陈明荐以先师兖国公郕国公沂国公邹国公配尚飨【此文不详年月应附于初设四配之年以备载攷】
　　辽太祖神册元年春立皇太子问侍臣曰受命之君当祀天敬神有大功徳者朕欲祀之何先皇太子对曰孔子大圣万世所尊祀宜先太祖大悦　三年诏建孔子庙皇太子春秋释奠四年孔子庙告成躬谒祭奠
　　道宗清宁六年六月命以时祭先圣先师
　　金太宗天防八年免文宣家赐田税课【従仙源县主簿孔若鉴之请】
　　熙宗皇统元年二月上诣文宣王庙奠祭北面再拜顾儒臣曰为善不可不勉孔子虽无位以其道可尊使万世髙仰如此　三年勅免孔氏子孙赋役世宗大定十四年依国子监言定释奠仪礼行三献乐用登歌考周礼冕服圣像冕十二旒服十二章二十二年重修阙里孔子庙成【金贞祐之乱庙貌尽燬至是修复制乃大备】遣兖州节度使孙康祭告祝文曰国家礼崇儒术道尊圣师阙里庙貌于以新之雅乐具举法服章之庶防鉴格永集繁禧　二十三年二月遣尚书右丞张汝弼致祭文宣王庙
　　章宗明昌元年三月诏修曲阜孔子庙増拓旧制三年四月诏衍圣公可超迁中议大夫永着于令八月定先圣春秋释奠三献官以祭酒司业博士充祝词称皇帝谨遣某及登歌改用太常乐工其献官并执事与享者并法服陪位学官公服学生儒服十月有司奏増修曲阜宣圣庙勅翰林学士党懐英撰碑四年八月释奠孔子庙前一日谕宣徽院曰明日
　　亲释奠有司议肃揖朕以宣圣万世帝王师恐汝等未喻故备拜裀朕将拜焉及谒庙北面再拜　六年夏四月勅有司以増修曲阜宣圣庙工毕赐衍圣公以下三献法服及登歌一部仍遣太常旧工往教孔氏子弟以备祭礼七月命兖州长官以曲阜新修庙告成于先圣　七年行郊礼召衍圣公赴阙侍祠位在终献之次
　　承安二年春帝视学祀孔子以亲王摄亚终献皇族陪祀文武羣臣助奠亲为賛文　四年二月诏刺史州郡无宣圣庙者并増修之　五年三月谕有司进士名有犯孔子讳者避之仍着为令
　　宣宗贞祐三年迁汴建宣圣庙于防朝门内嵗祀如仪
　　哀宗天兴元年八月释奠孔子
　　元太祖十年平燕京以金枢宻院为宣圣庙行释奠礼
　　太宗五年十二月勅修孔子庙　八年三月复修孔子庙　九年令衍圣公孔元措修曲阜孔子庙赐给其费　给复守庙一百户
　　世祖中统二年六月诏宣圣庙有司嵗时致祭月朔释奠禁诸官员使臣军马毋得侵扰亵渎违者加罪八月命开平守臣释奠于宣圣庙　三年正月修宣圣庙成
　　至元四年正月勅修曲阜宣圣庙五月勅上都重建孔子庙　十年诏春秋二丁释奠执事官员各公服如其品陪位诸儒襴带唐巾行礼【中书省判送御史中丞兼领侍仪司呈至圣文宣王用王者礼乐御王者衣冠南面当坐天子躬祀其于万世之统尊千载之通祀者莫如夫子也切见外路官员提学教授每遇春秋二丁不变常服以供执事于礼未宜故诏】三十一年七月成宗诏谕中外百官吏人等孔子之道垂宪万世有国家者所当崇奉曲阜林庙上都大都诸路府州县邑应设学校书院照依世祖皇帝圣防禁约诸官员使臣军马毋得于内安下或聚集问理词讼防凟饮宴工役造作收贮官物其赡学地土产业及贡士庄诸人毋得侵夺所出钱粮以供春秋二丁朔望祭祀及师生廪膳贫寒老病之士为众所尊敬者月支米粮优恤养赡庙宇损坏随即修完作养后进严加训诲讲习道艺务要成材若徳行文学超出时辈者有司保举肃政亷访使体覆相同以备选用成宗大徳元年勅各官涖任先诣先圣庙拜谒方许以次诣神庙着为令　六年修曲阜文宣王庙【庙殿七间转角复檐重址基髙一丈有竒内外皆石柱外柱二十六皆刻龙于上神门五间转角周围亦皆石柱基髙一丈悉用琉璃沿里碾玉妆饰】建孔子庙于京师　七年十月给大都文宣王庙供洒扫五户　九年八月给曲阜林庙洒扫二十八户【至元二年罢洒扫户至是复之】以尚珍署田五十畆供嵗祀　十年八月京师文宣王庙成行释奠礼牲用太牢乐用登歌【制法服三袭命翰林院定乐名乐章】十一年七月武宗追封孔子为大成至圣文宣王制曰葢闻先孔子而圣者非孔子无以明后孔子而圣者非孔子无以法所谓祖述尧舜宪章文武仪范百王师表万世者也朕纉承丕绪敬仰休风循治古之良规举追封之盛典加号大成至圣文宣王遣使阙里祀以太牢于戏父子之亲君臣之义永惟圣教之尊天地之大日月之明奚罄名言之妙尚资神化祚我皇元武宗至大元年秋七月诏遣集贤院学士王徳渊钦赍制词香酒赴阙里林庙与兖州知州马禧孔氏家长抚以太牢祀行三献礼祝文曰惟王秉徳生知垂教不朽圣之时者天何言哉由百世之后莫能违自生民以来未之有特加封号大展祭仪仍命臣僚往祀林庙以兖国公邹国公配宣赐银币【白金一百五十两防縀表里十三疋】二年正月制文宣王春秋二丁释奠礼牲用太牢设曲阜庙学典籍一员　三年十月置曲阜宣圣庙登歌乐　四年闰七月仁宗命国子祭酒刘赓诣曲阜以太牢祀孔子
　　仁宗延祐三年诏春秋释奠于先圣以顔子曽子子思孟子配享　七年诏以银币遣説书王存义赍赴曲阜以太牢祀孔子帝手香加额以授之是年为圣庙设司乐一员管勾一员
　　泰定帝泰定元年遣官诣曲阜以太牢祀孔子文宗天歴二年遣翰林院侍讲学士曹元用诣曲阜祀先圣庙
　　至顺元年九月加封圣父为启圣王圣母为启圣王夫人制曰阙里有家系出神灵之胄尼山请祷天启圣人之生朕聿观人文敷求往哲惟孔氏之有作集羣圣之大成原道统则尧传舜授之周文王论世家则契至汤下逮正考父其明徳也逺矣故生知者出焉有开必先克昌厥后如太极之生天地如沧海之有本原云仍既袭于上公之封考妣宜视夫素王之爵于戏君子之道考而不缪建而不悖于以惇典而叙伦宗庙之礼爱其所亲敬其所尊于以报功而崇徳尚笃其庆以相斯文齐国公叔梁纥可加封启圣王鲁国大夫人顔氏可加封启圣王夫人　三年正月加封圣配为大成至圣文宣王夫人制曰我国家惇典礼以弥文本闺门而成教乃睠素王之庙尚虚元嫓之封有其举之斯为盛矣大成至圣文宣王妻开官氏来嫔圣室垂裕世家笾豆出房自流风于殷礼琴瑟在御存燕乐于鲁堂功言邈若于遗闻仪范僾乎其合徳作尔袆衣之象称其命鼎之名噫秩秩彛伦吾欲广闗雎鹊巢之化皇皇文治天其兴河图鳯鸟之祥可特封大成至圣文宣王夫人二月诏修曲阜宣圣庙十月宁宗命江浙行省范铜造和宁宣圣庙祭器凡百三十有五事
　　顺帝至元元年四月遣翰林院修撰王思诚诣曲阜孔子庙致祭　二年七月勅赐上都孔子庙碑载累朝尊崇之意　四年正月诏修曲阜孔子庙　五年二月勅赐曲阜宣圣庙碑
　　至正二年十月诏遣官致祭孔子于曲阜　八年四月帝幸国学赐衍圣公银印升秩従二品　七月遣使祀曲阜孔子庙　十六年二月命集贤直学士杨俊民致祭孔子于曲阜仍葺其庙宇
　　明太祖洪武元年二月诏以太牢祀孔子于国学又遣使诣曲阜致祭使者陛辞上谕之曰仲尼之道广大悠久与天地相并故后世有天下者莫不致敬尽礼修其祀事朕为天下主期在明教化以行先圣之道今既释奠国学仍遣尔修祀事于阙里尔其敬之八月遣官释奠于孔子定春秋二仲祀孔子仪制嵗仲春秋上丁帝御奉天殿传制遣官以太牢祭先师孔子于太学丞相初献翰林学士国子祭酒亚献终献礼三献乐六奏文舞六佾郡县学用少牢祭文曰惟王徳配天地道贯古今删述六经垂训万世惟兹仲【春秋】谨以牲帛醴齐粢盛庶品式陈明荐以复圣顔子宗圣曽子述圣子思子亚圣孟子配诏衍圣公及曲阜县知县世袭如前代制复其家钦赐祭田五屯洒扫一百户尼山旧役洒扫十五户悉蠲杂役　二年正月遣祭酒孔克坚祀孔子于阙里十月诏羣县立学祀孔子　三年六月诏祀典诸神罢前代封号惟孔子及配祀诸贤封爵如故八月遣官释奠于孔子勅衍圣公致祭阙里官具牲币嵗为常　四年正月复阙里孔氏二十六户徭役诏定释奠礼器各设髙案豆笾簠簋悉代以磁【初圣像髙坐陈祭于坐下于礼不称至是易以髙案】五年二月赐衍圣公属官【管勾典籍司乐各一人】七年二月修曲阜孔子庙勅曰春秋时人纪废壊孔子以至圣之资删述六经使先王之道晦而复明万世永赖功莫大焉夫食粟则思树蓺之先衣帛则思蚕缲之始皆重其所従出也孔子之功与天地并立故朕命天下通祀以致崇报之意而阙里又启圣降神之地庙宇废而不修将何以妥神灵昭来世尔工部其即为修理以副朕懐设孔顔孟三氏教授一员学録一员十一月诏造送孔子庙乐器祭器法服各给一副设乐舞生一百二十余名　十四年四月建国子学于南京定文庙之制自先圣以下罢塑像改设木主　十五年三月命天下郡县学每嵗春秋二仲行释奠礼谕礼部尚书刘仲质曰孔子明帝王之道以教后世使君君臣臣父父子子纲常以正彛伦攸叙其功参乎天地今天下郡县庙学并建而报祀之礼止行京师岂非缺典卿与诸臣其定释奠仪颁之天下学校令毎嵗春秋仲月通祀孔子五月国子学成十一日遣官以太牢祭告孔子十七日帝躬诣庙行释奠礼礼臣曰孔子虽圣人臣也宜一奠再拜帝曰孔子明道徳以教万世岂可以职位论乃四拜【皮弁执圭再拜而后奠爵仍再拜退】御彛伦堂命祭酒讲经　十七年六月颁孔子庙乐器十月颁祭器十二月复幸学　二十四年六月勅毎月朔望太学祭酒以下行释菜礼郡县学长吏以下诣学行香【北齐毎月朔祭酒博士诸生展拜阶下宋淳化四年始朔望焚香至是着为令】二十六年正月诏定文庙乐用登歌舞用六佾颁大成乐器于天下府学令州县学式于府学【其制楹鼓一执事一人编钟一执事八人编磬一执事八人埙二箎二执事共四人鳯箫二执事二人笛笙箫各执事六人琴六瑟二执事共八人歌六人搏拊二柷一敔一麾一共五人舞共三十六人】三十年十月重建国子监孔子庙成
　　成祖永乐元年八月遣官释奠于孔子　四年三月上将诣太学行释奠礼勅礼部曰朕惟孔子帝王之师帝王为生民之主孔子立生民之道三纲五常之理治天下之大经大法皆孔子明之以教万世朕皇考太祖髙皇帝膺君师亿兆之任正中夏文明之统复衣冠礼乐之旧渡江之初首建学校亲祀孔子御筵讲书守帝王之心法继圣贤之道学集其大成以臻至治朕纉承鸿业惟成宪是遵今当躬诣太学释奠先师以称崇儒重道之意其合行礼仪礼部详议以闻时礼臣议仪言宋制谒孔子服靴袍再拜帝曰见先师礼不可简必服皮弁行四拜礼礼毕驾幸太学赐祭酒司业坐讲经　五年赐衍圣公家赡田七十三顷　八年正月文庙圣贤绘塑衣冠　十三年正月诏修阙里孔子庙　十四年遣官诣阙里祭告十五年夏重修孔子庙成九月帝制文建碑于庙
　　其文曰道原于天而畀于圣人圣人者继天立极而綂承乎斯道者也若伏羲神农黄帝尧舜禹汤文武周公歴圣相传一道而已周公没又五百余年而生孔子所以继往圣开来学其功贤于尧舜故曰自生民以来未有盛于孔子者也夫四时流行化生万物而髙下散殊咸遂其性者天之道也孔子参天地賛化育明王道正彛伦使君君臣臣父父子子夫夫妇妇各得以尽其分与天道诚无间焉尔故其徒曰夫子之不可及也犹天之不可阶而升也又曰仲尼日月也无得而逾焉在当时之论如此亘万世无敢有异辞焉呜呼此孔子之道所以为盛而天下后世之防其泽者实与天地同其久逺也自孔子没于今千八百余年其间道之隆替与时陟降遇大有为之君克表章之则其政治有足称者若汉唐宋致治之君可见矣朕皇考太祖髙皇帝天命圣智为天下君武功告成即兴文教大明孔子之道自京师以达天下并建庙学徧赐经籍作养士类仪文之备超乎往昔封孔氏子孙袭衍圣公秩视一品世择一人为曲阜县令立学官以教孔顔孟三氏子孙常幸太学释奠孔子竭其严敬尊崇孔子之道未有如斯之盛者也朕纉承大綂丕法成宪尚惟孔子之道皇考之所以表章之者若此其可忽乎乃曲阜阙里在焉道綂之系实由于兹而庙宇歴久渐见堕敝弗称瞻仰往命有司撤其旧而新之今年夏毕工宏邃壮观庶称朕敬仰之意俾凡观于斯者有所兴起致力于圣贤之学敦其本而去其末将见天下之士皆有可用之材以賛辅太平悠久之治以震耀孔子之道朕于是有深望焉遂书勒碑树之于庙并系以诗曰巍巍元圣古今之师垂世立言生民是资天将木铎以教是畀谓欲无言示之者至惟天为髙惟道与防惟地为厚惟徳与含生民以来实曰未有出类拔萃难乎先后示则不逺日月攸趋敦叙有彛遵于圣模仰惟皇考圣道实崇礼乐治平身厎厥功曰予祗述讵敢或懈圣绪丕承仪宪永赖岩岩泰山鲁邦所赡新庙奕奕饬祀有严鼓钟煌煌璆磬戞击八音相宣圣情怡怿作我士类世有才贤佑我大明于万斯年
　　宣宗宣徳元年遣太常寺寺丞孔克准诣阙里以太牢祭告天曰仰惟先师丕隆道徳表正纲常集羣圣之大成为百王之仪范兹余嗣位之初谨用祭告永资圣化翼我治平【以下元年祭告文畧同不备録】
　　英宗正綂元年遣国子监司业赵琬诣阙里祭告三年禁祀孔子于释老宫　九年二月帝幸太学释奠于孔子诏迁宁陵孔子庙于仪封县【唐时勅建孔子庙于河南宁陵县赐祭田十四顷至是迁庙于仪封】
　　代宗景泰元年遣翰林院侍讲呉节以香帛诣阙里祭告　二年二月帝幸太学祗谒先圣躬修祀礼英宗天顺元年遣工科右给事中孙昱诣阙里祭告八年诏山东巡抚贾铨重修阙里先圣庙
　　宪宗成化元年遣吏部右侍郎尹旻诣阙里祭告三月帝幸太学释奠于孔子先期遣官行取衍圣公并孔顔孟三氏子孙赴京陪祀观礼命衍圣公分献沂国公【此遣官行取观礼之始】勅修阙里孔子庙　四年修孔子庙成六月帝撰文勒石树于庙庭其文曰朕惟孔子之道天下不可一日无焉何也有孔子之道则纲常正而伦理明万物各得其所矣不然则异端横起邪説纷作纲常何自而正伦理何自而明天下万物又岂能各得其所哉是以生民之休戚系焉国家之治乱闗焉有天下者诚不可一日无孔子之道也葢孔子之道即尧舜禹汤文武之道载于六经者是已孔子则従而明之以诏后世耳故曰天将以夫子为木铎使天不生孔子则尧舜禹汤文武之道后世何従而知之将必昏昏防防无异于梦中所谓万古如长夜也由此观之则天生孔子实所以为天地立心为生民立命为往圣继絶学为万世开太平者也其功用之大不但同乎天地而已噫盛矣哉诚生民以来之所未有者宜乎弟子形容其圣不一而足至于中庸一书而明之无余蕴矣自孔子以后有天下者无虑十余代其君虽有贤否知愚之不同孰不赖孔子之道以为治其尊崇之礼愈久而愈彰愈逺而愈盛观于汉魏以来襃赠加封可见矣迨我祖宗益兴学校益隆祀典自京师以达于天下郡邑无处无之而在阙里者尤加之意焉故太祖髙皇帝登极之初即遣官致祭为文以着其盛而立碑焉太宗文皇帝重修庙宇而一新之亦为文以纪其实而立碑焉朕嗣位之日躬诣太学释奠孔子复因阙里之庙嵗久渐敝而重葺修之至是毕工有司以闻深慰朕懐于戏孔子之道之在天下如布帛菽粟民生日用不可暂缺其深仁厚泽所以流被于天下后世者信无穷也为生民之主者将何以报之哉故新其庙貌而尊崇之尊崇之者岂徒然哉冀其道之存焉尔使孔子之道常存而不冺则纲常无不正伦理无不明而万物亦无有不得其所者行将措斯世于雍熙太和之域而无异于唐虞三代之盛也久安长治之术端在于斯用是为文勒石树于庙庭以昭我朝崇儒重道之意焉系以诗曰天生孔子縦之为圣生知安行仁义中正师道兴起従游三千往圣是继道綂流传六经既明以诏后世三纲五常昭然不替道徳髙厚教化无穷人极斯立天地同功生民以来卓乎独盛允集大成实天所命有天下者是尊是崇曰惟圣道曷敢弗宗顾子眇躬承此大业惟圣之谋于心乃惬用之为治以康兆民圣泽流被万世聿新报典之隆尤在阙里庙宇巍巍于兹重美文诸贞石以光于前木铎遗响余千万年　十三年诏孔子庙乐用八佾笾豆用十二【郡县乐用六佾笾豆各八従祭酒周洪谟之请】遣翰林院学士王献诣阙里祭告祝文曰惟王生知之质天縦之圣道徳配于二仪效法昭于万世缅懐功烈宜极襃扬顾冕服之章数虽隆而祀享之仪物弗称爰攷彛章防合舆论増乐舞为八佾加笾豆为十二葢用祭天享地之礼乐庶副尊师重道之本意也特遣儒臣逺诣阙里用申祭告王其鉴知谨告是年増设乐舞生八十名
　　孝宗治元年遣太常寺少卿田景贤诣阙里祭告三月帝幸太学释奠于孔子诏于先师位加币用太牢改分献为分奠【従吏部尚书王恕之请】先期遣官行取衍圣公并三氏子孙陪祀观礼　十二年六月阙里孔子庙灾九月遣太常寺少卿李杰诣阙里致祭祝文曰惟王道徳髙厚敎化无穷庙貌尊严古今崇奉比遭回禄煨烬靡遗斯文在兹胡天弗吊肆维綂绪承传在予修复旧规所不敢后特申祭告奉慰圣灵洋洋在天尚其歆鉴　十三年二月重建孔子庙【重建大成殿九间殿前盘龙石柱两翼及后檐俱镌花石柱】十七年正月阙里孔子庙成【计工料银一十五万二千六百有竒】五月遣大学士李东阳赍香帛并御制碑文诣阙里祭告文曰惟我先师代天立教礼严报祀四海攸同岳降在兹庙貌自古顷罹灾变实警予衷爰勅有司命工重建越暨五载厥工告成栋宇毕新器物咸备光昭儒道用妥圣灵特遣辅臣逺将祭告尚祈歆鉴永享明禋　御制碑文曰朕惟古之圣贤功徳及人天下后世立庙以祀者多矣然内而京师外而郡邑及其故乡靡不有庙自天子至于郡邑长吏通得祀之而致其严且敬则惟孔子为然葢孔子天縦之圣生当周季圣贤道否之日而不得其位以行乃歴考上古以来圣人之君天下者曰尧曰舜曰禹汤文武已行之迹并其至言要论定为六经以垂法后世自是凡有天下之君遵之则治违之则否葢有不能易者真万世帝王之师也故自汉祖过鲁致祀之后多为之立庙沿及唐宋英明愿治之君屡作益尊而信之孔子之庙遂徧天下爵号王公礼视诸侯而加隆焉至于金元亦未尝或废葢天理民彛之在人有不能自冺也我圣祖髙皇帝以至神大圣泛扫尘氛植纲常于沦斁之余武功方戢即遣人诣阙里祀孔子风示天下规度可谓宏逺矣列圣相承益严祀事先后一轨暨我皇考宪宗纯皇帝诏増庙之舞佾为八笾豆十二礼乐尽同于天子襃崇之典至是葢无以加我国家百有余年之太平端有自哉阙里有庙建自前代规制尤盛治已未六月燬于火朕闻之惕然特勅山东巡抚巡按暨布政按察司官聚材庀工为之重建越五年甲子正月工毕巡抚右副都御史徐源巡按监察御史陈璘以其状来上宏深壮丽视旧规有加朕懐乃慰既遣内阁辅臣太子太保户部尚书兼谨身殿大学士李东阳往告复具巅末为文俾勒之庙庭用昭我祖宗以来尊师重道之意并系之诗曰圣人之生天岂偶然命之大君俾賛化权二帝三王君焉克圣继天立极道形于政大化既洽至治斯民巍巍荡荡浑乎难名周政不纲道随时坠孔子圣人而不得位乃稽羣圣乃定六经万世之师于焉足徴自汉而下数千余嵗襃典代加有隆无替于皇我祖居正体元六经是师卓尔化原列圣相承先后一揆逮及朕躬思前轨庙貌载崇祀事孔禋经言典训弥谨弥敦俗化治成日升川至斯道之光允垂万世
　　武宗正徳元年帝幸太学释奠于孔子先期遣官行取衍圣公并三氏子孙陪祀观礼　八年遣山东巡抚都御史赵璜祭告【时因流贼犯曲阜】
　　世宗嘉靖元年遣吏部尚书石瑶诣阙里祭告三月帝幸太学谒孔子至櫺星门外即降辇步入礼毕仍步出櫺星门外升辇先期遣官行取衍圣公并三氏子孙陪祀观礼　九年厘正祀典改称至圣先师孔子四配称复圣顔子宗圣曽子述圣子思子亚圣孟子十哲以下弟子皆称先贤左邱明以下皆称先儒诏天下文庙俱撤塑像易以木主两京国子监祭用十笾十豆府州县学用八笾八豆乐舞用六佾自制祭文服皮弁谒文庙行释菜礼文曰自昔混沌之初天命羲农轩皇创世开物以至尧舜禹汤文武周公以及先师列圣相继奉天行道立教诲人肆我圣祖再造区宇化行天下我圣祖崇礼于先师御制有文典册俱在予惟寡昧之人仰遵祖宪去前朝防慢之偶像如祖制崇礼之圣谟称号核实俎豆究本以遵礼典兼体先师至意予实不聪赖先师黙鉴及良辅洪儒所賛之也爰择令辰特命大臣奉妥先师神位以及配従之位于此惟先师鉴知永依陟降大运神化教我君民俾予性理早开而无负皇天付托之眷命暨士庶学业咸正而无违先师传道之至情予实有望焉惟先师觉之以复圣顔子宗圣曽子述圣子思子亚圣孟子配诏去启圣公封爵令国子监并天下学宫皆建启圣祠祀叔梁父以先贤顔路曽防孔鲤孟孙激配享以先儒程珦朱松蔡元定従祀【神宗朝増周辅成従祀】遣官祭告文曰惟公诞生至圣为万世王者之师功徳显著故兹妥奉公位于此以先贤顔氏曽氏孔氏孟孙氏先儒程珦朱松蔡元定配复御撰正祀説其辞曰朕惟孔子之道王者之道徳王者之徳也功王者之功也事王者之事也特其位非王者之位焉昨辅臣少傅张璁再疏请正其号称服章等事已命礼部集翰林诸臣议正外惟号与服章二事所闗者重不得不为言之孔子当周家衰时知其不能行王者之道乃切切以王道望于鲁衞二国二国之君竟不能明孔子之道孔子既逝后世至唐宗乃荐谥曰文宣加以王号至元又益其谥为大成夫孔子之于当时诸侯有僭王者皆笔削而心诛之故曰孔子作春秋而乱臣贼子惧孔子生如是其死乃不体圣人之心漫加其号虽曰尊崇其实目为乱贼之徒是何心哉乂我圣祖当首定天下之时命天下崇祀孔子于学不许祀于释老之宫又除去塑像止令设主乐舞用六佾笾豆以十可谓尊崇孔子极其至矣无以加矣特存其号岂无望于后人哉亦或当时草创未暇欤至我皇祖文皇帝始建北京国学因元人之旧塑像犹存葢不忍毁之也又至我皇祖考用礼官之议増乐舞用八佾笾豆用十二牲用熟而上拟乎事天之礼也夫孔子设或在今肯安享之昔不观鲁僭王之礼宁肯自僭事天之礼乎果能体圣人之心决当正之也至于称王贼害圣人之甚孔子昔曰名不正则言不顺言不顺则事不成何其不幸身遭之哉夫既以王者之名而横加于孔子故使顔回曽参孔伋以子而并配于堂上顔路曽晳孔鲤以父従列于下安有子坐堂上而父食于下乎此所谓名不正者焉皆由纲领一紊而百目困之而隳耳今也不正滋来世之非道将见子不父其父臣不臣其君内离外叛可胜言哉　又撰正祀申説其辞曰朕惟为人臣尽臣道尽之云者终始死生以之非有所私也孔子曰三年无改于父之道朱子释之曰祖父所行之事不但三年虽万世亦不可改也少有可变岂可待之三年夫成法固不可改其于一切事务不可不急于正之也朕又惟天子不可与匹夫相争辩斯世斯时却不得不辩也昨所命议正孔子之祀典朕不知典籍且以易明者言之孔子之谥王号自唐宗李林甫之君臣始夫孔子已逝在秦汉之前此间岂无贤明之君如汉髙祖唐太宗皆创业垂綂者何不加王号于孔子则不敢拥虚名以示尊崇之意可知矣林甫之请宗之加意必有为林甫之为臣何等臣也其意或假尊崇师道以欺宗欤宗之所加也何其巧乎自秦而后王天下者称皇帝汉方以王号封臣下宗之封谥孔子何不以皇帝加之是不欲与之齐也特一王号犹封拜臣下耳尊崇之意何在哉葢此王字非王天下之王实后世王公之王也繇是元君武宗假托之而求谥宋徽宗荐十二章服徽宗之加欲掩其好道敎而设此以尊崇耳况以诸侯王而僭天子之服章诬之甚也至于雕塑之像不知孔门弟子即孔子死时而造之且如一人自是一人貌色不知可増损乎抑不可乎以一圣人而信工肆意雕塑曰此是孔子像也殊不知其实是土木之灵耳孔子肯依之享之推已之心则知孔子之心也又至于八佾之舞十二俎豆又僭礼之甚也决所当正　十二年三月帝幸太学释奠于孔子先期遣官行取衍圣公并三氏子孙族人陪祀观礼　十四年授孔承寅为世袭国子监学正奉仪封县孔子庙祀穆宗隆庆元年遣尚寳司卿刘奋庸诣阙里祭告八月帝幸太学释奠于孔子先期遣官行取衍圣公并三氏子孙族人陪祀观礼
　　神宗万歴元年遣尚寳司司丞张孟男诣阙里祭告八月帝幸太学命大学士陈以勤释奠于孔子　四年八月初二日帝幸太学释奠于孔子先期遣官行取衍圣公并三氏子孙族人陪祀观礼
　　熹宗天启元年遣顺天府府丞姚士慎诣阙里祭告五年二月帝幸太学释奠于孔子先期遣官行取
　　衍圣公并四氏子孙族人陪祀观礼【时曽氏贤裔袭封博士】懐宗崇祯元年五月遣太仆寺卿郭兴宁诣阙里祭告　二年正月帝幸太学释奠于孔子先期遣官行取衍圣公并四氏子孙族人陪祀观礼　十四年八月帝重幸太学释奠于孔子陪祀观礼如二年例歴代配祀贤儒
　　汉明帝永平十五年幸鲁祀孔子及七十二弟子【祀诸贤始此后不备载】
　　灵帝光和元年画先圣及七十二弟子像于鸿都门学
　　魏齐王正始二年释奠孔子以顔渊配【顔子配享始此后不备载】此魏孝文帝太和十九年幸鲁祠阙里诏拜孔氏四人顔氏二人官
　　唐太宗贞观二年诏尊孔子为先圣顔子为先师二十一年诏以左邱明卜子夏公羊髙谷梁赤伏胜髙堂生戴圣毛苌孔安国刘向郑众贾逵杜子春马融卢植郑康成服防何休王肃王弼杜预范甯等二十二人代用其书垂于国胄自今有事于太学并令配享尼父庙堂【礼记释奠于先圣先师康成释先师以为如诗有毛公礼有髙堂生之类自是后儒言释奠者本礼记言先师者本郑氏是时以孔子为先圣以左邱明等二十二人为先师葢取之于释经之诸儒也圣门诸贤惟顔子配享子夏列于经师之内余俱未祀】
　　髙宗永徽中复以周公为先圣孔子为先师顔渊左邱明以降皆従祀　显庆二年复尊孔子为先圣顔子为先师
　　总章元年四年赠顔渊为太子少师曽参为太子少保
　　睿宗太极元年二月加赠顔渊为太子太师曽参为太子太保皆配享
　　宗开元八年进圣门十哲并曽子従祀诏曰顔子等十哲宜为坐像悉令従祀曽参大孝徳冠同列特为塑像坐于十哲之次因图画七十弟子及二十二贤于庙壁【子夏升祀十哲当作二十一贤】上以顔子亚圣亲为制賛书于石仍令当朝文士分为之賛题其壁焉【时国子司业李元瓘奏言京国子监庙堂先圣孔宣父配坐先师顔子立侍准礼授坐不立授立不跪况顔子道亚生知才先入室既当配享请据礼文合従坐侍又四科弟子闵子骞等并服膺儒术亲承圣教虽复列像庙堂不参享祀谨按祠令何休等二十二贤犹霑従祀岂有升堂入室之子独不霑配享之余望请春秋释奠列享在二十二贤之上七十子之像文翁之壁尚不阙如岂有国庠遂无图绘请命有司图形于壁兼为立賛庶敦劝儒风光崇圣烈曽参孝道可宗独受经于夫子望准二十二贤従享故有是诏】十三年诏免顔氏子孙赋役　二十七年八月诏以两京国子监及天下诸州孔子南面坐十哲等东西行列侍且门人三千见称十哲包夫众美实越等夷畅元圣之风规人伦之耳目并宜襃赠以宠贤明其顔子既称亚圣须优其秩赠顔子为兖国公闵子骞等九人俱赠侯七十子并宜追赠曽参等七十三人俱赠伯【是时复以曽子列于七十子之位诸贤俱列従祀】是年诏建顔子庙于兖州【明洪武十八年改作滋阳县学】
　　后唐长兴三年勅文宣王四壁英贤自此每释奠宜准郊祀録各陈酺醢等诸物以祭【时国子博士蔡同文奏每年释奠于文宣王以兖国公顔子配坐以闵子骞等为十哲排祭奠其七十二贤图形四壁面前皆无酒脯今后请各设豆爵祠享下礼院言释奠文宣王并中祠例祭以少牢其配坐十哲见今行礼自丧乱以来废祭四壁英贤今详郊祀録文宣王従祀诸座各笾二豆二簠簋各一爵一诏従之】
　　宋太祖建隆三年以太牢祀兖国公顔子御制賛词词曰生值衰周爵不及鲁一箪藜藿陋巷环堵徳冠四科名垂千古殁表万邦遂封东土
　　真宗大中祥符元年躬祀先圣于阙里加封七十二弟子诏曰四科钜贤并列五等七十达者俱赠列侯位彼先儒【位字疑误】皆传圣道咸加赠典俾耀素风仍命宷寮分纪遗烈式尽襃扬之防庶资善诱之方宜令中书枢宻三司两制丞郎待制馆阁直阁校理分撰賛以闻
　　仁宗景祐三年建孟子庙于邹之四基山【时孔道辅守兖州求孟子墓于四基山即墓建祠】
　　神宗元丰六年十月追封孟子为邹国公【従吏部尚书曽孝寛之请】诏曰自孔子殁先王之道不明发挥防言以绍三圣功归孟氏万世所宗厥惟旧邦实有祠宇追加爵号以示襃崇可封邹国公　七年五月诏以邹国公孟子配享先圣庙设位于兖国公之次【従晋州教授陆长愈之请】建孟子庙于邹之东郊【従知兖州军事李埏之请】进荀况扬雄韩愈従祀
　　哲宗元祐元年诏定邹国公孟子服九旒衣九章徽宗崇宁元年封子思子为沂水侯　四年诏定冕服兖国公顔子服九旒冕
　　大观二年诏以子思子従祀先圣庙【绘像于左邱明诸贤之间従通仕郎侯孟之请】
　　政和三年进王安石配享王雱従祀　四年诏修孟子庙列一品防于门赐田百畆以给守者　五年三月封乐正子克为利国侯配享孟子庙勅曰由孔子至于孟子百有余嵗去圣人之世若此其近也兴圣人之道若此其难也孟子既殁配享孔子之庙血食于天下亦可谓至矣今于邹独推尊孟子求其门人髙弟使得従祀配享南面而处如孔子之尊焉克也学古之道好善优于天下追以侯爵其配食焉斯文之光万古不冺可特封利国侯又封公孙丑以下十七人为伯従祀孟子勅曰孟子既殁孔道益尊今孔子庙食于天下配享従祀后世无并焉肆朕命邹国公尊崇庙貌使世世得祀虽不及于天下至于门人髙弟配享従祀自孔子以来未有如孟子者也尔等志不行于当时而见録于后世列爵疏封亦可为荣矣可依前件勅封邹国公孟子诸弟子为伯【従程振之请】宣和三年改建孟子庙于邹之南郊　四年诏给孟子庙洒扫户二十五户免其徭役
　　钦宗靖康元年诏降王安石従祀庙庑【右谏议杨时言王安石学术之谬请黜之】
　　髙宗绍兴十四年上既制文宣王賛复自顔子以下诸贤亲为制賛其賛顔子曰徳行首科显冠学徒不迁不贰乐道以居食饮甚恶在陋自如宜称贤哉岂止不愚
　　孝宗淳熙四年黜王雱祀
　　理宗绍定三年御制孟子賛词曰道术分裂诸子为书既极而合笃生真儒诋诃杨墨皇极是扶较功论徳三圣之徒
　　端平二年升子思子入十哲之列
　　淳祐元年正月进周敦颐张载程颢程颐朱熹従祀【元于皇庆二年従祀黜王安石祀】
　　景定二年进张栻吕祖谦従祀【従皇太子之请　元于皇庆二年従祀】度宗咸淳三年正月封曽子为郕国公子思为沂国公配食大成殿位于顔孟之间是为四配诏曰孔子称顔回好学固非三千之徒所同也而其学不传得圣传者独曽子曽子传子思子思传孟轲忠恕两语深契一贯之防中庸一篇丕阐前世之蕴而孔子之道益着向非顔曽思孟相继衍绎著书垂训中更管商杨墨佛老防何其不遂冺哉今大成惟顔孟侑食曽思不与尚为缺典先皇帝述道綂之传自伏羲以来着十三賛孔子而下顔曽思孟昭然具在非以遗我后人乎可令礼官学官议可升曽子子思侑食升颛孙子于十哲进邵雍司马光従祀【元于皇庆二年従祀】金世宗大定十四年诏迁孟子像于宣圣右与顔子相对改塑二贤冕服用九旒九章【初孟子像以燕服在后堂至是迁于正殿】
　　章宗明昌五年诏顔子孟子后并免徭役　六年八月修顔子庙告成诏赐乐服遣兖州节度使孙康诣庙致祭祝文曰惟公宅庙告成神之式燕肆颁乐服以焕声容殊别上仪表章崇教俨惟亚圣作配先师春秋二时祀祭百世尚飨
　　元太宗九年诏免顔氏子孙军役
　　世祖中綂三年诏以杨庸为敎授训诲孔顔孟三氏子孙
　　至元二年七月遣集贤院学士王徳渊以牲牢致祭兖国公顔子诏免顔氏子孙赋役
　　成宗大徳二年九月遣官致祭兖国公顔子
　　武宗至大四年十月遣国子祭酒刘赓致祭兖国公顔子
　　仁宗皇庆二年进许衡従祀
　　延祐三年诏春秋释奠于先圣以顔子曽子子思孟子配六月追封亚圣邹国公父为邾国公母为邾国宣献夫人制曰朕惟由孔子至于孟子百有余嵗而道綂之传独得其正虽命世亚圣之才亦资父母教养之方也其父夙丧母以三迁之教励天下后世推原所自功莫大焉稽诸往代实缺襃崇夫功大而位不酬实着而名不正岂朕所以致懐贤之意哉肆颁宠命永贲神休　六年进蘧瑗従祀
　　晋王泰定五年【即致和元年】诏于顔孟二庙各赐邹县牧地三十顷徴其所入以给常祀【拨给顔庙祭田元史作元统二年今従旧志】
　　文宗天歴二年九月诏建顔子庙于曲阜【元史云即所居陋巷】至顺元年九月加封顔子为兖国复圣公曽子为郕国宗圣公子思子为沂国述圣公孟子为邹国亚圣公封顔子制曰朕惟孔氏之门入圣人之域顔子一人而已观其不迁怒不贰过以成复礼之功无伐善无施劳益着为仁之效葢将不日而化矣惜乎天不假之以年也朕缅懐哲人留心圣学将大彰于风教故特侈于襃嘉于戏用之则行舍之则藏虽潜徳一时之不显吾见其进未见其止顾圣言百世而弥彰尚服宠光丕隆文治可加封兖国复圣公封曽子制曰朕惟孔氏之道曽氏独得其宗葢本于诚身而然也观其始于三省之功卒闻一贯之道是以友于顔渊而无媿授之思孟而不湮者欤朕恭仰休风景行先哲爰因旧爵崇以新称于戏圣神继天立极以来道綂之传逺矣国家化民成俗之效大学之书具焉其相子之修齐兹式彰于襃显可加封郕国宗圣公封子思子制曰昔曽子得圣人之传而子思克承厥綂稽夫中庸之一书实开圣学于千载朕自临御以来每以嘉恵斯文为念万防之暇览观载籍至于致中和而天地位万物育雅留意焉夫爵职之荣既隆于升配景行之懿可后于襃嘉于戏有仲尼作于前孰俪世家之盛得孟子振其后益昌斯道之传渥命其承茂隆丕绪可加封沂国述圣公封孟子制曰孟子百世之师也方战国之縦横异端之充塞不有君子孰任斯文观夫七篇之书惓惓乎致君泽民之心凛凛乎拔本塞源之论黜霸功而行王道距诐行而放淫辞可谓有功圣门追配神禹者矣朕若稽圣学祗服格言乃着新称以彰渥典于戏诵诗书而尚友缅懐邹鲁之风非仁义则不陈期底唐虞之治英风千载蔚有耿光可加封为邹国亚圣公【旧志作二年今照元史】十一月进董仲舒従祀　三年五月加封顔子父为国公母齐姜氏为国夫人制曰朕惟孔子之道大矣学之以复诸圣传之而得其宗者其惟顔子乎崇其道而襃封其所自出礼也故列圣以来于孔孟之考妣亦既襃锡之矣朕迪民兴学议礼考文爰命有司稽顔氏之先师封之宗国节以一恵顾岂私于其家哉享祀有严永世无极父无繇可赠国公谥文裕母齐姜氏追封国公夫人谥端献封顔子妻戴氏为兖国夫人制曰朕惟顔子侑食于孔圣春秋释奠为郡国通祀又有庙于鲁其子孙祠祭宜如孔氏家人之礼爵秩固当及其配焉夫徳足以相其君子则今之歆于世享以比隆阙里之家不亦宜乎妻宋戴氏可追封兖国夫人谥贞素【元祭祀志作元綂二年今従本纪】八月立闵子书院于济南
　　顺帝元綂二年六月遣中书省椽邓昌世以太牢致祭复圣顔子
　　至正二十一年诏加杨时李侗胡安国蔡沈真徳秀封爵未及従祀　二十六年给孟子庙洒扫五户明太祖洪武元年制春秋释奠礼配祀贤儒悉如旧制　五年罢孟子配享　六年诏以孟子辨异端辟邪説明孔子之道宜従祀如故　二十九年罢扬雄祀【従行人司副杨砥之请】
　　成祖永乐七年遣礼部员外郎饶晞致祭复圣顔子英宗正綂二年进胡安国蔡沈真徳秀従祀　四年诏修顔子庙　七年顔子庙成御制碑文立于庙文曰朕惟圣贤之生皆天以为世道生民计非偶然也虽天处之有不同而圣贤求所以仰副天之意者则一心也孔子之道原于天而承于尧舜禹汤文武周公孔子不得位则惓惓于推明斯道立教垂世以副天之意葢周公而后必有孔子而后帝王之道明君臣父子之位正尊卑内外贵贱之辨着虽斯理在人心皆固有之然非得孔子之教则不能以皆明明之有浅深则行之之效亦因有浅深世道所以有盛衰之不齐也向防孔子之教斯世斯人防何其不沦于禽兽也哉此孔子之道所以为天下国家者不可一日而无也三千之徒孔子独称顔子好学独告以帝王为治之大法使孔子居尧舜之位则顔子稷契之伦也圣贤之不得位与年皆天也然而使之得为天地立心为生民立命为万世开太平有以仰副天之意亦天也君子曰圣人之蕴防顔子殆不可见圣人之蕴教万世无穷者顔子也嗟乎孔子其太和元气顔子其四时之春乎非春其何以见太和之育也曲阜故有孔顔庙祀我皇曽祖太宗文皇帝既新孔庙而亲制文书石朕嗣綂之七年爰新顔庙有司请文书石并系以诗曰巍巍宣圣道配乾坤化流天下光阐人文睿矣兖国刚明纯粹荡荡圣域深造精诣为兹四勿以复天理以居广居进进无止大经大本一出于天惟圣诚明顔得其全礼乐之授王佐之期鳯鸟不至贤圣侧防作范立教永淑来世报徳暨功代谨秩祀东瞻鲁邦生之所都神灵在天亦时来居既作新庙爰祗祀事弼佑皇明千万亿嵗　八年进呉澄従祀【従辅臣杨士竒之请】九年诏修曽子庙于嘉祥县代宗景泰二年命以复圣顔子后希恵为世袭五经博士　又以亚圣孟子后希文为世袭五经博士拨赐孟子庙祭田六顷　六年诏有司修葺顔子孟子二程子朱子各祠庙　十二月诏复顔孟二庙元时所赐祭田各加拨二十顷置佃户各十户【従都御史徐有贞之请】又钦设孟子庙礼生五十六名是年命以宋儒周敦颐后周冕为世袭五经博士拨给墓田【明末失袭】又以宋儒朱熹后闽派朱梴为世袭五经博士【朱子后有二长子塾之后为闽次子埜之后为徽闽博士七传至之儁于天启间袭职明终罢废】
　　宪宗成化六年十一月拨给顔孟二庙洒扫户七户十八年复赐顔孟二庙洒扫户二十五户
　　孝宗治九年进杨时従祀　是年诏修孟子庙武宗正徳元年命以衍圣公次子世袭五经博士主子思书院祀事　四年重修顔子庙告成御制庙碑其文曰朕闻孔子之道与天地并当时惟顔子曽子得其传其后则有子思孟子顔氏所传深且粹矣彼三子者得之皆有著述以垂世立教今大学中庸暨七篇之作与六经论语并传万世所以续往圣之絶开来世之迷厥功大矣顔子在圣门独称好学而终日黙然如愚又不幸早死不及立书以垂世葢其徳则信粹矣而立教之功靡得而称焉虽然孔子之言曰天何言哉四时行焉百物生焉使圣人之道果不在于言乎则防于晦果在于言乎则防于浅然则以言为解又不若无言之教之深且粹也故曰圣人之教诏万世无穷者顔子也又不迁怒不贰过克复以至卓尔之地示万世为学之妙防而四代礼乐立万世为治之大法则其功孰加焉曲阜故有庙其地即所谓陋巷者嵗久圮壊过者兴嗟治十五年六十一代孙博士公鋐奏乞修治先帝俞之及今告成前为复圣殿西为杞国公殿又为顔乐亭陋巷井亭门堂寝庑咸备公鋐又奏乞勒石纪载以示久逺朕乃为述其事于碑以阐顔氏之功而因以着先帝崇儒之徳铭曰周衰道坠圣惟孔作有睿惟贤独见其卓一瓢陋巷以乐其乐终日之愚万世之觉于皇孝皇哜嚅道真既崇阙里陋巷亦新门墙轮奂笾豆斯陈顔谁云夭其存则长荐之新庙斯道之光
　　世宗嘉靖二年命以宋儒朱熹后徽朱墅为世袭五经博士　九年厘正祀典诏改称四配为复圣顔子宗圣曽子述圣子思子亚圣孟子従祀弟子俱称先贤従祀诸儒俱称先儒悉去前代封号礼臣议以申枨申党为一人存枨去党公伯寮秦冉顔何荀况戴圣刘向贾逵焉融何休王肃王弼杜预呉澄俱罢祀林放蘧瑗郑康成郑众卢植服防范甯七人令各祀于其乡増入后苍王通欧阳修胡瑗四人従祀【用学士程敏政之言】又増入陆九渊従祀【用行人薛侃之言】时东庑従祀二十七位西庑従祀四十四位十一月诏立启圣祠以顔路曽晳孔鲤孟孙激配享以程珦朱松蔡元定従祀　十八年命以宗圣曾子后质粹为世袭五经博士
　　穆宗隆庆五年进薛瑄従祀
　　神宗万歴十二年进王守仁陈献章胡居仁従祀十七年诏拨给曽子庙祭田五十顷佃户二十户续给十九户　二十三年以周辅成従祀启圣祠　四十二年进罗従彦李侗従祀
　　熹宗天启三年五月遣太常寺少卿魏应嘉致祭亚圣孟子庙及博士孟承光【天启二年白莲贼陷邹邑博士孟承光率子孔畧御贼死之故有是祭】御制祭文其文曰朕惟我朝追崇贤圣恤及后昆所以维世道觉人心也惟尔孟夫子七篇衞道心长万世报功典重岂意鲁林遗树鸟不敢巢邹谷丛兰兽何忍剪尔裔孙博士孟承光一门殉难吾道竒穷朕每览守臣奏状殊切怆懐是用遣官敬陈笾豆式念羮墙暨孟承光母子起尔哀防歆兹渥典岩岩未谢上妥亚圣在天之灵烈烈如生下慰博士九原之痛于戏天之未丧斯文妖氛立殄泽之不斩君子奕叶弥昌岂徒恩赉一时庶冀光昭百代尚享懐宗崇祯十五年诏以先儒周敦颐程颢程颐邵雍张载朱熹改称先贤　十六年命以先贤仲子后仲于陛为世袭五经博士





</div>
    <div class="pagination">
<a href="山东通志_page29.html">上一页</a><span>...</span><a href="山东通志_page25.html">25</a><a href="山东通志_page26.html">26</a><a href="山东通志_page27.html">27</a><a href="山东通志_page28.html">28</a><a href="山东通志_page29.html">29</a><span class="current-page">30</span><a href="山东通志_page31.html">31</a><a href="山东通志_page32.html">32</a><a href="山东通志_page33.html">33</a><a href="山东通志_page34.html">34</a><a href="山东通志_page35.html">35</a><span>...</span><a href="山东通志_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
