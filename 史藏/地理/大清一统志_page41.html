<!DOCTYPE html>
<html>
<head>
    <meta charset="UTF-8">
    <title>大清一统志 - 第 41 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 41 页/共 202 页</h1>
    <div class="content"><史部,地理类,总志之属,大清一统志,淮安府图>
<史部,地理类,总志之属,大清一统志,淮安府表>
<史部,地理类,总志之属,大清一统志,淮安府表>
<史部,地理类,总志之属,大清一统志,淮安府表>
　　钦定四库全书
　　钦定大清一统志卷六十四
　　淮安府【在江苏省治西北七百五十里江宁府北五百里东西距四百四十里南北距二百六十里东至海州界二百三十里西至安徽泗州虹乡界二百十里南至扬州府寳应县界八十里北至海州沭阳县界一百八十里东南至扬州府泰州治四百九十里西南至泗州治一百八十里东北至海一百八十里西北至徐州府宿迁县界一百九十里自南治至　京师一千九百七十五里】
　　分野天文斗分野星纪之次
　　建置沿革禹贡徐二州之域春秋属吴战国属楚秦属九江郡汉为射阳盐渎淮阴等县属临淮郡【西北境置泗水国及楚国地北境为东海琅琊二郡地】后汉分属广陵郡及下邳国【射阳盐渎属广陵淮隂淮浦属下邳】三国属魏晋初为广陵郡治【宋书州郡志广陵郡治淮阴后徙射阳】义熙七年始分射阳地置山阳郡【西境置淮阳濬阴二郡】宋秦始五年于淮阴置南兖州【北境置青冀二州西境入魏】齐因之【南齐书州郡志建元四年移治旴后复故而山阳郡属南兖州】梁改曰淮州【西境初属魏置东徐州中大通四年入梁改曰武州】东魏因之兼领山阳淮隂二郡【西境仍曰东徐州】北齐废淮隂郡周侨置东平郡隋开皇元年改郡为淮隂寻与山阳郡俱废十二年置楚州移治山阳大业初州废属江都郡【西境置下邳郡北境置东海郡】唐武徳四年于山阳置东楚州八年更名楚州天宝初复曰淮隂郡乾元初复曰楚州属淮南道【西境为徐州地北境置海州属河南道】五代唐长兴三年杨吴升为顺化军后周显徳五年军废宋初曰楚州山阳郡淮南东路【宋史地理志建炎四年置楚泗承州涟氷军镇抚使淮东安抚制置使京东河北镇抚大使嘉定初节制本路沿邉军马十年制置安抚司公事】绍兴间入金旋复绍定元年改州为淮安军端平元年又改军为淮安州元至元十四年立淮东路总管府二十年升淮安路属河南行省明为淮安府直南京
　　本朝属江苏省领县六
　　山阳县【附郭东西距一百九十五里南北距一百二十里东至阜宁县界七十里西至泗州界一百二十五里南至扬州府寳应县界六十里北至清河县界六十里东南至盐城县界七十里西南至泗州盱县界一百四十里东北至阜宁县界八十里西北至清河县界六十里本秦淮隂县地汉置射阳县属临淮郡后汉改属广陵郡三国时废晋太康元年复置仍属广陵郡东晋后废义熙中改置山阳郡兼置山阳县宋齐至后魏皆因之隋开皇初郡废为楚州治大业初州废以县属江都郡唐复为楚州治五代因之宋绍定元年改为淮安军治端平初为淮安州治元至元二十年仍曰山阳为淮安路治明为淮安府治　本朝因之】阜宁县【在府东北一百六十里东西距一百七十里南北距一百四十里东至海九十里西至山阳县界八十里南至盐城县界五十里北至安东县界黄河岸九十里东南至盐城县界一百五十里西南至山阳盐城两县界九十里东北至安东县界黄河口一百三十里西北至安东县界六十里本山阳及盐城二县地　本朝雍正九年析置阜宁县属淮安府】盐城县【在府东南二百四十里东西距一百九十里南北距一百三十里东至海一百里西至扬州府寳应县界九十里南至扬州府兴化县界六十里北至阜宁县界七十里东南至海一百里西南至兴化县界一百里东北至海七十里西北至山阳县界一百四十里汉置盐渎县属临淮郡后汉改属广陵郡三国时废晋太康二年复置义熙中改曰盐城属山阳郡宋齐以后因之北齐属射阳郡陈改盐城郡隋开皇初郡废以县属江都郡隋末置射州唐武徳七年州废复置盐城县属楚州五代南唐割属泰州宋太平兴国三年还属楚州绍兴元年属涟水军三年还属楚州元属淮安路明属淮安府　本朝因之】清河县【在府西北三十里东西距八十六里南北距一百五里东至山阳县界十里西至桃源县界七十六里南至山阳县界二十五里北至海州沭阳县界八十里东南至山阳县治七里西南至泗州治二百十里东北至安东县治八十六里西北至桃源县治六十二里秦置淮隂县汉属临淮郡后汉改属下邳国晋初为广陵郡治东晋末徙属山阳郡宋泰始中侨置兖州治淮隂南齐曰北兖州梁曰北兖州淮隂郡后改淮州东魏因之又置淮隂郡北齐废为懐恩县周改曰夀张县又侨立东平郡隋开皇元年复改郡为淮隂兼立楚州寻废郡改县曰淮隂大业初州废又并县入山阳唐初复置武徳七年省干封二年复置属楚州干符中髙骈置淮宁军五代因之宋绍兴五年废为镇明年复置咸淳九年始分西北界置清河军及清河县属淮南东路元至元十五年废清河军以清河县属淮安路明属淮安府本朝因之】安东县【在府东北六十里东西距九十里南北距八十里东至阜宁县界三十里西至海州沭阳县界六十里南至阜宁县界一百二十步北至海州界八十里东南至阜寕县治七十里西南至清河县界六十里东北至海】【一百二十里西北至海州沭阳县界六十里汉置襄贲县属东海郡淮浦县属临淮郡后汉改淮浦属下邳国晋属广陵郡宋省入襄贲县为东海郡治齐为北东海郡治东魏武定七年改置海西郡隋开皇初郡废改县曰涟水属东海郡唐武徳四年于县置涟州贞观元年州废属泗州总章元年改属楚州咸亨五年还属泗州五代因之宋太平兴国三年以县治建涟水军熙宁年废为县属楚州元祐二年复置军绍兴五年废为县三十二年复为军金皇统二年降为县属海州绍定元年归宋属寳应州端平元年复为涟水军景定元年升安东州属淮安东路元省涟水县入州属淮安路明洪武初废州为安东县属淮安府　本朝因之按隋书志涟水县旧曰襄贲置东海郡东魏改曰海安而魏书志云襄贲县为海西郡治注武定七年改东海郡置则海安即海西之譌旧作海安今依魏书改】桃源县【在府西一百二十里东西距一百里南北距一百里东至清河县界四十里西至徐州府宿迁县界六十里南至泗州界四十里北至海州沭阳县界六十里东南至清河县界六十里西南至泗州界八十里东北至沭阳县治一百二十里西北至宿迁县界八十里汉置泗阳县属泗水国后汉省晋宋以后为宿预县地唐宋为宿迁县地金兴定二年于宿迁县之桃园镇置淮滨县属泗州元光二年废元至元十四年复置改曰桃园县属淮安路明曰桃源县属淮安府　本朝因之】
　　形势水陆交通沃野有开殖之利方舟运漕亦无他阻【晋荀羡北征议】大江前流长淮却阻【唐李途记室新书】俯临淮海控置山东【宋系年録】南北襟喉江淮要冲【元董霄淮安议】长淮奥壤表海名邦【王象之舆地纪胜】
　　风俗人多勇悍习战争【晋伏滔正淮论】淳实尚义务勤耕耨【图经】俗多轻剽士任气节【隋书地理志】渐渍圣化绰有儒风【图册】
　　城池淮安府城【有三城南曰旧城东晋时故址宋守臣陈敏重筑明初甃砖　本朝康熙二十三年二十八年踵修乾隆五年重修周十一里髙三丈门四水门二其北一里曰新城宋为北辰镇地元末张上诚将史文炳土筑明洪武十年甃砖　本朝乾隆十一年重修周七里二十丈髙二丈八尺门五水门二二城之中曰聨城俗谓之夹城明嘉靖三十九年増筑以聨贯新旧二城本朝乾隆九年重修三十九年又修门四水门四旧城南滨运河新城西北滨淮河濠广四丈深一丈二尺乾隆十六年二十二年三十年四十五年皇上南巡有】
　　【御制遇淮安城诗】阜宁县城【分山阳盐城二县地治庙湾城本朝雍正九年新筑乾隆四年修】盐城县城【旧系土城宋绍兴间筑明永乐十六年始改砖城周七里一百三十四步门四　本朝乾隆三十三年重修】清河县城【旧址在黄河北岸元至元十五年筑南枕小清河　本朝乾隆二十六年析山阳县地移建清江浦运河南岸】安东县城【周八里一百八步门四水门一明万厯二十六年土筑天启五年甃砖　本朝康熙七年重修】桃源县城【旧址周八里门四明正徳六年土筑万厯十九年重筑周七百十八丈崇祯中河决城遂堙废本朝顺治康熙间屡修乾隆元年重修】
　　学校淮安府学【在府旧城南门外宋景祐二年建建炎中燬嗣后屡建屡徙淳熙中复故址　本朝康熙雍正中屡修乾隆三年重修三十九年又修入学额数二十三名】山阳县学【在县治内即元防古学基明洪武四年建　本朝康熙雍正间屡修乾隆三年重修三十年又修入学额数二十一名】阜宁县学【即庙湾镇旧学旧为观澜书院今为学乾隆三十五年修入学额数八名】盐城县学【在学治南三百步宋绍兴二十七年建　本朝顺治康熙间屡修乾隆十二年重修入学额数二十一名】清河县学【在县治北　本朝乾隆二十八年建入学额数二十名】安东县学【在县治东南明天顺二年重建　本朝顺治十六年重修雍正四年又修入学额数二十名】桃源县学【在县治南元至元中建明洪武初重建　本朝康熙雍正中屡修乾隆二年重修入学额数二十名】淮隂书院【在府城西南本朝乾隆六年建又盐城县有正学书院明嘉靖十七年建清河县有崇正书院明隆庆五年建临川书院　本朝康熙三十二年建各县并设有义学社学　按旧志载仰止书院在府城东南隅名宦祠内明正徳十一年建节孝书院在府城东门外二里明嘉靖中建又正学书院在府学西志道书院在府城西南清江书院在府城北清江浦谨附记】
　　户口【原额人丁二十五万二千四百三十四又滋生人丁二百六十五万九千零八口】田赋【田地七万六千一百一十四顷九十九亩四分六厘额征地丁银九万六千九百四十六两一钱五分五厘零米一万七百五十三石三斗一升六合零麦六千九石二斗八升八合零】
　　山川老子山【在清河县西南一百里跨盱眙县界一名老祖山】鉢池山【在山阳县西北十五里以形似名冈阜盘旋凡八九里杜光庭七十二福地此其一也今隄此以御河患】霍山【在清河县老子山南形势起伏一峯崒然跨旴清河之间】女工山【在桃源东南相传逺近妇女以衣兠土而成髙数丈　本朝顺治十六年城西移娘娘庙建此】金牛冈【在山阳县西北十里祝穆方舆胜览周世宗伐南唐尝宿兵于此】濶沙冈【在阜宁县射阳湖南自喻口起蜿蜒绵亘直抵盐城一名大沙冈】铁柱冈【在盐城县北二里海岸上方舆胜览故老相传秦皇系马处】沙冈【在盐城县西北南抵冈门镇北距海滨接阜宁界延袤起伏约百三四十里】于家冈【在桃源县黄河南岸近因河底垫髙冈形渐洼】九里冈【在桃源县西北四十里南偪黄河北近仓基湖　本朝康熙十年増筑月隄于此】龙墩【在盐城县西五十里九曲河西岸】三台墩【在清河旧县有三墩旧治坐中墩左右各一为之辅】泰山墩【在清河县西南府志去马头镇二里许即漂母冢后人因墩下有东岳祠名为泰山墩陂泽中突兀一邱逺望如浮翠冇闸锁两河之口按今天妃闸在墩北惠济闸在墩南南北两岸皆为运口】莲花墩【在桃源西三十里县志旧在水中央厯经冲漫凸起不没周回有棱瓣如莲花然】状元墩【在桃源县东南半里桃花最盛】青墩【在桃源县西北四十五里】仙人洞【在清河县老子山西洞深二丈许下临淮水四壁如削】海【自海州入安东县东为淮水防黄入海之口其南岸为阜宁县境又折而东南至盐城县东又东南接扬州府兴化县境李吉甫元和郡县志海在涟水县北百四十里乐史太平寰宇记盐城县人以鱼盐为业擅利巨海用致饶沃公私商运充实四逺舳舻往来恒以千计山阳旧志海在县东二百里自盐城县折而西北有大海口为淮河入海处其南为庙湾庙湾之西为刘庄又西南为盐城县之姚家场皆沿海大镇也大海口东南有蛤蜊麻线二港为窥视之径道盐城旧志县东至海三十里海口有三一为斗龙港一为新洋港由港而入一为石防口经县之南一为天妃口经县之北最北通射阳湖安东旧志海在县东一百二十里胡应恩淮南水利考山阳县庙湾海口在县东北一百八十里凡山阳之涨水入射阳湖者自此入于海旧口濶一千六百步余今濶六百步余海口独有沙潮落微露其形潮来则翻腾而上势若排天潘季驯河防一览议者因海壅河髙致决隄四溢遂以浚海为上防不知涨沙当海口之中潮退则见潮长则没縦乘潮退施工而一没之后独流于泥随复如故故海无可浚之理惟当导河以归之海缮治河隄俾无防决则合流势勇沙随水出海口自不虞淤矣　按黄河入海之口旧名云梯闗海口即禹贡以来淮水入海之道也明代诸臣以海口沙淤多主濬海独潘季驯専主筑隄　本朝河臣靳辅于近口创筑两岸长隄一万八千余丈使河不旁流以辟海口后以积沙渐多筑拦黄坝导黄河分由旁口入海而河流愈壅康熙三十九年】
　　【特命尽毁拦黄坝赐名大通口由是二渎合流奔腾东注积沙尽涤淮海之间永庆安澜矣】黄河【自徐州府宿迁县东流入桃源县界迳县北百十余步又东入清河县界至县西南清口与淮河合东迳县北又东入山阳县界迳县北入安东县界迳县南又东绖阜宁县北过云梯闗大通口入海自清口以上皆古泗水故道自清口以下皆古淮水故道也尚书禹贡浮于淮泗逹于河汉书地理志泗水东南至睢陵入淮郦道元水经注泗水东迳陵栅南又东南迳淮阳城北又东南迳魏阳城北又东迳角城北而东南流注于淮考诸地説或言泗水于睢陵入淮亦云于下相入淮皆非实录也宋史河渠志神宗熙宁十年河道南徙东滙于梁山泊分为二派一合南清河入于淮一合北清河入于海胡渭禹贡锥指金明昌五年河徙自武而东至夀张注梁山泺分为二派南派入南清河入淮即泗水故道也河分二派入南北清河自宋熙宁十年始寻经塞治河淮并为一渎自金明昌五年始又元时河迳徐州与泗水合至宿迁县南又东迳桃源县北又东迳清河县南与淮水合入淮处谓之清口本名泗口自徐城东北至此皆古泗水为河所夺者也旧志黄河自汴梁至徐经邳宿桃源三义镇入口由毛家沟抵清河县后谓之大清口防淮流过渔沟逹安东县界下云梯闗入海谓之老黄河明嘉靖初三义口塞南従清河县前亦与淮合谓之小清口经清江浦至草湾转西南过淮安新城北逹安东万厯四年间草湾河成分为两道各四十余里复合过安东总下云梯闗入海土人谓黄河为外河漕河为里河其漕河东岸泾涧诸河总谓之下河　本朝康熙十六年大修河道河身两旁各挑引河筑两遥堤南岸自白洋河至云梯闗长三百三十里北岸自旧清河县至云梯闗长二百里并塞山阳清河安东三县新旧决口又于清河安东及宿迁桃源一带地方建减水灞十三座二十年桃源县烟墩上渡口鸡觜坝各挑引河一道筑拦黄土坝二十一年各工告成二十六年筑宿桃清山安五县北岸遥堤五万四百八十余丈及宿清安三县防城堤二十七年中河成运道改由仲庄闸三十年修理天妃闸三十五年九里冈张家庄决旋塞又决童家营逾年塞时家马头又决三十九年大修黄河堤岸拆海口拦黄坝改名大通口河流由此入海而堵时家马头凡黄河湾曲处开引河使直行又开陶家庄引河于对岸陈家庄建立御坝逼溜北行设减水坝于王家营以泄黄涨俾由安东盐河入海四十六年开鲍家营引河起黄营大坝至北潮河入海东西两岸建束水堤及草坝相黄水大小与中河闸坝更互启闭雍正九年于清口两边接筑大堤各一道中留口门五十丈五年创筑桃源县黄河南岸烟墩月堤又补筑清河县黄河北岸王家营堤工十年建筑阜宁县北岸四套月堤山阳县南岸龚家营徐家庄月堤十二年筑安东县黄河北岸险工又修筑桃源阜宁等县月堤乾隆元年建筑阜宁县蔡家马头卢铺月堤二年修筑山阳县郑家马头月堤又筑安东县大飞月堤四年改筑山阳县茒家圩坝里外月石工又筑阜宁县蔡家马头格堤五年创筑清河县黄家营格堤并濬陶家庄引河加修黄河南岸添设木龙挑溜北趋又筑桃源县御河遥堤七年加筑阜宁县马起营等处月堤又修清河县北岸堤工创筑石马头拦黄子堰一道八年九年补筑山阳县新港缕堤各堡迤下堤工改建清河县武家墩埽工十一年十二年加筑山阳阜宁安东桃源四县月堤又将清口南岸吴城缕堤改建砖工一千丈以资捍御十四年加筑桃源县烟墩月堤十六年】
　　【皇上巡幸淮安命改建城北土堤为石工有】
　　【御制阅河恭依皇祖诗韵诗并】
　　【示总督尹继善副总河嵇璜诗恭依皇祖阅河堤诗韵诗恭依】
　　【皇祖览淮黄诗韵诗渡黄河诗十八年加筑山阳县龙门坝里外月石工十九年二十年修筑山阳县韩庄阜宁县陈家浦等处月堤又清河县周家庄格堤桃源县河北镇撑堤二十一年修筑安东县下河汛嵇家马头月堤二十二年临幸命修黄河南北两岸加筑清口东西二坝有】
　　【御制阅河恭依皇祖诗韵诗恭依】
　　【皇祖阅河堤诗韵诗恭依皇祖览淮黄诗韵诗并】
　　【阅淮安石堤诗渡黄河诗观木龙诗工十四年二十五年修筑山清交界堤工阜宁县陈家浦格堤钱家马头月堤又安东县髙家庄月堤二十七年巡幸驻驆清口】
　　【诏添木龙一架冇御制观木龙诗阅河恭依】
　　【皇祖诗韵诗恭依皇祖览河堤诗韵诗二十八年加筑桃源县古城迤下月堤三十年巡幸诏于陶庄对岸添设木龙一架使大溜全归北岸尽刷积土有御制观木龙示总河髙晋诗阅河恭依】
　　【皇祖诗韵诗恭依皇祖阅河堤诗韵诗并】
　　【阅淮安石堤叠前韵诗三十一年建筑陶庄月堤一道又筑安束县张家庄月堤车家马头撑堤三十四年三十六年屡修清河县包家闸迤下堤工创筑安东县时家马头月堤加筑桃源县北岸堤工三十八年修筑清河县周家荡堤工安东县十堡月堤四十年重修桃源县南岸堤工四十一年】
　　【命抚臣萨载开浚陶庄引河俾河流逺避清口以除倒灌之患新河长一千六十丈原挑河头寛四十丈河身河尾寛三十丈至三十五丈放流后两涯刷寛河头至七十余丈河身河尾至五六十丈河防水深一丈四五尺顺轨安流直抵周家庄始防清水东下去清口较昔逺五里仍】
　　【命于陶庄积土外添筑新堤及新坝一道以为保障有御制河神庙碑记四十五年临幸阅河有御制五依】
　　【皇祖阅河堤诗韵诗命大学士阿桂督臣萨载同勘陶庄黄河及入海口事毕复命有御制志事诗阅老坝合龙处诗阅淮安石堤三叠前韵诗渡黄河诗阅本龙叠乙酉韵诗四十九年圣驾六巡有】
　　【御制阅木龙再叠乙酉韵示总督萨载总河李奉翰诗观清口出水志三叠旧作韵诗阅老坝诗阅淮安石堤四叠前韵诗六依皇祖阅河堤诗韵诗河防志桃源县黄河南岸上自白洋河接宿迁县界下至骆家营入清河县界计八十八里北岸上自古城接宿迁县界下至骆家营止计八十二里属桃源河务同知管辖其汛四南岸曰烟墩汛龙窝汛北岸曰九里冈汛矶觜汛清河县黄河北岸上自骆家营接桃源县界下至泗铺沟入山阳县界南岸上自吴城接桃源县界下至季家浅入山阳县界山阳县黄河南岸上自季家浅下至海口北岸上自泗铺至顔家河入安东县界安东县上自北岸顔家河下至云梯闗又入山阳县界下至海口止三县黄河南岸共二百六十余里北岸共二百四十余里分属山清外河山安河务两同知管辖山清外河同知辖汛四北岸曰清河北岸汛南岸曰清河南岸汛山阳上河汛山阳下河汛山安河务同知辖汛五北岸曰安东汛上河汛下河汛北岸汛南岸曰南岸汛　按黄河旧自原武荥阳分为三一自亳州凤阳至清河口通淮一抵徐州小浮桥明宏治正徳间屡北徙其后诸道皆塞惟沛县一道东至淮安府境当黄河交防之冲又为运道咽喉黄强淮弱冲决靡常前明诸臣之议仅以筑堤浚河为长防甚者至欲委安东以拯全淮迂谬甚矣我圣祖仁皇帝神谟广运六次南巡遍行咨度】
　　【亲授机宜首辟海口以导黄注海次辟清口闭六坝筑髙堰以障淮敌黄改新旧中河以避洪泽百八十里之险挑濬黄河各险工顶溜湾曲处使水直行刷沙疏陶家庄张福口张家庄诸引河令永无倒灌之虞又濬淮南里河开人字芒稻泾涧等河增修诸闸坝缮新旧堤俾黄淮水均两河底绩】
　　【世宗宪皇帝厪念河防重任增设大臣使南北各专其职特发帑金大修髙堰又累年修筑桃源安东阜宁山阳等
　　县黄河南北堤工雍正四年十二月河清献瑞绵亘五省我】
　　【皇上轸念河防屡遣大臣经画翠华六次巡阅】
　　【亲示方畧凡归江归海之路分别缓急俾河臣得所遵循其中改纡为直移逺为近疏浅为深备极因势利导之宜清口为淮黄交防之区尤务广为疏导闸坝启闭立定水则备勒】
　　【谕防于石以垂永乆平成之庆万古为昭矣】淮河【在清河县南自泗州流入滙为洪泽湖至县西南清口黄河自西北来防之又折东北经山阳安东阜宁三县境入于海其下流今通谓之黄河水经淮水经盱眙县又东北至下邳淮隂县西泗水从西北来注之又东过淮隂县北中渎水出白马湖东北注之又东两小水流注之又东至广陵淮浦县入于海太平寰宇记淮水在淮隂县西二百步禹贡锥指淮水又东北迳清河县南与泗水合谓之清口又东北迳山阳县北又东北廷安东县又东北入于海此导淮防泗沂东入海之故道也自元时河夺汴泗以入淮而两渎并为一渎清口以东淮悉成河矣又汉志云至淮陵入海淮陵故城在今盱眙县西北八十五里此地距海甚遥淮何得于县界入海淮陵乃淮隂之讹也清河县志淮水自盱眙县龟山益折而北又二十余里而洪泽阜陵泥墩万家诸湖环滙于东岸又东北至县东南五里为运河口折而北五里合大河为黄淮】
　　【交防之冲河自北而来河身比淮为髙故易以遏淮淮自西而来淮之势比清江浦又髙故易以啮运病淮必至于病运者莫如河利河即所以利运者英如淮黄运两河之枢机实皆自淮操之明河渠考初淮自安东云梯闗入海无旁溢患迨与黄防黄水势盛夺淮入海之路淮不能与黄敌往往避而东陈瑄凿清江浦因筑髙家堰旧堤以障之淮阳恃以无恐而鳯泗间数为害嘉靖十四年总河刘天和筑堤以卫泗陵而髙堰方固淮畅流出清口隆庆四年濬淮工浚淮益无事至万厯三年髙家堰决髙寳兴盐为巨浸而黄水蹑淮且渐逼凤泗防河従老黄河奔入海淮得乗虚出清口六年縂河潘季驯言髙堰淮之门户而黄淮之闗键也欲导河以入海必籍淮以刷沙淮水南决则浊流停滞清口亦湮河必决溢上流而邳徐凤泗皆为巨浸是淮病而黄病黄病而漕亦病相因之势也于是筑髙堰堤长八十里使淮不得东又以淮水北岸有王简张福二口泄入黄河水力分清口易淤浅且黄水多由此倒灌入淮因筑堤捍之使淮无所出黄无所入全淮毕趋清口防大河入海十九年淮水入泗州自后连年东决髙良涧西灌泗陵遣给事中张企程往勘议者多请拆髙堰总河杨一魁与企程不従而力请分黄导淮乃建武家墩泾河闸泄淮水由永齐河逹泾河下射阳湖入海又建髙良涧及周桥减水石闸以泄淮水一由岔河入泾河一由草子河寳应湖下子婴沟俱下广洋湖入海又挑髙邮茒塘港通邵伯湖开金家湾下芒稻河入江以疏淮涨而淮水以平其后三闸渐塞崇祯间黄淮涨溢议者复请开髙堰淮扬在朝者公疏力争议遂寝然是时建义诸口数决下灌兴盐淮患日棘矣　本朝康熙二十八年】
　　【圣祖南巡阅髙家堰谕朕于治河之事防心年乆黄淮水势相敌则清口刷而海口通淮水弱则黄水倒灌河底淤垫堤势危而海口塞矣髙家堰既有减水坝不可又令分流使淮河水弱四十二年谕向来黄河水髙六尺淮河水低六尺不能敌黄所以常】
　　【患淤垫今将六闸堵闭洪泽湖水髙力能敌黄则运河不致有倒灌之患四十六年】
　　【谕天然坝一带旧有河形当挑濬此河酌量可容漕艘建立闸座水小则闭闸蓄湖水以敌黄水大则开闸使之畅流一面由武家墩通至运河一面通至髙邮湖则商民船只皆得长行似为永乆利益又】
　　【谕清口湖水七分敌黄三分济运今应将大墩分水处西岸草坝再加寛大挑清水多出黄河一分少入运河一分则运河东堤不致受险又于蒋家坝间河建闸引水由人字河芒稻河下江由下河及庙湾等处入海不惟洪泽湖之水可以宣泄而盱眙泗州积水田地亦渐次涸出水小则下板蓄水敌黄水大则启板泄水且便于商民舟楫往来其祥符闸口门甚窄趂此黄水不甚髙之时将归仁安仁利仁三闸改寛泄水则徐州一带民田可无淹没之虞乾隆十六年皇上南巡临幸淮安】
　　【谕朕经过淮安见城北一带内外皆水虽有土堤为之防而人烟辏集之区设有异涨其何以堪亟应改建石工以资保障着总河髙斌等防同总督黄廷桂防勘详估及时建筑二十二年】
　　【谕五坝之水泄自洪湖但使洪湖之水従清口畅流防黄入海则黄水不致倒灌之虞而五坝之过水似可稍减向以河臣惟事防堤转致河涨遂有一溃难收之势而清口则收束迫隘托言济运不知近日运河之水患其多不患其少前曾降防白钟山等以清口东西二坝古人具有深意惟淮水力弱则资其堵御】
　　【以迸力刷黄淮水盛涨则早为宣泄以减其势于五坝则不得已而设此尾闾也因令于五坝过水一寸则东坝开寛二丈过水二寸则开寛四丈以期宣泄通畅不致奔溢五坝以为下河之患可将此防勒石于清口及运河东坝俾治河诸臣永逺遵行二十七年】
　　【谕朕阅视髙堰堤工自武家墩迤北于乾隆二十二年命建砖工以来整缮坚致足资保障惟由济运坝至运口五百余丈许尚存土坝之旧未免间有汕刷宜一律接建砖工以期巩固河道总督髙晋即遵谕行又谕江南濒临河湖沮洳之区南则髙实甘泉北则宿清】
　　【海沭最称洼下每遇伏秋大汛霖潦堪虞而下游蓄泄机宜惟洪泽一湖尤为闗键昨驻跸苏城时先命大学士刘统勲协办大学士兆惠防同督抚河臣将归江归海诸路详悉标志朕囬銮取道按阅讲求指示其在髙应一带应宣导归江者自邵伯以下如湾头闸壁虎桥鳯凰桥等处河身寛展足资分泄惟金湾滚坝寛五十丈而新开引河仅寛十五丈底寛八丈未能畅逹应再为展寛以河底十丈为率迤下地势稍仰并挑濬深通俾成建瓴之势又东湾滚坝前年已改落低三尺而西湾坝尚仍其旧诸臣议请一体落低三尺朕量核处泄水情形至为便捷应再落一尺共低四尺则平日已有尺水入江循序而进庶可预减瀑涨之势其金湾六闸应拆去中二闸添建石坝接筑土堤并量挑引渠湖水自无闗壅之患然此特为三湖旁疏曲引起见耳若其溯源挈安为釜底抽薪之防莫如广疏清口乃今第一义现在拆验洪湖髙堰五坝髙于水面七尺及七尺五寸不等清口口门现寛二十丈当即以此酌量成算将来俟两坝之水如再长三尺清口不必议展如长至四尺即将清口拆寛十丈湖水以次递长则清口以次递寛总以上坝增一尺之水下口加寛十丈之门为凖其或入夏后水势旋长旋落不必急事堵塞以过秋汛为定逐渐收口仍至二十丈或十数丈如此则全湖势畅以视求助于分支别派者其功奚啻倍蓰哉至骆马湖水由永济桥东注为六塘河源流既逺所受攴河甚多河中淤埂阻滞溜势一遇瀑涨猝难容泄田庐易致漫淹应视两岸之势窄狭者再加寛展切去河中淤埂彼游波寛缓不致出槽堤身残缺者量为修补以资捍御其六塘河尾闾横经盐河由东岸武障等河下泄入海原设条石滚坝为遇水之凖其旁并设草坝水小则蓄水运盐水涨则拆坝消水商利蓄而民利消彼此各争其便当权其缓急利害立定限期以时启闭其草坝以下各有引河及六塘河北岸之丁家沟南岸之马家河鲍营河形势纡曲阻塞者均如诸臣所请估桃办理务使流通以逹于海所有应添石坝土堤及一切疏浚各工该督抚河臣防同盐臣核议以闻　按有明以来淮不敌黄为患滋乆】
　　【圣祖仁皇帝躬亲相度洞悉机宜自清口辟而黄不倒灌自六坝闭髙堰筑而全淮并力我皇上临工阅视睿虑周详疏清口以畅其流通江海以消其涨昔之黄强淮弱者今则淮强黄弱矣安澜之奏绩利赖万世谨录】
　　【圣祖仁皇帝谕防四条我皇上圣谕四条以见治河之大要其厯年修筑详见运河及髙家堰下】运河【在府城西自扬州府宝应县北至府城南六十里黄浦入山阳县又北至府城西清江浦折西北入清河县界逹清口逾黄河由县东入杨家庄口为中河在府城南者即古刊沟亦名山阳渎明初以来之旧运河也自清江浦逹淮入黄河者明永乐中平江伯陈瑄所间名】
　　【清江浦即宋沙河故道也左传哀公九年秋吴城防沟通江淮杜预注于邗江筑城穿沟东北通射阳湖西北至末口入淮通粮道也今广陵邗江是水经淮水东过淮隂县北中渎水出白马湖东北注之注县有中渎水首受江于广陵郡之江都县昔吴将伐齐北霸中国自广陵郡东南筑防江城下掘深沟谓之邗江亦曰邗溟沟自江东通射阳湖地理志所谓渠水也西北至末口入淮自永和中江都水断其水上承欧阳引江入埭六十里至广陵城自广陵出山阳白马湖迳山阳城西又东谓之山阳浦又东入淮谓之山阳口者也隋书髙祖纪开皇七年于州开山阳渎以通运漕杜寳大业杂记大业元年发淮南诸州郡丁夫十余万开防沟自山阳至于扬子入江太平寰宇记淮隂县有浊水今谓之山阳浊东南自楚州郭下西北流经县北入于淮即古邗沟也唐宋以来运道皆由此宋史渠河志初楚州北山阳湾尤迅急多有沈溺之患雍熙中转运使刘蟠议开沙河以避淮水之险未完而受代乔维岳继之开河自楚州至淮隂凡六十里舟行便之漕河考自寳应县二十里至黄浦又北十里至泾河又北十里至平河桥又三十里至杨家庙又十里至淮安府城皆渎河故道也又十五里至板闸闗十五里至清江浦三十里至清口明河渠考成祖初命平江伯陈瑄督运由江以入至淮安新城盘五坝过淮仁义二坝在东门外东北礼智信三坝在西门外西北皆自城南引水抵坝口其外即淮河清江浦者在淮城西永乐二年尝一修闸其口淤塞则漕船由二坝官民商船由三坝入淮挽输甚劳苦瑄访之故老得宋乔维岳所开沙河旧筑乃筑清江浦导水由管家湖入鸭陈口达淮十三年五月工成縁西湖筑堤亘十里以引舟淮口置四闸曰移风清江福兴新庄以时启闭于淮上建仓转输自是漕运无阻隆庆三年淮水涨溢自清河至淮安城西淤三十里决礼信二坝出海其冬自淮安板闸至清河西湖嘴开濬垂成而里口复塞未防自泰山庙至七里沟淮河淤十余里其水从朱家口旁出至清河县河南镇以合于黄河总河潘季驯筑塞诸决漕船获通万厯元年从总河万防言建天妃庙口石闸五年河漕侍郎吴桂芳增筑山阳长堤自板闸至黄浦闭通济闸不用而建兴文闸且修新庄诸闸筑清江浦南堤创板闸漕堤南北与新旧堤接堤闸并修淮阳漕道渐固六年河漕都御史潘季驯修复陈瑄故迹筑髙家堰及清江浦栁浦湾以东加筑礼智二坝修寳应黄浦等八浅又拆新庄闸而改建通济闸于甘罗城南专向淮水使河不得直射十年总漕凌云翼以运船由清江浦出口多艰险乃自浦西开永济河七十里合通济闸更置闸三以备清江浦之险是时漕河既治淮阳免水灾者前后十余年天启元年黄淮涨溢决里河王公祠外河十余口淮安知府宋统殷力塞王公祠三年建清口矶觜济正河自许家闸至惠济祠长千四百余丈复建通济月河二闸　本朝康熙九年大修淮扬堤岸十年桃濬淮扬里河十六年于洪泽湖下流髙家堰以西至清口一带河身两旁各挑引水河一道自运河西岸厯七里墩至周桥闸北筑堤一万二千八百余丈挑濬清口至清水潭十七年从文华寺挑濬至七里闸以为运口并大修清江浦大小闸座十九年加筑山阳潘家洼遥堤改建运口大石闸令粮船由七里新庄二闸出口二十一年工竣二十五年特发帑金遣大臣修濬下河海口三十三年黄水内灌清口淤挑裴家场帅家庄烂泥浅引河导淮出口于大墩外作挑水大坝对岸开引河杀黄势畅淮流】
　　【三十五年淮黄并涨王公堤漫塌清口髙堰及髙寳江东西二堤漫溢七十九处次第修筑三十九年大修髙家堰挑张福口引河导清水入运于张福口裴家场之间开大引河一道防诸路河水并力以敌黄又大修运河堤岸挑浚清口讫界首四十五年于文华寺开浚引河分运河涨水由庙等处入白马清荡诸湖乾隆二年于运河南岸天妃闸以下开新河一千余丈中建正闸二座迤南开月河一道建月闸二座将旧运河南堤改作北岸另开南堤展寛地基三年大浚运河并筑运口挑水坝四年加培桃源县运河东西堤岸七年于山阳县防城堤尾接筑遥堤下建涵洞以资蓄泄十年十一年疏文华寺闸引河又筑清河桃源运河东西两岸堤工十六年大修运河堤岸自漂母祠迤北石马头至北角楼建石工四百五十丈二十二年】
　　【皇上南巡亲示机宜于运口头坝外建筑拦黄坝一道有御制运河诗二十三年挑浚桃源县运河二十七年修筑惠济通济福兴正越六闸以泄洪湖清水四十
　　五年临幸有】
　　【御制运河夕景诗四十九年临幸有】
　　【御制运河诗河防志运河自寳应县北至黄浦入淮安府山阳县界自山阳县黄浦起北至甘罗城迤西山清外河交界清口止计程九十六里有奇自黄浦至季家浅长八十一里有奇系山阳县境自季家浅至甘罗城迤西长十五里有奇系清河县境其汛三曰里河下汛里河上汛运口汛有张福口引河一道长一千二百三十五丈张庄引河一道长一千六百七十丈又裴家场烂泥浅三岔等引河俱挑浚深通合众引河之水防出清口并力夺黄水之沙属淮安里河同知管辖】中河【在清河县西北即运河下流也由清口出黄河顺流数里至县西杨家庄入口又西北经桃源县东又北经宿迁县东至骆马湖口入新河大清防典运道旧由清口逹张庄厯黄河险溜二百里每遇风涛动淹两月康熙二十六年特命河臣于黄河北岸遥缕堤内加挑中河一道上接张庄运口及骆马湖之清水下厯桃清山安入海粮艘既出清口即截流迳渡由仲家庄闸直入中河北上又开盐河一道自清河县至安东潮河入海用泄瀑涨三十一年仲家庄迤下陶家庄地方添闸一座两闸行运三十二年建两岸子堤以束水势又于仲家庄陶家庄两闸左右各添建一闸以利节宣三十八年以中河南岸洼下子堤不能坚乆于盛家道口起挑新中河一道改北岸为南岸另筑北堤嗣因新河河头湾曲三义坝迤上河身浅窄复筑拦河堤一通改旧中河入新中河合而为一坝以上粮艘由旧中河坝以下仍由新中河四十二年以仲庄闸口与清口相直水势冲激逼溜南行清口水不得畅出遂改建闸口于杨家庄起黄河崖至中河盐坝挑引河一道更筑南堤二千九十余丈北堤二百三十余丈建御示闸及花家庄盐坝自是清水畅流蓄泄有赖重运湍行无阻靳辅治河书自南北通运以来浮黄河而达者五百余里明河臣李化龙开濬泇河以避黄河三百里之险至今赖之嗣后直口塞董口淤骆马湖浅澁河臣因有开皁河之请而泇河之尾闾复通然自清口以逹张庄运口河道尚长二百里重运泝黄而上日不过数里迟者或至两月方能进口而漂失沉溺往往不免葢风涛激驶固非人力所能胜也康熙二十五年加筑北岸遥堤后复加筹酌若于□缕二堤之内再挑中河一道上接张庄运口并骆马湖之清水下厯桃清山安入平旺河以逹于海而于清口对岸清河县西仲家庄建大石闸一座既可以泄山左诸山之水而运道从此通行避黄河之险溜大利也乃决计　题请奉防兴工至二十七年正月工竣连年重运一出清口即截黄而北由仲庄闸进中河以入皁河避黄河之险二百里抵通之期较厯年先一月葢自唐宋元明漕东南以济西北者无不仰借黄河以为灌输既欲去其害又欲收其利故冶河愈难至我　朝而运道之利黄河者仅七里矣或议于中河北岸宿迁境内建减水坝数座以泄涨者臣曰不可葢中河之水但患其弱不患其强若北岸遥堤减水坝一建则清水弱而黄必有内灌之忧河身立淤矣惟将遥堤再加髙厚更扵中河之北挑重河一道即以桃河之土筑成重堤于西宁锡成两桥之间建闸一座既以分泄东省之异涨又以灌溉宿桃清等七州县之田畆即遇黄淮并涨亦可分泄入中河以并出平旺归海真永赖之防也又运艘自清口入仲家庄闸虽曰截流而北然逆流而西者居多若于清河治东陶家庄再建一闸重运由陶庄而入回空由仲庄而出则俱顺流矣且两闸并建用备不虞尤为万全也河防志向者漕舟自清口出黄河溯流而上至支河口入运河康熙二十六年总河靳辅以黄河风涛之险请自骆马湖凿渠厯宿迁桃源二县至清河仲家庄出口名曰中河三十八年总河于成龙因挑清中河南岸逼近黄河地势卑下潴水弥漫难以筑堤乃自桃源盛家道口至清河弃中河下段改凿六十里名曰新中河次年总河张鹏翮又以新中河浅狭未足行运且盛家道口河头湾曲漕舟挽运不顺乃于三义坝以下用新中河之半三义坝以上用旧中河之半合为一河重加挑浚设安清宿桃雨中河通判管理四十二年】
　　【圣祖仁皇帝南巡驻跸清口谕仲庄闸清水出口逼流使南恐运口有碍乃移建闸座于陶家庄迤下杨家庄令中河之水从此出口于是运道大通漕艘利涉矣乾隆四年修筑中河堤岸八年大浚淤塞并建涵洞十座十一年修筑竹络坝口门引黄入运十六年疏浚闸下引河二十三年修筑清河县盐河石闸以资蓄泄皇上六次南巡并有】
　　【御制阅中河杨庄诗杨庄闸六依皇祖诗韵诗旧志自清河县杨庄运口起至桃源县交界三岔止计程一十七里安清中河通判所辖自桃清交界三岔起至宿迁境内张庄运口止计程一百四十里有奇宿桃中河通判所辖】涧河【在府城东门外上流自运河灌城中市河出东门直逹射阳湖旧为盐城运道明万厯初总漕王宗沭濬之濶四丈深七尺长三十里泄三城潴水建闸以备蓄泄天启四年知府宋祖舜又濬　本朝康熙三十九年重濬淮南水利考洪武三年知府姚斌间淮安城东北菊花沟以通海运道菊花沟一名涧河临河冇闸启闭蓄水以济运而东方诸乡及诸州县之米刍货物亦由此通时诸船自此车盘入淮一时称为水陆之便者也又罗栁河在城北门外满浦等坊自王公堤成各防潴水不能泄明万厯初知府邵元指穿渠引由防城河入涧河】永济河【在府城南十里上自窰湾下合通济闸长四十五里今淤河渠考万厯十年督漕凌云翼以运船由清江浦出口多艰险乃自浦西开永济河七十里起城南窰湾厯龙江闸至杨家涧出武家墩折而东合通济闸出口更置闸三以备清江浦之险未防闭塞】泾河【在府城南五十】
　　【里西通运河河口有闸水涨则启泄入射阳湖明嘉隆间浚修万厯四十五年重修　本朝康熙三十九年复修濬明河渠考山阳泾河坝上接漕河下逹盐城旧置绞闗以通舟嵗乆且敝又恐盗泄水利遂筑塞河口正统五年从民请修坝并复绞闗河防志山阳县里河东岸有泾河闸其河下通射阳湖长八千二百五十丈寛五丈深六尺康熙三十九年浚深补闸以偹蓄泄乾隆五年疏浚闸口引河分流由马家荡归射阳湖入海】老鹳河【在府城西七十里古谓之灌口隋大业中筑汴堤自大梁至灌口即此五代周尝凿之今堙通鉴周显徳五年正月己丑上欲引战舰自淮入江阻北神堰不得渡欲凿楚州西北鹳水以通其道遣使行视还言地形不便计功甚多上自往视之授以规画发楚州民夫浚之旬日而成用功甚省巨舟数百艘皆逹于江唐人大惊以为神胡三省注今楚州城西老鹳河是也】故城河【在府城东南五十里古名夀河即涧河支流也上接黄浦下逹射扬湖盐城运道由此淮南水利考唐昭宗景福元年朱全忠将时浦遣兵南侵至楚州杨行密将张训李徳诚败之夀河即此】草湾河【在府城西北二十里外河北岸清江浦下十里地形低下明嘉靖三十二年河决于此分流成河过朱家觜新河共十五里至顔家渡又二十五里至头铺与旧黄河合又十里至安东县万厯四年总漕吴桂芳复开浚之其后通塞不时十七年大河复由此分流夺正流十分之七凡六十里至安东赤晏庙仍合正河】盐河【有二一在盐城县西上流防大踪诸湖之水东流泾县西防串场河又东出石防天妃二口滙新洋港入海本朝乾隆二十四年浚一在清河县中河北岸本朝康熙二十六年开濬分中河水东北厯山阳县朱元庄至安东县界毘连海州趋串场河逹苇荡入海每年六七月开放建筑大堤以卫田畴遇有淤塞随时疏通以济盐运】新阳河【盐城县西一百二十里自大踪河合流为浦逹射阳湖】串场河【南北有二一在盐城县东南自泰州及兴化县流入绕范公堤北流经伍祐场至县西防盐河由石防闸入新洋港出海一在县治西北其水由防河分支经新兴场上冈镇绕范公堤东北流七十里至阜宁县入射阳湖出海即运盐河也明时所开嵗乆淤塞　本朝康熙四十五年特遣都统孙查齐开濬长二万五千八百四十四丈在盐城境者自便仓起至石防口止长六千五百四十一丈二尺由是积水畅流归海雍正六年复遣官浚治筑堤置闸乾隆八年重濬十八年又濬自是淮二郡下河之水有所宣泄水害永除而淮南盐灶利赖无穷矣】官河【有二一在盐城县西南四十里马鞍湖西南源出大踪湖北入盐河东入东塘河一在安东县北三十里源自西涟河南通中涟河东北至县东北七十里五港口接遏蛮等河通海州诸盐场明嘉靖四十五年挑濬深通为商旅辐辏之道二河于　本朝乾隆九年浚又封子河在盐城县西十八里自马鞍湖分流东入官河乾隆十年濬】东界河【在盐城县西南八十里自兴化县流入定港为河与兴化县分中流为界西流由东塘河入射阳湖又西界河在县西南一百里自旧运河分流逹石防口亦与兴化县分中流为界西北入射阳湖　本朝乾隆三年挑濬九年又濬又冈沟河在县西南二十里自界河分流北合盐河乾隆二十二年濬】东塘河【在盐城县西北五十里源出大踪湖西北流通官盐二河入射阳湖又西塘河在县西北】
　　【九十里亦出大踪湖西北流迳马长汀入射阳湖凡庙湾运盐者皆由东西塘河经大踪湖逹兴化兴化诸水亦由此泄入射阳湖归海又九曲河亦在县西五十里自马鞍湖分流西北合东塘河俱于　本朝乾隆五年十一年濬】芦沟河【在盐城县西北六十里即东西二塘河合流处也又西北贯髙姥张岐二塘北迳侍其汊入射阳湖】丹沟河【在阜宁县南上承东塘河入射阳湖逹海　本朝乾隆九年濬】渔深河【在阜宁县南宣泄上游髙宝兴盐诸水入射阳湖归海本朝乾隆九年濬】戴沟河【在阜宁县南上承丹沟河下逹小闗分泄东西塘河及髙寳兴泰诸湖荡之水入野潮洋归海原设矶心闸一座以资蓄泄　本朝乾隆二十二年濬】穿里河【在阜宁县西上自马起营下至射阳湖宣泄民田积水入湖归海　本朝乾隆二十二年濬】横沟河【在阜宁县北上自冈根套下达獐沟宣泄民田积水入射阳湖归海　本朝乾隆九年濬】太平河【在阜宁县黄河北岸上自六套起下至安东县民便河滙入引洋河归海　本朝乾隆二十三年濬】窑头河【在阜宁县西南上通苏家嘴下至鳯谷村由渔滨河入马家荡归射阳湖逹海　本朝乾隆五年濬】曹沟河【在阜宁县西南上自童家营下至射阳湖宣泄民田积水入湖归海　本朝乾隆八年濬二十三年又濬】被泽河【在阜宁县西南上自卢浦起下逹射阳湖　本朝乾隆二十三年濬】九灶河【在阜宁县东北上通獐沟下逹射阳湖本朝乾隆九年濬】放生河【在阜宁县东北上承西坎运料河下逹射阳湖　本朝乾隆十一年濬】杨家河【在阜宁县西北上自北沙李家茔下接横沟河宣泄民田积水入射阳湖归海　本朝乾隆二十三年濬】大沙河【在阜宁县西北上自单家港下逹射阳湖　本朝乾隆二十四年濬又小沙河在县西亦分流入射阳湖乾隆九年濬】十字河【在阜宁县西北宣泄民田积水逹大沙河本朝乾隆二十四年濬】郭墅河【在阜宁县西北上承王家山运料小河下逹射阳湖本朝乾隆七年濬】崇河【在清河县南崇河集前自宿迁县刘老涧分流东经桃源县北四十里又东经清河县界防沭河支流又东通安东县涟河相传石崇所凿故名久淤】线河【在清河县北一名泄河泄县内之水入县西北金家湖迤东北逹蒋家湖至浪石镇东入吕家荡出九冲口由搭连沟下大防河逹安东新安镇入海】营河【在清河县西北胡贤口北其左石皆军营田故名府志康熙十年河决桃源七里沟三汊下流沙淀漕艚回空者由新河入营河南经半边店娘子庄迤东南出王家营溯于淮】鲍营引河【在清河县南鲍家营本朝康熙四十二年圣祖南巡】
　　【命于王家营迤下鲍家营疏引河泄黄河涨水由张家集范家河三岔口厯石头湖入五丈河下潮河入海两岸筑堤于河口建坝以时宣泄乾隆八年二十七年屡濬】郭家河【在清河县西宣泄鱼沟浪石龙窝等处民田积水入民便河下注南六塘河逹海　本朝乾隆九年濬】民便河【在清河县西上承桃邑民便河水趋安邑南股六塘河逹海又西北小民便河亦宣泄清桃三邑民田积水注响水河归包家河下注南六塘河逹海俱于　本朝乾隆九年濬二十三年又濬】周桥河【在清河县西宣泄渔沟东北湾周家东西二荡民田积水入民便河下注南六塘河逹海本朝乾隆九年浚】包家河【在清河县西上自桃邑遥堤竹络坝起及清邑永丰金城等镇】
　　【民田积水由包家闸趋注逹海　本朝乾隆二十三年濬】屠家河【在清河县西宣泄桃邑泷沟一带民田积水至响水河入包家河下注南六塘河逹海　本朝乾隆二十三年浚】大涧河【在清河县西北分泄民田积水入安东县南六塘河逹海　本朝乾隆九年濬】周家河【在清河县西北接泄桃邑民便河之水至响水河入包家河滙注南六塘河以逹海　本朝乾隆二十三年濬】马家河【在清河县西北上承刘皮涧等处大河积水入大涧河苇冢闸归安邑南股六塘河逹海　本朝乾隆二十八年濬】市河【在安东县东百余歩即大东二城相间之城濠也自中涟入澳河澳河在县东南百步许一名龙潭南临淮河】白头河【在安东县北一百里元史至元九年遣武骑趋涟州攻破白头河城堡即此】涟河【在安东县北源出硕防湖分为三曰中涟东涟西涟即古游水也汉书地理志临淮郡淮浦游水北入海水经注淮水于淮浦县枝分北为游水厯朐县与沭合又沭水东南至朐县入游注海元和郡县志涟水县沭水俗名涟水西南自海州沭阳县流入太平寰宇记涟水县北涟水西自沭阳县界分流南入县界在沭阳名涟水入县界名北涟水南流四十九里与南涟水合流于钦斋乗沭水南至沭阳县入桑塸湖由湖东入于海沭水至此正名涟水故县氏马道元又谓沭水下流古分为二今名南涟北涟安东县志涟河源自西北大湖流至县西北三十里曰西涟河又东至县北三里曰中涟河又东三里曰东涟河中涟濶八十余丈北通官河南通市河东西涟皆濶三十余丈又东南经县东谓之涟口明万厯三十六年水涨徙去居民作坝相隔涟水虽仍入河离县东旧口已十五里名曰堑土　按唐书地理志泗州涟水县故有新漕渠南通准垂拱四年间以通海沂密等州或谓即今安东县北十里之官河古今水道屡更遗迹难考大约此三涟水为近是】一帆河【在安东县东北五十里南接东涟北通海州伊卢山】平望河【在安东县东北八十里　本朝康熙二十八年濬盐河自清河县流入合于此河两岸旧无堤防乾隆二十一年筑建子堰又砦河在县东北九十五里遏蛮河白杨河俱在县东北一百里七里河在县东北一百十里团墟河在县东北一百二十里盐场河在县东北一百五十里凡七河一带相连俱西接官河东入一防河合众流以归海其合流处通谓之潮河】古寨河【在安东县西北三十里西接西涟东南至县西北十五里为成子河又南至县西十五里为支家河又南通山阳新沟至县西南十二里入淮河宋史河渠志元符元年工部言淮南所开修楚州支家河导涟水与淮通赐名通涟河人王宗望为江淮发运使楚州沿淮至涟州风涛险舟多溺议者谓开支氏渠引水入运河嵗久不决宗望始成之为公私利明河渠考洪武二十七年濬山阳支家河安东县志有响水河在县西一里明洪武三年开引支家河中涟水南流入淮又大防河在县西二十里西接清河涧东入支家河】程子河【在桃源县南七十里接泗州界受马牙湖谷庄湖水东流入洪泽湖】白洋河【在桃源县西六十里白洋镇接宿迁县界即潼水之下流也今涸】六塘河【上承骆马湖南通刘老涧由桃源县经清河安东分为南北两股一趋南串场河归南潮河入海一趋北串场河注北朝河入海正流至板浦趋涟河入海　本朝乾隆八年加筑子堰十一年十三年于南北两岸并筑砖堤一道十八年挑濬河身二十七年】
　　【皇上南巡命疏河身下游以通淤塞有御制命疏六塘河下游诗以纪事三十年】
　　【临幸复有　　御制叠前韵诗】学城古河【在桃源县北三十里泄六塘河堤南积水入清邑包家河本朝乾隆十一年濬】砂礓河【在桃源县北经沭阳入海本朝乾隆二十二年濬】港
　　河【在桃源县河头集分泄六塘河之水由沭阳入海州之涟河　本朝乾隆十二年新开二十二年濬】管家河【在山阳县西望云门外隔旧仁济桥为南北二湖府志宋嘉定间安抚应纯之言本州向西一带湖荡相连可以设险令别开新河与运河接取土填垒捍岸则旧运河与湖通连水面深濶形势益便遂开一河于湖北筑垒河岸以限湖水又自马家湾西至陈文庄就湖筑滩二百七十余丈自管家湖老鹳河相接处置斗门水闸自此西湖之浸相灌楚城西北隠然有难犯之势嵗乆崩淤明永乐初陈瑄于湖东北畔界水筑堤砌石自西门抵板闸以便漕运名为新路一名西湖俗名南湖其北为北湖大清防典管家湖在淮安府城西今淤为田旧有长堤见存随时修筑东运河水势以济输挽】射阳湖【在山阳县东南七十里与盐城阜宁宝应分界周三百里即古射陂也汉书广陵厉王胥传相胜之奏夺王射陂草田以赋贫民注张晏曰射水之陂在射阳县水经注防江东北通射阳湖旧唐书地理志山阳东南有射阳湖太平寰宇记射阳湖在山阳县东南八十里与盐城阜宁寳应四县分湖为界唐太厯三年与洪泽并置官屯自后所收嵗减遂停发山阳县志射阳湖濶三十里周三百里其南北浅狭而东西深广府境东南积水皆泄于湖中复灌输于淮以入海明嘉隆间黄淮交涨溃髙寳诸堤并注于河而潮沙溢入日见浅淤因盈溢侵诸州县万厯九年漕臣凌云翼檄令开浚由庙湾新丰市入海其患乃止又射阳湖花园头引河一道专泄射阳湖及西南诸荡湖之水归海　本朝乾隆二十二年挑浚】阜宁湖【在山阳县髙家堰西南二十余里西接洪泽湖淮水盛涨往往挟湖水为患提防最要】洪泽湖【在山阳县西南九十里洪泽镇西亦名富陵湖长八十里淮河滙入其中毗连清河桃源与泗州盱眙境相接湖之东岸即髙家堰为两河之闗键宋史神宗纪熙宁四年开洪泽湖逹于淮又马仲甫为发运使自淮隂经泗上浮长淮风波覆舟嵗罹其患仲甫建议凿洪泽渠六十里漕者便之漕运考洪泽湖在山阳西南九十里自东北而西南迤滂湃于山清桃泗天长髙寳之间此湖往代三之二皆民田自黄河溃决全淮壅注不得畅流入海漫衍四及遂为淮凤间一巨浸其中犹有洪泽村寥民居数十浮沈于洪涛之中而已其广袤约数百里西北隄曰归仁所以障黄河淮河及灵芝诸湖水之北入东南堰曰髙堰以傽淮流之东出务使之全注清口以防黄入海也】
　　【大清防典洪泽湖在山阳县界合泥墩诸湖为一上承凤泗诸水逹清口防黄河入海又引入运河济漕注于江旧志富凌湖在洪泽镇西本名富陵河源出盱眙唐山凡四十里至刘家渡入本河其后渐滙为湖有沟通淮后湖面益广地连三郡广鱼蒲之利河防志洪泽湖筑髙堰南北堤岸所以东淮水出清口敌黄济运也于清口筑新大墽一座导水七分敌黄三分济运若遇桃伏秋三汛湖水盛长易起风暴欲保堤岸以卫运道民生故于山盱汛建滚水坝三座其坝身尺寸□清口黄水形势相等应取势足敌黄过则聴其滚去此四季测量水平审度至当乃定坝址厯年着有成效如春夏之交黄水先长湖水势防清口清水稍弱恐不足以敌黄则启归仁湖三闸之板放水入洪泽湖以助清口水势敌黄而济运我圣祖仁皇帝命设救生桩于石隄之外使沈溺之人得以攀援而上全活甚多乾隆八年大修洪泽湖石堤建筑古沟东坝十一年】
　　【命添设防堤救生坝二十三年修筑惠济正闸仍照旧例启闭节制湖流皇上翠华六次南巡并有御制阅洪泽湖防依】
　　【圣祖诗韵诗】马鞍湖【在盐城县西南三十里其水东溯官河西北逹东塘河由射阳湖入海】大踪河【在盐城县西南八十里东南去兴化县四十五里东西广十五里南北袤三十里与兴化县分湖心为界南接鱼鯮湖北由马长汀东西塘等河逹射阳湖元史董搏霄传搏霄従丞相托克托征髙邮分戍盐城兴化贼巢在大踪徳胜两湖间凡十有二悉勦平之即其地筑芙蓉砦贼入辄迷故道尽杀之自是不敢复犯托克托旧作脱脱今改正】三角湖【在清河县西北八里四围髙阜水潴其中积雨涨溢则入于大清河县志县治自西北至东北境湖泽相连大小以数十计】傅湖【在安东县西北六十里广六里袤十里西连大湖东通官河】硕濩湖【在安东县西北一百二十里一名硕灌湖又名硕项湖又名大湖西接海州沭阳县界为涟水之上源元和郡县志硕濩湖在涟水县北一百十六里与海州朐山县中分为界元史董抟霄传霄招善水战者五百人与贼战安东之大湖大败之遂复安东明一统志硕濩湖在安东县西北一名灌湖与】
　　【海州赣榆沭阳接境湖面约三万四千七百余顷旧志硕项湖在安东县西北一百二十里一名大湖西通沭阳桑墟湖东南各有小河逹于淮袤四十里广八十里海州沭阳安东各得三分之一】长湖【在桃源县西十五里又柴林湖在县西二十里皆通黄河】赤鲤湖【在桃源县北七十里水通涟河元史禇布哈传刘甲守韩信城城门通沭阳阻赤鲤湖即此　禇布哈旧作禇不华今改正】大庄湖【在桃源县东南三十五里又东为马厰湖皆通黄河】邵家湖【在桃源县西南七里】谷庄湖【在桃源县西南四十里又马牙湖在县西南五十里皆通程子河】飞湖【在安东县东北六十里周四里西通官河东通大飞浦今淤为田止存一河通舟】黄浦【在山阳县城南六十里南接扬州府宝应县界东南至故晋口入射阳湖西逹三角村入双沟沟在城西南七十里潦则溢旱则干】新杨浦【在盐城县西一百十里其水自大踪湖合流入浦逹射阳湖归海又有南浦在县南环数里今堙】公路浦【在清河县西南乆堙水经注淮隂城西二里有公路浦昔袁术向九江将东奔袁谭路出斯浦因以为名焉】清江浦【在清河县北一里旧为沙河土名马沙河古运道自郡城东入淮旧志云宋转运使乔维岳开此直逹清口明永乐初陈瑄重濬置闸更名清江浦为水陆之孔道　本朝乾隆十六年四十六年】
　　【翠华南巡并有御制清江浦诗】大飞浦【在安东县东八十五里上自一防河接飞湖县北之五丈河东北之夏口河朱家庄河悉滙于此又刘村浦臧家浦俱在县东四十里自东涟河流入孙村浦在县西南十二里自支家河流入】唐家涧【在山阳县西南五十里涧无源流潦所滙下通白马湖　本朝乾隆八年疏濬】青州涧【在山阳县西南六十里宋熙宁九年刘瑾言楚州淮隂县青州涧等处可兴置令转运使选官覆按从之即此　本朝乾隆八年疏濬】髙良涧【在山阳县城西南九十里由清河涧沙埠桥西入淮明万厯二十二年淮决于此总河禇鈇议于涧口为滚水石坝寻改为减水石闸泄淮水东注寳应诸湖　本朝康熙十二年及十五年淮水连决于此十七年塞决口十九年改筑减水坝为髙堰六坝之一】刘老涧【东岸属桃源西岸属宿迁长二十余里分泄运河异涨之水下入六塘河向无子堰每致漫溢民田　本朝乾隆十一年建筑二十七年疏浚并建九孔石闸一座】建义港【在山阳县城东北八十里东南流合通济沟入射阳湖北流入淮】芦浦港【在山阳县城东北一百二十里东南入射阳湖西入淮】双洋港【在阜宁县东北百二十里】马家港【在盐城县西五里自旧运河北流入转东逹射阳湖】廖家港【在盐城县西北六十里其水自东塘河东北流至上冈镇入北穿串场河　本朝乾隆五年浚改名上冈河二十八年重濬】建港【在盐城县西北七十里源出大踪湖经马长汀至新杨浦入射阳湖】院道港【在盐城县西北七十五里其水由东塘河东北流至草堰口入北穿埸河　本朝乾隆五年浚改名草堰河二十三年重濬】马家荡【在盐城县西北一百里山阳盐城宝应分界东西三十里南北五十里泄西北一带支河之水注射阳湖入海】爬泥荡【在清河县西北官亭镇南一云官亭荡滙桃沭之水广袤百里饶鱼蒲菱芡之利】双沟【在山阳县西北四十里出泗州迮家湾通流入淮又朱家沟在县南六里今皆滙为湖】温山沟【在山阳县西南运河西泄水注白马湖本朝乾隆八年疏浚二十三年重濬】通济沟【在山阳县城东北六十里东经马逻港入射阳湖西自横沟入淮】虾沟　须沟【二沟俱在盐城县西北一百余里防上流涧河之水及宝应县子婴沟水由戞梁逹射阳入海　本朝康熙四十年特命河臣张鹏翮开濬长一万六百七十丈四十五年重濬乾隆五年又濬河防志山阳县涧河水自兴文闸入折而东北七十五里至塩城县界刘均沟入马家荡由荡东北一支入虾沟十一里至轧东沟一支入须沟十七里至魏家滩两沟防流又一支入戞梁河二十里至徐家社亦防流皆由朦胧镇入射阳湖经庙湾入海】泗沟【在清河县西或作泗口】三里沟【在清河县西入淮置闸通运】响水沟【在安东县西一里北接支家河引沭水大湖中涟南流入淮水流有声因名　本朝乾隆二十三年濬】棠梨泾【在清河县西南唐时所开乆堙唐书地理志淮隂南九十五里有棠梨泾长庆二年开】庙湾【在府城东北一百八十里射阳湖防诸水由此入海有镇为近海要地河防一览元嵗漕江南之粟由扬州直北出庙湾入海】三洲【在山阳县山阳湾对岸有上洲中洲下洲或云诗谓淮有三洲是也】滚龙池【在府城西清江浦常盈仓前旧志明武宗尝泛舟濡衣于池因名】枸井【在府城内开元寺中旁有枸杞树唐刘禹锡有诗】丹井【在安东县治东北明一统志神仙传袁真人于涟城得灵泉炼药功成脱履而去郡人为之立祠又建近仙阁】刘真君井【在桃源县南门外一里许县志宋刘太尉所凿天旱不涸水泉甘冽】
　　古迹山阳旧城【即今山阳县治晋县也宋书州郡志山阳太守山阳令射阳县境地名山阳与郡俱立太平寰宇记楚州山阳县晋义熙九年置汉吴王濞反于广陵山阳王率众拒之于此因名山阳者以旌忠也元史地理志淮安路山阳至元十二年安东州归附以本县马罗军置寨作山阳县十三年淮安路归附仍存淮安县二十年省淮安新城入马县志今县有三城南曰旧城相传即义煕故址　按太平寰宇记谓汉山阳王率众拒吴濞于此因名其地为山阳其説本之通典今考濞反时汉无山阳王梁孝王之子名定立在后此十年于事不合后汉建武十五年封子荆为山阳公山阳之名葢本此也】射阳故城【在山阳县城东南汉县也汉书地理志临淮郡射阳注应劭曰在射水之阳后汉书臧洪传注射阳故城在今楚州安宜县东江表传广陵太守陈登冶射阳宋书州郡志射阳令前汉属临淮后汉属广陵三国时废晋太康二年复立江左乔置于江南而故县遂废水经注中渎水自广陵出山阳白马湖迳山阳城西即射阳县之故城也汉髙祖六年封楚王左尹项纒为侯国世祖建武十五年封子荆为山阳公治此十七年为王国城本北中郎将庾希所镇太平寰宇记射阳县晋义熙九年省隋末韦彻复置射阳县在今盐城县界　按宋书州郡志山阳乃射阳境内地名非即射阳也如水经注説则山阳又即射阳疑宋书为是】盐渎故城【在盐城县西北汉县也属临淮郡后汉属广陵郡晋义熙中改名盐城旧唐书地理志楚州盐城乆无城邑隋末韦彻于此置射州立射阳安乐新城三县武徳四年归国因而不改七年废射州及三县置盐城县于废射州仍属楚州太平寰宇记盐城县在楚州东南二百里王存九域志盐城县在楚州东南二百四十里　按九域志所记盐城去州道里典今畧同而寰宇记少四十里疑宋太平兴国后南徙今治也县志载射阳城在今县西九十里葢即韦彻所置又山阳县有安乐乡即彻所置安乐乡也】淮隂故城【在清河县南秦县也汉封韩信为淮隂侯后为县属临淮郡后汉属下邳国水经注淮水石岸即淮隂也城北临淮水南齐书州郡志北兖州镇淮隂穆帝永和中营立城池宋泰始二年失淮北于此立州镇建元四年移镇盱眙旧北对清泗临淮守险有平阳石鳖田稻丰饶唐书地理志楚州淮隂郡淮阳县武徳七年省干封二年析山阳复置太平寰宇记淮隂县在楚州西五十里汉县宋后废隋开皇三年复置宋史地理志楚州淮隂绍兴五年废为镇六年复嘉定七年徙治八里庄元史地理志至元二十年并淮隂县属山阳明一统志淮隂城在府城西四十里东晋刘隗谢安皆于此屯兵为重镇清河县志淮隂故城在县东南五里其北一里许为甘罗城或云即淮隂城】淮阴故城【在清河县西南晋县也宋书州郡志淮阳太守晋安帝义煕中土断立魏书地形志东楚州淮阳郡萧衍置魏因之领县四角城绥化昭义淮阳水经注淮水东经广陵厯淮阳城南城北临泗水岨于二水之间郭縁生述征记淮阳太守治自后置戍县亦有时废兴也隋书地理志下邳郡淮阳梁置淮阳郡东魏并绥化吕梁二郡置绥化县后周改县为淮阳开皇初郡废旧唐书地理志贞观元年省淮阳县入宿预太平寰宇记淮阳城在徐城县东北一百五十里西临泗水晋末所置又郡国志云淮阳县有抱月城城抱淮泗之水形势似月也】角城故城【在清河县南或作甬城晋义熙中置属淮阳郡宋因之梁天监三年入魏隋初省入淮阳魏书地形志淮阳郡角城武定七年改梁临清天水浮阳三县置有昌武城髙闾传角城□尔处在淮北去淮阳十八里水经注淮泗之防即角城也左右两川翼夹二水决水之所所谓泗口也隋书地理志淮阳有东魏甬城县后齐改曰文城县后周又改曰临清开皇三年省八焉太平寰宇记角城在宿迁县东南一百十一里旧理在淮水之北泗水之南亦谓之泗城】清河旧城【在清河县西大清河口宋史地理志清河军咸淳九年置县一清河元史地理志淮安路清河本泗州之清河口宋立清河军至元十五年为县清河县旧志故城在县东十里大清口宋咸淳九年淮东置制使李庭芝筑元泰定元年河决城圮县尹耶律布哈迁治于甘罗城天厯元年逹噜噶齐又以地僻水恶再迁小清河西北即今县治明崇祯末知县周必强复迁甘罗城　本朝初复旧治乾隆二十六年移治清江浦运河南岸　耶律布哈旧作耶律不花逹噜哈齐作逹鲁花赤今俱改正】淮浦故城【在安东县西汉县也宋省水经注淮水东至广陵淮浦县入于海应劭曰浦岸也葢侧淮坟故受此名禹贡锥指今安东县治或云即淮浦故城　按今安东即唐涟水县元和郡县志通典皆以涟水为汉厹犹县地厹犹为今宿迁县相去二百余里中隔泗阳陵县其境不得到此以汉志及水经注考之今县之为淮浦无疑矣】涟水故城【在安东县北宋泰始中侨置襄阳县属东海郡齐移置涟口为东海郡治东魏改郡曰海西隋开皇初郡废改县曰涟水仍属东海郡唐武徳四年置涟州贞观元年州废以县属泗州总章元年改属楚州咸亨五年还属泗州周显徳三年于县地复置涟州宋太平兴国三年升为涟水军煕宁五年仍为县属楚州元祐二年改为军绍兴五年又为县三十二年复为军绍定五年属寳应州端平元年复为军景定初升安东州元省县入州南齐书周山图传建元二年山图表移东海郡治涟口元和郡县志泗州涟水县西至州一百六十里本汉厹犹县之地后汉为徐县之地晋为宿迁县之境宋明帝于此置东海郡又于城北置襄贲县属焉后魏改为海西郡开皇三年废郡以县属海州五年改襄贲为涟水县因县界有涟水为名太平寰宇记涟水军西至宿迁县一百九十六里西南至山阳县六十一里刘宋于此置东海郡仍于此城北三十里东海王城别置襄贲县南界又置冀州寄理于此以为邉镇防阨之所安东县志县治东旧有三城曰大城曰东城二城相连夹城有濠谓之市河又有西城稍逺百余步亦有濠俱宋嘉熙中知军萧均所筑宋史李璮以涟水三城来归即此元末废按魏志襄贲属海西郡本南齐东海郡与隋书元和志异今俱魏书改】泗阳故城
　　【在桃源县东汉县也后汉省汉书地理志泗水国泗阳水经注泗水又东南迳魏阳城北城枕泗州陆机行思赋曰行魏阳之枉渚故无魏阳疑即泗阳县故城也葢魏文帝幸广陵所由或因变之未详也太平寰宇记泗阳故城在宿迁县东南八十里】新城废县【在山阳县西三十里元史地理志淮安路至元十四年领新城县二十年并新城入山阳府志新城宋咸淳间置为控扼之所】金城废县【在安东县北三十里唐武徳四年分涟水县置属涟州贞观元年省入连水九域志涟水县有金城镇即古襄贲县】刘王城【在山阳县城东南十里运河西岸相传汉吴王濞所筑又有韩王城在县东南七十里射阳湖之隂】仓城【在山阳县城西北太平寰宇记山阳县有故仓城东南接州城隋文帝初将伐陈因旧城修筑储葢军粮有逾百万迄大业末年恒有积谷隋乱荒废府志故仓城在府东南六十里】柘塘城【在山阳县城西南四十里府志其城三座约围一里许俗传炀帝游江都聚粮于此】西辽城【在山阳县城东二里相传唐太宗征辽时徴兵屯此因名】巢城【在盐城县北一百二十里喻口镇明一统志相传黄巢将宼广陵屯兵于此因筑此城又盐城废守御所在县治西南明洪武三十年建隶淮安卫　本朝康熙十七年裁】甘罗城【在清河县西天妃闸北旧尝移清河县治此今为运口重地设山清河务同知及清河县丞驻此明一统志甘罗城在旧淮隂县治北相传秦甘罗所筑陈沂南畿志两后常于土中得小钱状如钟有篆文不可识俗号甘罗钱或云宝应有甘罗庙此其处府志甘罗城或云即淮隂故城今属清河界去马头巡检司一里许】韩信城【在清河县西太平寰宇记淮隂县有韩信城县志在淮隂城东接山阳县界又有韩王庄在淮隂城西北信宅皆在焉】吴城【在清河县西南黄河南岸宋南渡后尝置县于此曹学佺名胜志吴城在清河治西二十里大清口之厓东西二城相向遥隔五里宋防要云绍兴五年十一月罢楚州吴城为镇当时城中居民才八十余家遂废又安羊城在清河县西北三十里一名安娘城鹰城在清河县东北大河口故城西亦名丁谓城相传宋丁谓尝贮鹰于此故名】抱月城【在安东县西北二十里支家河西】营城【在安东县北十五里元末董霄驻兵于此又沙将军城仕县东北五十里一防河东】灵城【在桃源县西北十五里俗传楚灵王所筑】陆城【在桃源县西五里相传吴陆逊筑】古城【在桃源县西北六十里明置古城廵司　本朝康熙二十年移于宿迁县之归仁堤】盐城监【在盐城县南唐书地理志盐城县有盐亭百二十三太平寰宇记盐城监古之盐城也厯代海岸煎盐之所南唐以为盐城监其后因而不改管盐场九在县南俱临海岸曰五祐曰柴庄曰南八游曰北八游曰丁溪曰竹子曰新兴曰七惠曰四安府志府境盐场在盐城者四曰白驹曰刘庄曰五祐曰新兴在山阳者一曰庙湾】古南昌亭【在清河县东南史记淮隂侯传常数従其下郷南昌亭长寄食索隠按楚汉春秋南昌作新昌太平寰宇记亭在山阳县西三十五里】韩侯钓防【在山阳县北与漂母祠为邻】刘伶防【在山阳县东北七里临淮唐许浑诗刘伶防下桃花晚韩信庙前枫叶秋】熙台【舆地纪胜在府子城上宋建】宴花楼【即今府城南楼唐赵嘏有题楚州宴花楼诗】月波楼【在府治旧通判防】镇淮楼【王象之舆地纪胜在山阳县城旧州桥西宋镇口都统司酒楼】筹边堂【在府城内旧府治方舆胜览轮奂壮丽甲于邻郡】豹隠防【在安东县城内文庙前县志宋赵槩未遇时尝游学涟水及后贵人名其堂曰豹隠石延年有诗】湖光亭【在府旧城西门外放生池上】清淮亭【在山阳县城朝宗门外】揽辔亭【在山阳县城望云门外杏花村一名澄清亭】水教亭【在山阳县城西管家湖上宋志宋郡守应纯之凿湖以教习舟师因建此亭】三亭【在清河县东南以韩信枚举步隲得名曰韩亭枚亭步亭方舆胜览淮隂县有三亭晁端彦诗韩枚步隲建三亭故显当时将相名】千金亭【在清河县东南县志近胯下桥韩信既封楚王召所従食漂母赐千金后人筑亭表之今废】老鹳亭【在安东县东北金城镇东北六十里自县境趋山东登莱之道】枚乗宅【在清河县东南太平寰宇记枚乗宅在淮隂县南二百步唐赵嘏忆山阳诗云家在枚臯旧宅边谓此】洗墨池【在安东县治后宋郡守米芾涤砚处】漂母岸【在清河县东南淮隂城唐崔灏有漂母岸诗】婆罗树碑【初在故淮隂县南唐海州刺史李邕撰文并书碑乆沦没明万厯间知府陈文烛获拓本重摸勒于郡治之宝翰堂今在府治宾馆】
　　闗隘栁淮闗【在山阳县城东门外三里亦名下闗】南锁闗【在山阳县城南一里】泾河闗【在山阳县城南五十里旧于河东坝设禁私塩乆废】安乐闗【在山阳县城西北三里】淮安钞闗【在山阳县城西北十一里板闸镇明宣徳后嵗遣御史一员徴收商民舡料其后易以南京户部主事　本朝康熙三年归淮扬道八年复差官管理】淮北闗【在山阳县城北十里】云梯关【在山阳县东北二百里大河北岸其地南岸有头巨至十巨北岸有一套至十套大河卫指挥旧驻此防守闗外即大通口黄淮由此入海河防志云梯闗乃黄淮入海故道相传当年闗外即为海口所以立闗设营有守备驻劄闗以外舟楫所不及也潮落沙淤沧海变为桑田南北两岸有港有套有渠本无隄岸前河臣靳辅以一望平滩不分是河是地若不为之一束则虽黄河全归故道而大溜至此四散而去究无入海之路因筑长隄一万八千余丈】北闗【在清河县东北通济闸口县志旧有部司于此收商税又张福口闗去北闗二里许旧为通淮小道北闗部差尝就稽巡商贩商舡防其潜渡漏税明末乃移于河北更立小闸】五港口防盐闗【在安东县东北七十里当团墟七里遏蛮官河五水防处元史至元九年遣步骑趋涟州攻破五港口城堡即此】淮安卫【在山阳县治南明洪武初建】大河卫【在山阳县治东北新城内明洪武二年建】板闸镇【在山阳县西北十里本朝乾隆三十九年裁淮安府大军仓大使改置廵司】平桥镇【在山阳县南五十里枕隄跨河田畴沃羙防樯络绎为淮匈门户】北神镇【在山阳县城北九域志山阳有北神镇山阳县志一名北辰镇即今县北新城也】庙湾镇【在山阳县东北一百八十里塩场所在有城今设海防同知及逰击驻守为府境要隘旧志庙湾镇城在射阳湖滨去盐城宝应海州皆百八十里淮北塩运分司所属场为淮郡极险门户诸场适中之区海舟鳞集商货阜通明初设巡司戍守嘉靖二十六年三十八年再经倭宼万厯十九年添设游击驻防二十二年筑城周四里髙二丈余门五又设海防同知与游击协守】清江浦镇【今为清河县治河道总督驻此旧名沙河宋志雍熙中漕臣刘蟠议开沙河避淮水之险凡六十里府志运河由此出清口为水陆孔途】马逻镇【在阜宁县东北九十里元至元十二年以马逻军寨作山阳县即此明洪武中置马逻巡检司今因之河防考马逻司巡检驻劄卢铺修防黄河南岸汛地上自童家营起下至陈家社止　本朝康熙二十四年将童家营之马逻沈家围一带险工改归马逻司巡检并山清外河营把縂管理】北沙镇【在阜宁县西北五十里元史董搏霄传至正十六年勦平北沙庙湾沙浦等贼砦即此】朦胧镇【在阜宁县西南六十里县志广洋射阳诸湖下流昔时俱由朦胧喻口出庙湾入海】大冈镇【在盐城县西南五十里县志又西南十里为唐桥镇皆商民辏集之所】沙沟镇【在盐城县西南一百里今有巡司】冈门镇【在盐城县西十八里旧置税课司今裁】新河镇【在盐城县西五十里】安丰镇【在盐城县西一百二十里】清沟镇【在盐城县西一百四十里明初设巡司今裁】喻口镇【在盐城县西北一百二十里有喻口渡下河津要也明初设巡司今裁】新兴镇【在塩城县北十八里即新兴塩场】上冈镇【在盐城县北五十里今有巡司】马头镇【在清河县南近淮隂故城为漕运往来要道今有巡司河防考马头司巡检驻劄甘罗城修防清河县黄河南岸汛地】洪泽镇【在清河县西南九域志淮隂县有十八里河洪泽渎头三镇县志洪泽镇在县西南六十里滨准河古南北大道设洪泽驿及巡检司自髙堰筑后湖水泛溢镇遂堙废】老子山镇【在清河县西南与泗州及盱眙县接界】渔沟镇【在清河县西北名胜志唐皇甫冉寄赵员外清句欲逐淮潮去暂停鱼子沟即此县志渔沟镇旧有水道通海口明万厯十四年议者欲自桃源县界三汊镇濬老黄河经渔沟浪石又东至瓦子滩顔家河仍合安东县赤晏庙之正河是也】涧桥镇【在清河县西北镇西有汤家涧旧引涟沭二水以通南北舟楫今久湮塞】官亭镇【在清河县西北旧名崇河集明初都金陵此为山东驿传中通设爬泥荡铺建有官亭故名北接沭阳西接桃源东距安东南通爬泥荡桥多鱼蒲茭芡之利后因河决地淤舆程考自老官亭至半邉店五十里又至山阳县五十里】大河口镇【在清河县西北十里即县旧治】王家营镇【在清河县西北黄河北岸为陆路入京孔道　本朝康熙六年居民以河决分为东西营又西北十五里至浪石鎭三十里至渔沟鎭十五里至包家河接桃源县界】娘子庄镇【在清河县东北五十里】太平镇【在安东县北九域志涟水县有金城太平二镇】长乐镇【在安东县东北一百里有长乐巡司白头防盐闗设于此舆程考由安东县东北三十里至金城镇又四十里为对江口又三十里为白头闗由陆路趋海州之道】鱼场口镇【在安东县东北一百三十里】张泗冲镇【在桃源县东十里】三义镇【旧名三汊镇在桃源县东三十里旧置三岔闗于此明末移于白洋河今有巡司河防考三义镇巡检驻劄三岔修防黄河北岸上自渡口下至清河县界】崔镇【在桃源县西北三十里河防考桃源县黄河北岸千总驻劄崔镇修防黄河汛地上自宿迁县界下至河北镇】白洋河镇【在桃源县西北六十里接宿迁县界　本朝顺治中设逰击驻防于此今裁留千把总及宿迁县主簿修防黄河南岸又北八里为华村铺】河北镇【在桃源县北一里】赤鲤湖镇【在桃源县北八十里】大套巡司【在府城东北一百八十里庙湾大使署北河防志大套廵司驻劄大套修防黄河南岸上自云梯闗对岸陈家社起下至陆家社止】羊寨巡司【在阜宁县西北又有把总同驻于此修防黄河北岸上自云梯闗起下至泗汾港止】草堰口巡司【在阜宁县黄河北岸分防汛地】五港口巡司【在安东县东北七十里又有把总河防志五港口巡检下河把总俱驻劄佃湖修防黄河汛地上自彭家滩起下至云梯闗止】坝上巡司【在安东县治东南即涟水坝为淮滨之要津明置巡司后废】童家营巡司【在山阳县黄河北岸分防汛地】夏村营【在安东县东河防考安东主簿上河把总俱驻劄夏村营修防黄河汛地上自县东门下至彭家滩】伍家营【在桃源县西四十里相传伍员故里】庙湾盐【在山阳县东北一百八十里】伍祐盐场【在阜宁县东南三十里】刘庄盐场【在盐城县东南六十里】白驹盐场【在盐城县东南七十八里】新兴盐场【在盐城县北十八里以上五盐场俱有盐课大使】河泊所【在安东县城东旧在今城镇明洪武十五年迁此乆裁】淮隂驿【在府城望云门外运河西岸有驿丞旧署明洪武三年知府姚斌开菊花沟通运迁于新城东北宣徳六年复还旧址舆程考淮隂驿至宝应县安平驿八十里杜诗淮隂清夜驿即此】清口水驿【在清河县西旧在县东五里明洪武四年建宏治间为河水冲啮迁于县西二里嘉靖初复还于此舆程考自桃源县桃园驿至县界清口驿自清口至府界淮隂驿皆六十里又旧有洪泽驿在县东南洪泽镇金城驿在县北六十里皆久废】桃源驿【在桃源县北四十里陆道所必经也舆程考自宿迁钟吾驿至古城驿自古城至桃源驿又自桃源至清河县清口驿皆六十里】杨家庙集【在山阳县城西南五里】月城集【亦名越城集在山阳县西南九十里】陆家集【在山阳县西三十里】黄家集【在山阳县西四十五里】史家集【在桃源县黄河北岸有巡司驻此】市冈集【在桃源县西南四十里】柴林集【在桃源县西二十五里】众兴集【在桃源县北中河北岸为水陆必由之道河防考桃源县北岸主簿桃源河营守备俱驻劄众兴集修防黄河北岸上自宿迁县界下至渡口册説白众兴集西二十里至悦来集又二十里至江家洼三十里至闗帝庙古镇十五里至卜家道口三十五里至仰花集接宿迁县界自众兴集东十里至陈大户庄十里至刘家冈橘园二十里至来安集十里至包家河十里至西崖接清河县界】学城集【在桃源县北二十里】石家营集【在桃源县北三十里】穿城【在桃源县北五十里】
　　津梁东仁桥【在山阳县新城东门外又西义桥在新城西门外旧名西铁桥为行旅辏集之所】伏龙桥【在山阳县东八十里奉国村】平桥【在山阳县南五十里南至寳应六十里为往来通衢　本朝乾隆十六年翠华南巡有】
　　【御制平桥诗三十年临幸有】
　　【御制晓发平桥诗】周家桥【在山阳县西南九十五里髙堰上北去髙堰五十里又南为古沟唐埂淮水东溢往往従此奔冲为髙寳一带之患今筑断改置减水坝】罗家桥【在山阳县西北三里罗家沟】通津桥【在山阳县东北十里】防龙桥【在阜宁县东南】升仙桥【在阜宁县西南清沟镇】通济桥【在盐城县东南伍祐镇】仁和桥【在盐城县西南沙沟镇】登瀛桥【在盐城县西门外】方桥【在盐城县西冈门镇一名安福桥】新杨浦桥【在盐城县西一百二十里】通海桥【在盐城县北门外】永安桥【在盐城县北新兴场】永济桥【在盐城县北草堰口旧于此建闸本朝乾隆五年闸移刘团浦改建桥翠华六次南巡并有】
　　【御制渡永济桥诗】三孔桥【在清河县贺家堆　本朝雍正八年筑通京道路自王家营起至通州止于清河县境内建泄水屠家庄三孔等桥以便行旅往来】沙埠桥【在清河县东六十里】云山涧桥【在清河县西南九十里】棠梨沟桥【在清河县北十里】爬泥荡桥【在清河县北七十里】瓦子滩桥【在清河县东北三十里】化龙桥【在安东县治东九十八步】东市桥【在安东县治东三百五十步】西市桥【在安东县北半里】太平桥【在安东县北一里因近太平镇故名】兰墩河桥【在安东县东北四十里长乐南乡】遏蛮河桥【在安东县东北七十里】平望河桥【在安东县东北八十里】白洋河桥【在安东县东北九十里】盐场河桥【在安东县东北一百里】张泗冲桥【在桃源县东二十里】崔镇桥【在桃源县西北二十二里】崇河桥【在桃源县北四十里】穿城桥【在桃源县北五十里穿城集通宿迁沭阳大道】赤鲤湖桥【在桃源县北七十里】上闗渡【在山阳县来逺坊西】下闗渡【在山阳县旧淮隂驿后】顔家河渡【在山阳县黄河自清江浦东下十里草湾分南北二支其北十五里即顔家河也】清江浦渡【在山阳县西三十里】清沟渡【在阜宁县西南百里】喻口渡【在盐城县北百二十里为淮河津要】大清口渡【在旧清河县东北十里】小清口渡【在旧清河县东北五里】白洋河渡【在桃源县西六十里】崔镇渡【在桃源县西北三十里】卢家渡【在桃源县东二十里一名义渡口为南北要津】













　　钦定大清一统志卷六十四
<史部,地理类,总志之属,大清一统志>
　　钦定四库全书
　　钦定大清一统志卷六十五
　　淮安府【二】
　　堤堰运河堤【在山阳县西南河全考明万厯五年总漕吴桂芳等增筑山阳运堤自板闸至黄浦长七十里筑清江浦南堤以御湖水加河岸以御黄淮剏板闸漕堤北接旧堤南接新堤靳辅治河书山阳县运河两岸堤上自新河县界下至寳应县界长一万三千五十九丈四尺东岸堤上自清河县界下至寳应县界长一万三千八百八十九丈四尺】王公堤【在山阳县西北黄河南岸明万厯三年总漕王宗沐筑河防志王公堤石工自海神庙至老坝口长五百九十五丈明万厯三年漕督王宗沐捐筑以御河患民为立碑庙祀号曰王公堤嵗久淤垫乃筑外越堤长六百二十丈　本朝康熙三十八年】
　　【圣祖南巡谕王公堤甚属险要须加髙寛修筑坚固又四十四年谕王公堤应相度形势修建挑水坝雍正六年又加帮山阳县王公堤工长二千三十丈治河书此堤一线石工内捍运河外抵黄淮二渎为数百万国储咽喉地最难保防若开引河则地形未便惟有嵗修石工排摏固址随时补葺而于上流层次筑逼水坝二三重以防之则堤址愈固永无冲决之虞矣】西长堤【在山阳县西北黄河傍胡应恩淮南水利考自清江浦药王庙起至栁浦湾止长六十里乃合吴北神堰宋平津堰而为一者明永乐间平江伯陈瑄嘉靖间都御史连鑛皆修之水輙】
　　【败万厯间都御史正宗沐知府陈天烛重修髙厚加于昔时而髙家堰抗淮水于西南西长堤障河于西北葢至是而居者田者皆有寜处矣治河书山阳县黄河南岸堤上自清河县界起下至云梯闗□长三万二千三十五丈五尺内有王公石堤五百九十五丈一尺又自云梯闗起至海口七巨港迤西止长一万二百六十一丈三尺黄河北岸堤上自清河县界起下至安东县界止长三千六百六丈八尺又上自云梯闗安东界起下至六套迤东止长八千一百四十二丈五尺又山阳黄河之险俱在南岸险工凡十二曰王公堤曰老坝口曰草湾汤董庄曰顔家河上张庄曰真武庙曰周家渡曰唐家堡曰小茭陵曰何家庄曰大茭陵曰马逻沈家围曰罗家左家口二十里　按水利考所云北神堰即古末口也通鉴周显徳五年上欲引战舰自淮入江阻北神堰不得渡注堰在楚州城北五里吴王夫差沟通江淮后人于此立堰以淮水低沟水髙防其泄也县志宋天圣四年易为平水堰自新河导而北神堰遂废】范公堤【在盐城县东门外二里即捍海堰也南抵通防北接山阳长五百余里唐黜陟使李承建宋范仲淹重修故名宋史河渠志淳熙八年提举淮南东路常平盐茶赵伯昌言通州楚州沿海旧有捍海堰东距大海北接盐城袤一百四十二里始自唐黜陟使李承所建遮防民田屏蔽盐灶其功甚大厯时既久頺圮不存至本朝天圣改元范仲淹为防西溪盐官时风潮泛溢渰没田产毁坏亭灶请于朝调四万余夫修筑三旬工毕遂使濒海沮洳防卤之地化为良田民得奠居至今頼之自后寖失修治才遇风潮怒盛即有冲决之患自宣和绍兴以来屡被其害每一修筑必请朝廷大兴工役然后可办望令淮东常平茶盐司今后捍海堰如有塌损随时修葺务要坚固可以经久従之又张纶传纶除江淮制置发运副使防州有捍海堰延袤百五十里久废不治嵗患海涛冒民田纶方议修复论者难之纶表三请愿身自临役卒成堰复逋户二千六百民利之府志范公堤即捍海堰在盐城东二里自东北直抵通防海门唐大厯中李承为淮南节度判官谓海潮漫为盐卤良田必废因自楚州盐城南抵海陵筑堤绵亘两州宋天圣中张纶刺泰州鋭意修复时范仲淹监西溪盐仓悉力赞之谓当移堤势而西稍避其冲仍叠石以固其外迤如坡不与水争天圣五年功成长一百四十三里有竒下濶三丈面一丈髙一丈五尺元詹士龙为兴化尹复增筑之延亘三百余里明万厯十年总漕凌云翼重修建泄水涵洞水渠一十七处石闸一座　本朝乾隆七年重修以后商民时修工不费而堤永固民灶两利河防志范公堤自庙湾沙浦头厯盐城兴化泰州如臯至通州界止共长五百八十二里沿堤墩台四十三座闸洞八处此堤束内水不致伤盐隔外潮不致伤稼乃滨海一带之屏障】清水墩堤【在清河县西自文华寺迤东南至七里墩接山阳县界长八百六十三丈以障湖水东侵所以利漕运防郡城也】运口堤【在清河县西南旧自运口南岸越通济闸而北迤窰湾一带至李家桥山阳县界止长七里有半　本朝厯年修筑于运口南北两岸挑濬引河加筑长堤又有新旧大墩拦湖堤及束水坝河防志里河运口汛自甘罗城迤西起至季家浅止南岸堤长三千六百六十八丈北岸堤长二千九百十三丈五尺又七里闸西岸太山湖周围一带堤长二千五百五十六丈六尺运口曽经屡改今仍在旧大王庙前有迎清逼黄之势旧筑大墩一座置头二三四草坝束水济运康熙四十年于旧大墩西接拦湖堤一道长一百四十丈又接建新大墩周三十五丈逼清水七分敌黄三分济运又于大墩下运河口门筑拦河坝长二十四丈以御湖水异涨乾隆三年修筑堤工于旧运口河道添筑挑水坝加筑束水繂堤一道长八十丈】太皇堤【在清河县西县志明万厯间河决桃源崔镇因筑遥堤束水北岸自古城至清河长一万八千四百余丈　本朝康熙八九年河水屡决乃因旧址加筑南接横堤又自县东加筑至龙王庙止长三千三百三十四丈皆髙一丈又自旧县向西绕筑顺水堤一道长二百五十丈至凖提庵迤西而止又一百八十丈接太皇本堤河防志清河县黄河北岸汛自路家营桃源县交界起至中河口西岸止缕堤长二千三百四十丈五尺自中河口东岸起至四浦沟山阳县交界止缕堤长六千四百六十三丈一尺南岸汛自吴城桃源交界起至张福口横堤头止缕堤长三千五百一十丈自张福口至清口西坝止横堤长四百九十丈又防县堤在清河县旧治后自娘娘庙起至龙王庙止长一千四十二丈八尺康熙二十六年开中河筑堤以防县治又清河县黄河北岸险工曰石人沟长五百丈玉皇阁长六百九十丈七尺】古淮堤【在安东县东十五里府志起依淮岸以东直接海一百四十里用防淮水泛溢治河书安东县黄河北岸堤上自山阳县界起下至云梯闗山阳县界止长二万三千三百十一丈河防志安东县黄河险工曰邢家河曰郑家马头曰时家马头曰便益门曰县南东两门曰汪家庄曰二塘曰窰湾曰龙潭口曰老堤头曰佃湖】龙窝口堤【在桃源县东南黄河南岸即古老黄河也宋元时漕运由此明开通清口此道遂塞万厯八年筑堤　本朝顺治十六年増筑月堤以防之河防志桃源县黄河南岸龙窝汛自烟墩旧险工东头起至骆家营清河县界止缕堤长七千七百四丈八尺康熙九年创筑内有张庄险工长四百三十丈四十三年】
</div>
    <div class="pagination">
<a href="大清一统志_page40.html">上一页</a><span>...</span><a href="大清一统志_page36.html">36</a><a href="大清一统志_page37.html">37</a><a href="大清一统志_page38.html">38</a><a href="大清一统志_page39.html">39</a><a href="大清一统志_page40.html">40</a><span class="current-page">41</span><a href="大清一统志_page42.html">42</a><a href="大清一统志_page43.html">43</a><a href="大清一统志_page44.html">44</a><a href="大清一统志_page45.html">45</a><a href="大清一统志_page46.html">46</a><span>...</span><a href="大清一统志_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
