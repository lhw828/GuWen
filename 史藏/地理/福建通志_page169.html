<!DOCTYPE html>
<html>
<head>
    <meta charset="UTF-8">
    <title>福建通志 - 第 169 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 169 页/共 239 页</h1>
    <div class="content">　　黄元【将乐人从林鸿学诗鸿甞有诗云青衿二十徒达者惟黄元遂挈家入福州终身师事焉以贡授泉州训导卒着有鸣秋集同时有福清马英闽县唐震官王键懐安郑洪皆有诗名】
　　陈景着【名从以字行闽县人举永乐进士第三人授翰林编脩预脩五经四书性理大全书成丐禄便养改本府教授父殁以母老不愿仕终于家】
　　髙廷礼【初名棅字彦恢自号漫士长乐人宋尚书张镇后祖麟继于髙遂氏焉棅事亲以孝闻博学工诗甞综三唐诗定其正变曰品彚曰正声凡百余卷又拾遗十卷鉴精论核海内宗之永乐时以布衣召入翰林为待诏迁典籍卒年七十四棅善书画工汉世称三絶着有木天清气集啸台集】
　　陈辉【字伯炜闽县人永乐中进士授监察御史官终广东按察副使居官有清名才识髙逺工诗能书善鼓琴着有琴邉清唱集】
　　王恭【字安仲闽县人少食贫采樵山中自号皆山樵者善为诗歌挥毫立就永乐初以荐至京师预脩大典年六十余矣同郡王偁戏谓曰君无以防稽章绶故来耶恭答曰无深诮我山中斧柯幸自无恙大典成授翰林典籍不就归徜徉邱壑间庐陵解缙称其布衣萧然不慕荣宠强起决去若朝阳孤鳯所着有白云樵唱草睾狂歌鳯台清啸诸集】
　　髙淮【字秦中长乐人永乐丁酉举人通三礼甞代邑令作谕俗文为时所称以乡举入都姻旧多居要地淮自守不徃谒居国学数嵗以祖母父母年髙乞归养自称竹所老人著书三十余卷解缙马铎为之序】
　　林洵仁【字信民福清人业春秋兼习百家天文地理医卜之术弱冠授徒鄊邑严毅方正年七十九沐浴具衣冠而逝着有芸轩稿藏于家】
　　戴膺【字仕拳福清人嗜学励志永乐间以善书诏入文渊阁纂脩实录宣宗在东宫膺侍讲读着有文渊吟稿歌雍集真草篆千字文行世】
　　赵恢【字汝宏连江人宣徳癸丑殿试第二人授翰林院编脩擢侍读充经筵讲官晋左春坊庶子兼侍读纂脩国史戊辰防试诏以歴科主司录文有戾经防特命恢分闱厘正文体黜浮崇实一时文风咸归于正癸酉复典南闱所抜皆知名士景防元年册封南海神还朝以疾告归】
　　陈防【字文厚叔绍子领成化鄊荐防才豪气逸□畧世故上公车不偶辄断家累去义溪十里营桐山而居萧然一榻啸歌酣适善行草书其诗有叩竹声寒天地秋拂须目送沧江晚之句】
　　罗防【字宗让闽县人性頴异经传子史无不渉猎尤邃于易春秋鄊后进以二经登髙第者多出其门弟泽举进士二子纹绎俱领乡荐与同邑林志軰相倡为古文诗尤工有觉非集行于世】
　　林敏【字汉孟长乐人读书过目成诵为诗清新隽永以盛唐为宗屡荐皆弗就同时长乐有陈本字叔固闽县有林枝字昌达俱善诗文耽隠不仕】
　　傅汝舟【字木虚自号丁戊山人官人博学有异才攻四声御史李元阳欲见之汝舟角巾道服至防门元阳方踞坐堂上汝舟却立不进元阳不得已迎之入与谈经史性命象纬术数诸子百家其应如响始大惊异以上客礼之汝舟性髙旷有世外之想逺游桂林象郡间二十余年归卒着有啽呓弃存越吟诸稿弟汝楫字木剡工诗歌时称二傅同时有林釴字克相以诗名与郑善夫友善釴举进士官御史为文好用竒字令人不识乆之已亦不识也】
　　髙瀔【字宗吕官人善属文自号石门山人善画尤工草诸体书甞游吏部郑善夫之门善夫死以遗文妻子托焉】
　　刘鹤翔【字云卿闽县人嘉靖戊午举人官彭泽知县工诗古文词以雅健典则称同时孝亷有谢宜相谢启元薛钦徐拱叶麟俱能诗】
　　何御【字范之福清人嘉靖戊戌进士歴两淮运使有清操归隠白湖尤工于诗着有白湖集】陈址【字道从连江人嘉靖庚子举人知临髙县临俗婚姻多寒盟址着正始编以矫之邑于是无婚姻之讼迁知嘉定州旋殁于琼州海上士民思之与胡铨并祀二贤祠所着有易经摘说春草集】
　　林世璧【字天瑞闽县人炫之子少有俊才为诗歌古文词豪宕俊爽着有彤云集客问世璧海内谁可与谈诗者世璧瞠视良乆曰独郭稚源耳稚源古田郭文涓也时懐安林鳯仪闽县邵傅福清王廷钦皆豪于文能诗与世璧齐名】
　　黄用中【字道行闽县人能诗善书时写意作山水石注释唐骆丞集十卷行世】
　　林懋和【字惟介闽县人天资絶人少防父家贫与寡母相依举嘉靖辛丑进士选庶常改礼部有亷能声出督椘学歴广东左布政丐归懋和歴中外手不停披蔵书数万卷三敎九流医卜之学防不穷防诗文秀丽典则年八十余卒所着有栎寄集及双防诗选】
　　林有台【字南山闽县人与侄元立同登嘉靖乙卯鄊荐歴官户部郎中能诗兼工山水于唐宋名人墨迹靡不精考有南山集行世】
　　袁表【字景从闽县人嘉靖中举人授中书舍人转户部郎出为黎平太守病免表少即以诗名宗开元大歴作者精严有法着逋客集八卷与张刑部炜马叅军濙相赓和子敬烈字无竞有诗名】
　　郭造卿【字建初福清人以选贡入成均诗文苍丽淹雅戚继光礼为上客徃来塞上十余年九邉三辅阨塞歴歴如指诸掌以豪爽闻当世所着燕史永平志卢龙塞畧玉融古史诸书及诗文集若干卷】
　　林章【字初文七嵗能诗嘉靖末倭冦闽年十三上书督府求自试行间十七举于鄊甞走塞上从戚继光游座上作滦阳宴别序酒未三廵诗序并就后挈家寓金陵性好公正发愤坐事系狱三年走燕京关白之乱两上书请出海上竒兵勦贼不报万厯初复抗疏请止矿税兼陈行盐之防驳日本和议之非为忌者所中下狱愤懑暴病卒着有初文集子君迁古度皆能诗】
　　翁兴贤【字懋卿官人万厯初以贡司训建阳厯延平敎授与诸生谈经讲业一禀宋儒传注迁两浙运判乞归着有易经理解十二卷】
　　王应山【字懋宣官人读书博览以春秋敎授生徒四方从者如云其诗宗大歴婉而多致监司守令常式其庐食贫笃行无所干谒林宗伯燫纂脩郡志多所裁定晚年苦心编摩着有闽都纪三十三卷】
　　赵世显【字仁甫官人万厯癸未进士风度秀整诗宗盛唐初任池州司李左迁稍起为梁山令转别驾以母老不赴自负才名鬱鬱不得志杜门却以文酒自娱逹官罕识其面所着有芝园稿山居阙下入蜀诸集】
　　王湛【字汝存闽县人博学有伟才尽通百家之言文尚声华万厯中嵗贡有王生集】
　　徐熥【字惟和闽县人永宁令防子与弟布衣俱擅才名熥举万厯戊子鄊荐着有幔亭集二十卷又选晋安风雅十二卷字惟起博学工文善草书诗歌婉丽万厯间与曹学佺狎主闽中诗坛性嗜古家多藏书着有徐氏笔精榕隂新检红雨楼集子延夀字存永词赋激昻有尺木堂稿孙钟震字器之有雪樵集】
　　康彦登【字元龙闽县诸生为人慷慨负气一言不合輙拂袖去甞游歴邉塞无所遇有朔方游稿年三十六贫困以死】
　　林子勉【字行甫福清人以恩贡选长防训导转泉州敎授子应典淹洽名儒以明经司训云和孙贽卿善诗文有传砚田集三十卷】
　　陈鸿【字叔度官人起于寒微工诗曹学佺招入社集听泉阁有一山在水次终日有泉声之句大加叹赏由是名大著名其诗曰秋室篇卒年七十三贫不能同里醵金与莆田赵十五合于福郡小西湖之侧】
　　郑邦祥【字孟麟闽县人郡文学掌故三中副车佹得复失与曹学佺谢肇淛徐熥徐树帜骚坛着有玉蟾庵诗编七卷子桢字立姬顺治辛卯副榜孝友能文孙善述字孚世康熙庚子举人知固安县着有敬收堂集】
　　郑琰【字翰卿闽县人布衣任侠闽中词馆诸公争延致之髙文典册多出其手毎闭閤不聼出琰笑曰吾具有须眉安能作三日新妇悒悒闷死遂走之金陵新安富人吴生以上客礼之琰醉后嫚骂为吴所搆捕置京兆狱瘐死徐兴公常称琰工七言少游邉疆集中多悲壮语有半生行尤脍炙人口】
　　髙国定【字一甫古田人博通风雅以贡不仕所着有雪涛集从子竒字希珍着醉余集同邑郭岱字海国着彚古萃玊集林乔材字世臣着秋霞子集郭竒字正夫着得得集又髙世科字希恺邓廸字九行皆有名于时】
　　安国贤【字荩卿万厯中福州左衞应袭指挥使长于声诗好义乐施为人所重有鷇音白云诸集】陈价夫【字伯孺闽县人性旷达好吟咏尤精书画所着有招隠楼稿弟荐夫字防孺能为六朝文诗尤工丽万厯甲午举于乡有水明楼集行世同时闽县陈鸣鹤字汝翔官陈仲溱字惟秦陈宏巳字振狂皆以诗名于时】
　　林茂槐【字穉虚福清人万厯乙未进士授梧州推官治有异迹着有音韵订讹字学书攷四书经史决疑等书】
　　王宇【字永启闽县人万厯庚戌进士厯南兵部武选员外郎甞有徳于南都武弁众建祠雨花台祀之后擢山东督学议又转北户部员外郎着有诗文集及经书说行世】
　　何璧【字玉长福清人防使酒常亡命匿清流王若家尽读其藏书走依林古度曹学佺于金陵闻邑令楚人张涛好竒士投诗四章涛大惊延为上客赠千金后涛开府于辽璧徃从之将疏荐为大将防罢镇而止璧谙习辽事番汉情形如指诸掌毎酒后抵掌雄谈人皆笑之涛死入椘哭之病死涛门人胡汝淳榷关荆州买棺葬之沙市表曰闽侠士何璧墓】
　　王頴如【字哲开闽县人资性敏异气度宏逺老于诸生诗文华丽典则着孝经颂賛及三楼纪胜诸篇】施兆昻【字颙昆福清人万厯己未进士选翰林庶吉士学问淹博工诗赋棈书画寸缣尺楮人争寳之闻佳山水輙心动常手辟福庐三天门及灵岩啸台礼斗坛诸迹有馆课西江集天尺楼稿行世】
　　郑腾云【字汝竒福清人天啓辛酉乡荐知汝皋县有政声以忤权要归隠于渔溪之桃源以诗酒自娱精草法有草帖石刻十卷行世】
　　薛敬孟【字子熙福清人崇祯中贡生明亡不求闻达放浪山水间工诸体诗有击铁集十卷】王侯聘【字席卿候官人崇祯癸酉鄊荐博通羣书抱才尚气尤好溪山所着有握粟集】
　　陈元登【字龙淮连江人明季以气节自持工书画其诗歌古文词多感慨所着有渔村诗文集谠篇广伐山集茶谱笼鹦集海错图賛】
　　郑羽仪【字敬生闽县人崇祯癸未进士授中书舍人典试粤中明亡殉难着有戴礼新防行世】严通【字白海福清人父蚤防其母令负布缕带帛行鬻市中民部郑廷楫时为塾师一见异之令白其母就学后登崇祯癸未进士流贼破北京通需次在京摄敝衣冠自间道奔归隠江隂小屿中侍母日纵酒啸吟不出防浙有狱牵诬被逮死狱中着有白渔集蓝阁逸纂春秋笺十余卷】
　　韩廷锡【字晋之候官人博综经史为竟陵钟惺所知筑别业于道山之榕庵所着手自编录名榕庵集与诸生齐庄字望子李时成字明六林蕙字孟采交善庄著述甚富时成有白湖集蕙有让竹亭集同时又有陈元纶字道掌以文翰名邓庭曽字约斋着礼记存疑四卷王时遇字达宇笃志力学至老不衰王户字有巢能诗善古篆】
　　王奂【字子嶷闽县人博学善属文与同年林孕祺字序之樊防字逸少陈辅字晓亭郑愈字逊之林懋勉字伯奋邵景文字长倩相切劘为古文诗歌恒抚时触景以见志著述各有数十卷藏于家】
　　方仲夔【字汝典官人勤脩力学敎授生徒同时有诸生庄脩字治三叶履春字端卿郑大绅字近吾李时健字行甫赵铎字孟觉何斌字徳观杨玉树字承谟戴穆夫字古度孝亷邓夀朋字戒从学博王叔俊字升之邓景卿字叔表俱闽县人诸生洪勲字孟功郭宗禹字不伐陈秉诚字心源俱官县人皆积学砥行北面授经后多贵显云】
　　陈选【字子俊闽县布衣积学能文章饬躬砥行雅以著述自娱启祯间逰江淮歴览景物悲歌见志着有亦吕集子祖虞字燕臣博洽羣书工古文词尤长乐府着有乐府随录行世】
　　国朝
　　陈轼【字静机崇祯庚辰进士淹贯博洽诸体擅长　国朝授苍梧道解组归葺道山故居著书一室着有道山前后集】
　　郑宗圭【字圭甫闽县人崇祯壬午举人　国朝为乌程令沉酣经史着读史巵言十卷又有山围堂集及续读史诸篇年九十五卒】
　　林泉【字六一闽县人崇祯壬午举人　国朝授漳浦敎谕讲经课文多所造就尤博综今古藏书数千卷皆手自丹黄所着有数堂诗文集行世】
　　杨维熊【字乃武官人学志古人不慕荣利讲学于鼇江幕浦三十年足迹不至城市所着有周礼管子详讲尚书要言学者称幕浦先生】
　　黄晋良【字朗伯闽县人明季弟子员得黄道周易象正三易洞玑二书穷年伏诵明平陂徃复之数重气节善排难解纷人比之鲁仲连工诗古文词长于书法遍逰齐椘吴粤间每托诗文以见志晚号东叟还居三山之井上草堂所着古文诗歌若干卷】
　　薛镕【字子爕福清人官学生举明经甲申闯防起山海交讧镕以重名屡却徴辟授徒自给抱道守节以著述自任尝逰越中梓南草存六卷其未梓者南草又存十卷存存草十卷草腴二卷筠阳诗集二卷箨书十卷先儒语录钞十卷礼经微解十卷子种茂以名诸生为经师】
　　许友【字友介号瓯香官人为诗空所依傍出口如髙秋逺籁尤工书画酷慕米襄阳搆米友堂瓣香祀之有米友堂集传于世子遇字不弃诗翰有父风工为松竹梅竹石名流争寳重之为陈留长洲二邑令着有紫藤花庵诗钞】
　　黄璂【字基玉文焕子喜任侠倜傥不覊　国初歴官广东肇罗佥事一载乞归养居金陵性爱佳山水以吟咏自豪为诗纵横有法度与许友齐名兼工画喜作幽兰竒石皆有生气着有姬山集岱逰草西江日谱】
　　赵沂【字阆仙闽县人顺治己亥进士任新城令以病归为人古心道貌潇洒出尘文彩遒艳有燕逰草归来堂集】
　　吴道来【字子绂候官人顺治庚子鄊荐第一丁未成进士任内宏文院诰勅撰文中书文学徳行并推当时着有邺城百咏卒于官】
　　林逸【字徳子博学能文顺治庚子举于鄊着麟经讲义后学堂诗文集子秉中字与人庚午己卯两中副车积学砥行精行楷　分着有四书日讲贻桂轩诗文集】
　　杨献防【字文子福清人顺治庚子副榜性严毅力学砥行一时从逰最盛有懐古堂集行世】方乔植【字仲溉官人博学洽闻与同郡林垐严通陈圣防陈立敏軰树帜文坛聚徒讲学以徳行经术为根本顺治初以贡为髙州敎授擢庆府同知】
　　郑磊【字三石闽县人康熙己巳嵗贡性豪宕善草书诗名籍甚有南湖集五十卷】
　　林侗【字同人闽县人博渉经史弱冠食饩于庠随宦三秦纵观三辅名胜歴逰邉徼走庄浪凉州间金石碑版搜罗考订无遗康熙丙辰奉檄署尤溪敎谕以二亲垂老絶意功名卜居于城西荔水荘老屋荒池以著述吟咏自娱所着有来斋选古井野识涂昭陵石迹考畧金石考畧李忠定公纲年谱年八十八卒】
　　陈敬求【字士简福清人康熙辛酉举人为酃县令浑厚敦挚执亲防苫块三年与同胞兄元琳爱敬终身乡闾敬之工诗文翰墨老而弗倦日与朋好以诗酒自娱卒于家】
　　陈祈广【字汉如侯官廪生为人温文尔雅刻意古学耻作时下文字诗歌规橅唐贤着有望云楼诗文稿】
　　王九徴【字明侯官人博极羣书工诗古文词逰歴名山胜槩多所题咏老谢举子业杜门课子以诗史自娱着有北征日记墨禅水云诸草竹邨诗集】
　　林仪【字羽倩官人康熙甲子副榜夙慧嗜学精书法工诗文为一时推重梓有同园韩苏文选行世】郭人麟【字嘉瑞福清人康熙庚午副榜性笃孝居防悉遵古礼天才敏妙工诗赋古文行章绘事咸为当世所重晚益嗜书闭户体玩著述日富有药村外集药村词谱药村留草学语集药村诗义杞光亭草拙亭次韵诗诸种】
　　方迈【字子向闽县人康熙甲戌进士初令萧山调兰溪寻解组归卒迈博极羣书议论醇正以著述自任着有四书讲义十六卷九经衍义一百卷春秋补传十二卷考正资治通鉴前编十八卷古今通韵辑要六卷子侗康熙庚子举人】
　　郑霄【字孟麟连江人康熙丙子举人淹贯该洽淡于仕进授定陶令以艰归起补刑部主事未六十日乞归甞倡脩江南桥手辑连江邑志着有燕石缄集】
　　林祖望【字脩伯闽县人康熙癸未进士授翰林庶吉士未防卒生平为文雅不一律两掇巍科未竟厥志士论惜之着有礼记诠解】
　　郭雍【字仲穆福清人康熙癸巳恩科举人事母孝性髙洁博学能文诗窥唐人阃奥书法妙一时自订有约园诗集】
　　兴化府
　　唐
　　林藻【字纬干莆田人披次子少有志尚与欧阳詹读书岩学成负防而西以词赋擢贞元七年进士省试合浦还珠赋藁成假寐见人语之曰何不叙珠去来藻悟援笔脩之果中第及见主司杜黄裳曰叙珠去来岂有神助耶官至殿中侍御史莆人第进士自藻始着有集二卷】
　　郑良士【字君梦仙逰人景福二年献诗五百篇授国子四门博士累迁御史中丞后弃官归王审知辟为左散骑常侍有白岩诗文集中垒集子八人俱博学能文】
　　徐寅【字昭梦莆田人博渉经史尤长于赋干宁元年第进士授秘书省正字有赋五卷探龙集五卷诗八卷七代孙铳铎同举宋熙宁九年进士铎第一时有龙虎榜头孙嗣祖鳯凰池上弟聨兄之称】
　　杨在尧【其先华隂人入闽居仙逰之梁山登天祐二年进士终右补阙有文集】
　　五代
　　陈致雍【莆田人仕伪闽为太常卿入南唐以通礼及第旧章典故多所谙练后归宋开寳中除秘书监致仕徐送以诗有三朝恩泽冯唐老万里鄊关贺监归之句既归陈洪进辟掌书记撰海物异名志五礼仪鉴后好事者编次其在南唐为礼官时论议为曲台奏议】
　　宋
　　陈绛【莆田人髙祖峤唐光启中进士殿中侍御史绛举咸平二年进士再试贤良第一除右正言歴司谏起居舍人以工部郎中知福州左迁藤州通判有文集十二卷子动之以文名当世与弟说之同年登第王安石欧阳脩甚爱重之】
　　郑伯玊【字寳臣莆田人景祐元年进士试秘书省校书郎韩琦荐为殿中侍御史为人峭直不屈权贵好为诗所作三百余篇名锦囊集时人以与陈琪方孝宁彚为乌山三贤诗子叔侨孙事道俱有集行世】
　　方龟年【莆田人景祐元年进士官至屯田郎中着有经史解题四十五卷羣书新语十卷卒葬姑苏子惟深因家焉举进士不第晚为兴化军助敎王安石最爱其诗谓元白陆皮诸人不及也着有方秘校集】
　　蔡髙【字君山仙逰人襄弟景祐元年进士初调长溪尉迁太康主簿尝与欧阳脩言曰天子以六科防士而学者以记问应对为事非古取士意乃自攻苦为学年二十八卒兄襄发其遗藁得数十万言皆当世急务后朝廷与大臣议天下利害列为条目于髙稿得其五六一时叹为竒才】
　　吴世延【莆田人景祐五年进士授朝奉郎歴知梧州有诗集行世】
　　郑升【字元举南湖淑之后自莆迁仙逰子孙遂为仙逰人升登皇祐元年进士试秘书省校书郎少刻苦问学深于易春秋皆有著述以发疑义】
　　刘宇【莆田人皇祐中选毛郑诗折衷二十卷】
　　黄君俞【字廷佥莆田人父问博通五经创上林义斋立五规以聚英俊君俞防强学著书百卷名动京师治平间试开封第一四黜礼部以荐召试除国子直讲改馆阁校勘卒】
　　余授【仙逰人熙宁六年进士初调官尉迁校书郎博学能文多所著作官至京西提举】
　　黄頴【字仲实莆田人甞从陈防学于毗陵襄爱其文置于经社元祐间孙萃老条其学行哲宗诏降袍笏就其家起之知长防县晨治邑事日中与诸生讲肄经防逾暮而归卒士民赍金以赙子公坦一无所受公坦宣和六年进士官通直郎】
　　林廸【字吉夫兴化人绍圣元年进士授福州左司理谳狱多平反寻知龙溪蔡京林出也欲与交廸拒之请祠归着诗文百余卷又咏唐史别为一编以寓褒贬之意】
　　张弼【字舜元仙逰人恬淡好学尤刻意于易乆而益信推明为书有汉晋易家所不到者绍圣初大臣以其名闻并上所着易解九卷赐号葆光处士歴泉州敎授卒】
　　方畧【字作谋莆田人崇宁五年进士提举广东常平宣和初以不附燕云之议忤王黼贬知琼州后知潮州乞祠归雅喜读书作万卷楼贮之所着有诗集一卷】
　　徐师仁【字从圣莆田人防敏悟甫七嵗过母家值外祖读霍光传疑光何为不学无术师仁曰伊尹放太甲而光不知非不学耶外祖惊异大观三年登第歴秘书省校书郎时修史遍选天下名儒得四人倪若川刘大中汪藻师仁居其一后迁著作佐郎在东观得读未见书有集行于世弟夀仁天资轩爽好读书为文追古作者尤长于诗】
　　陈子常【字常翁仙逰人精于封建井田之制画为图发先儒所未发着有周礼解义子尧道端平二年进士歴右谏议大夫有大学中庸说及平湖文集】
　　方亚夫【字防仲兴化人三举礼部再擢第一大观三年以甲科赐第终平江敎授有文翰名】郑廷芬【字国华兴化人蚤以词艺着声大观三年登第自博士加直秘阁歴成都转运副使卒于官所着有易索隠等书】
　　方渐【莆田人重和元年进士官至朝散郎青白自矢所至擕书而行手窜辑数千卷筑小屋藏之榜曰富文郑樵甞就读焉孙其义字同甫亦工诗文】
　　陈昭度【字元矩兴化人绍兴五年进士为尤溪主簿部使移檄令捃摭属吏过失昭度不恱曰吾忍为是耶拂衣去以读书着文为乐自号西轩子后敎授藤州以正学励士改知长乐县未上卒着有西轩集十卷刻舟集三十卷】
　　林大鼐【字梅卿莆田人绍兴五年进士由诸王宫大小学敎授歴官右谏议大夫兼侍讲权吏部尚书为秦桧所忌出知泉州卒大鼐性好书竒篇隠帙衍词奥语悉能道之刘夙谓其抉竒摘怪穷探极取王勃吴融未应独歩所着有鐡砚集】
　　郑厚【字景韦兴化人学问该博与从弟樵讲学从者甚众绍兴五年再举礼部奏赋第一廷对六千言指陈无隐髙宗闻其姓名有诏授左从事郎泉州观察推官着有湘鄊文集艺圃折衷诗杂说各若干卷】
　　薛璨【字卓然兴化人绍兴十八年进士该贯羣书文章雄伟人以比之郑厚郑樵官终永福簿着有防邉十论及考古集】
</div>
    <div class="pagination">
<a href="福建通志_page168.html">上一页</a><span>...</span><a href="福建通志_page164.html">164</a><a href="福建通志_page165.html">165</a><a href="福建通志_page166.html">166</a><a href="福建通志_page167.html">167</a><a href="福建通志_page168.html">168</a><span class="current-page">169</span><a href="福建通志_page170.html">170</a><a href="福建通志_page171.html">171</a><a href="福建通志_page172.html">172</a><a href="福建通志_page173.html">173</a><a href="福建通志_page174.html">174</a><span>...</span><a href="福建通志_page170.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
