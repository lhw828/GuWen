<!DOCTYPE html>
<html>
<head>
    <meta charset="UTF-8">
    <title>四川通志 - 第 59 页/共 218 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>四川通志 - 第 59 页/共 218 页</h1>
    <div class="content">　　查妙莲【永川人查柏女正徳时避贼匿崖穴中为贼捜获欲犯之氏大骂不絶口遂被杀】胡氏【永川人胡天坤女帅勲妻其姑性悍有汚行与所私杨起谋辱氏氏义不受汚投帅家滩死事闻坐姑与起各如律氏未得表扬御史宋公按部永川梦一女子垂髪衣湿泣诉于前明日阅巻乃知氏死节状檄邑令备礼营葬亲为文以祭之时大旱是夜甘霖立沛人以为感应之神有诗以纪之曰夜半雷轰地欲掀霎时风雨满郊原始知东海三年旱只为区区孝妇寃碑尚存】王氏【永川人张仁魁妻正徳中为流贼所获驱之行氏不屈贼杀之】
　　张烈女【永川人张寅啓女幼许字成国玉将笄国玉卒氏求往吊父不许窃随父奔丧次擗踊哀号受姑金钗一股归则剪髪割耳不栉不食竞以终焉】
　　蛊贞女【永川人蛊士荣女幼读书识内则年二十尚未字流贼掠永川蛊与父兄避寺中知不能免于难因佩刀以死自誓后贼倐至即引刀自尽气未絶更以两手自裂其喉而死】刘氏【永川人何青山妻年十八夫殁有欲夺其志者刘往拜夫墓断髪刺面以誓事闻于令严斥邑豪而旌其节后连值歉岁刘采粟食姑以稗秕自活抚二子成立长皆能养夀至七十三终】马氏【壁山人文魁女幼许聘罗姓未婚罗卒誓不再字备厯艰苦终身完节今马坊桥有碑记存焉】
　　周孝女【江津人周宏智女年十七母丧纺绩养父不出户限正徳中流贼刼县与父俱被掳逼汚不屈贼怒并其父杀之兵备何副使旌表仍恤其家】
　　王松秀【荣昌人王仲玉女名松秀正徳中流贼入境仲玉遇害执松秀欲犯之松秀骂曰汝杀吾父恨不得啖汝肉耳遂投深堰贼戕其首而死】
　　谢氏【荣昌人庠生喻应鹤妻年二十二应鹤卒有二女尚幼喻司寇难其节谢曰祖为忠臣氏愿为忠臣孙节妇蔡贼入城携二女避山中百鸟环鸣其树贼不疑遂获免害邑令旌其门】朱氏【荣昌人庠生喻应梦妻年二十守节抚六月子思钦成人事两世舅姑极孝谨操守坚定邑令旌其门】
　　卢氏【荣昌人庠生徐际明妻年十七际明卒抚孤守节甫越月孤亦卒卢中夜自缢死邑人哀之】
　　李金秀【大足人李实女正徳中遇贼驱秀使前秀走入池中贼执防援之不从时兄亦在侧秀大声曰吾死矣兄可善事父母贼怒遂杀之】
　　岳士真【大足人岳仲秀女正徳间被贼执大骂不屈死】
　　梁氏【大足人马正添妻夫卒氏兄受赵姓聘财强之改醮不从自缢死】
　　蒋烈女【名淑姑大足人蒋永正女年十六为贼所执鎻于室欲汚之淑姑引刃刺颈死】曹氏贞姑【大足人曹自强女幼聪慧年十四为流贼所执以刃逼汚父止之贼刃其父贞姑骂贼冒刃死】
　　牟氏【綦江人陶鸣镐妻播贼破城杀其夫氏伏尸救之亦被害】
　　吴烈女【垫江人吴大有女正徳中遇贼欲犯之烈女年甫十八自投于水贼即水中刺之父母收其尸伤凡七处】
　　刘氏【綦江人罗尚价妻于归五载尚价卒抚子守节遇贼突至强逼之行氏曰我守节三十余年岂肯从汝有死而已骂不絶口而死】
　　杨氏【綦江人庠生罗倜妻年二十无子生二女倜被贼执杨奋身力救弗克竟受害杨泣寻夫尸归葬抚育二女事闻旌表】
　　罗氏【綦江人张啓中妻生二子夫故孀居值播贼至被执不屈过高滩河挽子同溺死】罗氏【綦江人庠生王邦珍妻年二十八守节孝翁姑事闻旌表】
　　李氏【綦江人庠生陈懐礼妻年二十二守节勤絍绩以课二子皆列宫墙有司上闻旌表其门】王氏【綦江人庠生欧仕达妻值寇贼之难被执过高滩悬崖数十丈王尽力挽贼同坠崖下俱碎其尸邑令邹昌鲁以临难持节旌之】
　　吕氏【黔江人李文选妻年三十夫殁殡葬后即欲自缢妯娌屡劝得止氏矢志不衰事姑教子曲尽苦心厯节五十四载】
　　李氏【黔江人朱继游妻年三十夫殁誓不再嫁茹荼守节厯年三十冇九县令旌其门曰柏舟独矢】
　　容氏【黔江人向大志妻贼至恐汚携女自焚里人称其烈焉】
　　朱氏【黔江人千户马如龙妻闻夫卒于外即自缢死】
　　朱氏【黔江人龚寛妻被贼执之渡江即投江死】
　　陈氏【合州人何溥祐妻年二十二夫卒无子父母怜其少欲嫁之氏以死自誓纺绩给食夀七十七终事闻旌表】
　　黄氏【合州人程鳯仪妻年十八守节奉姑抚遗腹子事闻旌表】
　　魏氏【合州人陈本初妻年二十二守节抚弱子养舅姑诏旌贞节】
　　汤氏【合州人张仲懽妾青年守节与嫡相依茕居五十年足不逾阈子姓罕覩其面】周孝女【合州人周世亨之姑也抚世亨以延周后遂终不字人称曰孝女家甚贫约日夜治丝枲身舂宿粮以哺世亨稍长授之句读勉以大义世亨力学得举里选】
　　童氏【合州人王肱妻年二十八守节家贫敎子孙多所成就孀居五十余载或欲上其事以请旌扬氏曰妇职当如是耳年八十六乃卒子孙贵盛人以为完节之报】
　　李氏【合州人程颂妻颂卒无子氏年二十一矢志守节抚兄之子宇鹭为己子登辛卯乡试宇鹭复夭无嗣又立孙程鳣承祧尝有贼过其门不敢惊扰后以夀终其岁颂墓发连理枝事闻表其闾】
　　王氏【安居人郭嘉禾妻正徳中贼陷城被执骂贼死】
　　冯桂秀【铜梁人冯大木女正徳中遇贼欲犯之骂贼死】
　　杨氏【铜梁人傅万辉妻正徳中流贼突至驱之行至黑龙湾遂投水死】
　　罗氏【酆都人光禄寺丞杨节妻万厯间建贞节坊】
　　四节妇【失其姓皆綦江人万厯间播寇肆掠男妇多避飞龙洞中有四妇被执驰鞭从行四妇义不受辱拽裾投崖死】
　　陶氏【铜梁人举人舒九龄妻九龄故无嗣营殓毕沐浴更衣柩前哭拜自缢死万厯时建坊旌表】
　　胡孝女【壁山人胡万臣女年十五未聘父母俱亡遗弟先徳幼无所依孝女终身不字抚弟成名任宻云兵备道子孙蕃衍孝女年八十卒万厯十四年以贞孝闻诏旌其门曰王章宠秩】刘氏【合州人邹太史智之妻归邹未久智以直谏贬死氏自石城间道归杼柚自给立操峻厉厯数十年卒万厯间合人建祠与太史并祀副使黄克纉为作记】
　　秦氏【大足人庠生鄢鹤妻鹤病剧秦割股救之及卒守节不二万厯二十五年旌表】向氏【铜梁人庠生张叔珵妻年二十守节孝事翁姑厯三十载天啓间建坊旌表】袁贞女【定逺人袁玺女幼许字胡宗敎及笄宗敎殁闻讣痛毁欲絶誓不再字依父兄孀居四十余年卒】
　　秦良玉【石砫宣抚司女官也奢崇明叛以厚赂求助良玉斩其使将所部万余人率弟民屏侄翼明卷甲疾趋至重庆营于南坪闗扼贼归路又烧其船贼大窘厥后抚臣王三善被难良玉弟民屏战殁良玉上疏有讐不共戴义难茍安之语上壮其志赐民屏防典并征其兵良玉激励出师卒蹙奢氏之势皆其力也】
　　孙贞女【忠州人孙培祖女幼许聘刘元未笄元卒孙望门自缢巡道以乾坤正气旌其门】雷氏【忠州人周裕妻青年守节有司表其门】
　　田氏陆氏【俱忠州人田为黄襄妻陆为黄□妻贼至二氏义不受辱并投江死之】陈氏【长寿人适古姓年二十守节子肇岐甫二岁氏抚养训迪得膺岁荐孙鉁中崇祯丙子乡试厯九十五岁卒奉防旌表】
　　黄氏【忠州人庠生孙国益妻贼至投井死】
　　赵氏【忠州人庠生赵之鹤女周士吉妻夫死守节崇祯壬午年建季女英鳯坊以旌之】徐氏【忠州人罗良士妻夫亡自缢崇祯间建坊】
　　罗氏【綦江人罗香女年十八适王启宾数月夫卒遗腹一女坚志守节终身不改】罗氏【綦江人诸生刘熠勲妻播酋破城夫妇被掳罗自缢死】
　　王氏康氏【俱綦江人王为翁秀妻康为翁台妻秀卒王年十八安贫守节未几台继卒康甫十六乗夜溺水以救免娣姒苦节献贼破綦江康被执不屈死王全节终身】
　　郭氏李氏【俱綦江人郭为庠生杨霏璧妻李为庠生杨霏玉妻献贼破城二氏义不受辱骂贼死】
　　罗四姑【綦江人庠生罗大道女年十四献贼破綦江大道引女匿老鹳沱边贼捜逼四姑投水死】
　　陈满姑【綦江人廪生陈明禄妹父母早逝满姑年十五与兄避难螺蛳堰为贼所执咬断贼指贼怒碎其尸】
　　王氏【南川人廪生萧子元妻年二十五守节事姑至孝后建坊旌表】
　　杨氏【黔江人朱家鳯妻年二十二夫殁氏矢志守节孝事翁姑严训二子年六十七终县令旌其门曰贞节善敎】
　　熊氏【酆都人廪生戴应昌祖母建坊旌节】
　　杨氏朱氏【俱酆都人杨为黄珣妻朱为黄世修妻两世守节修建世祀庵以奉父母翁姑有司旌其门曰一门双节】
　　蒋氏【酆都人廪生徐懋卿继妻青年守节抚遗腹子姑病笃割股疗病御史旌其门】古氏【酆都人古养浩女适杨同春甫三年同春死仅遗一女长以适廪生余子化未一载子化殁母女同甘苦节后举二姓舅姑丧及夫柩葬白鹿山下筑室墓前俱削髪为尼厯数十年有司旌其双节】
　　余氏【酆都人杨汉尧妻以节称】
　　马氏【酆都人庠生郎书妻书故氏年二十五抚子本立娶媳毛氏年十七本立复故姑媳抚幼女苦节相倚马六十三卒毛六十一卒】
　　林氏【酆都人古三登妻守节三十年】
　　范氏【酆都人许成诰妻年二十成诰溺死氏闻讣悲泣夜投缳死】
　　陈氏【荣昌人喻思钦妻年十九夫死守节事姑崇祯六年旌表】
　　陈氏【荣昌人敖干恒妻年十八守节事姑抚遗腹子值献贼难与姑同缢死】
　　李氏【垫江人黄友茂妻年二十守节抚子成立寿九十终】
　　冯氏【涪州人张孔时妻年二十二抚幼子养舅姑厯六十四载有司表其门】
　　王氏【涪州人张徳星妻年十九守节家甚贫亲织絍育其子使就学后领乡荐子善吉为都给事人以为苦节之报云】
　　萧氏【涪州人任学妻年十九守节家贫无子事姑克孝又为姑幼子经营完娶年八十二终】范氏【涪州人吴鼎妻青年守节家甚贫兄怜其孤苦欲迎之还氏弗许厯八十五岁卒州守旌之】
　　夏氏【涪州人廪生张诩妻年十九而寡无子女誓志守节有豪家请姻者割耳截髪以示不移后以异节题请旌表建坊】
　　许氏【涪州人刘大节妻年十九守节抚遗腹子成立营葬舅姑至今称为节孝里】厐氏【涪州人文可宗妻二十八岁守节养姑抚幼葬两姑嫁三女年七十六卒事闻旌表】夏老姑【涪州人夏子霄女霄无子姑性孝誓终身不字以供子职父母屡强之不从好书史屏华饰年四十卒乡人以老姑名之碑墓俱存韩市】
　　朱氏【涪州人张亲仁妻夫卒事姑孝孀居终身事闻建节孝昭垂坊】
　　刘氏【涪州人都諌刘秋佩女适进士钱玉之子年十九夫卒誓死靡他时人谓父忠女烈云】张氏【涪州人沈掞妻以节孝建坊盐井坝】
　　王氏【涪州人文武妻武早卒氏年十八事姑孝言动惟谨有劝其改节者氏割耳刺面以示志茹苦五十余年州牧以闻建节孝流芳坊】
　　赵氏【涪州人陈一亷妻年二十夫卒抚一子生三孙皆领乡荐九十三乃卒事闻建冰心映日坊】
　　许氏【彭水人贡生戴宗明妻宗明卒氏年二十二遗孤比辰甫三岁辛勤敎育苦节四十余年崇祯间旌表】
　　周氏【彭水人戴比辰妻事孀姑许氏至孝夫亡土苗刧掠氏避居岩洞中食尽死】罗氏【彭水人贡生王彜妻年二十二彞卒茹蘗自甘敎子绍先人绪苦节五十余年】梁氏【彭水人秦之益妻年十八夫殁苦志守节邑令彭法古旌表其门】
　　李氏【彭水人廪生唐道泰妻为贼所执欲犯之大骂不屈投江死】
　　冉氏【彭水人董兴棫妻十七岁守节厯年七十二卒】
　　周氏【彭水人庠生王新甲妻年二十守节至七十五卒】
　　李氏【彭水人刘尚文妻尚文殁氏年二十三抚子成立子亡抚其孙邑令彭法古旌表其节】方氏【彭水人葛徳纯妻年二十徳纯卒氏断髪自誓抚妾之子朝彦朝美以承夫绪苦节四十余年】
　　王氏【彭水人陈尚选妻夫早亡剪髪誓志苦节守贞年七十六卒】
　　李氏【彭水人庠生李天叙妻夫殁截髪守节卒年七十】
　　何氏【彭水人吴从心妻年二十夫殁姑欲夺其志不从终身守节】
　　王烈女【合州人许聘诸生王开宿未婚开宿卒氏赴柩前自刎死崇祯间建坊旌表郝公赠以诗云未亲夫面继夫亡不比寻常烈女行白髪不能持晚节红顔岂肯没春光】
　　冯氏【彭水人甯昌祜妻年十八守节厯四十余年】
　　王氏【彭水人诸生龚子进妻子进以孝闻氏年二十二子进卒无嗣矢志守节奉翁姑诚敬一如子进人谓妇道无亏】
　　陈氏【合州人庠生董昌防妻崇祯甲申昌征死于贼陈携孤避难黔中豪强多谋娶氏毁容以死自誓厯兵燹二十年抚子成立操节凛然】
　　刘氏【彭水人毛明杰妻遇贼不受汚死】
　　戴氏【彭水人监生栾鳯征妻与夫同为贼执贼将杀鳯征氏大呼曰宁杀我母杀我夫遂自刎贼义之鳯征获全】
　　周氏【彭水人汪仲学妻贼将谭天叙寇镇氏为所掳夺刀刺贼不克而死】
　　谢氏【彭水人庠生许防妻十八岁守节厯兵燹备尝甘苦八十二岁终】
　　董氏【彭水人厐徳惠妻夫妇俱为贼所执以绠相系赴水死】
　　陈氏【彭水人葛朝英妻为贼所执不屈死】
　　陈氏【彭水人庠生葛维樛妻年二十三抚孤守节终身不二】
　　李贞女【彭水人贡生李天成女幼许聘向南未嫁为贼所执骂贼而死】
　　保宁府
　　汉谯氏【阆中人茂才杨始旦妻年二十八夫殁守节终身】
　　宋冯氏【南部人陈省华妻敎子谨严以尧叟贵封鄢国夫人尭咨及第后守荆州归省冯曰汝典名藩有何异政对曰州当孔道过客见儿善射皆叹为小由基冯怒曰不行仁政化民特专一卒之技岂尔父忠孝训哉击以杖坠其金鱼上闻之曰勿易以旌母徳】
　　任氏【南部人邓景仁妻守节孝舅姑厯五十余年】
　　陈堂前【南部人尭咨之侄妇十八而寡守节终身人以堂前称之】
　　张娥【阆中人母早丧父客游陜西卒娥闻讣朝夕痛哭水米不下咽十余日而絶县令旌其墓曰贞孝性成】
　　元韩贞女【阆中人年十二遭明玉珍之难虑为所掠乃伪服男子衣自称韩闗保混处民间既而被掠在兵中十年人莫知为女子后从王总兵畧云南经成都遇叔父赎归以适马氏称为韩贞女有传见艺文】
　　明金淑贞【年十八适广元陈文才未逾年夫卒守节年八十六终治间旌表諡贞节】李氏【巴州人王贤妻年二十一守节事姑有富家谋娶者姑欲许之氏誓死不从寿七十卒治间旌表】
　　廖氏【阆中人贡生廖恺女年十五适庠生郑应辉甫三月而欲从夫死姑数解谕之遂断髪矢志孝事其姑巡抚为表其门】
　　茍氏赵氏【俱阆中人庠生王一松妻妾苟年二十赵年十八俱无子息同甘苦节至老不渝事闻旌其双节】
　　李氏【阆中人杨宷妻宷死止遗一女氏孀居苦节女长适庠生徐敏达敏达死无子家贫甚女归与母同居守节奉防建母女双节坊】
　　张氏【指挥田垕妻年二十一而寡厯九十七岁垕妾亦张姓年十六而寡厯九十七岁垕子指挥世勲妻萧氏年十八而寡无子厯六十九岁次子世武妻韩氏年二十一而寡厯八十四岁冰霜凛冽萃于一门杨太史慎詹吏部景鳯俱有诗吊之】
</div>
    <div class="pagination">
<a href="四川通志_page58.html">上一页</a><span>...</span><a href="四川通志_page54.html">54</a><a href="四川通志_page55.html">55</a><a href="四川通志_page56.html">56</a><a href="四川通志_page57.html">57</a><a href="四川通志_page58.html">58</a><span class="current-page">59</span><a href="四川通志_page60.html">60</a><a href="四川通志_page61.html">61</a><a href="四川通志_page62.html">62</a><a href="四川通志_page63.html">63</a><a href="四川通志_page64.html">64</a><span>...</span><a href="四川通志_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
