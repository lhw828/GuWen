<!DOCTYPE html>
<html>
<head>
    <meta charset="UTF-8">
    <title>宛署杂记 - 第 15 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宛署杂记 - 第 15 页/共 25 页</h1>
    <div class="content">　　圆照寺，在马鞍山，古刹。成化七年太监覃祥重修，十一年敕赐今名。吏部尚书彭时记。胜泉禅寺，在孟家胡同，系辽元故刹。本朝弘治末年，耆民刘政等重建。正德十一年、嘉靖十七年重修。沙门法瑁记。弘恩寺，在京西乡，系废刹。弘治十三年太监戴蒙重建，敕赐今名。有敕谕一道，户部尚书李东阳记。十七年钦降御香，有记，太常寺卿张元祯撰。潭柘寺，在平园村，金大定十三年建。旧名龙泉寺，一曰嘉福寺。正统年太监王振重修，礼部尚书胡濙记。弘治十年太监戴义请于朝，赐金重建寺，有蛇异。大学士谢迁记。洪恩寺，在小新房，正德二年重修。以上离城约七十里。

　　普宁寺，在庞家庄，正统三年、隆庆五年重修。清凉寺，在院南村，元天庆年建，正德四年民人马忠等重修。编修孙清记。元通寺，在南庄村，万历十五年村民重修。观音禅寺，在梁家务，古废刹。永乐元年尼僧德进重建，弘治元年沙门德庆记。观音寺，在西黄垡村，正统年驸马崔敬中重修，陈维宗记。圆通寺，在赵村，今废。以上离城约八十里。

　　圣德寺，在流右庄。开华寺在贺北店，天庆年重修，至隆庆六年乡民陈万仓建，吏部尚书李春芳记。以上离城约九十里。

　　毗卢寺、圆觉寺，俱在黄各庄，唐朝建。栖隐寺，在仰山，金时创。宣德年僧智广有道行，钦赐住持。正统年太监王振、天顺年太监吴琪等重建。翰林学士刘定之记。祥庆寺，在大新庄，景泰四年重修。招提寺，在宋各庄。灵言寺，在里河村，今废。兴教寺，在河南村，辽天庆年修，嘉靖二十六年重修。隆庆寺，在梨园村，永乐初年建，嘉靖四年乡民王普教等重修，奉议大夫顾经记。观音寺，在梁各庄。地藏寺，在里河村，嘉靖三十年村民王增等修。云岩寺，在张公垡，万历元年乡民建。古刹龙华寺，在吴家庄。妙亨寺，在西胡林村，古刹。宣德年僧人泽潭重建，天顺元年赐今名。有《泽潭记》。隆兴寺，在求贤村，先朝天庆年建，永乐五年重修，嘉靖八年重建。工部郎中陈详记。以上离城约一百里。

　　永太寺，在朱家务，今废。崇圣寺，在太子务村，元大德十一年创，宣德年僧恩席重建。学士赵昂记。法云寺，在黄家岭。龙华寺，在榆垡村。以上离城约一百十里。

　　元觉寺，在小新庄村。龙岩寺，在王平村，元元统二年建，沙门幸道记。寺今废。有松一，亭亭如盖，相传为辽金所植。白瀑寺，在雁翅社，金时僧人圆正建，皇统六年沙门希辩记。以上离城约一百二十里。

　　柏山寺，在三岔粤，唐朝建。永乐年耆民同杨建。成化年僧智觉各重修。礼部郎中王琦记。紫荆寺，在田家庄。相传隋田真、田广、田庆兄弟三人分居，议分紫荆，一夕枯死，兄弟感悟，复合，荆亦复荣，即此地也。弥勒寺，在西斋堂村。胜泉寺，在朱窝村，宣德四年僧妙德建，正德十三年僧道真等修，了空撰。清泰寺，在横岭村。圣母观音寺，在东斋堂村，古刹废址。正德十四年重建，通政司参政顾经记。团山寺，在桑峪社村，宋景定时建，旧名团山禅林。正统九年、万历十二年重修，沙门南浦记。龙王观音寺，先朝至正中建，旧名龙王庙。成化年村民于仲全等重建，嘉靖三年改今名。尚宝司卿乔宇记。圣泉寺，辽景炎年建，宣德五年尼僧善用重建，沙门道深记。广善寺，正德庚午僧真海创，副使朱瑠记。灵泉寺，在凌水村，起自汉时。弘治年僧员海重修，庶吉士王伦记。尼僧寺、柳峪寺，俱在马栏村。以上离城二百里。

　　瑞云寺，在清水社村，即唐李克用、李存勖建亭百花山之所。有碑记云寺始汉明时，历唐、宋、辽、金、元至我明，重翻三十八次。元有赐敕，今不存。龙泉寺，在清水社家庄，嘉靖三十八年僧义■〈命上心下〉重建。副使朱濙记。双林寺，在清水龙泉乡，瑞云之下院也。元至正年建，景泰年村民马真等重建，正德元年、六年重修。沙门古心记。以上离城约三百里。

　　云严寺，在齐家庄，唐武德初建。永乐丙申，有张氏女生而灵异，落发为尼，居民为重建。菊室道人和庵记。兴隆寺，在张各庄，正德四年僧性观建，嘉靖六年重修，副使朱濙记。以上离城约三百五十里。

△庵

 　　凡一百四十（城内七十七，城外六十三）

　　城内：海潮观音庵，隆庆元年建。丛林庵，嘉靖四十二年建。德胜庵，嘉靖三十四年建。清凉庵，万历十七年建。新海朝庵，万历十八年建。新华庵，嘉靖四十三年建。惟心庵，万历二年建。太平庵，嘉靖十年建。大悲庵，嘉靖十八年建。万佛庵，嘉靖元年建。无量庵，正德八年建，嘉靖三十七年重修。以上俱在北城日中坊。

　　崇宁庵，永乐年建。涌泉庵，正德二年太监李荣建。以上俱在中城小时雍坊。

　　圆通庵，嘉靖二十六年建。清华庵，嘉靖十年建。万善庵，隆庆六年建。弥勒庵，嘉靖三十三年建。玉喜庵，嘉靖三十八年建。崇宁庵，隆庆三年建。翠峰庵，万历十五年建。兴胜庵，正德三年建。福德庵，嘉靖三十八年建。古登庵，《钟铭》载：成化二十三年建。崇寿庵，嘉靖三十四年建。松树观音庵，嘉靖二十八年建。以上俱在西城朝天日中坊。

　　常明庵，弘治十八年建。龙华庵，万历七年建。灵济庵、静妙庵，嘉靖四十年建。以上俱在西城鸣玉坊。

　　三元庵，万历六年建。千佛庵、水塘庵、西方庵、积善庵、大乘庵，俱创不记年。以上俱在金城坊。

　　广善庵，在河漕西坊，嘉靖十年建。三教庵，嘉靖元年建。双河庵，天顺八年建。韬光庵、槐包春庵、水斋庵、海会庵、福慧庵，俱创不记年。以上在西城阜财坊。

　　古祥庵，一在朝天日中坊，嘉靖四十一年建。一在河漕西坊，一在阜财坊，俱创不记年。观音庵，一在北城日中坊，嘉靖三十五年建。在朝天日中坊者五：一嘉靖三十五年建，一天顺初年建，嘉靖三十五年重修，一嘉靖四十四年建，万历十六年重修，一嘉靖三十年建，一嘉靖四十一年建。在金城坊一，在阜财坊一，俱创不记年。龙泉庵，一在小时雍坊，嘉靖二十年重修。一在鸣玉坊，嘉靖三十五年锦衣卫千户李广建。一在河漕西坊，嘉靖三十八年建。地藏庵，在大时雍坊一。在朝天日中坊三：一嘉靖二十六年建，一嘉靖四十年建，一万历五年建。在金城坊一，在阜财坊一，俱创不记年。三圣庵，在北城日中坊者二：一嘉靖元年建，一万历十九年建。在朝天日中坊一，嘉靖四十一年建。华严庵，在朝天日中坊二：一正德三年建，一万历十年建。在阜财坊一，弘治十一年建。朝阳庵，一在朝天日中坊，万历元年建。一在金城坊，创不记年。弥陀庵，一在北城日中坊，嘉靖三十七年建。在西城日中坊者二：一皇统四年建，嘉靖二十三年重修，一嘉靖三十八年修。在金城坊一，创不记年。佑圣庵，一在北城日中坊，咸亨年建，嘉靖三十九年重修。一在河漕西坊，《铁磬》载：天顺五年建。

　　城外：翠峰庵，万历年太监张诚建，检讨葛曦记，在西直门外一里许。摩诃庵，在八里庄，离城八里，嘉靖二十五年太监赵政创，学士费宏记。法藏庵，与摩诃庵相邻，规制如一。庵南有园亭之胜，好事者多游赏其间。延寿庵，在钓鱼台，万历元年太监张名重修。静妙庵，在八里庄，离城八里，正德丁丑年李太监建，嘉靖元年太监滕祥重修。观音庵，一在田各庄，万历八年建。一在张角庄，弘治年报国寺分设。一在八里店，万历年建。以上离城约二十里。一在芦沟桥，离城三十里，系古刹，嘉靖四十一年太监黄锦重修。一在大宁村，离城四十里，系古刹。一在白家滩，离城五十里，嘉靖二十三年建。一在军庄村，离城六十里，万历元年建。一在冷各庄，离城八十里，一在高各庄，离城八十里，万历十六年建。一在麻各庄，离城一百里，嘉靖年建。弥勒庵，一在义井村，离城二十里，先代废址，嘉靖三十五年太监华果重建，祭酒崔桐记。一在军庄，离城六十里，万历七年乡民董名建。净土庵，一在达官村，离城二十里，嘉靖年建。一在贾河村，离城一百里。万佛庵，在义井村，万历元年建。张娘娘庵，在八里店，正德十六年建，离城约二十里。五圣庵，在五里店。普济庵，一在芦沟桥，嘉靖三十年太监王忠建。一在五里店。钟寿庵、永寿庵，在上下庄，俱嘉靖年建。积庆庵，在八角庄。延寿庵，嘉靖年鲍太监建。静妙庵，嘉靖年滕太监建。俱在翠微山。净土庵，嘉靖年建。隆祐庵，嘉靖年建。俱在玉泉山。以上俱离城三十里。万寿庵，一在抽分厂，离城三十里，万历元年建。一在南茨榆村，离城七十里。朝阳庵，一在芦沟桥，万历十一年建。一在上下庄，一在新庄村，一在大峪村，嘉靖年建。以上离城五十里。一在马各庄，一在常务庄，嘉靖年建，以上离城约七十里。碧云庵，在聚宝山。金章宗建玩景楼于此，年久废坠。元至顺年，山僧圆通修行，重建。国朝中贵屡修之。寺后山势，旋舞外张，两翼如抱，而寺枕中冈，独收其胜。基之两旁，皆深谷数仞。后山嵯峨，松柏插天。登之则平原一望，举目可见。惟前通石桥以入。嘉靖庚戌，事起仓卒，居民不及入城，多投寺中，断桥以守，虏骑竟不得入，所活千余人。寺后有卓锡泉，寺僧因之为亭。泉前有御书为沼堂。前畜金鱼万计，大者如鲂，投之饵，可诱以浮，亦奇观也。其他宫殿之巍，器用之备，幡幢之富，田土之广，比之诸寺，特为极盛，盖西山第一景云。广慧庵，在西安左，戒坛寺分设。玉环庵，在吕村，天顺年僧玄堂建。此庵掘地得玉环一双，因名。以上离城约四十里。崇境庵，在东新房村。三圣庵，在西新房村。以上离城约五十里。极乐庵，一在琉璃局，嘉靖十九年乡民建。以上离城五十里。一在西胡家林，先朝建。古赤脚李庵，先年僧人李赤脚募建，因名。郝家庵、许家庵，俱在军庄。地藏庵，在军庄村，万历元年乡民何宣等建。以上离城约六十里。达摩庵，在大营村，正德元年乡民建。永宁庵，在窑子头村，嘉靖五年乡民高贤建。以上离城约七十里。胜泉庵，一在南峪村，隆庆三年乡民建。一在宋各庄，万历元年乡民宋大湖建。花园庵，在南庄村，乡民建。元通庵，在赵家台。以上离城八十里。洪教庵，在石垡村。龙泉庵，一在草店水，一在王平村。慈仁庵，在瓮各庄。西林禅庵，在太子务，嘉靖十三年乡民建。以上离城一百里。崇宁庵，一在黄垡村，万历十一年乡民建，离城一百里。一在小横岭，正德六年建，离城五十里。朝月庵、兴胜庵，俱在南各庄，嘉靖年乡民齐天美等建。观泉庵，在军下庄，嘉靖年建。龙凤庵，在西胡家林，嘉靖四十三年重修。圣寿庵，在王平村，乡民建。以上离城一百二十里。

△宫

 　　凡六（城内三，城外三）

　　城内：朝天宫，在河漕西坊，宣德八年沼如南京式建，为习仪之所，内设道录司主天下道观之事。告成日，有景星见西北。成化庚子重修，十七年赐御制碑。灵济宫，在小时雍坊，永乐初建，成化二十二年修。显灵宫，在鸣玉坊，成化十八年建。

　　城外：昭应宫，在西直门外。永寿宫，在阜成门外。混元宫，在广源闸。以上离城三里许。

△观

 　　凡二十一（城内七，城外十四）

　　城内：清虚观，景泰二年，供应库大使李宗施宅建，敕赐今名。礼部尚书胡濙记。广福观，天顺己卯彭太监舍第建，请于朝，敕赐今名。学士陈鉴记。以上俱在北城日中坊。妙缘观，景泰三年太监陈谨建，敕赐今名。礼部尚书胡濙记。崇玄观，天顺二年建。妙清观二，以上俱在朝天日中坊。玄应观，古名真武庙，正统年修武伯重修。正德乙卯请于朝，敕赐今名。太宁侯陈儒记。玄应观，俱在河漕西坊。

　　城外：玄静观，在西直门外。嘉祥观、五花观，俱在阜成门外。以上离城一里许。灵佑观，在三里河。白云观，在白纸坊，洪武二十七年太宗龙潜重修。宣德年太监刘顺、正统年太监曹铨等各重修。礼部尚书胡濙记。相传本观为古燕丘地，丘真人以四月八日于此飞昇，万人集观。其后遂沿为俗节，名曰耍燕反。至期，倾城男妇往游，技巧笙歌，珠玉锦绣，充塞道路，应接不给，备极一时之盛云。朝真观，在广源闸。灵佑观，在四里园。以上离城约四里。七圣观，在八里庄。静虚观，在畏吾村。以上离城约十里。灵通观，在南务村。积庆观，在黑山会。崇虚观，在田村。以上离城约二十里。太清观，在凤凰山麓，离城五十里。正统十二年朝天宫住持周思德创，后太监王振奏加增益。礼部尚书胡濙记。通仙观，在斋堂村，离城二百里。元长春真人结茅以居，元帅刘津置田十顷，渐创宫阙。提举王道明记。

△庙

 　　凡二百六（城内七十七，城外一百二十九）

　　城内：关王庙，一在积庆坊，宋建。我朝英宗皇帝梦神骑白马至是地，因敕赐重修，有御祭，名为白马关王庙。商辂记。一在安富坊，成化年建，铜钟上有铭。在大时雍坊者三：一弘治年建，一正德年建，一嘉靖年建。在小时雍坊者二：一正统年建，正德、嘉靖重修；一嘉靖十年敕建。在朝天日中坊者三：一弘治十七年建，万历十四年重修；一成化十三年敕修，学士商辂记；一嘉靖二十一年建。在鸣玉坊者三：一正统十年建，学士苗衷记；一嘉靖乙酉年修；一创不记年。在金城坊者二，在阜财坊者二，俱创不记年。在发祥坊者二：一天历二年建，嘉靖三十年重修；一成化年建。在北城日中坊一，嘉靖三十五年建。玉皇庙，在北城发祥坊，嘉靖四十一年建。三圣庙，一嘉靖三十七年建，一隆庆元年建。灵官庙，一嘉靖三十九年建，一嘉靖四十四年建。马灵官庙，弘治年太监李广建。玄应庙，永乐年建。以上俱在北城日中坊。

　　五显禅林庙，永乐年建，万历三年重修。五圣庙，正德年建。张老相公庙，嘉靖四十五年建。以上俱在大时雍坊。

　　三官庙，一万历六年建，一嘉靖四十一年建。观音庙，隆庆元年建。立禅庙，正统年建。小西方庙，万历九年建。太尉庙，嘉靖三十年建，万历十七年重修。三清庙，永乐十七年太监曹铨使暹罗，浮海遇风，祝天祈福，归建是庙。正统八年敕赐今名。礼部尚书胡濙记。以上俱在朝天日中坊。帝王庙，嘉靖十一年建。娘娘庙，创不记年。武王庙，嘉靖三十八年建。威灵庙，万历十七年建，以上在鸣玉坊。玄通庙，在安富坊。三官庙、灵官庙，古刹。崇宁庙、昭应庙，以上俱在金城坊。

　　龙王庙，二，俱在阜财坊。

　　真武庙，在大时雍坊者三：一嘉靖元年重修，一万历十三年重修，一创不记年。在朝天日中坊者一，嘉靖四十年建。鸣玉坊一，金城坊一，俱创不记年。土地庙，一在鸣玉坊，嘉靖三十一年霍太监建。一在金城坊，一在阜财坊。火神庙，一在北城日中坊，元至元十六年建。在大时雍坊者二：一正德年建，嘉靖丙午重修；一天顺年建。在鸣玉坊者一，嘉靖三十二年居民高凤建。在金城坊一，古刹。天仙庙，在北城日中坊者二：一嘉靖六年建，一嘉靖二十九年建。在大时雍坊一，嘉靖三十九年重修。在鸣玉坊者二：一隆庆元年建，一创不记年。在金城坊者三，在阜财坊一，俱创不记年。三义庙，一在小时雍坊，即旧西厂废址，成化二十二年御制重修。一在朝天日中坊，嘉靖三十五年建。城隍庙，一在北城发祥坊，系元旧址，今废。一在金城坊，系我朝都城隍庙，万历十七年户部尚书石星题准，敕赐重修。延福庙，一在大时雍坊，隆庆二年建。一在河漕西坊，成化十七年建。药王庙，一在北城日中坊，嘉靖二十五年建。一在积庆坊，万历三年太监冯保建，上赐额普济药王庙，内庭设药于此，参政刘效祖记。

　　城外：关王庙，一在阜成门外一里，弘治十六年坊民赵刚等建，鸿胪寺卿刘恺记。一在阜成门外平则关，离城二里。一在亭子村，离城五里。一在芦沟桥，万历八年敕修。一在上下庄，一在北新安。以上离城三十里。一在高店村，一在三家店，一在军庄，一在天宫院。以上离城六十里。一在庞各庄，一在桥儿涧，一在马安山（旧名太平护国武安王庙，嘉靖十一年太监陈旺等重修，工部员外徐腾记），一在大营村，一在黑垡村，一在常各庄，一在窑子头，一在南茨榆村，一在东庄营。以上离城约七十里。一在张公垡，一在张各庄，一在义塘村，一在西黄垡村。以上离城八十里。一在流石庄，一在贾河村，一在大新庄（相传先朝唐敬德建），一在曹各庄，一在黄垡庄，一在黑垡村，一在南各庄。以上离城约一百里。一在胡林店，离城一百十里，古刹，嘉靖癸未重修，御史刘效祖记。玄天庙，一在西直门外，一在阜城门外。天仙庙，一在田各庄，正德年建。一在义井村，嘉靖三十九年陈总兵建。以上离城约二十里。一在芦沟桥，一在新店村，一在新店南。以上离城约四十里。一在庞各庄，一在西榆垡村，一在黄垡村，以上离城八十余里。三官庙，一在白纸坊，离城五里。一在田各庄，一在义井村，一在八里庄。以上离城约二十里。一在刘家峪，一在上下庄，一在芦沟桥。以上离城三十里。一在太子峪，一在小横岭，一在三家店，一在南安河（元朝建）。以上离城五十里。一在西黑垡村，一在义塘村，一在黄垡村，一在大新庄，一在黑垡村。以上离城一百里。一在朱家务，一在西斋堂。以上离城二百里。真武庙，一在亭子村，离城五里。一在义井村，一在上下庄。以上离城三十里。一在白家滩，离城五十里。一在太子务，一在庞各庄，一在大营村。以上离城约七十里。三义庙，一在阜成门外。一在七里屯，成化年建。在义井村有二：一嘉靖三十八年太监纪盘建，一隆庆三年居民安杲等建。以上离城二十里。一在八角庄，离城三十里。一在张各庄，离城四十里。一在大台村，离城五十里。一在大营村，离城七十里。一在榆垡村，离城约一百一十里。娘娘庙，一在达官村，离城二十里，嘉靖年建。一在周家巷，离城五十里。一在庞各庄，离城七十里。一在王平村，离城一百里。宣应庙，在香山村，离城三十里，原系三官古迹。成化十八年太监梁方重修，敕赐今名。大学士商辂记。五圣庙，一在芦沟桥，离城三十里，嘉靖三十五年建。一在崔村，离城四十里。一在南茨榆村，一在马各村，以上离城七十里。土地庙，在芦沟桥，万历十二年巡监察院傅光宅建。护国天将庙，在芦沟桥，嘉靖三十二年陶仲文创，万历八年重修。五道庙，一在板桥村，离城三十里。一在稻田村，离城五十里，隆庆三年建。一在北茨榆村，离城六十里，万历十八年建。一在西黑垡村，离城七十里。一在北庄村，一在南庄村，俱离城八十里。一在孙各庄，离城一百里。观音庙，一在张各庄，离城四十里，成化年建。一在瓮各庄，离城一百里。龙王庙，一在高店村，一在大峪村，一在琉璃局（嘉靖年重修），以上离城五十里。一在东杨家坨，一在孟窝村，一在军庄，以上离城约六十里。一在龙门村，一在南各庄，一在赵村，以上离城八十里。一在黑垡村，一在军下庄，一在下草店，以上离城一百里。一在大台村（系古刹），一在东胡家林，一在火钻村，一在白虎头庄，一在牛站庄，一在北山庄，一在清水涧，一在西斋堂，以上离城二百余里。东岳娘娘庙，在南安河。二郎庙，一在三家店，离城五十里。一在太子务，离城一百里。一在斋堂村，离城二百里。二圣庙，一在稻田村，正德八年建；一在大峪村。俱离城五十里。火神庙，一在军庄，离城六十里。一在西榆垡村，离城一百里。古刹玄帝庙，一在马鞍山，离城七十里，万历壬辰太监张诚等重修，兵部主事虞淳记。一在南各庄，离城一百里。东岳庙，在西垡村，万历十五年建。三圣庙，一在羊房店，离城五里。一在窑子头，离城七十里，隆庆元年建。一在梁各庄，离城一百里。药王庙，在黄垡村，离城七十里，嘉靖年建。东岳齐天庙，在张公垡，离城八十里，万历三年建。玉皇庙，在流石庄，离城九十里。府君庙，在平王村，离城一百里。山神庙，在下苇店，离城一百十里。九圣庙，在西胡家林，离城一百八十里，先朝建。玉帝庙，在斋堂村，离城二百里，万历二年建。

△堂

 　　凡十三（城内四，城外九）

　　城内：观音堂，一在北城日中坊，成化二十一年，敕建石山一座，有记。一在大时雍坊，嘉靖元年重修。普度堂、应圆堂，俱在河漕西坊，永乐十八年建。

　　城外：观音堂，一在芦沟桥八里庄，离城三十里。一在新房村，离城五十里。一在南茨榆村，一在窑子头，一在西黑垡村，以上离城七十里。一在大新庄，离城一百里，相传唐敬德建。一在长安城，离城二百里。温泉堂，在石窝村，离城五十里。本村有山，曰堂子山，下有温泉，正德甲戌谷太监建堂于其上，因名。右佥都御史陈天祥记。古佛堂，在大峪村，离城六十里，相传唐时建。

△祠

 　　凡七（城内二，城外五）

　　城内：内阁祠，在小时雍坊，弘治十一年奉旨为文正公李东阳建。详恩泽下。文昌祠，在阜财坊。

　　城外：嘉祥祠，在四里园，离城四里。正德年太监王堂建，奏请敕赐今名。有护敕一道。壮节祠，在普安店，弘治十四年敕建，为新宁伯谭公。详恩泽下。褒忠祠，在上下庄，嘉靖年敕建。为开国元勋太监刚铁。详恩泽下。以上离城二十里。世忠祠，在新店村，离城四十里，弘治丁巳年敕建，为河间王张玉、定兴王张辅。详恩泽下。东岳行祠，在北长安城，离城一百里，景泰五年宛民李三建。

　　尝观于宛平寺、庵、宫、观、堂、庙之多，而叹圣王法制之权，与浩荡之恩、太平之盛也。夫古今侈谭者，畴不曰吾儒用世之道，与混沌同辟，而此二氏者出，乃创为出世法，以乱其说；此即盗贼僭王，非尽歼之不可也。然自孔、孟氏至今千余年，鸣鼓以攻，卒莫之胜。即所号圣君贤相，锐意扑灭，辄尔中寝。有如我二祖神圣，超越往古，更且为之纲纪其徒，表观授符，俾与吾儒鼎立杂处，若一家然。列圣相承，赐额、赐敕、赐金、赐田，时且及之。彼其坐糜膏脂，决裂理道，甚至旷荡，为逋逃薮。著之简册，夫谁不灼然验之？而忍令滋蔓如是，岂诚谓三教归一，崇而信之；毋亦其说亦自有不可废不必废者？古圣王存之，所谓法制之微权，可使由而不可使知者也。盖吾道之所以治也，惟德与礼尔，即政刑，固下乘也。若彼愚夫愚妇，理喻之不可，法禁之不可，不有鬼神轮回之说，驱而诱之，其不入井者几希。辟之倔强小儿，揖让之，朴责之，类号咷不顾，而投之嗜果，靡不惟命。二氏之神道设教若此，而谓不足助吾法制之不及耶？王者以爵录鼓舞一世，而世随群然趋之，苟惟其所趋而莫之约，人心流水，何厌之有？矧十五奔之而百一收之，彼弃置之夫不有志意鸿鹄者乎？智慧神鬼者乎？技巧鹰猱者乎？耻为人下者乎？不能自食者乎？而其势又必不能寄公以养，究竟将令何之？史所记冢王湖长可鉴也。惟此二氏贤愚同畜，上焉，可使谈空滞有，老死不给；其次，足令窃似博名，以自游于方之外，公卿不名，王侯为齿，方之沮溺，可柱狂澜；又其下，亦能寄食逃生。辟之大地，广原以息鸾凰，平渊以跃鱼龙，而乱山幽壑，每参伍其间，俾水陆之怪，咸得有所归，以无至不宁。二氏之藏垢纳污若此，而谓不足助吾法制之不及耶？夫二氏本以出世之说乱吾治，而圣王存之，乃更足为吾用世之助，斯正用得其道，徂诈作使，权也，亦经也，而又恶用尽歼二氏为也？顾今天下之民，负犁挥锄，汗血皱骨，糠秕会不得餍腹，而彼或择粒以食；隳指破肘，鹑结芒披，完衣会不获蔽体，而彼更集锦以衣；几能葺草编篱，而坐卧且不御风雨，彼则重门华屋，比之王者；谁不属毛离里，而徭役且不遗一丁，彼则传钵记名，绳绳振振；凡士农工贾、府史胥徒，至军匠、技艺、百家之流，罔不胼手胝足，竭神运智，营营焉宣力王家，而彼则笑傲名山，自比兜率，烟云花鸟，取足自适，曾不闻一拔毛一摩顶踵以利朝廷之用。如宛平一县，版图仅五十里，而二氏之居，已五百七十余所。此五百七十余所之中，其徒凡几万千；而宛平土著之在黉宫者，曾不得及十人。

　　嗟夫！吾不知浩荡之恩，二氏将何以报称耶？抑予因之而大有感焉。盖今天下二氏之居，莫盛于两都，莫极盛于北都；而宛平西山，实尤其极盛者也。缘我祖宗二百余年，明良相继，无复有尧汤水旱，周秦战争，汉唐宋勋戚、藩镇、夷狄之祸，即己巳、庚戌，逆宁贼琏，旋即平戢，以故太平之盛，振古莫及。朝讲之暇，得留意二氏，以游豫寄吾法制，而彼因得以蒙此浩荡之赐，其所关系非渺浅也。予尝经行其居，见其旧有存者，其殿塔幢幡，率齐云落星，备极靡丽，如万寿寺佛像，一座千金；古林僧衲衣，千珠千佛，其他称是。此非杼轴不空、财力之盛不能也。又见其新有作者，其所集工匠、大役，歌而子来，运斤而云，行缆而织，如潭柘寺经年勿亟，香山寺、弘光寺数区并兴。此非闾左无事、遭际之盛不能也。又见其紫衫衣衲、拽杖挂珠，交错燕市之衢，所在说法衍乐，观者成诸，如戒坛之日，几集百万，倏散倏聚，莫知所之。此非民物极繁、生养之盛不能也。又见夫阜成、西直之外，貂挡阀阅之裔，春而踏青，夏而寻幽，如高梁、白云、卧佛、碧云之会，冠盖踵接，壶榼肩摩，锦绣珠翠，笙歌技巧，哗于朝市。此又非官民咸熙、情境之盛不能也。昔人云：天下之治乱，系于洛阳；洛阳之盛衰，占于园囿。曾谓宛平寺庵宫观堂庙之多，而不足以系都城之盛，占天下之治耶！君子曰：太平无象，二氏其象。即法制之权，圣王不必有是；浩荡之恩，二氏不足以报。吾固愿其常有是盛可也。

○志遗一

 　　△敕谕

　　万历十七年敕谕天下朝觐官员：朕惟国家众建方岳，而选守令所，使宣上德而恤民艰，任良重已。乃迩年以来，四方水旱，日轸朕怀，数诏群吏，颁行宽大，询问疾苦，庶几吏称民安之效；而和气未治，德意未宣，流移未复，盗贼未息，则是吏奉诏书不勤，而恤民之政犹为有阙也。兹岁当大计，朕先为民省愆，罢正旦朝贺，以答天戒，而后举行黜幽之典。盖其考视往年，特为严重，尔等幸被简留，仍还旧任，其尚思民生之不易，吏责之孔殷，各殚乃心，与民吏始，勿以茧丝先抚字，勿以钩距废平反，勿以克成怠前勤，勿以虚声隳实效，勿以汶汶为寔大，勿以察察为聪明。务俾疮痍尽起，灾沴潜消，以副朕忧劳天下至意，朕则尔嘉。如或倚法行私，巧文蔽上，怠弃民事，耗斁官常，则有国家之宪典在。尔等其钦哉！故谕。万历十七年正月二十六日万历二十年敕谕天下朝觐官员：朕荷皇天眷命，缵承鸿业，二十年于兹，夙夜积思，惟德之不明，罔克奉顺阴阳，消弭灾沴，俾四方蒸庶，岁罹饥馑札瘥之虞，愁痛无聊，流徙相属，为民父母，实恻然疚然。所赖尔藩臬郡县之臣，相与轸瘼咨艰，拊循休养，共佐元元之急。乃诏条屡布，德意靡宣。酷烈是惩：而鞭笞弥惨；贪墨可罚，而货赂滋彰。以禁私交，而结纳之途日广，以抑巧宦，而弥缝之术愈工。名实久矣其混淆，赏罚何由而惩劝？兹当大计，特敕所司，简汰无良，严于往昔。尔等既蒙留任，仍服旧官，尚思袚濯前愆，勉期后效，奉公体国，约己裕民。毋急徭赋而妨农桑，毋上刑名而后教化，毋营苞苴而裂绳检，毋饰簿最而掩功能。期以助宣恺悌之风，培养和平之福，庶称朕意，将图尔庸。如或草菅生灵，弁髦职业，朘膏脂以自润，置疾苦若罔闻，鼽法容奸，虚文谩上，官常既斁，国宪具存，朕不尔贷。尔等其钦承之。故谕。万历二十年正月二十六日△敕撰

　　《敕建慈寿寺记》，少师臣张居正奉敕撰。圣母慈圣宣文皇后，常欲择寓内名山灵境，敕建梵宇，为穆考荐冥祉，皇上祈祚胤，遣使旁求，皆以地远，不便瞻礼。乃命司礼监太监冯保，卜关外地营之，出宫中供奉金若干两，潞王、公主暨诸宫眷亦佐若干两，委太监范江等董其役，率职庀工，罔敢后时。以万历丙子春二月始事，越戊寅秋仲既望落成，而有司不知也。外为山门天王殿，左右列钟鼓楼，内为永安万寿塔，中为延寿宝殿，后为宁安阁，旁为伽蓝、祖师、大士、地藏四殿，缭以画廊百楹，禅室方丈十有三所，又赐园一区，庄田三十顷，安食其众，以老僧觉淳主之，中官王臣等典管领焉。寺成，上闻而喜曰：我圣母斋心竭虔，懋建功德，其诸百灵崇护，万福攸同，则亦惟我圣母诞受之，因名之曰慈寿，而诏臣纪其事。臣惟佛氏之教，以毗庐遮那为体，以弘施普济为用，求其要归惟一心，心之为诚，无有分界，无有限量，其所作功德，亦不在于有相，不可思议。故曰：“浩劫有尽，而此心无尽；恒河沙有量，而此心无量。”至于标宫建刹，崇奉顶礼，特象教耳。然以植人天之胜，因属群生之瞻仰，则亦未尝废焉。惟我圣母，天植慈仁，宿证善果，我皇上以妙龄践祚，所以启佑维持之者，惓惓惟约己厚下、敬天勤民为训，至如梁胡良以资利济，减织造以宽杼轴，蠲积逋以赈人穷，慎审决以重民命，其一念好生之心，恒欲举一世而跻之仁寿，故六七年间，海宇苍生，餐和饮泽，陶沐玄化，无小无大，咸稽首仰祝我圣母寿忆万年，保我圣主与天无极，此之功德，宁可以筭数计哉！乃犹藉佛力以拔冥迷，标化域以崇皈仰，将令沉沦诸有，悉登般若之舟，阎浮众生，咸证菩提之果，斯又圣人所以神道设教之意也。臣谨拜手稽首，恭纪日月，而系之以词曰：于昭我皇，乘乾建极。薄海内外，罔不承式。谁其佑之，亦有文母。覃鬯皇风，绍体三五。永为穆考，神御在天。思广胜因，以值福田。我皇承之，乐施靡惜。永延慈佑，其惟佛力。乃营梵宇，于兑之方，左瞰都邑，右枕崇冈。力出于佣，财出于府。费虽孔多，民不与苦。厥制伊何，有殿有堂。丹题雕础，玉甃金相。缭以周廊，倚以飞闼。画栋垂虹，绮疏纳月。有湧者塔，厥高入云，象彼不周，柱乾维坤。维大慈尊，先民有觉，普度恒沙，同归极乐。譬如我皇，博施群生，千万忆国，小大毕宁。惠露旁流，慈云广芘。如是功德，不可思议。民庶咸祝，天子万年。奉我圣母，既寿且安。臣庸作诗，刻时乐石。志孝与仁，传之无极。万历六年十月吉日立《敕建永济桥记》，吏部尚书李时奉敕撰。我皇上以孝理天下，尊祖敬亲，仪文攸备，乃今乙未岁，肇立九庙，创史{宀成}，恭建慈庆、慈宁二宫，修饰诸陵，缵绪垂休，巍乎成功，昭播宇内，粤惟经始，庶务咸熙，乃以工曹官往督西山诸处石运。按西山卧龙冈抵义河，相距三十余里，沟渠险隘，岩岸倾侧，加以山泉潴汇，霖潦注溢，每届夏秋，则众水漫流故道，运军遏阻，固不但褰裳濡轨而已。有司具闻，特敕工部侍郎甘为霖、锦衣卫指挥使陈寅、巡按直隶监察御史姜润身董工往治之。诸臣奉命，敕职惟谨，疆理有方，经画有度。军夫起于操募，而人不告劳，材取于羡盈，而用不称费。乃筑旧路，南北二十里，崇一丈有奇，阔视崇再倍，其间开通故沙，导浚山泉，更治路二于新店、义河之东西，又为坝四引于河口，以时泄水。复虑土壤汗旷，众流会归，乃创石桥，以图永久。桥三洞，长亘十丈，崇一丈五尺，阔加崇一丈，上翼以栏，左右岸各为堤坝，率坚好完固。自是水由故道转，沮洳而为垲爽矣。创始于今年三月二十日，讫工于九月初五日。桥成，诸臣奏绩，上嘉之，赐名永济，仍命辅臣为纪其事。洪惟我太宗文皇帝定鼎北都，奔走万国，宾来八荒，车骑星联，发齿云附，斯途固所必由者。冲啮溃决，百三十余年，莫之经理，宁非未备之典乎？仰惟我皇上惟孝诚之念，爰逮于水土之平成，四海九州改观利涉，丰功厚德，载万物而不重，固万世之利也，岂特为今日诸工之济哉！传云：岁十一月徒杠成，十二月舆梁成。释之者曰：王政之一事。然则识兹桥者宜何如邪？谨记。嘉靖十五年□月□日立《敕修芦沟河堤记》，户部尚书大学士袁炜奉敕撰文。我皇上受命于穆清，湛恩汪濊，群生澍濡，畅垓泝埏，沦浃乎无外，百神效职。川岳奠位，天下晏如矣。然圣心以博施济众，治化之极功也，而一夫其咨，一区或垫，罔不时恫而俾乂焉。维此芦沟河者，源深流衍，襟带都城之西，桥亘周行，四方辐辏，并至而会，顷年沙洲突起，下流填阏，水失其故道，溃堤而决，衢殚为河，触山阜，漂田芦，走西南百余里，行者病涉，耕者释耒，居者无宁宇。事闻，皇上意恻然之。若曰：祗朕承上帝大德，利济元元，顾此河在辇毂之下，盍亟治之，以弭民患。爰遣工部尚书雷礼暨掌工部尚书徐杲等，相度规画，上其事宜，皇上发帑银三万五千两有余，而敕太监张崇、侍郎吕先泃、指挥同知张铎、御史雷稽古董其役，仍令礼月一往视。经始于嘉靖壬戌秋九月，报成于癸亥夏四月，凡为堤延袤一千二百丈，高一丈有奇，广倍之，崇基密楗，累石重甃，鳞鳞比比，翼如屹如，较昔所修筑坚固什百矣。于是臣礼请立石纪其事，以宣扬休烈，垂示永久，乃命臣炜为之记。臣惟大禹之治水，疏江道河，浚川丽泽，东归之于海，既而攸同攸宅，诸夏乂安。功施于无极。若汉之治决河，沉璧马，兴人徒，从官负薪，历数岁弗能塞，盖读瓠子之歌，而成功之难，犹可想见，今我皇上福民拯世之心，昭格穹昊，乃神明助顺，臣庶协勤，河伯川祗，显著灵应，甫及半载，而堤巩新筑，水循旧流，皓旰复为原陆，沮洳化为隰畛，旅歌载途，农讴溢野，而登降移徙之民，胥庆于室，是皇上利济之鸿仁，与大禹平成之丕绩，侔盛比隆，万世永赖，天壤俱流矣。其视汉人之宣房，仅仅补葺一时者，何可埒语耶？是役也，财出诸御府，夫取诸营卒，而赀不给者，工部以羡余佐之，官不知费，民不知劳，而遹观厥成焉。若水之源委，及频年修治之迹，语在诸臣碑记中，臣不复论著云。嘉靖四十六年立。

　　《敕修汉寿亭侯庙记》，碑在宛平县白马关王庙，大学士臣商辂奉敕撰。汉寿亭侯庙在都城西北隅，盖洪武中建。我太祖高皇帝继天立极，事神治民，两尽其诚。而于祀典祠庙，具有著令。太宗文皇帝嘉侯功烈，特颁龙凤黄纻丝旗一面，揭竿竖之，以彰威灵。每岁正旦、冬至及朔望，祭祀香烛等仪，具有恒品。列圣相承，崇奉益严。第岁月滋久，殿堂门庑，寝以颓圯，成化丁酉春二月初吉，皇上申命内官监太监宿政董众工，发群材，重加修葺。朽者更之，腐者易之，欹者正之，缺者补之，漫漶者增饰之，涂以丹漆，傅之藻绘，于是正殿、两廊、重门，皆焕然一新。抡木植杆，内制暗花柳黄纻丝旗揭之，并制纻丝大红织金等袍服、青织金云幡披之悬之，添设神卓神龛、黄绫围幔、朱红竹帘、黄铜香炉、花缸、烛台，凡供用之器，罔有不备。庙后嫌于窄隘，复命太监金辅赍内帑白金若干，偕宿政市居民房地展之，并付本庙水奉香火。内植松柏，外列垣墉，规模广大，观者起敬。政等以竣事闻，上深嘉悦，命臣辂撰文勒之穹碑，垂示永久，臣辂顿首受命。谨按侯姓关氏，讳羽，字云长，本河东解人。涿郡先主聚徒乡里，匡扶汉室，遂往归之。时与张飞翼德齐名，先主及二人寝则同床，恩若兄弟，遂累建奇功，三分天下，使炎鼎获存，汉统复续，侯之功居多。侯精忠大义，炳若日星，千载之下，凛然犹有生气。祠庙之设，遍于天下。然涿实发踪之地，顺天为涿之会府，都城有庙，揆礼尤宜。祭法曰：圣王之制祀也，以劳定国则祀之，以死靖难则祀之。侯盖兼之矣。历代累封王爵，备极褒崇。我皇明重定典礼，忠臣烈士，一依当时秩号，此汉寿亭侯之称，所为有合先王之制也欤。当圣天子怀柔百神之日，聿新祠宇，祗荐祀事，所以报大功于异代，祈景贶于方来者，无非为国家为生民计也。自是以往，阴阳调而风雨时，五谷熟而人民育，国有祯祥，物无疵疠，用跻斯世于雍熙泰和之盛，则侯之所以翊赞孚佑我圣明，其功不尤伟乎！臣辂谨叙述其事而系之以词曰：桓桓虎臣，生于汉季。资兼文武，志存忠义。修髯如戟，雄才卓异。倾心先主，力扶宗社。蹙魏踣吴，所向风靡。汉祚复延，厥功为最。侯之功业，著于当代。侯之英灵，昭于永世。洪惟天朝，奄有四海，护国庇民，神功甚大。立庙都城，用伸报祀。肆惟皇上，述事继志。聿新祠宇，度越前制。惟侯陟降，洋洋如在。佑我皇明，永锡胤系。圣寿万年，鸿图亿载。福禄自天，有隆无替。成化十三年立。

</div>
    <div class="pagination">
<a href="宛署杂记_page14.html">上一页</a><span>...</span><a href="宛署杂记_page10.html">10</a><a href="宛署杂记_page11.html">11</a><a href="宛署杂记_page12.html">12</a><a href="宛署杂记_page13.html">13</a><a href="宛署杂记_page14.html">14</a><span class="current-page">15</span><a href="宛署杂记_page16.html">16</a><a href="宛署杂记_page17.html">17</a><a href="宛署杂记_page18.html">18</a><a href="宛署杂记_page19.html">19</a><a href="宛署杂记_page20.html">20</a><span>...</span><a href="宛署杂记_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
