<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 66 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 66 页/共 388 页</h1>
    <div class="content">　　荧星祠　在华林寺西。明万历二十六年建。旧在九仙山，名明离殿。
　　龙神庙　在九仙山。国朝雍正六年，勅建。
　　名宦祠
　　常公祠
　　乡贤祠并见《学校》。
　　　　闽　县
　　社稷坛　统祭于府坛。
　　风云雷雨境内山川城隍神坛　统祭于府坛。
　　先农坛　统祭于府坛。
　　邑厉坛　附祭郡厉坛。
　　文　庙
　　崇圣祠并见《学校》，各县同。
　　城隍庙　在府城隍庙东庑。
　　忠义孝悌祠见《学校》。
　　文昌祠　在闽县学东，明万历间建。
　　汉闽越王庙　在钓龙台西，祀闽越王驺无诸。汉高帝五年，封为闽越王，受册于此，后人即其地立庙祀之。武帝时，闽越国亡，祀废。唐大中十年，复建。宋时，赐号显圣武勇王庙。左右二人，王牙将也。熙宁中，民兵出戍熙河，二将现云端，战遂克。政和间，复戍桂府，征蛮之际，二将复现云端，降大雹，飞黄蜂以退蛮兵。宣和二年，浙寇窃发，连陷数州，将及郡境。提刑俞向自建康领兵南下，黄蜂数万随舟，居民咸谓神助，乃大新祠宇。建楹日，有青、红二小蛇，蜿蜒香几间，升梁，及奉二王像入庙，二蛇屡见。庙成，俞向将临视，前一夕，梦神人青色者来谢。祀毕，青蛇忽现左王之前，而神之容色，一如所梦。有司以闻，赐庙额“武济”。向自为记六年，追封为镇闽王。二将：左封灵应侯，右封显应侯。建炎四年，王加封武烈，灵应侯加封广惠，显应侯加封嘉泽。绍兴三十一年，胶西之役，舟师祷于神，捷闻，王加封英护，左侯加协威，右侯加协忠。元更封真君。明洪武十年，布政使叶茂祷雨，获应。疏闻，诏下礼官议，从神故封，称汉闽越王之神。左参政翟庄为记。庙有田，为守者干没，成化十六年，知府唐珣核清之。郡人唐澞为记。隆庆四年，巡抚都御史涂泽民会巢广寇，祃于王，闻空中猎猎战马声，师大捷，修祠以阐神庥。里人魏文焲为记。庙故有井通江潮，其深叵测，有龙居之，祷雨屡应。岁久，湮为眢井。万历十七年，知府江铎以旱祷，命工浚之。又有闽越王祖庙，在郡城南二里许。自唐大中间立庙钓龙台，祠祭悉移于彼。于是祖庙渐圯，田园悉为居民所侵。弘治间，有司核正旧业，籍为粢盛，重建殿寝，旋复圯。万历间，乡人募资别建，庙旁一邱，或云即无诸冢。宋真德秀《南台庙祝文》：惟王之功德显于汉，而祠立于唐。凡闽之人，尸祝而社稷之者，昔守泉山，犹展敬庭下，以乞灵于王。况今叨镇于此，覆护而扶持之，将惟王是赖。用不敢委诸僚属，而必亲拜谒焉。今之所祈王者，大略有二：旱溢频年，人匮于食，徕千艘而平市估，时甘雨而兆丰年，此其一也；江右之盗未平，而泉建之师远戍，戎功早捷，而整旅以归，此其二也。若夫区区一心所欲，为乡鄙之民，兴悠长之利者，惟王有以相之。使志得以行，而事得以宜，使后之人曰：以闽人为闽帅，而不孤闽人之望者，某也。是王不独有大惠于某，而且有大造于闽，岂不休哉!敢再拜以请。明翟庄《汉闽越王庙记》：皇明御极，统一海内，隆丕基于亿万斯年。皇帝寅畏上天，夙夜匪懈，百神之祭，尤注渊衷，玉音若曰：维鬼神福善祸滛，功用叵测，默赞于我皇猷。凡厥有位，宜敬崇报。故自郊庙迄于中祀，鸾辂必临，躬行荐裸。所在祠祭，则各命有司，而庙额神号，务从古质，尤虑应祀而逸也。特[HT6，7”SS]勅礼部咨询方镇，举寻旷典，俾无遗失。此汉闽越王岁时祀典所由复兴也。王讳无诸，姓驺氏，其先，禹之苗裔。夏后少康，封其庶子无余于会稽，以奉禹祀。于是，始有越国之名。后二十余世，至勾践为越王。又六世，无疆为楚所败，越以此散。诸族子争立，或为王，或为公，滨于江南海上。王盖其后也。上距无疆为七世。秦并天下，以其地为闽中郡。及诸侯伐秦，王率兵以从，秦亡后，佐汉灭项籍。高帝五年，以功复立为闽越王，王故治。唐大中间，始建祠于钓龙台山之西。腾英厉响，久著灵足亦，水旱兵疫，邦人祈之，无弗应者。宋宣和二年，封镇闽王，赐庙额曰武济。提点刑狱俞向撰《庙碑》，记灵异甚悉。历胜国，更封真君。入国朝来，有司弗举，成旷典者十二年矣。乃洪武丁已，诏以仪銮使江宁叶公茂来为福建布政使。公敦本务实，治民事神，咸极诚敬。莅事之明年，政务毕举，神人以和，尤虑祀典弗究，无以称上意。及延父老历询郡祀，始得神之本末。适时告旱，公因率僚佐左参政南阳唐公俊及庄往祷祠下，斋洁虔恭，顾瞻如在，工祝骏奔，执事有恪。维时灵风袭衣，紫烟飞绕，阳舒阴敛，天宇肃清，精气昭明，发扬动荡，有赫其临者焉。祝告之顷，阴云倐兴，甘霖洊沛，灵贶斯答，益信所闻。由是，佥议即其灵迹，达于中书，下礼官议，从神故封，称曰，“汉闽越王之神”，遵新制也。于是，藩翰之臣，咸相喜忭。时则有若都指挥使滁阳赵公圭，都指挥同知和阳王公诚，提刑按察副使于陵王公琏同诚协恭，以十二月壬寅祗易祝号，式新祀事，于以昭上德，于以扬神庥，使邦人父老知所尊重。于戏!闽在古为百越文身之地，至王以神明之胄居之。故能委心中国，从诸侯兵踣秦、毙楚、佐炎汉成帝业。策勋盟府，显受王封。三山磅礴之气，为之增壮。自时厥后，渐摩风教，用夏变夷，驯至唐、宋之世，笃生秀民，或立言垂训，或为世宰辅。蝉蜕荒服之习，澡沐邹鲁之化者，王实开之。按祭法能御大灾，捍大患，则祀之。然则，公之举旷典，神之服休命，孰不曰宜哉。知福州府藁城董彦哲暨其僚属咸愿为文刻石示久。用敢序其梗概，系之以诗，俾邦人歌以祀焉。其辞曰：炎荒之隅闽海濆，赫火票照耀光郁纷。维王奕叶神禹孙，首驱虎豹锄荆榛。殿此荒服保黎民，斡旋机轴转化钧。讴歌来归赤帝尊，铁骑汗血趋昆仑。手扶烈日开冥昏，彤弓旅矢昭殊勋。草木衣被生阳春，渐摩风教俗以淳。秀民挺拔宣人文，甘棠蔽芾森若云。翼翼遗庙今尚存，岁时报祀罗酒钅尊。于荐蕙肴香苾芬，翕张造化参乾坤，神灵赫若搏桑月敦。　唐澞《闽越王庙籍田记》：福城南去九里，曰南台，又曰龙台，上有汉闽越王庙。王当秦乱，保障吾闽，帅师助汉灭项，显受封爵。及没，庙食兹土，绰著灵迹，庇民之功，历载祀典。邦人每岁六月半，为瓜莲会，以尽报祭之礼。元至正十八年，行省平章政事普化帖睦尔尝舍闽县公田六十亩二分，以助香灯之费。田在还珠里者三十八亩七分二厘，在灵岫里者二十一亩二分八厘，有碑见存。初，庙前江心旋长沙洲，人以为神灵感召，因名大庙洲。故登志曰灵应洲，属侯官县一都之地，居民王方广扞治成田，亦舍于庙，增助香灯。田计二百一十亩五分四厘。虽江水冲激，东倾西复，人皆知为庙田也。祠下居民郑广者，求为守庙，以田私人其户，子神又将田之所入者，购易庙西陈氏园四亩、果树三十三株，并籍于户。是后，祠宇日敝，见者莫不咨嗟焉。成化癸巳，会耆民郑得等发郑神匿田及亵渎之状。太守唐侯珣核实，本之志书，证之碑记，参之舆论，是田与园实为庙之故物，始寘神于法。壬寅岁，适造版图，唐侯乃籍其田复归之庙。于戏!有大功德者，必百世祀。如王之捍大患，御大灾，述于传记者，昭昭可考。英伟之气，默相动荡，虽不系于田园有无，第妥灵揭虔之所，香灯弗称，甚非国家崇重之典，与邦人仰报之意也。治民事神，守臣当务，修庙复田，实成千古之盛事。耆民郑荣，庄思正等咸请纪石，以示将来，俾顽者知警，不敢复萌攘夺之念，乃为之言。其田园税量具列于碑阴云。王恭《题无诸庙》诗：“野庙大江干，萧萧树色寒。断碑荒草没。画壁古苔干。龙去春潮在，猿鸣海月残。英雄那可问，东逝正漫漫。”王应钟《观钓台新庙》诗：“长江蜿蜓正趋东，白龙矫首如长虹。越王昔时此游眺，钓龙江上波为红。元戎小队骋英武，白日黯淡生雄风。山川形势原如昨，人代兴亡迥不同。雕弓宝马今何在，剩水残山迹已空。我从诸彦陟巃山从，山回江折望难穷。威仪尚肃前王像，俎豆重开旧日宫。云山南去何葱茏，乾坤中折江为通。开襟已在高台上，迥入苍茫烟霭中。”
　　阮公祠　在归善里，祀宋晋安郡太守阮弥之。旧在乌石山麓，明万历七年祠圯，移建今所。国朝乾隆十一年，巡抚周学健重修。
　　忠懿王庙　在郡治东，庆诚寺之左。本王故宅，有唐季侍郎于竞撰《瑯琊王德政碑》竖庙门内。晋开运三年，闽地人吴越，钱氏命即王故第立庙祀之。宋开宝七年，刺史钱昱新其庙，立石以纪，并塑故都押衙程赟、建州刺史孟威等二十六人配食。政和中郡守罗畴，绍兴中，郡守张守相继修葺。明万历二十八年，王裔孙诸生一腾请于抚按重修，转运副使王亮亦王裔孙，董其役。四十年，巡抚丁继嗣重修。国朝康熙元年，巡抚许世昌重修。唐于竞《勅建瑯琊忠懿王王审知德政碑》：粤自范金合土之制，云师火纪之名，禹别九州，尧咨四岳，莫不简求良辅，宏济兆人，彰克勤克俭之能，垂可久可大之业。嗣太叔宽猛之政，循仲尼富庶之言，既茂勋劳，宜标篆刻。公名审知，姓王氏，瑯琊人也。其胙土命氏，疏源演派，代济其美，史不绝书。后以太祖就禄光州，因家于是郡焉。曾祖友赠光禄卿，王父蕴玉赠秘书少监，父恁赠光州刺史，继赠太尉，公即太尉之季子也。初，公兄潮志尚谦恭，誉蔼乡曲，善于和众，士多归之。福建节度使陈岩既向其名，又以所属泉州求牧，乃遣礼而请之。及到任，颇著嘉声。后岩在军病甚，不能视事。军士等惧无统驭，皆愿有所依从，泉牧遂以郡委于仲弟审邽，而与公偕赴。至则积恶屏去；为善者获安。因诏授节度使，累加检校右仆射。于是，刬其讹弊，整其章条，三军无哗，万姓有奉。乾宁三年，仆射构疾，且付公以戎旅，仍具表奏。寻加刑部尚书、威武军留后。俄授金紫光禄大夫、右仆射、本军节度使。公器局端雅，识理融明，禀崧峤之真精，得圯桥之妙略。及膺帝命，宠陟斋坛，细柳连营，旌旗动色，蒲芦莅政，草树逢春。一年而足食，足兵，再岁而知礼，知义。方隅之内，仰止攸同。曩以运属艰虞，人罹昏垫，农夫释耒，工女下机。公既统藩垣，励精为理。强者抑、而弱者抚；老者安，而少者怀。使之以时，齐之以礼，故得汙莱尽辟，鸡犬相闻。时和年丰，家给人足，版图既倍，井赋孔殷，处以由庚，取之盍彻。夫述职之道，底贡为先，九邱爰序于厥包，五霸是征于缩酒，虽甸服之近，江汉之中，或遇阻艰，亦绝输赋，惟公益坚尊奖，慎守规程，松柏后凋，风雨如晦，地征旁午，天库充盈，共仰勤劬，咸知匡戴。尝以学校之设，是为教化之原。乃令诱掖童蒙，兴行敬让。幼已佩于师训，长皆置于国庠，后造相望，廉秀特盛。闽川以南，地虽设险，人尚争雄，或因饥馑洊臻，或以刻剥为苦。萑符易聚，巢穴难探。公感之以恩，绥之以德。且曰：吏实为虐，尔复何辜。示以宽仁，俾之柔服。遂使数十年之氛祲，遽致廓清；一、千里之封疆，旋观昭泰。张纲以单车入垒，虞诩用绛缕擒奸。以古况今，彼犹怀愧。爰自天宝艰难之后，经费实繁，聚敛之臣，名额滋广，即山鸠利，任土庀财，峻设堤防，颇闻贝周赡，洎经烽燧，仍患崎岖。三司之职务空存，四海之轮蹄鲜至，公按其程课，命以权衡，尽叶旧规，尤彰宏业：而又奉大雄之教，崇上善之因。象法重兴，导师如在。虹梁雕拱，重新忉利之宫，钿轴牙签，更演毗尼之藏。而又盛兴宝塔，多舍净财。日丽飞甍，霞攒彩槛，顽艳回向，远迩归依。用俾群缘，皆同妙果，佛齐诸国，虽同临照，靡袭冠裳。舟车罕通，琛赆罔至。亦逾沧海，来集鸿胪。此乃公视以中孚，致其内附，虽云异类，亦慕华风。宛土龙媒，宁独称于往史；条支雀卵，或可继于前闻。自燎炽西秦，烟飞东观，鲁壁之遗编莫救，周陵之坠简宁存。亟命访寻，精于缮写，远贡刘歆之阁，不假陈农之求，次第笺题，森罗卷轴。夫四邻共守，盖在偃革之期，七德方修，必假御冲之备。是以恢张制度，固护基扃，程功而莫匪子来，作事而适当农隙。立崇墉之百雉，表巨屏于一方。岩邑汤池，曾何足数，折筋萦带，固不可凭，未若暂劳，致兹永逸。兵戈洊[HT6SS]起，帑庾多虚。凡列土疆，悉重征税，商旅以之而壅滞，工贾以之而殚贫。公则尽去烦苛，纵其交易，关讥廛市，匪绝往来，衡麓舟鲛，皆除守御，故得填郊溢郭。击毂摩肩，竟敦谦让之风，骤覩乐康之俗。闽越之境，江海通津，帆樯荡漾以随波，篙楫崩腾而激水，途经巨浸，山号黄崎，怪石惊涛，覆舟害物。公乃具馨香黍稷，荐祀神祗，有感必通，其应如响。祭罢一夕，震雷暴雨，若有冥助。达旦则移其艰险，别注平流，虽画盆鸟争驰，而长鲸弭浪，远近闻而异之。优诏奖饰，乃以公之德化所及，赐名其水为甘棠港，神曰显灵侯。与夫召神人以鞭石，驱力士以凿山，不同年而语矣。于戏!辨真金于大冶，认劲草于疾风，不有良臣，谁康泽国。寻就加平章事，检校右仆射如故，腰悬相印，手握兵符，益壮军声，弥新殊渥，又改光禄大夫、检校司空，转特进检校司徒，然而物议舆词，功厚赏薄，以为爵禄未称畴庸。于是异姓分封，仍加井邑，转检校太保、瑯琊郡王，食邑四千户，食实封一百户。公之仲兄审圭阝，自守泉郡，一纪于兹，黠马皆调，疲人尽泰，公性惟雍睦，气禀中和，韵契埙箎，政侔鲁卫，可谓高明辉映，超绝一时者也。公以天下兵马元帅、太尉、中书令、梁王，勋格穹昊，德服华夷，奉大国之欢盟，为列藩之表率。今节度都押衙程赟及军州将吏耆老等久怀化育。愿纪功庸，列状上闻，请议刊勒。元帅梁王以公如河誓著，匪石情坚，累贡表章，显陈保证。朝廷冀宏诱劝，特示褒扬，将建龟趺，合徵鸿藻。兢谬居清列，曾乏雄文。顷岁尝咏《皇华》，往宣宸旨，已于视听，亲饫徽猷，今之执简濡毫，得以研精覃思，备陈懿绩，实无愧词，乃作铭曰：日月丽天，舟楫济川。内外克乂，股肱惟贤。淮水长清，缑岭方宁。庆随祚远，材为时生。伯氏雄特，泉人仰德。求瘼斯勤，颁条有则。冠军被疾，付以师律。政教翕张，士庶宁谧。懿彼闽越，帅实英杰。地列周封，心驰魏阙。圣泽汪洋，元戎启行。有典有则，为龙为光。高悬秦镜，理道自静。比屋怀仁，连营禀令。航海梯山，贡奉循环。务其输委，毋惮险艰。周征之术，公田什一，约以有程，守而勿失。轻徭薄赋，讴歌载路。高掩龚黄，遐追召杜。乡校皆游，童蒙来求。雅道靡靡，儒风优优。惟虺吹毒，久依山谷。罔恣陆梁，竟忻柔服。法宫梵宇，胜因所主。崇构斯精，福庆攸聚。佛齐诸国，绥之以德。架浪自东，骤山拱北。坠简遗编，缮写精研。麟台矗而，武观森然。畚锸其勤，雉堞连云。永制尔敌，用壮我军。关讥不税，水陆无滞。遐迩怀来，商旅相继。黄崎之劳，神改惊涛。役灵祗力，保千万艘，刘骥荀龙，埙箎雍雍。维邦维翰，以侯以公。元帅梁王，武步龙骧。挺彼七德，削平四方，公能事大，推心斯在。风雨无逾，岁寒不改，殊勋茂绩，尽瘁宣力。国之丹青，邦之柱石。位冠台鼎，任隆兵柄。重以徽章，宠分异姓，优诏铭功，万古英风。贞珉是勒，垂之无穷。宋钱昱《重修忠懿王庙碑》：若夫非常之人，必有非常之事者，众所闻矣。其或功及于国，道济于民，生居茅土，没飨庙食者，求诸前史，罕有其伦。是以黄石立祠，皆因遗迹。沔阳致祭，实表旧功。故圣人之制也，法施于民则祀之；以劳定国则祀之。苟无所称，实曰诬祭。公名审知，字详卿，姓王氏，本瑯琊人。秦相翦三十四代孙。高祖晔，唐贞元中，为光州定城宰。有善政以及民，因迁家于是邦，遂世为固始人。曾祖友赠光禄卿，王父蕴玉赠秘书少监，父恁累赠至太尉、光州刺史，公即太尉季子。形质魁秀，机辨明敏。负英雄之气者，必相交友。学韬钤之略者，咸询智谋。悬知五典之书，暗合万人之敌，远近服其义勇，邻里推其孝弟。尝有善相者诣公之门，视其昆弟三人，曰：富寿皆一体也，而季当位极人臣。自是公窃负之。寻遇陟岵兴悲，在原轸念，恭事孟、仲，严若父焉。乾符末，鲸网全疏，凫毛屡落。磨牙吮血，中原正苦于伤残；脱耒裂裳，四海尽疲于征战。公蓄慷慨之气，负纵横之才，每或抚髀暗惊，弯弧自誓曰：大丈夫不能安民济物，岂劳虚生乎?于是，豪侠相许，寝食不忘。虽大鹏未飞，已具垂天之势。而神马一跃，终同追电之踪。属王绪者，凭巢寇之戈矛，盗霍邱之土宇，遽言得志，遂启无厌，但思于弱吐强吞，岂顾其幸灾乐祸，因乃大掠部属士民，以广队伍。于是，公之昆季咸与焉。及秦宗权窃弄五兵，遍侵四境，绪内乏婴城之计，外无善邻之助，遂率众以作窜，欲避地而偷安，玉石俱焚，孰能分别？豺狼当路，无匪纵横，率豫章儒怯之中，偶番禺受害之后，凡经藩翰，靡或支吾。自潮阳抵漳浦，百姓畏其涂炭，五马避其锋刃；岂知兵忌不戢，人慎无恒，狃蒲骚者，终至败亡。好草窃者，焉能长久?动蓄自疑之志，转乖同义之心。适当军众不宾，遂为部下所害。公素敦诚信，累涉艰危，既负出众之才，仍谙武事之术。且兵不可以无主，将不可以失人，众遂推公而立之。公居下惟谦，事上必顺。虽舆情之有属，在公论以不忘，乃曰：予蚤事二兄，常若严训，岂有弟为大将，兄居其下者乎?遂奉长兄潮，以帅其众。仍获清源为所理之地。公用是恶道路之多梗，愤贡赋之不通，实欲致理一方，克平群盗，外维征缮，中则经营。运筹之胜负预知，揽辔之澄清可待。兵马使范晖夺符印以自尊，奉题缄而不逊，恣行诛戮，罔事绥怀。人既类于倒悬，时合当于逆取。公比缘观衅，因得徵辞。遂举勤王之师，以伸吊民之义，躬事戈甲，身临矢石。范晖扁舟欲遁，疏网难逃。遂为海人枭首以献，公既歼元恶，乃布优恩，凡曰协从，悉令宥过。用仁信以御下，行慈惠以血阝民。曾未浃旬，已闻致理，百姓爱之如父母，三军畏之如神明。遂迎长兄潮，经理是郡，复请仲兄审圭阝，迭居旧邦。武肃王表率诸侯，荡平大憝，吴越尽归于赐履，江淮咸奉于专征，以其能务忠勤，远求荐擢，遂奏授本道廉察及泉州符印偕命焉。寻朝廷以寰海挺灾，久劳我武，东南靖乱，获庇吾民，遂升本州为威武军，授潮节度观察处置等使。仍以公为节度副使，奖勋绩也。洎元昆殂谢，众庶归依。公乃躬受遣言，式俟朝命。明年春，帝恩远降，人欲是从。初，授公检校刑部尚书，威武军节度兵马副大使，将委什连之任，攸居武职之劳。一之曰：训习骁雄；二之曰：苏息疲瘵。用心数月，善政闻天，于是进端揆之资，正元戎之位，斋坛高筑，军幕大开。分州司屏翰之权，握汉节鼓鼙之任。未几，显居使相，特赐户封，方隆推毂之寄，尤籍秉钧之力，当多难未弭，聊同指臂之相须，及具瞻有归，实赖股肱之别用，式资补衮，俾重褰帷。天复元年，载正乾纲，重光帝座，言念七闽之地，实符八柱之功，特颁渥恩，用越伦等，赐武库戟十二枝，列于私门，非恒例也。自是日钟百禄，岁奉九迁。公致君愈勤，述职无怠，万里输贡，山泽不系其赊，一心尊戴，风雨不改其志，昭皇累嘉忠节，别锡异数，欲酬懋德，岂限彝章。天祐元年夏四月，封瑯琊郡王，食实封一百户，寻属龙蛇起陆，戎马生郊，人心未厌于有唐，天命已归于新室，公知微不爽，居暗罔欺。梁祖之即位也。才倾推解之恩，继举畴敷之典，三公互拜，万户连封。吕尚帝师之尊，官荣既极，子仪中令之贵，考限惟同。寻复进封闽王，加福州大都督长史。迨庄宗之建王业也。神州克复，宇县咸宁，欲敦柔远之心，先下念功之诏，遂增井赋，仍改功臣，式覃北阙之恩，用倚南门之寄。公方推拱极，既效安边，惟治民素属于优勤，而得疾遽从于绵笃。百龄无效，五福先全。以同光三年十二月十二日薨于正寝，享年六十有四。朝廷素钦尽节，俄览遗文，既增憗老之悲，岂悭锡终之典，册赠尚书令，谥曰忠懿，礼也。公生当离乱之运，出值艰难之秋，割据一方，蓄养百姓，得深沟高垒之固，有披坚执锐之众，赡水陆之产，通南北之商，铸铜于蜀山，积粟于洛口者，不足言其富也。连临淄之袂，投淝河之箠者，不足言其庶也。至若外涵大度，内用小心，慎刑既及于精详，举事悉从于简略，犯则不赦，令比秋霜之严，恩本无私，惠如冬日之暖，民惟道化，吏以法绳。此可以称善为政矣。言必皆中，行罔自欺，非正辞不人于聪，非公事不宣于口。居常无声色之乐，生平以礼义自守。念十家之产者，躬行节俭，怀五子之歌者，心诫荒唐。每当烁石之威，未尝操扇，才属鸡鸣之后，早见严装。以德报恩，远逾万里，至诚感物，动契百神。此可以称善立身矣。兴崇儒道，好尚文艺，建学校以训诲，设厨馔以供给。于时兵革之后，庠序皆亡，独振古风，郁更旧俗，岂须齐鲁之变，自成洙泗之乡。此得以称善教化矣。怀尊贤之志，宏爱客之道，四方名士，万里咸来。至有蓬瀛谪仙，鸳鸾旧侣，或因官而忘返者，或假途而借去者，尽赴筑金之礼，皆归簪瑁之行，其余草泽搜罗，鱼车待遇者，固不可胜纪。此得以称善招纳矣。尊天事地，奉道飨神，无非克诚，足以监德，而素钦释典，大廓法门，众善皆臻，何德不报。无漏上智，苾蒭散布于诸方；有作良因，伽蓝遍满于乐国。炼郎山之坚固，铸六丈化身，镕丽水之光辉，写五千秘藏，事非为已，愿乃庇民。此得以称善求福矣。功惟理乱，志在尽忠，安不忘危，常为恃险之戒，小当事大，罔违与国之道，以至覆盂数郡，高枕三边，虽昆彭致霸之俦，未能继踵，在佗述自尊之患，固不同风。此得以称善守位矣。且天惟祐德，民本怀仁，公飨富贵者三十年，传册封者，四五世，遗爱铭于人口，忠节书于国史，臣子之盛，不亦大乎?迨兹陵谷变迁，箕裘废坠，寂寞阙以时之荐，凄凉同乏嗣之悲。士农工商，慕旧政以如在，潢汗苹藻，望遗庙以如存。丙午岁，我师恤邻，阖境向化，遇今大元帅吴越国王位钟压纽，运偶负图，当保大定功之初，行兴灭继绝之义，既克宁于民庶，思咸悦于鬼神。每念闽州所归，本由王氏而盛，虽子孙异代，已同薰烬之香，而春秋二时，宜陈笾豆之礼，遂命以公旧第为忠懿王庙，仍参常祀之数，霸主爰修于废祭，藩侯遂立于丛祠，行马戟枝，尚存故物，豚肩尊酒，早荐惟馨。塑山庭月角之容，立偕老于飞之像，庭庑未周于工绩，槐檀旋改于光阴。旧径难寻，已绝罗含之兰菊；重门长闭，但多仲蔚之蓬蒿。既乖与祭之仪，殊缺致诚之所。宋开宝七年秋九月，大元帅吴越国王，以时和年丰，家给人足，俾答福谦之佑，遂申咸秩之典，凡曰祠庙毁废，竞出钱帛修完。乃命衙直将，躬授人工，旁搜材植、补遗基而皆备，易旧物以咸新，曾出逾时，已云告毕。奢俭得以中度，规制得以合礼。朱轩粉壁，随晚霁以生光；修竹乔松，向寒霜而吐色。挺曹笔则阴兵欲动，斗郢工则神马将嘶。步从悉周，精灵如在。矧以故乡将吏，开幕宾僚，当其草昧干戈，屡经劳苦，洎自拊立基构，尽享崇高。乃塑都押衙建州刺史孟威等二十六人以配享焉。斯庙也，前瞰清流，右连净刹。一路自无于尘杂，四邻皆属于幽奇。晓雾才开，先露列窗之岫，疏钟虽近，不惊绕树之禽。公昔也尝游宴于斯；今也复祠祭于此。始易宅而为庙，矧将废而能兴，苟非阴德不衰，令名未朽，又岂能身殁之后，有如此之盛乎?昱叨居是藩，获毕斯事，仰嘉猷之未远，听遗爱以长新。爰属短裁，庶存实录，燕然叙事。虽有谢于孟坚；岘首感人，亦未多于叔子。乃为铭曰：极天曰岳，惟岳有神。蓄是英气，生是异人。干霄利剑，瑞世祥麟。爰当季运，实庇蒸民。唐德将衰，群雄欲出。阴雾垂地，利气蔽日。豺豕猖獗，雀蒲纵逸。苟非伟才，焉济王室。权为巨盗，绪亦朋奸。欲乱中夏，首屠光山。谁谓英杰，同罹险艰。终则窜迹，能无厚颜。爰率部民，同徂万里。绪为众恶，公得众美。因戮凶人，遂奉君子。立功著名，自此而始。漳浦既宁，清源复平。遂以政事，授于难兄。孝实至性，谦惟直诚。静乃揖让，乱则经营。愤彼闽川，拊兹裨将。苛虐渐笃，政刑俱丧。锐旅大驱，凯歌连唱。克定一方，式谐众望。始参贰职，已播列勋。屏翰之美，朝廷备闻。迨居重镇，继事明君。尽忠竭节，松茂兰薰。偃仰大藩，阴庥五郡。虽曰功庸，亦由时运。二柄齐举；七德兼训。令子令孙，当年振奋。真王重望，上相清规。陵谷虽变，馨香不衰。俯缘甲第，遂立严祠。年礻冀屡易，笾豆或亏。霸主推恩，良时有待。旧庙克新，遗踪不改。奂尔金碧，俨然神彩。灵贶芳名，千秋如在。　明叶向高《忠懿王赞》：有貌紫光，有髯戟长：惟忠懿王，王来莅闽。闽壤棘榛，孰开其屯，王乘白马，大旗蔽野。闽山之下，父老来迎。箪食壶浆，我父我兄，凶除秽辟，绥我衽席。施及蛮貊，大贝南金，臣节弗淫，帝鉴乃心。丰碑突兀，作镇闽粤。甘棠勿伐，王子王孙。椒聊衍蕃，代高其门。王泽悠悠，玉貌兹留，贲于千秋。徐熥《元夕》诗：“庆城灯烛夜辉煌，照见丰碑字几行。此是先朝汤沐邑，年年歌舞祭闽王。”曹学佺《谒忠懿王庙》诗：“翔鲲祠貌古，杰兽石文斑。作镇犹兹土，招魂自故山。文章窥逸韵，戎马得愁颜。一代兴亡地，惟存梵宇间。”
　　天后宫　在南台山万历《府志》：神姓林，莆田都巡检愿之季女也。生于五代末年，少而灵异，能知人祸福，室处凡三十载而卒。累著灵验，凡航海必载其主舟中，每遇风涛，有祷则应。或蝶，或鹊，或灯光，舟人见之，则险夷而利涉矣。”宋宣和五年，赐庙额“顺济”。绍兴二十六年，封灵惠夫人，赐庙额“灵应”。三十年，封灵惠昭应夫人。乾道二年，封灵惠昭应崇福夫人。淳熙十一年，封灵惠昭应崇福美利夫人。绍熙三年，封灵惠妃。庆元四年，封灵惠助顺妃。嘉定元年，封灵惠助顺显卫妃。十一年，封灵惠助顺显卫英烈妃。喜熙三年，封灵惠助顺嘉应英烈妃。宝祐二年，封助顺嘉应英烈协正妃。三年，封灵惠助顺嘉应慈济妃。四年，封灵惠协正嘉应慈济妃。是年，又封灵惠协正嘉应善庆妃。景定三年，封灵惠显济嘉应善庆妃。元世祖至元十八年，封护国明著天妃，寻加显佑号。大德三年，封辅圣庇民天妃。延祐中，封护国庇民广济明著天妃。天历二年，加灵感助顺福惠徽烈号，赐庙额“灵慈”。明洪武中，封昭孝纯正孚济感应圣妃。永乐七年，封护国庇民妙灵昭应宏仁普济天妃。国朝康熙十九年，平定台湾，神涌潮济师，勅封护国庇民妙灵昭应宏仁普济天妃。二十三年，封天后。五十九年，特予春秋致祭。旧有宫在郡水部门城下，建自前代，明时累经修葺。雍正十一年，总督郝玉麟，巡抚赵国麟重建。今所奏请扁额，御赐“锡福安澜”四字。乾隆十五年，巡抚潘思榘重修。一在闽安镇，康熙十九年，总督姚启圣、巡抚吴兴祚建。潘思榘记：南台山去福州城九里，崇阜屹立，俯瞰闽江，旧名钓台山，东越王余善曾钓于此。筑台曰钓龙，后曰越王台，曰南台山。今则尽忘其故，直呼之曰南台矣。闽江滥觞浦城，合建延、邵、汀诸郡之水，奔流千里而入海。珍货所趋，烟火万家，大舟扁高帆，洪涛无际。而百年以来，倚为垂恩储祉，去艹甾捍患者，厥惟天后之神，实宫其土。凡出封之朝使，入贡之陪臣，与夫海贾之往来，舟师之陈肄，农田水旱之不时，胥走而祷焉。其昭明肸蚃，应若桴鼓；其灼然见于睹记者：宋宣和中，路允迪使高丽，七舟俱覆。独迪之舟，赖神护济。于是始建顺济之庙。乾道二年，闽大疫，神降于白湖，扬泉以疗之，于是始膺夫人之秩。明永乐时，内监郑和通道西洋，累得神佑，于是始普天妃之封。我朝德盛怀柔，神尤效灵。初平台湾，继歼寇乱，师捷而速，繄神之助。于是始加天后之鸿号。台厦、湄州、并颁御书，用显灵贶。而兹庙之匾，则雍正十一年，前总督郝公玉麟具疏特请者也。银膀赤文，熠爚扶桑，典礼崇重，视古益备焉。其始作之年月，已不可考。自明万历甲辰至今凡四修，而又将坏矣。余以阅战舰来谒庙下，将谋重缮，藩臬诸君忻然倡捐。商于兹者，咸乐输助，庶用以集。乾隆已已十二月，鼓皋召匠，而海防同知郝君归自邵武，与闽令吴君劝督益力。今年九月，庙成，縻白金一千六百。面江，缭以周垣屏其前，由左右掖而入，中为门。门三涂，门内为飨殿，后为屋，以祀其土神。大门之外，广场戏棚，其旁簃则官府将事者息焉。东偏则栖僧之舍也。材良而工坚，绣桷金铺，轩槛连延，彤采之饰，烂若云烟。二君可谓有劳，而诸商可谓知所报矣。庙有神本传，余取而观之。神姓林，世居莆田湄洲屿。五代时，闽都巡检讳愿之第六女，生宋太平兴国四年。一云，生建隆元年，一云，生元祐间。夫太平兴国，太宗年号也。建隆，则太祖始代周之元，而元祐则哲宗年号也。世代辽阔，相去远矣。且传云，神之升化在雍熙四年。太宗凡五改元，而雍熙次太平兴国之后，神若果化于是时，齿仅九龄耳，安得有飞云游海之事乎?惟生于建隆庚申，化于雍熙丁亥，则年二十有八，要为可征耳。至闽亡在石晋开运二年乙已，下逮宋哲宗元祐初元丙寅，计一百四十二岁，林公即多寿，岂能尚存，此其说之最无稽者也。夫聪明正直之为神，有功德于民则祀之。以神之灵异慈济，功应祀典。则第曰：生而神灵，没而为神，斯足昭神懿矣。何必为是纷纭之说哉。吾因叹事久而失故，名伪而乱真者，何可胜数?不独南台部娄一山也。神之赫然在上，世不难诬之矣。实沈台骀辨于子产，此联闽之方志，故附论之，以告后之人。郝公名霪，甲辰进士，霸州人。吴君名至慎，丙辰举人，震泽人。诸捐助姓氏别劖碑阴。
　　东岳行宫　在易俗里，即五代闽所建东华宫之泰山庙。宋大中祥符间，浸广其制。明崇祯间重修。
　　善溪广应庙　初名鳝溪，在桑溪里山峡间。有二潭，下潭广六尺，深不可测，距上潭五里。相传闽越王郢时，有大鳝长三丈，为民害。郢第三子号白马三郎，以勇力闻，射中之，鳝缠以尾，三郎人马与鳝俱死，害遂绝。邑人立庙祀之。唐贞元十年，观察使王翃祷雨有应，新其庙。咸通六年，观察使李瓒奏封龙骧侯。五代，闽王审知奏封宏润王。宋庆历六年旱，郡守蔡襄自为文祷之，读毕大雨。修葺其庙。熙宁八年，勅封冲济广应王。绍兴十七年秋，大雨，中夜水暴出，声闻数十里。诘朝，有石高广二丈，峙庙后如堵，水左右注，庭除无恙，人以为异。绍定五年，加封孚祐王。淳祐八年，郡守陈垲以祷雨至，谓神亲杀鳝，其灵在神，不在鳝也，为更今名。宋曾巩《祷雨文》：嗟乎!旱也，谁则为之。芃芃之稼，将槁而萎。嗷嗷之众，曷望而依。维闽属者，寇贼之罹。逮其既附，我士已疲。余丑成群，百十睢睢。跳浪出没，负力乘山戱。亦有为渠，诸偷所推，相望棋布，未受絷羁。室家莫宁，远近并疑。我畜以柔，亦震以威。从有法赏，不从系累。或扰而序，或就躔徽。逮岁朔易，荡定无遗。山林夜行，笑语追随。天子圣德，海邦是绥。今此大田，既硕而齐。俾不卒成，敦忍为斯。神有灵迹，国人所祗。神有显号，天子所跻。委能起之，槁能泽之。胡宁有余，敛而不施。我用卜日，蚤驾以驰。即告潭侧，尚其听之。攘除骄阳，腾云扩霓。播为甘雨，霈洒淋漓。俾农有秋，百物是宜。熄偷与争，长置刑笞。人于报事，岂有斁思。
　　祠山庙　在九仙山平远台下。神姓张，名渤，吴兴人，或曰武陵龙阳人，生西汉末，游苕雨言之间，卒而为神，显于广德州之横山阁，闽人祀之，素著灵异。明林世吉诗：“路入祠山景最清，传闻此地有仙灵。天连一水横窗白，云拥千峰绕槛青。何处瑶笙游缥缈，空遗玉像俨仪型。肯容下士求真诀，愿就岩头夜礼星。”
　　会应庙　在左三坊。旧为灵泽庙，神号五龙顺化王。列位五，配以方色，五代闽时建。宋皇祐中，邑人以旱祷，甘澍大至。北位黑龙，鳞甲尚带池萍。绍圣四年，郡守温益新其庙。乾道三年，郡守王之望请于朝，锡额“灵泽”，邑宰丁长卿撰记。淳熙十四年，安抚使贾选奏改今名。
　　灵显庙　在螺洲之浒。神刘姓，兄弟三人：行全、德全、待全，淮甸人，唐刘德威之后。黄巢之乱，行全兄弟御寇有功，闽人祀之。宋淳祐十一年旱，乡人祷雨，立应。赐额“灵显”。
　　武胜庙　在安民崎东，神陈姓。晋天福二年，封武胜王。宋时，庙宇屡新，建左右二侯祠。明永乐二十年重修。成化十年，重建门庑。
　　显应庙　在饮井山西麓，神姓陈，名石严。初，与其弟观察使岩同庙于里之芦川。宋嘉祐七年春，迁今所。开禧、嘉定间，水旱蝗疫，屡祷[HT5，6”SS]车取应。宝庆元年，赐额“显应”。开庆元年，封石严曰仁济侯，岩曰惠济侯，侍郎陈益撰《庙记》。
　　烈威祖庙　在使君桥北。神陈姓，与其二弟名俱不传，生五季末。兄弟以贞义自持，没而为神。御灾捍患，叩祷车取应。宋时，累封侯爵。
　　通济王庙　在光俗里。宋嘉定元年建，祀唐末人林浦。初，浦避地海滨，凡斥卤之巅，岛屿之涯，皆凿井以给行人，人谓林公井。及卒，甚著显应，里人祀之，有司上其状，赐封号。。
　　五显庙　在郡治东南，通津门楼上。初，在河之南岸，名五通庙，亦名龙官庙，景德中建，康定进士方暠为记。后废，祀于此。
　　灵济宫　在金鳌峰下，祀五代时南唐江王徐知证、饶王徐知谔，晋开运间建。宋太平兴国八年，里人方珏立祖庙于芝屿。祥符元年，又立庙于潢溪。政和七年，潢溪庙废，并迁今所。明永乐十五年，拓其基，而大新之，春秋致祭。《晋安逸志》：男子曾甲，世居闽县金鳌峰下灌园。园中有破祠，其神常栖箕，自称兄弟二人，南唐徐知诰之弟知证、知谔也。晋开运二年，率师入闽，秋毫无犯。闽人祀我于此。自是书符疗病，验若影响。永乐间，成祖北征不豫，诏曾甲入侍，运箕有验。遂封知证清微洞元真人，知谔弘静高明真人。[HT6，7”SS]勅有司建庙。又立庙京师，加封金阙真君、玉阙真君。正统成化中，累加封号为上帝，朔望令节，俱遣官祀，及时荐新，四时换袍服。又遣官致御制碑文，竖于庙左。弘治间，侍郎倪岳、大学士刘健并请罢革。明成祖《御制碑文》：朕惟自古英贤，为名臣著庇民之功，没为明神赞天地之化。鼓动流荡，行乎雨间，以荫福斯民，御灾捍患，嘘枯吹生，濯濯洋洋，如在其上，如在其左右，盖非智虑所可得而测也。诗曰：神之格思，不可度思，矧可射思。其此之谓欤!惟九天金阙明道达德大仙、显灵溥济真人江王，九天金阙宣化扶教上仙、昭灵博济真人饶王，其功德充溢。盖若是已。神南唐之胄，生有民社之勋，没录仙班之籍。伯仲齐美，华萼联芳。领职上天，火翟灵下土。呼吸响应，电迈风行。下民是冒，父母其依。慈祥仁爱，物赖以宁。乃者朕躬弗豫，用药百计罔底于效。神默运精灵，翊卫联躬，顷刻弗违，随叩随应，屡显明征，施以灵符，天医妙药，使殆而复安，仆而复起，有回生之功，恩惠博矣，盛矣。朕揆德凉薄，何由获兹，永怀神德，曷其能忘。海深岳峻，其焉有极。盖有功必报，国之恒典。是用祝册，加封神号，伯曰：清微洞元冲虚妙感慈惠洪恩真人，仲曰，高明宏静冲淡妙应仁惠洪恩真人。旧号俱如故。大新庙宇，亢爽轩豁，称神所栖。爰勅有司，虔洁香火，春秋祭祀。岁易时衣，给洒扫五户，表朕悃幅，答神鸿庥。虽然，神功之厚，而报赍之薄，神固无责于报否，在朕心不能已矣。夫天地之德曰生，神体天地之道，弼亮化机。出幽人明，翕张欻忽。遨游太清，监观四方，济利群生，功在霄壤。昭昭若此，固有不可得而名言者，乃彰神绩，勒于贞石，树之于庙，垂示无穷，并系以诗曰：天产英灵为世杰，出入幽明犹一覕。生著勋劳保瓯粤，没为明神崇伟烈。芒芒海甸倚芘扌越，雨旸寒燠调以燮。冬无凌竞夏无暍，冷气远殄靡飓颲。下稌高黍岁穰杰，驱扫不祥定妖薛虫。晨钟暮鼓乐髫耋，卓彼鳌峰峻且嶻。蜿蜓回抱天造设，春兰荐芳秋菊馝。寒泉白石漱清洁，神之游兮羽葆翳。飞云翩翩道幢节，欻来忽往灵僁僁。呼吸响应速以偈，济利溥博无时歇。四时报享繁献醊，卫朕之力畴与埒。维矢铭心与刻骨，书恩著德勒坚碣，垂示万古昭日月。英宗《御制灵济宫碑略》：神之先盖出颛顼之后，封国于徐，至偃王修行仁义，得国人心，致后嗣之繁。逮神伯仲，皆南唐义祖忠武皇帝之子，伯封江王，仲封饶王。初，奉命守金陵，后俱奉命率师入闽。爱民之至，民用慕戴，建生祠于金鳌峰之北，图像致敬，如严父焉。一日谓众曰：“来岁吾与汝别，然不忍汝违。”及期相继化去。未几，神降于人，言并奉上帝命，列职斗宫。于是，闽人益虔祀礼。祀下有潭，遇旱祷者，潭出赤蛇，云气随起潭面，甘雨如注。潢溪霖潦暴溢。民庶仓皇，望祠致恳，忽有役夫如云，操畚钟疏瀹，水不为患，而竟失役夫所在。宋熙宁中，闽人刘彝知桂州，御蛮寇，韩世忠战大仪镇，吴玠战和尚原，皆得神助以捷。盖神生有至德，没著明灵，为国家生民殄遏邪沴，愈远而愈盛也。我皇曾祖太宗文皇帝临御，尝梦二神人，言南处海滨，来辅家国，上异之。明日，适有礼官言闽中灵济二真君事，正符所梦，遂专使函香迎请神像，至于北京，而于宫城之西南，作洪恩灵济宫，以奉祀事。因神旧号加以徽称。惟神至仁，有祷辄应。岁时荐祭，式丰以严。皇祖仁宗昭皇帝，皇考宣宗章皇帝率循旧章，咸隆祗礼。朕承天序，仰体先志，增崇祠宇，寅奉威灵，复加神号，曰九天金阙明道达德大仙、显灵溥济清微洞元冲虚妙感慈惠护国庇民崇福洪恩真君，九天玉阙宣化扶教上仙、昭灵博济高明宏静冲湛妙应仁惠辅国佑民隆福洪恩真君。因祠之成，书神世系及功德之大者，刻诸贞石，以示久远。陈严之《谒二真君祠》诗：“金玉隆徽册，琼台侈上仪。祀从天帝庙，传自永皇时。宫锦殊恩锡，龙章太史词。瑶编应有述，灵异至今疑。”
　　按：《南唐书》，知证，温第五子，封江王，改封魏王。知谔，温第六子，封饶王，进封梁王。尝游秫山，编虎皮为大幄。号曰虎帐。忽遇暴风，飘虎帐，碎如飞蝶。知谔惊，遂弃归，数日卒。二人并不至闽，亦不闻雅意道术。又按：《蟫巢别志》考景前后遣将攻闽者，具载于史。末尝有知证、知谔领兵之事。则所云、屯兵金鳌峰下者，妄也。且知谔之死，在知诰昇元三年五月。于时，景未即位，犹未加兵于闽。惟知证之卒，在景保大五年三月，正当王延政之次年，而陈觉等之败，亦在是月，又与明年化去之言戾。至云兄弟相继，则尤妄之妄矣。二百年来，淫祀矫诬，无有能正之者，倪岳、周洪谟等亦但言其篡臣逆子，不宜载祀典，未能举史传事实始末，以证流传之讹，宜当时之不能尽革也。
　　榷务庙　在凤池坊东，祀五代榷务使张睦。睦榷务时，有惠政，民庙祀之。
　　竹林通应庙　在仁庆坊。相传井中有龙，岁旱祷之即雨。宋绍定、绍圣中，里人弗戒于火，望屋上甲士标竹林旗，扑火者无数，火寻灭。淳熙间、庙前周氏火，亦然。雨旸疾厄，随祷辄应。嘉泰三年，请于朝，赐额“永惠”。
　　显灵庙　在胜平里，祀里人林亻爱及其子衎。宋康定间，浙寇窥福州，亻爱与其子衎倾赀守隘，贼至，大破之。官军掩其功，衎愤恨而死，亻爱亦寻卒。乡人哀而祀之。屡著灵异。康定间，有司以闻，赐额显灵。咸淳七年，封亻爱福恩侯，衎协惠侯。
　　昭格庙　在义谿东。宋陈禾子辉，官长沙丞，携长沙王香火于此。乡人祀之，以为士神。
　　曾公祠　在九仙山麓，祀宋郡守曾巩。
　　罗豫章祠　在嵩山麓，祀宋儒罗从彦。初在郡城北。国朝康熙十三年，火。雍正十年，建于今所。以李侗、朱子配。朱子祠，一在石井巷；一在冶山，东曰：文笔书院；一在合北里；一在郡城外碧山寺旁。明董应举《建紫阳先生祠题词》：吾里龙柄，故宋铁冶场也。昔紫阳先生以伪学禁避地寓此，所题，‘跃龙津’石刻犹存。按年谱，绍熙五年，彭龟年攻韩侂胄，胄党张贵模、沈继祖等遂以伪学发声转攻之，榜诸朝堂，而先生褫职。继祖之疏实出胡紘，其所撰造事迹，投合言官，多乡曲射利人也。蔡元定遂以是编置。又三年，先生别元定于寒泉精舍。又五年，有旨令以朝奉大夫致仕。六年，而先生卒。当时射利小人附会侂胄，不能尽灭。先生之行与学，徒以“伪”之一字盖之。先置元定于法，以禁学先生者。又因先生以及圣贤义理之学，不知当时士大夫所得于韩氏者几何?而丧心若是，可哀也。夫计当时群小所以伪先生者，谓足抹杀先生，不知先生因此益重。其避迹所至，从之学者，多所成就。至今海隅，一字一迹，传以为宝。如龙蛇之章，星汉之躔，使人望而增气。盖天理民彝，圣贤统绪，非韩氏之所得而灭，而射利群小所，为竭力攻蔑者，徒以广布先生之迹，使之无远不届尔。予尝与同里君子俯仰寤慨，而郭复之父心山公，遂倡祠于跃龙津。而予亦以十金助。未几，应召北首矣。此事谁其竟之，所恃同里诸君子协力赞成，使先贤遗迹，灿然复兴，他日，予归瞻拜祠下，诱群俊相与绍明遗教于无穷，岂非诸君子之大赐也哉?
　　黄勉斋祠　在府学射圃，祀宋先儒黄榦。旧在乌石山西。明嘉靖间，移建今所。[HT6SS]宋真德秀《勉斋祝文》：勉斋先生黄公，惟公之在考亭，犹颜曾之在洙泗。发幽阐微，既有补于学者；继志嗣事，又有功于圣门。采诸众言，奉以侑食。英灵未泯，必乐于斯。
　　陈北山祠　在射圃，祀宋儒陈孔硕，子□[HT5，6”SS]衤付。国朝乾隆二年，巡抚卢焯重修。
　　胡氏五贤祠　在藤山麓，祀宋儒胡安国，子宁、子宏、子寅及从子宪。国朝康熙四十五年，赐额曰霜松雪柏。乾隆三年，巡抚卢焯重修。
　　康山庙　在易俗里。神姓赵，名时畴，宋金紫光禄大夫宾之孙也，元泰定间卒，人庙祀之。
　　灵沟庙　在下郑洋。元至正间，溪水泛溢，忽一木像乘浮槎，往来洪沟者数日，乃登于巨石上。是夜，里中父老咸梦一绯衣神曰：“吾素习岐黄，今当庙食兹土。”翌日，各言所梦皆同，因立庙祀之，凡病者祷之，尽愈。
　　柏姬庙　在通津门右，巡抚都御史公署之左。元至正间，明兵下福州，行省郎中柏帖穆尔引妻妾登楼，谕以大义，死者七人，其女亦与其难，后人怜而祀焉。明巡抚商周祚《改建柏姬庙记略》：自古没世而名湮灭者，不可胜数。独忠义之神，千古犹生。故苌宏之血化碧，子胥之气为涛，非虚语也。闽会城有柏姬庙。旧志，柏帖穆尔，蒙古人。至正间，以行省郎中莅闽。国朝兵下福州，帖穆尔知城不可守，乃引妻妾登楼，谕以大义。于是死者七人，其女甫十岁，亦与其难，后人怜而祀焉。一说：麻喇国哈卜满，永乐十三年，率妻子入朝，卒于三山，遂家焉。事闻，诏有司营葬，月给其家饩三石。其子感国恩，筑望京台，畜白鸡，司晨朝拜。令女养鸡。鸡毙，女以奉父命不谨，惭惧，从井死。自是家人时见女与鸡出入壶闼。今神即此女。又按《晋安逸志》：麻喇国王女，前身名阿罕得儿，奉如来之教，师事葱岭独眉和尚，以心慕贵盛，遂轮回麻喇王宫。独眉听知之，必欲终度此子，亦合掌而逝，托生王宫为白鸡，王女见而绝爱之。永乐间，王率妻子诣闽内属，未几病死，女与白鸡居，鸡忽人语曰：阿罕得儿来前，颇忆葱岭周旋乎?女大悟，叩头忏悔。鸡乃说偈竟，女即持鸡而化。闽人异之，号曰白鸡小姐。三说颇有同异，其孰从而辨之?由前之说，理甚正，而事亦有据。由后之说，稍涉怪诞，似不经见。然宇宙大矣，何所不有，又未敢遽谓其河汉而无当也。博采先生之论，多从柏姬，且庙去柏氏故宅不数武。白鸡云者，未必非拾遗十姨之讹。姬庙旧在院署之右，后迁于左，附岳祠后寝，余更为特祠祀之，经营其事，而捐俸以佐之者，游击将军褚翰也。
　　厚屿庙　在厚屿山。神姓叶，名忠，官至泉州守。既没，显灵，乡人祀之。舟楫往来，有祷辄应。
　　林素斋祠　在金鼎峰，祀明知州林真。真知濮州，靖难师入，不屈死，妻陈氏抱牒自焚。国朝特予专祠，雍正七年重修
　　忠烈祠　在水部门外河口，祀明兵科给事中姚铣。铣死土木之难。正德十五年，于旧圆觉巷，改建祠祀。
　　督学姚公祠　在城南。明嘉靖间建，祀副使姚镆。后，祠圯万历三十九年，提学副使冯[HT5，6”SS]烶修。
　　崇报祠　在九仙山南。明嘉靖间建，祀都御史林廷玉、副使高文达。正德间，卫卒进贵倡乱，廷玉、文达有定乱功，里人请建祠，有司春、秋二祀。
　　彰义祠　在吉祥墩。嘉靖四十年建，祀御倭阵亡将士。初，倭寇闽，至会城，把总童子明等力战，没，后总兵戚继光平寇，合先后死士并祀之，为广置祠田。
　　报功祠　在九仙山巅。明万历九年建。祀户部尚书赠太子少保谥恭敏马森以定郭天养等军变。有司春、秋祀之。明王世懋《马恭敏报功祠记》：皇帝御极之八载，闽有名臣曰大司徒马公森，卒于悬车。礼官疏功德以请，诏予祭葬，已又赠公为太子少保，谥曰恭敏。盖异数也。公天性精核吏治，前后督漕储。为计相，皆称绝。而生平出处大节凛然，纯白无几微玷。先为户部侍郎，以养亲家居。于时，岛夷肆讧，客兵环集，而三卫卒忽啸聚为变，壬戌三月难作。公道重表闾，德深化暴，片言蓍蔡，众倚定倾，乃挺身誓众，群哗顿戢。岁十月，有司核军兴，乱卒复哄，城市汹汹几坏。公又出谕，卒乃悔祸归营。又明年开府，召诛渠率，尺籍安堵，民保室庐，以恬以熙，以迄于今，则繄公之赐，公之没也，闽父老聚而言曰：而忘司徒公之活而命乎?能捍大患则祀之，礼也。则相与买山鸠材，庀工肖像，不谋于马氏之子孙，不席于有司之戒令，云集雷动，不日告成。已又聚而言于两台之使，曰：昔在武庙时，三卫卒两扌勾乱，林中丞高观察实出而谕之，一听一否，后竟以兵歼，民犹德此两公，祠在九仙山下，可睹也。岂其我公之德与功，而出两公下，将民力是私，而不惟令甲之载乎?敢以林，高之例请。则中丞赵公，直指安公实嘉与之，为锡嘉名，巍然昭揭矣。已又聚而言于督学之使，曰：吾民之报司徒公诚不难，自伏腊，顾林、高祠以春秋祭，载在祀典，使者独为公吝一豚肩乎?世懋时忝学官，又为请得春秋祭，如两公故事。公之冢嗣荧，时官留都，弗及闻，而叔子焱为诸生，世懋所取邑第一人也。乃以间长跪而请，曰：维先大夫功德在人，闽之父老而未有思也，焱不敢请。请而未得之于先生也。焱不敢请。焱而不为先生门下士也。亦不敢以请。今先生再有造于马氏矣，则维是九仙一片石，为闽父老志讴吟，为先大夫计不朽，先生幸毋让焉。世懋谢弗获辞，乃为碑而镌之，词曰：昔在先朝，兵惨而骄。怙众群嚣，凭其虣鸷。以辱大吏，将戕将燹。万口呶呼，谁解其荼。马公司徒，骄兵载侮。司徒载抚，迄有宁宇。卫卒有言，惟公之全。颈血谁湔，矧我人士。嬉游老死，微公孰恃。公活我民，方公之存。公不任恩，公既乘箕，民食其贻，畚筑而祠。皤皤父老，在官载考。有纷其祷，顾谓羖童。母忘公功，生尔者公。公灵莅止，弁而来祀。公之孙子，易名在常。尸祝于乡，公永无疆。”
　　世忠祠　在府学射圃。旧在县治东，明万历十年建。祀明太子太保尚书谥文安林瀚，子少保尚书谥康懿庭□，太子少保尚书谥文僖庭机，孙太子少保尚书谥文恪燫，太子少保尚书烃。王世懋《林氏世忠祠记》：始，世懋为郎，事对山林先生于留都也。先生以少宰来摄大宗伯，会公、侯子习礼事起，而郎艹衮适病在告，世懋代为政。魏公爱少子，而匿其长，不听出。先生讽之，始出。欣然谓世懋，中山王功德长，谁诱其衷，而服义如是。乃有幸其败，而从中挑为乱者。事几变，先生力持之。卒反正。留都口语籍籍，大司成至削秩，而先生之正议益伸。先生间尝语所知曰：“吾备位卿贰，阅世久，仅仅战而胜。王郎少年，甫筮仕，乃能尔邪。世懋于而时犹豪举，颇快意诗酒间，顾心见先生，恂恂晨起衣冠，拜而后出，心窃景效之。先生时召郎对语，间酒食食之，至示所为诗，郎意云何，世懋意有不安，辄语无隐，先生不忤也。比世懋北迁，先生移书家兄，称‘君弟身兼数器，退然不自有也。”迄今犹愧其语云。世懋首庄事林先生，而晚交于孙选君矿，间尝语选君，今天下称世家，独君与闽林氏耳。代为忠臣，官至八座，而食不重味，堂不施棁[HT6SS]，故足世也。不佞名，慕为义，而家有膏梁纨绮风，即以等世禄何别焉。盖自是始，戢其不肖之躯，且命儿子辈为两家子弟执鞭也。世懋虽卧家，常感先生知己恩，闻其丧，以不能为徐孺子自愧。会上复召为闽督学使者，入部首登先生之堂，朝于太夫人，而出召问掌故，先生于学宫祀乎?则先生与其父肖泉公两尚书俱以物故未久，逡巡若有待也。世懋为檄下所司，同日祀之。而先生之介弟宪副君烃，与其冢嗣太学生世吉，始以状来请于世懋，曰：吾林氏自太守公始起家，而生文安公。文安公列在名臣。文安公生九子，长为康懿公，季为先君肖泉公。肖泉公生吾兄对山公，凡三世，八座者四焉。吾父兄之亡，乡人以为无愧于二易名者，请于中丞赵公、代巡龚公而祠之。前督学使者赵公颜，以世忠而未有记也，今先生实来。而适有义，故于吾林氏，是天以先生赐孤，而不朽其业，敢以记请!世懋泫然曰：夫林氏之世，若文安公忠，吾得之传记，若对山先生忠，吾得之耳目。持是，以例两公可知已。夫士操素业，博科名，非有符契。而四世得之，讵不难乎?科取士三百人，其登八座者，屈指恒不数计，而林氏得其四。天下称南林北许耳。讵不尤难乎?若乃馆阁词臣，贵自唐、宋，成均、祭酒，号为国师，士得一为稀。而林氏三世若五等封此，国朝三百年来，所独觏也。亡论闽士，即宇内用此侈林氏之世恩，何所不可。而赵公独颜之世忠，则可谓得其本矣。昔在东汉，太尉杨震，司徒袁安，皆以忠节表世。而其后称关西者，曰四世四公，称汝南者，曰四世五公。两家遂与东京终始，袁贵盛几出杨上。而华峤书云，袁氏车马衣服极为奢僭，能守家风，为世所贵，不及杨氏也。由此观之，林氏所贵在此不在彼矣。方逆瑾为政时，文安公且南，犹抗疏论事，卒以忤瑾贬归，其意若曰：吾以此教吾子孙之事君者，康懿公而下，盖凛凛于祖若父之训也。一不靖献，辄曰此非先臣所以教臣，其砥节饬行，累功劳以至是，岂偶然哉?然林氏四公，独康懿公不读书中秘，而最贵显，尝位宫保，与上赓和。三公皆为侍从臣，而皆官留都，不大究其用。对山先生受知于徐文贞公，亻危得之矣。乃以讲义忤上旨，柄臣因是忌而挤之。其在南都时事，则世懋所亲见其行事，岂不然哉?比没而不能买一区宅，饼粟仅充，天下不以其贵盛为艳，而但以弗究其用为惜?然则林氏其犹有余忠乎。《世说》云，中朝不乱，杨氏作公方未已。林氏贵盛埒许氏，朴忠埒孙氏，宪副君方以清修领东山望，而太学君博学称诗，天之所以报忠臣后，意在斯乎?”
　　袁公祠　在提学道南，祀明巡抚袁一骥。
　　尊道祠　在提学道南射圃。明万历三十九年建。祀巡按御史聂豹、学宪刘廷玉、吴仕、刘丙、熊汲、胡铎、潘潢、游明、金贲亨、姚镆、邵锐、江以达、朱衡、蔡国珍、赵参鲁，凡一十五人。今废。
　　张南津祠　在东郊中山麓。祀明兵部员外郎张孟中。万历四十一年，福州推官周顺昌请建。国朝乾隆十四年，巡抚潘思榘咨题，奉敕重建。
　　南公祠　在九仙山，祀明巡抚南居益，今废。
　　董公祠　在府学射圃。祀明户部侍郎董应举，有司春、秋致祭。崇祯十四年建，国朝康熙二十八年修，雍正六年重修。
　　烈女节妇祠　在南门城左。国朝雍正元年，奉敕各县建祀烈女节妇，有司春、秋致祭。一在西门城左。隶侯官。
　　按《通志》：有水西大王祠，闽王审知建，祀其兄潮。又《明史·礼志》云：福州祀陈文龙。”今俱未详其地，姑存以备考。
　　　　侯官县
　　社稷坛　统祭于府坛。
　　风云雷雨境内山川城隍坛　统祭于府坛。
　　先农坛　统祭于府坛。
　　邑厉坛　附祭郡厉坛。
　　文　庙
　　崇圣祠　并见学校。各县同。
　　　城隍庙　在府城隍庙东庑。
　　忠义孝悌祠　并见学校。
　　天后宫　在乌石山。详见闽县。
　　明德赞福王庙　在府治西，旧名西湖庙。汉闽越王郢开州西大路，畚土成丘，后人即其地立庙祀之。自唐大历以前，闽城得通祀者，钓龙台、善溪、城隍，并此为四。
　　惠安明应庙　在乌石山之西。神姓陈，汉太邱长实之裔也，旧隐是山，没而现异。唐元和后立庙。大中间观察使罗让，咸通间观察使李播，皆以祷获祐。至闽王审知，乃表其事，锡爵为侯，增至显应王。宋熙宁八年，进封今号。
　　螺女庙　在螺女江滨。乡人立庙祀之，今圯。一在螺洲。《搜神后记》：“晋安帝时，侯官人谢端。少丧父母，无有亲属，为邻人所养。至年十七八，恭谨自守，不履非法。始出居，未有妻，邻人共愍念之，规为娶妇，未得。端夜卧早起，躬耕力作，不舍昼夜。后于邑下得一大螺，如三升壶，以为异物。取以归，贮瓮中，畜之十数日。端每早至野还，见其户中有飰饮汤火，如有人为者，端谓邻人为之惠也。数日如此，便往谢邻，邻人曰：吾初不为是，何见谢也?端又以邻人不喻其意，然数尔如此。后更实问，邻人笑曰：卿已自取妇，密著室中炊爨，而言吾为之炊耶。端默然心疑，不知其故。后以鸡鸣出去，平早潜归。于篱外，窃窥其家中，见一少女从瓮中出，至灶下燃火。端便入门，径至瓮所视螺，但见女到灶下，问之曰：新妇从何所来，而相为炊?女大惶惑，欲还瓮中，不能得去。答曰：我天汉中白水素女也。天帝哀卿少孤，恭慎自守，故使我权为守舍炊烹。十年之中，使卿居富得妇，自当还去。而卿无故窃相窥掩，吾形已见，不宜后留，当相委去。虽然，尔后自当少差勤于田作，渔采治生，留此壳去，以贮米谷，常可不乏。端请留，终不肯。时天忽风雨，翕然而去。端为立神座，时节祭祀。居常饶足，不致大富耳。于是，乡人以女妻之。后仕至令长云。今道中素女祠是也。”
　　任公台　祀任放，在昇山之巅。亦名昇山坛，今圯。
　　四仙祠　在西禅山之东，祀徐登、王霸、董奉、任放。
　　古灵庙　在福顶山。神曰正佑王。唐天佑三年降灵，每岁孟春，乡人祈福甚虔，因以名其山。宋政和八年，赐额“昭惠”。绍兴十九年，封普济侯。二十九年，加威显。乾道三年，复加灵应。明徐火勃《古灵庙》诗：“古庙依山不记年，石岩斜对庙门前。瓦中硕鼠含香火也，树杪饥鸟啄纸钱。百叠乱峰松坞雨，几湾流水板桥烟。青莎滴酒神灵去，铁骑无声上九天。”谢肇淛《古灵庙》诗：“松烟十里翠冥冥，立马斜阳问古灵。香篆半随樵火炷，庙门高对石岩扃。潮通荻浦千重白，路绕瓜山万叠青。洞口云封人不到，渔歌遥隔蓼花汀。”
　　刚显庙　在乌石山，祀唐处士周朴。宋绍兴初，张浚谪福州。夜梦一僧、一金紫人、一白袍士来谒。翌日，登山见三人像如梦，异之。三人者，朴与观察李瓒及僧懒安也。后浚帅闽，疏于朝，赐号刚显庙。今圯。郑昂《刚显庙记》并诗：“东汉之衰，陈蕃、李固、孔融之徒，相与标榜，以节义名世，故虽以曹公之阴贼，终身睥睨汉室不敢取。唐末名节扫地，君子在野，小人在位。朱温以斗筲穿窬之才，谈笑而攘神器，士大夫亦欣然与之，莫敢正议。使公得志，其肯以国与人乎?乃为诗以贻来者，俾歌以祀公。诗曰：公昔隐居乌石冈，老观禅师同道场。法主懒安共徜徉，李、薛咨参互击扬。摆脱利欲心清凉，是以能全此至刚。黄巢兵乱来福唐，公力抗之不肯降。欣然引颈齿剑芒，白乳上涌如雪霜。老贼自谓暴无伤，才杀人半于南方。公无爵位在周行，史臣不书名不彰。后三百年丞相张，夜梦三贤与迎将。翌日游山登公堂，宛如梦中貌昂藏。再来为州剡奏章，赐名刚显烈有光。葺祠为庙饰栋梁，普与州人奉肴觞。于荐荔丹与蕉黄，岁时来享以为常。我作铭诗刻其旁，千万亿载死不亡。”
　　钟山肃安王庙　在城西钟山寺，后唐三年建，闽王氏时，累加封号。晋开运三年，江南兵至，攻城得神助。汉天福十二年，改封今名。宋时，寺遭毁者再，火及庙辄灭。元丰五年，里人重修。
　　北　庙　在北关外，去郡城十里。神姓刘，名行全。唐末，其妻兄王绪为秦宗权所逼，拔其军南徙，以神为先锋。至漳州，绪忌而杀之。王审知有国，痛其非辜，为立庙州北，出师捍敌，多著灵应。乾宁四年，奏封武宁侯。梁贞明五年，进封崇顺王。宋政和二年，知县吴与新其庙，自为记。
　　昭利庙　在越山麓。神为唐观察使陈岩长子延晦。乾符中，黄巢寇闽，神慨然谓人曰：“吾生不鼎食以济朝廷；死当为神以慰人望。及没，祀于连江演屿。宋宣和二年，建庙今所。五年，给事中路允迪使三韩，涉海遇风涛，赖神以济。事闻，封协灵惠显侯，诏赐庙额“昭利”。建炎初，寇犯城西，吏民祷于神。俄顷雨雹，水深尺余，盛夏如冬，贼惊遁出连江，欲肆掠，见士马云布而去。四年，封褒应王，子姪九人，皆赐封列侯。宋宗正嗣濮王仲湜为记。
　　东台庙　在凤凰山之巅。五代闽时立庙，以神有捍贼御灾功。嘉定二年，敕赐庙额“忠惠”。郡人林岊撰碑文。
　　广施庙　在龙迹山。宋太平兴国间建。水旱有祷辄应。嘉祐四年，知县樊纪旱祷，甘澍随沛。增修廊宇。绍圣间知县洪子著，大观间知县吴与，俱以旱祷辄验，重创殿宇，又建亭其上。政和五年，转运司奏赐庙额。
　　龙岭王庙　在五十一都。宋时建。明崇祯间修。国朝乾隆十六年重修。
　　闽山庙　在闽山巷。神姓卓，名祐之，宋景祐元年进士，秀州判官。及卒，乡人即所居庙祀之，号应公大夫。建炎三年，建寇猖獗，端平中，邵武山寇发，重庆中，汀寇发，神屡著灵异，现于云端，贼众惊溃。守臣朱良骥、运判诸葛有声，先后以事闻，初封广利侯，寻加威显，赐额“灵应”。明正统间，有司重修。万历三十一年，福建左布政使王恩民移檄本府，春秋致祭。
　　都护庙　在光禄坊。祀宋金紫光禄大夫方寘。今为里社。
　　七贤庙　在西门大街。宋建炎初建。祀王忠竭、郑仲贤、郑谨净、郑守道、郑诚、王子元、王子清七人，皆钜野人。五代唐天成中，群盗啸聚，阖境赖神以安，故祀之。又有行祠在善化坊，俱废为里社。
　　马仙庙　在甘蔗洲中。有井名龙渊，岁旱不竭。又有庙在唐举山，名圆峰阁，又名圆通。神为建安县将相里马氏女也，适人未一岁，夫亡，矢节养姑。每跣足出入，遇暴涨，无舟可渡，张伞仰置水上，乘之以济，众尽骇，语人曰：“我有姑在，终其天年，便当仙去。”闽人多祀之。明郑迁《眺圆通阁》诗：“昔年曾憩圆通阁，此日看山复过之。流水落花春去后，芳林啼鸟夏初时。岩中采药将何适，江上亡筌却是谁。夕霭婆娑双树晚，白云缥缈鹤归迟。”徐熥《游圆通阁》诗：“古阁枕溪滨，年代已湮没。山势何嶙峋，溪声无停歇。老树倚云根，寒泉溜山骨。我来陟孤岑，石迳苍苔滑。朝飨岭上霞，夜漱波心月。处处烟景移，步步清兴发。临风开素襟，空山坐超忽。徐火勃《登圆峰阁》诗：江干耸杰阁，绝磴回圆峰。平沙积雪霰，空翠攒芙蓉。枯崖药草长，欹石莓苔封。秋声响露叶，夕霭昏云松。仙姬出何代，衤某祀香烟浓。幽僻寡尘鞅，历览稀人踪。凭栏纵远目，斜日鸣孤钟。”谢肇淛《登圆峰阁谒马仙祠》诗：“危峰俯控碧溪横，绀殿高标接太清。树杪云沈千嶂色，窗前风咽乱涛声。道人礼斗书丹箓，里妇祈灵乞化生。鸾鹤不归春寂寂，白沙如雪暮帆平。”
　　溪源宫　在龙潭山左。有屋数楹，祀张真人。郡人士谒梦，往来不绝。明林春泽《溪源夜宿》诗：“溪云飞鸟舄真源，溪上仙风清客魂。怪石倚松临嶻山[KG-*3]臬，哀泉度壑弄潺湲。蛟龙洞口如相见，虎豹庭前不敢喧。高阁夜深闻謦亥欠，青鸾随月到玄门。”王应钟《宿溪源宫》诗：“纡回藏石磴，窈窕隔尘寰。谷里乾坤别，山中日月闲。万松清杳蔼，一水响潺湲。即此澄真境，何须觅大还。境密川长聚，山回峰共攒。昔贤非鹤驾，此地启星坛。丹灶何年闭，沧溪六月寒。黄粱炊正熟，无梦似邯郸。”林世璧《溪源宫乞灵》诗：“洞天何处最难名，此地仍开山水清。偶为寻真窥涧壑，却随飞梦入蓬瀛。参差锦石留丹灶，缥缈青云度玉笙。闻道仙灵还可接，愿乘白鹤向瑶京。溪源原自类桃源，别有桃花映洞门。水竹远将人世隔，桑麻仍见古风存。潭清好趁游鱼泳，树密时闻幽鸟喧。明发又随尘迹混，不堪遐思屡飞翻。”王湛《游溪源宫》诗：“深山萝桂郁氤氲，古殿阴阴闭夕曛。百里清溪平涌月，千岩枯木倒巢云。参差丹灶花间见，缥缈瑶笙竹外闻。愿谢风尘来此宿，倘逢鸾鹤便为群。”
　　利泽庙　在欧冶池南。宋绍兴四年，有龙昼见池中，郡为立祠。乾道二年，参政王之望以祷雨有应，为请于朝，赐额。今废。
　　白马庙　在云程山，祀山土神。时乘白马风涛中，以拯溺者，航海者多乞灵焉。
　　振远安福行祠　在府治北。相传北镇之神也。宋嘉泰初，建于北城楼上。元季，海寇攻城，廉访书记曲时敬领兵击之。祷于神，不许，战果不利。次日，又祷，许之，遂大胜。乃新祠宇。明洪武初，增筑城楼，迁于时敬旧宅。里民有祷辄应。
　　顺懿宫　在乌石山，祀临水陈夫人。宋淳祐间，郡守徐清叟请于朝，封宗福昭惠慈济夫人，赐庙额曰“顺懿”。闽人通祀之。明万历初，都督王尚文移建今所。一在闽县嘉崇里。
　　灵应庙　在乌石山，祀邹氏夫人。
　　石夹庙　在乌石山石天西。祀石氏二夫人，相传为兹山神女云。
　　林公祠　在山兜尾，祀唐水部林慎思。
　　司徒陈公墓祠　在龙腰山右，祀唐观察使陈岩。国朝康熙中，郡人林侗等修复岩墓。雍正二年，郡人李范于墓左创祠。陈治滋《唐司徒观察使陈岩山亭碑记》：古来贤哲挺生，有为之略，御灾捍患，功德显著，礼宜百世祀者，乃不能保一抔之土，田夫、牧子得以芟夷湮灭之，此固仁人、义士所为愤惋而不平者，若唐观察司徒陈公岩是也。当黄巢之乱也，起山东，转掠江淮。为吴越钱鏐所逐，遂从江右趋闽，犯绥宁镇，公率乡勇击却之。僖宗赐鼓角，号九龙军。巢下福州，节度使郑镒不能御，公助师，一鼓平之。镒表公泉州刺史，嗣又表公自代。镇闽九载，大著威惠，抚纳王氏潮兄弟焉。及巢陷京师，僖宗奔蜀，代州刺史李克用破灭之。四年之间，屠名城，陷王都，毒遍天下，其能倡义与抗者，惟克用，鏐与公而已。克用父昌国，弟克让，三冢葬代。明万历中，盗发晋王冢，有指使感梦，发吏捕盗，为修墓而去。宋熙宁间，钱氏墓在钱塘临安者，芜秽不治，赵清献为请修祠坟，坡公《表忠观碑》所为作也。独公短世让贤，厝于会城北。王氏国乱，为南唐所并。公墓当以此堕坏。历今九百年，莫有过而问者。康熙四十三年甲申，有村农持公铭石求售，广文林君侗兄弟读其文，知公墓所，率诸生陈祈广等请于制府，事格不行。康熙六十年辛丑秋，闽人士始克义捐修葺，归石于圹，树石于阡，冥器务具，新冢巍然，则李君范之力为多。又以祀典未备，无以为馨香崇德报也。复于雍正三年冬，请于署，制府宜公檄有司，岁拨侯官田租八两，以供祀事。明著为令。而李公之心未已也，揖士大夫而告之曰：“维司徒公倡义旅，遏乱略，绥怀闽士，复手握将印，择人而授之，其丰功伟烈，何遽不与吴越、沙陀等。今即窀穸依然，体魄无恙，而一椽未建，无以障风日，肃观瞻，是委钜典于草野也，凡兹土木之役，予其任之。乃即公墓右数崇冈之麓，背山面湖，筑丙舍一区，堂庑闳敞、垣墉坚厚，凡饮食庖湢之所悉具。又筑小屋三楹，以为守冢之宅。经始于雍正四年十二月，以次年二月讫功。升主之日，陈牲荐醴，合乐于堂。数十年来，闽人士咨嗟叹恨以为阙典者，至是而崇报之事具举焉。夫事有不幸而出于久远，野无可寻之迹，史无可征之书。古来之王、侯、将、相丰碑巨阙，荒凉澌灭者何限，若陈公之官爵薨逝，备书于纲目，而黄璞所撰铭文，所谓厝于敦业乡太平里者，又历历可考。千百年后，又有激昂慕古之士，如林广文兄弟者，起而表章，且与陈祈广诸人毅然力争其事；又得乐善好礼如李君范者，慨然任兴复之责，始终不倦，以告厥成功，是皆观察公在天之灵默牖之也。按淳熙《三山志》：公兄石严，初与公同庙，祀于邑之芦川，继迁饮井山西麓，封仁济侯，赐额‘显应’。公长子延晦，当宋宣和时，显灵于海上，建炎间著异于连、罗两邑，敕封褒应昭利。王子姓九人，皆赐侯爵。初，庙在连江东岱所曰演宫，再建越山麓，曰东渎九侯庙。知宗正事濮王仲湜为碑记。今亦无存。而演宫香火特盛，是则观察公之血食吾闽，世世勿替，又非沙陀、吴越之所可及也。广文林公侗为吾闽文献，年八十有九。弟佶，壬辰进士，官中书。舍人李君范以子宫封奉政大夫，陈祈广为名诸生，例皆得附书。予既志其颠末，且歌以祀公。歌曰：九龙鼓角障南方，达彼巨憝靖陆梁。丰功伟绩书太常，陇冈郁郁映湖光。历世九百久弥昌，墓门无恙松槚长。鬼风神雨何洋洋，公兮龙旗来帝旁。九侯倏忽相携将，春秋不忒羞我觞。兰有秀兮菊有香，惠我民兮年谷穰，自今千祀永无疆!”
　　古灵祠　在西关外象山麓。祀宋学士陈襄，有司春、秋致祭。初，祠在万岁巷。国朝康熙元年，移建今所，督学陆可求为记。后庑为集贤堂，以襄所荐士司马光、程颐、张载、苏轼、曾巩等三十三人配。雍正七年，布政使赵国麟捐修。八年，奉敕重修。中有曲洞、荷池、勺桥、吟台、竹林、松岭、梅城、止亭诸景。一在古灵故里。宋时，设像屏风前，明尚存。明高廷礼《谒古灵祠》诗：“寂寂古灵祠，明明仙居宰。当时化百里，惠泽流千载。家林庙貌存，不啻桐乡爱。何以咏甘棠，古榕绿阴大。”林志《谒陈先生祠》诗：“循吏犹传旧姓名，乡闾庙貌草长青。辉辉俎豆垂千祀，济济云礻乃[HT6SS]继一经。遗爱半凋荒碣字，英魂偏结故山灵。至今野老来祠下，遥楫高山尚泪零。”徐火勃[HT6SS]《过陈先生故居》诗：“曾从册府见遗书，立马西风问故居。草没龟趺眠石阙，屋颓鸱吻易门闾。英灵像设尘埃里，零落孙枝丧乱余。犹有半山台榭胜，祗今猿鸟哭荒墟。”谢肇淛[HT6SS]《过陈述古故居》诗：“萧条曲迳锁秋烟，异代衣冠尚俨然。自向木屏书世系，谁从秘阁购遗编。连云甲第余双碣，漏日茅茨祗数椽。惆怅古灵山下路，闻孙自种鹿门田。”
　　周子祠　在道山麓，祀宋先贤周敦颐。五代孙大同知延平府，遂籍闽郡，建祠祀焉。岁久圯废。乾隆十一年，巡抚周学健重建。现二十二代嫡裔孙周馨奉祀。
　　道南祠　在光禄坊。祀宋儒杨时，宋宝祐六年建。成化元年，督学副使游明重建。并祀罗从彦、李侗、朱子，有司春、秋致祭。嘉靖八年，提学金贲亨增祀程显为正飨。三十一年，提学朱衡又以程颐同祀。岁久祠圯。四十一年，提学金立敬重修。万历八年，废天下书院，有司改额曰三山公馆。十三年，巡按御史杨四知题请修复，仍立祀典。后祠宇为人侵没。三十八年，提学熊尚文查清旧址，修葺，复以罗从彦、李侗、朱子栗主配飨。国朝康熙二十四年敕修。明谢肇淛《重修道南祠记》：宪宗纯皇帝应期立极，体道崇儒。乃以自孟氏没，儒术绌，微于汉，亡于唐，至宋而中兴于周、程，其弟子散游于海内，最著于闽之朱徽国，徽国受之李愿中，愿中受之罗文质，文质受之杨文靖。于是，推本程子“吾道南”之语，勅建道南书院于龟山先生之乡，奉祠先生。先生，延平产也，遂建延平。督学使者游公明，按籍而得先生旧祠于福州之道山，曰道山书院，因而葺之，更额‘道南’。已而出教，召先生裔孙侍祠。越半年无应者。乃檄延平、召之于家，家推其支属机。机至，使者居机于书院之离榭，补博士弟子，世世承袭，著为令。机卒，传子，至孙芬。万历初，张江陵为政，令废天下书院，误及道南。芬抱先生木主，出居私室。顷之，有诏复旧，而芬与子应增皆已前卒，遗孤九皋方孩稚，祠遂为豪右剖割若列隧。三十七年，督学使者丰城熊君谒祠而伤之，因檄侯官邑大夫吴江金君堕坏侵据，悉复书院旧规。余闻之，谷梁子宫室不设，不可以祭。龟山先生之在祀典也，岂非昭德章轨，为国重事哉!余为诸生时，盖尝骏奔祠下矣。鸡豚牧于皇堂，什器庋于神幄，未尝不于邑茹叹也。嗟夫!自非毗世鸿儒，贞教宏化，畴能留心于经祠尽祭之义者乎?夫魏无忌，侠士之雄也!汉高犹祀之于大梁，范蠡，霸国之彦也，而越王金铸其像。况夫先生上继先正一贯之统，下开后学千载之传，而顾不保三亩之祠于其苗裔耶?以斯知二公之举甚盛典也。敬执简而记之。熊尚文《谒祠文》：“于惟龟山道宗列圣，亲承北学之传；教演《六经》，创辟南来之统。爰至豫章、延平，益相承于一脉，迨乎考亭夫子，随兼集其大成。海滨邹鲁，悉资群贤羽翼之功；飨祀春秋。旧有特祠崇报之典。顾流传既久，而祠宇浸荒，始缘假馆诸生，耽为游息之别业，继坐僦居氓隶，渐成牧畜之秽场。于是，或有构木诛茅，竟生心于席卷；或有窥窗伺牖，阴蓄意以侵渔；或有潴其宫，而鞠为蔬圃；或有穴其地，而戏为樗蒲。上不足以妥先灵，下非所以观来学。凡有纲常之责，可无兴起之图。第尚文自受事于兹，殊苦校文未暇，虽曩因岁考之竣，曾造谒其遗祠，然粗修肃拜之仪，未诘穷其窃据。惛惛袭舛，几虚度乎此生；赫赫儒宗，幸假灵于今日。始知侦访，深用惊惶。随檄县以清查，务周详于检勘；追夺其已侵之地，即寸址必使复原；驱逐乎占住之人，虽诸生毋容寝处。且量捐薄俸，庀役缮修。薙蔓草于庭阶，榱题稍焕；坯垣墙于界限，侵削无虞。又祠门扃钥，专责云仍之管承；若苾祀牲牛全[HT6SS]，豫饬有司之洁备。崇儒盛典，或者藉以永光；为道夙心，庶几无至终负。聊荐苹蘩之奠，愿言几席之歆。
　　海滨周先生祠　在道山麓，祀宋儒周希孟。
　　六贤祠　在越山，祀宋先贤周敦颐、程颢、程颐、邵雍、张载、朱子。国朝康熙五十七年，巡抚陈瑸重建。
　　九贤祠　在道山般若台旁，祀宋儒杨时、游酢、胡安国、罗从彦、李侗、蔡元定、蔡沈、黄榦、真德秀。
</div>
    <div class="pagination">
<a href="福州府志乾隆本_page65.html">上一页</a><span>...</span><a href="福州府志乾隆本_page61.html">61</a><a href="福州府志乾隆本_page62.html">62</a><a href="福州府志乾隆本_page63.html">63</a><a href="福州府志乾隆本_page64.html">64</a><a href="福州府志乾隆本_page65.html">65</a><span class="current-page">66</span><a href="福州府志乾隆本_page67.html">67</a><a href="福州府志乾隆本_page68.html">68</a><a href="福州府志乾隆本_page69.html">69</a><a href="福州府志乾隆本_page70.html">70</a><a href="福州府志乾隆本_page71.html">71</a><span>...</span><a href="福州府志乾隆本_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
