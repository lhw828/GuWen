<!DOCTYPE html>
<html>
<head>
    <meta charset="UTF-8">
    <title>至顺镇江志 - 第 51 页/共 91 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至顺镇江志 - 第 51 页/共 91 页</h1>
    <div class="content">　　　丹阳县
　　　　相公堂下井
在丹阳县治宋嘉熙闲县宰塞之 【丹阳县治谯楼外旧有二井嘉熙丁酉县宰姚德辉以风水不宜塞之故老有诗云相公堂下水却似长官清谓此井也相公堂见公廨门】 
　　　　白鹤三仙庙前井
在丹阳县锺离村 【其井最古】 
　　　　延陵沸井
四 【延陵沸井四○钞本此条在丹徒县圣井条后　案下文云在季子庙前今考卷八丹阳县嘉贤庙条下云庙有百井内沸井四注云详见山水门则此井当属丹阳无疑】 二清二浊在季子庙前 【唐上柱国高绍记按顾野王舆地志庙前有沸井四所庙后旧有沸井二所不详何时所开齐高祖建元元年井北忽闻金石之声掘深二尺得沸泉其后复有声铮铮又掘得泉沸涌若浪泉中得木简长一尺广二寸隐起文曰庐山道士再拜谒木坚白字色黄延陵县令戴景度以闻于是并凿为井今见有四井腾涌惊沸二清二浊觱沸之声昼夜不绝齐豫章文献王嶷传世祖即位后频发诏拜陵不果行遣嶷拜陵还过延陵季子庙观沸井梁延陵县令王僧恕记四井地穴百沸天涌】 
　　　　三教井
在县南二里井底有石人三遇大旱井涸则见未详何时
　　　金坛县(缺)
　　泉
　　　丹徒县
　　　　紫金泉
在城中巿心民居 【嘉定志紫金山正当巿心四旁民居旧来犹隐隐见山脚今不复存而其泉固在即严氏家井形制甚古后人误指紫金山为金山非也严氏之居今为章氏云】 
　　　　泮泉
在郡学西宋郡守林希所凿 【宋元佑闲郡守林希凿此井得石刻泮泉二字教官杨迈为刱井亭因榜以篆额】 今改名育德 【元贞闲教授徐硕揭扁亭上曰育德】 
　　　　□锡泉
在城南因胜寺内
　　　　真珠泉
在招隐寺西北一里山下源发于西南山 【宋苏子瞻游鹤林招隐寺诗岩头疋练兼天净泉底真珠溅客忙以其泉圆溅若贯珠故名】 
　　　　虎跑泉
在招隐山东南高五丈许深广纔数尺旱雨常二尺水 【宋苏子瞻有虎跑泉诗】 
　　　　鹿跑泉
去虎跑泉二十余丈 【润州类集唐学士蒋防为鹿跑泉铭舆地纪胜在招隐山梁昭明太子井也】 
　　　　倒流泉
在皇旋村 【皇旋村在丹徒县义里乡】 
　　　　翟公泉
在铁炉山后 【宋参政翟汝文有泉铭】 
　　　　灵泉
在长山 【旧传其流与练湖通注溉民田万顷见曹岠长山灵渊庙记文】 
　　　丹阳县
　　　　玉乳泉
在丹陽縣觀音山廢寺中 【井上有玉乳泉三字乃陳堯佐隸書井□在觀音殿棟橈碑壞棄擲草莽中宋景定癸亥僧祖權築亭其上張耒集有觀音泉詩】 水品為□下第四或以為第十一 【唐張又新水記劉伯以丹陽井第四李秀卿以為第十一宋歐陽永叔大明水記云水味有美惡而欲求天下之水味而次第之妄說也】 
　　　　白鹤泉
出绣球山东行二十里入九曲河
　　　　玉龙泉
在陈山 【宋朱彦章诗巨灵擘两山飞泉拟白龙】 
　　　金坛县
　　　　抚掌泉
在茅山华阳观东 【华阳观东有冬温泉拍手辄涌起京口集有吏部洪兴祖华阳抚掌泉诗】 
　　　　凤门泉 【河图云乃有地肺土良水清句曲之山金坛之陵又真诰曰其地肺似洛中北邙山水似长安丹凤门外井泉之味今按其地爽垲水深土厚历选江东及之鲜矣李德裕寄孙练师诗有欲驰千里恋惟有凤门泉之句】 
【凤门泉(河图云乃有地肺土良水清)○(钞本无凤门泉三字河图以下一段在三教井条下)　案水类丹徒县京口水条后钞本有地肺水一段其注与此处河图以下大略相同注中言句曲之山金坛之陵则地肺在金坛不在丹徒可知又引真诰曰水似长安丹凤门外井泉之味李德裕寄孙练师诗有欲驰千里恋惟有凤门泉之句则此条之标题当作凤门泉不当作地肺水尤不当附于三教井之下矣今补凤门泉三字移至金坛县抚掌泉后而删去地肺水一段以免重复】 
 　海潮 【海潮○(钞本此下一段在北济荡条后)　案戴氏守梧云海潮类但述潮汛之时刻不复分列三县与湖港浦渎之例不同自当附于此卷之末不应与洲荡为伍也今从其说移至井泉之后以符体例(钞本泉类列于浦之前陂类塘类列于井之后今亦从戴说移泉类于井之后陂类塘类于池之前庶大小先后之叙不致紊乱)】 
图经不载唐人诗每及之 【贾岛诗云断海门阔潮分京口斜刘长卿诗气混京口云潮吞海门石李嘉佑诗北固潮声满南徐草色闲其它不能悉记水势与钱塘略同世称钱塘之潮为子胥愤气所作而李德裕在润州有诗亦曰地接三茅岭川迎伍子胥然此江之潮惟暗长耳非若钱塘涛头卒然暴至也】 汉枚乘七发已有广陵观潮之语京口与广陵对岸图经失书也京口潮候与钱塘诸江先后亦颇异今以前辈所传诸本校之其早暮时刻又自有不同者故具载以备参考凡酰酱之属酝造之际适触其候则沸溢不止物理相感如此不可不察也
一本一日早寅晚申十六日同二日寅末申末十七日同三日卯酉十八日同此两日大汛也四日卯酉十九日同五日辰晚一更初二十日同六日辰晚一更二十一日同七日辰未晚一更后二十二日同八日巳晚二更二十三日同九日巳晚二更后二十四日同十日午晚三更二十五日同十一日午夜三更后二十六日同十二日翻潮早四更晚未初二十七日同十三日早四更后晚未中二十八日同此两日起汛也十四日早五更晚未末二十九日同十五日早五更晚申三十日同一本一日十六日卯三刻酉三刻二日十七日卯六刻酉六刻三日十八日辰一刻戌一刻四日十九日辰四刻戌四刻五日二十日辰七刻戌七刻六日二十一日巳三刻亥三刻七日二十二日巳六刻亥六刻八日二十三日子一刻午一刻九日二十四日子四刻午四刻十日二十五日子七刻午七刻十一日二十六日丑三刻未三刻十二日二十七日丑六刻未六刻十三日二十八日寅一刻申一刻十四日二十九日寅四刻申四刻十五日三十日寅七刻申七刻
一本一日早卯五刻晚酉四刻大汛二日早卯七刻晚酉四刻三日早辰三刻晚酉六刻四日早辰五刻晚一更一点五日早辰六刻晚二更一点下岸六日早巳三刻晚二更二点渐小七日早巳六刻晚二更五点八日早午一刻夜三更一点九日昼午四刻晚三更四点小汛十日早四更一点晚午七刻十一日早四更三点晚未一刻十二日早五更二点晚未五刻起汛十三日早五更四点晚申二刻渐大十四日早寅三刻晚申五刻十五日早卯三刻晚申八刻大汛十六日早辰三刻晚酉三刻十七日早巳六刻晚酉六刻十八日早午四刻晚一更一点十九日早午四刻晚一更三点二十日早辰八刻晚一更四点下岸二十一日早巳一刻晚二更二点渐小二十二日早巳五刻晚二更五点二十三日早午二刻晚三更一点二十四日早午五刻晚三更四点小汛二十五日早午七刻晚三更五点二十六日早未一刻晚四更二点二十七日早五更三点晚未八刻起汛二十八日早寅一刻晚申一刻渐大二十九日早寅四刻晚酉四刻三十日早卯一刻晚酉一刻
丹徒马庆继先校字 

至顺镇江志卷八 
　神庙【神庙○(钞本作宫室)　案严氏元照云此题似非当改祠庙张氏鉴云卷十一学校门文昌祠三间在庙之东注云见神庙门祠类云云是此处宫室当作神庙又卷十二冢墓类丹徒县汉荆王墓注亦称神庙门又吴季子墓注云详见神庙门今考文昌祠顺佑王庙(即汉荆王庙)嘉贤庙(即吴季子庙)皆在此卷之中则张说固信而有征矣今特改总目为神庙而补祠庙二子目以复其旧】 
礼日月星辰 【礼日月星辰○钞本此下一段在陶宏景祠条后　案张氏鉴云礼日月星辰云云乃神庙类总叙脱误在此严氏元照亦谓此段当移至卷首总目之后今从其说改正】 人所瞻仰山林川谷邱陵能出云为风雨人所取财用则祀之其在人鬼法施于民以死勤事以劳定国能御大菑捍大患则祀之非此族也不在祀典京口古称名郡大江水府为四渎长圣贤忠义流芳遗躅在乎封内者班班可考是以庙貌血食亘千百载逮今不衰阖境祠宇多据隆阜揭处妥灵固得其所第以世降俗薄祝史巫觋惑世诬民增益土偶妖形怪状违越典礼非一而足昔宋高祖起自京口诏所在淫祠皆除之其先贤及以勋德立祠者不在此例唐李德裕观察浙西去淫祠千余所信史书之今亦未暇详论姑叙其刱建之地以备志记庸俟明哲君子黜邪辅正焉
　　祠
　　　本府
　　　　后土神别祠
在府治西南二里亦号皇地祗庙未详所始 【后土祠本在河中府之睢邱润之有别祠不知始于何时宋祥符图经所载】 建炎焚毁绍兴丙子重建今祀于道冲观
　　　　文昌祠
二即梓潼帝君祠也其一在报恩观之西庑泰定二年重修 【梓潼祠在西观旧有大殿毁于兵燹遂迁圣像祀于三清殿西庑岁久屋坏泰定丙寅郡人士重修仍刻皇朝加封诰揭之殿前诰文曰维明有礼乐幽有鬼神妙显微之一贯在天为星辰在地为河岳形功用于两闲矧能阴骘于大猷必有对扬于懋典蜀七曲山文昌宫梓潼帝君光分张宿友谅周诗相予泰治则以忠孝而左右斯民炳我坤文则以科名而选造多士每御捄于灾患彰感应于劝惩贡举之令再颁考察之籍元定贲饰虽加于涣汗徽称未究于朕心于戏予欲文才辈出尔丕炳江汉之灵予欲文治宣昭尔浚发奎璧之府庶臻嘉号以答宠光可加封辅元开化文昌司禄宏仁帝君主者施行】 其一在儒学大成殿侧至治二年教授朱天珍更置海陵尧岳为记 【其略曰皇元混一区宇偃武修文进用儒术列圣相承每命臣下作养人才以备贡举四方内外奉行惟谨延佑元年始设科取士三年进封梓潼辅元开化文昌司禄宏仁帝君惠至渥也一时士子莫不欣忭作新思自奋庸京口江山冠天下风俗纯雅荐绅先生家晁董而户马郑经明行修宾典有司岁无虑数十人六年冬教授成都朱天珍来典教是邦于是新作文昌祠于学宫之东偏褒衣峨冠像设俨如至治二年夏四月告成按太史司马氏天官书斗魁戴匡六星文昌宫有贵相司中司禄诸神天之六府也汉地里志梓潼水出广汉南入垫江蜀大川也岂列宿之精岷峨之气扶舆清淑焄蒿凄怆有若是耶考诸传记初神封号曰德仁忠圣文昭武烈宋册尊为忠文仁武孝德圣烈王国朝徽称十字宠赐益隆诰命之下咸以忠孝为辞所以厉学者以尽臣子之节抑虚文尚实行意盖有在也继自今吾党之士登名天府擢巍科跻显仕资父事君其亦神之惠也若夫进德修业或荒于嬉而欲惠徼神相侥幸利达则岂徒为神之羞抑亦为典教者之忧】 
　　　　康王祠
在城隍庙西庑宋绍兴壬午郡人艾钦文创建 【绍兴壬午郡民大疫艾钦文素业医梦神授香苏饮方待补是药可愈乃置锜釜煮药于庭病者至使饮之无不差遂捐已赀建祠于庙之西庑也】 归附后延佑六年加封威显昭惠圣顺忠烈王岁久庙貌倾圯天历己巳重修 【绍兴迄今几二百年瓦缺椽腐神像仆地腹中有书一卷乃钦文倡建祠宇疏医生屠文富钦文曾孙婿复率众修之一新像设钦文即澹轩先生谦之父漫塘刘公尝志其墓云按饶之浮梁州景德镇宋宝庆中石刻其略云王姓康名保裔河南洛阳人仕周以战功为东班押班父死宋太祖以保裔代父职后与契丹战兵尽食绝援兵不至而死真宗震悼久之赠侍中已而灵迹显著于信之弋阳熙宁中封英显侯庆元闲封威济善利孚应英烈王】 
　　　　林仁肇祠
在因胜寺内主僧宝文为记 【其略曰南唐林太师讳仁肇世为建州人身长六尺余姿貌壮伟仕郡为裨将后归金陵嗣主见而奇之署为将周师攻淮甸太师出援寿州与刘仁赡相应累有战功初出援失利虔祷于佛感僧伽阴佑乘单骑而殿归润州僧伽预飞锡于厅中今卓锡泉是也太师乃以第宅并城西义里乡洪信庄田地山四千九百九十六亩舍为寺业建慈云因胜院以大圣为开山焉时唐保大九年逾八年建宝塔于寺右至宋建隆二年复舍乐安庄田地山五千二百三十九亩云云天禧年塔为雷震不存】 
　　　　钱良臣祠
　　　　赵彦逾祠
并在甘露寺内 【赵祠郡人田晓为记】 
　　　　明灵昭惠祠
即皮场庙在长桥下双寨门
　　　丹徒县
　　　　瓜步江神祠
在金山龙游寺
　　　　刘武翼祠
在登云门外即宋武翼大夫刘侹祠也 【郡守俞烈记】 
　　　　林文节祠
在紫府观内 【宋枢密林希谥文节元佑闲尝守润】 
　　　丹阳县
　　　　丁令威祠
在太霄观内 【详见道观门太霄观注】 
　　　金坛县
　　　　陶宏景祠
在陶村有丹井古木 【宋朱彦章有诗见京口集】 
　　庙
　　　本府
　　　　东岳别庙
在登云门里阳彭山巅宋熙宁中建归附后至元二十八年加封天齐大生仁圣帝 【里人孙宏道重书殿额】 大德六年行工部尚书辛仲实重修海陵陈膺为记 【其略曰东岳载祀典其来尚矣自轩辕氏封泰山禅云亭而神之灵始着迨有虞氏望秩山川至于岱宗柴而神之灵愈显汉唐以来或增封加梁父或东巡纪功德由是祀事日益盛祠宇日益兴国朝明德荐馨香有隆无替钦惟圣天子践阼之初肆颁明诏加号大生复诏郡国长吏斋洁致祭虽特为兖之祖庙设然神之灵行天下如水行地中无在无不在此行祠之建所以易地则皆然京口据淮浙要冲为一大会府郡西北隅有山曰阳彭行祠实在焉规模形势雄伟杰出视他郡冠邦人士有祷必应环境内家于斯游于斯莫不享安静和平之福神之力居多以郡乘考之庙创始于唐末大德辛丑七月初吉飓风大作暴雨骤至山川沸腾民居荡析庙居山巅颓圯倾欹十居八九前行工部尚书辛公一日过祠下所乘马若有阴导之者公遂入焉荒凉慨凋弊恻然兴念于是扩而充之撤而新之自庙门而上后宫而下殿宇廊庑楼阁檐楹垣墙甃砌栏楯扃鐍以至庙貌画壁易腐桡完破毁经始于壬寅之春莫阅仲冬落成云云】 
　　　　城隍忠佑庙
在清风门里南墉之上云汉将军纪信血食于此旧在府治西宋绍兴七年移置二十七年里人鼎建干道元年赐庙额 【干道元年郡守敷文方滋奏城隍祠润人相传实汉高帝将军纪信庙食此方绵历数千载发露灵德不可胜纪旧庙在府治之西绍兴七年移在南墉之上二十七年郡人鼎建门殿峥嵘隐然为一方形势请祷雨赐无不响答三十一年金人犯瓜州前守臣赵公称祝于祠下以求阴相未几其酋自毙乞下有司议封诏赐今额】 郡丞陆游为记 【其略曰汉将军纪侯以死脱高皇帝于荣阳之围而马迁班固弗传也维宋十一叶天子驻跸吴会改元干道正月甲子右中大夫直敷文阁知镇江府方滋言府当江淮之冲屏卫王室号称大邦祠纪侯为城隍神莫知所始然实有灵德以庇邦人绍兴隆兴闲金鼓之声震于江壖吏民不知所为惟神之归至于流徙蔽野兵民参错居处弗惊疾疠以息则神实阴相之吏其敢贪神功以为已力乎谨上尚书愿褒显之越三月癸丑诏赐庙额曰忠佑诏下而方公为两浙转运使右朝散大夫直徽猷阁吕公擢来知府事侈上之赐五月癸亥大合乐盛服斋庄躬致上命神人协心雾雨澄霁灵风肃然来享来临于是吕公以属游曰愿有纪焉游谓纪侯忠奋于一时而暴名于万世功施于汉室而见褎于有宋身陨于荥阳而血食于是邦土惟力于为善而已岂有有其善而不享其报者乎吏之仕是邦必将有事于庙有考于碑其尚知所勉焉】 归附后至元十三年殿毁于火 【至元丙子十一月火毁前后殿】 十四年鼎建皇庆元年重修 【福建盐运司同知新安汪良垕修从道士张廷皓之请也】 庙前有石桥桥有亭曰敬如 【宋景定闲居民巿户捐金造亭于庙门外石桥之上名曰敬如】 
　　　　顺佑王庙
在府治之后圃即汉荆王□庙也贾受封此地与黥布战死人为立庙唐有先天重修二石刻 【其一曰夫视之不见听之不闻理邃杳冥事归寥廓神之体也阴阳授质天地表形妙万物而见情滋百宝而见性{滋百宝而见性○(钞本无见性二字)　案上文云顺佑王庙即汉荆王贾庙也唐有先天重修二石刻(钞本其一曰以下皆是大字张氏鉴云依此志体例唐有先天重修二石刻系大书正文其一曰以下当是子注今从其说改正)考全唐文所载第二碑阙名第一碑乃孙处元所撰(下文第二碑中亦有吴郡孙处元撰碑之语)此句有见性二字与上句妙万物而见情相对今据以补入下文鹗视鹰扬(钞本鹰作膺)宁尸八部之荣(钞本尸作户)今皆据全唐文改正(惟兆示玉鸡灾成金□全唐文金字下亦缺一字考其文义疑是虎字或唐人讳虎字缺而不书或避写兽字石泐而字缺均未可定今姑仍其旧焉)至若深谋出于不代异绩崇于一时(全唐文同)二句相对不代盖即不世唐人讳世故避写代字耳}神之用也有用有体然后镜穷达而通吉凶惟深惟机然后系幽明而极变化润州城内荆王神庙者汉高帝之从父兄也帝唐之裔丰谷之灵锺三才而秀出应五运而挺生夫其文足化成武堪静难慨慷奋发伺风俟时兆示玉鸡灾成金口泣三灵之罢睠悲九服之无依波震尘飞乱海岳而腾气龙兴虎啸（上□下桀）风云而扇威于是九四犹疑三千未附伐谋于应响之地垂命于容发之闲王洞晓龙韬宏开鸟翼星流电激鹗视鹰扬一麾而获马欣三捷而强彭越围寿春举周殷之众会垓下收项籍之功取临江若拾遗分旧楚犹摧朽渊谋出于不代异绩崇于一时周邵末之方桓文安足比致君尧舜拯俗阽危大启荆宇爰藩汉室富陵之衅蝉蜕道穷变通古今之是非茫昧之理遗灵宅此历代攸钦自昔二千石临郡未尝不先致飨而后莅职前刺史东平毕构亲为祭文今刺史京兆韦铣手荐脯醢司马上谷成敬荷高明下济禀乎刚克之威俊乂称贤尚彼在官之誉抑扬治道含吐艺文温恭俭逊总其枢正直廉清充其用聿从乌府来佐凤江万里表最三台虚伫而尚澄襟静室揽辔中逵藏往知来诚为易道穷高极远不昧周经言锺化牝之符克信怀珠之术慨祠堂之褫落悲厥之堙讹乃命众工精求班匠旋加刻削广事雕锼同有子之追写仲尼等左彻之共朝轩帝精诚通于至理仿佛见于仙祇烟云气色似获严凝之助日月昭临如增降鉴之象延群峰于户牖遶浚壑于阶墀众圣尽臻百灵咸暨岂止一蛇为异双鲤见祥袁真托梦于太元邓艾通幽于司马不俟四天之位宁尸八部之荣威仪悉整箫管皆彻由是人无夭札岁靡灾异风雨调顺谷稼熟成一邦之氓佥荷其庆长史颜元孙旧德名家鸿才硕学性等玉壶之洁心同金奏之谐端右一州羽仪当代录事参军魏晰司功参军裴侑李眺等策名来仕清德莅官不亏基创之余弥笃敬恭之操尽申明荐咸勉至诚未穷焂忽之游终保清澄之气安歌兮缓节緪瑟兮鸣篪始沐藻而祈恩便奠椒而降祉清光满室瑞气盈庭粤以大唐先天二年太岁癸丑三月戊寅甫功毕夫寂然不动感而遂通极乎幽赞之情招乎福谦之佑无方无体至变至精显道而列晬容兴物而崇清庙事通元妙光丽自然屏翰千载舟航万古式扬粹烈爰作铭云帝王兴起必有藩捍匪独也周亦闻于汉于穆懿戚挺兹植干拯溺救焚夷凶静难功成不处德盛无邻威动夏日德侔阳春德盛伊何辅主惠民功成伊何没代留神神道设教圣人所服得一永符乐天招福不行而至不疾而速利用靡穷聪明难渎欲达吾信词陈史祝　其一曰州城西北墉上神祠案孙处元润州图经云本汉荆王之庙也汉书高帝族弟汉兴为将军有功封为荆王王于此地与黥布战薨人为立庙历吴晋宋齐梁陈俗皆享祀隋平陈废州为镇数经寇贼镇官溷惧屡祷求福助焉其祭文道士江旻所作词甚华美前后二千石及上佐下车辄先祭而始莅职如慢黩不虔应时致祸左骁卫大将军薛讷尝为此州司马被病危笃令祝张文瑾至诚乞请当时获愈自是恭祀有加刺史王美畅修饰堂宇门屋步廊皆令文瑾监领瑾亦勤恳手种果木一百余株司马成敬荷多识前言往行文藻精新居常信笃备深诚敬乃于先天二年三月内命工人雕刻神仪并造王之后妃嫔妾及左右侍从威仪图于壁上总三十余躯盛矣哉虽太伯子房祠中象设严丽不之过也成公奉计入朝言发朝夕吴郡孙处元撰碑披文相质穷理尽性稽诸典故备通神道时秋八月工毕皇帝安七庙殛四凶天下太平域中无事文瑾修身洁己常主奠祭岁月躬亲不懈其事楚词云灵偃蹇兮姣服芳菲菲兮满堂五音兮繁会君欣欣兮乐康岂虚也恐陵谷迁贸兰菊有渝敬草故实而为之记】 绍兴三年帅臣待制胡世将重建庙有记干道戊子守臣待制陈天麟重修有记 【其略曰绍兴碑犹未称顺佑则其封当在近年而无以考也】 下鼻塘有别庙
　　　　汉刘史君庙 【汉刘史君庙○(钞本此条前有正佑昭显威德圣烈王别庙汉刘史君庙火□庙三条)　案戴氏守梧云此三庙皆已见于下文此处不应复见今从其说删去】 
在利涉门里刱建岁月未详宋庆元闲重修海陵主簿黄泾为记 【文曰庆元三年丁巳春三月余适留南徐客有李谊者故太师陇西开国公心之孙也一日访余曰郡城之东北门曰利涉内十许步有汉刘史君庙在焉祀着令典按祥符图经旧称刘四郎土人以郎非尊称故称史君云庙古无述世系名爵莫可考若厥着灵耆叟具传今试诵其一二江流昼夜万里而下沧海溟溟远混天青来帆去棹飙疾浪激戢戢黑头命在瞬息一念有感越畛而至气寂宇定讫安以济则灵达于江于海矣惟兹邦民凿田于山五日不雨苗瘠其颖守谒史词云兴车随岁不为病伊神之敬则灵升于云而化其土矣至若阴阳失和民乃札瘥弗药而平接壤连甍凡史君所以安全斯人者率此类也睠言庙宇岁久弊极栋桡乎上柱蠹乎下岌岌然朽索之悬巨石邦人惧其一旦倾覆于神貌切有未安也载思载理以宁神止爰卜杯珓以逆神意曰一俯一仰斯神之从而卜辄弗协邦人退叹曰史君之爱我也不至矣乎意毋庸役人以奉巳乎居数岁庙屹然虽震风暴雨不少为动邦人益叹其灵且怀其爱也谊因语邦人曰庙颓若是神固无求于人人宁无报于神不卜而修功乃克收众合辞称善乃与同志者赵时方邓汝能帅众得钱九万不足复捐已金十八万凡楹桷瓦砖若涂塈悉视力而治于是朽者坚窳者良漫者鲜庸以安妥神灵式显我邦人依向之诚君其为我记之余尝病夫佛老氏以清静寂灭为教而其徒往往宏其宇岩其像穷人力以极世之侈丽岂二老子之意殆其徒自相矜衒者过也今夫身者人之寓也合地水而像之者又寓之寓也然见不达鲜不惑寓以为真史君能援人于急难不测之地而于寓则忘毋乃爱人之一念运之不穷而精神昭昭固有如云行于天无往而不寓者乎然亦何安何危之有余敬神灵且达神意又嘉李君能修报于神不至如佛老氏之徒之甚也乃为之记】 
　　　　白马庙
在府治之西
　　　　寿邱司徒庙
在上河街普照寺北 【即寿邱山神南唐时封为司徒】 
　　　　三皇庙
在府治西南万岁岭上旧在登云门里东岳庙侧大德三年总管廉达石海牙迁于此扁其门曰开天配享从祀具有仪式 【至大二年省部议拟三皇开天立极泽流万世有国家者所当崇祀自唐天宝以来伏羲以句芒配神农以祝融配黄帝以风后力牧配按礼记月令春三月其帝太其神句芒夏三月其帝炎帝其神祝融又史记称黄帝得风后力牧以治民其配享坐次宜东西相向以句芒祝融居左风后力牧居右若其相貌冠服年代辽远无从考证不可妄定当依古制以木为主书曰句芒氏之神祝融氏之神风后氏之神力牧氏之神所谓十大名医依文庙大儒从祀之例列置两庑岁以三月三日九月九日致祭】 
　　　　灵顺庙
即五显王庙有二其一在唐（土追）山上唐始置宋康定改元重建 【进士刘敌记今不存】 历年滋久旧宇浸颓嘉定甲戌郡人鼎创献殿淳佑甲辰复建正殿景定辛酉重修銮江高桂为记 【其略曰塘（土追）山一峰崒嵂敻出万有之表左瞰大江右俯修岭河源演迤环绕前向山脉起伏拱护后冈天造地设实为京口奇观祠五显于其上昭地灵也历年滋久旧宇寖颓嘉定甲戌罗允谐盛拱辰裒楮兴工鼎创献殿规模开拓视前过之然正殿尚缺淳佑甲辰王之杞等既建大殿以安圣像又翼两廊以隆庙貌初殿基偪山后多为寠人斸土以货日朘月圯存不能半至是始植木以培后岸堑沟以限人迹屏蔽周密基址坚固庙门有街岁久多坏则又一新甃砌东西凡百余丈景定辛酉垣墉榱桷闲以损告何有元等撤弊而华饰旧而新畴曩功绩始得无废诸公属余记辞不获于是为志修建之岁月至若述明神发灵之迹纪古徐阐祠之因有庙之旧碑在　累封诰敕石刻在庙内】 其一在乌盆澳宋淳佑闲建 【淳佑闲显灵巿户居民鼎新建大殿及廊宇郡守赵与有题名记在上】 
　　　　火祆庙
旧在朱方门里山冈之上 【张舜民集汴京城北有祆庙祆神出西域自秦入中国俗以火神祠之在唐已血食宣武矣前志引宋祥符图经润帅周宝婿杨茂实为苏州刺史立庙于城南隅盖因润有此庙而立之也】 宋嘉定中迁于山下 【郡守赵善湘以此庙高在山冈于郡庠不便遂迁于山下庙门面东郡守祝板故有祆神不致祆之句】 端平闲毁 【端平乙未防江寨中军作变有祷于神其神许之事定郡守吴渊毁其庙】 
　　　　天王庙
</div>
    <div class="pagination">
<a href="至顺镇江志_page50.html">上一页</a><span>...</span><a href="至顺镇江志_page46.html">46</a><a href="至顺镇江志_page47.html">47</a><a href="至顺镇江志_page48.html">48</a><a href="至顺镇江志_page49.html">49</a><a href="至顺镇江志_page50.html">50</a><span class="current-page">51</span><a href="至顺镇江志_page52.html">52</a><a href="至顺镇江志_page53.html">53</a><a href="至顺镇江志_page54.html">54</a><a href="至顺镇江志_page55.html">55</a><a href="至顺镇江志_page56.html">56</a><span>...</span><a href="至顺镇江志_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
