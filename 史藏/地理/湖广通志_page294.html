<!DOCTYPE html>
<html>
<head>
    <meta charset="UTF-8">
    <title>湖广通志 - 第 294 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 294 页/共 373 页</h1>
    <div class="content">　　南北朝释寳志南史陶景传沙门释寳志者不知何许人有于宋太始中见之出入钟山往来都邑年巳五六十矣齐宋之交稍显灵迹至梁天监十三年卒旧通志载今月明山湘溪巅锁峯桥紫规寺皆坐禅处
　　黄衣和尚未传其名初创保康邑时居猪肠洞一小庵中尝衣黄衣因号之凡遇虎豹叱之而驭渡津涉水衣履不湿后不知所终【旧通志】
　　明狗陪僧郧县北有沟寺治中一云游僧自蜀来携一狗朝夕与之同食三十余年一日与狗翛然化去遗一皮在寺中今俗名狗皮寺又称狗陪寺【旧通志】
　　赵氏不知何许人头着铜帽重可三斤冠唐巾其上眉长五寸辫而系之巾不火食或巢居或岩栖或宿人檐下往来无定迹初住一山多古木嘉靖丙辰忽移于竹之沧浪山人问其故答曰此山将童矣未几三殿告灾采木使者果童其山【旧通志】
　　八里川孙氏素悍一日有道人募食孙予之若有秘语状既去孙忽发狂每夜大呌夫厌甚欲击之孙觉抱一雄鸡奔腾如云至小八里岩壁上往来如登平地鸡亦鸣啼不已夫至视之大呌曰尔去孙娘娘不食人间烟火若不相忘于丁巳年八月十五日取我骸骨于此言讫不见至今露匣一半风雨不坏【郡志】方伎【附】
　　武昌府
　　晋王廙名画记字世将临沂人善属词工书画过江后为书画第一时镇军谢尚于武昌昌乐寺造东塔戴若思造西塔并请廙画
　　南北朝蔡铁善卜为南郡王义宣府史王镇武昌于内斋见一白防縁屋梁上命左右射得之纳函中命铁卜之铁曰白色之防背明面户弯弧射之絶其左股腹孕五子三雄二雌若不见信剖腹而知王命剖之如其言赐钱万贯【旧通志】
　　唐朱翁鄂州道者得缩地术筑室穿池环布果药手种松桧皆成十围而未尝游于城市有州将陈士明幼而勇居常以鬬鸡为事每狎翁翁曰尔孺子无赖吾试戏尔士明之居相去二三百步翁以酒饮之使其归取鸡来鬬自辰而还至酉不达度其所行逾五十里顾视不越百步士明亟返拜求恕翁笑曰孺子更敢侮我乎士明曰不敢翁乃释之【旧通志】
　　明呉伟分省人物考字次翁江夏人少孤贫善画与俗寡谐一言不合輙投砚去成化间成国公某以小仙呼之因以为号宪宗召至阁下授锦衣镇抚待诏仁智殿伟有时大醉被召蓬首垢面曳破皂履踉跄行中官扶掖以见上大笑命作松泉图伟跪翻墨沈信手涂抹而风云惨惨生屏幛间左右皆动色上叹曰真仙笔也伟出入掖廷权贵人求画多不与因数短之乃放归孝宗即位复召见便殿阅画称防授锦衣百户赐画状元印章按楚防存书称伟尝遇厐眉老人击石得髓伟饮其半遂以画名事尤奇絶赵梦弼字肖野先世浠川人徙居江夏年至八十因呼肖翁家世善医精脉法凡诊诸病者以一二语发其隠投药立效胡方伯病且死邀翁至发药两匕而痊赴人之急百里外中夜叩门无不应者既老犹杖以往嵗大疫煮药如池全活甚众年八十八卒罗錬江夏人故儒家深医学诊脉断人生死不爽御史李某吐墨痰诊之曰是殆有所思不遂也李起拜曰神医也吾少贫防李氏为妇翁所嫌离去妇为我死故致此病耳服药立愈楚王妃周氏防恙诊之曰是殆不起即在今午时妃犹饮食言笑王不信俄中风逝一佣人自言某觉首在下足在上何也罗俯思良乆目地下铁杵可重六十斤曰汝试捧而上下之如是者三曰愈乎曰愈矣首在上足在下矣问故曰汝以用力伤经络心故逆转特为反正之诸如此着医书授其子一日其子乗醉为人视疾錬怒曰奈何以人性命为戏焚其书无传者【以上旧通志】
　　皇清胥秉哲字匡生黄冈籍江夏人性頴异博通书史家世业医哲尤深悟其理尝游呉防燕豫间遇沉病投剂即痊有徐某妻孕而疾延诊脉曰倐隠倐现尺中有神非症非痞结为狐形以药投之果产异物年中丞夫人病革已就木哲后至观其色以为可活乃药于木中须防闻声息竟获再生王方伯女患痘已死哲见曰生气犹存药之而起其他神效多此着有诊法精防等书子肇庆习其业孙元长江夏廪贡
　　汉阳府
　　唐童志髙孝感人有异术一日以旱刺泉范公塘谓其弟子曰吾若驾龙入泉窟当索符亟与我及志髙从水中出手索符手有毛弟子大骇走志髙遂没不出土人祠之至今祷雨多应【旧通志】
　　皇清陈五太字健夫汉阳人精岐黄术能知人死生凡诊视随手輙应不趋权贵御史呉达及郡县屡请俱凿坏而避喜与寒士交年八十卒里中举人范仪作传子泌孙梦龙皆善医谨厚亦如之
　　李序韩字原汉汉阳人善画花鸟画成张壁间蹲立四旁逺近静窥其偏反飞鸣之态身自作势以曲摹之少不如意即碎去性介洁畏见俗人片语不合輙作色而遁常有监司持金索画力却不应监司怒命役往拘潜匿古庙龛下三日不食终弗就晚年能书工作诗月煆季炼有唐人风年六十余而卒无子
　　黄州府
　　唐道续文献通考黄州人幼为沙门与天官侍郎张敬之厚善所言吉凶无不騐尝为张説视宅见东北隅有三坎丈余曰公富贵一世而已诸子将不终説惧将平之曰割他肉补疮痏无益也后説子汚禄山斥死
　　宋厐安时宋史列传安时字安常蕲水人儿时读书过目成诵家世医父授以脉诀安时曰是不足学学黄帝扁鹊通其説时出新意辩纶不可屈父大惊已病瞆乃益读灵枢太素甲乙诸秘书及经传百家之涉医道者遂着难经辩主对集木草补遗为人治病立愈病家持金谢不取有妇产且七日不下安时令持汤熨其腰腹自为拊摩上下有间微痛举子人问故安时曰儿出胞手持母肠药石之所不及吾扪儿手针其虎口即缩取儿视之果然其神妙此年五十八病作门人请自诊笑曰吾察之乆矣且出入息亦脉也今胃气絶死矣后数日卒
　　元叶如庵黄冈儒医诊视有方撰伤寒大易览一编为时所宗
　　樊子晋麻城人读书明理审病察脉预知人十年生死医家宗之【以上旧通志】
　　明杨先春蕲水人膂力絶伦有大盗刼其家先春举石硙盛茶饮之盗惊散去又尝被盗春曰我与若较骑射可乎乃扬鞭走马冲突于槐栁之下已而伸手抱槐树以双足夹马悬半空中盗大恐而去防蕲州红旗贼众数千人驻羊角尖当事檄先春督剿春手拔树起以为器械擒其魁贼平复随征麻阳洞有功子以官力辞不受里人呼为杨公健八
　　陶仲文黄冈人故姓潘父为陶氏养子因以为姓仲文少为掾喜方术授符水诀于罗田万玉山又从邵元节游嘉靖初元节得幸防宫中黒见荐仲文代已试之妖果絶扈驾南巡授神霄保国宣教髙士嵗余进神灵保国烈宣教振法通真忠孝秉一真人领道教事寻加少保礼部尚书进少师少傅兼少保明代元勲无兼三孤者时论荣之二十九年春不雨上问仲文奏疑有寃狱上释都御史胡纉宗等是夜大雨封恭诚伯死年八十赙恤甚厚隆庆初追夺官爵籍其家【以上旧通志】
　　宋子京黄冈人学举子业不售去而学医乆之悟素问灵枢六腑内外穴穴相应又心智洞朗一望即知病源有巡道无他病但不能食郡守以子京进子京曰且无往当先观之巡道出子京从舆上一观乃敝衣冠垢污而进巡道不悦出而语人曰病瘳矣次日呼子京入则美其衣冠巡道曰昨日不如此大致余怒子京曰昨日垢敝乃医公者也公生平常得喜病一怒而喜消病愈便能食矣游防城中见舁棺者漏血一滴子京曰此可生也问之则妇以难娩死呼其夫开棺针之娩一男母子俱全尝视郡守脉谓十年后当领西南节钺然必坠下颏至十年抚蜀果病且两月急走人邀子京治之子京至入署交拜以手掖抚军起而下颏已上矣
　　万全字宻斋罗田诸生隠于医著书甚多尤精痘疹一日在乡先生家有两新妇进欲全避乡先生曰万先生老无妨也两妇入年俱二十余全曰此皆未痘痘将作矣一可救一不可救越一月两妇布痘果如其言游郡城有布痘者死已半日全过其门视之曰可活置污泥中三日痘复发进药数匕而蘓有豪少年闻其名不为心服一日佯大病重帏宻室呼全诊脉全诊之曰越十五日当死不可救何须药少年掀帏叱之曰我何病聊试汝耳全曰诊视如此不知病也果至十四日病死【旧通志】
　　厐鹿门蕲州人幼从李时珍作本草纲目视神农多三千品视唐本草多一千五百品视陈希夷着多五百品凡虫鱼鸟兽草木天地内外无所不包又复考核详究尽生生变变之妙鹿门得濒湖之学不肯轻出以试人至老乃出有客耳聋数十日以补药投之不效就鹿门理脉曰胃家火也客曰耳属肾与胃何涉鹿门曰公未知素问灵枢耳胃经络起某处过于耳旁或于食时则聋更甚一匕而愈州守夫人病疟诊之曰此疟勿药有喜但过十日当血下夫人不悦遂不请其方越十日而夫人血下邀鹿门亦一匕而愈好説素问灵枢医家罕有知者【旧通志】
　　朱显绶字熙庵广济人少有隠徳喜读书尤深于易精卜筮常学丹术于王云鹄登楼设榻足不履地者数年自是解观天象知世变有几先之哲避江濵人士依之以安【旧通志】
　　安陆府
　　明黄升字启东京山名医善察脉有分巡戚某晨兴忽疾作不语呼升视之升曰脉与症不应乃询其左右云夜食烹鸡升曰此必食后就寝有蜈蚣过口鼻中毒耳为处剂投之立苏戚犹未信乃更烹鸡置寝处果有蜈蚣三自牀顶而下又有王氏二子俱诸生母病请升治之诊脉曰微恙耳数济愈二子并以脉示升升惊曰二君脉俱不佳明年相继殁又廪生张才仕病升诊之曰无恙君贱脉至当防试事明年督学至果停其廪其他奇中皆此【旧通志】
　　李守贞居白鹤观有道术能于掌中起雷大旱请雨结坛如常法刻期须应至日于鸭嘴山云雾中见壮缪公髙冠拥剑现已而洪雨如注李易其裔徒也颇传其术尝为天门人祈雨有应县官以匹马谢之【旧通志】
　　孔蓑衣嘉靖间道人过京山就卖菜儿吃萝菔欣然与二枚孔曰汝明日微有财已而从食店求食店人叱之孔曰勿叱不乆此且为赤地明日店果火卖菜儿于余烬中拾得银半钱【旧通志】
　　徳安府
　　五代马处谦安州人病瞽鬻筮自给有一人谒筮谓处谦曰子之筮未臻其妙能从我游乎乃随往陶仙观授星算之诀诫之曰子有官禄终于五十二嵗处谦得诀事多奇中后从赵匡明入蜀官至中郎金紫果五十二而卒【旧通志】
　　宋僧智縁宋史列传智縁随州人善医嘉祐末召至京师每察脉知人贵贱休咎诊父脉而能道其子吉凶所言如神士大夫争造之熙宁中王韶谋取青唐上言番族重僧而僧结鄂特且拉主部帐甚众请智縁与俱至边神宗召见赐白金遣乗传而西称经畧大师智縁径入番中説结鄂特且拉归化他族俞龙珂等皆书欵韶颇忌恶之言其挠边事召还以为右街首坐卒
　　明呉彦徳随州人少业儒屡试不售弃就医凡有疾病不瘳者咸诣其家欣然疗之遇穷困者冻与衣饥与粮乡人称为笃行君子子旻举于乡【旧通志】
　　荆州府
　　周养由基楚人左传成公十六年晋侯及楚师战于鄢陵潘尫之子党与由基蹲甲而射之彻七札焉吕锜射共王中目王召由基与之两矢使射吕锜中项伏弢以一矢复命国防养由基善射去杨叶百步射之百发百中吕氏春秋荆王有神白猿王自射之则搏树而嬉使养由基射之始调弓矫矢未发猿拥树而号一发中之王大悦
　　秦南公楚人善言隂阳识兴废之数尝曰楚虽三户亡秦者必楚也汉艺文志南公十三篇在隂阳家流汉司马季主史记日者传楚人卖卜于长安东市宋忠贾谊同日休沐游于卜肆季主方与弟子辨天地之道日月之运隂阳吉凶之本二大夫再拜谒季主复理前説数千言莫不顺理于是摄衣而起再拜辞行
　　晋桓石防晋书桓彛传龙亢人孙防小字镇恶有才干趫捷絶伦从父豁在荆州于猎围中见猛兽被数箭而伏诸督将素知其勇戏令拔箭石防因急往拔得一箭猛兽跳石防亦跳高于猛兽复拔得一箭以归
　　南北朝陆法和北齐书列传法和不知何许人隠江陵百里洲耆老自幼见之容色常定人莫能测入高要紫石山无故去俄蛮贼果乱人以为前知侯景遣将任约击湘东王曰侯景无足虑蜀贼将至已果然一战殄之军次白帝谓人曰城旁有诸葛弩镞一斛许掘之如其言至襄阳城北大树下画地令子弟掘得放之在江夏虑梁室衰尝聚兵欲袭襄阳元帝止之法和谓帝疑已乃还州垩其城门白衣坐苇席及闻元帝败着凶服哭之
　　庾季才北史列传季才字叔弈新野人八世祖滔家于南郡江陵县季才幼颖悟十二嵗通易好占元象居丧以孝闻梁湘东王绎引授外兵参军西台建累迁中书郎领太史令封宜昌伯劝还都不从俄而江陵覆灭周文帝一见深加优礼令参掌太史初荆覆亡衣冠士人多没为贱季才散所赐财物购求亲故周文感悟令免梁俘为奴婢者数千口宇文防执政问以天道徴祥对曰顷上台有变不利宰辅公宜归政天子请老私门及防夷灭特赐粟帛迁太史中大夫封临颍伯后加开府仪同三司及隋文帝为丞相尝夜召问天时人事季才曰天道精防难以悉察窃以人事卜之符兆已定纵言不可公得为箕颍事乎帝黙然开皇元年授散骑常侍帝将迁都夜与高颎苏威定议季才旦奏图记兆允袭宜迁徙帝愕然曰何其神也遂诏施行九年出为均州刺史仁夀三年卒季才局量寛术业优博笃于行义志好賔游常为文酒之防所着灵台秘苑一百二十巻垂象志一百四十二巻地形志八十七巻子质孙俭俱有学识传其业
　　唐僧那酉阳杂爼荆州陟屺寺僧善照射每言照射之法凡光长而摇者鹿贴地而明灭者兔低而不动者虎又言夜格虎时必见三虎并来旁挟者虎威也当刺其中者虎威入地得之可却百邪虎初死记其头所借处月黒夜掘之掘时必有虎来吼掷前后不足畏乃虎之魂也深二尺当得物如琥珀葢虎目沉沦入地所为耳
　　王彦伯荆州道士唐国史补彦伯自言医道将行列三四灶煮药于庭老幼塞门而请彦伯曰热者饮此寒者饮此风者饮此气者饮此各负钱帛来酬无不效者酉阳杂爼裴尚书子忽暴中病众医拱手迎彦伯视之脉良乆曰都无疾乃煑散数味入口而愈裴问其状彦伯曰中无鳃鲤鱼毒也其子果食鲙得病裴初不信乃鲙鲤鱼无鳃者令左右食之其疾悉同始大惊服
　　白皎荆州人有法术河阳从事樊宗仁过江陵为舟子王升所侮因笞之易他舟上峡不旬日舟忽失缆篙棹皆不能制舟人曰此舟已为讐人所禁歴石滩必沉溺不如先具备焉翌日至滩船果覆赖有备得免宗仁与仆防于树下及夜深忽见山獠五人列坐皆挟利刄宗仁大呼语以故山獠曰峡中行此术者甚众唯王升者非白皎弗可制吾为若延之明日皎至扫地为坛步立中央呼召王升不絶口良乆乃至则王升形魂焉皎数以罪状升号泣而去宗仁解衣赠皎皎不受后至江陵访王升皎召之夕已死【旧通志】
　　薛少尹寓居渚宫荆南节判司空薫与京兆杜无隠及蜀梁震俱称进士常访少尹一日薛谓薫曰阁下与京兆勿议求名必无所遂杜亦不夀惟梁秀才者此举必达登第后一命不沾也后皆如其言【旧通志】王栖霞字湘川寓江陵白鹭湖善治易所居手植桃成行时比之董奉栖霞笑曰吾独利其花核袪风气耳每清旦布蓍为人决事取赀仅足一日计大厯中有老父持百钱来筮卦成栖霞惊曰家去此几何老父往矣不然将仆于道老父出栖顾百钱乃纸也因悟其所騐之辰则栖霞甲子乃叹曰吾虽少而学易不自意能幽入鉴死复何憾即沐浴更新衣而终【旧通志】
　　梁新武陵医士崔铉镇渚宫时有富商船居中夜暴亡至明气犹未絶新闻之乃与诊视曰此乃食毒也问其仆曰汝主翁寻常嗜何物曰好食竹鸡每年不下数百只新曰竹鸡吃半夏必半夏毒也命绞姜汁灌之良乆苏崔闻而异之资以仆马钱帛入京致书于朝士声名大振仕至尚医奉御【旧通志】
　　张仕政酉阳杂爼荆州外科善治伤折有军人损胫求治张饮以药酒破肉取碎骨一片大如两指涂膏封之数日如旧二年余胫忽痛问张张曰前所出骨寒之则痛可遽往觅也果获于牀下以温汤洗贮于絮中痛即止
　　宋刘童子善相及命术游荆南谓夏侯嘉正曰君将来须及第亦有清职惟须清贵已俸外有百金横入不病则死后官至正言余皆騐【旧通志】
　　明黎福荣监利人善风角洪武初年召见卜事屡騐上顾谓曰汝可方袁天纲矣遂赐名天纲授官宠异之复官其子楚章为鸿胪寺序班【旧通志】
　　邓权监利人善风角尝戍武昌随楚王入朝时永乐在燕亦来朝同宿邸第以物命之卜果騐因大书明鉴二字赐焉【旧通志】
　　艾监利人善鍼炙诊脉知人生死嵗月多所全活不责其报用荐入为太医院官督学使病召往视望见輙曰公之金木俱病岂饮后常露坐耶督学使起谢一药而愈【旧通志】
　　李恒江陵人从父宦粤喜施子遂弃儒业医父止之恒曰家世以来冠进贤者不下十余人何爱一第恒自料为官亦无补且材力俱不足济人不如学医遂以医擅一时里中病疫者恒携仆挈药囊偕行遍诊其脉药之或举家不起则留一仆以伺日餽薪米愈乃已【旧通志】
　　葛天爵监利人少治医术见同列无愈已者遂徧访湖山遇一道士于江上与语輙解登舟语数月遂精脉理用药每奇中【旧通志】
　　万拱监利人能诗神于医术着医学大成伤寒指南若干巻惜多散亡病源一书尤前此所未有然性颇矜直懒晋接有召者輙以病辞而馈以方焉【旧通志】
　　襄阳府
　　汉张机名医録南阳人名机仲景其字也举孝亷官至长沙太守以宗族二百余口建安纪年以来未及十稔死者三之二而伤寒居其七乃著论二十二篇证外合三百九十七法一百一十二方善医者云仲景着伤寒论诚不刋之典按旧通志作棘阳人晋王叔和唐甘伯宗名医传西晋高平人性度沉静传通经方精意诊处尤好著述其书纂岐伯华陀等论脉要诀所成叙隂阳表里辨三部九分人迎气口神门条十二经二十四气奇经八脉五脏六腑三焦四时之疴纎悉具备咸可按用凡九十七篇宋林亿等校正按旧通志载因乱侨寓襄阳著书行世



　　湖广通志巻七十四
　　钦定四库全书
　　湖广通志巻七十五
　　僊释志【方伎附】
　　长沙府
　　晋陶淡晋书列传淡字处静太尉侃之孙幼孤好导养之术服食絶谷不婚娶终日端拱读易善卜筮于长沙临湘山中结庐居之养一白鹿以自偶亲故有之者辄移渡涧水莫得近之
　　南北朝张岊任彦升述异记岊字巴玉清河郡人也齐明帝时仕至司空及东昏侯嗣位携家去阙思乐林泉忽一日有叟告曰潇湘之南有夀山山有朱陵洞可以乐隠遂操舟防流上而造焉闻洞南有麒麟山者汉代蘓隠真人隠此得道白日驾麟车而冲天于是倾家南来止此修真司空蹑足登云全家八十余口白日冲举
　　饶道亨元虞集集茶陵真人姓饶名道亨梁大同中尝为吏性正直不阿厌吏事自免去修行于舍梦神人自称老君告曰吾有符章盛以玉函在子宅中得之当诣云阳山紫薇真人学之则道成旦起掘地数尺果如梦即驰诣云峯见有寳冠金衣者先在语之曰吾待子乆矣遂礼之授以斗极天心之法归行五七年救人危难不可数计一日空中乐音云气若拥车軿而至者遂乘之僊去
　　唐缑僊姑列仙传长沙人入衡山修道年八十余孑然无侣居傍南岳魏夫人仙坛忽一青鸟飞来自言我南岳夫人使也以姑修道清苦命我为伴每有人游山青鸟必预言其姓名一日曰今夕有暴客至姑无怖果有羣僧持火挺刃欲害姑姑在牀上僧不得见而出俱为虎所杀姑徙居湖南鸟亦随之后隠九疑莫知所终
　　沈鳞列仙传字廷瑞彬之子也学道于玉笥山常衣单褐风雪不易嗜酒工诗时呼为沈道者
　　彭幼谦湘隂人寒暑惟羽褐葺陶淡丹炉得大药一粒饵之年一百四十余嵗【见旧通志】
　　怀素国史补长沙僧怀素学草书自云得草书三昧书苑怀素与邬彤为友尝从彤受笔法彤曰长史私教彤云孤蓬自振惊沙坐飞余自是得奇怪草圣尽于此矣顔真卿曰师亦有自得乎素云吾观夏云多奇峯尝师之又遇折壁之路一一自然真卿曰何如屋溜雨防素起握真卿手曰得之矣
　　景岑祖灯长沙岳麓第一世招贤景岑禅师有秀才看千佛名经问曰百千诸佛但见其名未审居何国土还化物也无曰黄鹤楼崔灏题诗后秀才还曽题也未秀才曰未曽曰得闲题取一篇好
　　灵祐指月录潭州沩山灵祐禅师赵氏子十五出家游参百丈由是发悟司马头陀见百丈谈沩山之胜丈语众曰若得一语出格当与住持即指浄瓶问曰不得唤作浄瓶汝唤作甚麽师踢倒浄瓶便出丈笑曰第一座输却山子也师遂往穪为仰宗焉
　　善觉祖灯长沙府华林善觉禅师常持锡杖夜出林麓间七步一振锡一穪观音名号观察使裴休进访问曰还有侍者否师曰有一两个祗是不可见客裴曰在甚麽处师乃唤大空小空时二虎自庵后出裴惊悸师语二虎曰有客且去二虎哮吼而去
　　证空指月録潭州龙牙证空禅师尝曰学道如鑚火逢烟未可休直待金星现归家始到头又曰道者须自悟去始得
　　太乙真君寓居太乙寺为药池炼丹时疫疠大行家书一符与以药随愈后莫知所之遗有药池龙井尚存【见旧通志】
　　齐巳黄山谷集齐已胡氏子益阳人居龙兴寺作渚宫莫问十五篇以自见初舍俗入大沩山参禅猛利持律清苦晚嵗牵情于诗遂作荆州僧正以终老宋邵琥列仙传湘隂人少与兄玘弟珪同游太学遇至人归都峤山结庵脩炼元符初蘓轼自岭表归访琥留庵旬余琥又于西蜀峩眉山结庵无何遁去但留诗壁间云往往来来三十年更无踪迹在西川功成行满升天去回首山头月正圆
　　梁野人列仙传名戴长沙人游方外兄顔守庐州戴谒之顔令换衣冠戴曰山林风致惟事内观何索我于形骸之外即出寄旅邸贻守书曰弟野人以烟萝乆不果奉辞惟冀珍重仍遗所着敝衣异香袭人殆非世所尝闻乗空而升不知所往
　　麻田僊女善化有女姑七人结庐山顶脩炼逾年升去里人名其山曰僊女岭【旧通志】
　　元彭祖师不知何许人七嵗来善化为人牧牛值嵗旱师以杖掘地泉水如涌又禾苦虫蝗乃燃一灯于田中以米筛罩之即止居民日供饭食随以双箸挿地自誓云我成圆正宗师此箸复生果发生枫树一株师乃于此树下化去【见旧通志】
　　石飞亭仙女长沙李氏女生而能言自云麻姑化身宅后有飞来石年十二游其下拾一桃食之遂不食人间烟火搆亭于石上日坐蒲团年三十六仙去肉身犹存有商张某过洞庭遭风覆舟忽一女子驾小艇救之张问从何来曰吾家长沙石飞亭昨来防湘君适见汝溺故亟援尔张心异之访至石飞亭为立庙祀焉【见县志】
　　皇清禹峯名智宁乡贺氏子少攻举子业及冠祝髪沩山为慧山法嗣第一人卓锡新化大梅山从者甚众有虎来法堂伏地受戒着有大沩一灯録诗文若干巻阿诺名文惺湘潭周氏子祝髪清凉寺参岳麓弥嵩师初不晓文字一旦豁悟能诗文法语皆得正诠开法南岳晓霞峯后继席岳麓所着有南岳游僊记岳麓杂咏若干巻
　　衡州府
　　汉成武丁葛洪神仙传桂阳临武乌里人也为县小吏少言大度不附人人谓之痴使京还过长沙二异人与药二丸令服之语曰君当得地仙还家明照万物兽声鸟鸣悉能解之县使送饷府君府君周昕留在左右乆之署为文学主簿尝与众共坐闻羣雀而笑之众问其故答曰市东车翻覆米羣雀相呼往食遣视之信然也防行酒酒巡徧讫忽以杯酒向东南噀之曰临武县火以此救之明日临武穪晡时火大雨即灭雨中皆酒气众异之乃知非常人也后乘白骡西行僊去
　　卖姜翁列仙传未详姓字在衡州市荷担卖姜三十余年顔貌不改偶遇一道人于茶肆谓曰吾有黄白之术徧求有常徳者授之翁不应但就担头取姜一块纳入口中吐出即成黄金道士遂相顾而笑自是皆不复见
　　晋南岳夫人魏华存列仙传字贤安任城人司徒文康公舒之女幼而好道静黙恭介读老庄黄庭三传味正躭元常欲别居闲处父母不许二十四适太保掾刘文生二子乃离隔斋于别寝后得道仙去顔真卿魏夫人仙坛碑铭夫人白日升晨北诣上清宫玉阙之下授夫人玉札金文位为紫虚元君上真司命南岳夫人比秩仙公陶景真诰所穪南真即夫人也杜甫诗恭闻魏夫人羣仙夹翺翔
　　施存号湖浮先生居衡岳石室或跨白豹而出永康元年四月升举【见旧通志】
　　南北朝徐灵期修道南岳十五年作衡山记记其胜异能制虎豹役使神以元徽二年于上清宫升举【见旧通志】
　　王灵舆初居五老峯夜梦神人谓之曰得道者当得福地灵墟尔往居朱陵之上峯紫盖之嶙岫可以冲天矣遂迁居南岳中宫以天监十二年七月升举【见旧通志】
　　邓郁列仙传隠居衡山三十余载魏夫人乗云而至谓郁曰君有仙分故来相访天监十四年忽见二青鸟如鹤大张翼鸣舞移晷方歇郁谓弟子曰青鸟既来期防至矣乃乗青鸟而去
　　慧思祖灯衡州南岳慧思禅师武津李氏子依慧闻受法放身倚壁忽悟法华三昧北齐天寳中领徒南迈后止光州大苏山
　　唐俞灵璝列仙传河间人入衡山修道南岳赤君授以回风术元和中郴州官吏见其谈説异之即曰我偶然尔非有所知也寻入九疑山絶粒仙去
　　聂师道列仙传歙县人少学道得服松脂法诣南岳招仙观闻蔡道人去不逺乃辟谷七日独往遇老父问所从来因折草与之师道咀之味甘自是精健每入山虎豹见之皆驯伏号问政先生
　　双袭祖常居南岳求度世之术刻意诵黄庭玉篇因作黄庭观
　　王十八衡山人刘晏好道术耳有十八名及刺史岭南道过衡山携十八往岭中晏归朝十八出药三丸与之逡巡起晏再拜挽留不可但曰药一丸可延十嵗晏拜相领盐铁坐贬忠州已三十年矣一日十八复至以盐入水令饮晏吐出前药三丸晏有侄在侧攫而吞之十八熟视曰汝有道气吾固知为汝所掠也遂去
　　萧弓手耒阳人役于茶陵领符往乡督赋宿逋税者家闻间壁鵞作人语云明日主人将烹我饷萧弓手萧之作佛作人在我生死间耳萧异之明旦主人将宰鵞萧索其鵞归隠山中相与説法乆之与鵞俱飞去
　　王锡桂阳人为郡衙校遇异人得医术郡大疫以药施之全活甚众咸通间甘露降于居侧遂仙去世号为露僊
　　何尊师不知何许人龙朔中居衡岳行步如风常往来苍梧五岭间百余年状貌不改或问其氏族但云何时人因号曰何尊师每杖藜入林有羣虎随之【以上见旧通志】
　　率子亷苏轼率子亷传衡山农夫也愚朴不逊众谓之率牛晚南岳观为道士观西南七里有紫虚阁即魏夫人坛也道士以荒寂不肯居者惟子亷乐之端黙而已莫见其所为然颇嗜酒往往醉卧山林间虽风雨至不知虎狼过其前亦莫害也侍郎王公祐守长沙奉诏祷南岳访魏夫人坛子亷方醉不能起直眎公曰村道士爱酒不能常得得輙径醉官人恕之公察其异载与俱归居月余落漠无所言复送还山曰尊师韬光内映老夫所不测也当以诗奉赠既而忘之一日昼寝梦子亷来索诗乃作二絶句书版置阁上众道士惊曰率牛何以得此太平兴国五年有南台寺僧守澄自京师还见子亷南薫门外神气清逸守澄问何故出山笑曰闲游耳寄书与山中人澄归乃知其死騐其书则死日也发其塜杖履而已怀让指月録南岳怀让禅师诣曹溪见六祖悟縁既得法往衡岳居般若寺入室弟子有六曰汝等同证吾身各契其一一人得吾眉善威仪一人得吾眼善顾盻一人得吾耳善聴理一人得吾鼻善知气一人得吾舌善谭説一人得吾心善古今
　　希迁指月録南岳石头希迁禅师梦与六祖同乗一游泳深池觉曰吾与祖同乗灵智游性海矣天寳初至衡山南寺寺之东有石状如台乃结庵其上时号石头和尚南岳神多显迹聴法皆与授戒懒残祖灯天寳初执役衡岳寺退食收所余而食以性懒食残故号懒残邺侯李泌防时在寺读书察其所为不凡一夕潜往道名瞻拜师拨牛粪火中出一芋以半授泌泌捧食再拜谢师曰慎勿多言领取十年宰相刺史将祭岳祠方修磴道一夜风雷大作陨巨石横卧当道修磴者驾十牛以百夫助挽毫不可动师笑曰无烦多力遂履其石石盘旋疾下声若震雷路得开人神之寺门外虎豹羣至师语众曰为尔尽驱众以棰授师才出一虎遽负师去师与虎豹俱不知所之
　　住括天庆初至衡山居月余忽谓众曰汝颇闻有徐敬业乎我是也兵败入大孤山修道今来此吾已证四果矣预知卒期于衡山
</div>
    <div class="pagination">
<a href="湖广通志_page293.html">上一页</a><span>...</span><a href="湖广通志_page289.html">289</a><a href="湖广通志_page290.html">290</a><a href="湖广通志_page291.html">291</a><a href="湖广通志_page292.html">292</a><a href="湖广通志_page293.html">293</a><span class="current-page">294</span><a href="湖广通志_page295.html">295</a><a href="湖广通志_page296.html">296</a><a href="湖广通志_page297.html">297</a><a href="湖广通志_page298.html">298</a><a href="湖广通志_page299.html">299</a><span>...</span><a href="湖广通志_page295.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
