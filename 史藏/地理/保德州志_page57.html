<!DOCTYPE html>
<html>
<head>
    <meta charset="UTF-8">
    <title>保德州志 - 第 57 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>保德州志 - 第 57 页/共 86 页</h1>
    <div class="content">　　
　　高 ? 宣化坊人。年十九，割肱愈亲。司院旌奖，李孝廉为之传。
　　
　　李士冠 士光弟。上事老母，下抚双孤，皆尽其道。有司给扁旌奖。
　　
　　国 朝
　　
　　高之麒 字明春，廪生。母死居丧，忧号病卒。知州苏东柱扁曰：“真孝子”。
　　
　　徐 煜 保德所人。父国赞，本营弁兵。康熙间，从征噶尔丹，煜方应童子试，痛父年老，请身代之。凯旋归，生子开第，成进士。人以为孝感所致。
　　
　　刘维世 岁贡。少孤贫，善事母，母死，哀毁逾制，水浆不入口。几毙，亲友力劝之，乃已。以上孝行。
　　
　　○忠臣
　　
　　明
　　
　　戴 辰 所千户。嘉靖三十七年，寇大举围丰阜城五日，辰奉檄往援，顾赵夫人曰：“后事畀尔，谨奉舅抚孤”。遂擐甲跃马，直薄寇营，转战重围，三馘寇首，日暮犹提示城上，以坚守者之心。矢尽力竭，竟没于阵。寇亦惊畏，解围去。次日寻尸，刀砍、箭伤，一十七处。事闻，赠明威将军指挥佥事。时人多有诗哀挽，见《艺文》。子延春，见武官。
　　
　　王昌龄 所百户。连中三科武举。嘉靖四十一年，西豹峪挺身拒寇遇害。
　　
　　徐尧臣 所百户。嘉靖四十五年十一月，领兵于唐家会龙王庙前打冰，寇众踏冰入犯，尧臣拒堵力战，面中五矢，刀伤七处，遂没于阵。事闻，恤录加升副千户。子?。——见本所
　　
　　钱 ? 浩之子。由守备历升老营副总兵。隆庆四年阵亡。赠都督指挥佥事。子烨，见《武官》。
　　
　　姜名武 字我扬。中天启壬戍武进士，授大同威远城守备。有功历升通镇骁骑左营副总兵，调保总督标下中军都督佥事。崇祯十五年，援豫至朱仙镇，力疾从戎。与亲丁耿道明、姜业隆、王豹、朱喜贵、白玉柱、杨守荐、庄登科七人俱战死。总督杨文岳疏称姜名武：“诗书从戎，孝谦素著致身于困苦之际，尽忠于危急之秋，一段肝肠，当与河山不朽。请加赠恤”。长男宗吕亦具疏言：“臣父无尸可裹，有魂难招”云云。情辞恳挚。其疏详见《艺文》。部议赠特进荣禄大夫左都督。子孙世袭锦衣卫百户。会国变未下。子宗吕、祚吕、师吕、述吕，孙栩、珣、、果，俱见《选举》，《志》有本传，亦载《艺文》。
　　
　　韩有范 字一咸，锐曾孙。中万历戊午乡试。初授河南鹿邑知县，创建城池，御寇有功，士民建立生祠。行取工部主事，升本部郎中，历陕西庆阳知府，再有御寇功，升神木兵备道副使。闯寇来攻，阖城劝公投顺，公不从。及城陷，闯贼欲用公，公怒骂，夜以金簪自刺，不死。贼闻之，不忍遽害，诱至山西太原北小店，仍欲授公以官，公曰：“吾所事者，圣帝明王，未见有耿而帝者”。遂杀之。公初离神木时，独有一仆来王从，及遇害，扶柩归里，葬于大西岭神堂梁。五子：昌、晋、鼎，俱庠生；卓，见《例贡》；昱，廪生首贡。孙承先、光先，俱庠生；辉先，见《举人》。
　　
　　高日 字翼皇，宣化坊人。中崇祯丁丑武进士。任山西宁武关游击。逆闯陷城，同总兵周遇吉血战死之。
　　
　　常道行 字昭五，所人。工制艺，尝两拟元，屡取书院读书。万历四十六年贡。授黑水监正。闯寇破城，骂贼死之。
　　
　　杨于阶 字翼极，长乐都人。崇祯元年贡。授陕西陇西知县。以催科不力，降河南彰德府照磨，复任河南济源知县。闯贼陷城死之。子永芳见《岁贡》。
　　
　　○乡贤
　　
　　宋
　　
　　赵 宁 柏森村人。自始祖至宁，十世不分居，家众五百余口。治平二年，知府州折继祖奏闻，钦赐米绢，宁将米绢纳回，乞赐旌表。本州知州张堂代奏，奉旨令吏部侍郎赵辉先、户部侍郎欧阳节，仍赐米绢，并旌其门。再敕除宁一司一务二税，并免诸色差徭。号其都为“义门”。大观四年，子户部尚书赵演，翰林院学士赵惠，谏议大夫赵?，侄兵科给事中赵坚等，将敕命刻石。详见古迹等类。
　　
　　金
　　
　　郭汝翼 其先讳京者，平阳府人。徙居保德，遂占籍焉。族属繁盛，俱业儒。三世中儒选。汝翼与弟汝霖，俱以易学中乡举。汝翼授朝请郎集贤院校理。墓在城南门处。
　　
　　元
　　
　　狄元昌 字世隆，义门西庄人。宋狄武襄公青之后，系出汾州西河县。曾祖顺旺、祖思忧、父宽，丰财济人。公善骑射，以多艺称。慷慨乐施，凡窘迫求者，指困贷施不少绶，有不能偿者，辄焚其券曰：“吾身后不可令子孙征负于人”。术士相公多阴德，后必昌，可高其门。果得子八人，孙十二人。有大显者，公暨弟元胜、元禄，提领十二郡管州、崞州等诸驿传置，以孙东山贵，赠中顺大夫兵部侍郎上骑都尉，追封天水郡伯。宅墓在西庄。子琮，见下。
　　
　　狄 琮 字子玉。躯干魁梧，尚气节，有并州豪侠风。读书了大义，既然以功名为心，辞亲诣京，识者荐名裕宗皇帝。宿卫晋先王委身焉。至元庚寅，王封梁开藩云南，擢奉议大夫。王传司马府中事咸咨之。王改封晋镇西边创内史府，转朝列大夫内史府司马。暇则讲贯经训，凡讽谏必尽忠，王每嘉纳。未几进大中大夫，知无不言。大德辛丑，王薨，哭之恸至呕血。曰：“吾尚可以生乎？”癸卯召子东山，谕之曰：“为人臣子，惟忠与孝尔，其勿违言”。讫梁楝间有声如馨，视之逝矣。时春秋方五十。墓在天水郡伯墓左。子东山，见下。
　　
　　狄东山 为人倜傥不羁，善继先志，刚正明达，有为有守。初任中书舍人河间治中监察御史，同知大都路都总管。以材选授中书礼部郎中，进大中大夫同佥宣徽院事。墓在天水郡伯墓右。
　　
　　李 谦 字受益，号野轩。其先太原平晋县人，宋末徙居本州。兄弟三人，为教各异，谦以明经举，累官翰林院大学士。次弟道士，名志和，号号元希真人。三弟僧名行真，投礼承天寺真安为师。至元七年，石刻宗支图，及兄弟三人分受三教诗，至今尚存，惜乎多剥落。翰林学士秋涧王公仲、谋公望、陈公俨，俱有诗志美。旧志有遗宅，在上街之西，今无考。墓在城南王寨峁山。
　　
　　郭伯顺 汝翼之后。性惇朴，通五经，尤精于易，蔚为儒宗。恬于利禄，有司累辟不就。乡里敬尚，士类多从之游。大德八年，应奉翰林文字承事郎，同知训诰兼修国史编修官。孟忠为作谱记，有石刻，今无考。
　　
　　明
　　
　　赵彦亨 字世通，宣化坊人。洪武年进士。授监察御史。有直声。降江西安福知县。
　　
　　高 爵 字良贵，长乐都人。中洪武年乡举。授监察御史。建议朝绅动色。
　　
　　高已升 字登云，长乐都人。永乐五年贡。授兵部职方司主事，改工部。收发各色人匠三万二千一百六十四名。收通政司送到词状三百八十四纸。告人四百三名。奉本部扎付，委官（官旧作营）提督医士人等，医养过病疾人匠三万八千四百七十三名。三年给由仍前职，十九年送吏部，钦蒙记名，回籍侯用。墓在神堂梁。
　　
　　张绶——见孝子
　　
　　万世德 字伯修，所人。嘉靖间改偏头所。尝以所百户署岢岚捕务，受责辱遂弃去。淬志读书，中隆庆庚午乡试，辛未联捷。除宝抵知县，行取兵部主事，累官经略陕西七镇，历右布政司，升海防巡抚右佥都御史。征倭寇，以石灰矿煮海，贼徒烧死无算。万历戊戍，经略朝鲜，特进一品服色。辛丑任蓟辽总督，癸卯卒于官。遣官谕葬，赠兵部尚书。荫一子入监。戊申入祀偏头所学乡贤祠。略云：“高文华国制科，开千古之荒，闳抱匡时经济，系万邦之望。运筹西北七陲，巩盘石之安；杖钺东南八道、绝跳梁之警。矢心致主，狼封瀚海。揪勋名，尽瘁捐躯。麟阁云，台图姓字。安攘弘裨于中外展也英雄，孝友无间于家邦卓哉道范”。甲寅大州又公举入祀，略云：“粹品高文，直足范今传后，宏猷亮节，雅能安夏攘彝。保德实系本源，偏关特其侨寓。宜从舆论，用范旧邦”。子化孚，见武官；邦孚，锦衣；有孚，户部照磨；国孚，恩生。
　　
　　崔士成 珙之子，字志甫，义门都人。中万历甲午乡试。尝修州志。登甲辰二甲进士。授户部云南司主事。父母妻皆受封赠。丁内艰。起，补兵部车驾司主事。辛卯解饷宣大，过里卒公举入祀乡贤。略云：真诚恪慎，直控圣学本源，慷慨周详，雅负帝臣经济。游泮时，名已闻于当路。计偕后，功即被于本邦。如无地之粮远输之税，为害烈矣。三出而水火顿释，裨益甚巨。军卒他役，埂墉易，颓忧方大也。一言而金汤永固，利赖无穷。若怜老恤贫，特其小者耳。子嵩庠生；上达见岁贡。孙?，庠生。
　　
　　王 邵 字二弥，所用长子。泰昌恩选，天启辛酉举人，登崇祯辛未进士。馆选庶吉士，授翰林院简讨。编篡六曹章奏，直起居注，经筵展书。谕祭代藩，册封其世子。事竣，疏陈所见民隐及地方陋弊，上谕抚按行之。尝分较礼闱，典试三楚，拔取名流，一时推服。先是崇祯庚午，流寇王嘉胤，陷河曲、府谷，屡犯州城。公寝食城头，运筹方略，为城守计，尝设计擒嘉胤妻狱之。贼至，命以长竿缚致玄墙外示贼，贼怒，度不可攻，乃引去，城赖以全。八年，请立本州营伍，创筑南关，蠲除增额盐票，州人德之。著有《庚午守城纪略》、《弭盗已试录》、《相劝俚言》、《迈征斋遗稿》行世。公初以病告给假，癸未起，为南京国子监司业，不赴。未几卒，葬东山阳塔。士民公举乡贤，尚未果行。子立本、宗本，俱见恩拔。有传，列《艺文志》。
　　
　　○列女
　　
　　宋
　　
　　马 氏 赵宁妻，以十世同居，敕封配德夫人。
　　
　　折太君 宋永安军节度使镇府州折德女，代州刺史杨业妻。性警敏，尝佐业立战功。后太平兴国十年，契丹入寇，业进兵击之，转战至陈家谷口，以无授兵，力屈被擒，与其子延玉偕死焉。太君上书陈夫战没由，王袴违制争功，上深痛惜。诏赠业太尉。除王袴名。
　　
　　慕容氏 杨业孙文广妻。州南慕塔村人。雄勇善战。——见旧志
　　
　　明
　　
　　郭 氏 翰林院简讨王邵妻。崇祯戊辰，流贼王嘉胤据府谷，窥保德，邵同州人死守，氏脱簪珥佐犒师费，又尝倾奁。命子立本，建永济桥。见二弥先生文集。
　　
　　王 氏 禀生刘三顾妻。康熙壬戍进士祖舜之母。初，氏适三顾时，年止十九。前母子祖尧，才七八龄，氏恩勤抚育，一如已出。暨三顾早殁，诸子俱幼，少子祖黄方周岁，氏以母兼父，专心督课，底于有成。祖舜以进士起家，为广西怀远令。祖尧岁贡。余子皆游庠食饩。时人皆以为有古列女风焉。卒时年八十有四。
　　
　　○节妇
　　
　　死节
　　
　　张 氏 静乐都人刘希明妻。家殷实，生二子，夫被寇杀，氏不食哭死。御史宋?表曰：“贞烈”。月给衣粮于子。
　　
　　崔 氏 所人严机妻。万历间人。生子方周岁，夫死，视殓毕，夜缢死于棺头。知州杨从书登吊叹服，悬扁旌奖。
　　
　　陈烈女 许字州民郭姓者，郭无赖，父母议欲改适，女自缢死。奉旨建坊、立祠。——详见传
　　
　　张氏、郭氏、王氏，俱明经略陈奇瑜妾。——详见传
</div>
    <div class="pagination">
<a href="保德州志_page56.html">上一页</a><span>...</span><a href="保德州志_page52.html">52</a><a href="保德州志_page53.html">53</a><a href="保德州志_page54.html">54</a><a href="保德州志_page55.html">55</a><a href="保德州志_page56.html">56</a><span class="current-page">57</span><a href="保德州志_page58.html">58</a><a href="保德州志_page59.html">59</a><a href="保德州志_page60.html">60</a><a href="保德州志_page61.html">61</a><a href="保德州志_page62.html">62</a><span>...</span><a href="保德州志_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
