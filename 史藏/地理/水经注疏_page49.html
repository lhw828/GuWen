<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 49 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 49 页/共 77 页
  </h1>
  <div class="content">
   [三一]「当在青州乐陵郡湿沃下」　按：《地形志》沧州有乐陵郡，领县四：乐陵、阳信、厌次、湿沃。而青州亦有乐陵郡领县五，多一新乐县，余与沧州之乐陵郡同。青州之乐陵郡《注》云故千乘地，刘义隆置，魏因之。阳信县《注》云「有千乘城」。沧州乐陵郡之湿沃县《注》云「前汉属千乘国」，是沧州先为魏地，宋之青州后陷为魏土，郡县皆因宋名而未改。是以《注》误入沧州。杨氏因地望不符，故于此《疏》下正其误，地学之精于此可见。惜标点本《魏书 校记》未收。
　[三二]「《禹贡》汶水出西南入泲」　按：此桑钦说。《汉 地理志》班固分《注》云：「汶水，桑钦所言。」莱芜原山下先言「淄水所出东至博昌入泲，幽州 」。次及《禹贡》汶水之出入，而曰桑钦所言。
　[三三]「金玉之贱」　按：「之」字不误，「之」即「是」，犹「之子」即「是子」。《寰宇记》十二作「金玉是贱以人为宝」。《韩诗外传》郦引作「金玉之贱，人民是宝」，「之」、「是」互文。熊氏误。
　[三四]「戴此下增……二十四字。守敬按：郦氏钞略为文，不必增」　按：杨说非是，戴增二十四字不
可略。此文当读「其为高也，如视浮云。其峻也，石壁窅窱……乃知是人。」此二十四字所以形容泰山之峻，犹上句以浮云形容高。如但有「石壁窅窱」四字，则不足以见其峻矣。
　[三五]「所将卒攻下嬴、博」　按：《疏》省略过甚，不成句读。原文作「所将卒斩骑将一人，生得骑将四人。（句绝）攻下嬴、博。」若如《疏》则攻下嬴、博者为所将卒矣。
　[三六]「乃水道提纲云，董家河……即古柴汶」　按：《清一统志》百四十二柴汶条亦云：「按图表泰山东董家河南流入汶，即柴汶也。」
　[三七]「《寰宇记》……其溪涧险隘」　按：《清一统志》百二十九崄河下引《寰宇记》，源出九山作「九龙山。」《疏》本之，但依《志》作「九山」，无「龙」字，险隘下亦出《一统志》也。
　[三八]「郑《注》，祝或为铸。《吕览 慎大》篇，武王封黄帝之后于铸。异」　按：毕沅校本《吕氏春秋》有梁履绳校语云：「《淮南 俶真训》冶工之铸器高《注》，铸读如唾祝之祝，祝不读如字。」《周礼 疡医 注》云：「祝读如注病之注。」则知「铸」、「祝」同一音也。不异。
　[三九]「此杜预下有脱文」　按：不必有脱文。本篇即有其例，曲水亭上引《春秋经传》，接之以「杜预曰鲁国汶阳县北有曲水亭」。此亦先引《春秋左传》，即接之以「杜预曰」云云，不必有释例或释地，失检于眉睫矣。
　[四〇]「说者谓《汉志》肥累故肥子国」　按：「肥累故肥子国」，《汉书 地理志》真定国下文。后汉县省，唐入 城县，清属真定府。
　[四一]「《通鉴》……《注》两存之」　按：胡三省《通鉴 注》引《旧唐书 地理志》作「殷密城」。又云：「殷密城，宋白《续通典》作致密城。」
　[四二]「今汶水自莱芜县西南流……填淤久矣」　按：《禹贡锥指》卷四第二十九页文略同，「今」作「以今《舆地》言之。」「至戴村坝」作「至东平」，余同。
《水经注疏》卷二十五
　　　后魏郦道元撰
　　　　　　　　　　　　　　　　　宜都杨守敬纂疏
　　　　　　　　　　　　　　　　　　　　　　　　　　枝江熊会贞补疏
　　泗水　沂水　洙水
泗水出鲁卞县北山。守敬按：《汉书 诸侯王表》颜《注》引晋灼曰，《水经》云，泗水出鲁卞县。此晋人引《水经》之始。晋灼，晋尚书郎，未知与郭璞谁为后先？[一]
《地理志》曰：出济阴乘氏县，守敬按：县见《济水注》二菏水下。又云：出卞县北，赵云：阎氏若据《潜邱札记》曰，泗水出乘氏，此出字乃后人所加。班固自注，原无出字，《汉书》未可轻也。一清按：《地志》卞县下，亦无出字。守敬按：今本《地理志》鲁国卞县，泗水西南至方与入泲，[二]不言出卞县北。郦氏谓泗水出卞县东南，而以《经》言北山与《地理志》出卞县北皆为非。是郦氏所见《汉志》泗水下必有出北二字。与安阳县左谷水出北及字县榆水出东，白土县圜水出西，内黄县清河水
出南一例。若《汉志》本无北之文，郦氏何得增而诬之？赵氏尚不悟也。又阎若璩谓《汉志》乘氏与卞两载泗水为非，祇当载于卞县云，《禹贡》泗水出陪尾山西南，至方与，与菏合，又东南至睢阳入淮。[三]只此已足。郦氏两引《汉志》，未遑致及此也。《经》言北山，皆为非矣。《山海经》曰：泗水出鲁东北，守敬按：《海内东经》文，上驳北字之误，《山海经》言东北，与东南不过方位小异，故存而不论。余昔因公事，沿历徐、沇，路径洙、泗，按：道元景明中为冀州镇东府长史，永平中为鲁阳太守，延昌中为东荆州刺史，后为河南尹，孝昌初，元法僧反于彭城，道元节度诸军讨之，至涡阳。其因公事沿历徐、沇，路径洙、泗，未知在何时？因令寻其源流。水出卞县故城东南，桃墟西北。守敬按：县详下，姚墟在今泗水县东南。《春秋 昭公七年》，谢息纳季孙之言，以孟氏成邑与晋而迁于桃。守敬按：见《左传》，成一作郕，郕城见《汶水》篇淄水下。杜预曰：鲁国卞县东南有桃墟。赵云：按舜后姓姚，又赐姓妫，此桃墟当因姚墟而讹，《沔水》亦有姚墟、妫墟之称也。守敬按：杜《注》墟作虚，正字。世谓之曰陶墟，舜所陶处也，朱无陶字，《笺》曰：《御览》[按见六十三。]引此有陶字。戴、赵增。井曰舜井，皆为非也。朱《笺》曰：《御览》引云，皆为此也。赵云：按道元以舜不居泗上，故以陶虚舜井之说为非矣。守敬按：舜所陶处在定陶，或在蒲 之陶城。蒲 历山有舜井，又历城南山下亦有舜井，见《瓠子河》、《河水》、《济水》等篇，与此地无涉。墟有
漏泽，朱漏作泽，《笺》曰：《御览》作漏。[四]戴、赵改。方一十五里，渌水澄渟，朱澄作微，《笺》曰：当作澄。戴改。守敬按：《太平广记》三百九十九引此作绿水泓澄。三丈如减。泽西际阜，俗谓之妫亭山，守敬按：叶圭绶云，今历山在费县西北百二十里。即此山也。盖有陶墟、舜井之言，因复有妫亭之名矣。阜侧有三石穴。朱侧作则，《笺》曰：《御览》[按见六十三]。作侧。戴、赵改。广圆三四尺。穴有通否，水有盈漏，漏则数夕之中，朱脱一漏字，则字讹在中字下，《笺》曰：《御览》作漏则数夕之中。戴、赵增移。倾陂竭泽矣。左右居民，朱作民居，戴、赵同。守敬按：《御览》作居民，今乙。识其将漏，预以木为曲状，全校改状作洑，戴、赵改同。守敬按：《诗》鱼丽于罶《传》，罶，曲梁也，寡妇之笋也。《疏》郭璞曰，凡以薄取鱼者名为罶。孙炎曰，罶，曲梁，其功易，故谓之寡妇之笱。然则曲薄也。此当是以木为曲薄之状，若洑字训为洄流，亦曰洑流，曲洑之义，殊不可通。约障穴口，鱼 暴鳞，不可胜载矣。守敬按：《元和志》，漏泽在泗水县东七十里。此泽漏穴有五，皆方丈余，深二丈以上。其泽每春夏积水，秋冬漏竭。将漏之时，居人知之，不过三日，漏水俱尽。先以竹木为薄篱围之，水族山积也。与此可参异同。今漏泽湖在费县西一百三十里，接泗水县界。自此连冈通阜，西北四十许里，冈之西际，便得泗水之源也。《博物志》十曰：泗水出陪尾。盖斯阜者矣。石穴吐水，五泉俱导，泉穴各径尺余。守敬按：《禹贡》之倍尾，《汉
志》作陪尾，[五]系于安陆。而《周礼 春官》保章氏 《疏》，引《春秋文耀钩》，外方、熊耳以东至泗水、陪尾，则指此山，盖《博物志》所本。《禹贡锥指》从之。《括地志》，泗水源在泗水县东陪尾山，其源有四道，因以为名。《元和志》、《寰宇记》并称四泉俱导，则此五泉为四泉之误。阎若璩曰，今泉林寺在泗水县东五十里，陪尾山下，四源并发。寺之左右，大泉十数，泓渟澄澈，互相灌输，会而成溪，是为泗水。[六]水源南侧有一庙，守敬按：《泗水县志》，陪尾山下有泗水神祠。栝柏成林，时人谓之原泉祠，朱人讹作则，戴改，赵据孙潜校改。守敬按：明抄本、黄本并作人。非所究也。
泗水西径其县故城南。守敬按：汉县属鲁国，后汉因，魏、晋、宋属鲁郡，后魏省，在今泗水县东五十里。《春秋 襄公二十九年》，朱脱九字，戴增，赵据《左传》增。守敬按：明抄本有九字。季武子取卞曰：闻守卞者将叛，臣率徒以讨之是也。守敬按：《左传》文，率作师。南有姑蔑城。守敬按：杜《注》，鲁国卞县南有姑城。《释例》作姑蔑城。《括地志》，姑蔑故城在泗水县东四十五里。在今泗水县东。《春秋 隐公元年》，公及邾仪父盟于蔑者也。守敬按：《经》文。水出二邑之间，西径郚城北。守敬按：下引杜说，卞南有郚城，在今泗水县东南。《春秋 文公七年 经》书，公伐邾，三月甲戌，取须句，遂城郚。守敬按：邾国见后漷水下，须句见《济水》二。杜预曰：鲁邑也，卞县南有郚城备邾难也。守敬按：杜《注》文。《释例》作郚
乡城。《续汉志》同。因汉尝置郚乡县也。惠氏《后汉书补注》谓乡字衍，失之。泗水自卞而会于洙水也。会贞按：《洙水注》，洙水于卞城西，西南入泗。二水会处，在今泗水县境。
西南过鲁县北。朱过讹作径，戴、赵改。
泗水又西南流，径鲁县，分为二流，水侧有一城，为二水之分会也。守敬按：径鲁县者，方径鲁县境也，与他篇言某水入某县同。泗水本与洙水异流，至卞城西南，合为一水，至鲁县东北，复分为二也。互详《洙水》篇。分处在今曲阜县东北。北为洙渎。《春秋 庄公九年 经》书，冬，浚洙。京相璠、杜预朱京相璠下有曰字，曰下全校增服虔二字，戴、赵增同，戴删曰字。守敬按：全盖因下文并言，以为不止杜预一人，故增服虔字耳。但杜后于京，京又不得引杜，则曰字之衍无疑，而京后于服，又不得先京而后服，则服虔之增尤非。余谓止删曰字，即得。郦氏往往京、杜并称也。并言：洙水在鲁城北，浚深之，为齐备也。守敬按：杜《注》文。南则泗水。夫子教于洙、泗之间，今于城北二水之中，即夫子领徒之所也。会贞按：《御览》六十三引此三语，作《论语比考谶》，恐有误。[七]《礼记 檀弓上》，曾子谓子夏曰，吾与女事夫子于洙、泗之间。《从征记》曰：洙、泗二水，交于鲁城东北十七里。会贞按：交当分之误。盖上 泗水径鲁县分为二流，此引《从征记》以证之也。交字与分义相反。阙里背洙面泗，朱脱面字，又此句之下衍墙字。赵
改删云：阎若璩云：《正义》引《从征记》泗墙二字作面泗。章怀《后汉书 注》亦云。会贞按：引见《史记 孔子世家 正义》，章怀《明帝纪 注》本之，则误。《索隐》，孔子始居昌平乡之阙里。《正义》，长徙曲阜，仍号阙里。[详后。]此阙里则在洙、泗间，是阙里有三。《家语》，孔子教学于阙里，阙里背洙面泗。《从征记》所据，指洙、泗间之阙里，故云背洙面泗。若章怀称阙里在故鲁城中，乃曲阜之阙里，在泗水南，而以为背洙面泗，非也。赵氏盖不觉其误而引之。《元和志》、《寰宇记》混徙居设教之阙里为一，误与章怀同。南北一百二十步，东西六十步，四门各有石阃。北门去洙水百步余。守敬按：《御览》六十三引此作百余步。后汉初，阙里荆棘自辟，从讲堂至孔里。朱孔讹作九，戴、赵同。会贞按：《东观汉记》作孔里，此九与孔形近致误。《孔子世家》，孔子葬，弟子及鲁人往从冢而家者，百有余室，因命曰孔里。鲍永为相，因修飨祠，以诛鲁贼彭丰等。会贞按：《东观汉记》十四、《书钞》七十五引《续汉书》，言永为鲁郡太守，范《书》本传同，文亦与此小异，此本他家《后汉书》。郭缘生言：泗水在城南，非也。余按《国语》：宣公夏滥于泗渊，里革断 弃之。守敬按：《鲁语》文。韦昭曰：泗在鲁城北。赵云：按《日知录》，《公羊 闵公二年 传》，桓公使高子将南阳之甲，立僖公而城鲁。或曰，自鹿门至于争门者是也；或曰，自争门至于吏门者是也。《注》，鹿门，鲁南城东门也。据《左传》臧纥斩鹿门之关，出奔邾是也。争门、吏门并阙。按《说文》，净，鲁北城门池也， 水，争声，士耕切。是争门即以此水名，省文作争尔。后人以 字省作净，音才性切，而梵书用之。《南》、
《北史》以下，俱为才性之净，而鲁之争门不复知之。今考道元所记，鲁城北为泗水，则此地当是引泗以为濠，而失记之。《史记》、《冢记》、全增墓字，云：当作《冢墓记》。赵增同。王隐《地道记》咸言，葬孔子于鲁城北泗水上。会贞按：本《孔子世家》。《论衡 书虚》篇，孔子当泗水而葬之，[八]水为之却流。《地形志》，鲁县有孔子墓。《元和志》，孔子墓在曲阜县西北三里，鲁城之北。今孔林在曲阜县北二里。今泗水南有夫子冢。《春秋孔演一作演孔。图》曰：鸟化为书，孔子奉以告天，赤爵衔书上，会贞按：《类聚》九十、九十九引《春秋孔演图》，衔作集，《御览》八百四、九百二十二引同，此衔为集之误。化为黄玉，刻曰：孔提命，作应法，为赤制。《说题辞》曰：孔子卒，以所受黄玉葬鲁城北，会贞按：《御览》八百四引《说题辞》无卒字、所字。即子贡庐墓。处也。会贞按：《孟子 滕文公》篇，子贡筑室于场，独居二年，然后归。《孔子世家》，子赣庐于冢上。《家语》无上字。谯周云：孔子死后，鲁人就冢次而居者百有余家，命曰孔里。会贞按：《从征记》载谯周说，《御览》一百五十七引《伍缉之》，本《孔子世家》。《孔丛》曰：朱《孔丛》下有子字。何焯云：子字衍文，后人所妄加，黄本无子字。戴、赵删。会贞按：今本《孔丛子》无此文。《提要》云，《水经注》所引与全书不类，且不似孔氏子孙语，或道元误证，抑或传写有讹，以他书误题孔丛欤？然《书钞》九十四引伍缉之《从征记》，《孔丛》云，夫子之墓方二里，诸弟子各以四方奇木来植之，今盘根犹存。
《类聚》四十引《从征记》同，足见《孔丛》有 夫子墓说，而与此所引互有详略。此但至泗水上止，诸孔氏封以下，乃别有依据，郦氏连言之，若与《孔丛》为一条耳。夫子墓茔方一里，在鲁城北六里泗水上。会贞按：《孔子世家 集解》引《皇览》曰，孔子冢去城一里，冢茔百亩。冢南北广十步，东西十三步，高一丈二尺。诸孔氏封五十余所，人名昭穆，不可复识。会贞按：《续汉志 注》引《皇览》，惟载伯鱼冢在孔子冢东，与孔子冢近。子思冢在孔子冢南。有铭碑三所，会贞按：此三碑欧、赵皆不著录，洪但载郦说，盖已佚。兽碣具存。《皇览》曰：弟子各以四方奇木来植，故多诸异树，不生棘木刺草，今则无复遗条矣。朱《笺》曰：《圣贤冢墓记》云，孔子冢茔中树以百数，皆异种，世世无能名其树者。其树皆弟子持其方树来种之，有柞、枌、雒离、女贞、五味、欃檀之属。[九]会贞按：朱所引见《文选 刘先生夫人墓志 注》，与《皇览》有《圣贤冢墓记》一类。《孔子世家 集解》、《续汉志 注》等书引《皇览》，互有详略异同。又《说文》楷下云，孔子冢盖树之者，杜馥疑即《皇览》之五味也。
泗水自城北，南径鲁城西南，合沂水。沂水出鲁城东南，尼邱山西北，会贞按：《左传 昭二十五年》杜《注》，鲁城南有沂水。《地形志》，鲁县有沂水。《元和志》沂水亦名雩水，源出曲阜县东南八里。今曰雩河，出曲阜县东南尼山之麓，即尼邱山也。山即颜母所祈而生孔子也。会贞按：《孔子世家》，颜氏女祷于尼丘而得孔子。《地形志》，鲁县有尼丘山。《元和志》，山在泗水县南五
十里。在今曲阜县东南六十里，连泗水、邹县界。山东一十里有颜母庙。会贞按：《地形志》，鲁县有颜母祠。据郦《注》则此庙及下孔庙西北二里颜母庙，有二庙。山南数里，孔子父葬处，《礼》所谓防墓崩者也。会贞按：《孔子世家》，孔子父叔梁纥葬于防山。山在鲁东。《礼记 檀弓上》，孔子母合葬于防。又曰，防墓崩。《地形志》，鲁县有房山，即此山。《隋志》，泗水有防山。《括地志》，防山在兖州曲阜县东二十五里。在今曲阜县东三十里，山北三里余，即启圣王墓。平地发泉，流径鲁县故城南。守敬按：两汉县属鲁国，魏、晋、宋、后魏属鲁郡。《地形志》，鲁县有鲁城。在今曲阜县东二里。水北东门外，即爰居所止处也。守敬按：《寰宇记》，古鲁城东有二门，其北名上东门。《左传 定八年》，公敛处父帅成人自上东门入。《注》云，鲁东城之北门。又《国语》，臧文仲祭爰居于鲁东门外，皆此门也。《国语》曰：海鸟曰爰居，止于鲁城东门之外三日，守敬按：《国语》作二，证以《庄子》，似三字是。臧文仲祭之，展禽讥焉。守敬按：见《鲁语》上。故《庄子》曰：每鸟止郊，鲁侯觞之，奏以广乐，具以太牢，三日而死，此养非所养矣。守敬按：此事《庄子 至乐》、《达生》二篇俱载之，《注》钞变《至乐》篇文。门郭之外，亦戎夷死处。守敬按：戎夷自齐西南行至鲁，故郦氏意度以为死在东门郭外。《吕氏春秋》曰：昔戎夷违齐如鲁，天大寒而后门，与弟子宿于郭门外，寒愈甚，谓弟子曰：子与我衣，我活，我与子
衣，子活。我国士也，为天下惜。子不肖人，不足爱。弟子曰：不肖人，恶能与国士并衣哉？守敬按：原书并作之。戎夷朱脱夷字，戴同，赵增。叹曰：不济夫！解衣与弟子，半夜而死。守敬按：钞略《长利》篇文。沂水北对稷门。守敬按：《左传》杜《注》，稷门，鲁南城门。《寰宇记》、《名胜志》并云，西五门，第三曰稷门。恐有讹误。[一〇]昔圉人荦有力，能投盖于此门。守敬按：见《左传 庄三十二年》。服虔曰：能投千钧之重过门之上也。杜预谓走接屋之桷，反复门上也。守敬按：杜《注》与服各一义。刘炫《规过》又云，谓投车盖过于稷门。《正义》引而驳之，张聪咸《左传杜注辨证》则以服、杜二说皆未善，而称刘氏为是。《春秋 僖公二十年 经》书，春，新作南门。《左传》曰：书不时也。杜预曰：本名稷门，僖公更高大之，今犹不与诸门同，改名高门也。戴改故作改，守敬按：戴盖从今本杜《注》，然故字是也。《孔子世家》，定公十四年，齐人陈女乐文马于鲁城南高门外，即此。其遗基犹在，地八丈余矣。亦曰雩门。守敬按：《左传》杜《注》，雩门，鲁南城门。梁履绳《左通补释》曰，稷门乃鲁城正南门，故僖二十年称为南门，杜氏谓即高门。[门见《家语 子路初见》篇。]盖南城有三门，正南曰稷门。南城西门曰雩门，其东门曰鹿门，见《公羊 闵二年传 注》。不得以稷门为雩门矣。杜氏于稷门、雩门俱解云鲁南城门，郦氏因之致误。《春秋左传 庄公十年》，公子偃请击宋师，窃从雩门蒙
皋比而出者也。门南隔水有雩坛，坛高三丈，会贞按：《礼记 郊特牲 疏》引《论语》郑《注》，沂水在鲁城南，雩坛在其上。《寰宇记》，舞雩坛在曲阜县南六里，沂水之南。《方舆纪要》，鲁雩坛在城东南。桂馥《札璞》云，吾邑沂水之南，坛上有石刻曰舞雩坛，盖因《论语》傅会耳。《南齐书 礼志》，雩坛高广，史传无明文。按《觐礼》设方明之祀，为坛高四尺，[一一]雩祭玉帝，粗可依放。馥以旧坛高大，定非雩坛，盖鲁侯郊祀之坛也。曾点所欲风舞处也。会贞按：舞下当有雩字。《论语 先进》篇曾点曰，风乎舞雩。高门一里余道西，有《道儿君碑》，是鲁相陈君立。守敬按：宋 以有道，司徒征见《汾水注》，此岂有字上脱一有字乎？然细审道字，乃涉上而衍。观《隶释》引此作《道儿君碑》，则沿误久矣。《地形志》，鲁县有《儿宽碑》，即此，而《汉书 宽传》不言官鲁，略也。昔曾参居此，枭不入郭。赵作境。守敬按：此事遍考各书，未得所出。马氏《绎史》九十五，但据郦《注》辑曾子事。县即曲阜之地，少昊之墟。会贞按：《史记 周本纪 正义》引《帝王世纪》，少昊邑于穷桑，以登帝位，都曲阜。《左传 定四年》云，命以伯禽而封于少昊之墟。杜《注》，曲阜也。《风俗通 山泽》，今曲阜在鲁城中，委曲长七八里，在今曲阜县治东。有大庭氏之库，《春秋》竖牛之所攻也。会贞按：见《左传 昭五年》，今本《左传》作大库之庭。考《传》十八年作大庭氏之库，两年杜《注》，并称大庭氏，并言于其上作库，则此引昭五年事，作大庭氏之库，是，而《左传》为传写之误。《正义》先儒旧说皆云，炎帝神农氏，一曰大庭氏。《御览》一百五十五引《帝王世纪》，神农都于陈，又营曲阜。故《春秋》称鲁大庭
氏之库。《元和志》，库在曲阜上。《寰宇记》库高二丈。故刘公干《鲁都赋》曰：戢武器于有炎之库，放戎马于巨野之垧。守敬按：王应麟《诗地理考》五，引《鲁都赋》此二句。周武王封姬旦于曲阜，曰鲁。戴以武为讹，改作成。会贞按：《礼记 明堂位》，成王封周公于曲阜，则戴改有据。然《史记 周本纪》武王封弟周公旦于曲阜，曰鲁。《鲁世家》以为武王封同。又云，周公不就封，留佐武王，至成王时，伯禽乃就封。则谓武王封可，谓成王封亦可。戴必以武字为讹，岂《史记》亦讹乎？《括地志》兖州曲阜县外城，即伯禽所筑，古鲁城也。秦始皇二十三年以为薛郡，会贞按：《汉志》但云，鲁国故秦薛郡。此盖因始皇二十三年，击荆虏荆王，淮北之地，尽入于秦为说也。汉高后元年为鲁国全云：按是文引《汉志》，然实班氏之误。高后以城阳为鲁国，不以薛郡，其时薛郡属楚国。会贞按：《汉书 异姓诸侯王表》，高后元年，以鲁国王张偃。又《张耳传》，高后六年，立偃为鲁王高后崩，废。《景十三王传》，前三年，立子恭王余。阜上有季氏宅，宅有武子台，今虽崩夷，犹高数丈。会贞按：《地形志》，鲁县有季武子台。《寰宇记》，台高三丈五尺，在曲阜县东二百五十步。在今曲阜县东北。台西百步有大井，广三丈，深十余丈，会贞按：《寰宇记》，臧武仲井，深六十尺，在曲阜县东南一百步。季桓子井，深八十八尺，在县中法集寺中。此别一井，未详何人所穿？以石垒之，石似磬制。朱似讹作以，戴改，赵据孔宏复《曲阜志》引此改。会贞按：明抄本、黄本并作似。
《春秋 定公十二年》，公山不狃帅费人攻鲁，朱脱人字。戴、赵增。公入季氏之宫，登武子之台也。会贞按：钞略《左传》文。台之西北二里，有周公台，高五丈，周五十步。会贞按：《兖州府志》，今文宪王[按宋追封周公文宪王。]庙在城北高阜上，世所称鲁太庙旧基者，亦即其地也。《一统志》以之当周公台。台南四里许则孔庙，会贞按：《地形志》，鲁县有孔子庙，详下。即夫子之故宅也。守敬按：《续汉书 祭祀志 注》引《汉晋春秋》，阙里者，仲尼之故宅，在鲁城中。《括地志》，曲阜县西南三里有阙里，中有孔子宅，宅中有庙。宅大一顷，所居之堂，后世以为庙。守敬按：《史记 孔子世家》，孔子冢大一顷。故所居堂弟子内，后世因庙云云。《书钞》一百三十九引冢作家，因下有为之二字，与此较合，疑今本《史记》有误。汉高祖十三年，过鲁以太牢祀孔子。守敬按：《汉书 高帝纪》在十二年，此三为二之误[三]。自秦烧《诗》、《书》，经典沦缺。守敬按：《史记 始皇本纪》，三十四年，李斯请史官非《秦纪》皆烧之，非博士官所职，天下敢有藏《诗》、《书》百家语者，悉诣守、尉杂烧之。所不去者，医药卜筮种树之书。汉武帝时：鲁恭王坏孔子旧宅，守敬按：《史记 五宗世家》，恭王以景帝前三年，自濮阳徙王鲁。《汉兴以来诸侯王表》，立二十六年，薨，当武帝元光六年。是恭王在景帝时十四年，在武帝时十二年。《灵光殿赋 序》称，恭王始都下国，好治宫室，则坏孔子宅为初徙鲁事，在景帝时。《论衡 正说》篇，景帝时，坏孔子教授堂，是也。《汉书 艺文志》作武
帝末，《刘歆传》、《移太常博士书》同，未审。此亦作武帝时，未深考耳。得《尚书》，《春秋》、《论语》、《孝经》。会贞按：《汉书 景十三王传》但云，恭王得古文经传，《艺文志》，得《尚书》、《礼记》、《论语》、《孝经》、《汉纪》，得《尚书》、《论语》、《孝经》，《书 序》同，不言《礼记》。《刘歆传》谓得逸《礼》，则《汉纪》、《书 序》偶略之。《说文  》于《礼记》、《尚书》、《论语》、《孝经》外，有《春秋》，《魏书 江式传》同。段玉裁以《春秋经》《传》皆张苍所献，而桂馥驳之。郦氏此条至希有见者，与《晋书 卫恒传》合，亦有《春秋》，盖本旧《晋书》说也。时人已不复知有古文，谓之科斗书，汉世秘之，朱世讹作书，《笺》曰：宋本作时。全校改世，戴、赵改同。会贞按：明抄本作世。希有见者。于时闻堂上有金石丝竹之音，会贞按：《汉书》本传作闻锺磬琴瑟之声。《艺文志》同。《书 序》作金石丝竹，是郦所本。乃不坏。朱此下衍矣字，赵同，戴删。庙屋三间，夫子在西间东向，朱间讹作门，《笺》曰：宋本作面。赵改面，戴改间。颜母朱《笺》曰：旧本作征母。在中间南向。朱向讹作面，戴、赵同。守敬按：亦当作向，今订。夫人隔东一间东向。夫人 前有石砚一枚，作甚朴，云平生时物也。守敬按：夫子 前以下，《从征记》文，引见《书钞》一百四、《类聚》五十八、《初学记》二十一、《御览》六百五，朴上并有古字，当依增。鲁人藏孔子所乘车于庙中，是颜路所请者也。献帝时，庙遇火，烧之。守敬按：亦《从征记》文，引见《后汉书 东平宪王传 注》。《传》言，藏孔子
衣冠琴车书，本《孔子世家》。伍氏但言车，略也。《论语 先进》篇，颜渊死，颜路请子之车，以为之 。永平中，锺离意为鲁相，到官，出私钱万三千文，付户曹孔欣治夫子车，身入庙，拭几席剑履。守敬按：《晋书 五行志》，惠帝元康五年，武库火，孔子履被灾。男子张伯除堂下草，土中得玉璧七枚。伯怀其一，以六枚白意。意令主簿安置几前。孔子寝堂 首，有悬瓮。意召孔诉问：何等瓮也？对曰：夫子瓮也，背有丹书，人勿敢发也。意曰：夫子圣人，所以遗瓮，欲以悬示后贤耳。发之，中得素书，文曰：后世修吾书，董仲舒。护吾车，拭吾履，发吾笥，会稽锺离意。璧有七，张伯藏其一。意即召问伯。果服焉。守敬按：此《锺离意别传》文，引见《后汉书》本传《注》，《搜神记》三同。魏黄初二年，赵云：《金石录 跋尾》曰，《魏志》，文帝以黄初二年正月下诏。今以碑考之，乃黄初元年，诏语亦小异，亦当以碑为正也。戴改元。文帝令郡国修起孔子旧庙，置百石卒吏。朱讹作百夫吏卒，《笺》曰：夫旧作尺，吴改作夫。 按：曹植撰《孔羡奉家祀碑》云，以议郎孔羡为宗圣侯，邑百户，奉孔子之祀。令鲁郡修起旧庙，置百户吏卒以守卫之。赵改户云：按原本作百夫吏卒，误也。曹植撰《孔羡奉家祀碑》作百户吏卒。今是碑载《隶释》。《阙里志》作百户卒史。《三国志 魏纪》，黄初二年，以议郎孔羡为宗圣侯，邑百户，奉孔子祀。令鲁郡修起旧庙，置百户吏卒以守卫
之。与碑足相证明。《隶释》、《阙里志》所改则非也。而顾炎武《金石文字记》曰，百石卒史者，秩百石之卒史也。《汉书 儒林传》，郡国置五经百石卒史。《倪宽传》，补廷尉文学卒史。臣瓒曰，《汉 注》，卒史秩百石，是也。然其自《注》又云，杜氏《通典》作百户吏卒，《三国志》同。盖未能审定尔。何焯曰，亭林但据桓帝永兴元年，鲁相乙瑛置孔子庙百石卒史。不知黄初自置百吏卒，未可执此例彼也。百石卒史，掌领礼器，选年四十以上，经通一艺，杂试通利，能宏先圣之礼，为宗所归者，乃是孔氏子孙为之。百户吏卒，则守卫之人耳。守敬按：《隶释》作百石吏卒，《金石存》石下二字阙，《两汉金石记》仍据亭林卒史之说，而以洪氏所释《孔羡碑》作吏卒，谓此二字之误。自魏碑已然，而《三国志》因之，是黄初置百石卒史，与汉桓帝永兴同，而义门之驳亭林，未审也。庙有夫子像，列二弟子执卷立侍，穆穆有询仰之容。会贞按：《通鉴》晋义熙十一年，韩延之复刘裕书，有每事询仰之文。汉、魏以来，庙列七碑，二碑无字。赵云：按《注》云，庙列七碑，二碑无字，则五碑有文字可知矣。并见《隶释》，一、《孔庙置守庙百石孔龢碑》，威宗永兴元年；一、《鲁相韩 造孔庙礼器碑》，永寿二年；一、《韩 修孔庙后碑》，永寿三年；一、《鲁相史晨祠孔庙奏铭》，灵帝建宁二年，一、《史晨飨孔庙后碑》，俱云《水经》有，故知即是七碑中之五碑也。会贞按：郦氏明云汉、魏庙列七碑，赵所举皆汉碑，而魏修孔子庙，上文实 其事，此不得遗碑而不数，合之共有八碑。据《两汉金石记》，《史晨飨孔庙后碑》刻于《史晨奏祀孔子庙碑》之阴，郦氏殆以两碑为一，故统言七碑欤？《札朴》云：古碑皆先立而后书。李绰《尚书故实》，东晋
《谢太傅碑》树贞石，初无文字。《南齐书 文献王嶷传》，谢安石素族之台辅，时无丽藻，有碑无文。然则此二碑无字，殆亦未得撰文之人乎？今惟《韩 修孔庙后碑》佚，余五碑尚存。牛氏《金石图》云，并在曲阜县孔庙。二碑无字者不可考。栝柏犹茂。会贞按：《宋书 江夏王义恭传》，孔子旧庙[原误，依《类聚》八十八改。]有柏树二十四株，历汉、晋，其大连抱。土人崇敬莫犯。义恭悉遣人伐取。此言栝柏犹茂，或据旧籍言之。庙之西北二里有颜母庙，庙像犹严，有修栝五株。守敬按：数语，《类聚》八十九引《祀应记》同，盖本此。孔庙东南五百步有双石阙，守敬按：《阙里文献考》谓古阙里以双石阙得名。即灵光之南阙，北百余步即灵光殿基，会贞按：《寰宇记》，灵光殿在曲阜县西南二里鲁城内。《名胜志》称《志》云，南溪在县东南里许，乃古灵光殿址。在今曲阜县东二里。东西二十四丈，会贞按：《御览》一百七十五、《天中记》十三引此，并无四字，《后汉书 东海恭王强传 注》亦无此四字，当衍。南北十二丈，高丈余。东西廊庑别舍，中间方七百余步。阙之东北有浴池，方四十许步。守敬按：叶奕苞《金石录补》曰，汉鲁孝王刻石，金高德裔修孔庙，掘太子池得之。景帝子余封于鲁，俗呼为太子也。池在灵光殿基西南三十步，疑太子池即此池，而方位异，岂有讹文与？池中有钓台，会贞按：《鲒埼亭集》三十七有《汉鲁灵光殿钓鱼池 跋》。方十步，池台之基岸悉石也。朱作池台悉石也。赵删池字，增之基岸三字，云：池字衍文，《御览》引此《注》云，
台之基岸悉石也。全、戴删增同。会贞按：增是，删非也。《御览》一百七十五有池字，《天中记》十三引同，盖谓台之基，池之岸也。遗基尚整，故王延寿《赋》曰：周行数里，仰不见日者也。会贞按：《后汉书 文苑传》，王逸子延寿，字文考，有 才，游鲁，作《灵光殿赋》，蔡邕甚奇之。《赋》载《文选》。是汉景帝程姬子鲁恭王之所造也。会贞按：此句《赋 序》文[一三]。《汉书 景十三王传》，程姬生鲁恭王余，好治官室。《后汉书 东海恭王疆传》，初，鲁恭王起灵光殿，甚壮丽。殿之东南，即泮宫也。守敬按：《诗 鲁颂 泮水》篇，既作泮宫。《毛传》，天子辟廱，诸侯泮宫。《括地志》，泮宫在曲阜县西南二里鲁城内宫之内。郑云，泮之言半也，其制半于天子之辟雍。在今曲阜县城中东南隅。在高门直北道西。守敬按：高门见上。宫中有台，守敬按：《九域志》，袭庆府有泮宫台。[一四]《一统志》泮宫台亦谓之书云台，《左传 僖公五年》，日南至，公登台以望云物，即此。高八十尺，台南水东西一百步，南北六十步，台西水南北四百步，东西六十步，守敬按：此《毛传》所云泮宫之水。《寰宇记》，泮宫二池在曲阜县南二里泮宫台南。《名胜志》引元杨奂《东游记》，台下有水，自西而南，深丈许而无源。台池咸结石为之，《诗》所谓思乐泮水也。守敬按：《泮水》篇文。又《通典》，泗水县有泮水，《寰宇记》，泗水县亦载泮水。沂水又西径圜朱作圆，赵同。戴改圜。丘北守敬按：《寰宇记》，南郊圜丘在曲阜县南七里。《明一统志》，郊台在县西南十里，东西五十八步，南
北四十步，即鲁君郊祀之所。在今曲阜县西南。丘高四丈余。沂水又西流，昔韩雉射龙于斯水之上。《尸子》曰：韩雉见申羊于鲁，有龙饮于沂。韩雉曰：吾闻之，朱讹作也，戴、赵改之。出见虎，搏之，见龙，射之，今弗射，是不得行吾闻也。遂射之。守敬按：《御览》六十三引《尸子》此条，行上无得字。沂水又西右注泗水也。朱也上有者字，赵同，戴删。守敬按：今雩河自曲阜县西北流，至滋阳县东入泗。
又西过瑕邱县东，守敬按：汉县属山阳郡，后汉因。《左传 哀七年》[一五]杜《注》，南平阳西北有瑕邱城。盖魏、晋间废，在今滋阳县东北五里。瑕邱城互见《洙水》篇。屈从县东南流，漷水从东来注之。
瑕邱，鲁邑，守敬按：《左传》杜《注》，负瑕，鲁邑。瑕邱即负瑕，故言鲁邑。《春秋》之负瑕矣。哀公七年季康子伐邾，囚诸负瑕是也。守敬按：见《左传》。应劭曰：瑕邱在县西南。守敬按：《汉志》颜《注》引应说同。昔卫大夫公叔文子升于瑕邱，蘧伯玉从。文子曰：乐哉斯邱！死则我欲葬焉。伯玉曰：吾子乐之，则瑷请前。守敬按：《礼记 檀弓上》文。刺其欲害民良田也。守敬按：郑《注》文。瑕邱之名，盖因斯以表称矣。曾子吊诸负夏，守敬按：亦《檀弓上》文。郑玄、皇甫谧并言卫地，守敬按：郑《注》卫地。《御览》八十一引《帝王世纪》但言舜迁于负夏，[一六]略卫地之文。鲁、卫虽殊，土则一也。赵云：《 林》
曰，县邑同号，地志已多，于时鲁有瑕邱，何知卫无兹垄？周之典制，国有分土，行李所过，聚 是防。若瑕邱独为鲁田，寸壤皆非卫有，未闻衔命介使，凭览敌国之墟，而终没大夫，卜穸强邻之陌者也。且此处所 ，咸在邾、鲁封域， 入卫事，于理殊乖。又负夏可为负瑕，则虞舜所迁，岂亦在是乎？一清按：卫瑕邱在今开州东南三十里，秦置濮阳郡，即卫之帝邱。成公自楚邱来迁者也。公叔之云，宜在彼地。道元误以鲁瑕邱当之，诚如方叔所讥。
漷水出东海合乡县。守敬按：《说文》，漷水在鲁。《春秋 襄十九》年杜《注》，漷水出东海合乡县，郦所本。汉县属东海郡，[《续汉志》乡讹城。]魏、晋因，宋属兰陵郡。后魏武定七年，属兰陵郡，在郦氏后。在今滕县东三十里，今郭河出滕县东南高山，即漷水也。汉安帝永初七年，封马光子朗为侯国。朱讹作和帝永宁九年封马光子复。赵云：按此《注》皆误。据范《史》云，永初七年，复绍封光子朗为合乡侯，则复非其名，且事在安帝永初七年，非和帝永宁九年。永宁亦安帝纪年，次年之七月即改建元元年。戴俱改。守敬按：见《马援传》，光，援子。其水西南流入邾。戴云：按入邾二字有舛误。会贞按：入邾者，入邾国界也，故下引《春秋》释之，字不误。《春秋 哀公二年》，季孙斯伐邾，取漷东田及沂西田是也。会贞按：见《经》文。漷水又径鲁国邹山东南，而西南流，会贞按：《续汉志》，驺县有邹山，《元和志》，邹山在邹县南二十二里。在今邹县东南二十里。《春秋左传》所谓峄山也，邾文公之所迁。守敬按：《左传 文十三年》，邾文公卜迁于绎。杜《注》，鲁国
邹县北有绎山。《校勘记》，《水经注》引作峄山，非也。然绎、峄古字通，故《汉志》作峄山。颜《注》引应劭曰，邾文公卜迁于峄者也。《史记 夏本纪 正义》引《邹山记》，邹山，古之峄山。乃邹山即峄山之证。惟以当《禹贡》之峄，则误耳。而《地形志》、《通典》分邹山、峄山为二，失之。今城在邹山之阳，朱脱在字，戴增。赵据孙潜校增。会贞按：《续汉志 注》引《驺山记》，邾城在山南，去山二里。《通典》，城周回十四里，上冠危峰，下属岩壑，穷险固之胜景。依岩阻以墉固，故邾娄之国，曹姓也。守敬按：《汉志》，故邾国，曹姓。《公羊 隐元年》作邾娄，《释文》，邾人语声后曰娄，故曰邾娄。《史记 楚世家》，陆终生子六人，五曰曹姓。《集解》引《世本》曰，曹姓者，邾是也。叔梁纥之邑也，孔子生于此。全云：以鄹为邹，则孔子乃邾娄国人耶？善长可谓大缪矣。守敬按：《孔子世家》，孔子生鲁昌平乡陬邑。《集解》，徐广曰，陬音驺。孔安国曰，陬，孔子父叔梁纥所治邑。《论语》作鄹。《左传》作郰，据《说文》，邹，鲁县，古邾娄国。郰，鲁下邑，孔子之乡。截然为二。故后儒多以郦说为误。叶圭绶曰，《左传 文十三年》，邾文公卜迁于绎。杜《注》，绎，邾邑，鲁国邹县北有绎山，而邾故都究在何所，古无明文。余谓鲁鄹邑，即邾故都。邾迁后，始入鲁。襄十年，聊人纥，杜《注》，聊邑，鲁县东南莝城是也。《魏志》，邹有叔梁纥城。《寰宇记》，古邾城在曲阜东南[今本讹作东北。]四十里。《括地志》，故邹城在泗水县西南[或讹东南。]六十里。《方舆纪要》谓《寰宇记》之古邾城即莝城，最当。惟乐氏称邾城为邾人筑以备鲁者则误耳。得叶说而后知此《注》之可凭。后乃县之，因邹山之名以氏县也。守敬按：《寰宇记》，
鲁[或曰当作邹。]穆公改邾作邹，县复以山为名。两《汉志》作驺，《晋》、《宋》、《后魏志》作邹，二字通。汉属鲁国，后汉因，魏、晋、宋、后魏属鲁郡。在今邹县东南二十五里。王莽之邹亭矣。京相璠曰。《地理志》，峄山在邹县北，赵云：按《汉志》作驺。绎邑之所依以为名也。朱脱以字，赵据《通鉴 注》校增，戴增同。会贞按：晋建兴元年《注》引此文。山东西二十里，高秀独出，会贞按：《续汉志 注》，山高五里。《邹县志》，周围二十余里，自麓至巅，计八里许。积石相临，殆无土壤。会贞按：《续汉志 注》引郭璞曰，绎山纯石，积构连属。石间多孔穴，洞达相通，往往有如数间屋处，其俗谓之峄孔。会贞按：《方舆纪要》称志云，峄山孔穴甚多，其大者曰妙光峒。《寰宇记》，山有穴，遥与洞庭通，其孔可以逃难。遭乱，辄将家入峄，朱家讹作处，下衍人字。赵同。《笺》曰：处当作居。戴改家，删人字。会贞按：《御览》四十二作将居人入峄。《通鉴 注》引作将家入峄。外寇虽 ，无所施害。晋永嘉中，朱无晋字，戴、赵增。太尉郗鉴将乡曲保此山，朱保作逃，赵据《通鉴 注》引此改，戴改同。会贞按：毛本《晋书》本传作郗，《通鉴》别本作 ，又《世说 雅量》篇作郗，《注》引《王氏谱》作 ，《正字通》，郗与 别。黄长睿曰， 诜晋大夫郄縠之后。郗鉴，汉御史大夫郗虑之后。姓源既异，音读亦殊，后世因俗书相混，不复分郗、 为二矣。《传》言鉴，高平金乡人，尝归乡里，共推鉴为主，举千余家，俱避难于鲁之峄山。鉴后官至太尉。胡贼攻守不能得。今山南有
大峄，名曰郗公峄。会贞按：《寰宇记》，山下有大驿，名 公驿，《名胜志》同，误。《方舆纪要》俱作峄。山北有绝岩，秦始皇观礼于鲁，登于峄山之上，命丞相李斯，以大篆勒铭山岭，赵作顶。会贞按：《寰宇记》、《名胜志》并作岭。《史记 封禅书 索隐》引《从征记》，北岩有始皇所勒铭。《始皇本纪》，二十八年，始皇东行郡县，上邹峄山，立石，与鲁诸儒生议刻石颂秦德。《集古录》，《峄山碑》者，始皇东巡， 臣颂德之辞。至二世时，丞相李斯始以刻石。《晋书 卫恒传》，斯工篆，诸山及铜人铭皆斯书。唐封演《闻见记》称碑为魏太武登山，使人排倒之。然而历代摹拓，以为楷则，邑人疲于供命，聚薪其下，因野火焚之。此碑今有宋郑文宝摹本最佳，是小篆。[一七]名曰昼门，朱《笺》曰：《御览》引此《注》作尽门，俱误。唯《山东通志》作书门，近是。戴、赵改书。会贞按：《寰宇记》、《齐乘》、《名胜志》并作书。《诗》所谓保有凫峄者也。朱有讹作其，赵依《经》文改，戴改同。会贞按：《鲁颂 閟宫》篇文。峄作绎，《释文》绎又作峄。《初学记》八引《诗》作峄。漷水又西南径蕃县故城南。守敬按：汉县属鲁国，后汉因，魏、晋属鲁郡，元康中，属彭城郡，宋因，后魏孝昌三年为蕃郡治，在郦氏后。《地形志》，蕃治蕃城，今滕县治。又西径薛县故城北，守敬按：汉县属鲁国，后汉因，魏、晋属鲁郡，元康中属彭城郡，宋、后魏因。《地形志》，薛有薛城。在今滕县西南四十里。《地理志》曰：夏车正奚仲之国也。守敬按：见《汉志》薛县下。《御览》四十二引阳晔[当从《寰宇记》作刘芳。]《徐州记》，奚公
山，奚仲造车之所，山上轨辙犹存。《元和志》，奚公山在滕县东南六十六里。在今滕县东南六十里。《竹书纪年》，梁惠成王三十一年，今本《竹书》周显王二十九年。邳迁于薛，改名徐州。守敬按：今《竹书》在周显王二十九年。脱改名徐州四字。《史记 齐世家 索隐》、《孟尝君传 正义》引并有，与此同。而邳作下邳。《续汉志》，薛本国，六国时曰徐州。惠栋《补注》，《战国策 齐一》篇，楚威王战胜于徐州。高诱曰，徐州或作舒州，是时属齐。《说文》， ，邾下邑，从邑，余声，鲁东有 城，读若涂。司马贞曰，徐字从人，《说文》作 ，并音舒。《齐世家》，田常执简公于徐州，《春秋》正作舒州。何焯定作徐。城南山上有奚仲冢。《晋太康地记》曰：朱脱曰字，赵同，戴增。守敬按：郦氏引各书本有无曰字者。奚仲冢在城南二十五里山上，守敬按：《御览》五百六十引《皇览》，奚仲冢在鲁国县东二十五里，山上，因名奚仲山。[《地形志》作奚公山。]《续汉志 注》引《地道记》无五字。与此参证，《御览》县上脱薛字，东当作南，《续志 注》脱五字。《齐乘》，奚公冢在滕州东南青邱村奚山下。在今滕县东南六十里。百姓谓之神灵也。守敬按：《地形志》，薛县有奚仲庙。盖以神灵而祠之。齐封田文于此，号孟尝君，守敬按：《史记 孟尝君传》，济愍王三年，封田婴于薛。婴卒，子文代立于薛，是为孟尝君。《集解》，《诗》曰，居常与许；郑玄曰，常或作尝，在薛之南。孟尝君食邑于薛。有惠誉，朱作喻，戴同。《笺》曰：惠喻当作惠誉，即冯暖焚券事也。全、赵改誉。守敬按：《名胜志》作誉，冯暖焚券详《孟尝君传》，本《齐策》。今郭侧犹有文冢，守敬按：《续汉志 注》引《皇览》，靖郭君冢在薛城中东
南陬，又孟尝君冢在城中向门东北边。郦氏今郭侧犹有文冢云云，直以目验得之，是孟尝君封于薛，即葬其地。故《地形志》，薛有孟尝君冢。《括地志》，冢在滕县南五十二里。《寰宇记》，在滕县南五十里。别无异说，在今滕县东南。乃钱大昕所谓孟尝君封薛，不当在汉鲁国之薛，当在汉菑川。《史》、《汉 平津侯传》皆云，菑川薛人，是齐别有薛邑也。《皇览》、《水经注》诸书未可信。失之。结石为郭，作制严固，莹丽可寻，行人往还，莫不径观，以为异见矣。守敬按：《齐乘》四，今墓已开发，内如宫室，以铜铁铸壁，扣之有声，坚不可动。漷水又西径仲虺城北。会贞按：《齐乘》，仲虺城俗曰斗城。《一统志》称旧《志》，驩城在滕县西南五十里，东去薛城三十里，盖其遗址。虺、驩声近致讹。《晋太康地记》曰：奚仲迁于邳，仲虺居之，以为汤左相。会贞按：《左传 定元年》，薛宰曰，薛之皇祖奚仲居薛，以为夏车正。奚仲迁于邳。仲虺居薛以为汤左相。亦见《汉志》，《太康地记》所本，奚仲所迁之邳乃下邳，见后。其后当周，爵称侯，后见侵削，霸者所绌为伯，任姓也。会贞按：《左传 隐十一年》孔《疏》，《谱》云，薛，任姓，黄帝之苗裔奚仲云云……仲虺云云……周武王复以其冑为薛侯。齐桓霸诸侯，绌为伯。应劭曰：邳在薛。会贞按：《汉志》下邳颜《注》引应说。《说文》，邳，仲虺所封国，在鲁薛县。是仲虺居薛，乃居邳也。此邳亦曰上邳，以仲虺所居，又谓之仲虺城。故郦氏 仲虺城而邳、上邳连 之。徐广《史记音义》曰：楚元王子郢客，朱脱客字，戴、
赵增。会贞按：《元王世家》亦脱客字。以吕后二年，封上邳侯也。朱《笺》曰：孙云，按《史记》，楚元王子刘郢客封上邳侯。会贞按：文见《史表》，非徐广说，徐广音义四字当衍，《汉表》同。有下故此为上矣。会贞按：《汉志》下邳颜《注》引臣瓒曰，有上邳，故曰下邳。此颠倒用之，下邳县见后。《晋书地道记》曰：仲虺城在薛城西三十里。会贞按：《齐乘》同。漷水又西至湖陆县，入于泗。朱西下衍径字，戴、赵删。故京相璠曰：薛县漷水，首受蕃县，西注山阳湖陆是也。会贞按：蕃县与合乡接壤，京说与杜似异实同。其言西注湖陆，与杜西南至湖陆入泗亦同。郦转引京者示博耳。胡陆县见下。今郭河自滕县东，西南流入运河。《经》言瑕邱东，误耳。会贞按：漷水入泗在下南梁水之后，郦氏因《经》言瑕邱东，故详 于此，而辨《经》之误。下只以泗水又南，漷水注之二语了之。又按叶圭绶曰，今邹县白马河东有漷东村、漷东社。白马河入泗在平阳，地，正瑕邱南，高平北。沂水在其东。或白马河古有漷名，未可知也，岂《经》与《注》各指一水乎？
又南过平阳县西。
县即山阳郡之南平阳县也。守敬按：《汉》、《晋志》曰，南平阳，至宋始去南字。《经》作于三国时，而称平阳，省文耳。汉县属山阳郡，后汉、魏因，晋属高平国，宋、后魏属高平郡。《地形志》，平阳有平阳城。今邹县治。《竹书纪年》曰：梁惠成王二十九年，守敬按：今本《竹书》周显王二十七年。
齐田盻戴、赵盻作肸。及宋人伐我东鄙，围平阳者也。王莽改之曰黾平矣。
泗水又南径故城西，世谓之漆乡。会贞按：此故城世谓之漆乡者，非古漆郡也。下方实指古漆乡。应劭《十三州记》曰：漆乡，邾邑也。会贞按：《汉志》颜《注》引孟康曰，邾庶期以漆来奔，又城漆，今漆乡是。则邾邑但名漆，因漆而有漆乡之目，应氏盖谓漆乡本邾之漆耳。杜预曰：平阳东北有漆乡。[一八]朱此下衍漷字，赵改郭，戴删。会贞按：《春秋 襄二十一年》杜《注》作南平阳东北有漆乡，《释例》同。此因乡、漷形近致衍。《续汉志》，南平阳有漆亭，《晋志》同。《地形志》，平阳有 城， 乃漆之讹，在今邹县东北。今见有故城西南方二里，所未详也。会贞按：即上故城，漆乡在县东北，此城俗名漆乡者，则在西南二里，方位悬殊，疑莫能定，故云未详。
又南过高平县西，洸水从西北来，朱西北讹作北西，戴、赵乙。流注之。会贞按：洸水详《洙水》篇，云，洸注洙，洙入泗，以洙水为正流也。此《经》则谓洸注泗，以洸水为正流也。《释例》，洙水西南入洸[原误作沇，《春秋 疏》亦误。]水，下合泗同。
泗水南径高平山，会贞按：《地形志》，高平县有高平山。叶圭绶云，承匡山界，今鱼台县与济宁州邹县之间。泗水自邹县南流，径两城山之西，两城山连承匡山十余里，其南有平山，势若列屏，高平山当在是。山东西十里，南北五里，高四里，与 山相连，其山最高，顶上方平，
故谓之高平山，县亦取名焉。
泗水又南径高平县故城西。守敬按：汉县曰橐，属山阳郡，后汉改高平，[并见下。]仍属山阳郡，魏因，晋属高平国，宋为高平郡治，后魏因。在今邹县西南。汉宣帝地节三年，封丞相魏相为侯国。全云：姜宸英曰，此二句是后人所妄加，盖善长既知高平是王莽所改，则魏相所封，非此高平明矣。岂尚引之乎？何焯曰，弱翁所封，盖临淮之高平。《地志 注》曰，侯国者也。予按《汉表》，高平属柘，柘是淮阳之属县也。一清按：今江南宿迁县，疑是弱翁封邑。高帝八年，全云：当作七年。戴改七。守敬按：《史》、《汉表》俱作八年，八字不误。封将军陈锴为橐侯。朱《笺》曰：《史记》、《汉书 功臣表》，并作橐侯陈锴，为将，从击陈豨，有功。旧本《水经注》亦作 侯，此《注》改作橐侯，未知何据，岂郦君所见《史》、《汉》别本有异乎？赵云：按非也。《世本》、《史》、《汉表》俱作侯。师古音公老翻。而小司马则以为山阳之属县也。山阳之属县曰橐，臣瓒音之曰拓。郦在颜前，想六朝时《汉表》元作橐字，至唐始误作 。师古不能据《地理志》以正之。朱氏乃云旧本《水经注》作 ，此《注》改作橐，而且揶揄之曰，岂郦君所见《史》、《汉》别本有异乎？一似旧本更属他人之书，而此《注》为郦君所手定。借曰异同，要是后来传写翻刻之讹，朱氏宁亦知之否乎？又《史表》是陈错，故《索隐》曰，《汉表》作锴，音楷。《三苍》云，九江人名铁曰错。今云《史》、《汉表》并作锴，岂其然乎？守敬按：卢文弨《钟山札记》，《水经注》泗水又南径高平县故城西，至王莽改曰高平一段，文多舛误。宣帝不应在高帝之前。又魏相所封者，据
《汉表》，高平下《注》一柘字，则是淮阳国柘县，又高平乡，非县也。新校本知其误，乃删去汉宣帝以下十五字，然错为橐侯，亦未得是。旧本《水经注》作字，则是真定所属之县，不应系之高平。新校本乃改为橐侯，非也。余意此两条当一并删去，于泗水又南径高平县故城西下，径接《地理志》云云，盖此两条皆后人所附益，亦不出一手，故参差不合。卢虽不知 为橐之误，而依删两条，则文意甚顺，当从之。《地理志》，县故山阳之橐县也。朱志下有曰字，《笺》曰：旧本橐作 。全云：按《汉志》无是文。戴改作《地理志》山阳之属县也。守敬按：只当删曰字，朱所称作 是误本，此郦据《汉志》立言，全说泥矣。王莽改曰高平。应劭曰：章帝改。按本《志》曰王莽改赵作更。名，章帝因之矣。守敬按：《汉志》颜《注》不载应说。《续汉志》，章帝更名。刘《注》，《前汉志》王莽改曰高平，章帝复莽此号。所谓洸水者，洙水也，盖洸、洙相入，互受通称矣。朱脱五字，戴、赵增。会贞按：洙水入泗，而《经》云洸水注泗，故言所谓洸水者洙水也。洸、洙合流，则谓之洙可，谓之洸亦可，乃互受通称之例。
又南过方与县东。朱作方舆，《笺》曰：方舆，晋灼音房豫。戴、赵改与。守敬按：汪本《汉志》亦作舆。《晋》、《宋志》并作方与。方与县详《济水》二。
汉哀帝建平四年，县女子田无啬生子。先未生二月，儿啼腹中，及生不举，葬之陌上。三日，人过闻啼声，母掘养之。会贞按：《汉书 五行志》文。
菏水从西来注之。朱菏作荷，下同。《笺》曰：当作菏。戴、赵改菏。守敬按：王念孙《读书杂志》四，《说文》作菏，《汉 地理志》菏多作荷，《水经注》亦作荷。《五经文字》云，菏，古本亦作荷。今考《集韵》，菏通作荷，惟从《说文》作菏为正耳。
菏水，即泲水之所苞注以成湖泽也。朱泲作沛，赵改，戴改济。守敬按：《禹贡》导川之至于菏，即豫州之菏泽。《汉志》，菏泽在定陶东。又云，湖陵菏水在南。《说文》，菏泽水在湖陵，以菏水为菏泽所出之水。傅寅《禹贡集解》谓在定陶者其泽，在湖陵者其流，是也。乃孔《传》释至于菏曰，菏泽之水，谓菏泽在湖陵，误矣。郦氏《济水》篇以胡陆入泗为泽水所锺，此亦云，菏水即泲水所苞注以成湖泽。殆惑于孔《传》泽在湖陵之说，如胡渭所讥也。而东与泗水合于湖陵县西六十里谷庭城下，守敬按：此即《汉志》所谓泗水至方舆入泲者也。据《经》合在方与之东，《注》谓合于湖陵之西，一也。《名胜志》，鱼台县有谷亭，即谷庭城，今为谷亭镇。《明 地理志》谓之谷亭镇。《方舆纪要》以镇为春秋时之宁母亭，失之。在今鱼台县东二十里。俗谓之黄水口。黄水西北通巨野泽，盖以黄水沿注于菏，故因以名焉。守敬按：黄水上承巨泽诸陂，东南至方与入菏。菏又东过胡陆入泗，详见《济水》篇。是黄水先入菏，菏后入泗，此乃菏水入泗之口，而俗称黄水口者，以菏水合黄水，亦名黄水，乃互受通称之例。赵云，《禹贡锥指》曰，《地记》之言水也，凡二水大小相敌，既合流，自下皆得通称，多至五六水亦然。《汉志》鲁国卞县，泗水至方舆入泲。《说文》，泗受泲水东入淮，其所谓泲，即菏水
也。又《汉志》蕃县，南梁水西至湖陵入泲渠。郦善长云，泲在湖陆西而左注泗。泗泲合流，《地记》或言泲入泗，泗亦言入泲，故有入泲之文。按观鱼台下临菏水，而《公羊传》以棠为济上邑，则以菏为济，汉初已然。故班固谓泗入济，许慎谓泗受济，而不言菏，以菏即济也。《水经 济水》篇所 ，自乘氏以至湖陆，即分济之菏，自沛县以至睢陵，即入淮之泗，而皆以为济水。盖本《汉志》以立文也。然又云：济水东至乘氏县西，分为二，南为菏水，北为济渎。而《泗水》篇则自方与受菏至睢陵入淮，皆以为泗水，是又与《禹贡》合。《水经》非一时一手作，观于此而益验。窃谓济虽小水，而能专达于海，故得与四渎之列。使合泗入淮者亦济，则是因淮以达海矣，安得谓之渎？禹主名山川，不相假借，而后世《地记》，以菏、泗为济，本支不分，大戾经旨，不详辨之，何以使《禹贡》之书着明如日月哉？
又屈东南过湖陆县南，赵云：《经》文陆字，疑后人所改。会贞按：《经》为三国魏人作，故作湖陆，不作湖陵，赵尚不知，故有此欤？涓涓水朱作洧涓水，《笺》，曰：宋本作涓涓水。赵、戴依改。会贞按：明抄本作涓涓。《名胜志》引此同。从东北来，流注之。
《地理志》故湖陵县也，朱志下有曰字，陵讹作陆。赵改云：前汉为湖陵，此引班《书》，不得曰故湖陆。戴改同，戴删曰字。菏水在南，朱作荷水，戴、赵改菏。守敬按：今本《汉志》作河，是误字，见下。王莽更戴作改。曰湖陆。应劭曰：《尚书》一名湖陵，章帝封东平王苍子为湖陆侯，更名湖陆也。朱两湖陆俱讹作湖陵。赵云：按此《注》全是袭用《汉志》而又误者。《汉志》
山阳郡湖陵县下云，《禹贡》，浮于淮泗，通于河，水在南。莽曰湖陆。应劭曰，《尚书》一名湖，章帝封东平王仓子为湖陵侯，更名湖陵。通于河，据《说文》是达于菏，一名湖之湖，亦当是菏字。盖仲瑗引《尚书》之菏，以证《世本》、《汉书》通于河之误。传写者更讹而为湖。道元不察，又加陵字，遂有《尚书》一名湖陵之谬词。更考《郡国志》山阳郡湖陆，故湖陵，章帝更名。刘昭《补注》云，《前汉志》，王莽改曰湖陆，章帝复其号。晋以后总曰湖陆。戴删尚书二字，谓一名湖陵，宜为《地理风俗记》之文。改湖陵侯作湖陆侯，改更名湖陵作更名湖陆。守敬按：赵说是也。戴删非，改是也。《汉书 高帝纪》颜《注》引邓展曰，章帝元和元[或作五，误。]年，改湖陵为湖陆。东平王苍子封湖陆侯，范《书 苍传》不载。
泗水又东，径郗鉴所筑城北，守敬按：城在今鱼台县东南。又东，径湖陵城东南。守敬按：湖陵，秦县，汉属山阳郡，后汉、魏曰湖陆，仍属山阳郡，晋属高平国，宋废。《地形志》，阳平有胡陆城。在今鱼台县东南六十里。昔桓温之北入也，朱无之字，戴、赵增。守敬按：《晋书 桓温传》，太和四年北伐燕。范欢擒慕容忠于此。守敬按：《晋书 慕容暐载记》，温将檀玄攻胡陆，执慕容忠。《通鉴》同。此言范欢擒忠未知本何家旧《晋书》，今不可考。城东有《度尚碑》。赵按：《后汉书 度尚传》，尚，山阳湖陆人。《隶释》载《荆州刺史度尚碑》。洪适曰，此碑石下一段残缺，事有遗失。末题永康元年丁未，盖是记立碑之岁。碑在湖陆荒野，政和壬辰，巡检王当世始迁于官廨。后，邑令滕君欲徙于沛，舟三载三覆。继因大水，涨没，不出。乙未年，刘宗仪摄事，乃能立之使星亭。今佚。泗水又左会南
梁水。《地理志》曰：水出蕃县。会贞按：《汉志》系南梁水于蕃县，此本以为说，下乃明引之。县见前漷水下。今县之东北，平泽出泉若轮焉，发源成川，会贞按：《一统志》，南梁水在滕县北十五里，源出趵突、荆沟二泉，合而为一。此《注》云云，则以趵突泉为源也。西南流分为二水。北水枝出西径蕃县北，朱讹作北枝水西出径蕃县北。赵改，戴改同。又西径滕城北。朱脱又字，戴同，赵增。守敬按：《名胜志》引此有又字。《春秋左传 隐公十一年》，滕侯、薛侯来朝，争长。薛侯曰：我先封。滕侯曰：我周之卜正也。薛，庶姓也，我不可以后之。公使羽父请薛侯曰：君辱在寡人，周谚有之曰：山有木，工则度之；宾有礼，主则择之。周之宗盟，异姓为后。寡人若朝于薛，不敢与诸任齿。君若辱贶寡人，则愿以滕君为请。薛侯许之，乃长滕侯者也。汉高祖封夏侯婴为侯国，号曰滕公。全云：夏侯婴尝为滕令，故号滕公，非封于滕也。婴封汝阴，善长误矣。守敬按：婴为滕令，奉车，故号滕公，见《汉书》本传。其封汝阴侯，《颍水注》载之。邓展曰：今沛郡公丘也。朱展讹作晨，戴、赵同。守敬按：此《汉书 婴传》颜《注》载邓展说。《史记 集解》引作邓展同。展与晨形近致误，今订。展有《汉书 注》，见《 例》。秦滕县，汉武帝改为公丘，[并见《元和志》。]属沛郡，后汉属沛国，魏因，晋属鲁郡，后废。在今滕县西南十五里。其水又溉于公丘焉。朱脱公字，《笺》曰：于
邱当作公邱。赵云：按邱即公邱也，单举之以见义耳。会贞按：赵说非也。《名胜志》引此作于公邱，今据订。又字承上滕城句言，谓西径滕城，又西溉于公丘也。故下句本杜说以释之。县故城在滕西北，会贞按：《左传 隐七年》杜《注》，滕国在沛国公丘县东南，此变言县城在滕西北也。《元和志》，古滕国在滕县西南十四里，公丘故城在县西南十五里。城周二十里，内有子城。朱脱此九字，赵据《名胜志》校增，戴增同。按《地理志》即滕也。周懿王子错叔绣文公所封也。朱《笺》曰：《世本》云，周文王子错叔绣封于滕，杜预《世族谱》并同。唯《汉书 地志》沛郡公丘县《注》，谓滕是周懿王子错叔绣所封，故《水经注》仍其说。赵云：按颜师古亦云，未详其义。盖古传记有之。第文公字又未知所出耳。守敬按：《春秋 隐七年 疏》引《汉志》作周文王子。《古今人表》亦作文王子，与僖二十四年文昭之言合。则今本《汉志》懿王之误无疑。又今本无文公二字。王念孙曰，景佑本有文公二字，今本无者，后人以滕文公不当与祖同谥而妄删之也。不知子孙不可同祖父名，未尝不可同谥。周公之谥曰文，固与文王同谥矣。鲁之文公，又与周公同谥。《水经注》所引，与景佑本同，是也。齐灭之，守敬按：《汉志》，滕封三十一世，为齐所灭。杜氏《世族谱》，《春秋》后六世，齐灭滕。而服虔昭四年《注》，齐景亡滕。孔颖达斥其谬。又《宋策》，宋康王灭滕。《竹书纪年》，周威烈王十一年，越灭滕。并异。秦以为县。守敬按：《元和志》，夏侯婴初为滕令，此时高祖未立属县，故滕为秦县。汉武帝元朔三年，封鲁恭王子刘顺为侯国。守敬按：此承公丘言，《史》、《汉表》同。世以此水
溉我良田，遂及百秭，故有两沟之名焉。会贞按：两字疑误。《注》不言枝出之水所归，与《河水注》三但言枝渠东出以溉田同，盖散绝无复津径也。水在今滕县北。南梁水自枝渠西南，径鲁国蕃县故城东，俗以南邻于漷，亦谓之西漷水。会贞按：南梁本在漷水北，而二水俱西南径蕃县城，则南梁又在漷水之西，故俗有西漷水之目。南梁水又屈径城南，应劭曰：县，古小邾邑也。会贞按：今本《汉志》蕃县颜《注》引应说，作邾国也。《史记 太史公自序 索隐》引同。王先谦据此《注》谓，邑误为国，又夺小字。不知惟脱小字，国字不误，此作邑则误耳。《寰宇记》滕县下引应正作即小邾国也。《晋志》称故小邾之国，亦一证。《地理志》曰：其水西流注于泲。朱泲讹作沛。赵改云：《汉志》蕃县南梁水西至湖陵入沛渠，此《世本》之误。沛当作泲，下沛字俱当作泲。下增渠字，戴作济渠。泲在湖陆西而左注泗，会贞按：上文，菏水即泲水东与泗水合于湖陵县西六十里谷庭城下。泗、泲合流，故《地记》或言泲入泗，会贞按：《济水 经》，东过方与县为菏水，又东过湖陆县入泗。泗亦言入泲，会贞按：《汉志》说，详本篇首。互受通称，故有入泲之文。阚骃《十三州志》曰：西至湖陆入泗是也。会贞按：今曰荆沟河，自滕县东北，西南流入径河。《经》无南梁之名，而有涓涓之称，朱作洧涓，《笺》曰：旧本作涓涓，下同。戴、赵改。守敬按：明抄本作涓涓。疑即是水也。戴延之《西征记》亦言湖陆县之东南有涓涓水，
亦无记于南梁，谓是 王所道赵作导。之渎也。会贞按：《寰宇记》临淄县下，涓涓水，《隋图经》云，在湖陆城东，西南注泗。或云，吴王夫差掘沟商、鲁之闲也。《隋图经》本延之，惟乐氏系于临淄则大误耳。据此，亦《经》称涓之确证。又《九域志》、《金 地理志》并云，鱼台有涓沟，省文耳。余按湖陆西南，止有是水。延之盖以《国语》云： 王夫差起师，将北会黄池，掘沟于商、鲁之闲，北属之沂，西属于济。会贞按：《吴语》文。黄池详下黄水，沂即本书出泰山盖县南入泗之水。韦《注》谓，济，宋水也。第就《济水 经》宋境者言之。以是言之，故谓是水为 王所掘，朱脱谓字，戴、赵增。非也。余以水路求之，止有泗川耳。朱有作自，赵改是，戴改有。会贞按：《史记 高祖本纪》称，秦泗川监平、泗川守壮，郦氏好奇，故此变水作川。盖北达沂西，北径于商、鲁而接于济，戴增矣字。 所浚广耳。非谓起自东北受沂西南注济也。假之有道，非 所趣，年载诚，人情则近，朱则作 ，赵同，戴改。以今忖古，益知延之之不通情理矣。朱益知讹作知一。戴、赵改。泗水又南，漷水注之，守敬按：此实指漷水注泗，应京相璠西注山阳湖陆之文。又径薛之上邳城西而南注者也。全云：前已言漷水自湖陆入泗矣，此又忽出漷水径上邳南注泗之水不几复与？傥所谓西漷水近是。会贞按：此句 泗水经流，与漷水无涉。乃全氏误以为承上句漷水言，又觉与前复，而以西漷水当之。不知上明云，南梁水俗谓之
西漷水，亦何至复出。全氏观《注》不审，赵竟从其说，甚矣解人之难索也。
又南，戴作又东，与锺、谭、黄晟等本同。会贞按：黄本作又南，证以水道适合，则作东者误也。过沛县东。
昔许由隐于沛泽，即是县也。会贞按：《吕氏春秋 求人》篇，昔尧朝许由于沛泽之中，曰，请属天下于夫子。许由遂之箕山之下，颍水之阳。皇甫谧《高士传》，许由隐于沛泽之中，尧让天下于许由云云，略同。是郦所本。《九域志》，彭城有沛泽。盖沛与彭城地相接也。又考《公羊 僖四年》，大陷于沛泽之中。何《注》，草棘曰沛，渐洳曰泽。疑由所隐之地或然，不必定为沛之泽也。秦县，汉高及萧何、曹参等皆县人，见《史》、《汉》。县互详后泡水下。县盖取泽为名，会贞按：《元和志》说同。宋灭属楚，会贞按：《汉志》宋地下，景公后五世，为齐、楚、魏所灭，参分其地，楚得其沛。在泗水之滨，朱在讹作左，戴、赵改。会贞按：《名胜志》引此作左。于秦为泗水郡治，会贞按：《睢水注》，始皇二十三年置泗水郡。汉高帝改曰沛郡，治相，盖汉徙也。相不滨泗。《元和志》，秦泗水郡理沛。黄水注之。黄水出小黄县黄乡黄沟。会贞按：《济水注》，济水又东，径小黄县之故城北，县有黄亭，近济，又谓之黄沟。县故阳武之东黄乡也。小黄县详彼篇。此言黄水出县黄乡黄沟，盖于今陈留之东北，封邱之南，自济出也。《国语》： 子会诸侯于黄池者也。会贞按：《释例》，黄池在封邱县南。《元和志》，
在县南七里。《寰宇记》，在县西南七里，东西三里，在今封邱县西南。黄水东流，径外黄县故城南。会贞按：秦县，汉属陈留郡，后汉因，魏、晋属陈留国，后魏废。《地形志》，济阳有外黄城。在今 县东北六十里。张晏曰：魏郡有内黄县，会贞按：县见《淇水》篇。故加外也。薛瓒曰：县有黄沟，故县氏焉。会贞按：《汉志》颜《注》引张说、瓒说。《史记 项羽本纪 正义》并引。圈称《陈留风俗传》曰：县[一九]南有渠水，于《春秋》为宋之曲棘里，故宋之别都矣。守敬按：《春秋》杜《注》，陈留外黄县城中有曲棘里，宋地。《公羊》，曲棘，宋之邑也。《春秋 昭公二十五年》，宋元公卒于曲棘守敬按：《左传》文。《经》作宋公佐。是也。宋华元居于稷里。守敬按：《左传 昭二十一年》，败华氏于新里。杜《注》，新里，华氏所取邑。此稷里盖即新里。宣公十五年，楚围宋，朱楚下有郑字，戴、赵同。守敬按：《经 宣十四年》九月，楚围宋，十五年五月，宋及楚平。则围宋直至五月前，故郦氏系之十五年。惟与郑无涉，此郑字衍，今删。晋解扬违楚，朱讹作解杨围楚，戴杨改扬，围改违。赵改同，而乙作楚围云：入楚国以致命。楚围上仍有脱字。守敬按：明抄本作违，戴是也。赵说失之。致命于此。宋人惧，使华元乘闉，夜入楚师，登子反之 ，全云：乘闉是《谷梁传》文，登 是《左氏传》文，善长合而成书。守敬按：《公羊》作乘堙，非《谷梁》也，全氏误记，闉字亦误。曰：寡君使元以病告。弊赵作敝。邑易子而食，析骸以爨。城下之盟，所不能也。子
反退一舍，守敬按：《左传》作退三十里。僖二十八年杜《注》，一舍三十里。宋、楚乃平。守敬按：宣公以下，《左传》文，惟乘堙二字，参以《公羊》。今城东闉上，犹有华元祠，祠之不辍。城北有华元冢。守敬按：《史记 宋世家 集解》引《皇览》，华元冢在陈留，小黄县城北。《御览》五百五十八引《越绝书》同。小黄皆外黄之误。[二〇]当以此《注》正之。黄沟自城南，东径葵邱下。守敬按：葵邱有三，一齐地，在临淄西，连称、管至父所戍；一宋地，在陈留外黄；一晋地，在河东汾阴。《春秋》杜《注》，外黄县东有葵邱。《释例》兼辨汾阴之非，以为晋乃地主，夏会，秋盟，无欲会而不及盟之理。故《续汉志》主外黄。而全谢山又谓，宰孔明言西略，以为外黄，是仍东略，宜在汾阴。阎若璩则从司马外黄之说。《元和志》，葵邱在考城县东南一百五十步。在今考城县东。《春秋 僖公九年》，齐桓公会诸侯于癸邱。宰孔曰：齐侯不务德而勤远略，北伐山戎，守敬按：在庄三十一年。南伐楚，守敬按：在僖四年。西为此会。东略之不知，西则否矣，其在乱乎？朱在讹作有，赵据《左传》改。戴改同。君务靖乱，无勤于行，晋侯乃还。守敬按：《左传》文。即此地也。黄沟又东注大泽，蒹葭莞苇生焉，戴改莞作萑。即世所谓大荠陂也。会贞按：《元和志》，大剂陂在考城县西南四十五里，周回八十七里，与襄邑县中分为界。剂、荠音同，即此陂也。《一统志》，大荠陂在考城县西南。《方舆纪要》，盖在今曹县境，故流已堙，陂水会贞按：陂水为黄沟正流。东北流径定
陶县南，会贞按：县详《济水注》一。又东径山阳郡成武县之楚邱亭北，朱此十四字截上六字，讹作《经》，下八字仍属《注》文。戴改云：考之上下，皆《注》内 黄沟所径，不得承接经文泗水。赵改同。赵云：按此即班固误以为卫文公所迁之楚邱，而道元因之。然分《注》云，有楚邱亭，则以成武本有此名耳。乃《春秋 隐公七年》戎伐凡伯之地，详见《济水注》二。黄沟又东径成武县故城南，朱东径下衍郜城北三字，戴、赵删。守敬按：两《汉》、《晋志》作成，《宋》、《后魏志》作城。汉县属山阳郡，后汉属济阴郡。魏、晋因，宋属北济阴郡，今成武县治。后魏仍属北济阴郡。《地形志》，治郜城，即郜成县故城也。见下。王莽更之曰成安也。黄沟又东北径郜城北。守敬按：《春秋 僖二十年》，郜子来朝。二十四年，富辰以郜为文之昭。此郜国城也，在今城武县东南二十里。《春秋 桓公二年 经》书，取郜大鼎于宋，守敬按：取上当依原文增四月二字，否则删下戊申二字。戊申，纳于太庙。《左传》曰：宋督攻孔父而取其妻，杀殇公而立公子冯，守敬按：《传》作庄公，杜《注》，公子冯也。以郜大鼎赂公。臧哀伯谏为非礼。朱哀讹作僖。赵云：按《传》是哀伯，此郦氏误记。戴改哀。守敬按：钞略《左传》文。《十三州志》曰：今成武县东南有郜城，俗谓之北郜者也。守敬按：《续汉志》，成武有郜城。即《十三州志》所指之城。桓二年杜《注》，成武县东南有北郜城。本俗说。《通典》，考城有北郜城。互见下。黄沟又东径平乐县故城南，守敬按：汉县
属山阳郡，后汉废。《地形志》，离狐有平洛城，即此，在今单县东四十里。又东右合泡水，即豊水之上源也。会贞按：泡水东至豊县始名豊水，故以泡水为豊水之上源，此二句虚提暂止，后文右合泡水，下乃实 ，泡水谓之豊水，下乃实 豊水。水上承大荠陂，会贞按：此另 黄沟枝流，说见下，与上句文意稍隔。东径贳城北，朱贳讹作贯，赵同，戴改。守敬按：城详《汳水》篇。又东径已氏县故城北，守敬按：汉县属梁国，后汉属济阴郡，魏、晋因。后魏兴和二年属沛郡，在郦氏后。在今曹县东南。王莽之已善也。县有伊尹冢。守敬按：《汉志》偃师颜《注》引臣瓒曰，今已氏有伊尹冢。《寰宇记》，在楚邱县西北十四里。在今曹县东南。崔骃曰：殷帝沃丁之时，朱重一时字，戴、赵删。伊尹卒，葬于薄。守敬按：崔骃已见《汳水》篇，此三语即《史记 殷本纪》文，作亳，即薄也，亦见彼篇。郦氏不引《史记》而引崔骃，盖故示博。《御览》五十三引伏滔《北征记》，博望[二字误，当作一薄字。]城内伊尹冢，今为丘。薄近已氏。《皇览》曰：伊尹冢在济阴已氏平利乡。守敬按：《史记 殷本纪 集解》引《皇览》作平利同，《续汉志》已氏《注》引作平和，误。皇甫谧曰：伊尹年百余岁而卒，大雾三日。沃丁葬以天子之礼，亲自临丧，以报大德焉。守敬按：《书 序》沃丁《疏》、《初学记》三、《御览》十五引《帝王世纪》同。《史记 殷本纪 正义》、《御览》八十三引稍略。又东径孟诸泽，杜预曰：泽在梁国睢阳县东北。守敬按：《禹贡》作孟猪。《史
记 夏本纪》作明都。《汉志 序》作盟猪，睢阳下作盟诸。《周礼 职方》作望诸。《尔雅》十薮，《左传 僖二十八年》、文十年作孟诸。段玉裁云，明、盟、孟、诸，古音皆读如芒。郦氏盖从《左传》，故接引杜说也。此杜《释例》宋地内文，本《汉志》。《元和志》，孟诸泽在虞城县西北十里，周回五十里。在今商邱县东北，接虞城县界。又东径 城县故城南，朱脱又东二字，戴、赵增。又 讹作卬，戴、赵改作郜。戴并改城作成。守敬按：明抄本作 城。《汉志》山阳郡，郜城，侯国。宋祁曰，郜当作 。《外戚侯表》， 成属济阴，与山阳相距不远。《说文》， 成，济阴县。段氏云，《玉篇》 字下曰，山阳 成县。此郜成当作 成之确证。济阴、山阳，容有改属。今本《汉志》误郜成者，以王莽改告成之故。[二成字此作城，古通。]郜城本在成武，自王莽改 城曰告城，于是谓郜城曰北郜，此曰南郜。段说甚审，则当改卬为 ，戴、赵改 为郜，非也。县后汉省，在今城武县东南。《地理志》朱有曰字，赵同，戴删。山阳县也，王莽更名之曰告城矣。朱告讹作郜，戴、赵依《汉志》改，又依改城作成。守敬按：明抄本、黄本并作告。故世有南郜、北郜之论也。守敬按：《通志》单州城武县有两郜城。《春秋大事表》七，南郜在北郜城南二里。又东径单父县故城南。朱无县字，戴、赵增。守敬按：汉县属山阳郡，后汉属济阴郡，魏、晋因，宋改县曰离狐，置北济阴郡，后魏因。《地形志》，郡治单父城，在今单县南半里。昔宓子贱之治也，孔子使巫马期观政，入其境，见夜渔者，问曰：子得鱼辄放何也？曰：小者，吾大夫欲长育之故也。子闻之曰：诚彼形此，子贱得之，善
矣。惜哉！不齐所治者小也。守敬按：此条至子贱得之句，本《家语 屈节解》，而钞变其辞。诚彼形此，原文作诚此刑彼，《吕氏春秋 具备》篇、《淮南 道应训》载此事稍殊，而作诚此刑彼同。末句见《家语 辩政》，与《史记 仲尼弟子传》、《说苑 政理》字有增减，然是谓其事贤之事，非谓放鱼事也。郦氏盖以意系于此。王莽更名斯县为利父矣。朱父讹作善。赵据《汉志》云：师古曰，音善甫。后人误写作利善也。戴改同。世祖建武十三年，封刘茂为侯国。守敬按：此从《后汉书 光武帝纪》，《宗室四王传》作封穰侯。又东径平乐县，右合泡水。会贞按：叶圭绶云，此水自大荠陂东流至平乐始合二泡，又东始名豊水，故以泡为丰上源。而大荠陂至平乐百许里之水何名乎？大荠陂为黄沟所汇，然则平乐以西，亦黄沟枝流矣。按《济水注》二菏水左合黄沟枝流，又此黄沟枝流分出之枝流也。今顺堤河之上流，自曹县东经单县，盖此水故道。水上承●水于下邑县界，东北注，句。一水上承●水于杼秋县界北流，朱两●水俱讹作●水，《笺》曰：一作潍水。赵云：按两●水俱是睢水之误。汉下邑县在今河南归德府夏邑县西南，睢水在县东南。汉杼秋县在江南徐州府豊县西七十五里，睢水在县南五十里。盖睢河自河南陈留县东北，分河水东南流，径商邱、夏邑、永城以达于江南之豊县，而下入徐、宿二州。二泡之水，一于下邑分睢者，获水也，一于杼秋分睢者，谷水也，而统谓之睢，则以获水与睢水合流入泗，谷水亦入泗与睢水往复径通，互摄兼称，二泡下流乃有豊水之目。可知●字与睢形似致讹。全、戴并改作睢。会贞按：赵说迂曲，与水道不合，两●字均当作●。[即获
水。]盖泡水在●水之北，睢水在●水之南，泡水果承睢水则当绝●水而过。今《注》不言绝●水，故知并承●水也。下邑、杼秋二县，并见《●水》篇。《汉志》，系泡水于平乐，平乐南与下邑接《汉志》盖以承●于下邑界之水当之。杼秋在下邑东，承●于县界之水，乃后世被以泡名，郦氏则因俗称二泡而两指之。世又谓之瓠卢沟，水积为渚。会贞按：渚当在今豊县西南。渚水东北流，二渠双引，左合沣水，赵改澧作豊，下并同。会贞按：《诗 大雅 文王有声》，豊水东注。《书 禹贡》作澧水。郦氏好奇，盖故意错出。俗谓之二泡也。自下沣、泡并得通称矣。故《地理志》曰：平乐，侯国也。泡水所出。守敬按：《汉志》系泡水于平乐，故此以平乐为泡水所出，下乃详引之。《金 地理志》，单父有泡沟。单父即故平乐地也。又径丰西泽朱讹作潭，戴、赵改。守敬按：《元和志》，丰西泽在丰县西一十五里。县见下，唐丰县即今县治。谓之丰水。《汉书》称高祖送徒丽山，守敬按：《史记》作郦，《汉书》作骊，《渭水注》下作丽同。徒多亡。到丰西泽，有大蛇当径，拔剑斩之。此即汉高祖斩蛇处也。守敬按：至拔剑斩之，《高帝纪》文。《续汉志》，丰西有大泽，高祖斩白蛇于此。《括地志》，斩蛇沟源出徐州丰县中平地，至县西十五里入泡水。又东径大堰朱作偃，《笺》曰：当作堰。戴、赵改。守敬按：大堰当即《汉书 高帝纪》之大泽。《寰宇记》，大泽在丰县北六里。水分为二，又东径丰县故城南，守敬按：秦邑，见《史记 高祖纪》。汉县属沛郡，后汉、魏、晋、属沛国，宋
初省，后复置，属北济阴郡，后魏因。《地形志》，丰县有丰城。即今县治。王莽之吾丰也。水侧城东北流，左合枝水，朱左讹作右，戴、赵同。会贞按：丰水东径丰城南，枝水东北径丰城北，则枝水在豊水之左，此当作左合无疑，今订。上承丰西大堰，派流东北径丰城北，东注沣水。沣水又东合黄水，时人谓之狂水，会贞按：《后汉书 东夷传 注》引此作注水，误。盖狂、黄声相近，俗传失实也。自下黄水又兼通称矣。水上旧有梁，谓之泡桥。会贞按：《名胜志》，泡桥在丰县北门外。据王智深云，沛县民逆烧泡桥，则古泡桥当在豊县之东，沛县之西。王智深《宋史》云：宋太尉刘义恭于彭城，遣军主朱《笺》曰：旧本作遣军王，吴本改作军正，并误。六朝时每谓将帅为军主，如《梁书》，韦粲令军主郑逸逆击侯景，是其例也。稽玄敬北至城，会贞按：据《宋书》，城上当有留字。觇候魏军。魏军于清西望见玄敬士 。魏南康侯杜道 引趣泡桥，沛县民逆烧泡桥，又于林中打鼓。 谓宋军大至，争渡泡水。水深酷寒，冻溺死者殆半。清水即泗水之别名也。戴、赵改泗作泡。会贞按：非也。《通鉴》陈太建十年《注》、《名胜志》引此，并作泗。考《宋书 沈攸之传》两载清泗，《齐书 李安民传》亦言清泗，盖以清泗一水，故合称之，则清是泗水之别名，安得以为泡水之别名？戴、赵妄改。全云，济水入汶，谓之清水，睢水入泗，亦谓之清水。六朝所争，皆泗上之清水，而非济水也。其地有曰清西，则元嘉二十七年，魏
将拓跋建自清西屯萧城；曰清东，则魏将步尼公自清东屯留城；曰清南，则天监五年梁将蓝怀恭筑城清南；曰清中，则永明三[当作六。]年，齐角城戍将张蒲入清中是也。宋沈攸之、魏尉元、齐周山图所争，皆在其地。以其为泗水合睢水入淮之地，故亦谓之睢清口。泰始三年宋将陈显达引兵至睢清口，是也。建元三年，齐角城将李安民，[二一]败魏师于孙溪渚，胡三省曰，渚在清水之滨。赵云，按泡水、泡桥，《通鉴》俱作苞字，盖文异耳。按苞水、苞桥，本《宋书》。沈约《宋书》称魏军欲渡清西，非也。赵云：按《宋书 索虏传》，[二二]楚王树洛真，南康侯杜道 进军清西，至萧城。步尼公进军清东，至留城，乃清东之军，既遇嵇元敬，还趋泡桥，则自东而西。今云魏军欲渡清西，似失当时形势矣。会贞按：今本《索虏传》作欲渡清河，盖浅人不知清西之称而妄改，[二三]当以此正之。《通鉴》亦作欲渡清西，可证。当时魏军本在清西，王智深说是也。沈约谓魏军欲渡清西，与情事不合，故郦氏驳之。赵不知郦氏正驳《索虏传》，乃反以《传》为据，而又言，今云魏军欲渡清西似失形势，若此为沈约别一说者，亦观书不审矣。泡水又东径沛县故城南。会贞按：汉县属沛郡，后汉、魏、晋属沛国，宋、齐、后魏属沛郡。《地形志》，沛县有沛城。在今沛县东。秦末兵起，萧何、曹参迎汉祖于此城。会贞按：《史记 高祖纪》秦二世元年事。高帝十一年，封合阳侯刘仲子为侯国。赵云：按《史》、《汉表》、《传》，沛侯濞即高祖兄刘仲之子，后封吴王，国除。城内有汉高祖庙。会贞按：《史记 将相名臣表》，孝惠五年，为高祖立庙于沛城，即此。下泗水亭又有高祖庙。《地形志》，沛县有汉高祖庙，盖统言之。庙前有三
碑，后汉立，会贞按：三碑，欧、赵皆不著录，洪但载郦说，盖已佚。庙基以青石为之，阶陛尚存。刘备之为徐州也，治此。会贞按：见《蜀志 先主传》。袁术遣纪灵攻备，备求救吕布，布救之，屯小沛，招灵，请备共饮。布谓灵曰：玄德，布弟也，布性不 戴改喜，下同。合 ，但熹解 。乃植戟于门，布弯弓曰：观布射戟小支，戴改枝。中者，当各解兵。不中，可留决 。一发中之，遂解。会贞按：本《英雄记》，引见《御览》七百四十六，间参以《魏志 吕布传》。此即布射戟枝处也。《述征记》曰：城极大，四周赵改堑。通丰水。丰水于城南，东注泗，即泡水也。会贞按：郦氏因沣、泡通称，故 水泡、丰错出。《元和志》、《寰宇记》沛县下，并言泡水即豊水也。《九域志》但言豊县、沛县有泡水，依《汉志》为说耳。水自今单县东南，东北流经豊县东入今顺堤河，合黄水故道，下入微山湖。《地理志》曰：泡水自平乐县东北至沛入泗者也。赵云：按《汉志》山阳郡平乐县，淮水东北至沛入泗，道元两引班《书》，俱作泡水，淮字误。明嘉靖年刊本尚作包字，惟去水傍耳，犹可按也。全云：今本《汉志》误以泡水至沛为淮水至泲，当以此正之。会贞按：《说文》，泡水出山阳平乐，亦作泡之证。《经》 泗水过沛县，《注》接言黄水注之，则以黄水为正流也。但云，豊水注泗，即泡水，随引《汉志》泡入泗，不及黄水，似与前不相应。然上谓豊水合黄水，自下黄水又兼通称，则豊、泡注泗，即黄水注泗也。水自今封邱
县南，东南流经 县、考城县，又东北经曹县、城武县，又东南经单县东南，已湮。以下今顺堤河之下流，盖其故道也。东经丰县、沛县东，入微山湖。泗水南径小沛县东，会贞按：即沛县。《史记 高祖本纪 集解》，李斐曰，沛，小沛也。《索隐》按，汉改泗水为沛郡，理相城，故《注》以沛为小沛。汉《孔宙碑》阴作小沛。刘先主尝屯此。《魏书 高祖纪》，太和十九年，幸小沛，是至后魏犹称小沛，故郦氏亦沿之。县治故城南垞上。朱城讹作县，戴改，赵据黄本改。会贞按：明抄本作城。全、戴改同。会贞按：《名胜志》作城。东岸有泗水亭，汉祖为泗水亭长，即此亭也。会贞按：《史记 高祖本纪》为泗水亭长，《汉书》作泗上。齐召南从《史记》，并据《郡国志》沛有泗水亭及刘《注》，[二四]谓亭名泗水，不名泗上。《读书杂志》三，谓当依《汉书》作泗上。[二五]《类聚 帝王部》、《御览 皇王部》引《史记》，并作泗上。今考《史》、《汉 夏侯婴传》、《玉海》百七十五引《汉旧仪》，并作泗上。《汉纪》、《初学记》九引《帝王世纪》，并作泗水。《通鉴》作泗上，胡《注》又引《史记》作泗水，则泗上、泗水终未能定。郦氏则从泗水之说也。《括地志》，泗水亭在徐州沛县东一百步。《元和志》，高祖微时为亭长于此。《寰宇记》，在县东南一里。在今县东。故亭今有高祖庙，朱无祖字，戴、赵增。会贞按：《续汉志 注》引戴延之《西征记》，丰县西北有汉祖庙，为亭长所处。似即指此庙，然在丰县西北，乃《一统志》所云，高祖庙一在丰县西北十二里者，非此也。岂延之有误乎？庙前有碑，延熹十年立，会贞按：《续汉志 注》亭有《高祖碑》，班固为文，见《固集》。《名胜志》以延熹十年之碑当之，不思延熹非固所及也。此碑欧、赵皆不著录，洪但载
郦说，盖已佚。庙阙崩褫，朱褫作，戴、赵改。略无全者。水中有故石梁处，遗石尚存。高祖之破黥布也，过之，置酒沛宫，会贞按：《括地志》，沛宫故地，在徐州沛县东南二十里一步。《元和志》，沛宫在沛县东南一里。在今沛县东南。酒酣歌舞，会贞按：《寰宇记》，歌风台在沛县城东南一百八十步。古老传云，高祖过沛，于此台歌曰，大风起兮云飞扬，因为名。慷慨伤怀，曰：游子思故乡也。会贞按：在高祖十二年，《史》、《汉》思并作悲。
泗水又东南流，径广戚县故城南。会贞按：前汉县属沛郡，后汉属彭城国，魏属沛国，晋废。《地形志》，留县有广戚城，在今沛县东。汉武帝元朔元年，封刘择为侯国，朱择讹作泽。全云：按善长引《史》、《汉表》之例，王子侯必称某王之名，则此文当云，鲁共王子择。择，《汉表》作将，今云泽，亦误也。戴改择。会贞按：《史表 集解》，徐广曰，择一作将，似以择为误字，郦氏则本《史表》，未遑以《汉表》对勘也。王莽更之曰力聚也。
泗水又径留县，会贞按：县详《济水注》二。而南径垞城东。会贞按：《魏书 显祖纪》，天安元年，诏尉元救彭城，军次于秺。即此城。《元和志》，故垞城在彭城县北二十六里。兖州人谓实中城曰垞。《寰宇记》，在县北三十里，北面临泗水。《方舆纪要》，今谓之茶城，为运道所经。明嘉靖末，黄河北徙，城遂为漕、黄交会之冲。后河口东移，茶城乃为内险。在今铜山县北。城西南有崇侯虎庙，
道沦遗爱，不知何因而远有此图？会贞按：《寰宇记》彭城县下引《舆地志》，垞城古嵩国，城西南有嵩侯虎庙。嵩、崇同，然则立庙者，当时国内奸党之私，而后世遂沿之。
泗水又南径宋大夫桓魋冢西，山枕泗水，朱枕讹作抗，赵据《寰宇记》引此改，戴改同。会贞按：《名胜志》亦引作枕。西上尽石，[二六]朱西上讹作上而，赵改，戴改同。凿而为冢，今人谓之石郭者也。郭有二重，石作工巧，会贞按：《续汉志 注》引伏滔《北征记》，彭城北六里有桓魋石椁，皆青石，隐起龟、龙、麟、凤之象。《御览》五百五十二引郭缘生《述征记》，桓魋石 ，在九里山东北。 有二重，青石光净如镜。《地形志》，彭城有桓魋冢。《寰宇记》，在县北二十七里。今桓山在铜山县东北二十七里，以桓魋葬此，因名。夫子以为不如死之速朽也。会贞按：此句见《礼记 檀弓上》，作石 。
又东南过彭城县东北。
泗水西有龙华寺，是沙门释法显，远出西域，浮海东还，持龙华图，首创此制。法流中夏，自法显始也。守敬按：法显事详所撰《佛国记》，谓持经像泛海归，而未明言持《龙华图》，于天竺石，亦略之。书旧名《法显传》，有两本，一本二卷，已亡；一本一卷，即今书也。此所 岂在卷亡中耶？其所持天竺二石，朱竺讹作基，戴、赵改。仍在南陆东基堪中。其石尚光洁可
爱。泗水又南，●水入焉。朱●讹作淮。赵云：按泗水于下邳淮阴入淮，所谓淮、泗之会，即角城也。彭城之境，未为淮水所径，疑是睢水之误。杜元凯所谓睢水首受汴渠，东经陈留、梁、谯、沛、彭城入泗者也。戴淮改获，云：获水入泗，见卷二十三《汳水》内。全改同。守敬按：赵说误。睢水入泗不在此，戴改获，是也。获入泗，《获水》篇有明文，以为见《汳水》内，则谬耳。今依孙星衍作●水，详彼篇。而南径彭城县故城东。守敬按：县详《●水》篇。周显王四十二年，九鼎沦没泗渊。守敬按：《竹书》文，亦见《汉书 郊祀志》。秦始皇时而鼎见于斯水。始皇自以德合三代，大喜，使数千人没水求之，不得，守敬按：《史记 始皇本纪》但云，欲出周鼎泗水，使千人没水求之，弗得。前数语别有所据。所谓鼎伏也。守敬按《史记 封禅书》，宋之社亡，鼎乃沦没，伏而不见。亦云：系而行之，未出，龙齿啮断其系。故语曰：称乐大早绝鼎系，当是孟浪之传耳。全云：按周鼎何以过彭城而没泗水，李复疑之旧矣。且赧王五十九年而亡，次年，秦始取九鼎，见于《周本纪》，上距显王四十二年，乃惠文王之十一年。显王又六年而崩，闲以慎靓王六年。至赧王之五年，乃武王之元年。其八年，武王薨。据《甘茂传》，[当作《皇览》。]武王葬周，盖举鼎绝膑而死，则是时，鼎犹未入泗。又历五十一年，而九鼎始不保。以道里计之，浮河，入渭，即至秦土，岂由泗乎？又况在六十二年之前也。其妄，明矣。《史记 封禅书》又谓，宋太邱社亡，而鼎没泗水。是周鼎早在宋也。夫周鼎何以在宋
太邱之社，更不可晓矣。且使果然，则事在显王三十三年，又前乎此，亦非四十二年。又《秦始皇纪》，是祠泗水以求鼎，非鼎见也。张守节曰，赧王十九年，秦昭王取九鼎。其一，飞入泗水。其八，入秦。是又一说也。守敬按：《封禅书》，秦灭周，九鼎入秦。或曰，宋太邱社亡，鼎没泗水，本传闻之异辞，全氏辨入泗、入秦之可疑，至为详尽。而又引张守节一入泗，八入秦者，亦疑以传疑耳。梁玉绳专主此说，而不知徐文靖已驳之。然则九鼎之亡奈何？《论衡》谓，或周亡时，秦将军摎入 盗取，铸烁以为他器。始皇求不得，因生没于泗水之语。沈钦韩则谓，鼎之亡，周自亡之，虞大国之数甘心为宗社之殃，又当困乏时，销毁为货，谬云鼎亡。王先谦以为推见至隐。
泗水又径龚胜墓南，墓碣尚存。守敬按：《汉书 龚胜传》，王莽时，不食死。胜居彭城康里，墓当与宅近。《御览》五百六十引戴延之《西征记》，泗水东三里，有汉大夫龚胜冢，石碣犹存。《地形志》，彭城有龚胜冢。《寰宇记》，墓在彭城县东南三里，至今禁刍牧。在今铜山县东南。又径朱作经，戴同，赵改。亚父冢东。守敬按：《御览》五百六十引《西征记》，彭城南有亚父范增冢，冢高四十余丈，东北有隧道。《魏书 李孝伯传》，世祖至彭城，登亚父冢以望城内。《地形志》，彭城有亚父冢。在今铜山县南。《皇览》曰：亚父冢在庐江居巢县郭东。朱脱居巢二字，戴、赵同。守敬按：《史记 项羽本纪 集解》引《皇览》有此二字，《御览》五百六十引同，今增。居巢亭中。守敬按：亭中及下厅上，《史记 集解》作廷中、廷上。《续汉志》居巢《注》引，俱作庭，当是也。又据《寰宇记》巢县下引《古今
葬地记》，犹有亭，亭中云云，则亭字不误。有亚父井。吏民视事皆祭亚父于居巢厅上。[二七]朱视讹作亲，戴、赵同。守敬按：《史记 集解》、《续汉志 注》并作视，当依改作视。但俱先言吏民皆祭，后言长吏初视事皆祭，此删节其文，如作吏民，则不当有视事二字，有二字则吏民当作长吏。后更造祠于郭东，至今祠之。按《汉书 项羽传》，历阳人范增未至彭城而发疽死，不言之居巢。守敬按：《羽传》始称居鄛人范增，又称历阳侯范增，则此人为侯之误。居巢县见《沔水注》下。增本欲归彭城，虽死尚未至彭城，必葬彭城，故郦氏据以驳《皇览》居巢之说。今彭城南有项羽凉马台。朱凉讹作掠，戴、赵改。守敬按：《初学记》二十四引刘澄之《山川古今记》，彭城西南有项羽戏马台。《元和志》，戏马台在彭城东南二里，项羽所造，戏马于此。宋公九日登戏马台，即此。《寰宇记》，台在彭城南三里。在今铜山县南，有台头寺见《●水》篇。台之西南山麓上，即其冢也。增不慕范蠡之举，而自绝于斯，可谓褊矣。推考书事，墓近于此也。朱墓字讹在事字上，戴、赵乙。
又东南过吕县南。守敬按：汉县属楚国，后汉属彭城国，魏、晋因，宋、梁、后魏属彭城郡。在今铜山县东五十里。
  </div>
  <div class="pagination">
   <a href="水经注疏_page48.html">
    上一页
   </a>
   <span>
    ...
   </span>
   <a href="水经注疏_page44.html">
    44
   </a>
   <a href="水经注疏_page45.html">
    45
   </a>
   <a href="水经注疏_page46.html">
    46
   </a>
   <a href="水经注疏_page47.html">
    47
   </a>
   <a href="水经注疏_page48.html">
    48
   </a>
   <span class="current-page">
    49
   </span>
   <a href="水经注疏_page50.html">
    50
   </a>
   <a href="水经注疏_page51.html">
    51
   </a>
   <a href="水经注疏_page52.html">
    52
   </a>
   <a href="水经注疏_page53.html">
    53
   </a>
   <a href="水经注疏_page54.html">
    54
   </a>
   <span>
    ...
   </span>
   <a href="水经注疏_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
