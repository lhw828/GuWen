<!DOCTYPE html>
<html>
 <head>
  <meta charset="utf-8"/>
  <title>
   景定建康志 - 第 27 页/共 60 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   景定建康志 - 第 27 页/共 60 页
  </h1>
  <div class="content">
   景定建康志巻二十一
&lt;史部,地理类,都会郡县之属,景定建康志&gt;
　　钦定四库全书
　　景定建康志巻二十二　　宋　周应合　撰
　　城阙志三
　　亭轩
　　忠孝亭在天庆观西昔为冶城晋卞壸与二子同死苏峻之难其墓在焉南唐于此建忠贞亭穿地得断碑徐锴为之识国朝庆厯三年叶公清臣取其父为忠臣子为孝子之言始改曰忠孝元祐八年会公肇即亭为堂绘壸像其中列诸祀典而为之记建炎间堂废绍兴十五年晁公谦之复为亭乾道四年史公正志与转运判官韩公元吉益新之取曾公所为记重刻之石立于亭左嘉定四年留守黄公度改建堂上为冶城楼【天台周洎子及诗云晋鼎臲卼奸人窥孰谋国者如儿戏陷穽弗设延虎貔虓阚抟噬婴者摧羣公奔溃不敢谁卞公力疾起督师谓事迫矣奚生为以肉餧虎吁可悲公则死矣二子随伟哉忠孝萃一时维公忠义天所资向来谋国如蓍不用吾言至于斯为社稷死则死之冶城之麓江之湄荒冢突兀余丰碑半生读史长防欷拜公之坟涕霑頥死者可作吾谁归嗟哉江左固多士往往所欠惟一死元规儿辈何足罪王公偪仄石头里气息奄奄有如泉下鬼苏武之节不如是视公胡不颡有泚男子之死一言耳死而不亡公父子】
　　赏心亭在下水门之城上下临秦淮尽观览之胜丁晋公谓建【旧志】景定元年亭燬马公光祖重建
　　考证李学士家谈曰扬州有赏心亭此其始也　湘山野録及苕溪渔隠及金陵事迹皆云丁晋公镇金陵重建赏心亭其家藏卧雪图张扵屏乃唐周昉笔经十四太守虽极爱不敢輙取后为一太守以凡笔畵芦雁易之　祝穆编方舆胜覧引续志云丁始典金陵陛辞之日眞宗出八幅袁安卧雪图付丁谓曰卿到金陵可选一絶景处张此图谓遂张于赏心亭按乾道旧志及湘山野録苕溪集金陵记王宻学诗序皆言赏心亭卧雪图出于丁公家藏不言及御赐惟晋公图画见闻志中以此图为真宗所赐和父葢本此耳考之宋朝史传会要记闻等书皆无赐图之事而仅见于晋公所作图画志中或谓晋公既张此图虑为好事者取去故设为御赐之説以保之而卒不能保胜览殆为图画志所误也未详孰是姑两存之景定庚申四月二十一日龙王庙灾风盛焰炽其东正接大军广济诸仓积贮之所也而风焰向之马公光祖至仓所叩头祈天风反而西仓廪得全旧赏心亭在龙王庙西正当风及之处不免煨烬公曰仓燬则食难足亭燬易建也亟命工度材重建斯亭选幕属朱防学董其事不日而成视旧观雄伟过之为金陵第一胜槩【宻学王公琪诗云千里秦淮在玉壶江山清丽壮呉都昔人巳化辽天鹤旧画难寻卧雪图冉冉流年去京国萧萧华髪老江湖残蝉不防登临意又噪西风入座隅　王荆公安石诗槛折檐倾野水旁台城佳气巳消亡难披草莾寻千古独倚青防望八荒坐觉尘沙昏逺眼忽防风雨破骄阳扁舟此日东南兴欲望江流万里长　又霸气消磨不复存旧朝台殿只空村孤城倚薄青天近细雨侵寻白日昏稍觉野云成晚霁却疑山月是朝暾此时江海无穷兴醒客无言醉客喧　侍读张公瓌诗洲围淮口江形狭亭上城头月色多　王岐公珪诗六朝遗迹此空存城压沧波到海门万里江山来醉眼九秋天地入吟魂于今玉树悲歌起当日黄旗王气昏人事不同风物在怅然犹得对芳樽周益公必大赏心亭醵防古风晋人夸新亭暇日輙高防中间伯仁辈未免楚囚对江山犹古昔人物巳暧昧东郊今保厘翠华记行在佳丽压淮楚迢游盛冠葢兹楼贯城雉于迈无小大令威虽不归灵光故无碍烟云互明防川郭相映帯当年乌衣游此日思胜防从容値休沐登临多慷慨幽懐忽轩豁细故絶芥叶已寻诗社盟更订饮朋戒佳宾满座上好语来天外舟移白鹭逺目送飞鸟快方种渊明秫粗免监河贷一醉倘可期与君时倒载　高公九万登赏心亭诗江亭如倚钓鱼矶石上云檐势欲飞西望江洲依白鹭东连巷陌接乌衣六朝更代何人守千古兴亡事总非客子独怜风景好倚栏长是欲忘归　曹元宠诗白鹭洲邉芦叶黄石头城下水茫茫江山不管事兴废今古坐令人感伤六代豪华空处所千秋城阙委荒凉空余眼外无穷景助我凭栏到夕阳米公芾诗晴新山色黛风纵芦花雪尽日倚栏杆寒宵低细月　姜光彦诗楼外青山刮眼明轩窓当署更风清地分南北开天险江泛东西几客程四者难并同醆斚一之已甚厌戈兵最怜夜夜秦淮月相伴依然似友生　北谷罗必元诗胜地分明可赏心江山满目饱登临洛阳黯淡烟云逺多少英雄泪染襟濳斋王公埜诗物华尽入锦囊収留与江山做话头桃叶数声风力晚芦花万顷月波秋休寻鹤相当年畵谁记坡仙旧日游囘首兴亡多少事渔舟独不挂闲愁　后村刘公克庄梦赏心亭诗梦与诸贤防赏心恍然佳日共登临酒邉多说乌衣事曲里空残玉树音江水淮山明歴歴吴陵晋庙冷沉沉晓钟呼觉俱忘却独记千门柳色深　阙　　见説斯亭胜同爲此日游赏心那复有愁绪不胜稠江水鸣如恨淮山惨似秋鬓毛将白尽爲问若爲酬　洪丞相迈云杭汉汝隂之西湖洪蜀永之西山嘉之峨嵋巴陵岳阳之楼黄之临臯金陵之赏心白鹭扬之平山呉之苏台茂苑荆楚之云梦滁之琅邪九江之庾楼皆延庚揖辛宾夕阳而导初月校竒品胜于登临爲宜大山萧山则记赏心亭佳丽地文瓌观可赏已如先正言此北望中原愤惕不敢暇逸处可赏则古今】
　　【游宦几何人目以玩赏口以吟赏而真赏以心者几希人心天地之托也爲天地立心之心也虚用之虚高实用之实高虚毋胜实虚而胜抚嘅千数百年之消息兴懐四十余帝之盛衰烟芜凝愁风涛矶撼宫雉相望客心悲未央其心耳事迹东流伤心长春草其心耳骚人赏自高如虚何实而胜莫若王谢高宴饮新亭赏也戮力王室克复神州实之放情丘壑赏也棋墅指授破贼淮淝实之旷不弛劳清不妨要以虚豁心之壅滞以实发心之精明两公实高之赏欤虚高者荒实高者强用实心办实功今大制使资政裕斋马公之心王谢心也无赏心也何以亭于新一酒不欢甘苦其同一钱不妄调度其供何以亭于费读开寳二年二月诏官受代歴书増毁以定殿最见亭毁于燬而无动心有慊心日敌人透度江上危甚公启元戎行蒙公先驱祀姑后张循视大江严险棘之防进驻上流雄掎角之势神龙拏渊威虎凭林英俊挫其遐冲洪基屹其磐石驰骛再嵗姑柙刃而韬强此一功殊大新此亭赏秦淮洗兵也赏岂虚赏者屏卧雪图赏之浮独倚青赏之游公之心何心实也鳯凰去已久正当今日回有思治心去恶如去草养苑如养贤有赞治心想虞雍公督舟采石而防闻则义心激爱张魏公劳军沙上而敌奔则壮心生充是心之实何赏乎以调玉烛之明为时和赏以补金瓯之缺爲国寿赏以鐡劒利而倡优拙爲外御内修赏非赏之赏此之谓大赏高哉凡役属其属朱防学凡费不书惟一非三是牵聫书亭前爲张丽华墓一赏頼有一戒存万代之永监而前守夷之非是东即张忠定公所创折柳亭谨送迎也西即苏文忠公尝题柱白鹭亭尚典刑也又西横江舘取李太白人言横江好之句以名宾如归也三并新之是亭事毕出余力筑舒州二十三载文复隍之城以舒升阃故逺且城之而况于近亭皆一实所成观之坎有孚维心亨刚中也中画一阳葢象心心刚则实往乃有功公当习坎之出以刚为实心亨有道矣赏大矣跻亭覧景防笔而赏以诗公心愤惕未暇也有大父野亭先生百咏在景定二年二月朔大山萧山则记并书雪坡姚勉书盖】
　　白鹭亭接赏心亭之西下瞰白鹭洲柱间有东坡留题【旧志】景定元年马公光祖重建详见赏心亭下
　　考证李白鳯凰台诗有二水中分白鹭洲之句亭对此洲故名　苏文忠公轼尝题其柱王胜之龙图守金陵一日而移南郡东坡居士作长短句以赠之千古龙蟠并虎踞从公一吊兴亡处斜风吹细雨芳草渡江南父老留公住公驾飞车凌防雾红鸾参乗青鸾驭却讶此洲名白鹭非吾侣翩然欲下还飞去【王荆公安石诗柱上题名客姓苏江山清絶冠呉都六花飞舞凭栏处一夲天生卧雪图　斯庵任希夷诗江水悠悠淮水流台城寂寂石城留凄凉白鹭洲头月曽照前朝玉树秋　王公琪诗白鹭敞西轩栋宇穷爽垲干峯若聫环翠已不可觧是时天宇旷六幕无纎霭金斗熨秋江素綀横衣帯乾坤清且敛气象朝昏改芦花作雪风飞舞来沧海九霄汀鹤起万里樯乌快月上三山头鸟没横塘外苍茫洲渚寒银错星斗大开樽屏丝竹披襟向萧籁余生夲江湖偃蹇欣所防清兴虽自发苦嗜亦吾累鱼龙凭夜涛四靣忽滂湃安得犀灯然煌煌发水怪　黄尚书度诗白鹭亭前白鹭飞定知公子未忘机我来犹识难驯意江际翩翩趂落晖　马公之纯诗白鹭亭前白鹭飞山如屏障水如围水中独立鸾窥镜沙上羣行雪满矶白日不来争碧树有时同往送斜晖江山得此方成畵撩得游人不忆归　又和人韵一见斯亭喜可知风来拂拂暑清防青山坐处天开畵白鹭飞时雪满矶何必搜竒效康乐正应得句似元晖最怜别浦潮生后须有征防万防归　龙洲刘过诗何人将我此来游白鹭那知客有愁如子矜持山立玉似予迂濶水盘洲尘襟抖擞风云入石刻摩挲嵗月流惆怅谪仙鸾驭逺离离别恨黯难収　罗公愚诗千古城头白鹭亭鹭飞长是满江汀如何览德辉台上只有台存鳯不灵　叶辉次韵白鹭洲邉敞此亭淮山江水瞰芦汀鹭飞防防无顔色那作公山鹤有灵】
　　二水亭在下水门城上下临秦淮西靣大江北与赏心亭相对嵗月寖久旧址仅存乾道五年秋留守史公正志因修筑城壁重建自爲记【旧志】
　　考证李白鳯凰台诗二水中分白鹭洲亭名取此也【记云秦淮源出句容涞水两山自方山合流至建业贯城中而西以达于江有洲横截其间李太白所谓二水中分白鹭洲是也望秦淮两城隅对峙北爲赏心亭其南阙焉登城而望坐抱牛首可凭藉如案淮山一帯沙洲烟屿皆不遗毫髪意古必有亭其上者一旦父老谓予曰此承平时二水亭也考于图志不载呜呼六朝以来迨今九百余年其废兴成败可胜言哉今之爲城葢自徐温之改筑亭以二水又不知爲何时岂嵗月久逺故不传邪城下二水混混东流古今固自若也昔羊叔子登岘山顾其客邹湛曰自有宇宙便有此山胜士登此逺望如我与卿者多矣皆湮灭无闻使人悲伤湛曰公名与此山俱传若湛軰当如公言耳嗟夫有志之士慨其名之不与山传也如此顷者城壁缺壊才辨瓦砾是亭之名失其传久矣况于一时登临之人哉碑石果可托于岘山爲不朽乎葢笑叔子之志真区区也予方修筑城隅复建是亭揭以旧名而爲之记后有来者览江山之胜而读予之文因悟夫城之与亭废兴成败相寻于无穷而人事得防倐往而忽来思所以托名于后世者可不慨然有感而爲之赋邪乾道五年十月望日左朝散郎充敷文阁待制知建康军府事提举学事兼管内劝农营田使充江南东路安抚使马歩军都总管兼行宫留守司公事史正志记左朝奉郎新权通判楚州军州主管学事赐绯鱼袋杜易书并题额】
　　冶亭在冶城
　　考证宋义熈十一年刘钟领石头戍事屯冶亭今即冶城楼所在之处
　　东冶亭旧志云在城东八里续志云在城东二里汝南湾西临淮水今此亭在半山旁有瑞麦知稼二亭考证晋太元中三呉士大夫于汝南湾东南置亭为饯送之所西临淮水即当时冶处　谢安爲扬州袁宏爲东阳郡祖道于冶亭羣贤毕集　南史王裕之元嘉六年迁尚书令固辞表求东还改授侍中及东归车驾幸东冶饯送　乾道五年留守史公正志于半山寺前重建【记云留尹史公治效之明年作亭东郊并钟山之南前临大逵距城五里所谓僚属曰厥今驿凑居所使命賔客毕出于是当六朝时名门甲第瑰壮秀丽之观山川之形胜占是爲多使夫往来者休焉有以寓登临观覧俯仰古今感慨愉悦之适斯亦一竒也如将奚名或曰晋东冶有亭在县东汝南湾桃花园之间三呉冠葢送饯于此夫亭近是盍以东冶名公命宗山爲之记辞弗聼则进而言曰夫亭整暇爲之也故爲之者劳而享者易之且国家建置行都迄今数十年自城雉廪庾取士之宫齐民之居室因仍故常或缺弗治而公之承之犹自若也独如亭何惟其悉缮悉营无一不备而后及此则后推公之治能整且暇焉者夫亭所以识也虽然是岂殚公志哉葢立馆于国以待万国之诸侯列邸于郊以待四夷之客使俾朔南万里拱极靣向以尊京师是以公之志云耳而殚于是哉宗闻之也结牦者志在紏纷运甓者心存乎忧劳君子作于小所以寓大尝试从公夫亭之上东抱方山西眺石城以望大江南瞻牛首之岧嶤北顾钟山之大且高商形制之谓何论险塞之所如防方来之可爲悼已往之弗图而寓诸游观之娯斯亦庻防公之志乎公曰唯遂记之乾道五年春三月左文林郎观察推官丘宗山记左朝奉郎通判军府事严焕书　马之纯诗旧时只说东西冶今日转爲长短亭无奈梅花临水白可堪柳色向人青十分防灔苦难把三叠凄凉谁忍聴不道离愁堆满屋往来车马放教停　杨虞部备诗忍泪相看酒共持一生心事几人知年年折尽东亭桞此别绵绵无尽期】刘给事珙以四靣皆田作亭于旁以知稼名胡公槻爲书榜并题二诗【诗云周公说稼成王师樊迟说稼夫子嗤区区农圃乌用学艰难之事惟当知江淮制帅周公似取以名亭意如此遥知袖有无逸篇凖拟归时献天子】歳久扁拆榱夷景定辛酉马公光袓新之旣复东冶知稼旧扁又増一亭扁曰瑞麦与知稼对峙是年上元县惟政乡麦秀两岐知县钟蜚英上其瑞闻于朝上有宣谕曰芝封来上麦穗呈祥良由善政之致和式表丰年之嘉兆宜宣徳意仰答天休亭所以名也
　　览辉亭在今保寕寺后鳯凰台旧基侧寺有览辉亭碑刓缺不可读莫详其人唯嵗月可考葢熈寜三年夏四月也详见鳯凰台
　　翠防亭在城西五里清凉寺山顶南唐时建国朝乾道间亭已不存【旧志不载续志云废】绍熈中复建淮西总领所景大亭小淳祐已酉总领陈公绮新而大之石城登临最佳处也【林和靖逋诗亭在江干寺清凉更翠防又送方大师归金陵云长干古寺游行子爲到清凉看翠微　丹阳胡缉诗防穿万里江心过云傍六峯山顶来　潜斋王公埜诗虚亭北眺大江临江外晴岚出寸岑景与齐山俱絶唱量如沧海且频斟地髙宇宙双眸豁人老风霜两鬓侵感慨石城勲业旧侃居夏口峤居深　建亭记六朝以石头为重戍府库甲兵萃焉至南唐始为离宫此天所以开混一也然而翠微之景实甲于天下林和靖隐居西湖得得来游见之赋咏则其称絶可知矣中兴以来剏总领所亭之岂以金谷之冗易生烦厌非江山之清絶不足陶冩耶又不然则中间必有文人骚客名辈清流以是人而居是官故能为皇官而有是景邪淳祐巳酉春余自当涂来故人少司农大台陈绮伯竒实防饷事尝因暇日相与徜徉其上余举酒属伯竒曰是亭之址居山之颠无所障碍故无非景物夫其南为方山则秦皇之所以凿而为渎以厌东南天子气者也其北为环滁则欧阳公之所以与客遨游作亭其上而名为醉翁者也其西为三山则元晖之所登以望京邑太白之所眺以懐长安者也其东为钟阜为鸡笼则雷次宗周颙阮孝绪韦渠年辈之所以隠居求志遯世无闷者也乃若长江自西亘北银涛雪澜汹涌湍疾烟防风席杳霭灭没朝宗于海昼夜不息与夫遥岑近岫危峰断如列画图如植屏障或云霭之出入或烟霞之明晦或晴霁而日月朗或风雨而雷电暝朝暮四时千变万态不可名状者无非此亭之景也然景大而亭小不可以纵目而骋懐景四面而亭一靣不可以总观而并览坡翁有曰登临不得要万象觉偃蹇子盍图之伯竒曰诺防其以忧于职而病又以最于职而召夫忧于职而病则所亟者药囊最于职而召则所趣者行装其于游眺之所必不暇过而问是不惟人意之虽余亦意之也居无何忽折柬告曰亭巳成矣昔亭一面而今亭四面矣余惊喜冗未能造亟命工绘图取而观则自西自东自南自北凡景之所在亭皆延之亭之所在景皆赴之余之所以举酒而属者无一不酬而土木之壮丹艧之工营缮之巧则又其次也夫金陵六朝旧都故其形势周遭廽环其江山雄伟壮丽非偏州小垒可望万分一前人登览之地如赏心如鳯凰如雨华如青溪皆最佳处不独翠防而已也而大景物毎无大栋宇以弹压之不惟无大栋宇而其小小者亦皆将仆焉余虽有志于此而力未暇及今伯竒当财赋正赤病疾未瘳命召将行之际而能鼎新之使三百年之景物一旦轩豁呈露无余则其丘壑之襟楚楚不凡鞭筭之才绰绰有余盖非余子之所能及而尤余之所甚愧焉者也夫翠防之为景一絶也伯竒之为亭二絶也又以鹤山魏公了翁旧扁而揭之人与斯亭斯景俱称三絶也故书亭为屋二十四楹落成于庚戌之十一月旦资政殿学士太中大夫沿江制置使充江南东路安抚使马步军都总管兼营田使兼知建康军府事兼管内劝农使兼行宫留守节制和州无为军安庆府兼三郡屯田使金陵郡开国侯食邑一千三百戸食实封一百户吴渊记】
　　新亭亦曰中兴亭去城西南十五里近江渚
　　考证丹阳记曰京师三亭吴旧立先基既壊隆安中丹阳尹司马恢徙创今地世説过江诸人每至暇日輙相邀出新亭借卉饮宴周侯顗在坐叹曰风景不殊举目有江河之异皆相视流泪惟丞相导愀然变色曰当共戮力王室尅复神州何至作楚囚相对泣耶【洛阳四山围伊洛瀍涧在中建康亦四山围秦淮直渎在中故云风景不殊举目有江河之异李白云山似洛阳多许浑云只有青山似洛中谓此也蔡薿作天津桥亦以此】孝武宁康元年桓温来朝顿兵新亭召王坦之谢安安发其壁后置人温爲却兵笑语移日　隆安刘牢之自栗洲应桓进败王师于此　杨佺期至石头闻刘牢之领北府兵在新亭贼皆失色乃回师屯于蔡洲崔惠景兵至新亭石头白下兵皆溃　徐道覆劝卢循焚舟自新亭歩上　宋孝武入讨至新亭修建营垒因即位王僧达始改爲中兴亭　元徽二年桂阳王休范举兵朝廷集议或欲依旧遣兵据梁山萧道成以谓新亭正是贼冲昔上流谋逆皆因淹缓以败休范惩之必轻兵急下乗我无备请顿兵新亭以当其锋乃出新亭治城垒未毕贼遽至道成登西垣使陈显达等与贼水战大破之贼将丁文豪设伏破皂荚桥军直至大航复陷东府或传新亭亦陷道成遣周盘龙等从石头济淮间道自承明门入卫宫阙道成仍守新亭卒破休范　宋讨晋安王子勋所向克防事平明帝大防新亭劳诸军主摴蒱官赌　梁武帝起义兵进屯江宁东昏使李居士率兵屯新亭梁击破之遂次新林　乾道五年留守史公正志即故基重建亭自爲记【记云西南去城十二里有冈突然起于丘墟垅堑中其势回环险阻意古之爲壁垒者或曰此六朝所谓新亭是也予考之地志信然方六朝时上流奔冲用兵战争无不扼此相拒先据者胜亭之名始见于东晋至宋王僧达更爲中兴亭其后干戈相寻鞠爲榛莽不知防年矣予因送客过之徘徊顾盻怆然有感乃即其地稍南爲亭榜以旧名其制崇高广袤虽未必及于旧而山川形势登覧之胜焕然如新则世之相后累数百嵗未尝有改也初元帝过江人士暇日相邀出新亭周顗中坐兴叹谓风景不殊举目有江河之异因相与流涕独王导变色以楚囚对泣责之且有戮力王室尅复神州之言导可谓有其志矣当一马化龙之后导首任相柄非不立志恢复而元戎屡动不出江圻经畧区区仅全呉楚以至中更敦峻之叛下陵上辱纪纲不振导于是时浮沉俯仰终其身自开学校一事畧不能有所建立平居暇日惟清谈自命则有短辕犊车长柄麈尾之讥验以前日之言徒虚语耳所谓江左夷吾功烈如是其卑乎葢人之情多鋭于新而怠于久自古规模之作于新者不苟则勲业之传于久者必大天下万物无不始于新也新新以爲用则精神运动之妙鼓舞天下虽百世作兴而不穷不能者日就因循苟且而不知所以振起故自其新者观之则物无不故自其善用者观之则物无有故而皆可以曰新矣中原者东晋故物也南渡之初庶事草创故以江左爲新造而亭之名亦因以爲新导不能日用其新以酬其素志宴安有以败之也然则今日新亭之复岂将爲将迎游燕之地凭高逺眺动游子之悲而发北客之叹也哉尝试与客登亭四望其西定山一帯清旷龙洞绵亘数百里实与长江爲唇齿之势其东牛首方山缘延周匝意斗牛间王气宛然自若也其南则新林板桥按扼屯守之所歴歴可考其北幕府诸山连接石头蹲踞如虎想孙权城筑之气尚凛凛如生也南北夐隔中原如故要当哭泣于欢笑之际药石于强壮之时不敢怠于新以图其故功名之士患无志耳茍有其志又患无其才今天下豪杰軰出安敢厚诬以爲无人异时击檝渡江扫清中原以日新之志収日新之功使王导一时空言乃验于百世之下者庶几是亭有以发之乾道五年阙月望日左朝散充敷文阁待制知建康军府事提举学事兼管内劝农营田使充江南东路安抚使马歩军都总管兼行宫留守司公事史正志记左朝奉权通判楚州军州主管学事赐绯鱼袋杜易书并题额　曾极诗青山四合绕天津风景依然似洛滨江左于今成乐土新亭垂涙亦无人　南轩张公栻诗风景自今古新亭今是非絶怜江水去还有故山围得失同千虑成亏共一机所思惟谢傅不但胜淮淝　月明淮水空陈迹山绕新亭有故墟暇日更须频访古将来为道我何如　诚斋杨公万里诗六朝岂是乏勲贤爲底京师不晏然栢壁置人添一笑楚囚对泣后千年钟山唤客长南望江水留人北旋强弱兴亡谈不尽枉教吟杀夕阳蝉　杨虞部备诗满目江山异洛阳北人懐土泪千行不如亡国中书令归老新亭是故乡　留守史公正志诗龙盘虎踞阻江流割据由来起仲谋从此但夸佳丽地不知西北有神州又忽枉王人六辔驰新亭有酒便同持坐中不作南冠叹江左夷吾是素期　野亭马公诗相对何庸作楚囚一时凛凛气横秋定知决意谁能止何事空言竟亦休敢谓扶持非尔力要须恢复有竒谋壶浆满路无人至空使遗民叹白头　新亭见説在山头日见江河滚滚流何事后人轻变改不教遗址且存留怜他一代称贤相说此诸人似楚囚君便有人来访旧一畨人见一畨羞　又忆昔诸贤扶晋室冠葢多于此云集坐中翻作儿女悲世换人非但陈迹我来正值三月春花落鸟啼春寂寂江河虽异事畧同风景不殊今视昔磨灭英雄得防多山重水复无终极安能鬰鬰老江左尅复神州当戮力未论重见管夷吾祗今谁爲楚囚泣徙倚令人三叹息徙倚令人泪横臆敌国相残春又春时乎时乎难再得　周师成诗昔日新亭今则旧百年名义只如新高谈坐上无安石洒泪尊前有伯仁对靣飞来防影少传音吹过羽书频青天重唤当时月放下清光照坐人　北谷罗必元诗五马来时集宴游江山风景勿关愁合思戮力中原语对泣何湏作楚囚　刘后村诗此是晋人逰乐处当时风景与今同不干鐡鏁楼船力似是蒲葵麈柄功几簇旌旗秋色里百年宫阙泪防中兴亡毕竟缘何事専罪清谈恐未公　阙　　眼前风景异中州莫笑新亭一叚愁得似祖生真有志也曾击楫到中流　阙　　新亭遗迹已榛芜风景于今尚不殊三百余年分王始江东自有管夷吾】
　　金山亭在旧府治今在行宫内
　　考证苏魏公颂集中有金陵府舍重建金山亭诗【地出城隅辟故台斩茅删竹受良材春塘梦草成诗后畵栋飞云试燕开一境山形天际望四时风物坐中来府公经构民偕乐鱼鸟犹知喜跃廻　故时台榭对池心空有名传拟穴金鬋理茅茨脩竹茂经营轩槛緑杨深桥横断岸虹流彩花满芳园鸟啭音盛府多欢频命席每容踈外得窥临】王荆公安石懐府园诗亦云常忆小金山下路緑荷深处见游鯈此亦府园有金山之证
　　练光亭在保寕寺今废
　　考证苏魏公颂有游保寕寺练光亭诗【阙临呉建业何人结虚亭胜槩压危堞】黄鲁直尝题云练光亭极是登临胜处然高寒不可久处若于亭北穿土石作一幽房置茶鑪设明窗瓦堆殊胜不尔师方丈北挟有屋两楹其一开轩其一作虚窗奥室余爲名轩曰物外主人喜作诗也名室曰疑香宻而清明于事称也
　　折柳亭在赏心亭下张忠定公咏建爲祖饯之所久废景定元年马公光祖重建
　　风亭在折柳东叶公清臣建苏州从事张伯玉爲记佳丽亭与风亭相近马公亮建
　　此君亭在华藏寺
　　考证王荆公尝题华藏寺此君亭诗【谁怜直节生来瘦自许高才老更刚】元祐间亦有歌诗【信安毛渐歌曰玉堂视草儒林翁暂凭熊轼来江东政成暇日开燕席选胜共诣金仙宫幽亭虚敞竹森耸低徊映日清隂重静坐爱此君乃知雅尚人情同屏山叠石色苍翠我疑巨灵掣断岷峨峯防霜摧枯木飞叶穿防栊芳迳列时果璀璨间青红羊肋细软蟹螯丰兵厨酒美琥珀浓褫帯就坐约烦礼幅巾相向聊从容晤言与心契至乐匪丝桐高懐讵比晋七子徒以散诞相夸雄饮余寓意对碁局万事不足萦心胸人生天地间寕异浮萍相值江湖中偶然防合复离散东西南北随飘风须知此防不易得爲公更釂黄金钟武阳黄履次韵邂逅相遇三诗翁适我愿兮江之东每乘高兴即同赋矧值修竹华严宫追穷収弃势相逺交我以淡情何重古来金石论贤达应求夲自声气同清晨登此亭亭前罗层浮云开白日金影升珠栊高标不逐四时变翠色可夺千葩红一日无此君子猷啸咏已不浓清风飒然至渊明喜动义人容化龙况是葛陂杖待鳯幸列朝阳桐伶伦裁嶰谷律吕因雌雄太和尚可格天地烦想岂特防心胸下逮汉蔡邕取椽制筠柯亭中与夫皮爲冠兮叶爲酒皆自荆扬之贡东南之羙兮冐霜停雪拂景云而荣惠风吾曹对此但欲商清乐不学渭川之人兮资千畆以敌万钟　福唐王祖道君不见太白之精在人间兮昔人号尔谪仙翁君不见不爲苍生起兮谢安擕妓山之东玉堂主人绣衣客邀我载酒金莲宫小亭环立千竿竹参天百尺防隂重岸巾敛髪对此坐一日无君谁我同夜来霜压北枝重剰见钟山数尺玉实幽香仪彩鳯日华转影筛金栊孤干未甘春雪折青隂不逐秋风红长随桧柏老刚劲不羡桃李争鲜浓我爱此君有直节肯学蟠木求先容我爱此君歳寒志长笑霜井落青桐大夫老松邀我侣三品顽石徒夸雄不作湘江儿女泣苍梧云散愁盈胸夜深明月满亭戸此君入我懐防中故人来兮七贤至开门满坐生清风此君此君聼我语藏器于身兮终奏太庙歌黄钟　合肥马玿八座镇俗光文翁政闲鸣珂晚丁东邀宾寻胜遇郊郭最爱檀栾森梵宫虚檐新敞小亭峻幽径静掩闲门重修枝应待丹鳯集劲节只许青松同根蟠南借秦淮润影踈北露钟山乃知景淡有真趣何必花艶罗雕栊放懐喜遂开口笑传杯不觉酡顔红谈围浩浩真意得棋战纷纷嘉兴浓人生倐忽犹逆旅少壮易失今衰容得丧何须论塞马用舍寕复惊防桐逍遥齐物慕蒙叟澹泊无生师大雄英游幸陪诸公后倾葢夙已披懐胸芝兰亦旣序防益切磋愿使恊于中佳草每出连战胜格调绰有先贤风顾予酬和不量力嗟哉寸莛撞巨钟】
　　水亭有二一在台城寺即今法寳寺一在齐南苑中是陆机故宅乃王处士水亭也今鳯台山南傍秦淮是其处【李白题金陵王处士水亭诗王子耽言贤豪多在门好鵞寻道士爱竹啸名园树色秀荒苑池光荡华轩北堂见明月更忆陆平原扫拭青玉簟为余置金樽醉后欲归去花枝宿鸟喧向时复来此更得洗嚣烦　林逋诗金井前朝事林僧问不知緑苔欺破阁白鸟占闲池清楚曽经晋荒凉直到隋南廊一声磬斜照独凝思　杜荀鹤金陵水亭诗云江亭当废国秋景倍萧骚夕照明残垒寒潮涨古壕就田防鹤大隔水见僧高无限前朝事醒吟易觉劳】
　　木牛亭在移忠禅院路西亭废名存图经不载不详所立之始【旧志】地属江宁县七十里处真乡旧传有香木浮而上土人迎之以爲亭又号木龙亭
　　五马亭地属金陵乡去城西二十五里幕府山之侧亭今废
　　考证晋元帝与彭城王西阳王羕南顿王宗汝南王宏南渡之所当时防云五马浮渡江一马化爲龙谓此亭
　　征虏亭在石头坞东晋太元中创
　　考证世说注丹阳记曰太元中征虏将军谢安止此亭因以爲名　南史宋何尚之传迁吏部告休定省送别于冶渚及至郡父叔度谓曰闻汝此来倾朝相送此是送吏部郎非关何彦德也昔殷浩亦尝作豫章送别者甚众及废徙东阳船泊征虏亭积日乃去亲旧无复相窥者　徐集送谢仲宣贠外使北蕃序云征虏亭下南朝送别之场
　　白下亭驿亭也旧在城东门外【旧志】
　　考证李白献从叔当涂宰阳氷诗云小子别金陵来时白下亭又留别金陵诸公诗云五月金陵西袓余白下亭又云驿亭三阳树正当白下门按此亭在府西　王荆公旧宅在今报宁寺诗有门前秋水可扬舲有意西寻白下亭之句又有东门白下亭摧甓蔓寒葩之句按此亭在府东葢新旧亭各在一处旧志所指特其新者尔【任斯庵诗金銮殿上脱靴去白下门东索酒尝一自青山防寞后何人来道柳花香　马野亭诗云白下非今白下亭府城西北旧曾城石山四靣若环合江水一条如帯横庾亮凭高临贼骑安都问道走齐兵地形峻极真如此全胜当时却月营】
　　劳劳亭在城南十五里古送别之所
　　考证呉置亭在劳劳山上今顾家寨大路东即其所舆地志新亭陇上有望逺亭宋元嘉中改名临沧
　　观又改名劳劳亭【李白歌云金陵劳劳送客堂蔓草离离生道傍古情不尽东流水此日悲风愁白杨我乘素舸同康乐朗咏清川飞夜霜昔闻牛渚吟五章今来何谢袁家郎苦竹寒声动秋月独宿空帘归梦长又诗云天下伤心处劳劳送客亭春风知别苦不遣柳条青　杨虞部诗柳风飞絮扑征袍望逺楼中望眼高几许江南名利客灰尘满靣日劳劳　马野亭诗谁把劳劳目此亭从来于此送人行三杯别酒倾桑落一曲离歌唱渭城比到伊邉还几日不知何日是归程分携更复高望满目青山万叠横】
　　客亭在龙湾五里临大江迎送之所也【杜工部甫诗秋窗犹曙色落木更高风日出寒山外江流宿雾中圣朝无弃物老病已成翁多少残生事飘零似转蓬】
　　清水亭去府城三十里
　　考证建炎四年四月二十五日岳飞败敌于此
　　二李亭在溧水县尉舍后
　　考证李常师字公择同兄野夫侍其父东作尉于此尝读书是亭宣和七年乌江县丞朱虙摄尉修亭作记今亭废而记存移在县治【记云二李亭者识其人也初尚书李公择与兄野夫随其亲尉溧水而读书于尉防之后圃后人榜其堂曰二李葢以识其人也虙少时登是堂有故老能道其事者虙不能记其详也宣和七年承乏尉事求所谓二李堂者不复见矣有亭岿然出榛莽间旁无牎槛惟四壁立意者堂之壊爲亭亭壊而爲更宿之所问诸吏果然虙以是感之欲新一堂以代者至而不果姑辟牎牖加丹垩榜其上而已窃以谓伐聼讼之棠不如勿伐以存其思去告朔之羊不若勿去以爱其礼一亭之废兴于两公无加损也而遗迹在焉其可以轻废之乎尚书公旧尝读书于庐山旣去而藏书九千巻以遗后之学者山中至今指以为李氏山房藏书之所然则是亭也登之者挟策读书亦足以想见两公之风采师道德而论世尚友也若虙者何足以识之是年二月朔从事和州乌江县丞权县尉朱虙谨记】
　　甘露亭在上元县北钟山乡去城五里
　　考证陈太建七年秋闰九月甘露三降乐游苑诏于苑内覆舟山上立甘露亭　又按舆地志宋元嘉中移晋北郊坛出外以其地爲北苑遂更兴造楼观于覆舟山上大设亭馆侯景之乱悉焚毁至陈天嘉中年更加修葺于山上立甘露亭陈亡并废
　　朝阳亭在通判东防张维建
　　考证于湖张公孝祥留题云隆兴甲申八月当涂阙守檄建康府通判事张君仲钦维摄焉十有九日安国置酒饯别且言曰所领州饥民十万死生之命悬于仲钦之手仲钦勉之哉安集流亡左餐右粥以无负圣天子哀矜之意仲钦勉之哉梁温其郑光祖翁子功同防　张维书留守舍人闻维筑亭为题其榜曰朝阳旣去而亭成复爲赋诗【于湖诗便合朝阳作鳯鸣江亭聊此驻修程南瞻御路临防阙东望仙家接五城日上白门兵气静春归淮浦早潮平遥怜幕府文书少时下沧浪自濯缨　维次韵日邉清切以文鸣立对朝阳欲问程笔落生春变寒谷诗来将喜破愁城檐前水到乘槎便天际山横与槛平准拟公归道过此小留觞咏集簮缨】
　　罗江亭
　　考证古今诗话云李煜作罗江亭四靣栽红梅作艶曲歌之韩熈载和云桃李不须夸烂漫已输了春风一半时淮南已归国
　　望湖亭在鸡笼山上或云南唐立今遗址见存
　　不受暑亭在今清凉寺后景定二年马公光祖重建考证清凉广惠襌寺南唐爲避暑宫有亭名不受暑【马野亭诗驱车曾向暑中来望见尘襟已豁开袅袅羊肠知几折亭亭鳯翅与俱摧渭川沮洳何如此佛国清凉亦快哉乆坐不禁清雾湿却须酒力唤春回】
　　郡圃十亭并见府治后
　　青溪诸亭东自百花洲而入临水小亭曰放船入门有四望亭曰天开图畵环以四亭曰玲珑池曰玻瓈顷曰金碧堆曰锦绣段其东有桥曰镜中由此而东为青溪庄与清如堂相望南自万柳堤而入爲小亭三曰【阙】曰【阙】　曰【阙】　桥之南旧万柳亭改曰溪光山色自桥而北亭临水曰撑緑其迳前曰添竹后曰香逺尚友堂之西曰香世界先贤祠之东曰花神仙清如堂之南渌波桥之西曰众芳曰爱青其东曰割青青溪阁之南清风关之北有桥曰望花随柳其中曰心乐其前曰一川烟月惟割青爲旧余皆马公光祖所作也
　　风亭在折柳东叶公清臣建苏州从事张伯玉爲记咸淳乙丑马公光祖有指其故基以告者乃叠石爲防创堂三间前后轩如之厨舍备屋挟翼其旁缭以花竹亦舣舟胜处云
　　四城门接官亭旧有亭卑陋弗称咸淳改元之春马公光祖撒而大之名其东曰迎晖西曰致爽南曰来薰北曰拱极丹雘烂然过者瞩目各有文以记始末
　　迎晖亭门拱行都直趣南徐岐入淮淛郡登茅钟二名山咸此乎出旧名建阳逾数步即白下有白下亭负城立规褊制陋无以容车马今并门度地在外城之中为亭三间深各二丈二尺濶倍之前为泊水挟屋七间翼其左闗吏舍五间丽其右檐楹敞焕入门者有观焉
　　致爽亭出门数里为龙湾长江驾顺而东蜀汉荆广所毕凑古石头城在焉旧宜有驿亭叩父老无知者葢废久矣咸淳元年三月一日并门鼎创三间深各二丈濶半之前为泊水三间视亭之深减六尺而阔与之称左为闗吏舍右为二神祠
　　来薰亭门直溧水溧阳西指当涂上荆蜀古长干道在焉前是有两亭歳久仆其一今复鼎创与所存亭俪自南来者咸适所憩
　　拱极亭门对幕府山逾山絶江琅琊诸峯隠约在目极目则中原可气挹也旧无驿亭今创置三间深各二丈阔倍之敞为前楹防为后序安神有祠休吏宿兵有舍共为屋十五间
　　大使马公光祖重修南轩祠在南门外长干寺之东依山爲祠由寺而入葢宣公旧读书所也杜公果爲尹时尝拨田百畆属于学奉祠祀且设前漕使西山真文忠公像于旁春秋仲丁校官率诸生行舍菜礼亭其上曰仰宣示不忘也然嵗仅两至平时足迹所不到栋桡檐頽求像设于烟煤蛛网之中甚非所以崇教化而励风俗也咸淳丁卯夏五月鼎新修缮视旧有加大使又念儒先明道之地不可与缁流之室相混淆乃翦荆榛辟正路作高门俾学士大夫之出入是涂者知所宗向仍属两校官朔望一谒祠下置阍人以司啓闭再拨田四十畆有竒俾葺治无壊而不负仰宣之意云
　　南轩旧传在保宁寺方丈今皆指天禧寺方丈旁小室是南轩张宣公读书处
　　考证祝穆编方舆胜覧谓张魏公开督府时其子读书于保寜寺方丈小室号南轩　西山真公德秀建南轩先生祠堂于天禧寺方丈后盖以此爲张宣公读书南轩之旧址王潜斋埜又设西山像侑食祠中作亭其旁扁曰仰宣【罗北谷诗万松盘岭势回环才抱清溪浸碧山莫道南轩专一壑古今天下共曽顔】
　　川泳轩旧在江东抚干舍
　　考证丞相益国周文忠公记云唐以节度使镇诸道其属皆得辟置双旌出都门不待设礼案洗刓印固已譔书辞具马币而走处士之庐幕下多贤豪易耳本朝谋帅间许辟士今皆命诸朝幸而贤也信可乐也否则相忘于江湖者有矣尚何乐之云故君子以爲难绍兴二十六年春内出玉麟符以吏部尚书鄱阳侯张公居守金陵且安抚大江之东一年政平二年教行三年而謡颂兴霅溪沈君世德实奉诏从事于幕府力学而多闻和其外而方其中公前席焉他日谓世德曰负水筑室者非子之耶是宜辟轩尽临观之美于是披檐以爲宇梁空以爲阁俯秦淮之支流靣苍龙之华阙右帯天津东望公堂质而不陋洁而不奢启扉而夏凉塞向而冬温春风之朝秋月之夕不必登高骛逺而临观之美尽矣旣落成或取韩退之徐泗濠掌书记防石记之语而榜曰川泳所以志賔主皆贤而后可以乐此也暇日世德与客饮于斯咏于斯已而叹曰美哉是轩也公之赐而我则居得无愧乎客曰不然昔羊叔子镇襄汉造岘山者数矣必与从事邹湛语故此山名著编简武昌南楼殷浩之徒朝夕登焉向非庾元规一有不浅之兴则斯楼殆且泯泯也賔主相资何世无之今公敛经纶之才惠此一道回视羊庾葢雁行也而世德隽才懿行顾湛浩軰亦岂溟涬然大同哉吾知今日之川泳后世之南楼岘首也而何愧虽然二府尚有虚席者公且归矣世德亦将爲东阁竒士矣后之人开轩而望临水而歌鯈鱼出游从容或未知此乐也故吾因名轩之意而道古今难易以告之庶几循其本乎二十八年十二月朔东里周必大记并书儒林郎充江南东路安抚司干办公事沈作式立
　　存爱轩在知録防
　　考证周师成有记【顔伯竒父爲録事参军于建康不有其餐钱营小轩聼事之后以爲便坐摘取明道子程子之话言榜之曰存爱而谓予记之予于伯竒父同官而交又厚乃不辞而言曰一轩方丈而赢名之侈矣焉用记然其名轩之意与义有足记者君子之欲仕非谓其位之足以荣其身也亦曰有位则可以济乎人而已耳位有高卑斋有广狭济可必也济之广狭吾安能必之哉葢有爱物之心斯有爱物之事不必高位而后可也茍有是心则随其力之所及而民受其赐使仕者人人皆存是心则天下之大将无一夫不受其赐矣惟其不然故民之得其所者不能什一而寃失职者什九也夫爱物之心一存一否之间而效之相絶如此则爱其可暂忘耶夫爱者仁之发也善之端也有人焉体仁而尽此善则其仕也自巳而物皆天理之流行爱自存也非存之也降此而心能存于爱物则其仕也优而庶乎仁之功矣虽然特未易也利害辐辏志气交驰爱物之念其存者几茍不兢兢于此则始终舛戾何可胜算轩之名且记者用此今夫一命之士多矣岂皆泊然无爱于心爱有公私势无两大彼私其爱者知有巳而已而物我之爱卒两失之于已之私爱云者非吾所谓爱也伯竒父旣异于彼矣因轩之名味名之义于爱物之心旣存之又存之一念一虑存之此伯竒所用力而欿然不自足者他日流风所感后来者坐于此而惕然有省怡然有得则伯竒父之羙不孤矣不然则此轩乃胚胎厉民之所也其何爱之存伯竒父姑苏人名椅伯竒父字也遥师考亭于学禁方张时守其训甚于亲炙之者与人简易而守义不可夺如蔺相如之璧不雕饰揣摩以楼人官之知其所长也嘉定七年正月中澣日雉山周师成记汴人赵师夏书】
　　箨龙轩在城内西北鐡塔寺王荆公尝读书处
　　偃秀轩在蒋山道中松间【李忠定公纲诗青葱秀色一轩中俯瞰梁朝万木松顶蹙风云疑偃盖枝蟉雨露若蟠龙四时鬰鬰宁雕叶千载亭亭不改容却笑宗人主岱岳秦时先得大夫封】
　　台观
　　鳯凰台在保寕寺后寳祐元年倪总领垕重建
　　考证宋元嘉十六年秣陵王顗见三异鸟数集于山状如孔雀文彩五色音声谐和众鸟附翼而羣集时谓之鳯乃置鳯凰里起台于山因以爲名又按宫苑记鳯凰楼在鳯台山上宋元嘉中筑有鳯凰集以爲名李白宋齐丘皆有诗【李白诗置酒延落景金陵鳯凰台长波写万古心与云俱开昔时有鳯凰鳯凰爲谁来鳯凰去已久正当今日回明君越羲轩天老坐三台豪士无所用弹琴醉金罍东风吹山花安可不尽杯六帝没幽草深宫緑苔置酒勿复道歌钟但相催又诗鳯凰台上鳯凰游鳯去台空江自流呉宫花草埋幽径晋代衣冠成古丘三山半落青天外二水中分白鹭洲总爲浮云能蔽日长安不见使人愁　宋齐丘诗嵯峨压洪泉岝防撑碧落宜哉秦始皇不驱亦不凿上有布政台八顾皆城郭山蹙龙虎健水黑螭蜃作白虹欲吞人赤骥相煿烁畵栋泥金碧石路盘墝埆倒挂哭月猿危立思天鹤凿池养蛟龙栽桐栖鸑鷟梁间鷰教雏石罅蛇悬殻养花如养贤去草如去恶日晚严城鼓风来萧寺铎扫地驱尘埃剪蒿除鸟雀金桃帯叶摘緑李和衣嚼贞竹无盛衰媚柳先摇落尘飞景阳井草合临春阁芙蓉如佳人廽首似调谑当轩有直道无人肯驻脚夜半鼠勃窣天隂鬼敲防松孤不易立石丑难安着自怜啄木鸟去蠧终不错晚风吹梧桐树头鸣嚗嚗峩峩江令石青苔何淡薄不话兴亡事举首思眇漠吁哉未到此褊劣同尺蠖笼鹤羡鳬毛猛虎爱蜗角一日贤太守与我观槖籥往往独自语天帝相唯诺风云偶不来寰宇销一畧我欲烹长鲸四海爲鼎镬我欲取大鹏天地爲矰缴安得生羽翰雄飞上寥廓】建炎中金张太师尝赋诗【建炎中金人犯建康以其张太师爲守一日登鳯凰台赋诗云六代兴亡地千年一瞬间无情是江水终日对钟山烽火连呉越旌旗耀海蛮鳯兮今不至百尺古台关后敌退人多传之】淳熈中留守范公成大重建更榜曰鳯凰台开庆元年倪总领垕重建马大使光袓作记【尚书户部贠外郎倪公以总领淮西军马钱粮兼漕江东金陵郡其治所也治以简静赋平人和故得休其暇日考卜惟胜作鳯凰台台旧在郡西南隅保寕寺侧余尝剥藓寻碑访古订实而老襌宿衲无能道者虽图经载宋元嘉中因神爵至而台得名然寺之淳熈壁记廼谓晋升平已有台元嘉时王顗复南台缔楼我朝祥符间又尝着亭于斯斯楼斯亭咸以鳯字星移境换鳯去台空于是芜没于屯烟戍火之埸矣今台葢唐布政台也后世因以存名焉然而风隳雨毁漫漶不鲜栋挠椽夷荒秽弗治骚人胜士顾瞻徬徨率不得以极其游覧之娱尽登临之美后观得毋废乎公廼凌氛埃登亢爽腐折斯革破缺用完碧栏螭飞万瓦鳞次然后出想逸发神游飘萧烟云徐来风雨在下遥青逺白刻露清高沙鹭水鳬游浣飞泳龙腰鹤膝俯伏后先而夕阳衰草之悲夜月寒沙之恨亦纷纷落研席间矣公于是举酒觞客抚飞轩而浩歌白也之诗声连林木呉宫花草亦不觉爲之生色也客有属而和者曰台峩峩兮山之阳招桂樛兮芳菲弥章日五色兮云飞嘻鳯凰兮胡不来翔台巍巍兮山之扉膏吾车兮天风吹衣鹜在笯兮乌潜飞噫鳯凰兮胡不来仪公闻之曰梧桐生矣子姑醉公钱塘人名垕字泰定开庆元年四月资政殿学士通奉大夫沿江制置大使知建康府事兼管内劝农营田使江南东路安抚使马歩军都总管行宫留守节制和州无爲军安庆府三郡屯田使金华郡开国侯食邑一千户食实封二百户马光祖记并书朝奉郎守军器监总领淮西江东军马钱粮专一发报御前军马文字兼提领措置屯田兼江南东路转运判官兼提领江淮茶盐所借紫印应雷篆葢】登临之胜题咏爲多【曾文昭公箫声无复到层台畵栋空余燕雀来我是鳯凰池上客等闲汀鹭莫相猜　李丞相阙　台上西风急来游悟昨非依然龙虎踞不见鳯凰飞树宻遮残霭江寒浸落晖中原在何处目断雁来稀　给事刘榘诗鳯台何亭亭迥与雨花对凭高一登眺秋事无际鹭洲赏心前牛首秦淮外万叠云稼横百缆风樯防睠言簿书隙载酒邀华斾翰林诗百篇生公法三昧皮肤虽不似妙趣总相类懐古睇平芜可但高李辈忆昔耿与韩造膝陈大计髙光课厥成一语不相戾江淮今清晏河洛尚腥秽蛇豕相噬吞天已厌戎裔箕敛民弗堪恶稔将自毙愤激闻鸡舞慷慨中流誓尺捶仗皇灵喋血笞其背燕然彼有石深刻诏来世兵强在食足万灶余廪廥叶奏鄼矦功接武文石陛　周邦彦诗危台飘尽碧梧花胜地凄凉属梵家凤入紫云招不得木鱼堂殿下饥鸦　朱存诗竹影桐隂满旧山鳯凰多载不飞还登台客有吹箫者争得和鸣随世间　任斯庵诗只爲羊车恋靓妆仓皇合殿烛无光宫中不觧嫁鹦鹉台上安能来鳯凰　黄尚书度诗江淮表里拱神州底事干戈不肯休试上鳯凰台上望定山尽处是洲　杨诚斋万里诗千年百尺鳯凰台送尽潮回鳯不回白鹭北头江草合乌衣西靣杏花开龙蟠虎踞山川在古往今来鼓角哀只有谪仙留句处春风掌管拂蛛煤　戴石屏式之诗登临舒老眼吊古得凄凉故国自龙虎高台无鳯凰浮云多改变乔木见兴亡往事浑休问钟山又夕阳　马野亭诗鳯凰不见只空台底事台存鳯不来应到缑山还且住定从阿阁不能回江山未改当时旧宾客何妨尽日陪待作箫声勾唤处有时飞舞下云堆　刘改之诗公子飘然俊有才此台翻觉在尘埃江淮浩洲渚没鳯鸟寂寥鸿雁来时事不言惟拄笏书生无用且衔杯生平自厌胸中俗万里霜天一日开　罗北谷必元诗振衣快上鳯台游极目中原泪欲流慨叹兴亡思太白永言邈忆齐丘乌衣已往人千古白鹭依然月一洲君子坐朝今在治重恢关洛不须愁　阙　周师成诗元嘉王子宅李白重登临鸣鳯元非昔蟠龙直到今凄凉防子事寂寞茂洪心望断长安日悬知属意深　退庵呉公渊诗暂因休暇得遨逰感慨樽前嵗月流长向此时忧徼塞不知何日乐林丘鳯凰寂寂空留寺鸿雁嗸嗸尚满洲畴昔谪仙愁絶处我来登眺更多愁六朝旧迹作新游王谢千年风尚流但使时能开晋宋只缘道不本轲丘昏昏赤县神州地白苹】
　　【红蓼洲谁道天分南北限人分南北至今愁　阙吕午诗古防曾说少年游弹指惊嗟歳月流山似三神浮碧海城如一虎卧崇丘鳯凰去后遗陈迹白鹭来时认旧洲但得风寒无罅隙江河举目不须愁淙居冯去非诗许大乾坤里那无一鳯鸣台欹红日晚梧拂翠云生琐琐六朝梦悠悠千古情寒潮如有恨时打石头城　雁山刘汝春诗高台寂寞晚云深故国山河万里心若使当年真鳯见不教春燕亦巢林　总领倪公垕诗鳯凰鳯凰几千载鳯凰已去台空在应多燕雀语畵梁瞥见蛟龙起沧海二十年前曾来游野田白鹭涵清秋今夕何夕领宾客饭盂百万思貔貅六朝故国金陵道柳外闲愁复谁扫掀髯一笑问西风未必江山知我老　洞春徐棫翁诗只合台前賸种桐万柯摇碧防春风纵无丹鳯重来此且障长安落日中又台前烟草接青徐台后风花满殿庑千里暮涛空寂寞醉人春色正西湖　金渊呉景伯赋沁园春词再上高台访谪仙兮仙何所之但石坊西踞潮平白鹭浮图南峙云淡乌衣鳯鸟不来长安何处惟有碧梧三数株兴亾事对江山休说谁是谁非庭花飘尽胭脂筭结绮防华能几时问何人重向新亭挥泪何人重到别墅围碁笑拍栏干功名未了寕肯緑簑寻钓矶深深饮任玉山醉倒明月扶归　郭功父诗高台不见鳯凰游浩浩长江入海流舞罢青娥同去国战残白骨尚盈丘风摇落日催行棹潮拥新沙换故洲结绮临春无处覔年年芳草向人愁　王渭郷诗江山还似六朝时老尽梧桐鳯不知保大空存前殿佛元嘉已没旧廊碑防年何徳之衰也曷日覧辉而下之不见长安豪杰恨诸公忍读谪仙诗　鹤山韩公浣谿沙词潇洒梧桐几度秋鳯凰飞去旧山幽风景不殊人物换恨悠悠衰草逺从烟际合夕阳空趂水西流恰好凭楼便回首怕生愁南翁绍康诗不见鳯凰在似曾麋鹿逰六朝春梦里千古大江流地属闲僧管天知逺客愁抚栏空感慨白鹭起沧洲】
　　越台旧基在城南江寜尉廨后
　　考证越范蠡筑城长千里此卽古越城内所筑台也详见越城及诸辨　齐崔慧景冦建业萧懿入援屯越城举火台上鼓噪相庆
　　周处台亦名子隠台今城东南有故基在鹿苑寺后考证晋书周处字子隠仕呉爲东观左丞有台于此国朝嘉祐中太守梅公摰尝爲记【府东南有故台基曰周处图】
　　【志亡之都人称之登而四望江山表里与陈迹槩见豁如也按西晋史处字子隠义兴阳羡人弱冠时好驰骋不修细行州曲患之自知爲众所恶慨然有改励之志里人以三害切讽于是射虎斩蛟往见陆云具以诚告云曰古人学道贵朝闻夕死君前途尚可苐患志之不立何忧名之不彰遂退而向学有文言必信行必谨如是朞年州府交辟仕呉为东观左丞呉平入洛累迁郡太守率有善状拜御史中丞凢所紏劾不避权贵卒树功名没世逺耀噫天地至大根一气陶万化未始无过隂阳寒暑小有缪盭则从而改之卒归大顺而况于人乎古圣贤本天地之性以修其性亦未尝讳过后之人不独讳之而已抑又从而文之自底悔吝良可嗟惜维子隠少而不逞长乃自悟一旦翻然去恶即善遂为名世忠贤可不重乎然则中人所禀因物染迁爲时絓误徳有小眚言有小疵未甚子隠大害于而乡又何惮改爲哉予因表是台新是堂非止示髙明之居包游覧之胜而与民同乐亦将有激时世云嘉祐阙年三月十五日上石周师成诗孝侯逺矣使人懐安得从之上此台几回一舸荆溪上苦被风帆浪桨催又克已工夫鲜矣能孔堂今继仲由登试从台上防台下狂圣中间隔几层　罗北谷必元诗周处豪雄亦可人勇于迁善罕前闻区区未説除蛟虎一念中间舜跖分】
　　九日台今在蒋庙西南俗呼爲松陵冈去城十五里考证齐武帝永明五年四月立啇飚馆于孙陵冈世呼爲九日台　十道四蕃志云武帝九月九日宴羣臣孙陵冈即呉大帝蒋庙　齐书云高祖以九月九日登商颷馆在孙陵冈南县北三里一百歩　览古诗注云县北三里九月九日以宴羣臣讲武习射应金风之节　建康宫阙簿云商颷馆在县北十三里篱门亭后堆上【沈约郊居赋云望商颷而永叹每乐恺于斯观】
　　雨花台在城南三里据冈阜最高处俯瞰城闉
　　考证旧传梁武帝时有云光法师讲经于此感天雨赐花故名【郭祥正诗云云公説法时诸天赐名花王荆公诗盘互长干有絶陉并包佳丽入江亭新霜浦溆绵绵静薄晚林峦往往青南上欲穷牛渚怪北寻难忘草堂灵箯舆却走埀杨陌已戴寒云一两星　杨无爲诗空书来震旦康乐造渊防贝叶深山译曼花半夜飞香清虽透笔蘂散不霑衣旧社白莲老逺公应望归】山谦之丹阳记云江南登览之地三曰甘露曰雨华曰陵防　建炎之后台址仅存后人乃请均庆院旧额即此基建寺又壊于火隆兴元年留守陈公之茂重筑此台剏一堂名总秀而徙均庆院于台之下【绍兴中侍郎刘公岑新修高座永寕寺记云今号雨华台则故侯卢给事名防字賛元者所命也　蔡宗旦金陵赋云上玛瑙之絶径雨花翼其飞甍石子冈上石似玛瑙亦名爲玛瑙冈周益公雪中约胡推官登雨花台诗嵗晩相逄古帝乡长松百尺傲氷霜青鞋踏遍江南岸更赋名花似漫又传道诗仙折简来破寒雪屋为君开要将好句夸张籍故放歌謡吏部才又天女来参彼上人逆知君动雨花心故令六出缤纷下免使荒台更重临马野亭诗居士室中天女现生公台上雨华悬只因妙语倾人聼非有真花堕我前却似文章称锦丽亦如咳唾説珠圆不知谁向痴人道令望空虚眼欲穿】淳祐中呉公渊重修寳祐初王公埜又加修饰自书其扁【苕溪张汤诗不谈仁义只谈空一着参差在个中台上缤纷花正雨城邉一阵已西风君王自有君王业何事区区翻贝叶雨花名台非识竒要使后人知覆辙　罗北谷必元诗萧帝倾心向佛家谩言天女坠天花芦僧一叶横江去回首梁园日脚斜　后村刘克庄诗昔日讲师何处在高台犹以雨华名有时寳向泥寻得一片山无草敢生落日磬残邻寺闭晴天牛上废陵耕登临不用深懐古君看钟山几个争　退庵呉公渊雨花台再用弟履斋乌衣园满江红韵秋后钟山苍翠色可供餐食登临处怨桃旧曲催梅新笛江近苹风堕汐落峯高松露和云滴叹头童齿豁已成翁犹爲客老懐抱非畴昔欢意思须寻覔人间饶百嵗苦无多日已没风云豪志气秖思烟水闲踪迹问何时老眼转溪濵渔钩掷履斋呉公潜再用前韵玛瑙冈头右酾酒左持螯食懐旧处磨东冶劒弄青溪笛望里尚嫌山是障醉中要卷江无滴这一堆心事总成灰沧波客叹俯仰成今昔愁易搅欢难覔正平芜逺树落霞残日自笑频招猿鹤怨相期早混渔樵迹把是非得失与荣枯虚空掷　南徐张榘诗莫説南朝胜槩防只今近郭已江村台荒浪纪曼花坠事往空余古意存瓯缺正缘轻纳景鼎分谁谓不如孙滔滔千载兴亡恨尽付凭栏对月樽　菊斋刘端之诗六朝宫苑帝王州何事兴衰若置邮可是战争収拾后却将歌舞破除休千门静锁梧桐雨万堞深笼薜荔秋试陟雨华台上望夕阳烟水替人愁　卢寿老诗輶车行晓快新逰更上雨花台上头看不厌人浑是景清无极处奈何秋地完龙虎堂堂立江泊鲸鲵滚滚流一帯黄山是淮土依然望弗见神州　天台王淮用二呉韵踏遍江南予岂爲觧衣推食谩嬴得烟波短棹月楼长笛看剑功名心已死积薪涕泪今谁滴想中原一望一伤情英雄客形势地还如昔谈笑里封侯覔岂有于前代无于今日龙豹莫藏韬畧手虎狼快扫纵横迹看诸公事业卜枭卢何劳掷　王云焕题沁园春词四十君王三百载间兴亡一家叹幕府峯高生涯社燕胭脂井暗富贵飞花山骨呈羞江声帯恨磨尽英雄嵗月赊君知否是枋头灞上着数全差倚空长劒吁嗟柰争战年来似乱麻但苍陵古冡白杨啼鴂庄园废沼青草鸣蛙旗葢东南风涛天堑江北兴王隙地再休凝竚望长安路杳夕照愁鸦】咸淳元年五月马公光袓旣新乌衣园或谓台与园相颉颃亦不可以不治乃并撤而新之高广视旧加倍缭以脩垣旁建掖屋又累石数百级以便登陟作门通衢以严启闭江山观覧之胜爲金陵第一矣【台记云雨花台胜甲江南事详郡乘余公余一往则台其崇万象环集山川城郭江淮吞吐如拱如赴而顾瞻吾台藩拔级夷反若欿然有不足赏者乃度材更缮不两月告成旣成率宾佐落之余抚栏作而言曰嗟乎地以山川胜山川以人胜而人之所以胜者何哉今吾与二三子登斯台也仰而观行阙奂如赵元镇张德逺之所建请犹凛有生气俯而观长江渺如韩蕲国虞雍公战胜之迹尚可一二数也子即是而观之其亦有慨于心否欤向皆如晋元奕辈把酒清谈脱落世事则虽茂新亭士行石城遗迹爲丘墟乆矣而况所谓雨华台者然则吾与若从容无事相与游于此也而可不知其所自耶知其所自则当监其所爲矣吾老矣何能爲惟闻诵北山移文説东庐山故事则跃然有所契金盆石室谅不终寒我盟然前所谓元镇诸贤之事其幸付之登临一慨而已乎诗曰高山仰止景行行止又曰以似以续续古之人吾敢以是爲二三子勉二三子有不勉者耶乃相与离席而谢曰敢不勉因茟以爲之记旹咸淳改元八月望日观文殿学士金紫光禄大夫沿江制置大使兼知建康军府事兼管内劝农营田使兼江南东路安抚大使马歩军都总营兼行宫留守节制和州无爲军安庆府三郡屯田使兼权淮西总领金华郡开国公食邑四千一百户食实封八百戸马光祖记并书朝请集英殿修撰汪文信篆葢】
　　蔡伯喈读书台在溧阳县太虚观东北【旧志】
　　考证呉顾雍传云邕以内宠恶之虑卒不免乃亡命江海逺迹呉防积十二年在呉　抱朴子云蔡伯喈到江东得论衡中国诸儒觉其论更进嫌得异书求其帐中果得之则伯喈读书于此理或有是
　　郭文举书台今天庆观太一殿即此台基也
　　考证金陵故事郭文字文举王导筑台于冶城以处之文举尝手探虎鲠导问之文举曰情由想生不想即无人无杀兽之心兽无害人之意
　　梁昭明书台在蒋山定林寺后山北高峯上
　　考证梁昭明太子尝著书于此今遗基尚存
　　董永读书堂在溧阳县西四十里林木茂翳
　　考证永尝自鬻以养其亲事见孝子传
　　望耕台在今白上村
　　考证宋文帝尝登此台以观公卿亲推之礼宫苑记云在籍田坛东
　　日观台一名司天台在台城内
　　考证宫苑记台城直鸾饰门西有日观台　祥符图经云宋司天台也
　　烽火台在城西石头城
　　考证覧古诗注石头城山最高处呉时举烽火于此自建康至西陵五千七百里有警急半日而达【杨备诗云一帯东流当复闗筑台相望水云间丽华应不如褒姒防许狼烟得破顔　马野亭诗此到西陵路五千烽台列置若星连欲知万骑还千骑只看三烟与两烟不用赤囊来塞下何须羽檄报军前如何旬日缘褒姒无事蓬蓬火又燃】
　　景阳台见景阳楼下
　　郊台见郊庙下
　　独足台在古宫城今不详其所
　　考证覧古诗注云陈将亡有一鸟独足上宫城台上以觜画地书云独足上高台茂草化爲灰欲知我家处朱门傍水开及国乱迁洛阳赐第于洛水傍【马野亭诗无端独足上高台以觜纵横作字来茂草无灰犹可觧朱门傍水直难猜宫城后向烟中尽府第还当洛口开洪范五行刘向传莫言其説尽迂廻　杨虞部诗鸟迹分明在帝台管弦声里輙书来回头一觉风流梦犹得朱门傍水开】
  </div>
  <div class="pagination">
   <a href="景定建康志_page26.html">
    上一页
   </a>
   <span>
    ...
   </span>
   <a href="景定建康志_page22.html">
    22
   </a>
   <a href="景定建康志_page23.html">
    23
   </a>
   <a href="景定建康志_page24.html">
    24
   </a>
   <a href="景定建康志_page25.html">
    25
   </a>
   <a href="景定建康志_page26.html">
    26
   </a>
   <span class="current-page">
    27
   </span>
   <a href="景定建康志_page28.html">
    28
   </a>
   <a href="景定建康志_page29.html">
    29
   </a>
   <a href="景定建康志_page30.html">
    30
   </a>
   <a href="景定建康志_page31.html">
    31
   </a>
   <a href="景定建康志_page32.html">
    32
   </a>
   <span>
    ...
   </span>
   <a href="景定建康志_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
