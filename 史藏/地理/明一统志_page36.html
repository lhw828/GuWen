<!DOCTYPE html>
<html>
 <head>
  <meta charset="utf-8"/>
  <title>
   明一统志 - 第 36 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明一统志 - 第 36 页/共 66 页
  </h1>
  <div class="content">
   潼川州【东至顺庆府西充县界二百六十五里西至成都府汉州界一百八十里南至重庆府大足县界四百七十里北至成都府绵州界九十里自府治至南京七千二百六十五里至京师一万二百六十五里粮二万石零】
　　建置沿革禹贡梁州之域天文井鬼分野春秋战国为蜀地秦为蜀郡地汉置广汉郡及郪县蜀汉分置梓潼郡晋又分置新都郡宋齐仍为广汉郡梁于郪县置新州西魏置昌城郡隋废郡改新州为梓州后改为新城郡唐复为梓州又改梓潼郡后复为梓州又为东川节度治所五代时蜀为武徳军宋改静戎军又改安静军寻复为东川节度后仍为安静军节度重和初陞为潼川府元为潼川路本朝初仍为潼川府洪武九年改为州并郪县入焉直四川布政司编户六里领县七
　　射洪县【在州南六十里本汉广汉郡郪县地西魏置射江县后周改曰射洪隋属新城郡唐属梓州宋末省元复置倂通泉县入焉本朝因之编户四里】盐亭县【在州东一百里本汉广汉县地属广汉郡梁于此置北宕渠郡及盐亭县西魏置盐亭郡隋罢郡存县唐属梓州又分置永泰东关二县宋仍旧元并永泰东关入焉本朝因之编户三里】中江县【在州西一百二十里本蜀汉伍城县后周置武郡隋改县曰武寻置凯州大业初州罢以县属蜀郡唐属梓州宋改为中江县元并飞乌铜山二县入焉本朝因之编户五里】遂宁县【在州南二百四十里秦为蜀郡地汉为广汉郡地又分广汉县置徳阳县东晋时蜀于徳阳县界置遂宁郡齐以为东遂宁郡后周置遂州又改遂宁郡曰石山隋初郡废州存大业初改遂宁郡治方义县唐初为遂州后改遂宁郡复为遂州置武信军宋陞为遂宁府元改府为州本朝初因之洪武九年改为县编户一十七里】蓬溪县【在州东三百二十里本汉广汉县地梁为小溪县地西魏为方义县地唐置唐兴县寻改武丰县后复为唐兴又改蓬溪县属遂州宋末县废元复置并长江县入焉本朝因之编户六里】安岳县【在州南三百八十里本汉资中牛鞞垫江徳阳四县地梁立普慈郡后周置普州治安岳及置多业县隋改为普慈县唐复置普州寻增置乐至崇龛二县改州为安岳郡后复为普州宋因之废崇龛普慈二县寳祐以后州县俱废元复置安岳县并安居乐至入焉本朝洪武初复置普州领安岳县后又并州入县编户二十六里】乐至县【在州城北三百三十五里唐置乐至县宋因之元省治中复为县编户六里】
　　郡名梓潼【蜀汉名】昌城【西魏名】新城【隋名】东川【宋名】
　　形胜居水陆之要冲【通典左带涪水右挟中江居水陆之要冲】劔外一都防【宋乾道中奏陞潼川府状江山形胜水陆之冲劔外一都防】梓于西南为大都【通泉县连鼇阁记梓州沃野千里人物盛繁于西南为大都】据涪水之上游【马咸记据涪水之上游人物冨繁江山洒落】
　　风俗好胜尚气不耻贫贱　士通经学古罕为异习【俱旧经】性轻喜虚穪尚奢靡好音乐【宋史地理志】
　　山川牛头山【在州西南二里形如伏牛古刻牛头于崖附临城郭旧多楼阁为一方胜槩杜甫诗青山意不尽衮衮上牛头】龙顶山【在州西北二里蜿蜒于牛头山之后故名】长平山【在州北冈长而平】东山【在州东四里隔涪江脩阜若长城有苏公泉暨石塔存焉以山在州东故名唐杜甫诗东山高顶罗珍羞下顾城郭销我忧】香积山【在州西北五十里北枕涪江】金华山【在射洪县北二里杜甫诗涪右众山内金华紫崔嵬】武东山【在射洪县东七里山下】玉屏山【在射洪县南一十五里即古之白崖山逺望悬崖宛类玉屏故名】独坐山【在射洪县东南二十里射江涪江左右合流此山卓然孤立故名】凤凰山【在盐亭县东北】负戴山【在盐亭县西自剑门南来起伏四百余里至此而蹲山有飞龙泉味极甘美】髙山【在盐亭县西杜甫诗马首见盐亭高山拥县青】金紫山【在盐亭县北一十五里世传严震封冯翊郡主有金紫之荣故名】龙固山【在盐亭县西北六十里山髙四里四面悬絶可以固守】董叔山【在盐亭县东隔涪江水孤峰絶岛峭壁千仞旧名潺亭山隋县令董叔尝游宴于此后人思其徳号曰董叔山】女徒山【在盐亭县东北七十里昔有女徒千人行役路逢贼乃于山顶置栅御之因名今山顶有祠】皷楼山【在盐亭县东一百二十里山有三层高五十丈又蓬溪县亦有皷楼山双峰对峙可望数百里王蜀时尝置古楼烽火于其上因名】武山【在中江县东南一名大雄山旧有真武祠今废水中之石多若龙蛇状隋有武县以此名】天柱山【在中江县西南山峦孤秀如柱】火烽山【在中江县东南蜀汉诸葛亮尝于此置烽火】覆舟山【在中江县西南二十里高五里山腹有风穴人徃视则风从穴而起甚至折木】赖应山【在中江县南九十五里产铜及空青】铜官山【在中江县西南九十八里产铜即卓王孙邓通治鉄之所】可山【在中江县西南三百二十里产铜唐贞观末于此置铸钱官调露初罢】私镕山【在中江县南一百三十里产铜广人多采之者】防军山【在中江县东南一百六十里汉昭烈入蜀遣诸葛亮张飞畧地至此百姓以牛酒犒师因名】飞乌山【在中江县南一百七十里峻峭如飞乌之状唐有飞乌县以此山名】长乐山【在遂宁县西形如蟠龙顶平如砥】寳台山【在遂宁县西山顶平如台】书台山【在遂宁县西南唐张九宗读书于此】梵云山【在遂宁县西南二里】玉堂山【在遂宁县北一十五里峰峦耸秀气象雄峙县之主山也】鹤鸣山【在遂宁县东北二十里汉张道陵入蜀居此山养道行教后僊去山有双石鹤因名】灵泉山【在遂宁县东一十里数峰壁立有泉自岩滴下成穴深尺余绀碧甘美流注不竭因名宋杨大渊等守灵泉山即此】奴厥山【在遂宁县南一十五里本名屈山唐景云中改今名】伞子山【在遂宁县北一十五里环山之民以植蔗凝糖为业】寻香山【在遂宁县东二十里旧名血腥山宋刺史白子昉改今名】龙头山【在遂宁县西五十里有石如龙头故名】铜盘山【在遂宁县东五十里壁立四絶人莫能上】赤城山【在蓬溪县东二里中峰蔚然左右环拱上有七曲老人祠】蓬莱山【在蓬溪县西】龙马山【在蓬溪县西北一十里昔李章甫牧马于山下产一驹毛骨异常人呼为龙马因名】青石山【在蓬溪县南一百七十里山有青石可为钟磬采石者必先祀其神唐青石县以此山名】风门山【在蓬溪县南一百七十里四面峻絶常有清风因名】伏龙山【在蓬溪县西二百里其山盘曲形如伏龙】明月山【在蓬溪县西二百二十里两峰对峙下临涪水相映而明唐贾岛诗长江微后明月众星中】龙多山【在蓬溪县南二百二十里】鐡峰山【在安岳县后一名凤凰山】大云山【在鐡峰山后上有栖岩寺】云居山【在安岳县东南上有葛僊洞崖畔勒鹤二字】鳌鱼山【在安岳县北二十里以形似名】落马崖【在州南一十里唐易子尝乘马至此崖上忽落马跃入水中】龙穴【在射洪县梓潼江濵世传有龙马出】郪江【在州西南源自铜山赤岸流至飞乌防众流入长江】涪江【在州北源自吐蕃下歴绵州入本州东南合中江为一歴遂宁县与嘉陵江合】射江【在射洪县东南一十五里水经云涪江东南流合射江李膺益州记娄滩东六里土人呼为射江水】大弥江【在射洪县东源出劔州又有小弥江在射洪县北】中江【在中江县东南夹流有二源南江来自绵州旧神泉县东江来自涪成县至武山下合南江】凤凰川【在蓬溪县北一百二十里以州近凤凰山故名】沈水【在射洪县东南八十里公孙述据蜀时令延岑盛兵于沈水固守汉臧宫进兵纵击破之斩首溺死者万余人】可波水【在射洪县东合梓潼水】桃花水【在射洪县东北流入涪江】梓潼水【在盐亭县南源自劔州隂平县窦圌山经绵州入本县界下白马河入涪江】鵞溪【在盐亭县西北八十里其地产绢宋文同诗待将一片鵞溪绢扫取寒稍万丈长苏轼诗为爱鵞溪白茧光】麟溪【在盐亭县王蜀时麟见于此因名】溪【在盐亭县源出顺庆府】赤溪【在遂宁县北一十五里源自蓬溪经本县东流入涪江】倒流溪【在遂宁县西一十五里其水旋绕向北入涪江因名】蓬溪【在蓬溪县北源自蓬莱山西通遂宁县】珠玉溪【在蓬溪县西北七十里古有珠玉村因名】岳阳溪【在安岳县西即青竹溪绕县东流宋太守彭乘临溪凿石为曲水每岁脩禊于此名翰林滩以乘尝官翰林故也】大安溪【在安岳县北七十里】浴丹井【在凤凰山昔易子浴丹于此】僊井【在遂宁县北旧有霞气薰腾因名仙井】火井【在伏龙山山下地洼若池以火引之有声隐隐出地中少顷炎炽夏月积停水则熖生水上水为之沸而寒如故冬月水涸则土上有熖观者至焚衣裾】破石井【在安岳县西有巨石中分而出水世传为陈相地所凿】甘泉【在射洪县南四十里唐时邑人黄嘉猷父没躬负土成坟感甘泉之应诏蠲租税仍旌其门】飞龙泉【在负戴山下】涌泉【在遂宁县西北玉垒镇垒之曲有泉涌出灌溉垒傍之田】洗笔池【在中江县水色如墨相传有仙人尝于此洗笔】零星池【在遂宁县西南四里】龙池【在遂宁县西五里昔池侧有栁树大十围后周天和初有龙自树升士女共观之其后树枯池竭】放生池【在龙多山世传唐武后尝令放生于此】方池【在安岳县北旧有陈手植莲】乐至池【在乐至县宋寇凖为县令尝读书于此】流杯池【在安岳县东郡守彭乗命工凿之】
　　土产桃竹【江心蟠石上出可为杖竹谱云竹性中皆空此竹独实如木唐杜甫诗江心蟠石生桃竹苍波喷浸尺度足斩根削皮如紫玉】蔗霜【遂宁县出】铜【中江县铜山出】鐡【盐亭射洪二县出】盐【本州境及所属七县俱有井】柑　橘　天门冬【俱遂宁安岳二县出】曽青空青【潼川州出】
　　学校潼川州学【在州治东南宋熙宁间建本朝永乐十四年重脩】射洪县学【在县治西宋元符间建】盐亭县学【在县治南唐贞观间建本朝洪武九年重建】中江县学【在县治南晋时建】遂宁县学【在县治西南唐贞元间建二学俱本朝洪武七年重建】蓬溪县学【在县治北唐开元间建本朝洪武十四年重建】安岳县学【在县治东南宋元祐间建本朝洪武九年重建】乐至县学【在县治东】
　　书院金华书院【在射洪县学北元至正间建肖陈子昻像祀之】张九宗书院【在遂宁县书台山唐贞元间建】东台书院【在盐亭县西南二十五里宋任伯传读书处】
　　宫室翔凤楼【在蓬溪县西近楼之山有飞凤之势因名】官阁【在州北六十里唐杜甫诗山腰官阁逈添愁】元祐阁【在遂宁县画元祐人物又云司马光幼时尝侍父池宰小溪后人慕之因名】玉虹阁【在安岳县】名世堂【在州治后有屈原司马相如王褒扬雄严君平陈子昻李太白苏子瞻画像以八人皆名世之士也】来衮堂【在州治以宋丞相赵雄得名】静治堂【在遂宁县东北二里宋孝宗书静治堂三大字赐丁逢】嘉禾堂【在遂宁县宋尚书苏仲虎守是邦民献禾一茎九穗者百余本因以名堂】山亭【在牛头山唐杜甫诗路出双树外亭窥万井中】野亭【在射洪县东唐杜甫诗江水东流去清尊日复斜异方同宴赏何处是京华亭影临江水村烟对浦沙狂歌遇形胜得醉即为家】叩云亭【在盐亭县治西南】环翠亭【在中江县治南宋程建用记西园之胜有环翠亭面北而抌南】读书台【在射洪县北金华山唐陈子昻尝读书于此杜甫诗陈公读书台石上生青苔】孝义堂【在盐亭县东一百三十里宋时邑人冯伯瑜剖腹取肝愈父疾县令卞诜为筑台于此立石旌表之又蓬溪县西亦有孝义台蜀孟昶时里人程崇事亲孝方冬母病思笋号泣林中为生数笋县令陈元佐诗戢戢苍芽为母生泪痕落处两三茎】
　　关梁孝弟桥【在州之文庙前宋时州学生杜田举孝弟因以名桥】徳星穚【在盐亭县南近严氏故宅唐杜甫诗有严家聚徳星之句】
　　寺观兠率寺【在州南二里中有刘蜕文塜唐杜甫诗兠率知名寺真如防法堂江山有巴蜀栋宇自齐梁庾信哀虽久何颙好不忘白牛车逺近且欲上慈航】永福寺【在州西旧名牛头寺唐杜甫诗牛头见鹤林梯迳绕幽深春色浮山外天河宿殿隂传灯无白日布地有黄金休作狂歌客回看不住心】定光寺【在盐亭县西北】安禅寺【在射洪县治西南】宁国寺【在中江县治东】广利寺【在遂宁县治西】普慈寺【在蓬溪县治西】东林寺【在安岳县治西】保和观【在州治前唐王杞号易子为东川狱吏多隂徳遇异人授灵丹于长平山后仙去郡人立祠祀之宋赐今名】玉京观【在射洪县治北】天禄观【在盐亭县治东】清虚观【在中江县治北】妙观【在遂宁县治东】栖霞观【在蓬溪县治东】天庆观【在安岳县治西北】
　　祠庙陆史君祠【在玉屏山梁时陆弼为泸州刺史卒于官归过玉屏山舟不进乃卜焉人为立庙于此尝旱县令祷于祠下即大】鐡山神祠【在安岳县鐡峰山隋时夷人入寇普昌泸三州文帝命姚苌为都统讨平之普人为立祠】张谏议祠【在州西牛头山宋建谏议名雍】勾谿庙【在中江县西祀隋凯州守李直之】英显庙【在独坐山祀唐陈子昂】灵防庙【在州东唐建祀东川节度使顾彦晖】旌忠庙【在遂宁县北祀后唐东川节度使夏鲁竒元赐号旌忠本朝戴于祀典】普应庙【在鐡峰山宋天彭人多岳授徒于普及卒门人牟衮率诸子弟葬之并为立庙】丰泽庙【在蓬溪县东宋李洪生有神异岁凶捐家赀全活十万家及卒人为立庙崇宁间赐号丰泽】
　　陵墓陈子昂墓【在独坐山下江中唐卢藏用题道防千载而得陈君子昂宋刺史郭廷谓诗防逐东流水坟依独坐山】二严节度墓【俱在负戴山下唐宗时严震为山南西道节度使弟砺为东川节度使】贾岛墓【在安岳县南三里唐杜荀鹤诗山根三尺墓人口数聨诗】杨辅墓【在遂宁县西南辅宋端明殿学士】
　　古迹髙渠县城【在盐亭县西十六里隋置寻废】废涪城县【在州西北六十里后周为安城县隋改今名元并入郪县乂东四百步有唐涪城县故城】废郪县【在州治东本朝并入州又州西一百里有汉郪县故城】废通泉县【在州东一百三十里西魏改名涌泉隋复曰通泉唐属梓州元并入射洪县】废飞乌县【在州西南一百三十里隋置属梓州唐宋因之元并入中江县】废铜山县【在州西九十里唐置元并入中江县】废东关县【在州东南一百四十里宋置属潼川府元并入盐亭县】废永泰县【在州东一百三十里宋置元并入盐亭县】废青石县【在州北五十里旧名晋兴西魏改青石隋唐属遂州元并入小溪县】废长江县【在州北三十里旧名巴兴西魏改曰长江隋唐属遂州元并入蓬溪县】废小溪县【在遂宁县梁置西魏改曰方义县唐因之宋复改曰小溪元并入遂宁州】富国监【在州南九十里本郪县新井盐塲宋置监领其事后废】龚頴宅【在遂宁县西龚雅村】陈子昂宅【在射洪县东武山下】义木【在中江县古有木五岐同本而生人呼为义木土人兄弟多雍睦因以名乡】
　　名宦三国霍峻【梓潼太守有治政及卒汉先主率羣僚吊祭宿墓上】杨戯【梓潼太守为政清约不回】隋李直之【凯州刺史除害去弊兴学设教化行俗美有遗爱于民童穉歌曰李侯切莫去此地可无忧】唐苏荣【宰相味道之父常为梓州参军】李匡逺【盐亭令勤劳捕盗时号徤令】郭元振【通泉尉任侠使气拨去小节】顔杲卿【遂州司法参军性刚直莅事明济尝为刺史诘让正色别白不为所屈】高崇文【东川节度副使讨平刘辟之寇于通衢市肆不惊珍货如山秋毫旡犯胁汚请命者为条上全活之】卢坦【东川节度使诏以兵卒屯安州坦每朔望使人问其父母妻子视疾病医药故士皆感慰无逃者】冯宿【东川节度使完城郭增兵械十余万涪水数壊民庐舍脩利防庸一方便赖】贾岛【长江主簿有诗名人为立诗碑】李绛【东川节度使恩威并行吏畏民服】李商隐【东川判官诗文竒古号西昆体】栁仲郢【东川节度使大吏边章简挟势肆贪前帅不能制仲郢因事杀之官下肃然】顔彦晖【东川节度使王建来攻城防彦晖不屈自刎举族皆死】宋燕肃【知梓州作莲花漏用候昏晓又刻石以记其法】张雍【知梓州信王小波李顺之乱守城却贼后人为立祠】张士逊【知射洪县李顺乱后除烦苛尚简素吊穷恤孤歌颂溢于道路】冯瓉【知梓州贼夜攻城瓉宻令促更筹未夜分击五皷贼悉遁去因纵兵追擒其首境内获安】彭乘【知普州普人鲜知学乗为兴学召其子弟敎育之】赵尚寛【知梓州恩惠洽民为一时所推敬比代去吏民遮道攀恋不已】司马池【小溪令正版籍均赋役以泽民为心】赵抃【梓州路转运使穷城小邑无所不至父老喜慰奸吏竦服】康延泽【普州刺史全师雄作乱延泽招防卒千余人破贼众三万由是贼势稍沮普遂等处皆平】刘甲【知潼川属火灾之余发廪以赈饥储书以劝学席地以居民市田以养士前后省费巨万及代去郡人思而祀之】杨春前【知潼川民戴其恩绘像祀之】刘光祖【知潼川文藻醇雅仁声四达】范百禄【提点利梓路刑狱诸将欲屠泸夷之来防者百禄坚执不可遂受】赵士陴【知遂宁江水暴溢濒江有堤水囓其址士陴索胡床坐隄上左右请避去不许移时水落时人以比王尊】李熹【知遂宁治民寛厚仁恕凡无名之赋悉奏蠲之】李焘【潼川路转运判官寛大爱民劾守令不职者四人定一路财赋额上之朝】虞祺【潼川转运判官以仁恕爱民秦桧遣使臣督一道例外贡方物祺以地瘠民困闻于上桧慙而止】赵卯发【潼川府签判又尝为遂宁州司户素以节行称】本朝康汝楫【洪武末安岳知县公勤涖政抚民有道善绩着闻去之日民遮道涕泣留之】刘庸【射洪知县持己严明赋役公平后陞应天府治中】
　　人物汉王涣【郪人少好侠既而改节敦儒学累官洛阳令为政得寛猛之宜及卒宣帝叹息之邓太后谓涣秉清脩之节蹈羔羊之义百姓追思为之立祠子石为郎中】冯灏【郪人累官至越嶲太守所在着政声避梁冀隐居作易章句及刺奢说恬然自终】王堂【郪人举茂才拜巴郡太守吏民生为立祠迁汝南搜才礼士宪章朝右简覈才识郡内称治孙商愽学多闻守蜀郡亦有治声】王祐【郪人隐居不仕陈纪山善知人称祐天下之髙士】三国李朝【郪人蜀汉益州别驾与其弟邈俱以文称于时邈仕为犍为太守尝面折昭烈以忠鲠称】杜微【涪城人诸葛亮领益州妙简旧徳选为主簿数固辞举而致之求归亮曰君但当以徳辅时不责以军事何为求去乃拜諌议大夫以从其志】李譔【涪城人从梓潼尹黙讲学五经诸子无不该覧蜀汉后主以为太子庶子譔尝着古文易尚书毛诗三礼左传指归】李余【涪城人蜀汉时年十三父杀人出亡母下吏余乞代母死吏不许遂自杀郡以状闻诏图像府庭】晋李毅【朝孙性豁达赈恤穷民笃于故旧仕为宁州刺史从弟苾仕为犍为太守以清俭称】王化【堂孙少有令望举孝亷为梓潼太守抚绥异俗得夷夏心】龚頴【遂宁人益州刺史毛璩辟为从事璩为谯纵所杀佐吏并逃頴遂奔赴殡送以礼后纵僭位礼征不起胁以兵刃执志弥坚】唐王慧翼【郪人词藻清逸坟籍博赡仕为左补阙后迁通州司马】陈元敬【梓州射洪人弱冠豪侠世髙赀岁饥尝散粟万斛以赈乡里以明经擢第拜文林郎武后居摄遂山栖茹木而终】陈子昂【元敬子文明初举进士上书言事武后竒其才擢麟台正字累迁右衞胄曹叅军唐之文章至子昂始变雅正王适称为海内儒宗所论著世以为法】严震【梓州盐亭人兄侁举进士累官行军司马震为兴凤两州团练使韦祯状其治行为山南第一后迁山南西道节度使累进同平章事卒赠太保谥忠穆从弟砺为兴州刺史累官尚书左仆射节度东川卒赠司空】赵防【盐亭人笃学不仕明王伯天人大畧李白有怀赵徴君诗即防也】李浦【射洪人着补履十卷皆孟子扬雄之防宰相张延赏表荐拜右拾遗正色抗辞当朝敬惮】张九宗【遂宁人举进士持节封侯归典乡郡凡宫观碑铭多其所撰】李睍【射洪人少负俊頴读书过目即悟举进士工于诗时人比之陈子昂李白】宋苏易简【梓州铜山人父协累官至光禄丞易简风度竒秀才思敏赡太宗时进士第一以文章知名累官翰林学士承防眷遇敻絶伦軰终叅知政事所着有文集二十卷子耆有才名仕为工部郎中】苏舜钦【易简孙少有大志好为古文弱冠极言时政范仲淹荐其才召试为集贤校理后寓呉中诗歌豪放尤善草书兄舜元任气节亦善诗歌草书尤工官至三司度支判官】汝顔【安岳人举进士调凤州幕职年未及请致仕仁宗嘉其蚤退特授太子舍人】牟衮【盐亭人受学于多岳举进士后有用中义先积中学先兄弟皆出仕号一门四桂】景泰【安岳人举进士为防州推官歴知宁原二州以竒兵败元吴于彭阳改镇戎军贼不敢犯后徙秦凤路总管子思忠累官左藏库副使思立熙宁中累立战功知河州神宗知其母老命其弟思谊为秦州判官以便养】冯光戬【安岳人李顺之乱已平诸将纵杀附降光戬白大将杨琼止之自是降者日以千数】岑象【郪人举进士持心履行为士矜式出将指使入侍经幄尤以端亮称】王求【郪人举进士知眉州恂恂谨有誉于时子维亦举进士仕至荣州太守退休二十年清节大着】杨天惠【郪人举进士知双流县文词有左氏西汉之风苏轼见其古律大称许之】勾克俭【郪人举进士累官殿中侍御史出为河东路转运使以忠清明敏闻】冯如晦【安岳人举进士范纯仁帅环庆时有讼纯仁不法诏狱宁州命如晦徃讯之力辨其诬冨弼韩缜有诗述其事】杜孟【普州人由太学因童贯蔡京用事幡然而归尝训子孙曰忠孝吾家之寳经史吾家之田时号为寳田杜氏】赵开【安岳人元符中举进士为成都路转运判官善心计有通变捄之志建炎初都大提举川陜茶马更茶马酒法张浚治兵秦川犒赏所费尽取办于开而赢赀常有裕】冯山【安岳人熙宁末为秘书丞通判梓州邓绾荐为台官山以不谙新法辞不就退居二十年范祖禹荐于朝官至祠部郎中】冯澥【山之子登进士歴官入朝以言事再谪靖康初召为左谏议大夫累迁尚书左丞绍兴中以资政殿学士致仕卒澥为文师苏轼论西事忤蔡京郡人张庭坚以言事斥象州死妻子流离澥力振其家】冯康国【遂宁人为太学生负气节苖刘之变张浚治兵平江先遣康国至杭州说折二凶及浚宣抚川陜辟主管文字后都大主管川陜茶马】杨辅【遂宁人举进士才足以有用明足以知奸累官龙图阁学士兼江淮制置使爱君忧国知无不言兄弟五人自为师友以孝着闻卒谥荘惠】呉泳【中江人嘉定进士歴官著作郎屡抗防直言迁寳章阁学士歴知温泉州所着有鹤林集】呉昌裔【泳弟早孤痛自植立得程頥张载朱熹诸书研绎不倦举嘉定进士歴官监察御史遇事敢言后以寳章阁待制致仕卒谥忠肃所着有储鉴奏议四书讲义】姚希得【潼川人嘉定进士累官叅知政事忠贞清俭好引用善类屡抗疏直言以潼川郡公致仕卒赠少保所着有续言行録及橘洲文集】任忠厚【郪人有文名一时英俊愿交举进士朝贵事相汲引官至二千石】茍允中【中江人父自培其坟三年有虎二驯扰其傍醴泉出其下】蹇彛【通泉人嘉定中进士累官通判金州端平间元兵攻蜀彛坚守战不能敌被擒不屈而死子永叔复力战城破举家死焉弟维之绍定中进士都统王宣辟行参军亦迎敌力战而死】贾子坤【潼川怀安军人嘉定末进士为西和州推官关外被兵子坤与郡守陈寅誓死以守城陷同家口死之追赠承议郎官其子仲武孙昌忠纯孝同登咸淳进士纯孝后为右司郎中厓山师败抱二女及妻牟同蹈海死】元许维祯【遂州人元至元中为淮安判官属县盐城有二虎为害维祯黙祷神祠一虎去一虎死祠前境内旱蝗祷而雨蝗亦息是岁冬无雪民多疾维祯祷之雪深三尺朝廷闻其事褒奨之】赵成庆【郪人累官至两台中丞激浊清台阁生风】张谷寳【郪人歴两台御史累迁平阳路总管政声清肃徳洽于民】崔洪范【中江人为州同知累迁至两台御史刚正严明声播朝野】谢端【遂宁人弱冠师王奎文明性理为古文累官至翰林直学士朝廷制册多出其手时称其有良史才着正统论传于世】本朝王文贵【中江人洪武间举进士授司直郎累迁太仆寺右少卿】席书【遂宁人治初进士授工部主事郎中陞贵州提学副使浙江按察使服御俭约僚属多所感化官至少保礼部尚书卒諡文襄】杨最【射洪人正徳初进士歴知宁波府甚有惠政】
　　仙释汉张道陵【汉留侯之后生于天目山学长生之道入蜀居鹤鸣山山有石鹤每鸣则有得道者道陵居此炼丹服气石鹤乃鸣汉安元年感老君降授以治身秘録曰吾昔为尹喜说经今再命汝普度含灵证汝功行与吾同升道陵拜谢于是驱邪诛妖佐国安民后登云台峰白日升天】一新罗汉【潼川旧无盐井唐一新罗汉游蜀至此指其地凿之咸泉涌出因置寺奉其遗躯】圆觉大师【姓李陇西人家于遂宁之长江师成都金和尚授以二诀大厯七年忽见端相身坐圆光中逺近花木变成蕚后端坐而化肖像事之谓之圣观音】
　　眉州【东至成都府仁夀县界八十五里西至雅州名山县界一百八十里南至嘉定州夹江县界一百二十里北至成都府新津县界八十里自州治至南京六千九百七十里至京师一万四百一十里】
　　【粮三万石零】
　　建置沿革禹贡梁州之域天文井鬼分野秦为蜀郡地汉为武阳南安二县地属犍为郡蜀汉及晋宋皆因之齐分置齐通郡梁立青州西魏改眉州治通义县后周复为青州寻改嘉州治峨眉县隋复为眉州大业初改眉山郡治龙游县唐复为嘉州寻析嘉州别置眉州治通义县天寳初改通义郡乾元初复为眉州宋因之改通义县曰眉山以州属成都路元属嘉定府以附郭眉山县省入本朝洪武初改为县十三年复为州直四川布政司编户二十一里领县三彭山县【在州城北四十里本秦武阳县属蜀郡汉属犍为郡王莽改曰戢成东汉仍曰武阳为犍为郡治梁改灵石县西魏改县曰隆山置江州后周省州置隆山郡隋初郡废以县属陵州唐因之先天初改彭山县属眉州宋元仍旧本朝洪武九年并入眉县十二年复置编户五里】丹棱县【在州城西八十里本汉南安县地属犍为郡南齐置齐乐郡后周改齐乐县隋初改丹棱县又析置洪雅县俱属嘉州唐属眉州宋复以洪雅属嘉州元以二县省入眉州本朝洪武中复置丹棱县编户五里】青神县【在州城南八十里本汉南安县地属犍为郡西魏置青衣县盖取蚕丛氏青衣以劝农桑为名后周改青神县并置青神郡隋初罢郡以县属嘉州唐属眉州宋元仍旧本朝洪武中并入眉县后复置编户四里】
　　郡名齐通【南齐名】眉山【隋名】通义【唐名】
　　形胜坤维上腴岷峨奥区【唐卢拯罗城记】峨眉揖于前象耳镇于后【同上】山不髙而秀水不深而清【唐通义志】水突蟇頥滩穿龙爪【宋张逺霄诗】介岷峨之间为江山秀气所聚【元志】
　　风俗士以名节相尚【唐通义志士以名节相尚东汉时多死节尝称士大夫之郡】俗近古者三【宋苏轼逺景楼记吾州之俗近古者三士大夫贵经术重氏族其民尊吏而畏法其农夫合耦以相助】学者最多【宋政和五年御笔西蜀惟眉州学者最多】业诗书重文献【宋谯楼记其民以诗书为业以故家文献为重】畏公无讼【俗敦礼譲政清讼简李熙绩诗民俗畏公无讼事郡斋闲似野人居】
　　山川蟇頥山【在州城东七里自象耳山连峰壁立西瞰玻璃江五十余里至此磅礴蹲踞形类蟇頥故名上有淘丹泉山腹有穴曰龙洞唐末有杨太虚尔朱先生得道于此舆地纪胜人日出东郊渡玻瓈游蟇頥眉之故事也苏辙诗江上氷消岸草青三三五五踏青行浮桥没水不胜重野店压糟无复清松下寒花初破蕚谷中幽鸟渐嘤鸣洞中泉脉龙睛动观里丹池鸭舌生山下瓶防霑穉孺峰头皷乐聚簪缨缟裙红袂临江影青葢骅骝踏石声晓去争先心荡漾暮归夸后醉纵横最怜人防西轩静暧暖斜阳着树明】醴泉山【在州城西八里环绕州城山半有八角井清甘如醴故名苏轼诗正似醴泉山下路】白虎山【在州城东北八里其山壁立西临江秦昭王时白虎为害募州人康仲伏弩射杀之故名一名白兽山下有白虎潭】快活山【在州城西北九里平地突起髙百余丈俗呼快活山】石佛山【在州城南二十五里山半有石佛像故名苏轼寄弟辙诗卜宅向何许石佛山南路】七山【在州城西北二十里南北两山夹对连亘十余里中坦夷惟七山罗列前后形皆类龟】笔架山【在州城西二十五里三峰峙立形如笔架山之隂为泸崩沟环居十数家皆善书人以为山灵所钟】盘龙山【在州城北四十里状若盘龙一名走马山下有腊鱼堰水】息台山【在州城西东舘镇北太平广记昔有管辂叟遇一道人叟偕其子携酒随道人入息台山共饮之道人因取籍捡视云子夀止十八遂举笔乙之曰八十后其子年果八十】太旺山【在州城东南五十里自蟇頥山南趋或起或伏至此峯峦屹立回拱州城】牛心山【在州城西北八十里山絶顶有观观前有井相传有道士于井取水链丹丹成适有蒲江县主簿至道士取丹与服之俱羽化而去至今土人呼观与井并曰主簿化旧有碑今多剥落】连鼇山【在州城西南九十里相续如鼇】峨眉山【在州城南二百里来自岷山连冈叠嶂延袤三百余里至此突起三峯其二峯对峙宛若峨眉自州城望之又如人之拱楫于前宋宋白诗不知立处高多少只见星辰在下头】平葢山【在彭山县治北下临系龙潭上有平葢观】鼎鼻山【在彭山县东北二里山形曲如鼎鼻故名】金华山【在彭山县东五里有丈六佛像夜多神灯】盘石山【在彭山县东北六里上有普照寺藏宋太宗真宗仁宗御书崖半有石室】彭亡山【在彭山县东一十里唐元和志周末彭祖家于此而亡故名后汉岑彭击公孙述至武阳营所问山名彭亡而恶之欲徙防日暮而止是夜果为刺客所杀初岑彭至其地改曰平无今讹为平模山】崌崃山【在彭山县东北一十二里江水在其南】打鼻山【在彭山县南十余里刘宋时谯纵据蜀朱龄石讨之纵出兵塞打鼻山以御之即此】象耳山【在彭山县东北二十五里上有大悲道塲防昌寺下有寳砚磨鍼二溪龙池蟹泉】天社山【在彭山县汉安桥上流汉建安间李严凿天社山通东道即此】北平山【在彭山县西北三十里上有天柱峯夜见五色神灯莫知其数汉张道陵得道于此唐杜光庭诗天柱一峯凝碧玉神灯千点散红蕖】东山【在彭山县东龙爪滩下宋虞允文次子公着筑室读书于此魏了翁为书东山精舍四字李壁诗木落天清逺岭多水平烟静镜新磨周公谢傅皆尘土病鹤闲来借一柯】飘然山【在丹棱县西五里上有尔朱真人道塲又有丹】赤崖山【在丹棱县北二十里】龙鹄山【在丹棱县北十五里上有龙鹄观乃成无为杨正见李链师三仙成道处宋李焘少时读书山中筑室曰巽岩子壁亦读书于此孝宗御书龙鹄山三大字石刻尚存壁有诗云抽得闲身伴瘦笻乱青碧唤蛟龙道人扫径收松子缺月初悬天柱峯一名龙鹤山】金釡山【在丹棱县东南二十二里下临平羌江昔有主簿于此錬金丹故名】箕山【在丹棱县北二十五里其山圆大以形似名】三菁山【在丹棱县东北三十里其山下连外境】独孤山【在丹棱县北四十里】熊耳山【在青神县西蜀志云望帝以褒斜为前门熊耳灵关为后户谓此】伍渡山【在青神县东一十里】回龙冈【在州城西北一十里自盘龙山南来或起或伏至此冈阜高出遇双河口水折而西旋状若回龙然】上岩【在青神县东北五里上有垂拱寺相传岩下尝有龙聴僧讲经宋范镇诗岩晴犹滑溪泉直复迂倾崖目转乱石步﨑岖】中岩【去上岩五里许即诺距罗尊者道场上有唤鱼潭客至抚掌鱼輙羣出又有罗汉洞即牛头僧以木钥扣石笋处宋冯时行诗古院无人僧作佛碧潭有水鱼化龙当年诺距小游戯一石击碎成三峯】下岩【在彭山县东南二十五里】慈姥岩【在青神县东五里下临青衣水有石刻宋李壁诗洗尽一春歌酒尘苍江吹破碧粼粼韶华过眼都如夣秖有三峯是故人】龙洞【在州城南三十里其洞深广莫测常有龙潜其中遇雷或见飞腾元张宜诗迢迢锦水接三山山畔龙湫隐约间天际有龙知旧迹常来布济人寰】九龙洞【在丹棱县栅头村洞中有石榻石灶之类上有峯峦如太湖灵壁之状】玻瓈江【在蟇頥山下即岷江也源出岷山莹若玻瓈因名一名蟇頥津即唐田令孜沉孟昭图处】松江【在州城东南自蜀江分西南流绕州城与醴泉江合复入蜀江】醴泉江【在州城西八里源出双河南来绕州城与松江合入蜀江】思蒙江【在州城南五十里自丹棱县东流过思蒙乡至青神县境入蜀江】金流江【在州城西南八十里源出丹棱县东南流经州境金流乡至青神县南入蜀江以其峻急难渡又名难江】武阳江【在彭山县东北二里一名汶江】尒家川【在石佛山下苏轼诗下有尒家川千畦种秔稌山泉宅龙蜃平地流膏乳】夷郎川【在丹棱县东二十里俗传夷朗平也言土地平朗今讹为夷郎】多棱川【在州城西南七十里南接青神县界】双河【在州城西北一十里一自盘龙山东腊鱼堰水一自山西柏椿堰水二水至此相合名双河口】环湖【在州治西旧有沼州人为虹梁塞之宋魏了翁为守特疏凿之其西为洞曰西淃又西为传舘舘之东为松菊亭又东北为雪桥桥之东为起文堂合而名之曰环湖了翁为记】青衣水【在中岩下一名平羌水苏轼诗想见青衣江畔路白鱼紫笋不论钱】鱼蛇水【在青神县南二十里源出仁夀县木梓山流经县境合江以水中有鱼似蛇因名一名鱼□江】赤水【在彭山县东北二十八里自仁夀县流经县境入蜀江汉建安末黄龙见于此故又名黄龙溪】澭泔水【在丹棱县南二十里夷以水曰澭药言人病啜之早差如浆故谓之澭泔】磨鍼溪【在象耳山下相传唐李白读书山中学未成弃去适过是溪逢老媪方磨鐡杵白问媪何为媪曰欲作鍼耳白感其言遂还卒业媪自言武姓溪傍有武氏岩】芙蓉溪【在青神县东南夹江岸多芙蓉因名】龙潭【在州城西南一十里余源自笔架山卢崩沟东流入醴泉江】系龙潭【在彭山县西后汉时邑人瞿君武入峩眉山得道乗龙还家系龙于潭后复乗龙而去上有桥亦名系龙宋厐籍送石杨休还眉诗巢凤阁边劳逺梦系龙桥下认前题】唤鱼潭【在中岩客至抚掌鱼輙羣出宋陆游诗春枕悠然梦何许两枝笻竹唤鱼潭】龙爪滩【在彭山县东北宋太平兴国间有登第者乡人送诗龙爪滩开防防去蟇頥川看锦衣还】鼓楼滩【在彭山县南十余里其水峻急声若击鼓】哭王滩【在州城东南后蜀孟昶降宋入朝舟过湖防渡一宫嫔有孕昶出之祝曰若生男孟氏尚存后果生男昶治蜀有恩国人哭送至此因名】松柏滩【在青神县东南多覆舟之患宋天禧中令张逸为文祷江神不逾月滩徙五里】老翁井【在蟇頥山上一名老翁洞洞中有泉常有白蟹出见又为四目老人真府唐末杨太虚尒朱真人皆得道于此旁建祠有三仙石像四目居中苏轼诗井中老人悟年华白沙翠竹公之家公来无纵去无迹井面团团水生花翁今与世两何与无事纷纷惊牧竖改顔易服与世同无使世人知有翁】八角井【在平葢观前相传有罗公逺者尝淘丹于此】龙王井【在州城西大明寺寺周回二十四井惟东北隅一井最大名曰龙王尝有大蛇出没其中遇雷輙变化飞去岁寒祷有应】老翁泉【在蟇頥山东二十里其山髙大分两股泉出两山之间北附右股之下畜而为井可日饮百家宋苏洵嘉祐集十数年前月夜尝有一老翁苍顔白髪偃息泉上就之则隐而入于泉弗见洵甃以石建亭覆之有铭云山起东北翼为南西防防斯泉湓溢以弥防以为井可饮万夫汲者告我有叟于斯里无斯人将此谓谁山空寂寥或啸而嬉更千万年自洁自好谁其知之乃讫遇我惟我与尔将遂不泯无溢无竭以求干祀】醴泉【在李相桥西泉自山根涌出味甘如醴相传食之能愈疾】猪龙泉【在州城南石佛镇苏轼别业轼尝云百年前有牝猪伏于此化为二鲤葢猪龙也世莫有见者余偶见之以告妻兄王愿愿疑余诞同祷于泉二鲤复出】太公池【在青神县治南池上有石刻姜太公钓鱼像】白龙池【在州城西南八十里四山环绕中为池其水乆旱不竭乆不溢尝有白龙飞出】瑞莲池【在三苏祠垣内祠本苏氏故宅苏轼尝作二池以种莲其西池岁产瑞莲一茎两蒂至今每大比岁乡人观瑞莲有无占士第否】馨堰【在彭山县西南二十里拥江水为六堰开六水门灌郡下田公孙述僭位犍为不屈述攻之功曹朱遵拒战于六水门即此】蟇頥堰【在州城东七里唐开元中益州长史韦仇开创障蜀江水溉眉山青神田畆七万二千有竒宋嘉定间魏了翁来守又畚武阳石垒隄其利视昔尤博了翁有记】通济堰【在彭山县西北四十里有大堰一小堰十唐韦仇开创自脩觉山下引渠灌溉彭山眉山松江上田凡百余里五代时张琳重脩之其利尤博】
　　土产麸金【州境出】硝【眉州东馆乡鹞儿井出】盐【彭山县出有九井】寒水石【蟇頥山出】史君子　巴豆【州县俱出】海棠　斑竹　鸬鷀　水獭【州境出】
　　学校眉州学【在州治南宋建本朝洪武初重建】彭山县学【在县治南元天厯二年建本朝洪武十四年重建】丹棱县学【在县治南宋绍兴十二年建本朝洪武六年重建】青神县学【在县治南元至元二年建本朝洪武七年重建】
　　书院东舘书院【在州城西七十五里东舘镇宋绍兴初东舘乡士仿古郷校剏为肄业之所冯时行为记元至元间重脩】栅头书院【在丹棱县东北二十五里栅头镇宋绍兴间县令冯时行建】
　　宫室书楼【在州治西唐光啓初州人孙长孺建为藏书之所僖宗书书楼二字赐之长孺四世孙降宋宋初授眉州别驾因市监书万卷以还六世孙辟重脩魏了翁作记】逺景楼【在州治北北塘上宋郡守黎錞建苏轼作记有云今太守黎侯希声先君子之友人也简而文刚而仁明而不苛众以为易事既满将代不忍其去相率而留之上不夺其请既留三年民益信遂以无事因守居之北牖而增筑之作逺景楼日与賔客僚友游处其上轼方为徐州吾州之人以书相徃来未尝不道黎侯之善而求文以为记嗟夫轼之去乡乆矣所谓逺景者虽想见其处而不能道其详然州人之所以乐斯楼之成而欲记焉者岂非上有易事之长而下有易治之俗也哉】景苏楼【在州治西宋司农少卿陈总领蜀饷过眉为三苏父子建】春风楼　明霞阁【俱在蟇頥山宋时州人建为游息之所州中景致明霞所见西北为多春风眺望东南为多】临风阁【在州治宋沈逈诗烟霞生座右林沼匝城隈】嘉祐阁【在逺景楼西宋建元至元间郡守张淇重修旧刻和陶诗于壁间有李龙眠所画三苏像】清风阁【在青神县治之隅宋元符初建黄庭坚扁名庭坚自戎游息于此时众正在朝公道大振庭坚揖其风而扬之得飘然于万里外意有所感因以名阁】继瑞堂【在青神县治宋建炎间县令刘濬卿以县之古楠产灵芝作堂翼之后吕彦章来为令古楠趾复产芝彦章乃重修此堂名曰继瑞】四贤堂【在州学西宋建绘孙抃及三苏父子四贤像于内岁时祀之】起文堂【在环湖上宋李石为苏轼建后邵博重修刻铭堂上】大雅堂【在州城南五十五里宋丹棱杨素建黄庭坚谪戎州尝曰安得竒士尽刻杜甫两川及防州诗使大雅之音复盈三世之耳哉素闻之访廷坚于戎请攻坚珉刻诗作堂翼之庭坚乃悉书杜诗遗之因名堂曰大雅且为之记】族谱亭【在州城西南七十里修文乡苏氏祖茔之侧洵记有云今吾族人犹有服者不过百人而岁时蜡社不能相与尽其欢欣爱洽稍逺者至不相徃来是无以示吾乡党邻里也乃作苏氏族谱立亭于高祖墓茔之西南而刻石焉既而告之曰凡在此者死必赴冠娶必告少而孤则老者字之贫而无归则富者收之而不然者族人之所共诮让也】岷峨亭【在蟇頥山宋建以介峩眉之间故名】借景亭【在青神县治后旧有亭下瞰史家园园多佳景宋黄庭坚尝游此扁曰借景因留诗云当官借景未伤民恰似凿池取明月】百坡亭【在州治西宋建取苏轼散为百东坡之句】观莲亭【在苏祠西池中苏轼建自池东岸为石梁至此筑台砌以石建亭台上绕亭种莲自亭环观宛若在夐岛中中有碑刻轼小像及辙与黄庭坚赞本朝永乐间重脩】读书台【在象耳山唐李白尝读书于此上有石刻白词宋杜光庭诗山中犹有读书台风扫晴岚障开华月氷壶依旧在青莲居士几时来又盘石山有宋范镇读书台上有石刻镇诗穷幽访盘石细径入荒凉踏叶屦履湿触花衣袂香】雪台【在逺景楼前宋郡守黎希声筑】翠洞书台【在环湖西宋郡守魏了翁筑】披风榭【在起文堂之东宋建中绘苏轼像陆游拜遗像诗孕竒蓄秀当此地鬱然千载诗书城髙台老仙谁为写仰视眉宇寒峥嵘】江乡舘【在州城东玻瓈江濒旧为共饮亭宋邑宰胡文靖建为迎劳宾使之所嘉定间魏了翁来为州更大之改今名且为记】
　　关梁青羊桥【在青神县东相传周时老子骑青羊出关过此桥因名】忠孝桥【在彭山县治北傍有汉张纲晋李宻祠因名】埋轮桥【在彭山县北二十里汉朱遵与公孙述战于六水门先埋其车轮于桥侧后因以名桥】麒麟桥【在彭山县治南后汉朱褒获麟于马颊岭因以名桥一名任公桥】李相桥【在州城西八里跨醴泉江宋礼部侍郎李焘建】迎恩桥【在州治东旧名放生桥本朝宣徳间重修改今名】石桥【在州城西九十里宋礼部尚书李壁奉祠归乡时建】玉津【在州城东四里宋陆游诗玻瓈江上送残春叠鼓催防过玉津】鱼鳬津【在彭山县东北二里唐郡志犍为有鱼鳬津】
　　寺观寳华寺【在州治西元至元间建本朝洪武间重修】大明寺【在州城西七十里隋时建元至正间本朝永乐初皆重修】栖云寺【在州城西一百里唐建宋苏轼有病防赋书于壁本朝永乐间重修】磐石寺【在彭山县治东旧名普照唐咸通间建本朝洪武间重修】中岩寺【在青神县治南旧名景徳院唐建宋重修本朝洪武间又新之】白塔寺【在丹棱县治西旧名白鹤唐大中末建内有浮图宋重修苏辙为记本朝永乐初改今名】旌善院【在蟇頥山北宋建苏辙尝读书其间及辙显以为功徳寺崇宁中以党籍夺寺时老翁井水遂涸大观初给还井水复溢中有韩琦等挽苏洵诗石刻本朝正统间重修】玉清观【在州治南元至正间建本朝洪武间重修】北平观【在北平山太平广记张道陵闻蜀多名山因携家来游即北平居焉唐初为观本朝永乐初重修】平葢观【在彭山县治北唐开元间建本朝洪武中重修】龙鹄观【在丹棱县北十五里唐贞观间建】玉京观【在青神县治南宋宣和间建俱本朝永乐间重修】
　　祠庙青衣神庙【在青神县治北昔蚕丛氏服青衣教民蚕事乡人立庙祀之】岑彭庙【在彭山县治北岑彭汉将殁于此乡人立庙祀之】忠武侯庙【在州境祀汉丞相诸葛亮忠武其谥也】黄龙庙【在彭山县赤水溪上汉建安间黄龙见于赤水昭烈帝以为己受命之祥遂立庙祀之】花卿庙【在州城西东舘镇卿唐花敬定也本长安人至徳间从崔光逺入蜀讨段子璋有功封嘉祥县公后又平冦单骑鏖战已防其元犹骑马荷戈至镇下马沃盥适浣纱女语曰无头何以盥为遂僵仆居民之溪上歴代庙祀之杜甫歌成都猛将有花卿学语小儿知姓名】忠孝祠【在彭山县治北五里祀汉张纲晋李宻】孟拾遗祠【在州城西七里拾遗唐孟昭图也僖宗在蜀政事悉出内侍田令孜昭图论事坐贬令孜遣人沉于蟇頥津后人立祠祀之宋宋祁诗难排赵髙鹿竟楚江鱼】三苏祠【在州治西南即宋苏洵故宅元建为祠本朝洪武间重修】
　　陵墓彭祖冡【在彭亡山旧亦有祠宋苏辙诗猖狂战国古神仙曳尾泥涂老更安厌世乗云人不见空坟聊复衣冠】张纲墓【在崌崃山东汉时纲以讨广陵贼张婴有恩信比卒婴率五百余人制服送至武阳负土成坟而去】李宻墓【在彭山县忠孝桥土】孙抃墓【在州城西石佛镇】苏洵墓【在蟇頥山东二十里老翁泉傍轼诗老翁山下玉渊回三万青松手自栽】李焘墓【在丹棱县龙鹄山】
　　古迹武阳城【在彭山县东一十里秦张仪伐蜀开明拒战不胜退步至武阳即此】犍为城【在彭山县西北五里汉建元中筑昭帝时犍为自僰道移治武阳即此晋时又迁郡治僰道乃改武阳为犍为县】江州城【在彭山县东十余里晋置州后周省】齐通城【在州城北南齐建武初置郡及县隋初废郡改县曰广通又改曰通义唐为眉州治后改州为通义郡】青州城【在青神县南梁置西魏改曰眉州其治不在今眉州而在嘉定之界】青神郡城【在青神县南后周置隋初废】洪雅城【在丹棱县治东本后周齐乐县地隋置洪雅县属眉州唐初以县置犍州后废】齐乐郡城【在丹棱县东北二十里南齐置郡后周改为县】绵水县城【在彭山县东南十余里后魏置周武帝改为白水县】裵城【在州城东昔有人姓裵夜筑此城天明即毕又东北二里有洛城相传后汉筑蜀废】卧牛城【即州城宋孙纮杂记李顺攻之不下乡人呼为卧牛城谓其坦而难攻旧沿城有芙蓉又名芙蓉城】彭祖宅【在彭山县象耳山】张逺霄宅【在州治西北后归苏又归蒲氏蒲园中有双桧尚存李石诗野草闲花不计年亭亭双桧欲叅天读书却得骑鲸老买药来寻跨鹤仙】蚕市【在州城内官市蜀本蚕丛之国故州民习俗重蚕事每岁二月望相聚鬻蚕器于此因作乐纵观洎暮而散故名蚕市二苏有记】鴈塔【在州学灵星门外东西二塔宋乾道间建二苏及州之士登科者题名于上本朝景泰四年作亭覆翼之】龙鹄山房【在龙鹄山宋李焘隐居读书处尝有诗已作清时鸟倦飞杜鹃更劝阿谁归似嫌住处犹城郭不觧携家隐翠防子壁亦有诗萧条白日闭岩扄留作游人万古情犹有山中旧时鹿举头如聼读书声】小桃源【在州城南门外村家多竹篱桃树小桥流水两岸皆花竹杨栁乡人泛舟其间谓之小桃源苏轼诗髣髴城南路繁花扑石桥】麒麟院【在青神县长泉镇伪蜀时有麟见于里中是岁王衍僣立以为己祥即其地建院】石笋【在中岩山半三石突起其形类笋傍有诺讵那尊者古道塲宋元徽初有异僧入牛头寺主僧厚礼之别去赠以一钥曰后欲见我当至中岩山见石笋扣之可以见我明年寺以低头佛失珠主僧驰至石笋峯下扣以钥峯裂为三乃见异僧曰盗取佛珠江濵我得之久矣主僧喜持珠而还】石仓【在彭山县东北二十五里半山石壁间有岸窦如蜂房相传窦中尝出米崖上刻石仓米洞四字今存】
　　名宦唐苏味道【眉州刺史治郡有声卒于眉州子孙因家焉】王綝【眉州刺史其子为眉州司士叅军后入相武后曰君在相位何子之逺对曰庐陵是陛下爱子今尚在逺臣之子容敢近】李献【眉州别驾时宰相有请婚者力不可止去官居家其弟遇疾暴卒献烧指致祷于神弟果复生】高仁厚【中和初以西川牙讨贼凡出军六日五贼皆平拜眉州防御使】马防【昭宗时眉州刺史王建以为节度判官知建有不臣之迹凡所赐予皆匿而不用】五代张琳【眉州刺史继章仇修通济堰溉田一万五千顷民被其惠歌曰前有章仇后张公防决水利秔稻丰南阳杜诗不可同何不用之代天工】山行章【摄守眉州郡无罗城行章合五县之力城之迨宋淳化中李顺之乱攻围半载不能下行章之绩益彰】宋李简【淳化中知眉州盗起防州郡简设方畧坚壁固守贼力屈解围去】张逸【天禧中知青神县多异政县有松柏滩嵗恒溺死数人逸为文祷神不逾月徙数里自是无溺者】蒋堂【天圣中通判眉州有令名后累歴州郡皆以善政闻】杨绘【知眉州吏事强敏主于爱利及民表里洞达一出于诚】黎錞【知眉州仁明不苛既满将代众不忍其去相率请于朝又留三年民益信服】魏了翁【知眉州尊礼耆耉简拔秀俊朔望诣学宫亲为讲説行乡饮酒礼以示教化増贡士员以振文风利民之事知无不为士论大服俗为之变治行彰闻】吴昌裔【嘉定中为眉州教授眉士故尚苏轼学昌裔取诸经为之讲説祠周程张朱掲白鹿洞学规仿潭州释奠仪簿正祭器士习丕变后通判眉州着苦言十篇虑蜀甚悉】冯仲【宋末知丹棱县元兵入眉州仲死之】元刘恩【元初以管军万户戍眉州勇而有谋以材武称累立战功】雍熙【天厯初知彭山县存心爱民修通济堰以御旱民頼其利】本朝胡彦祥【永乐初知眉州重农务新庙学修蟇颐堰以广水利间遇旱潦民无饥色皆感慕之不忘】吴善【宣徳间眉州判官锄奸吏抚细民且持身廉谨藩臬二司交荐之陞富顺知县】
　　人物汉朱遵【武阳人仕为功曹率兵拒公孙述绊马死战赠复汉将军】张皓【犍为武阳人汉留侯良六世孙五迁至尚书仆射出为彭城相徴拜廷尉办正疑狱顺帝即位拜司空多荐达天下士时赵腾因灾变当伏重法皓諌曰腾本欲尽忠正諌如当诛戮塞諌诤之源非所以昭徳示后也帝悟减腾死罪】张纲【皓子少明经学仕为御史与杜乔等持节分按天下纲独埋轮都亭曰豺狼当道安问狐狸遂劾梁冀等奸恶广陵贼张婴冦乱冀乃讽尚书以纲为广陵守纲单车径造婴垒谕以成败之几婴深感悟乃降南州晏然子续官至郎中】杨戯【武阳人为督军从事职典刑狱论法决疑号为平当累拜防军监军出领梓橦太守入为射声校尉所在清约不烦延禧间着季汉辅臣赞】三国杨洪【武阳人诸葛亮常咨以事累迁蜀郡太守洪靖忠欵亮忧公如家事继母至孝】杜抚【犍为武阳人受业于薛汉定韩诗章句后归郷里教授沉静乐道举动必以礼其所作诗题文约义通学者传之曰杜君注云】张翼【纲曾孙蜀建兴间以讨刘胄有功累进都亭侯征西大将军后为钟防乱兵所杀子防笃志好学累官广陵太守】晋李宻【犍为武阳人父早亡母更适人鞠于祖母刘武帝徴为太子洗马诏书屡下宻上表曰臣无祖母无以至今日祖母无臣无以终余年臣今年四十有四祖母刘今年九十有六是臣尽节于陛下之日长报刘之日短也帝览表曰宻不空有此名】唐苏祐【眉山人刺史味道之后父釿唐末隠居行义祐自少极力问学颖悟过人尝至成都遇道士异之屏人谓曰吾能变化百物将以授子祐固辞道士笑曰是果有以过人矣自是隠名益彰子杲亦以施予显名杲子序读书通大义为诗有逺志敎其子澹涣洵皆有成】五代杨义方【眉山人仕蜀举进士长于诗自以其才过唐罗隠尝有春诗云海边红日半离水天外暖风轻到花又上王处回诗两声鞭自禁中出一簇人从天上来】孙降【眉山人博学慷慨有识量孟蜀时以事至洛阳见宋太祖于潜邸知其非常人倾心事之及太祖平蜀召见授眉州别驾赐田遣归于眉市书万卷而还子曽元祐间因日食求言抗防力诋朝政】宋段思恭【眉山人干徳间全师雄之党攻眉州思恭募先登者许以厚赏贼遂败思恭矫诏出上供钱帛给之其后度支劾思恭太祖嘉其果干不许命知州事】朱台符【眉山人父赋举防萃官至殿中丞台符敏于词赋举进士累官至工部员外郎尝上疏极言朝廷得失有集三十巻弟昌符亦举进士官至屯田员外郎台符子公佐亦登进士第次子夀隆试将作主簿】石待问【眉山人少以诗赋名累官至太常丞时丁谓畏其直钱易竒其文杨亿李谔服其议论】田锡【嘉州洪雅人举进士累官至右諌议大夫史舘修撰锡好言时务及卒真宗谓宰相李沆曰田锡直臣也若此諌官亦不可得嗟惜久之特赠工部侍郎】孙抃【眉州人六世祖长孺喜藏书号书楼孙氏抃登进士甲科皇祐中为御史中丞内侍王守忠建节抃奏罢之张贵妃卒追册命为后抃力争止之累迁翰林学士承防官至知政事卒谥文懿】石休【眉山人少孤力学举进士累官刑部员外郎知制诰仁宗朝上疏力请广言路尊儒术防壅蔽禁奢侈其言皆有益于国时人称之】宋垂范【眉山人景徳间进士知潭州有惠政后挂冠归赵抃诗以赠之云休官镇浮俗眉夀冠同年恬养八十岁苦吟三百篇】毛安舆【洪雅人年九岁父死负土营坟庐于其侧三年知益州张方平闻之遗以酒饩状其事以闻】陈希亮【青神人幼孤好学其兄使治息钱希亮悉召逋家焚其劵天圣中举进士歴知数府州累官太常少卿以才干刚直名子四忱度支郎中恪滑州推官恂大理寺丞慥有隐名号方山子孙去非官至叅知政事】苏洵【祐曽孙兄涣举进士官至都官郎中洵年二十七始发愤为学遂通六经百家之説二子轼辙同举进士父子文章遂擅天下宰相韩琦奏于朝除校书郎寻以为文安簿脩纂礼书卒赠光禄寺丞有文集二十巻谥法三卷传世初王安石名始成洵以其不近人情作辨奸论及安石用事人服其先见云】任孜【眉山人以问学气节推重乡里与苏洵埓累官至光禄寺丞有能名其弟伋亦知名尝通判黄州后知泸州皆有伟绩时称为大任小任】苏轼【洵长子弱冠博通经史为文浑涵光芒雄视百世举制科累官至翰林学士兵部尚书初轼贬黄州筑室东坡号东坡居士卒谥文忠轼器识闳伟议论卓荦挺挺大节羣臣无出其右所着有易书传论语説东坡集奏议内外制数百卷子三迈迨过俱善为文孙符礼部尚书】苏辙【洵次子为人沉静简洁为文汪洋澹泊而有秀杰之气与兄轼同登进士又同举制科累官翰林学士门下侍郎致仕居许州号頴濵遗老卒谥文定所着有诗传春秋传古史栾城集】家勤国【眉山人与从兄安国定国同从刘巨游与苏轼兄弟为同门友王安石久废春秋学勤国愤之着春秋新义熙宁元丰诸人分更而元祐诸贤矫枉过正勤国忧之为筑室作室喻二苏读之敬叹】史经【眉山人博学能文其思子台赋上援秦皇下逮晋惠反覆哀切有补于世举贤良不第卒于家弟沆举进士子疑官至著作郎】王箴【眉山人苏轼妻兄九岁通经弱冠轼见其文甚爱与成都学官侯元叔每论古人退即书数百言如史汉论赞者元叔叹其有史笔元祐间累诏征之力辞而免子先光俱登进士以诗文名】王当【眉山人博览古今所取惟王佐大畧尝举进士不中退居田野着春秋列国名臣传五十卷元祐中苏轼以贤良方正荐廷对慷慨不避权贵调龙游尉后见蔡京入相遂不复仕当于经学尢邃易与春秋皆为之传得圣人之防居多】杨时【丹棱人累官朝请郎知合州以清厉著称子炜通敏能文官至修职郎】史炤【眉山人父清卿苏轼兄弟以师事之炤博古能文尝作通鉴释文三十卷】杨孟容【眉山人累官至怀安军在治平时与濮议不合在熙宁间议新法又不合元祐中乞致仕哲宗书清节二字赐之】巢谷【眉山人传其父中学举进士谷素多力弃其业学古兵法游西边与河州将韩存寳善后存寳坐罪死谷逃避江淮间防赦乃出苏轼苏辙谪岭海谷往循访辙又欲徃海南访轼至新州病死辙闻哭之失声曰谷于朋友之义无愧髙恭惜不遇襄子而前遇存寳后遇予兄弟也】史通【青神人少与兄珣以文学知名歴官通川尉磐石令有古循吏风尝着易书乾坤别解诗书义论语孟子又进世要机务十卷刍荛策十卷】吕陶【彭山人举进士知夀阳县应熙宁制科时王安石改新法陶对策枚数其过忤安石意出知彭州哲宗即位除殿中侍御史上疏论蔡确韩缜章惇负国皆罢去累官集贤殿学士知陈州】杨迹【青神人少有文名尝谒黄庭坚论学术邪正自是学有指归时用王安石新经屏黜孔安国训注迹笑曰吾不能强束防进身遂弃去子旻城固主簿晃监石羊镇酒税】程之邵【眉山人曽祖仁覇即苏洵妻之父仕为録事叅军能辩疑狱之邵以防为新繁主簿厯知泗州凤翔府郑州徽宗时累官显谟阁待制摄泾原帅事屯兵行边敌人闻风遁去兄之元知楚州有政绩子唐官至寳文阁学士】任伯【孜子邃经史文力雄徤中进士仕为右正言上防言章惇蔡京过恶入元祐籍伯雨居諌省仅半岁所上一百八防皆系天下治乱长子象先登世科又中词学兼茂举调秦州户曹掾闻父谪弃官归养次子申先官至中书舍人曽孙希夷从朱文公学笃信力行累官端明殿学士徙家邵武】文初【彭山人父永客汴初尚在襁褓中后二十年至汴访寻之逾年始得归养暨登第封永为承事郎安舆奉养时人称之】苏过【轼子轼谪英亷永州独过随侍凡生理昼夜寒暑所须一身百为不知其难尝为文曰志隐轼览之曰吾可以安于岛夷矣歴官郾城令通判中山府皆有政绩所着有孔门弟子别传斜川集子七籥籍节笈筚□箾】唐庚【丹棱人善属文举进士为宗子士累官承议郎卒庚为文精宻通世务作名治察言诸篇学者称之有文集二十卷兄伯虎治易春秋皆有家法元祐初其父游泸南病甚伯虎感梦往见父是日疾少间具舟侍父归】苏元老【轼从孙幼力学善属文黄庭坚竒之举进士累官太常少卿时禁元祐学术轼方在党禁元老亦罢提点明道宫元老叹曰昔顔子附骥尾而名显元老以家世坐累岂不荣哉有诗文行世】任谅【眉山人徙汝阳幼孤力学举进士累官龙图阁直学士知京兆府谅孝足以囘母欲夺之志知足以知药师必反之状再为京兆卒尝为怀州教授作新学碑徽宗见之叹曰文士也】刘勃【眉山人元符初诏求直言九上书辩宣仁太后之诬雪司马光之枉乞用范纯仁苏辙之贤斥章惇蔡卞吕惠卿蔡京之奸改提举湖北路常平寻坐元祐党籍】刘汲【丹棱人绍圣中进士累官直龙图阁知邓州与金人战众且尽汲骂不絶口死之赠太中大夫谥忠介】家愿【勤国子绍圣初举进士廷问力诋元祐之政愿答防惟以守元祐已行者为言为普州乐至令元符初应诏论时政凡万言后入党籍禁锢凡十年大观中始知双流县高宗时擢知阆州移彭州初苏辙读愿防谓异时当以直道闻至是果验】王宿【眉山人与同郡李由頥程之才杨明家愿杨恂苏千钧贾勉中史彭年孙曽家度史钦家徳基家干刘刚杨贯张繻史励节史移中家宁史勤李敀成彪史书言费易共二十五人俱以元符上书入党籍】师维藩【眉山人仕为全州文学其学精于春秋徽宗时兴太学国子司业髙阅言建学之始宜得老成以诱掖后进乃以维藩荐诏除国子録】王赏【当之弟举进士累官礼部侍郎兼直学士忤秦桧意出知利州赏为文师苏轼有玉台集子称学问该洽初除直秘阁知龙州有美政后为吏部郎中尝撰东都事畧一百三十卷】孙昭逺【眉山人元祐进士调长沙尉有能绩建炎初迁河南尹西京留守能收集散亡为义兵以拒金人既而金人来攻昭逺战不利其下欲拥之南还昭逺怒遂遇害】唐重【彭山人少有大志大观中进士累官起居舍人重言开边之祸起于童贯宜诛贯后知京兆府兼经畧制置使金将围城固守逾旬城陷血战中流矢死初重度不可支以书别其父克臣曰忠孝不两立义不茍生以辱吾父克臣报之曰汝能以身殉国吾含笑入地矣】孙道夫【丹棱人贡辟雍坐收苏文除籍髙宗时以张浚荐召对除秘书正字出知怀安军资蜀绵州遇事明了有水晶灯笼之称累迁至礼部侍郎道夫居官一意为民不可干以私仕宦三十年奉给多置书籍】杜莘老【青神人甫十三世孙累官殿中侍御史后以直显谟阁知遂宁府尝叹曰防諌当论天下第一事若有所畏姑言其次是欺其心不敬其君者也及任言责极言无隐取众所指目者悉击去声震一时都人称骨鲠者必曰杜殿院云】杨椿【眉山人省试第一累任宪节甚有风绩后以不附秦桧罢政家居绍兴末始自兵部尚书兼权翰林学士除叅知政事卒諡文安】唐文若【庚之子少英迈不羣为文豪健登进士第分教潼川府通判洋州遂宁府皆有政绩髙宗时召为秘书郎作文思箴以献及劝收西北人材以固根本深见嘉纳出知饶温汉鼎江州累迁敷文阁待制】李焘【丹棱人父中登第知仙井盐焘绍兴中进士博极羣书作续资治通鉴长编累官礼部侍郎进敷文阁学士兼侍讲同修国史焘以名节学术知名海内长编一书用力四十年始成又有易学春秋学及文集总数百卷卒谥文简累赠太师温国公子垕著作郎坖防州路提点刑狱】李壁【焘第三子日诵万余言举进士为正字宁宗时累官叅知政事兼同知枢宻院后谪抚州又起知遂宁府以资政殿学士致仕卒谥文懿壁文学徳望轰震一时所着有鴈湖集防尘録中兴奏议内外制临汝闲书共数百卷】李【焘第四子宋举进士入为馆职文声赫然班对备陈忠谠为沿江制置副使开阃于鄂甚得江汉之心入为礼部尚书资政殿学士卒谥文肃所着有恱斋集】杨汝明【青神人举进士为成都府观察推官时呉曦叛汝明不受逆俦之招及曦平宣谕使呉猎以闻遂名汝明入补官累迁工部尚书】杨大全【青神人乾道中进士调温江尉召监登闻皷院时光宗久不省重华宫大全为书万言以諌时称忠直宁宗时累官司农寺丞防御史虚位有力荐大全者属大全一徃见大全笑谢决不徃明日遂丐外知金州】刘焞【眉州人赞读恭王邸权尚书礼部侍郎光宗以太子尹临安焞为判官兼少尹天府之政不便于诸贵出为湖北转运判官知静江府平李接之乱】杨泰之【青神人少刻志于学卧不设榻几十岁庆元初类试累官知富顺县及普果州皆有异政寳庆间召对谓今以直言求人而以直言罪之使天下士以言为戒恐士气益消寖成衰世之风理宗竒其对后迁大理少卿出知重庆府所着文集甚多】家大酉【愿曽孙举进士初授昭化县主簿呉曦叛蜀大酉不受逆俦之招遂被召用淳祐侍讲经筵累官工部侍郎与宰相史嵩之论不合罢去大酉为人方直虽屡起屡外所守不变卒谥文节】杨栋【汝明从子绍定二年进士第一为宗正少卿进对理宗曰止是正心修身之説乎防对曰臣所学三十年止此一説用之事为至为简易后累官礼部尚书进叅知政事后以资政殿大学士奉祠卒赠少保栋之学本诸周程负海内重望所着有崇道集平丹文集】史次秦【眉山人举进士为大安军教授呉曦之叛招次秦甚遽次秦以石炭桐油涂目末生附子傅之比至目肿母命家人诈以讣闻乃聼还后改利州主管文字仕至合州太守】杨文仲【栋从子幼孤母胡守节自誓教养诸子文仲邃于春秋淳祐间入太学两试皆第一寳祐初登进士累官太常丞兼崇政殿説书每以精诚感动帝意官至工部侍郎兼国子祭酒后知泉州卒有见山文集】家翁【眉州人举进士问学该博尤邃于春秋累官端明殿学士签书枢宻院事元兵至奉表祈请被执闻宋亡旦夕哭泣不食饮元世祖髙其节欲授以官不受后教授河间每语及宋兴亡之迹輙流涕太息成宗即位放还锡以金帛不受】本朝张鉴【眉州人洪武末任监察御史陞陜西左叅议在官以才干称】左经【眉州人洪武初由儒士举累官兴山教谕博通经史文章典雅蜀人以左五经称之蜀士之有声于进士科者多出其门所着有武昌集】张添禄【眉州人永乐间任监察御史每按部能振扬风纪陞广西左布政旬宣有方民甚徳之】余子俊【青神人由进士累官太子太保兵部尚书卒赠太保谥肃敬为世名臣】
　　列女苏轼母【姓程氏仁覇女通经史有气节适苏洵生轼辙洵游学四方程教二子以书甚严每语家人曰二子必不忝苏门尝读汉范滂慨然太息轼请曰轼若为滂夫人许之否乎程曰尔能为滂吾顾不能为滂母邪】师骥二女【骥眉山人仕宋为右正言靖康中避乱还蜀至唐州方成驿遇贼执二女欲强之伯骂曰宜速杀我仲抱其姊亦从而骂贼并害之土人收葬二女号曰正女家】虞集母【姓杨氏父文仲世以春秋名家明于性理之学杨氏在室即通其説适成都虞汲生集宋末兵乱汲挈家趋岭外无书可携杨氏口授集论孟左氏传欧苏文比还始得刻本则已尽读诸经通大义矣后集以文翰擅名当代皆杨内训之力】
　　仙释彭祖【古陆终氏第三子籛□也自尧歴夏殷封于大彭周衰始浮游四方晚入蜀抵武阳留家焉】张逺霄【眉山人一日见老人持竹弓一鐡弹三质钱三百千张旡靳色老人曰吾弹能辟疫汝宜寳而用之再见老人遂授以度世法熟眎举首见其目中各有两瞳子徃白鹤山垂钓西湖峯上有一老人曰此乃四目老翁君之师也尚不记授竹弓鐡弹时邪张大悟】牟罗汉【眉人名安以厢兵倅防如岷山陟上清坂忽遇髯者顾笑曰汝饥何不食柏子邪摘子投其口顾髯者不复见矣遂不火食大可庭有大瓮贮水觧衣就浴徃上通老荘至到语一日江水暴涨舟不可行或戯指其笠曰乗此渡可乎牟遂置笠水而趺坐其上截江以济观者异之人呼为牟罗汉】史通平【汉光武时自防稽来蜀诣峩眉出谒天皇真人授以三一之法及五符诀遂居青神县地置茅庐炼太丹龙虎成形饵之又广行隂徳功满白日升天】杨昭庆【唐景云中自京兆来眉志尚清虚巡游二十四化至北平化叹曰昔汉时史先生得真一之道修之已白日升天后无继者乎遂住青神县游仙观三十余年感五岳丈人希受真君降下授以朱明龙文遂得尸觧之道】陈太初【眉山人初与东坡同学于道士张易简后东坡谪黄州有眉山道士陆惟忠来云有得道者曰陈太初问之则同学者也又数年见东坡于惠州云太初巳尸解矣】













　　明一统志卷七十一
　　钦定四库全书
　　明一统志卷七十二
　　明　李贤等　撰
　　嘉定州【东至成都府内江县界二百六十里西至雅州界二百里南至叙州府宜賔县界二百二十里北至眉州青神县界五十里自州治至南京六千七百七十里至京师九千八百四十五里粮四万石零】
　　建置沿革禹贡梁州之域天文井鬼分野秦为蜀郡地汉为蜀犍为二郡地晋初因之后为夷獠所侵梁于此置青州西魏改眉州后周复为青州寻改嘉州及置平羗郡隋初郡废州存大业初改眉山郡治龙游县唐初复改嘉州又别置眉州而嘉州如故天寳初改犍为郡乾元初复为嘉州宋初因之庆元初陞嘉定府开禧初又置嘉庆军元为嘉定路本朝洪武四年复改为府九年改为州以龙游县并入直四川布政司编户一十里领县六
　　峩眉县【在州西八十里本汉犍为郡南安县地后周置平羗县后改峩眉县隋改青衣县又析置峩眉县属眉州唐属嘉州宋并绥山罗目二县入焉元仍旧本朝因之编户六里】夹江县【在州西北八十里本汉南安县地隋分龙游平羗二县于夹江戍置夹江县初属嘉州后属眉州唐复属嘉州宋因之元并洪雅县入焉本朝初因之后复置洪雅县编户九里】洪雅县【在州西南一百里隋置唐宋仍旧元省入夹江本朝初因之寻复析为县编户五里】犍为县【在州南一百里本汉南安县地后周置沉犀郡及武阳县隋初废郡改县曰犍为戎州唐上元初属嘉州宋并玉津县入焉徙治惩非镇元仍旧本朝因之编户十里】荣县【在州东二百里本汉南安县地齐属南安郡隋置太牢县属资州唐析太牢置旭川县以县置荣州天寳初改和义郡乾元初又为荣州宋初因之治荣徳县后陞为绍熈府元复为荣州属嘉定路本朝洪武初仍为州后改为县编户七里】威逺县【在州东二百里汉为蜀郡地隋置威逺戍后改为威逺县属资州唐属荣州宋因之元初省入犍为后复置本朝初废入荣县未防复置编户四里】
　　郡名犍为【汉名】眉山【隋名】
　　形胜西有熊耳南有峩眉【华阳国志】孤清秀絶【鲜于之武谷神亭记】山水为蜀冠冕【刘伯熊干办公事题名记】山水之胜蜀曰嘉州【宋邵清音亭记】背负三峩襟带二江【宋鲜于绘议道堂记】东接江阳南接朱提北接蜀郡西接广汉【华阳国志】水陆要冲【州志】
　　风俗地灵人秀【议道堂记】人士俊乂【华阳国志】有礼义防耻之风【任熈明教授题名记】民良俗朴【元志犍为王津之间地旷而人稀民良而俗朴】民勤稼穑不好争讼【州志】
　　山川高幖山【在州西一名高望山巍然高峙万象在前旧有层楼境内风月之胜一目可尽宋范成大诗若为唤得涪翁起题作西南第一楼】三山【在州治东其形似而首亦具因名当中一循其趾而上弯环有九洞】九顶山【在州治东隔江山有九峯曰凤集栖鸾灵寳就日丹霞祝融拥翠望云兊説宋苏辙诗巉巉九顶峯可爱不可住】乌尤山【在九顶山左旧名乌牛突然于水中如犀牛状宋黄庭坚题涪翁亭始易今名】扬雄山【在州治西有洞深防汉杨子云居之旧有西蜀子云亭又犍为县南十八里有子云山下有扬雄滩】海棠山【在州治西山多海棠为郡守宴赏之地名贤多有题咏】九龙山【在州治东北临大江之左右崖上旧刻九龙形】古像山【在州西门外有石镌弥勒佛如凌云像而小或谓初作此以为大像之式】马鞍山【在州南五里乌尤山之左望之若马鞍然】梨花山【在州西七里山旧植梨花数百株昔有人寒疾药不能疗取梨食之即愈】金灯山【在州南一十里一名至乐山昔清闲处士王朴居此山趾有渊每嵗人日太守于此修油卜故事谓以油洒水靣观其纹验一嵗丰歉】锦江山【在州北四十里江自成都流经此山下瞰如带因名】白崖山【在州北八十里山有清风白云朝露三洞昔徐庸先生尝于此著书又峩眉县亦有白崖山下有龙池】龙门山【在峩眉县西一十里两崖峭峙其形如削仰观青天仅露一罅相传孙思邈栖真之所有种玉溪真人岩药灶药臼朝真台飬龙潭线水崖虎跳石荼洞瀑布崖】中峩山【在峩眉县南二十里又名覆逢山刘向列僊传周成王时葛由尝骑木羊上此山有葛僊洞谚云得绥山一桃虽不得僊亦足以豪故亦名绥山元和志云有古穴初才容一人行数里渐寛穴有蝙蝠大如箕】小峩山【在峩眉县南三十里一名铧刄山与中峩大峩山相连是为三峩宋赵抃诗蜀山天下竒三峩压岷右谁谓孤劒外名出嵩华后】大峩山【在峩眉县西一百里两山相对如蛾眉故又名峩眉山周廻千里有石龛一百十二大小洞四十南北有台重岩复涧莫测逺近唐陈子昻诗浩然坐何慕吾蜀有峩眉念与楚狂子悠悠白云期李白诗峩眉山月半轮秋影入平羗江水流谓此】平羗山【在夹江县西一十五里后周置郡县以此山名道士常正一得道此山】万松山【在夹江县东北三十里山有三峯一峯居中两峯左右如拱侍】化山【在夹江县西三十里峯峦秀丽俯临雅江寰宇记天下二十四化此其一也晋李阿真人炼丹于此】修文山【在夹江县西六十里宋田锡读书山中后登第因名山之南麓雅江所注名曰龙潭】防山【在夹江县西六十里晋处士厐居正字蒙者于此】洞溪山【在夹江县西六十二里一名月珠峯盖前一峯如珠后一峯如月】阿咤山【在夹江县西一百里山崖有一巨石周廻镌罗汉一百八躯东岩瀑布千仞响撼山谷】犍为山【在犍为县南一十五里】沈犀山【在犍为县南二十里昔有犀牛于此山下渡江而沈】四望山【在犍为县东一百里】金粟山【在犍为县北一百里山多桂树花如金粟】凤鸣山【在荣县北山有此君轩故老相传其竹实茂盛凤鸣于上因名】荣梨山【在荣县东一十五里山有龙池祷雨輙应】荣山【在荣县北三十里相传古有荣先生修道于此】荣徳山【在荣县东北四十二里其高挿天一名老君山山有僊人脩道石室二十四所其半有唐刺史薛高磨崖碑】葛仙山【在威逺县东昔葛僊尝游于此】圣冈【在州治前唐杜甫诗逺林通后径一郡接前冈】郭璞巗【在乌尤山苏轼诗岩有古郭生此地苦笺注区区辨防鱼尔雅分细缕洗砚去残墨遍水如墨雾至今江上鱼头有遗墨处】伏羲洞　女娲洞【俱在峩眉山】鬼谷洞【在峩眉山相传鬼谷子此得道上升著书号珞琭子】雷洞【在峩眉山有七十二穴雷神居之时出云雨】治易洞【在九顶山宋郡守吴秘名上有磨崖大字云圣作易晦其数刘传吴识易祖苏轼诗自昔遥闻太守高明爻象彖日忘劳洞中陈迹今如扫斯道何曽损一毛】方响洞【在州学前洞中有水泠然如环佩声旧名丁东水宋黄庭坚改今名诗云古人题作丁东水自古丁东直至今我为更名方响洞信知山水有清音】阳江【在州治西蜀南方之水交委于此一名洙水又名涐水】岷江【在州东俗名通江自岷江发源经平羗县界流绕乌尤山下】渎江【发源温江县经双流县界东流至州东合岷江】罗目江【出峩眉山麓右溪自小天池以东左溪自黄茅平以北至罗目废县之上合二溪之委为江水石甚竒恠】洪雅川【在洪雅县西七十里东西曲流一百三十里经洪雅大川流绕本县因名】硫黄川【在威逺县北四十里川傍一泉有硫黄气因名】大渡河【源出巂州界流经旧罗目县南东入龙游县界水出麸金】秦水【在峩眉县西南二十里秦恵王克蜀移秦人万家以实之秦人思秦之泾水遂于此水侧置戍谓之泾口唐天寳间改今名】符文水【出峩眉山有二水北则白水南则黒水】夷惜水【在峩眉县东南五十里源发巂州界巾有嘉鱼长三尺每年二月随水而下八月逆水而上入穴】天津水【在峩眉县西南出徼外入洙水】青衣水【在夹江县西九十里发源自卢山徼外东南流经严道洪雅夹江至龙游与岷江合】汉水【在犍为县东北一百八十里汉成帝时得古磬十六枚于水濵故亦名宝磬川】花溪【在夹江县西六十里发源雅州瓦屋山下注嘉阳大江】四望溪【在犍为县东北一百里发源三江镇下与岷江合】种玉溪【在峩眉县西十余里一曰龙门水显露乱石如玉状因名】鹤洲【在夹江县近江濵张方开新河以杀水势正由此洲虞允文子方简卜居于此有花竹之胜魏了翁书扁题咏甚多】八卦井【在州东相传晋郭璞所凿】东岩泉【在州治东泉宜酿酒宋苏轼诗一时付与东岩酒】虎擘泉【在凤凰山唐契觉道人结庵于此有虎为之擘地出泉】马龙池【在峩眉县西六七里昔有一马驰走如飞村民攫捕适伤其足投之池中一夕雷雨大作擘山而去】龙池【在峩眉县西南四十里汉李膺记峩眉山下有池广长十里号龙池】向君堤【在夹江县治西南延袤数里蒙江齧岸县令向君捍之锸沙泞中得白金一箧资以就堤故亦名白金堤】吕公堤【自三江门二水之防连延不防岸被齧宋守吕由诚筑此堤郡人徳之因名焉】
　　土产麸金　麝香【本州出】茶【峩眉山出味初苦而终甘】邛竹【堪为杖】盐【犍为县东山出】荔支【本州并犍为峩眉夹江三县俱出宋吴中复诗莫爱荔支红嵗作嘉州孽】黒头鱼【本州出形若鯶长者及尺惟郭璞台前有之世传璞著书台上鱼吞洗砚之墨故其鱼首黒】海棠【花谱云海棠有色无香惟蜀中嘉州者有香其木合抱】
　　学校嘉定州学【在州治西唐武徳初建于州治南本朝洪武二十七年徒建于此】峩眉县学【在县治西宋庆歴二年建】夹江县学【在县治东隋开皇间建二县俱本朝洪武七年重建】洪雅县学【在县治南唐建元废本朝复建】犍为县学【在县治南汉建本朝洪武四年重建】荣县学【在县治东唐武徳间建本朝洪武九年重建】威逺县学【在县治东隋开皇间建本朝洪武十四年重建】
　　宫室明月楼【在州治谯楼右有明月湖故名】枕江楼【在州治东宪司后宋建左窥龙右瞰乌尤高明爽垲尽得江山之胜】璧津楼【在州治东南隅跨城为楼下瞰三江三峩九顶森列左右宋提刑陈谦建】荔支楼【在州治南宋建陆游诗山横瓦屋披云出水自牂牁裂地来】万景楼【在州治西宋郡守吕由诚建宋齐愈诗面瞻北阙三千里俯视嘉阳十万家李焘诗试上层楼高处望十洲三岛似蓬莱】峩峯真境楼【在峩眉县南五里】横溪楼【在荣县北双溪之上】大像阁【在州东唐开元中僧海通于凟江洙水蒙水三江之合悍流怒浪之濵凿山为弥勒大佛像高逾三百六十尺建七层阁以覆之积十九年工始偹韦臯有记今像犹存】尊贤堂【在州治有唐李太白等八像】歌凤堂【在州之三峩馆绘楚狂接舆像于壁】尽心堂【在嘉州提刑司宋杨王休为宪使以一路渠堰源钟泄及西南夷边寨堡障道里斥堠绘之壁间】讲教堂【在荣县北五里宋郡人王庠王序读书之所】太白亭【在锦江山之颠唐李太白尝于此赋诗宋黄庭坚因以名亭】竞秀亭【在州治西宋陆游诗是邦山水窟领防得佳处竹叶泝江船春荠隔烟树】涪翁亭【在万景楼前涪翁宋太史黄庭坚也黄然诗清音妙絶东坡老方响名高太史公水绕乌尤谈笑外江连洪雅图中】清音亭【在九顶山下瞰大江宋苏轼书额邵作记】来薫亭【在荣县旧土城内】呼应台【在峩眉县西南相传唐天宝初孙思邈行云至庭墀见宗求赐武都雄黄勑遣中使往赐至山中不知其栖隠处因置之岩上炷香宣诏俄见其形谓使者但留雄黄自取之石上有朱书谢表旋録旋灭】啸台【在荣县治东号孙登啸台宋陆游诗孙登载酒云生履仙穴寻梅雨垫巾】此君轩【在荣县后山上有黄庭坚诗刻】
　　关梁二石关【晏殊类要云龙游县有此】小铜梁【寰宇记云在罗目县西南五里】孝女渡【在犍为县大江之濵昔有女子见父溺水随父入水中三日抱父尸而出因名】
　　寺观凌云寺【在州治东唐岑参诗寺出飞鸟外青峯载朱楼博壁跻半空喜得登上头始知宇宙阔下看三江流天晴见峩眉如在波上游】光相寺【在峩眉山絶顶方舆胜覧云自白水歴八十四盘山径如线登跻六十里至寺即普贤示现之处】西坡寺【在峩眉县治西本朝永乐中増修】月珠寺【在夹江县西六十里寺有明月楼程逸少诗沧江也爱楼头月故抱青山月様流】资圣寺【在犍为县治西宋绍兴中建本朝洪武中重脩】嘉祐寺【在荣县治西元毁本朝宣徳初重建】菩提寺【在威逺县治东宋开寳中赐额】峩眉观【在峩眉县西十四里宋政和中建】
　　祠庙武安公庙【在荣县治南一里宋熈宁元年建祀蜀汉中郎将厐统统卒谥曰靖侯有温陵石绠庙记】花卿庙【在犍为县治东乡西川牙将花敬定讨平叚子章反民感其惠而立庙以祀之杜甫歌成都猛将有花卿学语小儿知姓名用如快鹘风火生见贼惟多身始轻绵州副使着柘黄我卿扫除即日平子章髑髅血模糊手提掷还崔大夫李侯重有此节度人道我卿絶世无既称絶世无天子何不唤取守京都】
　　陵墓二杨墓【俱在夹江县东二十五里墓前各有一石其一书汉故益州太守杨府君讳宗字徳仲墓道十六字其一书汉故中宫令杨府君讳畅字仲普墓道十五字】王夣易墓【在荣县东北五里】邵伯温墓【在犍为县治伯温宋康节邵雍子仕至四川制置司参议卒塟于此】
　　古迹沈犀城【在犍为县南一十五里后周保定间筑隋开皇间废】绥山废县【在州西四十里隋陞绥山镇为县唐属嘉州宋初省入峩眉县】罗目废县【在州西南九十里唐麟徳间开生獠置属嘉州宋初省入峩眉县】玉津废县【在州西北三十九里隋大业间置唐属嘉州宋初省入犍为县】平羌废县【旧在州南一十八里后周保定间置及置平羗郡隋初郡废改县曰峩眉仍于州东六十里别置平羗县唐属嘉州宋熈宁间省入龙游县】龙游废县【在州城内本后周峩眉县隋因龙见改曰龙游为嘉州附郭县唐宋元因之本朝并入州】
　　名宦晋杜轸【犍为太守甚有声誉弟烈明于政事亦继守于此蜀人荣之】隋赵昱【嘉州刺史时有老蛟为害昱率千人临江鼓噪自持刀入水有顷江水尽赤昱执蛟奋波而出唐太宗封神勇大将军庙祀灌口江】唐岑参【嘉州刺史敏于政事工诗辞尝编嘉州诗】薛能【咸通中以监郡摄守事政暇多题咏尝着江干集】宋何逢原【知嘉州与孙松夀宋诲何耕皆守是州有循良之政州人绘其像名曰四循吏】王明【干徳初太祖诏公卿举清白有吏干者一人给事中马士元以明塞诏召为左拾遗蜀平选明知荣州】杨徽之【峩眉令与玉津令宋白迭酬唱为文酒防流风所被文教兴焉】罗拯【知荣州州介两江间每江涨輙犯城郭拯作东西二隄以除其患】石介【嘉祐时为嘉州军事判官乐善疾恶遇事敢为后人立祠祀之魏了翁作记】吕由诚【宣和间知嘉州临事精敏老吏不能欺甚有治绩】宇文昌龄【荣州推官熊本经制梓防辟昌龄干当公事凡攻讨招袭连南平诸城皆出其画】吴仲复【知峩眉县边夷事祠大盛仲复悉废之廉于居官代还不载一物】李焘【知荣州荣因溪为隍夏秋率苦水涝焘筑防捍之】游仲鸿【淳熈初调犍为主簿帅李昌图竒其才入朝荐之后知嘉定府驭吏以严待民以寛民有积负奏罢之修堰通水利政成民悦】黄畴若【知嘉定府时边备废弛而平戎庄子弟可用畴若遂檄免其炭估麻租令子弟上边守备蛮窥边知有备乃退】张方【提点刑狱治事嘉定循行州县平滞狱劾贪吏百姓安之又开新渠以杀三江怒湍水势自是行舟无患】元立理威【至元中蜀初定世祖闵百姓伤残择近臣抚安以为嘉定路守时方以辟田均赋弭盗息讼诸事课守令理威奉诏甚谨民安之使者交荐其能】傅梦臣【嘉定路总管明敏有器局善于抚字及致仕民立碑颂之】本朝李习【洪武间嘉定州知州存心不茍抚字有方民安其化虽久而不忘】张宗【洪武末嘉定州知州刚果有为廉以律已处事明敏深得古人为政之法】
　　流寓陆通【即楚狂接舆也春秋时三使使聘于江南通大笑不应妻曰妾与先生躬耕而食亲绩而衣防义而动乐亦足矣今受人重禄乘人良驷食人醲肥将何以待之通曰吾不许也妻曰君使不从非忠也从之违义也不如去之与通变易姓名入蜀隠居峩眉山中】刘甲【其先东光人宋元祐宰相挚之后父着为成都漕幕龙游因家焉甲淳熈初进士累官兴元府利东安抚使吴防反甲以大义拒之召赴行在迁至寳谟阁直学士甲昼所为夜必书之名曰自监有奏议十卷卒谥清惠】
　　人物汉费贻【犍为南安人公孙述防蜀时徴之贻漆身为癞佯狂以避述亡光武征为合浦太守】三国费诗【犍为人汉昭烈将即位诗上防曰殿下以曹丕偪主簒位故紏合士众讨贼今大敌未克而先自立恐人心疑惑由是忤旨左迁蒋琬秉政以诗为諌议大夫】唐仲子陵【嘉州峩眉人以礼学推重于时举贤良为常侍典黔中选补乘传过家人以为荣及亡其家所存惟图书及酒数斛而已】宋王夣易【荣州人累世同居号义门王氏父伯琪以义声着闻州有盐井籍民煎输惟有禄家得免伯琪请于州均之为官户所诬赍恨以没夣易登皇祐进士为朝奉郎欲成父志言于三司得上闻还籍没者三百余家蠲嵗额三十万部刺史以他事中之罢归】王庠【易于七嵗能属文蚤丧父哀愤深切与弟序闭户穷经期复父官未防制科罢序叹曰无愧先训足矣后自陈与苏轼苏輙范纯仁为知已系元祐党愿屏居田里以弟序升朝赠父官后举八行不就赐号处士寻赐出身及章服俱不受卒谥贤节序官至徽猷阁直学士】勾龙庭实【嘉州夹江人政和初进士召试学士院除校书郎后知眉州作通济堰以溉民田眉人徳之刻石记其事以传】何熈志【龙游人有文名绍兴初进士晁公武荐为台属除御史台检法诰词有蜀士秀之语】蔺敏脩【龙游人防颖悟通羣书绍兴中进士官至朝奉郎著论语觧诗解号中山先生】皇甫坦【夹江人善医术高宗召见问何以治身坦曰心无为则身安人主无为则天下治引治显仁太后目疾立愈厚赐一无所受高宗书清静二字以名其庵隆兴初入朝孝宗称为皇甫先生而不名坦又善相尝言荆南帅李道中女必母天下后果为光宗后】薛绂【龙游人防頴悟曰诵万言举进士为成都教授累迁秘书郎因陛对极言韩侂胄之奸坐劾去之与魏了翁讲明易学着则书十卷了翁叹服不逮号符谿子诸经各有觧】本朝孙瑜【犍为人洪武间举能吏累官户部侍郎太仆少卿卒赠户部尚书子冕守城有功为户科给事中】梅应魁【威逺人洪武间为宁波府推官累官至广东布政使】
　　列女郝节娥【嘉州人生五嵗母娼苦贫卖于洪雅良家始笄夺归逼为娼娥曰少育良家愿习女工以给母母益怒且棰且骂娼与邑少年期因祠蚕丛具酒邀娥娥见少年郎惊走母挽捽强饮之娥呕秽满地少年卒不得侵娥恐他日不可脱遂投江以死乡人谓之节】
　　【娥云】
　　仙释葛仙翁【句容人晋时为求丹砂乞为勾漏令后入蜀取雄黄于武都山得之色如鸡冠喜曰吾丹成矣后至洪雅之花溪因居岩洞存神养气道成升天嵓前隠迹尚存】慧道【初游黒水视北峯秀爽可伽篮涨水不能涉有虎出焉跨之以涉开荒成今华蔵寺为第一祖】祖觉【姓嘉州人住眉州巾岩唱鸣佛法学者云委于古今儒释之书无所不读一览成诵作僧史数百卷有集觧华严经金刚经并水陆等道塲仪行于世】
　　泸州【东至重庆府江津县界一百五十里西至叙州府南溪县界一百六十里南至永寜宣抚司界二百一十里北至重庆府荣昌县界九十里自州治至南京七千五百里至京师一万五百一十里】
　　【粮二万石零】
　　建置沿革禹贡梁州之域天文井鬼分野春秋战国为巴国地秦属巴郡汉为犍为郡之江阳符县地东汉建安中置江阳郡晋江阳郡治江阳县梁置泸州治马湖江口隋废江阳郡改州为泸川郡及改江阳县曰泸川为郡治唐初复为泸州天寳初改泸川郡乾元初复为泸州宋宣和初置泸川军节度景定初为元所取寻収复改江安州徙治江之南元复名泸州还故治以泸川县省入重庆路本朝直隶四川布政司编户七十里领县三
　　纳谿县【在州城南四十里本汉犍为郡江阳县地晋属江阳郡隋唐皆为泸川县地宋皇祐间于纳谿口置军寨廵检绍定中陞寨为县属泸州元仍旧本朝因之编户三里】合江县【在州城东一百二十里本汉符县地属犍为郡晋属江阳郡穆帝时于此置安乐县梁改为安乐戍后周置县曰合江隋属泸州唐治旧县宋移治安乐故城元立县于神臂江南本朝因之编户七里】江安县【在州城西南一百二十里本汉犍为郡江阳县地汉末属江阳郡晋于此置汉安县隋改为江安县属泸州后属泸川郡唐属泸州贞观中以思思逢施阳三县省入宋元仍属泸州本朝因之编户一十七里】
　　郡名江阳【汉名】泸川【唐名】
　　形胜南接牂牁北接广汉【华阳国志】肘江负山【李氏园序】山川特羙【华阳国志土地虽廹山川特美有盐井鱼池一郡丰沃】淙流东北贯其隅堕山西南蟠其址【宋任伋开福寺记】控制边面【宋魏了翁传泸大藩控制边面二千余里】边隅重地【宋孙羲叟记泸控西南诸夷逺逮防蛮最为边隅重地】
　　风俗家诗户书勤耕乐输【图册】地少桑麻刀耕火种【寰宇记】其民淳朴俗少嚚讼【元志】士竞于文敦尚儒行【州志】
　　山川寳山【在州城西初名堡子山宋陈损之建江山平逺堂于上易今名山麓有水龙岩黄庭坚有题榜】瑞鹿山【在州城南五代周时道士尹希严开山有白鹿来往山中因名山有瑞鹿亭】三华山【在州城北】南夀山【在州城南一十里初名望寨山晏夷平定守臣绘图以进上悦之赐名南夀】方山【在州城西南四十里唐改囘峯山山有八面下瞰大江江上有魏武帝庙】舞凤山【在糼谿县治西南山势起防横开如凤之舞】掇旗山【在纳谿县东四里昔诸葛亮树旗于此以誓蛮人因名】安乐山【在合江县西五里三峯竒秀隋刘真人登仙于此上有延真观及石柜左有石棋局金线泉后有仙鱼影隠隠石壁中右歴楠木台仙人室十二盘至翦刀峡循山有八洞通南岩有石曰许由瓢又有芙蓉城商水崖白猿洞唐先汪诗碧峯横倚白云端隋代真人化迹残翠栢不凋龙骨瘦石泉犹在镜光寒一身逈向天边立万壑皆从脚底防莫道烟霄无路上但存仙骨到非难】月台山【在合江县南五里孤峯特立小溪环绕其麓形如月因名】榕山【在合江县南五里俗名容子山宋嘉熈中尝于此筑城山上有天符叶如荔支叶而长有纹如防蚀篆不知何木或以为刘真人仙迹苏轼诗天师化去知何日玉印相传世共珍故国子孙今尚在满山秋叶岂能神】汉阳山【在江安县南四里孤高特起峙立汉水之阳】照山【在江安县南四里俗名镜子山庵庐梵室金碧交辉旁有二龙潭又有眠云石袭渊桥珂珰岩磨鎌石为一邑之胜地】连天山【在江安县南七十里囘旋曲折高耸矗天】小山【在江安县南一百里旧尝即其地置乐共城方兴筑时取石有小金纹俗因呼为小山】北岩【在州城北旧有小庵宋杨汝明创为大刹及创五峯书院】使君岩【在州城南五里宋使君王献可游赏之地】滳乳岩【在州城西宋黄庭坚尝经此书滳乳泉三字】先氏岩【在合江县北六十里唐神童先汪读书处元凉国公赵世延有记学士虞集防云凉国勲业誉望着于天下又以文章学问为吾道砥柱读书岩之记序其源委赡考防乡里晚生后进盖有不及闻者吾蜀故家旧族若先氏之岩者多有之矣安得一一表章于大臣元老之手乎】黄龙堆【泸江中有大石阙昔人没水而渔见黄龙卧于阙下因名】神臂崖【在合江县宋淳祐中因元兵来侵城于此以守】龙女洞【在州城西二十里高崖有二穴幽防人不能到世传为龙女洞宋李焘有题】思娥洞【在州城西南二百里初入稍隘已乃广石髓凝结千态万状前望宛若堂亭】泸江【在州城东一名汶江源自岷山流入合江县界州因以名】资江【在州城北一名中江源自雒昌山经资县冨顺县流合泸江】支江【在州城北源自冨顺县鸳鸯溪经安夷镇流入资江】绵水【在江安县治西源自连天山流经废绵水县旧产麸金】纳溪水【在纳谿县西源自阿永蕃部流至县之西门与泸江合】之溪【在合江县治西源自播州仁怀山中流注诸江曲折如之字因名】安乐溪【在江安县治北源自合江县南上接夷界宋令邓绾有记】淯溪【在江安县南源出叙州长寜县界】龙马潭【在州城东北二十里唐王昌遇落魄仙授以道术比归呼售马送道童于潭前得马乘之瞬息至家而马化龙入潭因名潭上今有冲虚观】泾滩【在江安县南三十里滩上有山挿天瀑布飞下侧有卧石】炼丹井【在州治南唐刘静应真人酌井水以炼丹因名又呼为静应泉碑碣尚存】双井【在州城北二十里宋绍兴间掘濠堑得碑乃唐乾元间苏得充所凿】三泉【在寳山嵌岩间昔王大过凿山濬泉榜曰西山三泉】蒙泉【在安乐山中其泉有形无水遇水旱官庶祈祷则泉涌流或一壶或二壶而止得泉即雨】流杯池【在合江县治南故老相传昔王琛游赏于此】巅池【在方山之顶周围一里旧传有龙潜其中嵗旱祷雨輙应】白龙池【在江安县东二十里相传旧有白龙潜其中故名】
　　土产麸金　石青　石緑　茶【茶经泸茶味极佳饮之疗风】荔支【杜甫过泸州诗忆过泸戎荔支青枫隠映石逶迤京中旧见君顔色红颗酸甜只自知】楠木　鳇鱼【州出】
　　公署泸州卫【在州治西洪武二十三年建】
　　学校泸州学【在州治南唐咸亨间建于州治北宋元祐六年徙今所本朝洪武八年重建】纳谿县学【在县治西北元至正间建本朝洪武九年重建】合江县学【在县北宋元祐间建后燬本朝洪武初重建】江安县学【在县治南宋大观间建本朝洪武八年重建】
　　书院鹤山书院【在州治南宋魏了翁建】五峯书院【在州城北五峯山下宋庆厯间尚书杨汝明创立以为士友讲防之所】龙门书院【在江安县东七十五里宋乾道中乡士吕伯祐建】
　　宫室镇逺楼【在州治内四山环合气象甚伟】南定楼【在州治内宋郡守晁公武建取诸葛出师表中语为名陆游诗行遍梁州到益州今年又作渡泸游江山重复争供眼风雨縦横乱入楼】吏阁【在江安县宋治平中县令邓绾建】西山堂【在宝山三泉之上宋李有记】筹边堂　雅歌堂【俱在州治内宋安抚使黎伯登建】衮绣堂【在州治内宋安抚使赵雄出镇于此改今名】整暇堂【在州治南宋建】鳌亭【在合江县西十五里后唐王琛读书钓鱼之所】偶住亭【在江安县东北宋黄庭坚自僰道还邑宰石谅同游此亭书琴操后改为渡泸亭范百禄平蛮碑尚存】泸江亭【在州城外江臯为賔饯之所虞允文十嵗时侍父漕潼川过此亭有诗映水林峦影颠倒济川舟楫势峥嵘东行万里欲乘兴更待一篙春水生】四香亭【在州治南宋安抚使赵雄题额永嘉何希琛曰荼防香春芙蕖香夏木犀香秋梅香冬因名】抚琴台【在州城北二里昔尹吉甫子伯竒被继母譛于台抚琴作履霜操以自悲】
　　关梁龙透关【在州城南七里世传为诸葛亮所立】倒马关【在纳谿县南一百三十里本朝置路通云南交阯因倒马陂为名】石虎关【在纳谿县南一百五十里本朝置路通云南交阯关前有石如虎因名】望寨【在州境宋政和七年置】绥逺寨【在州境初属武都城宣和三年属州】安逺寨【在江安县南七十里世传诸葛亮征蛮于此屯驻宋元丰中置为寨】特棱桥【在州城东北三十里宋有女子因母病归省骤雨水涨号泣不能渡俄有一木流至横棱水上渡既不见人以为孝感寻造桥】通仙桥【在合江县治北隋刘善庆尝息于此后白昼飞升因名】余渡【在州城东北宋唐庚诗有余渡艇之句】
　　寺观开福寺【在州治南有宋黄庭坚大像记又有北岩寺在城北普门寺在城南真如寺在城西南】玉琳寺【在纳谿县治西其地有青白石似玉因名元大徳间建】广慈寺【在合江县治北隋开皇中建】西林寺【在江安县治西又有圣夀寺在县南八十里俱宋绍熈间建】妙观【在州治南后周时建本朝洪武中重建】朝元观【在合江县治北元泰定间建】
　　祠庙穆清祠【在州治南二里祀周尹吉甫即穆清书院后废为观元刘槙即故址建祠绘像】江阳儿庙【汉光武防时过江阳生一子望气者言江阳有贵儿县人因王莾乱求杀之后光武怒为子立祠责江阳人不使冠带】诸葛武侯庙【在寳山之泸峯每嵗蛮人贡马必相率拜于庙宋刘光祖诗蜀人所至祠遗像蛮徼犹知问旧碑】魏武帝庙【在方山宋时讨乞弟蛮阴雨逾月神宗封香祷之輙应】吕光庙【在安乐溪侧地即登天王祠题曰义济符秦时光以破虏将军讨李益之乱于此故蜀人祠之李垕诗西凉宫阙化灰烬一时北观今何许】晋王庙【在合江县南五里月台山上晋王唐李克用也乡人嵗旱祷雨于此輙应】丁公山神庙【在安乐溪之左上有萧齐时碑】
　　古迹乐共城【在小山宋置城领江门寨镇溪梅岭大洲三堡后并城入江安县寨入纳谿县林广讨泸夷乞弟破乐共城即此】武都城【在州境宋大观初建滋州置承流仁怀两县宣和中废州为武都城以仁怀县为堡承流县并入仁怀】九支城【在州境宋大观初建纯州置九支安溪两县及羙利城宣和初废纯州及九支县为城以安溪羙利城为寨改慈竹寨为堡】废泾南县【在泾水之南唐分泸川县置后省入泸川县】废绵水县【在绵水溪口汶江水中洲上梁置此县隋唐因之宋干徳中省入江安县】废泸川县【本汉江阳县梁置泸州于此隋改为泸川县唐宋仍旧元省遗址尚存】海观【在州城东当两江合流处宋安抚使赵雄建夏潦高涨两江环合弥漫浩渺真海观也】雁塔【在旧郡学赵雄即讲堂中庭立二鴈塔镵进士姓名于上】梅岭堡【在江安县西南百二十里诸葛亮屯兵处】
　　名宦汉成存【汉末始置江阳郡以都尉成存为太守有佳政】唐枊玭【景福初为泸州刺史操行亷直蔚有誉望】宋钱文敏【知泸州绥抚有道人得懽心久而慕之】刘平【夷人冦淯井以平权泸州事平率士丁三千击走之冦凖荐平知泸州夷人惩前败不敢扰边】何湛【通判泸州权郡事蛮酋乞弟率众廹城湛单骑至贼营开説利害乞弟亦单骑送湛入城欢饮毕引贼逺遁民頼以安】张奎【通判泸州风力精强甚有治迹吏不敢欺】王光祖【知泸州乞弟既降遂团结两江夷族为义军自是泸夷不复为边患】王献可【知泸州时黄庭坚谪于涪献可遇之甚厚时人称之】魏了翁【开禧中知泸州奏葺城楼橹雉堞増置器械教习牌手申严军律兴学校蠲宿负复社仓剏义冢建养济院居数月百废具举】李焘【知泸州首葺石门堡以枙夷人又奏禁茶马司市戒官民母于夷汉禁山伐木造舟皆报可】冯檝【知泸州绍兴间诏海外四州与免经界檝抗防论其不便于是泸叙州长宁军皆得免泸民甚徳之】许奕【知泸州夷酋王粲浮檆木万计入贾奕虑其荡水陆之险驱之安抚使安丙新立大功谗忌日闻宰相出谤书问奕奕愿以百口保之威望甚着】梁玠【乾道中知泸州居嵗余民夷便之诏改泸南兼安抚一路以旌其能泸州为一路安抚自玠始】杨汝明【知泸州刚直有守抚绥得宜民皆懐之】赵迈【江安令耆老立碑于西林寺颂其徳政】许彪孙【理宗时泸州制置司防谋知州刘整欲叛降元召彪孙草降文彪孙不从合门饮药死】王世昌【徳祐初权泸州安抚使后元兵逼城誓不屈节及城破自经死】元安文宪【延祐中守泸州兴学重农子视斯民所欲与聚卓有异绩】本朝王仕忠【永乐中为泸州知州廉以持己公以治民凡有科差务验均平贫难之家尤頼优恤自奉节俭不干于人阖郡慕之】林遒节【知泸州廉介公勤尤着意于学校贤能着闻后陞鹤庆知府】
　　流寓唐庚【眉州丹棱人徙居于泸之安夷门外自号鲁国先生有文集行于世子文若早以文名有遯庵集】刘霖【昌州永川人后居泸州宋泸州安抚使梅应春杀判官李丁孙推官唐奎瑞以城叛降元霖诣合州张珏计复泸珏初未许霖愿以身质珏乃决军行至城下夜四皷先遣人梯城斩闗举火余兵举入城巷战杀应春遂复泸州珏以霖知南平军卒死于兵】石正行【眉州人徙居江安宋淳熙中登进士力学不倦尤工于书得黄庭坚笔法自号笑斋有文曰毫芒集邑宰赵迈榜其居曰止斋】
　　人物周尹吉甫【江阳人宣王时为大将北伐玁狁有功诗人美之曰文武吉甫万邦为宪宣王伐淮吉甫以卿士兼内史掌防命寻复文武之境土防诸侯于东都中兴之功吉甫为盛子伯竒至孝为后母譛而逐之作履霜操鼓琴自伤】三国董允【泸川人仕蜀汉为侍中兼尚书令秉心公亮专献纳之任诸葛亮称其为忠亮死节之臣后主爱宦者黄皓皓畏允不敢为非】晋何随【江阳人举孝廉不就即家拜本郡太郡邦人言议平当者称何江阳常賛之曰江阳皎皎何使君】侯馥【江阳人举孝廉为本郡太守后为伪蜀李雄将所获馥不屈雄义而释之】唐先汪【合江人七嵗日诵万言贞元中举孝廉寻退居安乐山讲九经其后宋开庆初有登进士曰先甲龙者其裔也】宋李鸣复【泸州人嘉定初进士歴官大理少卿侍御史兼侍讲进对言荆襄制臣有当戒者三曰去私禁暴惩怒后累迁知枢宻院兼叅知政事加资政殿大学士】许沆【泸川人累官至太府少卿性孝善文词有章奏赋咏杂著三十卷其同邑有史扶者以诗名时号泸南诗老】毛璞【泸川人乾道中进士仕至利州路提点刑狱所着有六经解并三余録自号方山子】刘望之【合江人绍兴中进士宰相沈该荐以无尘埃气召除学官迁秘书省正字所着有观堂集】本朝张骏【泸州人永乐辛丑进士授监察御史立心端正识大体宣徳中迁大理寺少卿寻转都察院左佥都御史未几卒于官为人有德量博学能文士林慕焉】李祥【泸州人由解元登进士累官云南副使】
　　列女元氏女【名绍父尼和为汉符县吏县长赵君遣尼和诣巴郡溺水死成儒滩绍急乗小舟至父溺处哀号自沈托梦于其弟曰二十日与父俱出至日果浮于江郡县上其事建碑以旌其孝感】
　　仙释落魄仙【姓张尝卖防药于梓州狱吏王昌遇者市药以归鼠食之皆翼而飞后昌遇至泸又遇之乃易其药饵之遂名昌遇为易子取马令乘以归马乃龙也归梓后以九月九日飞升即其地为药市】刘珍【广汉什方人隋开皇中居安乐山忽取所赍道经钟磬封于石室中曰后六十年当有圣君取之且曰吾功行已成四月之望吾当升天自以火化是日珍见隋文帝帝遣使至山访其事令建三观唐高宗遣使取丹经钟磬以进有显庆中诏书孝淑为撰三观记治平中赐额延真】
　　雅州【东至嘉定州夹江县界八十里西至六畨招讨使司界五十里南至嘉定州峨眉县界一百八十里北至龙安府蒲江县界一百一十里自州治至南京七千七百里至京师一万一千二百里】
  </div>
  <div class="pagination">
   <a href="明一统志_page35.html">
    上一页
   </a>
   <span>
    ...
   </span>
   <a href="明一统志_page31.html">
    31
   </a>
   <a href="明一统志_page32.html">
    32
   </a>
   <a href="明一统志_page33.html">
    33
   </a>
   <a href="明一统志_page34.html">
    34
   </a>
   <a href="明一统志_page35.html">
    35
   </a>
   <span class="current-page">
    36
   </span>
   <a href="明一统志_page37.html">
    37
   </a>
   <a href="明一统志_page38.html">
    38
   </a>
   <a href="明一统志_page39.html">
    39
   </a>
   <a href="明一统志_page40.html">
    40
   </a>
   <a href="明一统志_page41.html">
    41
   </a>
   <span>
    ...
   </span>
   <a href="明一统志_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
