<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 386 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 386 页/共 388 页</h1>
    <div class="content">　　成化二十一年，自三月雨至闰四月终不止，溪水泛溢入城。闽候、怀安、古田、闽清、连江、罗源、永福诸县，漂流官私庐舍，浸没仓粮，淹人畜，害田稼。继复大疫，死者相枕藉。十月，地震起自西北，有声。万历《府志》
　　成化二十二年春旱，五月以后大旱，禾稼薄收。古田、连江二县疫。六月巳卯，地震。九月丙寅夜，又震。正德《府志》
　　成化二十三年，罗源贼劫县库，官军捕获之。万历《府志》
　　弘治七年正月十八日，还珠门火，延居民二百余家。《正德府志》
　　弘治十一年春，长乐十九都灵峰上产芝三本。《长乐县志》
　　弘治十四年，古田寇逼县城官库，歼之。万历《府志》
　　弘治十六年，长乐马头江大风覆舟，死者几百人。《长乐县志》
　　正德三年七月念六日，还珠门火，延烧居民庐舍，百余家。万历《府志》
　　[HT]正德四年，连江县地生白毛，焚之有发气。万历《府志》
　　正德六年，虎突至水部门城上居民屋，镇三司亲射杀之。八月，地震后三日，地生白毛。[HT6SS]旧《福建通志》
　　正德十二年四月，地震。是岁，五六震，皆有声。万历《府志》
　　正德十三年四月，雷震常丰仓。五月，雷震东门，大风雨，水入城三尺。地震六月十九日夜半。长乐海潮突入，高二丈余，声震若雷，近海居民多漂没。秋无麦禾，大饥。万历《府志》
　　正德十四年，长乐大雨雪。正德《府志》
　　嘉靖四年，长乐梅花镇海水忽变赤色，经旦复清，鱼虾可数。万历《府志》
　　[HT]嘉靖十年四月，长乐太常山鸣。《长乐县志》
　　嘉靖十一年春，福州大雨雪，里巷群犬吠，是岁，闽果不实。《史取》
　　嘉靖十三年二月，雷震万岁寺浮屠，火光如炬，照耀城中。《闽书》
　　嘉靖十八年闰四月，飓风大作，屋瓦皆飞，乌石山有亭飞竖田中。万历《府志》
　　嘉靖十一年，罗源大水，沙压田。长乐饥，大疫。罗源、长乐二志
　　嘉靖十三年，闽大饥。《史取》
　　嘉靖二十九年，长乐地震。《长乐县志》
　　嘉靖三十年，雨石于连江，声如雷。十一月，福州地震。旧《福建通志》
　　[HT]嘉靖三十一年二月，福州乌石、九仙二山产珠，人取之，着手辄碎。是年，连江生珠大如绿豆。旧《福建通志》
　　嘉靖三十四年六月，大雨雹。倭寇福清海口，杀数百人，大掠而去。《皇明实纪》
　　嘉靖三十五年春二月，大雨雹。三月，地震。是岁，民间讹言有海骝精，状如萤，着人必死，城中家击金鼓，若防巨寇，夜不帖席。有道士符治之，官置之法，道士逸去，怪亦绝。八月，倭数千人由海入寇，省会四郊被焚，死者枕藉，南台、洪塘民居悉煨烬。《世庙实录》
　　嘉靖三十七年夏四月，闽县李树上生桃。福清县有猪蜕壳，其色丹。是月，倭蹂连江，逾北岭，复逼会城，转攻福清，陷之。《皇明实纪》
　　嘉靖三十八年，倭寇福州，城门尽闭，掠近郊，陷永福而去。五月，倭攻福清。万历《府志》
　　嘉靖四十一年正月朔，地震有声。三月，三卫军郭天养等作乱。八月，倭攻福清，围未解，巡抚游震得告急于浙江总督胡宗宪，遣参将戚继光率兵万入间道趋闽。十月，卫军郭天养再作乱。《明史》
　　嘉靖四十五年正月朔，福州地震。《闽书》
　　万历元年三月，堆木山鸣三日，每日鸣七次。《罗源县志》
　　万历二年八月昼暝，空中有声如雷，地大震，侯官县方山巨石坠压田。《闽书》
　　万历六年五月，大水，侯官、怀安稼损十之八，是岁，大旱。《闽书》
　　万历十八年，福州正月不雨至秋八月。《闽书》
　　万历十九年夏，福州大旱。旧《福建通志》
　　万历二十二年二月不雨至夏五月，谷价涌贵，饥民大噪，掠劫城中，越三日乃定。[HT6SS]旧《福建通志》
　　万历三十年九月，飓风作，长乐渡舟覆，溺死三十余人。八月二十五夜，长星亘天，大红色。《闽书》
　　万历三十二年十一月初九日，福州地大震，有声，至夜，动摇不止，屋宇将倾，墙垣多颓塌。旧《福建通志》
　　万历三十四年八月初七日，大风，阳岐江五舟并覆。时兴、泉、漳三郡生儒就试不得入，欲发舟，舟人止之不从，中流起风，溺死千余人。《闽书》
　　万历三十六年五月，大饥。九月，闽县鼓山石崩，有声如雷。十一月二十二日，东城守门军妻郑氏一产二男二女。十二月十七日巳时，布政司火药库火。《闽书》
　　万历三十七年五月二十六日，大水入城。八月，大雨，初六日，乌石山崩，贡院内水深数尺，文场垣舍倾坏，巡抚陆梦祖改首场试期，至初十日始入试。《闽书》
　　万历三十九年，罗源县群虎为虐，知县陈良谏祷于神，捕获四虎，害遂息。《罗源县志》
　　万历四十年二月十一日，大风，马江渡覆，死者百余人。旧《福建通志》
　　[HT]万历四十一年，罗源县大旱。《罗源县志》
　　万历四十二年，长乐县后山民房发火，有龙起于鼓尾潭，大雨火灭。《长乐县志》
　　万历四十三年八月，永福县大水，漂流城郭田园，人畜淹死无算。《永福县志》
　　万历四十五年，福建灾。《明史》
　　万历四十六年秋分夜，东方有云赤白色，形如刀，长丈余，累月方消。旧《福建通志》
　　天启元年，罗源天堂山连鸣三日。《罗源县志》
　　崇祯五年三月，大雨雹，麦无粒收。旧《福建通志》
　　崇祯十年十一月十九夜，西南有物如流星下坠，大如瓜，至半夜而灭。旧《福建通志》
　　崇祯十二年，连江浦口地裂出血，喷激丈余。《连江县志》
　　崇祯十三年，长乐风大作，发屋拔木。《长乐县志》
　　崇祯十四年正月二十八日，福州雨水如黄泥。五月二十日，大水淹城及半。七月初一夜，大风拔木发屋，官署民庐尽毁。八月，城中野外，果木皆花。旧《福建通志》
　　崇祯十五年九月二十七日，福州南门火，延烧千余家。旧《福建通志》
　　　　国　朝
　　顺治二年六月二十七日，明唐藩入闽，是夜有星形如长刀。旧《福建通志》
　　[HT]顺治三年五月十八日，积雨，遂成巨浸，城中水深六尺。旧《福建通志》
　　顺治五年春，福州大饥。旧《福建通志》
　　顺治十六年七月二十八日，福州飓风大作。旧《福建通志》
　　顺治十八年夏，福州大水，漂溺庐舍，七月初一日，火烧双门楼；延民居千余家。[HT6SS]《旧福建通志》
　　康熙二年十月，彗星见。旧《福建通志》
　　康熙三年，罗源县群虎噬民。闰六月，永福大水，漂溺城郭，冲陷田园庐舍。旧《福建通志》
　　康熙六年五月，连江县金钟潭有龙跃出，鳞甲俱现，风浪大作。旧《福建通志》
　　康熙七年八月，福州大水。旧《福建通志》
　　康熙十一年十月十七日，连江县地大震，每昼夜十余次，至十一月二十一日乃止。[HT6SS]《连江县志》
　　康熙十二年七月，雷火样楼。是秋，白气见西方，形如长剑。旧《福建通志》
　　康熙十二年十二月，罗源县连日地震。《罗源县志》
　　康熙十三年二月十五日，耿精忠反。十六夜，大雨，震电雷，碎精忠府鸱尾。旧《福建通志》
　　康熙十八年五月，长乐县大风飘屋。旧《福建通志》
　　康熙十九年，福州大水，属县田庐多漂溺。旧《福建通志》
　　康熙二十年，永福县大旱，禾稻绝收。《永福县志》
　　康熙二十一年四月，福州大水，田庐多漂溺。旧《福建通志》
　　康熙二十一年六月，五色云见。旧《福建通志》
　　康熙三年三月十七日，福州地震，泥土生毛。秋，蝗为灾，潮水骤溢。《福建通志》
　　康熙三十五年，北武库灾，延烧居民百余家，墙屋倾坏，有压死者，库中火炮齐发，飞出北郊外。《福建通志》
　　康熙三十六年正月二十九夜，有星如帚，尾向西南。《福建通志》
　　康熙四十一年八月十五日，罗源大雨骤寒，雪峰寺山中有雪。《福建通志》
　　[HT]康熙四十四年十月，福州地震。《福建通志》
　　康熙四十五年春夏，鼠害苗，三播俱遭伤，冬月仅半收。《福建通志》
　　康熙四十六年，夏秋饥。《福建通志》
　　康熙四十七年春，多虎。《福建通志》
　　康熙五十二年夏，福州大潦，市可行舟。《福建通志》
　　康熙五十六年五月初四日，大雨水，金钟山顶石压土崩，其声如雷。《福建通志》
　　康熙五十九年五月十六日，福州大水入城，市肆行舟，坏庐舍田园。《福建通志》
　　康熙六十年正月二十七日，福州大雨雪，平地尺余。《福建通志》
　　雍正四年八月，大雨水，连江、罗源二县溪涨，淹没田亩三十余顷。《福建通志》
　　雍正六年，闽县、侯官、长乐、福清、闽清五县，秋旱。《福建通志》
　　雍正九年，大有年。《福建通志》
　　雍正十年，大有年。《福建通志》
　　雍正十一年七月十二日，永福县五色云见，光华溢目，历未、申二时不散。《福建通志》
　　乾隆二年八月十五日夜，飓风，海溢南台，江水漫大桥。
　　乾隆十六年七月，闽县、侯官、长乐、福清、连江、罗源俱大风雨。


　
卷之七十五
外纪一
　　

　　外纪者，琐事也，琐则剩矣。山川当百战之余，都邑沿四溟而立。金戈铁马，半成谶纬庾词；绛阙琼楼，全吐鱼龙怪气。化出茅山梅岭，定烦徐铉稽神；捧来金碗玉鱼，几类东坡说鬼。况乃水精宫殿，《西京杂记》之遗；金凤歌词，《南部烟花》之变。囝呼郎罢，补桂海于虞衡；畲祭槃瓠，续峒溪之纤志。徒资书肆，何补阳秋。然而折戟沉沙，长歌乐土，乘槎泛海，永庆安澜。呵壁问天，殆主文于谲谏；缚船骂鬼，亦溉鼎之残膏。或义取劝惩，何异《六经》注脚；或道存多识，原同《尔雅》雕镌。总属史裁，非同说部。志外纪。
</div>
    <div class="pagination">
<a href="福州府志乾隆本_page385.html">上一页</a><span>...</span><a href="福州府志乾隆本_page381.html">381</a><a href="福州府志乾隆本_page382.html">382</a><a href="福州府志乾隆本_page383.html">383</a><a href="福州府志乾隆本_page384.html">384</a><a href="福州府志乾隆本_page385.html">385</a><span class="current-page">386</span><a href="福州府志乾隆本_page387.html">387</a><a href="福州府志乾隆本_page388.html">388</a><a href="福州府志乾隆本_page387.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
