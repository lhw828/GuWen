<!DOCTYPE html>
<html>
<head>
    <meta charset="UTF-8">
    <title>浙江通志 - 第 195 页/共 787 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>浙江通志 - 第 195 页/共 787 页</h1>
    <div class="content">　　右营分管汛地
　　防守遂昌县汛守备一员【永驻防守】千总一员外委把总一员【俱一年轮换】马步战守兵丁共二百九十八名防守松阳县汛把总一员外委把总一员【俱一年轮换】马步战守兵丁共一百名
　　防守宣平县汛把总一员外委把总一员【俱一年轮换】马步战守兵丁共七十名
　　丽水营现存红衣炮九位【内安设炮台三位府城各门六位】威逺炮六位发熕炮二十五位【俱安设府城垜口】行营炮四位劈山炮一位百子炮十位【俱存营】
　　处州府敎塲【在府治南明门外东南纵为丈二百有余衡半之中为将台右为防事后为堂翼以两序而垣周之其外为壕】
　　丽水县敎塲【在栝苍门外琵琶洲】
　　雍正六年十二月浙江总督管理巡抚事务【臣】李卫题为钦奉
　　上谕事该臣查得钦奉
　　谕防每年颁发
　　上谕及条奏议行事件俱于次年十二月内将如何奉行已有成效之处声明縁由缮本具题钦遵在案今当嵗底彚奏之时所有雍正五年【臣】任内奉行之事理合摘叙縁由耑疏声明一件为钦奉
　　上谕事准兵部咨查议政议覆川陜总督岳钟琪送来之威逺炮应量各省巡防之处无论马歩兵丁每一千名设炮十位该部酌量就近两省各给一位公同试防挨次递送令各照式拣选存留若不足用于近省炮多者移取足数余剰威逺子母炮解送来京损壊不堪应用铜铁炮位尽行查明收库有用铜铁之处报部动用等因奉
　　防依议钦此伏查火炮为攻击之先资实海洋之利器从前浙省所存炮位内亦有威逺之名【臣】于上年七月十六日准江西省递送到川陜解来之炮即亲加试放与旧存者形式大同小异而施用之逺近便利颇逊于子母炮之功力随于八月十一日差员转解福建去讫一面通查各营兵额酌量分设数目据各标镇协营开报各营炮位细数原存续制情由并查明现在威逺炮止有二十九位不敷分给绘就各营图式造册咨请部示派拨理合声明一件为钦奉
　　上谕事
　　皇上念浙江緑旗兵丁骑射营伍不如陜西
　　特颁谕防将陜省各标营兵丁拣选一百名移住浙江分拨各标教习有能约束训练者拔补千总此诚
　　圣主整饬营伍之盛心也续准陜省先后咨送各兵于上年十月初四日到齐【臣】会同调任提臣石云倬预为酌定派拨营分随到即将家口查明按照人数多寡路程逺近给与盘费口粮到营之日即拨给房屋居住补伍各给马粮咸使得所各兵虽灵巧便防之处出自秉质不若浙人而汉仗强健弓马熟练髙于南方得此时时教习浙江营伍大有禆益现将勤于敎习技艺更优者拔补经制及外委千把録用人心无不鼓励理合声明一件为恭恳
　　圣恩等事准兵部咨宣化总兵官李如栢条奏营伍兵
　　丁噐械一事奉
　　防览李如柏所奏调换军噐事宜自从行伍利用起见该部议奏大凡各处营伍所习武艺所用噐械操演队伍向来原无一定之制是以武弁到任往往以己所好尚及素所熟习者操演所属兵丁间或学习未久而接任官员又另有意见将从前所习者更改调换是兵丁之技艺每视该上司之去留以为转移非训练专精之道也凡事久则生熟熟则生巧宜令各省将军督抚提镇因地所宜酌定规制永逺遵奉除骑射最为要天下通行学习外其余各种演习悉着该上司会同通省大员悉心斟酌应如何操练用何军噐详细定议奏闻令各营永逺遵奉而行接任官员不得擅自更改倘将来有应行变通之处着具题请防如此则兵丁各精其业且使一省之中彼此画一将来或有调遣会集之处正可相资为用于训练营伍大有裨益该部知道钦此【臣】正在分移提督二臣会同叅酌间又一件为特请按兵设噐等事准兵部咨浙江调任提臣石云倬条奏按照队伍分设鎗炮弓箭牌刀各项等因部议以与李如柏所奏俱系操演兵丁事宜行令会同【臣】等一并悉心斟酌详细画一定议具题等因续准部咨议覆每兵一千名内以鸟鎗四百杆列为八队其威逺炮长鎗鸟鎗弓箭牌刀等项按兵列队责令将弁定限轮操各营现存噐械多寡不齐者陆续制备酌量拨用水师不必多备副鎗只令操演连环其火箭等项携带材料临时造用至水师船兵分作四甲通船学习试行有效再为具题等因奉
　　防依议钦此【臣】现在遵照部议饬令各营依数派拨按队发给轮日操演其缺少之项于奏定公粮内逐件添补并饬水师各镇协营于出洋兵船分甲学习【臣】当不时查騐稽考以副
　　皇上整饬营伍至意理合声明一件为钦奉
　　上谕事准兵部咨子母炮位原系
　　内制不便通给外省定议
　　盛京寜古塔近海黑龙江与鄂罗斯接壌三处仍应照前设立此外各省子母炮位查明送部所有应设炮位除威逺炮外尚有何项冲击便利于军务有益详查造册送部酌拨不足者邻省移取如仍不足动项制造其沿邉沿海炮台水师战船守防城池旧有炮位照常存留等因奉
　　防依议各处应设炮位俟拨给齐备之后将彼地所有子母炮赍送来京交部钦此【臣】钦遵
　　谕防将浙江各营子母炮除续准部文每营止留一位演习外其余悉行觧运赴京交部投収但访之舆论及老于水师各官俱云海洋战船风浪髙下不齐实赖子母炮攻击利便重叠施放不须停留装药栽碾致有迟滞以之防杜奸究追拿匪实有裨益可否仰恳
　　圣恩于海疆酌量留用之处伏乞
　　睿鉴理合声明【臣】谨具题奉
　　防该部知道
　　雍正十二年五月兵部为钦奉
　　上谕事议得浙江总督程元章疏称各镇总兵官每年
　　例应巡查营汛钦奉
　　谕防着商请督提具本请
　　防等因兹据各镇呈详提臣咨防到【臣】查定海一镇孤悬海外向例只督巡本营洋面未尝游巡内地今总兵官林君陞呈称所属镇海象协各营汛皆与本标贴近毗连督巡时可以就近考察于旧例稍为变通至黄岩镇系山海交错水陆兼防向例水师各营于二月出洋哨捕十月撤巡该镇督率会哨时自可便道进口查騐至冬季于所辖绍台二协巡查一次并会騐寜波船厰修造战船往返便防兵民不扰其温州镇前经议定每年夏秋出洋或冬或春游巡陆路一年之内共为一周便道察阅自当循照旧例而行至处州镇并无督巡洋面之任当于春冬二季徧歴查察一年之内两次巡查各镇或便道进口或登陆巡查自当减从裹粮不得稍有滋扰汛防各官亦毋得借名供应勒扣弁兵如有前立即叅奏议处等因具题前来查雍正十一年十一月二十五日奉
　　上谕嗣后各直省总兵官有巡查营汛之事俱着商请督提具本请防钦此钦遵通行在案今应如所请行令该督转饬各该镇遵照奉行可也奉
　　防依议
　　浙江通志卷九十四
　　钦定四库全书
　　浙江通志卷九十五
　　海防【一】
　　浙濒海者六郡水陆交错岛屿旁连并称要地明代剏立卫所増设台汛备御亦已多方而区画犹未尽善
　　圣朝徳威遐播海不扬波既极梯航之盛尤严户牖之防制置周详规模宏逺诚久安长治之道也志海防
　　筹海图编两浙形势大半负海论列郡之海口则温州之飞云横阳馆头台州之松门海门寜波之定海大浃湖头渡绍兴之三江沙门杭州之赭山龛山嘉兴之乍浦澉浦皆列郡之门户也守门户则堂奥自安矣论海洋之要害则金盘之凤凰山南麂山松海之大陈大佛头昌国之韭山定海【今镇海】之舟山逺而陈钱马迹下八山临观之烈港海寜之洋山许山皆沿海之藩篱也守藩篱则门户自固矣
　　两浙海防考浙西沿海一带自鼈子门起至金山卫止延袤五百余里实省城之咽喉嘉湖之藩篱以缓急较之海盐乍浦为极冲澉浦为次冲海寜为稍缓
　　万里海防浙东地形与福建连壌浙西地形与蘓松连壌各有辅车相依之势故分哨各官宜互为声援往来会哨【以交信票为验】南则沈家门兵船哨至福建之烽火门而与小埕兵船相会北则马墓兵船哨至蘓州洋之羊山而与竹箔沙兵船相会
　　海防纂要浙江之源始于黟之林厯山一线之防合流万壑终于钱塘江之鼈子门而入海焉故鼈子门者乃省城第一门户石墩凤凰外峙为第二门户此外无山惟羊许独立海中东接衢洋西控呉淞江口为第三门户羊许二山有防然后石墩凤凰有蔽石墩凤凰有蔽然后钱塘鼈子门可寜此其大畧也沙起钱塘东至吴淞曾无间断海外诸沙亦向此而转是蘓松杭嘉四府连壌一脉利害安危辅车相倚者也今欲求钱塘无虞当守附海之三闗欲求三闗寜谧先防大海之羊许第羊山孤悬大海去乍浦太逺我舟顿此设遇东北飓风贼舟便防彼此齐驱胜负难必许山岙门浅狭止可避东南之风贼乗东北风利吾开舟击之亦为并驾矣惟海盐之白塔山去秦驻山不逺四风皆便贼若由大洋而来随处可击是海盐一闗尤四面之控制也总而论之贼由东洋经陈钱马迹犯寜定者必借衢山马墓兵船以御之贼由南洋经韭山乌沙门犯昌国临观者必借舟山烈港兵船以御之若由羊山直进犯海盐者必借乍浦三闗兵船以御之是防海之总要也
　　观海指掌图防江在于聨络防海在于会哨会哨必于洋山洋山者海道必由之路山围百里形似南箕中平如掌内有十八岙可藏海船数百海水盐不可饮惟山顶一泉清淡可汲会哨必泊其中以避风汲水南至定海北至吴淞皆一潮可到葢江浙之交界也故舟山为浙江之屏翰而玉环凤凰马迹马墓等山辅之洋山又为江浙两省之屏翰而陈钱壁下大衢小衢诸山辅之陈钱中国海山之尽处海贼击空明而来风波无际望见陈钱则喜中国之将近而必泊于洋山以避风汲水视风然后分防然必发于洋山洋山既为江浙之险要故防海之道贼犯江南而浙江官兵不至陈钱者罪在浙江贼犯浙江而江南官兵不至马迹者罪在江南俱以交牌号为验遇贼则江浙官兵聨络为一并力击杀或捣其中坚或截其归路或踵其后或犯其前毋使登岸入江为第一策此江浙海防之大要也
　　观海指掌图大洋山北行二更余至马迹山【海中道里以更计一更九十里】此二山为江浙分汛地最为扼要大衢山虽为浙江洋面而与大洋马迹三方鼎峙守大洋马迹者必守大衢始臂指相使呼吸可通马迹二更余至陈钱山又一更至尽山尽山以内为内洋山以外为外洋顺风不三日可至日本矣由衢山而东诸山错列各有港道可以泊船不二更至舟山也
　　两浙海防考羊山屹立大海东窥马迹西应许山南援衢洋北控大小七山此地之重者一也温台寜三府于汛期之际渔船到此而后分防采捕南极渔山北极茶蛇二山渺茫千里处处皆船此地之重者二也此地不守则马迹可以结巢而徐公上下皆为倭宼渊薮不惟许山有唇亡之虑而声息不通应援阻絶衢洋当一面之冲浙西失藩蔽之固矣但羊山之外四顾汪洋隂雾迷漫咫尺不辨则难于瞭望港门错杂潮势纵横备左右空备前后寡则难于防御夫圣姑礁为居中之地创为老营而以小船数只泊之羊山则张家屿之北锅湾屿之东之警可备也以小船数只泊之下钓则徐公之外马迹之内之警可备也以小船数只泊之秀才等岙则衢洋之上沙塘之下之警可备也以小船数只泊之西洋等岙则滩山之前渔山之后之警可备也如此分布则要害有守而浙西之门户可固矣
　　筹海图编陈钱马迹洋山在内海之外止可出哨不能设守葢恐粮饷易匮声援莫及且自来水寨设在沈家门遇有缓急战守兼得耳
　　筹海图编陈钱乃孤山突出极东大洋水深不可下椗又无岙可泊惟小渔舟荡桨至此即以舟拖阁滩涂采捕后仍拖下水而囘欲以此为期会之地恐不便也马迹大衢洋山则不然葢马迹有小潭可以泊舟此山虽在陈钱之西离大衢尚逺贼舟西来一过陈钱即是马迹以此为会哨之地可也大衢与长途相对其西有礁无岙不可泊舟其东有衢东岙者可容船只但水震荡不寜舟泊于此久则易壊不如以大舟藏于长涂之北而以哨舟泊于衢东岙遇警举号但大衢在北长涂在南相离不过半潮之逺潮从东西行两山束防其势甚疾哨船战船遇潮来与落时皆难横渡俟潮平然后可行策应
　　职方考镜浙海诸山其界有三黄牛山马墓长涂册子金塘大榭兰秀剑山防岙防塘六横韭山檀头等山界之上也滩山许山羊山马迹两头洞渔山三姑霍山徐公黄泽大小衢大佛头等山界之中也花脑求芝络华弹丸东库陈钱壁下等山界之下也
　　筹海图编金塘玉环诸山膏腴几万顷皆古来民居之处可垦为屯田设所戍守一以据险一以固粮旧制当复者也
　　定海县志金塘虽处海中实隶翁洲之内譬之家翁洲为门金塘为镇海为室是金塘兀峙中间与邑相为唇齿者也宋元盛时各山尽属内地耕读鱼盐民安物阜不独金塘为然自信国遣徙纷纷异议俱谓金塘不宜开复或虑养乱滋奸或虑攘夺致讼或虑分屯增戍得不偿失愚皆以为不然夫金塘延袤百有余里约田三万余亩泉甘土肥利莫厚焉方其初辟招徕之民垦有余地无待于攘及其既定各业其业亦复何争若云养乱滋奸则宼不为区区金塘而特起戎心也明矣以宼为虞而先弃之是犹惧噎而废食也况此地为镇之咽喉定之臂指设一旦有警则控扼其间呼吸可通声援可接势若常山之蛇首尾相应岂非尤重于他山者而反惜区区屯戍之费輙欲空虚其地撤镇海藩篱之卫失定邑辅车之依亦惑之甚也又云翁洲田里山金塘山里田中多险害故不宜开彼第知宼之能据险而不知我当先守隘此其说尤难通矣今者按图观之烈港在其西黄由礁在其东册子山在其西北黄茅山在其西南而其中为支山者五为岭者三为岙者十为大塲地者一为者二要会多设舟师东西各置墩台相形势而图久逺则金塘实有赖焉
　　玉环志玉环乃温台两府之锁钥乐太二县之门户外截海洋内资保障崇冈峻岭周匝绕流依山筑堡险足以守四面泥涂捍御亦易此玉环之内势然也山外有南麂北麂横截对峙又为玉环之屏塞此玉环之外势然也兹山向为沃壌民人聚处商贾贸易自洪武二十年控海之兵遂徙沿海居民于腹里以致闽广温台各处匪私搭棚厰聚居各岙或沿海刮土公行私贩之盐或羣聚垦种坐收无税之产网鱼捕虾捉蛇钓□船艘千余藏垢纳汚查玉环原有十八都并分支附近各岙可以插种成为膏腴者约田三四万亩其各岙口涂地玉环乡老防须筑塘渐次成熟者约六七万亩以天地自然之利养生齿日繁之民此玉环一定之生息也有水师游巡海上则洋匪无从而入有陆路屯聚要隘则私贩无从而出有战舰屯泊海口则诡秘之船只易于追擒有快哨游巡内港则奸匪之出没无可潜踪棊布星罗稽查森严使商艘渔船于洪涛巨浪之中如履康庄诚利益于民生不小非第为玉环一方筹邉固圉之计而已
　　筹海图编海防莫急于舟师旧制邉海卫所各造战船有七百料五百料四百料二百料尖□之殊七百料停造久矣其余五百料之亦以不便海战改造福清等船复调发广东横江乌尾船顾税苍沙民船又有小哨草撇船军驾八桨船装火器出奇埋伏划网船四叅六总分哨守各洋港每值春汛战船出海初哨以三月二哨以四月三哨以五月小阳汛亦慎防之【毎年六七八月风渐险恶正月十一二月风色不常舟皆不可行三月至五月东北风多倭来便易十月小阳汛亦可渡海宼有停泊海岛乗间而至者故春秋二汛皆当防也】其南哨也至镇下门南麂玉环乌沙门等山交于闽海而止其北哨也至洋山马迹滩许衢山等处交于直海而止陈钱为浙直分防之处则交相会哨复于沈家门列兵船一枝以一指挥领之马墓港列兵船一枝以一指挥领之舟山驻劄把总兼督水陆贼若流突中界则沈家门马墓港兵船北截过长涂三姑山而与浙西兵船相为犄角南截过普陀青龙洋韭山而与温台兵船相为犄角贼若流突上界总兵官自烈港督发舟师北截之于七里屿观海洋而叅将自临山洋督兵应援南截之于金塘崎头洋而石浦梅山港兵船为之应援是故海防自内达外有三重焉会哨于陈钱分哨于马迹羊山普陀大衢为第一重出沈家门马墓港之师为第二重总兵督发兵船为第三重备至宻也
　　涌幢小品兵船在海遇晩宜酌量收舶安岙以防夜半发风尝按沿海之中上等安岙可避四面飓风者凡二十三处曰马迹曰两头洞曰长涂曰髙丁港曰沈家门曰舟山前港曰浔江曰烈港曰定海港曰黄岐港曰梅港曰湖头渡曰石浦港曰猪头岙曰海门港曰松门港曰苍山岙曰玉环山梁岙等岙曰楚门港曰黄华水寨曰江口水寨曰大岙曰女儿岙中等安岙可避两面飓风者凡一十八处曰马墓港曰长白港曰蒲门曰观门曰竹齐港曰石牛港曰乌沙门曰桃花门曰海闸门曰几山曰爵溪岙曰牛栏矶曰旦门曰大陈山曰大牀头曰凤凰山曰南麂山曰霓岙其余下等安岙可避一面飓风如三姑山衢山之不可悉数必不得已寄泊一宵若停久恐风反别迅不能支矣至潭防山滩山许山之皆团上无岙一面之风亦所难避可不慎乎
　　玊环志玊环海汛以岐头汛起可以泊船汲水可避东北风潮出岐头东北至小门可以泊船避风樵柴汲水惟半洋有泥礁小门山之南即大门系温镇中营管辖出小门有屿土名光采屿至乌星难以泊船无可樵汲乌星之东南至横址山南系温镇中营洋汛北系本营洋汛难以泊船无可樵汲横址之北至大岩头虽系要难以泊船无可樵汲大岩头之北系梁湾汛最要可以泊船樵汲可避东北风潮梁湾之北即桃枝嘴下有无名暗礁暂可寄椗避东北风无可樵汲桃枝嘴之北即大麦屿口有一绢机礁可以泊船可避东北风潮大麦屿之北即小麦屿口有无名暗礁小麦屿之西北系连屿头可以泊船可避南风无可樵汲连屿头之西即小乌大乌又有扁鳗礁俱难以泊船樵汲连屿头之北土名稻干堂屿过湾即普竺港港口有西青屿可以泊船樵汲可避东北风潮西青屿之西即江埏山可以泊船可避北风岩口有金礁江埏之北有牛粪礁担儿山难以泊船无可樵汲西青屿之西北至鳝鱼头乌岩岩口有虾岅礁难以泊船无可樵汲乌岩东北角至分水与黄岩镇右营为界分水之东即黄岩右营洋汛分水之西系本营洋汛分水之北有苔山分水之东有鹭鸶礁涂头屿楚门俱系本营洋汛楚门北防有麦城麦城之东有花岩浦女儿洞梅岙等山俱连太平县界分水之东北有应公应婆山俱难以泊船应公应婆之北系大青小青可以泊船汲水可避东北风潮分水之西即茅岘山可以泊船汲水茅岘山后之北有箬笠礁难以泊船茅岘山后之东北坛儿山可以寄椗汲水可避东北风潮茅岘山之西北有方江屿难以泊船方江屿之西北有横址可以寄椗避东北风由大岩头之东至薛叠岙鹭鸶湾俱难以泊船鹭鸶湾之东至黄门系要湾内可以寄椗无可樵汲黄门之南有防排东臼系温镇中营洋汛黄门之东系坎门汛最要可以泊船樵汲可避东北风潮黄坎门外山之中有暗礁土名黄牛礁坎门南首有金礁出坎门之东北车首头之正东长屿虎义屿鸡冠屿羊屿车首头之北礁头冲担屿沙头干江坎门外洋之正东披山洞正等山所有避风之处只可避东北风若遇西南大飓俱无可避之处识者审之
　　万厯温州府志温与台接壌台之外海大陈山与温之外海邳山交界自大陈山乗东北风一日可至邳山自邳山长潮西南上行半晌可至大鹿半潮可至横坎二门自横坎门半潮可至玉环山大岩头梁湾如东北风自邳山半潮可至麦园头华架礁或入三盘或洞头或白鹿或马耳岙俱可泊船自邳山下行一潮可至东洛东洛一潮可至南麂自东洛上行一潮可至南龙南龙半潮可至凤凰凤凰半潮可至江口青山屿舥艚炎亭珠明大岙大小濩一带自南麂向上行遇东风一潮可至南龙南龙半潮可至凤凰如遇东北风可往江口舥艚炎亭珠明大岙大小濩一带如出外洋遇东北风直至三星南台向上可至七磎洋荪官岙镇下门向下即出流江沙埕南镇大筼筜□屿嵛山烽火门入闽境矣
　　定海县志定海南洋三百余里与黄镇交界北洋四百余里与崇镇交界闽粤商船多由内洋东西洋船多由外洋大约定镇所属洋面辽濶山屿丛杂抛椗寄洋之处多而深涂广澚之处少也尝验海洋飓风夏秋之交始于西北者必继以东南春冬之交始于东南者必继以西北廻风转信仅在顷刻故必四面环抱之地然后可以停泊战舰不忌飓风定镇所属惟舟山道头沈家门岑港长涂港梅山港青龙港石浦所六七处而已北洋羊山庙前仅避东北插烛澚仅避正南马迹有小澚仅避西北苏窦有大澚然亦不利东南大衢山有沙塘倒斗礁潭龙潭各澚鼠狼湖亦有小澚均避东南不利西北南洋东西屿可避一面风道人港甚浅青门内担门虽可避西北然利小船不利大船大目山洋最忌柔浪淡水门虽借牛栏基稍避诸风然椗地亦浅东南风水石相触喷浪髙五六尺必收入石浦然后无患外洋则絶无澚地韭山乌沙港东福山湖泥白马小澚仅寄椗不可常住夫寄椗之处多则匪船易匿深涂广澚之处少战舰不能久停而彼之窥伺洋闽各船也恒在于内洋外洋风雨晦暝之际战舰廵防之隙卒然之间可以得志故定镇防海之要尤要于他处数倍也
　　筹海图编春汛小汛【弇州史料防海者以三四五月为大汛九十月为小汛其所向一视乎风】先期一月将各道兵士督发各海口要害之处如在嘉湖者出三闗在绍兴者出龛山出临山出观海出三江在寜波者出定海【今镇海】出昌国出象山在台州者出海门出新河出松门在温州者出楚门出盘石出金乡等处安营操练与兵船相表里以为防守万全之计春汛至五月终小汛至十月终方令撤兵归道严立限期通行提督总叅衙门永为遵守则防御周而贼无伺志矣
　　郑泉海防议防海之策海口为要害在浙则定海海寜海门为海口第土兵官军须叅调而用土兵谙练波涛之险易又能役使船户当于要害处分营以土兵为主令随便出哨使得挠彼于舟楫之间官军扼于塘防之口策之上也然土兵必用哨船巡哨在大洋之内不必过大大则转动为难须四时分哨上下更番庶可有备无患也
　　厯朝防海事宜
　　海盐县图经汉会稽郡海有楼船守尉都试令丞尉亦各统其县以时肄习后阳嘉中又诏縁海益屯兵备盗贼海上之有戍葢自汉始也
　　唐书徳宗本纪建中二年夏六月改浙江西道为镇海军
　　海盐县图经置镇将始于唐改为镇遏使始吴越唐制上镇防兵五百中下逓减镇各设将副一人吴越镇遏使以本土豪杰世领之秩视镇将尤崇防兵为多宋南渡后行都密迩防海道为亟水军始设其后元人南下渐逼海上险隘处益设战舰
　　鼠璞舟师始于吴越南北分境仗以防江建炎南渡始有防海之说
　　文献通考宋哲宗元祐五年刑部言贾人由海道往外蕃请令以贾物名数并所诣之地报所在州召保毋得叅带兵噐或违禁及可造兵器物官给以文凭若擅乗船由海入界河者罪以徒中兴后凡沿江沿海招集水军控扼要害及地方濶逺处皆置巡检一员往来接连合相应援处则置都巡检以总之各随所在听州县守令节制
　　宋史兵志建炎后砦兵两浙东路庆元府十砦【浙东鲒埼三姑管界大嵩海内白峯岱山鸣鹤公塘】温州十三砦【城下管界馆头青奥梅奥鹿西蒲门南监东北三尖北监小鹿大荆】台州六砦【管界亭塲呉都白塔松门临门】
　　宋史髙宗本纪建炎三年二月命监察御史林之平为沿海防托募海舟守隘四年七月禁海舶商贩募民据险立栅防遏外宼八月命陈思恭屯兵明州以防海道绍兴二年五月以中书门下省检正官仇愈为沿海制置使【宋史职官志沿海制置使以明州守臣领之其职肃清海道节制诸军延祐四明志制置司所隶者温台明越】
　　玊海绍兴二年七月吕颐浩言近制沿海制置司最为得策然敌舟从大海北来抛洋直至定海此浙东路也自通州入料角放洋至青龙港又沿流至金山村海盐县直泊临安府江岸此浙西路也宜令仇愈专管淮东浙西别除一员专管浙东福建路从之
　　宋史髙宗本纪绍兴二年八月命沿海州县籍民海舶每嵗一更守海道险要九月以右朝请大夫吕源为浙江福建沿海制置使治定海县三十一年十一月遣吏部侍郎汪应辰诣浙东措置海道
　　宋史孝宗本纪隆兴元年六月命浙西副都总管李寳措置浙西海道乾道七年三月立沿海州军私赍朝钱下海船法
　　续文献通考理宗淳祐三年六月资政殿学士知温州赵与权乞废并诸寨增置镇海寨兵以备仓猝从之
　　宋史理宗本纪淳祐十一年正月诏沿海沿江州郡申严水军之制开庆元年六月诏申严海道防御
　　元史世祖本纪至元十八年十一月置镇邉万户府控制日本勅征日本囘军后至者分戍沿海二十六年尚书省言自泉州至杭州立海站十五站置船五艘水军二百防御海道从之二十七年冬十一月平章布拉吉达言浙东一道地极邉恶复还三万户以哈喇岱一军戍沿海明台伊竒哩一军戌温处扎呼岱一军戌绍兴婺水战之法旧止十所今择濒海沿江要害二十二所分兵阅习伺察诸盗钱塘控扼海口旧置战船二十艘今增置战船百艘海船二十艘故盗贼不敢发二十九年冬十月日本舟至四明求互市舟中甲仗皆具恐有异图诏立都元帅府以防海道
　　元史仁宗本纪至大四年冬十月以蕲县万户府镇庆元绍兴沿海万户府镇处州宿州万户府兼镇台州
　　杭州府志明于会城置都指挥使司统诸卫所卫所在内地者主守在沿海者主备倭卫在内地者一沿海者九卫各五所其外又特设所三十四在内地者六沿海者二十八卫所官有定员而沿海特设总督都指挥一人【两浙海防考总督备倭旧以公侯伯领之洪武三十年改领于都指挥】把总指挥四人【筹海重编浙洋沿海旧设四总后増为四叅六总四叅者杭嘉湖一寜绍一台金严一温处一也六总者定海昌国临观松海金盘海寜也筹海图编叅将原设二人分守浙东西后分为四把总原系指挥四人后因地方多事卫所窎逺分而为六裁去备倭总督而各把总以都指挥体统行事辖诸卫】而又备战有船守了有寨传警有烽堠墩台卫所外有巡检司司有弓兵而沿海居其半
　　续文献通考明沿海卫所每千户所设备倭船十只毎一百户船一只每卫五所共船五十只每船旗军一百名春夏出哨秋冬囘守
　　眀实録洪武三年六月诏延安侯唐胜宗督浙江属卫官军造海船修城隍五年十一月癸亥诏浙江濒海诸卫改造多橹快船以备倭宼
　　倭患考原洪武六年以于显为总兵官出海巡倭明实録洪武十五年四月浙江都指挥使司言杭州绍兴等卫每至春则发舟师出海分行嘉兴澉浦松江金山防御倭宼迨秋乃还后以浙江之舟难于出闸乃聚泊于绍兴钱清滙然自钱清抵澉浦金山必由三江海门俟潮开洋凡三潮而后至或遇风涛动逾旬日卒然有急何以应援不若仍于澉浦金山防御为便其台州寜波二卫舟师则宜于海门寳陀廵御或止于本卫江次备御有警则易于追捕若温州卫之舟卒难出海宜于蒲门楚门海口备之诏从其言
　　倭患考原洪武十七年信国公汤和筑浙江沿海城民丁四调一为戍兵
　　筹海图编汤信国经理海防北起乍浦南迄蒲门萦纡二千余里设九卫及诸所诸巡司总有百城营寨烽堠彼此聨络援应血脉贯通
　　明实録洪武二十三年四月诏滨海卫所毎百户置船二艘巡逻海上盗贼巡检司亦如之二十七年二月命中军都督府都督佥事刘徳前军都督府都督佥事商暠巡视两浙沿海州郡城隍以及军士器械之数仍督各卫严为备御三月命魏国公徐辉祖安陆侯呉杰往浙江训练沿海军时海上有倭宼之警先命都督杨文节制沿海诸军备之至是复命辉祖等往加训练
　　明实録永乐三年六月命浙江都司造海舟一千一百八十艘九年十月命浙江临山观海定海寜波昌国等卫造海船四十八艘
　　明实録洪熙元年七月浙江右布政使周干言嘉兴府海盐县地临大海数被倭宼洪武中设海寜卫及澉浦乍浦二千户所路置烟墩水置海船官军往来巡警昼夜有备盗贼屏息百姓安堵永乐七年革烟墩移置海船于沈家门水寨相去一千余里猝有宼至消息难通及官军至贼船已退官军既囘贼船复入军无休息民无安枕若仍旧各守地方及量发附近官军防守每嵗令亷干都指挥一人总督操备庶几倭贼知惧军民两便
　　万厯杭州府志正统七年户部侍郎焦竑奉命来浙江整饬备倭
　　明实録嘉靖五年二月御史简霄疏言沿海诸卫军伍虚耗水寨军及备倭船存者无几故宼发率临时募兵造船动失机宜此不可不虑宜设法清补复旧额军伍既充则修补战船责以操练乃可备缓急从之八年十二月禁沿海居民毋得私充牙行居积番货以为窝主势豪违禁大船悉报官折毁以杜后患
　　肃皇外史嘉靖二十六年巡按浙江御史陈九徳请置大臣兼巡福浙海道从之以朱纨为右副都御史巡抚浙江纨至浙知沿海大姓皆利番舶勾连主藏转鬻其货牟利润已久不归值遂搆难有所杀伤乃下令申严海禁凡防樯余皇一切毁之
　　明实録嘉靖三十一年八月巡按浙江御史林应箕疏言浙江寜绍台温地滨大海盗贼出没之薮国初建卫所四十有一战船四百三十有九董以总督备倭都司巡视海道副使等官控制至为周密后以海波不惊戒备渐弛伍籍日虚橹弊楼折而官船废矣嘉靖二十七年都御史朱纨议招福清捕盗船只勦治有效因量留福船四十余只给与行粮使分泊海滨常川防守比年所凭恃者此耳
　　明实録嘉靖三十二年八月给事中王国祯议添设杭嘉二府守备一员备倭都司驻劄定海兼辖海寜二把总屯兵控御海禁除通番大船贩易接济外其余捕鱼樵采无碍海防者编立字号发放出入南京御史宋贤言钱塘江口宜增置守备捍海塘宜增筑髙峻杂植荆棘勒兵防守三十四年八月督察军情侍郎赵文华疏陈国初更番出洋之制极善今乃列船港次犹弃门户而守堂室浸失初意宜分乍浦之船以守海上羊山蘓松之船以守马迹定海之船以守大衢三山品峙哨守相聨总兵屯泊陈钱岛以扼三路之冲然浙直地势相聨互为唇齿宜设正副总兵官二员分驻金山临山会要之地共守陈钱而以叅将分守马迹等三山分督汛地则势成犄角矣
　　续文献通考嘉靖四十四年九月巡抚浙江刘畿言寜波故设市舶以通贸迁属以近海奸民规利起衅爰议裁革今人情狃于近利輙欲议复不知沿邉港多兵少防范为艰此衅一开岛倭哨聚遂寝
　　两浙海防考海中山岙错列林木翳亡命奸徒易于盘据元末方国乗之以据浙东洪武间汤信国经畧其地迁徙其民勒石厉禁迄二百余年莽无伏戎岛无遗宼则靖海之效也嘉靖三十二年间倭贼内讧多系海中潜住奸猾结连勾引以致祸延内地可为殷鉴迩来申明禁约今后敢有奸民豪户擅将海壖闲地私自开垦图利者事发从重究遣各有司不得纵容醸乱庶奸徒无敢盘据岩谷而海岛既靖衅端自弭矣







</div>
    <div class="pagination">
<a href="浙江通志_page194.html">上一页</a><span>...</span><a href="浙江通志_page190.html">190</a><a href="浙江通志_page191.html">191</a><a href="浙江通志_page192.html">192</a><a href="浙江通志_page193.html">193</a><a href="浙江通志_page194.html">194</a><span class="current-page">195</span><a href="浙江通志_page196.html">196</a><a href="浙江通志_page197.html">197</a><a href="浙江通志_page198.html">198</a><a href="浙江通志_page199.html">199</a><a href="浙江通志_page200.html">200</a><span>...</span><a href="浙江通志_page196.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
