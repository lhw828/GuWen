<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 7 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 7 页/共 77 页
  </h1>
  <div class="content">
   河水又南，合孔溪口，朱无河字、孔字，赵、戴增。水出孔山南，山详下。历溪西流注于河。会贞按：水当在今大宁县西北。孔山之上，有穴如车轮，三所。会贞按：《元和志》亦作三所，《寰宇记》作二所，误。据下称相去各二丈许，则不止二所也。东西相当，相去各二丈许，南北直通，故谓之孔山也。山在蒲城会贞按：蒲城见下。西南三十余里。会贞按：《隋志》，楼山县有孔山。《元和志》、《寰宇记》并云，山在大宁县西北二十五里[四六]。《方舆纪要》，在县西北三十里。
河水又右会区水。《山海经 西次四经》之首朱西讹作曰，赵、戴改。曰阴山。会贞按：毕沅曰，山在今甘泉县南二十里，《汉志》谓之雕阴山。西北二百七十里曰申山。朱脱二字，赵、戴同。会贞按：郝懿行曰，自阴山至申山二百七十里，今增。毕沅曰，申山疑即安塞县北芦关岭。其上多谷柞，其下多杻橿，其阳多金玉。朱无其阳二字。赵据《山海经》校增，戴增同。区水出焉，而东流注于河。会贞按：以上并《山海经》文。世谓之清水。会贞按：《隋志》、《通典》并称金明县有清水，今曰延水。《水道提纲》，出保安县北境山。东流入上郡。长城，
朱上郡二字讹在东流上。入下有于字。戴乙、删，赵据《寰宇记》所引，上郡上增清水出三字。会贞按：《寰宇记》乃钞变原文，赵依增，非也。证以上文辱水，引《山海经》言水所出、所注，后实指俗谓之秀延水，随叙东流得浣水口，不再复说秀延水之出。此引《山海经》，言区水所出、所注，后实指世谓之清水，随叙东流入上郡长城，正是一例，安得又复说清水之出乎？径老人山下，又东北流，会贞按：今延水东南流，非东北流，疑此北为南之误。至老人谷，会贞按：《寰宇记》引此，老人谷下，有俗谓老人谷水句。傍水北出，极溪便得水源。会贞按：此水当在今保安县东北延水之北，则上老人山、老人谷并在延水北。清水又东，得龙尾水口。水出北地，神泉鄣北山龙尾溪，东北流，注清水。守敬按：《汉志》，北地郡治富平，北部都尉治神泉障。即《注》所指。惟富平在今灵州，去此甚远，地不相接。然考灵州以东定边、靖边、保安诸县，皆峯峦绵延，郦氏盖就山势概言之耳。今有洧水出保安县东北山，东入延水，疑即龙尾水也。又东，会三湖水，水出南山三湖谷，东北流入清水。守敬按：今有杏子河，出保安县东山，东流入延水，疑即三湖水也。清水又东，径高奴县，县详下。合丰林水，守敬按：《元和志》，周宣帝改广武县为丰林，盖取此水为名。《地理志》谓之洧水也。守敬按：《注》，清水合龙尾、三湖二水而后合洧水。今舆图有洧水，在保安县东北，去清水之源不远，若谓即古洧水，则其闲别无水可以当龙尾、三湖等水，今以洧水当龙尾水，以洧水
南之杏子河当三湖水，而以杏子河南之水当洧水，则无不合矣。故言：高奴县有洧水，肥可 。朱《笺》曰：古然字。赵云：按俗本《汉书》落肥字。水上有肥，可接取用之。会贞按：接疑采之误。《酉阳杂俎》十，高奴县石脂水，以腻浮水上，采以膏车及燃灯，极明。《博物志》称酒泉延寿县南山出泉水，大如筥，注地为沟，水有肥如肉汁，取着器中，始黄后黑，如不凝膏，然之极明，朱脱不字、之字，全、赵、戴同。守敬按：《续汉志 注》引《初学记》，并作如不凝膏，然之极明，今订。与膏无异。膏车及水碓釭，甚佳，朱釭讹作缸，赵、戴同。守敬按：《大典》本、明抄本并作釭，釭字从金，水碓所用，若缸从缶，何可用耶？戴不从《大典》，是其偶疏也。今订。彼方人谓之石漆。会贞按：《续汉志 注》引《博物记》，与此互有详略，作谓之石漆同。《初学记》八引亦同。乃《书钞》一百三十五引入泽字下作石泽，误。孔广陶校，反以漆字为误，更误之误矣。水肥亦所在有之，非止高奴县洧水也。项羽以封董翳为翟王，居之，三秦，此其一也。会贞按：《史记 项羽本纪》，立董翳为翟王，都高奴。三秦详见《渭水》篇槐里下。汉高祖破以县之，会贞按：《史记 高祖本纪》，二年，东略地，翟王翳降。《舆地广记》称，高奴，秦县，汉乃因秦之旧。汉县属上郡，后汉因，汉末废。在今延安府西北百里。王莽之利平矣，民俗语讹，谓之高楼城也。会贞按：楼、奴音近。丰林川长津泻注，北流会清水。朱清作洧，下同，又脱水字，戴改、增。清水又南，朱
南讹作有，赵、戴改。奚谷水注之。朱奚讹作溪，赵据下奚川改，戴改同。水西出奚川，会贞按：今曰清化水，出肤施县东北。东南流入清水，又东，注于河。会贞按：今延水于延长县东南入河。河水又南，句，蒲川水出石楼山，朱此二句及下句讹作《经》，无水出二字，戴改《注》，增水出二字，全、赵改同，又南下增径字。守敬按：戴增是也。于文当云，河水又南，蒲川水注之，水出石楼山，方合。但《注》中不先言某水注之，下即接叙某水者甚多，如《洞过水》篇又西北，下接黑水出西北；又西，下接蒲水南出蒲谷之类，即其例也。赵乃于又南下增径字，是以《注》实叙蒲川水为叙河水所径矣。《通鉴》梁承圣三年《注》，引此作河水东径蒲川石楼山南，尤误。《元和志》，石楼山在石楼县东南六十里，蒲水出此。今水曰罗儿沟，出永和县佶北山，盖与石楼山连麓而异名也。孙星衍乃谓石楼山在兴县东北，于地望不合矣。南径蒲城东，即重耳所奔之处也。守敬按：《左传 庄二十八年》，晋侯使重耳居蒲城。僖四年，重耳奔蒲。杜《注》但言蒲今平阳蒲子县，郦氏实指蒲与蒲子为二城，更为密矣。《括地志》，蒲邑故城在隰川县北四十五里。在今隰州西北五十里。又南历蒲子县故城西。守敬按：汉县属河东郡，后汉因，魏属平阳郡，晋因，后魏废。《隰州志》，在州东北八十里，俗名蒲子村。今大魏之汾州治。守敬按：《地形志》云，汾州，太和十二年置，治蒲子城。又云，孝昌中陷，移治西河，则郦氏后事矣。徐广《晋纪》守敬按：《隋志》，《晋纪》四十五卷，宋中散大夫
徐广撰。称：刘渊自离石，南移蒲子者也。守敬按：《晋书 载记》，刘元海始都离石，旋迁左国城。永兴二年，离石大饥，迁黎亭，就邸阁谷。后入都蒲子。比《晋纪》为详。离石见上。左国城属离石，在今永宁州东北二十余里。黎亭在今长治县西南三十五里。阚骃曰：蒲城在西北，汉武帝置。会贞按：《汉志》颜《注》引应劭曰，故蒲反旧邑。师古已斥其误。又云，武帝置，则阚说所本也。其水南出，得黄卢水口，东出，历蒲子城南，戴东上增水字，删历字。会贞按：非也。郦氏此文为变例，盖即黄卢水口，逆溯入谷，谷尽处即黄卢水之源，乃就人经历言，非谓黄卢水出蒲子城南也。如上文叙小榆水，称历 西北，穷谷其源也，叙契水，称傍溪东入，穷谷其源也，叙浣水称傍溪西转。穷溪便极沅水之源也，皆是。东北入谷，赵入下增黄卢二字，云：《初学记》八引《水经注》，黄栌水出隰川县东北黄栌谷。又任广《书叙指南》，《水经》叙隰川曰紫川黄谷，黄谷即黄卢谷也。此北宋见行之本，宜为可据。会贞按：二书引此文，皆系钞变，以隋始有隰川县之名也。谷虽指黄卢，但细绎《注》语作东北入谷，至为了当，无脱文。然《元和志》亦承《初学记》，称黄栌水出隰川县东北黄栌谷矣。极溪便水之源也。会贞按：盖即今之义泉河，出隰州东山谷中。又南，合紫川水，水出东北紫川谷。朱此下衍出字，赵删，戴删水下出字。守敬按：《初学记》八引《水经注》，紫川水源出隰川县东紫谷，虽钞变原文，然足征北下无出字。赵删是，全、戴删水下出字，非也。《一统志》，黄卢水在隰州北。未实指为今何水，而以义泉河当紫川水。考义泉河南之第一河，其流较义泉河尤长，郦
氏不应遗之，今以义泉河当黄卢水，而以出蒲县东北之第一河当紫川水为合。西南合江水，江水出江谷，西北入紫水。赵、戴紫下增川字，下同。守敬按：不必增。《注》称水名往往省字，今有南川河，出蒲县东南，西北流入第一河，当即江水也。紫水又西北，入蒲水，蒲水又西南，入于河。赵又西南上，据《寰宇记》引此，增出石楼山下五字。守敬按：非也。《寰宇记》所引，即《注》上出石楼山之文。赵误以上石楼山为河水所径，故于此又误增出石楼山下五字。不谓赵差谬乃尔？今罗儿沟下流曰昕川，于大宁县西南入河。
河水又南，朱又讹作入，赵、戴改。会贞按：《大典》本、明抄本并作又。黑水水出定阳县西山，朱重一水字，戴黑上增合字，以合黑水上属，赵删一水字。会贞按：赵是也。《寰宇记》，黑城，赫连勃勃置，在临真县东二十五里，库利东流川交口。城取此水为名。今曰麻洞川，出甘泉县东。二源奇发，同泻一壑。东南流，径其县北，又东南流，右合定水，俗谓之白水也。会贞按：《元和志》，后魏太和十八年，于白水川置永宁县，指此水也。《地形志》，定阳郡临真有白泉。泉或水之误。水西出其县南山定水谷，会贞按：《一统志》，定水在宜川县西北。当出麻洞川源之南。东径定阳县故城南，朱东讹作更，赵、戴改。会贞按：汉县属上郡，后汉因，汉末废。在今宜川县西。应劭曰：县在定水之阳也。会贞按：《汉志》颜《注》引应说。
定水又东，注于黑水，乱流东南，入于河。会贞按：今麻洞川下流曰汾川水，东流，于宜川县东北入河。
校记
[一]　「则见于大司农之下」　按：《御览》「大司农」下无此文，但「典农校尉」下引《魏略》云，太祖置，秩比二千石，不作《魏志》。赵误记。
[二]　「城当在今宁夏县东」　按：董说盖据《寰宇记》三十六「灵州废弘静县」下「典农城，按《水经注》云，河水又径典农城东，是此也。」《疏》未录。
[三]　「河水又东，北历石崖山西去北地五百里」　按《御览》五十《石崖山》条引《水经注》曰：「塞外历城有石崖山西去北城五百里。」据此《御览》所据《水经注》已作「北城」。又依上文「南去北城三百里」，则此不当「西」字句绝，而属下读「西去北城五百里。」
[四]　「前志所书，每郡第一县，不必皆为郡治」　按：清阎若璩《潜邱札记》云：「汉武帝元朔二年，收河西地置朔方郡，使校尉苏建筑，则朔方郡治朔方县。县居班《志》之第二。其第一县为三封，固《注》云，元狩三年城也。董氏云，朔方之治临戎，二汉当无改易，误。
[五]　「当是后魏镇城」　按：《元和志》五「丰州」下天德军云：「沃野故城，即是后魏时六镇以西第一镇也。」据此，「当是」二字可删，改为「即」字。
[六]　「言也」　按：此语上衍同样二字，今删。
[七]　「东径高阙南，董佑诚曰」　按：原文作：「《史记 正义》引《括地志》」云云，下接「当即今鄂尔多斯」云云。杨氏节取入其按语。董佑诚曰：「当移前，『误作径耳』，下纔是。」又检《括地志》无此条，《史记 匈奴传 正义》引此作《地理志》。董氏书误刻作《括地志》，据改。
[八]　「善能二字不可解」　按：「善能」据朱《笺》依《大事记》当是「峨然」之误，《大典》本亦误，戴泥而未改。
[九]　「卫青将十万人」　按：《卫青传》作「三万骑」。
[一〇]「秦使蒙恬将十万人，北击胡，度河取高阙」　按：杨按《匈奴传》文。今按《匈奴传》不言「取高阙」，《始皇本纪》有之（三十三年事），杨误记增入「取高阙」三字。
[一一]「中部都尉所理」　按：聚珍本作「东」不作「中」，熊氏所据不知何本？正文熊氏径改「中」，待考，且或本《元和志》亦是孤文单证，正文不宜轻改。但存疑于《疏》中。
[一二]「《索隐》引如说较详」　按：彼文如说引《汉书 食货志》云「徙贫人充朔方以南新秦中」，是也。事在元狩三年。
[一三]「朱东讹作中，各本皆同」。　按：《汉志》作「中」是，熊氏以为讹字径改「东」耳。
[一四]「南抚交趾」　按：《大戴礼 三朝记 少间》篇云：「朔方幽都来复，南抚交趾」，其文以「朔」、「南」相对，而不言「渠搜」。《少间》篇又云：「海外肃慎、北发、渠搜、氐羌来服」，不言「南方」，而
「肃慎」与「氐羌」、「渠搜」及「北发」平列，「北发」当为地名。汉武帝元光元年《征贤良诏》，见《汉书 武帝纪》，云：「教通四海，海外肃慎北发渠搜氐羌来服。」录《三朝记》语，而无「南抚交趾」与「北发渠搜」对举者。「北发」在《汉书 韩安国》传云：「北发月氏可得而臣」，「北发」与「月氏」平列，是北狄国名。惟《公孙弘传》载元光五年复征贤良制诏，以「北发月氏」与「南抚交趾」相对为文。瓒《注》始误，而郦《注》引「北发」「南抚」二语，又引瓒《注》「此举北以南为对也」，继之又引瓒语之半。瓒曰：「《禹贡》渠搜在雍州西北」。《地理志》「渠搜在朔方」则未引。《禹贡》云：「织皮、昆仑、析支、渠搜、西戎即叙。」昆仑以下三国皆西戎。
[一五]「《汉武纪》北发渠搜」　按：此录臣瓒《汉武纪》「元光元年北发渠搜」下注语，《汉武纪》下当补「臣瓒注」三字，不必如杨《疏》在正文《礼 三朝记》曰补三字。
[一六]「（赵云）岂别是一城耶？」　按：赵氏与戴氏同，不知稒阳为副阳之误，故有此疑。杨氏据《汉志》「郡下叙都尉治以都尉不必治县城，无县故叙于郡下」文例，证为副阳之误，其考证精审。赵氏所疑正为杨说提供有力反证。
[一七]「《意林》」　按：《意林》五引《物理论》作「白骨相撑拄」，杨氏漏，校补。
[一八]「南北二十里」　按：此下钞脱「注于河」三字正文，校补。又《疏》引董氏说钞脱十字，作北注于河，方合下校补：「董佑诚曰，水当在今鄂尔」十字。
[一九]「《寰宇记》，鹄作鸿」　按：陈兰森本仍作「鹄」，局刻本作「鸿」。
[二〇]「《通鉴》唐贞观四年《注》作火」　按：今本作「大」不作「火」。
[二一]「《寰宇记》，我作城」　按：陈本作「我」。或已据《水经注》校改？
[二二]「南舆县」　按：今本《汉志》作「南兴，王莽之南利」，杨氏谓与郦氏所见本异。今按：《注》下引《十三州志》曰：「广陵有舆故此加北，疑太疏远也」，仍是解释北舆之「北」。据此知《汉志》当作「南舆」，方与《注》两引异说以解「北舆」相合，若作「南兴」，不符郦意。《注》文不误而今本《汉志》误作「南兴」，非所见本异也。
[二三]「旧中部都尉治」　按：「旧中部都尉治」句，上承「北舆县故城」而言。《注》文自「按《地理志》五原有南舆县，王莽之南利也，故此加北」三句则注「北舆」二字，所谓注中注也。点校者于此用破折号，以为可以区别《注》与《注》中之《注》。《汉志》「北舆县」下注「中部都尉治」，可证。
[二四]「疑赵武灵王之所筑也」　按：《史记 匈奴传 正义》引《水经注》云：「白道长城北山有长垣若颓毁焉，沿溪亘岭，东西无极，盖赵武灵王之所筑也。」
[二五]「水注称」　按：「水」上脱「 」。校补。
[二六]「振摄四荒」「戴改摄作慑」　今按：「摄」假借字，不必改。《大典》本如此作，故戴据改。
[二七]「二《汉志》，县属定襄郡」　按：董书原作：「《汉志》，县属定襄郡。《续汉志》，属云中郡。」检《续汉志》仍属定襄郡，董误记云中，《疏》本知其误，径改为二《汉志》属定襄。今校改，移「董佑诚曰」四字于「当在今」云云之上。
[二八]「似指云中之沙南、定襄之桐过而言」　按：《御览》七十一正作：「云中定襄之间，有津曰君子济。」亦赵说之一旁证。
[二九]「自马岭以北」　按：《元和志》五朔方县引《十六国春秋》「自马岭以北」上有「吾行地多矣」五字，又「未之有也」作「未有若此之善者也」。《御览》一六四所引同，而《水经注》无此文，杨氏疑传抄者误衍「县」字，又错入《水经注》下，是也。《元和志》亦云《十六国春秋》，是其明证。
[三〇]「全、戴改同」　按：全同，戴改作「沃水又东」，云「会」字衍。（「全、戴改同」。今据台北本改「戴改作沃水又三字。」）
[三一]「会贞按：孙说是也」　按：《疏》下夺「董佑诚曰左当作右。」八字。
[三二]「老小相携道路」　按：郦《注》省略，此语费解。《后汉书》「道路」上有「逢迎」二字，不当省。今据补「逢迎」二字。
[三三]「安夷县吏」　按：事在肃宗建初元年。章怀注：「安夷属金城郡」。
[三四]「雷渀电泄」　按：赵「雷渀」作「雷奔」。
[三五]「银州治榆林县」　按：据聚珍本《元和志》卷五作「儒林」，据改。
[三六]「朱讹作西出」　按：《通鉴》卷三，胡《注》引亦作「出」，宋时已讹。（「朱讹作西出」，今据台北本改「朱北讹作出」。）
[三七]「见《玉篇》」　按：检《玉篇》未见，待考。
[三八]「水出永宁州北赤坚岭」　按：原文下有「一名离石山」，《疏》从略。今按此句明「赤坚岭」即「离石山」，「赤洪」与「赤坚」为同一「离石山」之变名，不宜略。
[三九]「叱干阿利」　按：戴氏云，近刻讹作「叱于阿梨」。近刻指朱《笺》，但《大典》本亦作「叱于阿梨」。下文「水出龟兹县交蓝谷」，戴亦但言近刻，《大典》本亦然。
[四〇]「（《十六国春秋》）惟无《赞》、《表》，是其与《史通》不照耳」　按：《史通 表论赞》篇云，「崔鸿着《表》颇有甄明」，今本无《表》，故云与《史通》不照。《史通 论赞》篇则未及崔鸿书有《赞》。《魏书 崔鸿传》载其子奏上父书则有为之赞序一语。
[四一]「谢兆申云，按宋本，黑水入焉，水出奢延县黑 」下夺「宋刻无『焉水』二字」。下接「赵增水字」云云。　按：《大典》本作「奢延水又东黑水入，出奢延县黑 」，正缺「焉水」二字。（「赵增水字」下文十四字，今据台北本删。」）
[四二]「避周太祖讳改」　按：宇文泰本名黑獭，故云。
[四三]「朱脱水字县字」　按：《大典》本同。
[四四]「河水又南右纳辱水」　按：全校本引谢兆申曰「宋本无『南』字」。
[四五]「又南过上郡高奴县东」　按：董佑诚曰，高奴二《汉志》属上郡，晋废。《元和志》：延州理，即汉上郡高奴之城。按唐延州城在今肤施县城东北，延水之东。
[四六]「《元和志》、《寰宇记》并云，山在大宁县西北二十五里」　按：《记》作「三十五里」。
《水经注疏》卷四
　　后魏郦道元注
　　　　　　　　　　宜都杨守敬纂疏
　　　　　　　　　　　　　　　　　　　枝江熊会贞参疏
　河水四戴无四字。
又南，朱又上有河水二字，赵同，戴删。过河东北屈县西。
河水南径北屈县故城西。董佑诚曰：二《汉志》县属河东郡，《晋志》属平阳郡，《魏书 地形志》，平阳郡禽昌，二汉属河东，即汉、晋之北屈也。神 元年，世祖禽赫连昌，置禽昌郡。真君二年改，七年，并永安属焉。又定阳郡定阳，延兴四年置。《元和志》，后魏孝文帝于北屈县南二十一里，置定阳郡，即慈州理是也。《寰宇记》，魏于白马城置禽昌县。按：禽昌治白马城，即今临汾，不得在北屈。考魏平阳郡北屈与狐讘等县故城，同属。《寰宇记》，永和县西南三十五里，汉狐讘县故城。曹魏别置狐讘县。是魏、晋之狐讘，已非汉旧。今吉州北接太宁，为汉北屈，其北则永和，为
汉狐讘，又北则为汉西河郡地。盖汉末地荒，西河之中阳诸县，既移治太原，而狐讘、北屈亦移治平阳。狐讘以《寰宇记》曹魏别置之文，人犹知其移治，而移治所在，已不可考，则名存而实晦。北屈徙治，世无知者。然《地形志》既谓禽昌即北屈，《寰宇记》又谓禽昌在白马城，与二《汉志》所称，北屈有壸口山、采桑津者，明为二地，则实存而名晦。参互考之，犹可得其大略。《司马子政庙碑》云，西河旧处山林，汉末扰攘，百姓失所。盖狐讘、北屈近接西河，其移治必在同时。晋以后皆因魏旧。魏世祖所置禽昌，乃魏、晋移治之北屈，至延兴中，始于汉屈北县地置定阳郡县也。唐慈州城即今吉州，则北屈故城亦在州北。北十里有风山，朱十里上有脱文，赵同，戴增西四二字。守敬按：戴臆增，非也。《初学记》八、《御览》四十五引此并作十里。考宋白《续通典》，汉北屈县在吉乡县北二十一里。《元和志》，风山在吉昌县北三十里。唐之吉昌，后唐改吉乡，即今吉州治。则风山约在北屈城北十里，《注》脱北字耳。今订。上有穴如轮，风气萧瑟，习常不止。守敬按：《初学记》引无习字。当其冲飘也，而略无生草，[一]朱略上有而字，赵同，戴删。盖常不定，朱脱常字，赵、戴增。守敬按：《御览》引有常字。众风之门故也。风山西四十里，河水南出，孟门山与龙门山相对。朱二句作河南孟门山五字。赵据《寰宇记》引此，增与龙门山相对六字。守敬按：《元和志》、《御览》四十引，并作河水南出孟门，与龙门相对。《御览》又作南出孟门山。赵增未尽。董佑诚曰，《元和志》，文城县东南至慈州六十五里。孟门山，俗名石槽，在县西南三十六里。按山在河中，故曰河南，在今吉州之西
北，宜川之东北，河流所经。《山海经》曰：孟门之山，其上多苍玉、多金。[二]其下多黄垩、湼石。守敬按：《北次三经》文。《尸子》[三]朱作《淮南子》，赵、戴同。守敬按：《淮南 本经训》，龙门未开，吕梁未发，江、淮通流云云，文多与此异。此系《尸子 君治》篇文，见《羣书治要》。又引见《山海经》[《北次三经》]《注》及《穆天子传 注》，然则当作《尸子》，今订。曰：龙门未辟，龙门见后。吕梁未凿，吕梁见前。河出孟门之上，大溢逆流，无有邱陵高阜灭之，名曰洪水。大禹疏通，谓之孟门。故《穆天子传》四曰：北登盟門，[四]九河之 。朱作蹬，趙據孫潛校改 ，又改登作升。戴仍登，改 同。守敬按：明抄本作登。孟门即龙门之上口也。董佑诚曰：南距龙门几二百里。会贞按：孟门在龙门之上，故以为龙门之上口，详见下。实为河之巨 ，朱作实谓黄河之巨 ，赵、戴改谓作为，删黄字。守敬按：《御览》四十引作为，无黄字。兼孟门津之名矣。朱作孟津。全云：按《魏土地记》谓孟门通孟津河口耳，以为兼孟津之名则谬。王氏《困学纪闻》曰，林成已《春秋论》，谓孟门即孟津，误矣。而不知成已盖仍善长之谬。赵增门字，云：孟下有门字。《御览》引此文校正。此孟门山在陕西宜川县东南二十里，与山西乡宁县孟门山参差相对。与洛阳孟津有别。《寰宇记》云，孟门关在定胡县西一百步，后周大象元年于此置孟门津。全、戴增门字同。此石经始禹凿，河中 广，
夹岸崇深，倾崖返捍，巨石临危，若坠复倚。古之人有言，水非石凿而能入石，信哉！其中水流交冲，素气云浮，往来遥观者，常若雾露沾人，窥深悸魄。朱作魂，戴改魄，赵同。会贞按：《大典》本、明抄本并作魄。其水尚崩浪万寻，悬流千丈，浑洪赑怒，鼓若山腾，浚波颓 ，迄于下口。会贞按：后《经》文但称龙门口，郦氏则分为上口、下口。孟门即龙门之上口，则河出龙门口即下口也。胡三省曰，龙门上口在北屈，龙门下口在皮氏，本此《注》为说。《元和志》，倚梯故城在昌宁县西南一百五十里，其西南角即龙门之上口也。又云，黄河北去龙门县二十五里，即龙门口。指下口所在也。唐昌宁在今乡宁县西，唐龙门在今河津县西。方知《慎子》，下龙门，流浮竹，非驷马之追也。会贞按：《御览》四十引《慎子》曰，河之下龙门，其流驶如竹箭，驷马追弗能及。又有燕完水注之，异源合舍，西流注河。会贞按：《一统志》，清水河在吉州南，即古燕完水。考清水河乃《注》下文之羊求水，非燕完水也，水当在今吉州西北。河水又南得鲤鱼 ，朱上七字讹作《经》，下有脱文。戴改《注》。全、赵同，增水字，戴增 字。历涧东入，穷溪首便其源也。守敬按：水亦当在今吉州西北。《尔雅》曰：鳣，鲔也。守敬按：《尔雅》，鲤，鳣，郭《注》分为二物，或疑与前后训释之体不符。据《说文》，鲤，鳣也。《诗 疏》引舍人云，鲤，一名鳣。是先儒旧说，皆谓《尔雅》释二名，以鳣释鲤也。郦氏盖
从旧说，因上言鲤，而以《尔雅》之鳣释之；又以鲔为鳣属。[见《尔雅》郭《注》。]下言出巩穴度龙门为龙，乃鲔事，故连言之曰鳣鲔也。《御览》九百三十六引郦《注》，以《尔雅》无鳣鲔也明文，删去《尔雅》曰三字，而于鲔下增鲤字，未达郦氏之意。出巩穴，三月则上渡龙门，得渡为龙矣，否则点额而还。守敬按：《汉书 司马相如传》，李奇《注》，鲔出巩山穴中，三月 河上，能渡龙门之限，则为龙矣。《通典》龙门山下引《三秦记》[五]云，鱼鳖上之，即为龙，否则点额而还。龙门详后，巩穴详下卷。非夫往还之会，何能便有兹称乎？河水又南，羊求水入焉。朱此九字讹作《经》，戴改《注》。全、赵同。水东出羊求川，朱脱水字，赵、戴增。会贞按：《寰宇记》，羊求水出羊求川，去吉乡县五十三里。《吉州志》亦云，在州南五十里。州南数十里有一水，为《注》下文之崿谷水，惟清水河出州东北，流径州南五十步，可当此水。疑《寰宇记》五十三里为五十三步之误。《州志》沿之，遂漫以为在州南五十里也。西径北屈县故城南，城即夷吾所奔邑也。守敬按：《左传 庄二十八年》，晋侯使夷吾居屈。僖四年，夷吾奔屈。王莽之朕北也。《汲郡古文》曰：翟章救郑，次于南屈。守敬按：今本《竹书纪年》，周隐王七年，翟章救郑，次于南屈。《汉志》臣瓒《注》引作《汲郡古文》，次作至。应劭曰：有南故加北。守敬按：《汉志》颜《注》引应说，加作称。《国语》：二五[六]言于献公曰，蒲与二屈，君之疆也。守敬按：《晋语》文。《左
传》二屈杜《注》，今平阳北屈县。或云，二当为北，盖以夷吾所奔为北屈，故云然。不知二五合南北屈言，未尝不可，不得谓之误。不然，何以《左传》、《国语》并同也？其水西流注于河。守敬按：古羊求水当于今吉州西入河。今清水河于州西南入河，见下流非故道矣。河水又南为采桑津。朱此八字讹作《经》，戴改《注》。全、赵同。官刻戴本脱水字。董佑诚曰：《左氏传》杜《注》，北屈县西南有采桑津。《史记 晋世家》作啮桑，《集解》引服虔曰，翟地。《索隐》曰，卫地。按啮桑有二，晋与翟战之啮桑，即采桑，在北屈西南，今乡宁县西是也。秦张仪与齐、楚相会之啮桑，徐广谓在梁与彭城之间。汉武帝《瓠子歌》，啮桑浮兮淮、泗满。后汉王梁击佼疆、苏茂于楚、沛间，拔大梁、啮桑，皆梁，楚间之啮也。《索隐》又谓平阳西南七十里有采桑津，亦因徙治而误。会贞按：平阳当平昌文讹。唐初有平昌县，在今乡宁县东北八十里。又《寰宇记》，古北乡城在宝鼎县北三十一步，汾阴北乡城，即采桑津也。则以采桑为在今荣河县。误甚。《春秋 僖公八年》：晋里克败狄于采桑，会贞按：郦《书》所称《春秋》，率指《经》言，此《左传》文而冠以《春秋》字，则指春秋时言也，[七]后如此者甚多。《传》采作采，是也。朱又南过皮氏县西七字《经》文，讹在此下，赵因之，戴移后。赤水出西北罢谷，东流谓之赤石川，朱罢谷下作川东二字。赵、戴同。守敬按：罢谷当断句，川东当作东流，属下，今订。《寰宇记》，赤水川在宜川县西北二里。即今之仕望川，出甘泉县东境，或以出神道岭之南川水当之，非也。东入于河。河水又南合蒲水，朱此七字讹作《经》，戴改《注》。全、赵同。西则两源并发，俱导一山，守敬
按：《一统志》谓蒲水无考，当即今宜川城南之丹阳水。但蒲水有两源，此丹阳水则止一源，出县西南山，盖有湮塞矣。出西河阴山县，守敬按：汉县属西河郡，后汉废。在今宜川县东南。王莽之山宁也。阴山东麓守敬按：即《山海经 西次四经》之阴山，详上卷区水下。南水，守敬按：此蒲水之南源。东北与长松水合，水出西丹阳山东，朱丹讹作三，赵同，戴改，并乙出西作西出。会贞按：不必乙。《注》或言东出、西出，或言出东、出西，本有两例，说见《浊漳水》篇。[八]《穆天子傳》，天子南還，升于長松之 。洪頤 云，《水經注》長松水，疑從此 得名。《旧唐志》，丹州咸宁县，景龙二年，移治长松川。指此水也。今有石堡川，出宜川县西南，疑即长松水矣。山详下。东北流左入蒲水。守敬按：蒲水指南水。蒲水又东北与北溪会，守敬按：此蒲水之北源。同为一川，东北注河。河水又南，丹水西南出丹阳山。朱此十二字截上九字讹作《经》，又南下衍径字。脱出字，戴改《注》、删径字、增出字。赵改《注》同，而改径为得，删西南二字，增水出二字。会贞按：黄本原无径字，吴本始臆增。西南与下东北流相应，二字尤不当衍，全、赵失之。戴惟作两句读，以丹水下属，但增出字即合，盖明了郦氏辞例也。《地形志》定阳郡临真有丹阳山，今宜川县南数十里，又有丹阳水，出雒川县东山，盖即丹水，然则丹阳山在雒川县东矣。东北径冶官东，朱脱官字，全、赵、戴增。俗谓之丹阳城，守敬按：当在今宜川县南。城之左右犹有
遗铜矣。朱《笺》曰：《汉书 食货志 注》云，金有三品，丹阳铜为赤金。《神异经》云，丹阳铜似金，可煅以作错涂之器。赵云：按班固、孟康、东方朔之言丹阳产铜，皆指扬州。郦《注》丹阳山在晋河东境内，风马牛不相及。朱氏据彼证此，大谬。守敬按：铜出丹阳，古镜铭中往往有之。《汉书 食货志》但言赤金为下。孟康《注》亦但言赤金，丹阳铜也，何据定为扬州之丹阳？《神异经》，丹阳铜在西方日宫之外，尤不可以扬州之丹阳当之。郦氏明言冶官，又言犹有遗铜，考古证今，皆无或爽。朱氏引《食货志 注》、《神异经》，本无谬误。赵氏以扬州诠之，反成武断矣。至丹阳山在河西，而赵氏谓在晋河东境，尤非。其水东北会白水口，水出丹山东而西北注之。会贞按：山即丹阳山也。《一统志》，今雒川县东南百二十里，有白水川，以水色偏白而名，在丹水下流，即此水也。但水东北流，疑《注》西北或字误矣。丹水又东北入河。朱重一东字，全、戴删。会贞按：《注》赤水、蒲水、丹水各入河，今则仕望川及两丹阳水同入河，当自变迁。河水又南，黑水西出丹山东，朱河水又南黑水六字讹作《经》，下衍注之二字，《笺》曰：宋本、钞本俱无注之二字。戴改《注》，删注之二字。全、赵改删同。而东北入于河。会贞按：《地形志》，华山郡夏阳有黑水城。盖取此水为名。水当在今韩城县北。河水又南至崿谷，会贞按：《左传 隐六年》，纳诸鄂，杜《注》，鄂，晋别邑。姚培谦《左传附注》，鄂在今山西平阳府乡宁县南，盖以此崿谷当之。傍谷东北穷涧，朱此二句截上八字讹作
《经》，下脱谷字。戴改《注》。全、赵同。全云：傍下当有合崿谷水四字。戴增谷字。水源所导也。会贞按：《隋志》，昌宁县有崿山，在今曰鄂山，在乡宁县东三十里。鄂水出山之阴。西南流注于河。河水又南，洛水自猎山枝分东派，东南注于河。朱此十八字讹作《经》，《笺》曰：一本河上有大字。戴改《注》。全、赵同。守敬按：《淮南 墬形训》，洛出猎山。高诱《注》，山在北地西北夷中。是为洛水所出之山，非中道分流之山。郦氏称自猎山枝分，持概言之耳。《山海经》两载洛水，一入河，一入渭。《汉志》因之，于归德下云，入河，于褱德下云，入渭。郦《注》《洛水》篇虽佚，而《渭水》篇云，洛水入焉。《洛水》篇必叙入渭，则从《山海经》、《汉志》入渭之说也。此指东派注河，则从《山海经》、《汉志》入河之说也。段玉裁、王念孙皆未见及，故凭臆释《汉志》。然今中部之东，韩城之西，闲以崇山，洛河实无通流之道，《注》叙次浑含，亦聊存古义而已。昔魏文侯筑馆洛阴，守敬按：《史记 魏世家》，筑雒阴，当是筑城，此馆字衍。后合阳城下复引，无馆字，可证。指谓是水也。[九]
又南过皮氏县西。朱此《经》文讹在上赤水出西北罢谷之前，赵同，戴移此。
皮氏县，守敬按：汉县属河东郡，后汉因，魏属平阳郡，晋因，后魏改为龙门，属高凉郡。在今河津县二里。互见《汾水》篇。王莽之延平也。故城在龙门东南，龙门见下。不得延径皮氏，方届龙门也。朱此《注》讹在上《注》指谓是水之下，赵同，戴移此。
又南出龙门口，守敬按：龙门口详前下口。汾水从东来注之。孙星衍曰：东当作西。守敬按：汾水源在河水之东，毫无疑义。孙氏欲改东作西，方位颠倒，殊谬。
昔者，大禹导河积石，疏决梁山，守敬按：二语本《禹贡 疏》，决梁山即《禹贡》所谓洽梁也。梁山详下。谓斯处也，即《经》所谓龙门矣。《魏土地记》曰：梁山北有龙门山，赵云：《汉志》，夏阳县，《禹贡》梁山在西北，龙门山在北。会贞按：《括地志》，龙门山在韩城县北五十里。《禹贡锥指》，此河西之山。自后魏改汉皮氏县曰龙山，而龙门之名遂被于东岸。然《禹贡山水泽地》篇已云，龙门山在河东皮氏县西，盖谓之门，自兼两岸言也。《一统志》，在今韩城县东北，跨河津县界。大禹所凿，通孟津河口，广八十步。守敬按：《史记 夏本纪 正义》引李奇云，禹凿通河水处，广八十步。岩际镌迹，遗功尚存。岸上并有庙祠，朱并作并，赵云：《玉海》引此作并。祠前有石碑三所：二碑文字紊灭，不可复识，一碑是太和中立。会贞按：《魏书 高祖纪》，太和二十一年四月，幸龙门，遣使者以太牢祭夏禹，又诏修禹庙，此碑盖修庙时立也。《元和志》，禹庙在昌宁县西南一百五里，龙门东岸上，其碑是后魏孝文帝所立。《竹书纪年》：晋昭公元年，会贞按：今本《竹书》周景王十四年。河赤于龙门三里。朱《笺》曰：谢云，宋本作河水赤于龙门。赵增水字。守敬按：明抄本、黄本并无水字。梁惠成王四年，会贞按：今本《竹书纪年》周显王二
年。河水赤于龙门三日。京房《易妖占》会贞按：《隋志》，《周易妖占》十三卷，京房撰。曰：河水赤，下民恨。
河水又南右合畅谷水。朱此九字讹作《经》，戴改《注》。全、赵同。水自溪东南流，守敬按：今曰盘水，出韩城县西北朱砂岭。径夏阳县西北，东南注于河。
河水又南径梁山原东。朱此九字讹作《经》，戴改《注》，全、赵同。原自山东南出至河，朱原自讹作自原，赵据黄本改。守敬按：《大典》本作原自。晋之望也。守敬按：《尔雅 释山》，梁山，晋望也。在冯翊夏阳县之西，守敬按：此及下句并郭《注》文，作西北，本《汉志》，此当有北字。临于河上。守敬按：《公羊传》，梁山，河上之山也，郭所本。《括地志》，山在韩城县东南十九里。《禹贡锥指》，在韩城县西北九十里。《合阳县志》，在县西北四十里。其说各异。据此《注》下称崌谷水、陶渠水、徐水并出梁山，则是山绵延甚远，故《一统志》云，今自合阳西北，迤北抵韩城西北之麻线岭，皆梁山也。山崩壅河，三日不流。守敬按：二句《公羊》、《谷梁传》略同。晋侯以问伯宗，朱以下衍此字，赵同，戴删。守敬按：晋侯问伯宗，见《左传》。此上合《公羊》、《谷梁》、《左传》为说，下又明引《谷梁》，乃故逞博。即是处也。《春秋谷梁传》曰：成公五年，梁山崩，朱无公字，赵同，戴增。遏河水三日不流。召伯尊。遇辇者，不避，使车右鞭之。辇者曰：所
以鞭我者，其取道远矣。伯尊因问之。辇者曰：君亲素缟，率羣臣哭之，斯流矣。如其言而河流。朱《笺》曰：李克家云，伯尊即伯宗，声相转也。会贞按：末句郦氏增，以足传意。
河水又南，崌谷水注之。朱此九字讹作《经》，戴改《注》。全、赵同。水出县西北梁山，守敬按：《寰宇记》，崌谷水在韩城县南一里。今曰澽水，出韩城县西北麻线岭。东南流，横溪水注之。朱脱水字，赵、戴增。水出三累山，朱出下有于字，赵、戴删。守敬按：《大典》本、黄本并无于字。疑即今之白马潭，水出韩城县西麻林山。或谓县西北之三峡山，即三累山。其山层密三成，故俗以三累名山。按《尔雅》，山三成为昆仑邱，朱无仑字，下同。赵增云：《尔雅》作昆仑邱。《寰宇记》引此有仑字，戴增同。斯山岂亦昆仑邱乎？朱作昆邱，赵改昆仑，戴增仑字。山下水际有二石室，盖隐者之故居矣。细水东流，注于崌谷。会贞按：细水罕见，[一〇]疑是其水之误。然或以涓流●注，故变称细水，郦氏无定例也。守敬谓当作溪水，即横溪水也。侧溪山南有石室，西面有两石室，朱西面讹作面西。赵据黄本校改。戴改同。北面有二石室，皆因阿结牖，连扃接闼，所谓石室相距也。东厢石上，犹传杵臼之迹。庭中亦有旧宇处，尚髣 前基。北坎室上有微涓石溜，丰周瓢饮，似是栖游隐学之所。昔子夏教
授西河，朱无授字，赵据《史记 仲尼弟子传》校增，戴增同。疑即此也，而无以辨之。朱脱以字，赵、戴增。赵云：按《寰宇记》，相州安阳县西河，《隋图经》云，卜子夏、田子方、段干木所游之处。以魏、赵多儒学，齐、鲁及邹皆谓此为西河，非龙门之西河也。守敬按：《礼记 檀弓》，子夏退而老于西河之上。郑《注》，西河，龙门至华阴之地。郦氏疑此石室为子夏教授处，下又以河水所径为子夏石室，盖皆古西河境，无以定之，故两存焉。《寰宇记》，韩城县有子夏石室，指此也。当在今韩城县西北。溪水又东南，径夏阳县故城北，守敬按：汉县属左冯翊。后汉属华山郡，在今韩城县西南。故少梁也，守敬按：本梁国，始见《左传 桓九年》；秦取之，见僖十九年；秦谓之少梁，见文十年。秦惠文王十一年，更从今名矣。守敬按：更名见《史记 秦本纪》。以上三句，《汉志》文。王莽之冀亭也。其水东南流注于河。朱无注字，《笺》曰：疑脱注字。赵增，戴改流作注。昔韩信之袭魏王豹也，以木罂自此渡。守敬按：《史记 淮阴侯传》，伏兵从夏阳，以木罂缻渡军，袭安邑，遂虏豹。
河水又南，右合陶渠水。朱此九字讹作《经》，戴改《注》。全、赵同。水出西北梁山，赵出下增县字。戴无。会贞按：今曰芝川河，出韩城县西梁山。东南流，径汉阳太守殷济精庐南。朱《笺》曰：旧本作尚，谢云，宋本作尚在，吴本改为南，似误。赵以南为是，戴谓《大典》本已作南。会贞按：明抄本亦作南。殷济无考，据下永嘉四年云云，则为晋人。精庐在今韩城县西。俗谓之子夏庙。
会贞按：因下有子夏庙，与此相近而误。陶水又南径高门南，朱陶讹作河，赵改渠云：《寰宇记》引此作陶水，准下文是渠水，又高门下落原字。守敬按：《大典》本作陶。盖层阜堕缺，故流高门之称矣。朱作东门，赵、戴改高门。赵云：按《寰宇记》同州韩城县下，引《水经注》云，高门原南有层阜，秀出云表，俗谓马门原。今本无之。《名胜志》引《注》云，层阜相承，秀出云表。又东南径华池南，池方三百六十步，在夏阳城西北四里许。故《司马迁碑》会贞按：盖即下文殷济所立之碑。文云：高门华池，在兹夏阳。[一一]朱此下有西城北汉阳太守殷济精舍四里所十四字，赵乙西城作城西。戴谓十四字即系上文衍复在此而删之。会贞按：戴删，是也。今高门东去华池三里。会贞按：《史记 自序》，司马靳葬华池，司马昌等葬高门。《索隐》按，《司马迁碑》，华池在夏阳西北四里，高门在夏阳西北，去华池三里。《括地志》，高门原在韩城县西南十八里，华池在县西南七十里，唐县，即今县治。溪水又东南径夏阳县故城南。赵改溪水作渠水，云：即陶渠水也，下同。会贞按：上《崌谷水注》，又变称溪水，与此水称溪水同，则此亦变文书之耳，非讹也，不必改。服虔曰：夏阳，虢邑也，在大阳东三十里。朱此下衍城南二字，戴删《笺》曰：《春秋 僖公二年》，虞师、晋师灭下阳。杜元凯云，下阳虢邑，在河东大阳县，孙按《汉志》宏农陕县《注》，故虢国在大阳，[一二]冯翊夏阳县《注》，故少梁，龙门山在北，则下阳、夏阳两地也。《公羊传》下阳作夏阳，服氏因之，误矣。会贞按：《谷梁》亦作
夏阳，《左氏》作下阳。据服说则所见本作夏阳，服解夏阳不误。若以夏阳县当之，则大误。观下卷叙下阳县，郦氏明引《纪年》灭下阳事，岂不知服说之夏阳即下阳？此何得引以为证？服虔云云，当是后世不学者所加。又按《史记 晋世家 集解》引服说作下阳，盖裴世期因史文作下阳而改之。如是下阳，后人何至妄加服说于此。又历高阳宫北。守敬按：宫当在今韩城县西南。又东南径司马子长墓北。会贞按：《括地志》，司马迁墓在韩城县南二十二里。《韩城县志》，在县南芝川镇东南司马岭。墓前有庙，庙前有碑。永嘉四年，汉阳太守殷济瞻仰遗文，大其功德，遂建石室，立碑树桓。朱讹作柏。赵改桓云：《隶释》载此作树垣。何焯曰，当作桓，谓树表也。《说文》，桓亭邮表也。徐锴《系传》曰，表双立为桓。汉法，亭表四角，建大木，贯以方版，名曰桓，表县所治，两边各树一。立碑树桓，标表之制耳。宋人写本避庙讳，缺笔作●，转讹作柏也。戴作桓。守敬按：《大典》本、明抄本并作桓。《太史公自叙》曰：迁生于龙门，是其坟墟所在矣。溪水东南流入河。会贞按：《注》叙崌谷水、陶渠水各入河，今溪水、芝川河下流同入河，盖水道有变迁矣。昔魏武侯与 起浮河而下，美河山之固，即于此也。朱武侯作文侯，赵、戴同。会贞按：《史记 吴起传》，以起为西河守，文侯事。浮西河而下，中流谓起曰，美哉乎山河之固，则武侯事也。此文侯为武侯之误无疑，今订。
河水又南，徐水注之。朱此八字讹作《经》，南讹作西。戴改《注》，西改南，全、赵同。水出西北
梁山，赵出下增县字。守敬按：郦氏称崌谷水出县西北梁山，于陶渠水、徐水，并云出西北梁山，盖亦对县言，应梁山在夏阳西北之说，非泛对下流在东南言，指出西北也。然徐水为今之桥头河，出合阳县北梁山东峪谷，实在古夏阳之西如南，郦氏笃守古义，故亦以为出西北梁山也。东南流径汉武帝登仙宫东。守敬按：《合阳县志》，今有宫城村，在县东北三十里。又有仙宫乡、仙宫里，在县北，皆以汉故宫名之，然则宫当在县北迤东境。东南流绝疆梁原，朱原讹作石。赵改云：《寰宇记》引此作原。疆梁原在今朝邑县。《汉志》左冯翊褱德县下云，《禹贡》北条荆山在南，下有强梁原。《方舆纪要》云，俗谓之朝坂，即荆山北麓矣。戴增原字，改石作右，下属。会贞按：《寰宇记》朝邑县下引《水经注》，洛水东南历强梁原，俗谓之朝坂。明是《洛水》篇文，而今亡佚。所云强梁原，即《汉志》褱德之强梁原。顾氏以为荆山北麓者也。赵氏亦知在朝邑矣。若徐水所径，非朝邑地，奈何牵涉于此？此原当在今合阳县东北，盖与朝邑之原相接耳。径刘仲城北。守敬按：《通典》，河西县有刘仲城。《合阳县志》，城在县西二里，与此《注》不合，当在县北。是汉祖兄刘仲之封邑也，故徐广《史记音义》曰：合阳，国名也。朱作邵阳，《笺》云：孙云，当作合阳。按《史记 高祖纪》，代王刘仲弃国亡，自归雒阳，废以为合阳侯。《索隐》曰，合阳属冯翊。《正义》曰：在合水之阳也。戴改合。赵云：按《史表》合阳侯喜，徐广曰，一名嘉，则仲是其字。《索隐》曰，属冯翊。[一三]而《汉 诸侯王表》作合阳，《王子侯表》作合阳。《寰宇记》，冀州信都县，合阳城，汉县，高帝时，以代王喜弃国，降为合阳侯。后汉并入扶柳。
旧地理书并失所在，盖在今郡东界。《地理志》，平原郡有合阳县，云侯国，王莽曰宜乡者也。乐氏之记是为非矣。守敬按：汉三辅地，例不以封侯国，故三辅县无注侯国者，刘仲之封，当在平原。高祖八年，侯刘仲是也。赵是也上增元年二字，云：是也，黄本作元年，元年下有脱文，是也，盖其剩字耳。会贞按：《大典》本、明抄本原作高祖八年侯刘仲元年。全本、《史表》似无脱误。而吴本改元年为是也。朱同，戴从之亦通，赵作元年是也，而有脱文剩字之臆说，由来悉诸家校改之源流也。《史记志疑》云，仲之降封为侯，当高祖七年，《史》、《汉表》皆误作八年。则《注》作八年，乃沿《史》、《汉》之误。又此下全从曹学佺本增又径姚武壁南[一四]六字，赵亦以曹为据，谓今本无姚武壁有脱失。但《名胜志》引《水经注》作河水又径刘仲城北，又径姚武壁南，郦书则是徐水径刘仲城，非河水也。亦有不合，存以俟考。其水东南径子夏陵北，会贞按：陵当在今合阳县东北。东入河。
河水又南，径子夏石室东。朱此十字，截上九字讹作《经》，水讹作入。戴改《注》，入改水，全、赵同。南北有二石室，临侧河崖，即子夏庙室也。孙星衍曰：《史记 正义》引《括地志》，谒泉山一名隐泉山，在汾州隰城县北四十里，《水经注》云，其山崖壁立，崖半有一石室，[一五]去地五十丈，顶上平地十许顷。《隋国集记》云，此为子夏石室，退老西河居此，有卜商神祠，今见在。守敬按：《正义》所引《水经注》，见《文水》篇，不云是子夏石室。《正义》以《隋国集记》为据，可备一说，而《索隐》则谓在河
东郡之西界，盖近龙门，引刘氏云，今同州河西县，有子夏石室、学堂在，指此也。《合阳县志》有子夏洞，在县东南飞浮山。
又南过汾阴县西。
河水东际汾阴脽，朱脽讹作睢。守敬按：汾阴脽详《汾水》篇。县古城在脽侧。守敬按：《汉书 武帝纪》颜《注》引如淳曰，汾阴县治脽之上。汉县属河东郡。后汉、魏、晋因，刘渊废，后魏复置，为北乡郡治。在今荣河县北十里。汉高帝六年，封周昌为侯国。守敬按：《史》、《汉表》。《魏土地记》曰：河东郡北八十里有汾阴城，会贞按：后魏河东郡在今永济县东五里，汾阴故城在今荣河县北十里。唐及宋初之宝鼎县，即今荣河县治。《元和志》、《寰宇记》并云，宝鼎去河东一百一十里，则汾阴故城以唐、宋里计之，亦约一百二十里。后魏里度或更短缩，此八十里必误。北去汾水三里。城西北隅曰脽邱，孙星衍曰：今荣河西北。上有后土祠。守敬按：《汉书 武帝纪》颜《注》引如淳曰，后土祠在汾阴县西。《地形志》泰州北乡郡汾阴有后土祠。《元和志》，后土祠在宝鼎县西北一十一里。《封禅书》曰：元鼎四年，始立后土祠于汾阴脽邱是也。守敬按：《史记 封禅书》：天子遂东，始立后土祠汾阴脽邱。据《汉书 武帝纪》，事在元鼎四年，故徐广援以注《史》，此兼采之。又有万岁宫，守敬按：《三辅黄图》，汾阴有万岁宫，武帝造。《寰宇记》，
在宝鼎县北九里。汉宣帝神爵元年，幸万岁宫，东济大河，而神鱼舞河矣。[一六]守敬按：四句，《汉书 宣帝纪》文。昔赵简子沈栾激朱《笺》曰：《吕氏春秋》作栾徼。戴改徼。守敬按：见《吕览 骄恣》篇，而《说苑 君道》篇作栾激，《金楼子》六同，《寰宇记》宝鼎县下，《名胜志》荣河县下亦同。《汉书 扬雄传》，徼名当世。师古曰，徼或作激。盖二字形近错出也。于此，曰：吾好声色，而是子致之；吾好士，六年不进一人；是长吾过而绌吾善。朱脱长吾二字，绌讹作点。《笺》曰：《吕氏春秋》云，是长吾过而绌吾善也。赵、戴增长。戴改黜，赵改绌。君子以为能谴矣。
河水又径合阳城东，朱此八字讹作《经》，戴改《注》，全、赵同。守敬按：汉县属左冯翊，后汉、魏属华山郡。《合阳县志》，今县东南西河乡有合阳里。周威烈王之十八年，魏文侯伐秦，至郑，还筑雒阴、合阳，朱讹作汾阴合县，赵县改阳，云：据黄本。戴作阳。守敬按：明抄本作阳，考《史记 魏世家》。守敬按：《魏世家》，文侯十七年，西攻秦，至郑而还，筑雒阴、合阳。赵、戴但知合县为合阳之误，而不知汾阴亦雒阴之误也。又考《六国表》，文侯十七年，当周威烈王十八年，此十七乃十八之误。惟《表》载魏是年筑洛阳则非，当是洛下脱阴合二字。即此城也。故有莘邑矣，为太姒之国。守敬按：《括地志》，古莘国城在河西县南二十里。《世本》云，莘国，姒姓，夏禹之后。《合阳县志》，县东南有有莘里。《诗》云：在合之阳，守敬按：《说文》合字下引亦作合，今《诗》作洽。在渭之
涘。又曰：缵女维莘，长子维行。守敬按：俱《大雅 大明》篇文。谓此也。城北有瀵水，朱有讹作在，下衍北字。赵据孙潜改、删，戴改、删同。南去二水各数里。全云：即指渭、合二水。会贞按：瀵水即合水。谓指合水是，谓指渭水则非。渭水去此百余里，安得云数里？寻绎《注》文，乃指下城内、城南之二瀵水也。其水东径其城内，东入于河。又于城内侧中，朱内讹作南，赵同，戴改。会贞按：《大典》本、明抄本并作内。有瀵水，东南出城，注于河。城南又有瀵水，东流注于河，朱流下有东字，赵据《寰宇记》引此删，戴删同。会贞按：《元和志》引无东字。水南犹有文母庙，守敬按：《寰宇记》合阳县下，今有文母祠，存祀典。《陕西通志》，太任、太姒二圣母祠，在合阳县东南四十里夏阳镇。庙前有碑，朱脱一庙字，赵、戴增。去城一十五里，水即合水也。《合阳县志》，洽河在今县西北三十里，源出梁山西峪，汉永平闲绝流，后通。俗重之，名金水。守敬按：《注》叙瀵水有五，三在河西，一在河东，一在河渚，此上三水，河西之水也。考《元和志》中瀵水、蒲池瀵水与南瀵水，并在今合阳界内。蒲池瀵水盖即此城北之水，中瀵水盖即此城内之水，南瀵水盖即此城南之水，是称河西之三水，与《注》合。而《合阳县志》谓洽河外又有王村瀵、鲤瀵、东鲤瀵、渤池瀵、夏阳瀵五水，出县东南四十里平地，则河西之瀵凡六，与《注》异矣。县取名焉。故应劭曰：在合水之阳也。守敬按：《汉志》上颜《注》引应说同。
河水又南，瀵水入焉。会贞按：下云此瀵水历蒲坂西注河，则在陶城之南。《注》先叙瀵水注河，后叙河径陶城，盖因上连叙瀵水而类及之。然则《注》文不当实叙河水又南瀵水入焉，宜云，河水东，又有瀵水入焉，方合。水出汾阴县南四十里，西去河三里。平地开源，濆泉上涌，朱濆作溃，《笺》曰：当作濆。赵、戴改。大几如轮，深则不测，俗呼之为瀵魁。守敬按：《寰宇记》，瀵水出临晋县西三十八里。《一统志》，瀵魁泉在荣河县南南赵村。古人壅其流以为陂水，种稻，会贞按：《隋书 杨尚希传》，为蒲州刺史，引瀵水，立堤防，开稻田数千顷，民赖其利。盖因古人旧迹。东西二百步，南北一百余步，赵云：按《九域志》，河中府古迹引《水经》云，瀵水出汾阴南四十里，周回一百八十步，冬温夏冷，清澈见底。今本似缺。[一七]与合阳瀵水夹河。河中渚上，朱不重河字，赵同，戴增。又有一瀵水，守敬按：此瀵水今无考。皆潜相通，[一八]朱潜相通作相潜通。赵据《尔雅 注》校改。戴改同。故吕忱曰：《尔雅》，异出同流为瀵水。赵云：按荣河县本汉汾阴县地，道元何以不取《尔雅》郭《注》原文，仅录吕忱《字林》数语，致与经典全相乖迕，殆故以示博。今疏记于左，以正其失。《尔雅 释水》，瀵，大出尾下。《注》云，今河东汾阴县有水口如车轮许，濆沸涌出，其深无限，名之曰瀵。冯翊合阳县复有瀵，亦如之，相去数里，而夹河，河中陼上，又有一瀵。瀵源皆潜相通。在汾阴者，人壅其流以为陂，种稻，呼其本出处为瀵魁，此是也。尾犹底也。守敬按：郦氏上文
所释，即钞变郭《注》说，以郭本《尔雅》瀵大出尾下，为不可解，故易以吕忱所引《尔雅》，虽以示博，殊有深意。赵氏竟以訾郦氏，疏矣。其水西南流历蒲坂西，[一九]西流注于河。
河水又南径陶城西。朱此八字讹作《经》，戴改《注》，全、赵同。守敬按：《括地志》，陶城在河东县北三十里。《元和志》，在县北四十里。今永济县北有陶邑乡。舜陶河滨。守敬按：《史记 五帝本纪》文。皇甫士安以为定陶，守敬按：皇甫说详见《瓠子河注》。不在此也。然陶城在蒲坂城北，城即舜所都也，守敬按：详下蒲坂县。南去历山不远，守敬按：历山亦详下。或耕或陶，所在则可，何必定陶方得为陶也？舜之陶也，斯或一焉。[二〇]孟津有陶河之称，守敬按：见下卷孟津。盖从此始之。守敬按：《魏书 孝庄帝纪》，车驾巡河，西至陶渚。据《北史 尒朱荣传》，陶渚在河阴西北三里，南北长堤之西，则在孟津之上。郦氏于陶城，谓陶河之称从此始，不诬也。南对蒲津关。守敬按：《魏志》，太祖西征马超、韩遂，夜渡蒲津关，[二一]即此。《元和志》，蒲坂关，一名蒲津关，在河东县西四里。《新唐志》，河中府河西有蒲津关。《续通鉴》宋大中祥符四年，改为大庆关，今曰新大庆关，在朝邑县东北。汲冢《竹书纪年》：魏襄王七年，会贞按：今本《竹书》周隐王三年。秦王来见于蒲坂关。四月，越王使公师隅来献乘舟始罔及舟三百、箭五百万，犀角、象齿焉。朱《笺》曰：《竹书》作越王使公师来献舟三百，箭五百万，及犀角、象齿。
沈炳巽曰：今本《竹书》无乘舟始罔及五字，愚意始罔或是乘舟之名。及见何焯再校本，亦云然。
又南过蒲坡县西。守敬按：汉[班《志》坂作反。]县属河东郡，后汉、魏、晋因，后魏为河东郡治。在今蒲州府城东五里。
  </div>
  <div class="pagination">
   <a href="水经注疏_page6.html">
    上一页
   </a>
   <span>
    ...
   </span>
   <a href="水经注疏_page2.html">
    2
   </a>
   <a href="水经注疏_page3.html">
    3
   </a>
   <a href="水经注疏_page4.html">
    4
   </a>
   <a href="水经注疏_page5.html">
    5
   </a>
   <a href="水经注疏_page6.html">
    6
   </a>
   <span class="current-page">
    7
   </span>
   <a href="水经注疏_page8.html">
    8
   </a>
   <a href="水经注疏_page9.html">
    9
   </a>
   <a href="水经注疏_page10.html">
    10
   </a>
   <a href="水经注疏_page11.html">
    11
   </a>
   <a href="水经注疏_page12.html">
    12
   </a>
   <span>
    ...
   </span>
   <a href="水经注疏_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
