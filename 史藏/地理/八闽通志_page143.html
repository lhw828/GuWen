<!DOCTYPE html>
<html>
 <head>
  <meta charset="utf-8"/>
  <title>
   八闽通志 - 第 143 页/共 184 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   八闽通志 - 第 143 页/共 184 页
  </h1>
  <div class="content">
   35　乾隆《泉州府志 列传》作“字孟绰”。
　　36　“辦”疑为“辨”之误。
　　37　万历《泉州府志 人物》及乾隆《泉州府志 列传》均作“镇县保甲法行”。
　　38　乾隆《泉州府志 循绩》作“凿巨沟”。
　　39　万历《泉州府志 人物》及乾隆《泉州府志 列传》作“寻复原官以疾卒”。
　　40　乾隆《泉州府志 列传》作“下令胁从者得自首”。
　　41　万历《泉州府志 人物》及乾隆《泉州府志 列传》均作“皆束手不能骛”。
　　42　乾隆《泉州府志 列传》作“器局宏达”。
　　43　乾隆《泉州府志 列传》作“季裳”，下同。
　　44　乾隆《泉州府志 列传》作“其先为南阳人，卜葬于南安，家焉，遂为南安人”。
　　45　乾隆《泉州府志 列传》作“当戒妄诞之徒启虏衅以开兵端”。
　　46　乾隆《泉州府志 列传》作“莫大于兵冗”。
　　47　乾隆《泉州府志 循绩》作“晋江人”。
　　48　乾隆《泉州府志 列传》作“《西掖类稿》”。
　　49　乾隆《泉州府志 列传》作“晋江人”。
　　50　乾隆《泉州府志 列传》作“除佥书枢密院事”。
　　51　乾隆《泉州府志 循绩》作“开禧二年”。
　　52　乾隆《皋州府志 忠义》作“讨平天目山寇”。

卷之六十七

　　人物
泉州府

 良　吏

 〔宋〕
　　黄禹锡字仲元。晋江人1。初为留从效别驾，奉表入贡于周，后归宋，以检校水部郎中摄莆田令。时林居裔负险唱乱2，讽禹锡为主。禹锡曰：“头可断，贼不可为!”密遣长子观与陈靖乞兵于漕使杨克让。贼闻之怒，坐禹锡与其次子薮帐下，持刀临头，父子神色自若不为屈。既而观等以兵至，贼平，诏嘉其忠。寻请老，以疾终。观起家蕲州司法，荐历省府，绰有能声；终兵部员外郎。
　　留从譓永春人。从效从弟3。淳化中为泗州长史，有清节，官敬奉簿4，虽藜藿不充，未尝妄干人。太宗闻之，召赴阙，特迁扬州观察支使。
　　王言彻字子明。晋江人。端拱进士，知南丰县。县人曾致尧为条治绩数十事，擢知邵州。后历漳、鄂、滁等州，皆有善政。鄂、滁人并生祠之。时有事泰山，汾阴郡守例以子弟奉表，得推恩授官。言彻独遗僚属以行，曰：“吾子孙但衣白袍入举子场足矣。”所著有《琅琊集》。子千仞、公佐，孙景纯，皆特奏名。
　　曾会字宗元。晋江人。端拱中擢进士第二人，寻以亲老愿补郡。由史馆迁殿中丞，知宣州。祥符末，由三司判官出为两浙转运使。奏罢丁谓。建钱塘捍江之役，军民如被宥。历真、仁二朝，出入四十五年，凡典七郡，官至刑部郎中、集贤修撰5。
　　陈纲字举正。同安人。父元恺，善属文，终兖州龚丘令。纲淳化中第进士，为建州观察推官。故事，岁春夏间率丁夫数万为采茶之役，纲以夺民时、劳民力，奏请以北苑茶园供御之外，余皆赋民收其租入，在民者官复定其值偿之。诏如其请，建民德之。终淮南、江浙、荆湖制置发运使。弟统，统子昌侯，俱登第。
　　蔡黄裳字叔文。晋江人。大中祥符初第进士，知风翔府虢县。郡守有亲校，虢人也，招权受金，黄裳至县，先执校缚传舍，及谒守，具条其奸状，置于法，一府尽惊。知建阳县，秩满解去，邑人遮使者乞再任，从之。后知陈州，因家焉。子确，元丰末为相。
　　赵諴字希中6。晋江人。天圣中第进士，通判抚州，谳疑狱，获免甚众。知归州，州有淫祠曰巴王，岁夕杀人以祭，諴毁祠，投像于江。州东三十里有滩，前后溺载不可胜计，諴条奏利害，力请疏凿，结庐视役，既成，人号曰赵江，即所庐祠焉。历三司户部判官，出知明州，卒于官。
　　林杞字卿材。南安人。天圣中第进士，历知康、雅、泰、淄四州。在泰修筑海埭，复良田数千顷，使者上课为淮南第一。淄州圭田岁入之外，例输缣六百，杞曰：“田种五谷，绢何从出耶？”却不受。抗章请老，卒年九十。兄植，亦有文名，景祐初第进士，终著作佐郎。从子景渊，崇宁中第进士，知惠州。
　　吕字季玉。晋江人7。景祐初第进士。历漳浦令，建学择师以教士，募民兵以御汀、虔之盗。既去，民祠焉。知衡山县，撤淫祠以为亭馆。转开封府司录。宦者役殿庐卫士伐后苑木为器用，木堕杀士，事下按验，乞重其罪，以肃中禁，宦者卒谪去。历守潮、怀二州，迁光禄卿卒。子惠卿、升卿，俱第进士；谅卿为温州推官，入党籍。
　　柯述字仲常。南安人。父庆文，第进士，终屯田员外郎。述与弟逑、迪尝袖文见蔡襄，襄异之，未几相继登第。述初为赣县尉，损劫盗赃，以就次赏。知湖州归安县，修水田蓄泄之利。改开封府襄邑县8，盗皆逃奔他境。神宗闻其治行，召对便殿，盗意其代去，复窃发，下吏治得所以乘间之状，上益嘉叹，书屏间以记姓名。擢知怀州，移福州。历福建提刑、湖南转运使，奉祠。官终朝议大夫，直龙图阁。子旸，仕至福建漕使。
　　石亘字彦名9。同安人。赓从弟。嘉祐中第进士，累迁司农寺干当公事。熙宁中，淮、浙、江东饥，从司农张谔出赈，所至尽发府库置场给散，又募人收养遗弃小儿，所全活以口计，淮、浙七十万余，江东三十余万。有司劾不循常法，与谔俱罢。亘曰：“使事有措，将以施惠于民也，若以法绳之，敢逃罪耶？”终陕西运属。尝编汉、唐名臣奏议五十卷、文集十卷。
　　谢履字履道。惠安人。嘉祐中第进士，调南安簿，历清溪令，动循礼法。熙宁中，王都水监10，迁都水丞，塞曹州灵平决河有功，例当改官，终不自言。知婺州，前守圭廪之入，岁易物帛，履罢任，载缗钱北还。寻乞致仕。有《双峰诗集》。
　　宋直方字顺中。晋江人。熙宁中第进士，知巩县。巩有桥，水岁败之，直方令父老疏桥柱以杀水怒，益伐石为堤，役成，一邑以为利。使者以率敛劾直方，移知王屋县。性简素，雅好山水之胜。至王屋，即谓家人曰：“吾某日当为物外之游。”至期，盥洗正坐而殁。
　　林黄中字伯玉。晋江人。父皋，治平中进士，调建州理椽，雪活狱囚诖误，不受赏格。黄中，元丰末第进士，调信州永丰尉，密以俸资代邑儒张生者输负租。张免罪。未几擢第，迁惠州归善令，有僧院与豪民争田，各持嘉祐契帖，界至，岁月皆同，先后令不能决，黄中立辩之11，豪民伏辜。知徐州彭城县，时彭城号盗区讼薮，黄中治甫半期，狱空几两月。部使者以闻，传宣奖谕焉。
　　王公济字经国。晋江人。元祐中第进士，知瑞安县。时方腊攻浙东，直趋县境，欲遂窥闽中。公济选丁壮得五千人，朝夕肄习，躬擐甲胄九十余日不入廨舍，民乐为之死。贼至不能动，最后悉众以来，公济张旗以为援兵，贼望见引退。贼平，公济代还卒。有司上其功，官一子。民闻公济死，市哭累日，立庙祀之。
　　傅惟肖字应求。南安人。绍圣末上舍释褐，知清江县。属岁歉，发仓赈济，饥民逃籴者攘夺之，巡尉希赏，欲以强盗论，惟肖笑曰：“迹则似矣，顾未尝结徒侣、操兵械，奈何加以重辟？”由是全活者众。子倘，为潮州录参，蠲上供耗银，民德之。知肇庆府，南山有紫石，可为砚，属县以石工占胥，毋虑数十，倘悉斥去之。
　　苏伯材字延构。晋江人。绍圣末进士，知潮阳县。有富民杀其侄女，浼吏密怀白金数百两12置于前，且白其事。伯材械治之，事连县佐，部使者以闻，诏褒其能。知韶州，宪司吏执，翁源县平民为贼以幸赏，赂县令梁格使狱死，伯材廉知事状，以闻于朝，格坐黥海岛。伯材有文集、《周易解义》三十卷。兄珍玠，子松，俱登第。
　　储惇叙字彦伦。晋江人。崇宁末第进士，调漳州尤溪丞，知福州宁德县，民皆为立祠。后通判贺州，前两奉祠里居。历官三十余年，屋不增一椽，田不遗一亩。有诗文号《玉泉集》。
　　江常字少明。惠安人。崇宁末第进士，累迁中书舍人、给事中，出知福州。建贼乘流趋迫州城，常登埤呼其首，谕以祸福，许为腾奏，贼罗拜遁去。靖康初州卒骄横，讙趋牙门，常踪迹得其尤黠者付保伍，因事去之，士卒始识纪律。寻奉祠归，敬友孝亲。岁饥，倒廪赈济，以寿终。有外制十卷、文集二十卷。
　　杨友晋江人。政和中武举及第，知钦州。先是，交趾与前守争盐利，谋举兵，及友至，遣使通好，宴之天涯亭。交使赋诗，友赓韵云：“可怜鳞细闲惊跃，误把新蟾作钓钩。”交使叹诵，谋遂寝。知廉州，故事，贡珠令民水采，有溺死者，友市于他州以充贡。所得恩泽，先奏兄子焉。
　　陈康年字季昌。晋江人。政和壬辰舍选，知海阳、潮阳二县。捐俸金代逋赋，运私谷赈饥民。当路交荐，通判潮州，行郡事。寇黎盛犯境，严备却之。历官二纪，公廉如一日。孙谦，淳熙中登第，为兴化军教授。
　　温革字叔皮。惠安人。政和中第进士。初名豫，后耻与伪齐同，改今名。绍兴初被命与莆人方延实使河南，修山陵，归奏以实，语甚愤激，忤秦桧意，出知南剑州，改知漳州，甚得民誉。终福州转运使。
　　苏钦字伯承。德化人。政和中第进士。除江西帅属，赣卒叛，为帅漕画策平之。知巴州。旧例有脚乘三千缗，悉以代民输赋。移阆州，首陈州之利病六事，复却例钱、互送钱，诸司以治最荐。得旨再任。未几除利州路转运判官，又条时政五事上之。卒于成都，庆元间编修《高宗实录》，索钦行状、家集奏状并御笔上之。(按兴化军志云，钦迁居仙游。)
　　谢季成字子立。晋江人。父征，职方郎中。季成以父任历大理评事，绍兴间13，累迁内藏库使，知宜州。峒蛮侵叛，悉讨平之。改廉州，筑城浚隍备御之具为一路式。移邕州，邕管外寨戍兵岁物故常千余，季成请以峒丁代戍而教之，不失守备，可以救死亡，咸以为便。邕人立祠号“靖戎将军”。
　　徐光实字德克。晋江人。瞻之从弟。建炎中第进士。知海盐县，狱囚值岁旦，与告归省，吏白恐亡去为累，曰：“我以诚遣，彼必不以伪应。”囚感泣，皆如期而至。知英州，受代以月五日，郡例新旧守并支俸，光实谓己替则不事其事，俸可两给乎？拒不受。徙连州，清俭如初。
　　柯知彰字仲晦。述之从孙。祖昉，以学行称，由南安徙居晋江。大观初，郡以不求闻达荐，召赴阙，命下而卒。知彰擢绍兴庚辰进士，为海丰令，浚灵溪陂，溉田三千余顷，民怀之。终通判福州，子汪、洪，俱登第。
　　卢应时少好学。以特恩为宁德簿。裁决疑狱，民服其神。时有争牛者，令疑莫决，以属应时。挟奸者知不能欺，即归其牛。
　　高禾字隶叔14。晋江人。伯父倬。知南恩州，父伉，通判漳州，皆绍兴中登第。禾淳熙辛丑进士，知仙游县，省泛科，筑下顿桥，人免病涉。知惠州，创杨梅、大奚二寨，且令乡总联比保伍，以御盐客之暴，仍奏乞下诸郡为法。迁提举常平，召为兵部郎官。子溉，通判汀州。
　　黄适字德夫。晋江人。以词赋称。绍兴中第进士。知广州东莞县，不苛而办。府帅意县有余藏，会适谒府，遣掾摄其职，掾奉意指，籍常赋为嬴以献15。他日府责赋，适报掾已输矣，府岂欲令再敛邪？文移数十，讫无以应而上。帅因荐适治状籍记中书。秩满，守新州。
　　赵公迥字仲和。晋江人。绍兴中第进士。调汀州户曹。隆兴御极，郡卒忿支赏缓。群譟谯门。系录曹将加害。公迥谕使归营，而以钱班给之，众始定。录曹虽生还，遭殴频殆16，公迥白守将，枭倡乱者十余，州以无事。知邵武军，以荐召对，知西外宗正寺，改南外，摄州事。政简洁，人不敢干以私。除直秘阁卒，兄公逮，字仲及，隆兴初登第，以善乐府称。
　　柯宋英字子飞。晋江人。绍兴中第进士。教授四明，迁国子监簿，力求外补，知梅州。州故有隐君子程皎17以德行著闻，人思之，祠于学宫，宋英辟郡斋名曰“景程”。任满，无一死囚。代还，杜门谢客，人以乡先生称之。
　　杨梦龄字子寿。晋江人。父世永，尉端溪，以身捍盗死。梦龄第绍兴进士，调瑞安丞。会岁疫，辑病者于僧寺，捐俸资倡民为药粥，日亲察视，悉赖以活。开复塞河数百里。知平阳县，属河下流归海，斗门颓坏，水溢泄俱为患。梦龄捐俸钱首其事。役成，民祠之。秩满，当路交荐，欲处以六察，遽卒于旅舍。邑人闻之，罢市举哀，哀金入都扶护以归。
　　黄万顷字景度。同安人。绍兴末第进士。知雷州，陛对言马政甚悉，上嘉叹，改知廉州。秩满，除知琼州。从宦四十年，不植亩田、椽屋。仕才起辄仆，视之怡然。所著诗文数百篇。又集古今诗话为《笔苑》五卷。
　　曾祕字泰之。同安人。与朱文公友善。乾道中登第，荐为国子监丞，知惠州。缮亭驿，增冷泉、叱驭、秀麓等庵，以济行者。后知漳州卒。
　　庄方字邦直。晋江人。隆兴初登第，历富沙钟官18。莆守擅放民租，朝旨漕司核实，判官王佐以委方，且言守虚诞之过。方授汲黯矫诏以对，谓减放皆实惠，守得释。为福建机幕。或请更盐钞，法下帅司，方历陈不可。帅贾选以闻，事遂寝。知韶州，改琼莞，政尚廉靖19。钟官未详。
　　陈研字叔几。晋江人。乾道中第进士。官临汀，言民苦于计口鬻盐，乞弛盐禁。从之。权贵欲引为御史，先讽以击故相，研不可，以忤意去，提点湖南刑狱。未20有富者为人殴死，官吏利其贿，反抑死者为诬，在理十五年，研平反之。徙计度转运使，除属州铁缆拆直钱，民便之。召为起居郎卒，所著有《诗书易礼直解》。里人师之。从弟矾，登庆元己未第。
　　钟元21字和卿。晋江人。乾道乙丑进士。历知鄞县，政尚恺悌，耻以操切为能。赋输不时，台府谅之，终通判福州。弟元震，淳熙辛丑登第。
　　林宗臣字景何。晋江人。乾道壬辰武举第一。历襄阳帅府机宜，擢阁门宣赞舍人。轮对，言泉、漳、汀三州经界不行之弊，愤激深切，意有所指，朱文公亟称之。出知钦州，条奏边备甚悉。卒于官。
　　杨楙字楙之。晋江人。宏材之子。乾道丙戌进士，知永福县。休浣辄乘小车，行阡陌，访民疾苦。入提榷货务以卒。初，宏材官四十年，殖产钱仅八十，且以先庐逊其弟。及楙复以奁田逊弟咳，乡人义之。弟中立，字南强。知龙岩县，捐俸筑南堤，民赖其利。楙之子刚，字时父。峭直能文词。
　　赵伯逷字致远。宗室子也。父子缪，南渡始家泉之晋江。伯逷乾道中第进士，知瑞金县。以大臣荐，知南恩州。下车蠲积逋为缗钱万，乞减盐额、丁米以宽民力。改知德庆府，立贡闱，修郡庠。移广东转运，知漳州，蠲鬻盐宿负，可羡钱造浮梁，行者便之。后知西外宗正寺卒。
　　王侃字仲和。炳之孙。历肇庆纠曹。倅王衣，俘商人数百名以为盗，分圄鍜之，将为功，侃持不可。倅适摄郡事，督成愈急。会移狱广东，帅亲谳如侃言，破械释之。知漳浦县，终更得通判福州卒22。
　　赵悰字彦忠。待制思诚之子。晋江人。与朱文公善。为福建运管，宽盐法之病民者。知惠州，惠前称丰郡，后复艰窘，悰曰：“必吏欺也。”核之，累得米斛七千，缗钱五万，公千既羡，斥其余惠民，治以最闻。就提举常平，卒于官。子谊，好学能文，聚书万卷，终知富阳县，守南恩州。
　　王克恭字彦礼。南安人。淳熙中进士第。教授循州，以理义迪后进，讲授不倦。改知宁德县，以最闻。通判广州，海寇掠境，盛夏暑泄，力疾督师，擒其酋以徇。辟知新州，奏裁减丁米，以宽民力。秩满，除监登闻检院，累迁度支郎官，以祠归。起知兴化，汀、邵寇作，从公寓版筑之议，捐不济院钱数万缗相其役属邑点集民兵，措道乘方，几激变，克恭点其胥23，论平之。在郡六月卒。子翁，尝补国子生，知海阳县。
　　林谷字声之。晋江人。淳熙中中甲科，知上虞县，通判严州，以荐召审察。时权臣专国，有挽谷输金为寿者，谷叹曰：“书生攻苦，俸钱尚不敢多取，焉有以奉权要？若然，审察饵我耳。”径注潮州通判。谷善审讼，或疑其以数钩索，问故，谷笑曰：“吾何术？临事心无私系而已。”人以为名言号介庵。子颢，奉议郎，知宁化县。
　　黄夔字一之。晋江人。父旦以武举登淳熙第，知钦州卒。夔以父任知贵、郁林、宜等七州，所至以廉惠称。月入例卷多不取。宜溪蛮为暴，部刺史辟为守。夔至郡，歼其渠魁，诸峒纳款，事闻，迁三秩。五岭瘴恶，仕者数十待去，夔往来三十年，家人皆无恙。郡守黄朴表其里曰“庆远”。
　　陈震字省伸。晋江人。淳熙中第进士。知瓯宁县，岁旱，劝分24捐俸为倡，再令新造25，适更新楮，以帑积旧券，代下户输租，民德之。通判饶州，知韶州，累迁太府丞。奏乞减二广丁钱，缮边郡城壁26，填诸州军籍。丐祠归里卒。有《春秋解》、《史编》、《杂著》数十卷。
　　储用字行之。晋江人。淳熙中登第。知建阳县。有惠政，朱文公亟称之。会党禁起，罢去。后再道旧境，民方苦缪令，拥其车入县，大呼曰；“此储长官也，好作样子。”擢守光化，移襄阳，邓民、樊快明率众来附，制司约因欲剿之，用争于朝。又贻书制阃，谓不可使异时有杀降之名。制臣大恚，以是罢归。时海盗犯泉境，用与郡守真德秀、叶谋亲抵海岛围捕，获其首赵郎，余党遁去。直华文阁，知广州，未上卒。子耀27，知雷州。
　　赵师璱字德玉。晋江人。淳熙中第进士。知古田县，通判汀州。上杭峒酋连结他峒为乱，尅日齐发，师璱廉知，伏卒峒口，俟其出，一战擒其酋，郡赖以安。民感而祀之。知德庆府卒。孙与刚，绍定五年进士，知揭阳县。
　　赵善字宁甫。晋江人。淳熙中第进士。知仁和县，治办有能声，除军器监簿。有厄之者，改提辖，榷货务。以言者得祠卒。弟谧善，以文称，与善谧俱省试第一，守典宗表其居曰“袭魁”。历官治行可纪，知循、永二州卒。
　　陈颖字奇之。晋江人。父孝则，以清节著。颖用荫入官，知潮州海阳县，治尚宽慈，尽蠲无名之赋。擢知惠州，妖巫啸聚，策日为变，帅臣欲兵捕之28，颖谓捕则坚其必死之心，不若抚之使定，竞就招。改提举广东市舶卒。
　　赵汝倣字唐卿。晋江人。绍兴初与父善新、弟汝偰同第进士，郡守表其里曰“三秀”。善新为封州倅，汝倣通判德庆府，筑堤障晋康江，亘三十里。先是，濒江之田数淫于涝，至是为上腴。知宾州，筑城覆之以屋。居民旧江汲，汝倣于城中凿七井，民便之。提举广东市舶，迁提举常平茶盐。
　　薛舜俞字钦父。同安人。绍兴中登第，教授南剑州，未上，除吏部架阁，以言者改江东常平干官，振荒，多所全活。改知金华县，守督宿逋苛峻，舜俞引谊力争，宽期示信，民悉乐输。罢归，岁余卒。晚年问学益淹贯，里居教授门人，多通显者。有文集及诸书三百余卷。
　　薛舜庸字惠父。继其兄舜俞登第，调龙溪尉，以赏改分宁丞，知古田县。前此农民牛死输钱于官，舜庸叹曰：“民不幸失牛，又责其财，是重困也。”立命除之。增邑庠廪饩，建阁藏书，以惠生徙。通判兴化军，未上卒。
　　傅壅29字仲珍。伯成之子。庆元中登第。知崇安县，创均惠仓，增学田，立义冢，邑人为立祠。用课最，历大理寺丞，审冤狱得实，卿以下患之，台劾俱罢。旋以狱直，知南剑州，改漳州。先是，伯成兄弟相继守漳，壅治如其父。邦人安之。徒抚州，以都官郎召，未至卒。
　　傅康字仲良30。伯成之子，以父任知古田县。猾胥匿簿书，赋入自少，康籍其家，出所匿，覆得实，邑计以饶。为司农寺丞，知汀州。时兄壅守漳，其父往来就养，乡人荣之。徙南剑，发奸摘伏，吏不敢欺。累进司农少卿，兼左司谏31。练熟典章，上甚材之。晚知袁州，直徽猷阁致仕。
　　留恭字伯礼。正之长子。通判广州，秩满，民疏惠爱二十事请留，部使者荐知南康军，政以朱文公为法。提举浙西常平，全活境内饥民三十六万六千余人。除帅绍兴，号称循吏。改帅广东，猺寇窃发，捕降其豪酋，四十四峒悉平。以直徽猷阁奉祠。起知建宁府卒，赠秘阁修撰。弟丙、、硕皆历州郡，以才猷称。子元刚，丙子元治、元钧，硕子元长、元亮，皆贵显。
　　留字端父。恭之弟。历知邵州，奏蠲和籴32。入为司农寺丞。使金，察其势必亡，归陈治边策，除度支郎，提点湖南江西刑狱，移广州，请鬻小钞，以弭盐寇。端平中，除直龙图阁，端厚有度。正诸子中尤贤，掇遗业三之一，建义庄，赡从效直下诸孙之贫者。元英33，理宗朝侍从；元圭，知建安县；元崇，有俊才，通判兴化军。
　　杨士豁字伯达，晋江人。登绍兴进士第。为宁德丞，令有缪巧者，恒媢忌之，及令劾去，民遮道欲留其装，士豁卫之出境。知长溪县，尉年少气盛，士豁宽而不校。晚知连州，未赴卒。子保中，字和卿，为文典瞻，登嘉定戊辰第。
　　钱德谦字牧仲。熙之从孙。庆元初登第。知无锡县，邑多豪右，悉裁以法，号强项令，竞罢。复知华亭县，华亭视无锡尤甚，德谦以治无锡治之，益有声。累迁秘书监兼侍讲，晚知建宁府卒。
　　陈景魏永泰人34。知柔从孙。以郊恩补官，历赣州会昌令。石城寇窃发，请乘机掩捕，郡守然其计，破寨擒贼酋，余党悉平。改知潮阳县，岁解丁银，郡守以议者计，督拘锭头钱，尽械邑吏，景魏曰：“吾宁以罪去，决不敢奉承，贻害无穷。”守不能夺。由提辖文思院改知惠州。谳出久滞之囚，重正胥魁之罪。时惠经兵毁，景魏痛撙节，新故葺弊。岁大饥，上言民瘵未瘳，减惠阳籴米三之一。擢知潮州35，后知英德府卒。
　　廖叔政字正臣。晋江人。登庆元丙辰武举，历上林、兴宁令。琼莞寇作，帅令督捕，辄以捷报。复剿古县猺寇，台阃上其功，辟守吉阳，改高州，就除邕、筦。逾岁以祠归里。戊寅海寇之警，与寓公储襄募集民船掩覆，获其酋。郡守真德秀荐守金州，命未下而卒。
　　连三益字叔友。安溪人。登庆元二年第。傅伯成妻以女。知沙县，为政明简，廷无留讼36。及去，民遮留者千数。通判广州，将行，伯成告以佐理之法，三益至广，一循其言。却馈例，人服其清。再倅绍兴，未上卒。子端慤，知建宁县。
　　余克济字叔济。与从弟诚之同登庆元己未第。尉侯官，有贵宦求尉廨及教场益其居，帅诺之，克济袖启力争不可。为浙西常平干官，幕画明辩37。诸使交荐之。知梅州，将上，有传其境盗发，或惎之徐行，克济曰：“不若乘其未集亟图之。”即日单车就道。至郡，政治宽平，梅人安之。有《春秋通解》十五卷。
　　陈洽字泽南。同安人。登庆元丙辰第。调韶州佥判，摄郡逾岁，却例卷38。崔与之行部，服其公廉。宝庆初，真德秀荐洽文章根乎义理，政事出于慈祥，未召卒。官终广州通判。有遗稿数十卷。族兄翊，字子载，开禧乙丑甲科。
　　黄以宁字宗一。永春人。维之长子。庆元中上舍释褐，分教惠阳，擢太学录，差淮西漕司干官。会淮南大歉，部使者檄循行赈贷，民赖全活。幕画明辩39，漕使严惮之。改秩，通判建宁，守乃史相介弟，喜事尚威，关决有不可，引谊力争。守积不能平，嗾台臣劾之，父老遮留数千计。归里，杜门食祠，延接后进，讲论经义亹亹忘倦。郡守乐咨以政，以宁一毫不及私。端平亲政，忤权臣者皆召，以宁已先卒。弟以简、以大，皆知州县。
　　傅烈字承仲。晋江人。以易学授徒。庆元己未擢进士。历南剑州惠州教授，改知保昌县，通判循州，悯盐钞，抑配属邑之扰，招诱商筏，平直售之，不取赢自润，民怀其惠，差知梅州，未上卒。烈事亲孝，恬于荣利，当世称之。弟天骥40。
　　赵巩之字子固。晋江人。知闽清县，有善政，民德之，召为军器监丞，佥大理寺丞，知南外宗正寺事。有《寄庵集》。
　　许伯翊41字子扬。同安人。父衍。伯翊以荫入官，知仙游县，政多惠爱，士民称之。有便民录数十条。终福州通判。
　　王显世字子亦42。南安人。侃之子也。遗泽入官，为兴化录参。时有从官起家守泉，与乡士争田，守意逢迎，嘱使为地，显世曰：“法与理是据，门户非所恤。”夺以归士家，一郡称快。受输斛面，却不取，同列为寄食，终更43，吏以数上，显世不顾。改秩，知宁都县卒。显世书无不读，以诗鸣。有《容安稿》十卷。
　　郑轮字景行。德化人。嘉泰壬戌进士。尉保昌。获强盗，不肯论赏，曰：“人命可易官乎？”为龙南令，邑上乡邻山峒，民旧不输租，一日，数十人长枪絜钱而至，吏惊怪诘之，曰：“闻有好长官，愿为王民。”秩终，民遮留之，改知南城县。会盗发江闽，盱江诸邑骚动，轮悉意拊摩，无一人附贼者。甫代去，而邑被兵。辟知循州卒。
　　郑思忱字景千。嘉定中登第，为新兴令，除遗利钱三百万。知崇安县，复均惠仓，以私萝面钱市籴实之。后知南恩州，辟浙东帅府参议官。雷变，上封事，言：“士溺苞苴，习久难化，民坐困且盗，宜去贫恤，节用蓄力”。除监登闻检院。
　　吴子斌字伯全。同安人。登嘉泰壬戌第。知南丰县，有惠政。秩满，民诣台借留者千计。通判肇庆府卒。
　　颜槦字养正44。械之族弟。永春人。开禧中登第，历藤州教授，累官知梅州。赣贼陈三枪逼城四十二日，槦激励将士，分隅拒守又合蜑船，布水阵，攒矢射之，贼遁去。帅垣上其功，会病卒。
  </div>
  <div class="pagination">
   <a href="八闽通志_page142.html">
    上一页
   </a>
   <span>
    ...
   </span>
   <a href="八闽通志_page138.html">
    138
   </a>
   <a href="八闽通志_page139.html">
    139
   </a>
   <a href="八闽通志_page140.html">
    140
   </a>
   <a href="八闽通志_page141.html">
    141
   </a>
   <a href="八闽通志_page142.html">
    142
   </a>
   <span class="current-page">
    143
   </span>
   <a href="八闽通志_page144.html">
    144
   </a>
   <a href="八闽通志_page145.html">
    145
   </a>
   <a href="八闽通志_page146.html">
    146
   </a>
   <a href="八闽通志_page147.html">
    147
   </a>
   <a href="八闽通志_page148.html">
    148
   </a>
   <span>
    ...
   </span>
   <a href="八闽通志_page144.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
