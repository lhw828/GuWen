<!DOCTYPE html>
<html>
<head>
    <meta charset="UTF-8">
    <title>陕西通志 - 第 352 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 352 页/共 490 页</h1>
    <div class="content">　　穆姜汉中陈文矩妻同郡李法姊字穆姜有二男而前妻四子文矩为安众令丧于官四子以母非所生憎毁日积而穆姜慈爱温仁抚字益隆衣食资供皆兼倍所生长子兴遇疾困笃亲调药膳恩情笃宻兴疾乆乃瘳于是将三弟诣南郑狱陈母之德状己之过乞就刑辟县言之于郡郡守表异其母蠲除家徭遣散四子许以修革自后训导愈明并为良士穆姜年八十余卒临终勅诸子曰吾弟伯度智达士也所论薄葬其义至矣又临亡遗令贤圣法也今汝曹遵承勿与俗同增吾之累诸子奉行焉【后汉书列女传按穆姜汉中士女志作安众令程只妻今从后汉书】
　　泰瑛南郑杨相妻大鸿胪刘巨公女也有四男二女相亡教训六子动有法矩长子元珍出行醉母十日不见之曰我在汝尚如此我亡何以帅羣弟子元珍叩头谢过次子仲珍白母请客既至无贤者母怒责之仲珍乃革行交友贤人兄弟为名士泰瑛之教流于三世四子才官隆于先人故时人为语曰三苗止四珍复起【汉中士女志】
　　杜泰姬南郑人赵宣妻也生七男七女若元珪稚珪有望五人皆令德其教男也曰中人情性可上下也昔西门豹佩以自寛宓子贱带以自急故能改身之恒为天下名士戒诸女及妇曰吾之孕身在乎正顺及其生也恩自于抚爱其长之也威仪以先后之体貌以左右之恭敬以监临之懃恪以劝之孝顺以内之忠信以发之是以皆成而无不善汝曹庶几勿忘吾法也后七子皆辟命察举牧州守郡而汉中太守南郑令多与七子同岁季考上计无不修敬泰姬执子孙礼【汉中士女志】
　　李文姬南郑赵伯瑛妻太尉李固女贤而有智闻固免宻与二兄谋豫藏弟燮托言还京师有顷难作下郡收固二子二兄受害文姬乃告父门生王成曰君执义先人有古人之节今委君以六尺之孤李氏存灭其在此矣成感其义乃将燮乘江东下入徐州界内令变姓名为酒家佣而成卖卜于市阴相往来十余年间燮遇赦还【后汉李固传】
　　韩树南南郑人赵子贱妻也子贱初为郡功曹李固之诛二子托服药死具棺器欲因出逃子贱畏法敕更验实就杀之及固小子燮得还子贱虑燮报仇赁人刺之燮觉告郡杀子贱初树南谏子贱子贱不从及临死许共并命兄弟嫂侍婢视守之经百余日乃怠曰兄嫂念一死万不得生不敢复图死也上下以为信然无防时于幕下自杀【汉中士女志】
　　礼珪城固陈省妻也杨元珍之女生二男长娶张度辽女惠英少娶荀氏皆贵家豪富礼珪敕二妇曰吾先姑母师也常言圣贤必劳民者使之思善不劳则逸逸则不才吾家不为贫也所以粗食给吾者使知苦难耳二妇再拜奉教从孙奉上微慢珪抑絶之感悟革行遭乱流行宗表欲见之必自严饰从子孙侍婢乃引见之曰此先姑法也四时祭礼自亲养牲酿酒曰夫祭礼之尊也年八十九卒惠英亦有淑训母师之行者也【汉中士女志】
　　陈顺谦城固人适邓令曹宁十九寡居长育遗孤八十余卒兄弟陈规著书叹述之惠谦适张亮则在扶风官下吏白欲重禁严防以肃非元修访于惠谦惠谦曰恢德教养亷免耻五刑三千葢亦多矣又何加也兄弟伯思学仙道惠谦戒之曰君子疾殁世名不称不患年不长也且夫神仙愚惑如系风捕影非可得也伯思乃止陈伯台称云女尚书之后耳【汉中士女志】
　　礼修赵嵩妻张氏女也姑酷恶无道遇之不以礼修终无愠色及宁父母父母问之但引咎不道姑卒感悟更慈爱之乡人相训曰作妇不当如赵伯髙妇乎使恶姑知变可谓妇师矣后姑病女来省疾姑却之曰我死固当絶于贤妇手中后遭米贼嵩死乃碧涂靣乱首怀刀托言病贼不逼也养遗生女依父叔立义终身者也【汉中士女志】
　　苏伯玉妻作盘中诗寄夫云姓者苏字伯玉家住长安身在蜀【汉诗评】
　　晋
　　严氏杜有道妻字宪京兆人贞淑有识量年十三适杜氏十八而居子植女鞾并孤藐宪誓不改节抚育二子教以礼度植遂显名于时鞾亦有淑德傅求为继室宪许之时与何晏邓飏不睦晏等每欲害之宪曰晏等骄侈必当自败司马太傅兽睡耳寻晏等果爲宣帝所诛元前妻子咸年六岁随其继母省宪谓咸曰汝千里驹也必当逺至以其妹之女妻之咸后有名于海内其知人之鉴如此年六十六而卒【晋书列女传】
　　苏氏窦滔妻武功人陈留令苏道贤之第三女也名蕙字若兰善属文智识精明仪容妙丽年十六归于滔滔甚敬之苻坚时滔为秦州刺史被徙流沙苏氏思之因织锦为回文词【十六国春秋本传】
　　张氏苻坚妾不知何许人明辨有才识坚将宼江左羣臣切諌不从张氏进曰妾闻圣王之驭天下有因成无因败今朝臣上下皆言不可陛下复何所因也妾闻人君有伐国之志者必上观乾象下采众祥天道崇逺非妾所知以人事言之未见其可秋冬已来每夜犬嘷鸡鸣廐马惊逸武库兵器作声吉凶有兆愿陛下详而思之坚兴兵张氏请从坚果大败于寿春张氏乃自杀【晋书列女传】
　　杨氏苻丕妻征东左司马杨膺之妹慕容永杀丕以杨氏为上夫人杨氏不从引劒刺永为永所杀【十六国春秋】
　　毛氏苻登妻武都人河州牧毛兴之女美而勇壮善骑射登为姚苌所袭营垒既陷毛氏犹弯弓跨马率壮士数百与苌交战杀贼七百余人众寡不敌为苌所执苌欲纳之毛氏骂曰吾天子皇后安肯为贼羌所辱何不速杀我因仰天大哭曰姚苌无道先害天子今又欲辱皇后皇天后土宁汝容乎苌怒杀之【十六国春秋】
　　裴氏杜乂妻嫠居养后以礼自防甚有德音裴氏寿考百姓号曰杜姥【晋书杜乂传　杜乂杜陵人成恭皇后父】
　　杨氏吕纂妻农人美艳有义烈纂被吕超杀杨氏与侍婢十数人殡纂于城西将出宫超虑赍珍物出外使搜之杨氏厉声曰尔兄弟不能和睦手刄相屠我旦夕死人何用金宝超又问玉玺所在杨氏怒曰尽毁之矣超将妻之谓其父桓曰后若自杀祸及宗桓以告杨氏杨氏曰大人卖女于氐以图富贵一之已甚其可再乎遂自杀【晋书列女传】
　　梁
　　王整姊覇城人嫁为衞敬瑜妻年十六而敬瑜亡父母舅姑咸欲嫁之誓而不许乃截耳置盘中为誓乃止遂手为亡婿种树株墓前柏树忽成连理一年许还复分散所住戸有燕巢常双飞来去后忽孤飞女感其偏栖乃以缨系脚为志后岁果复来犹带前缕雍州刺史西昌侯藻嘉其美节乃起楼于门题曰贞义衞妇之闾【南史列女传】
　　北魏
　　赵氏武功县孙道温妻万俟丑奴围岐州乆之无援赵谓城中妇女曰州城方陷义在同忧遂相率负土昼夜培城城竟免贼【北史列女传】
　　北齐
　　夏侯氏皇甫和母汉中人夏侯道迁之女才明有礼则亲授和以经书和深沉有雅量尤明礼仪卒济阴太守【北齐书皇甫和传】
　　隋
　　于氏韩觊妻河南人也字茂德年十四适觊十八觊从军没于氏哀毁骨立恸感行路每朝夕奠祭皆手自捧持及免丧其父以其幼少无子欲嫁之誓不许遂以夫孽子世隆为嗣身自抚育爱同己生训导有方卒能成立自孀居以后亲族之家絶不往来蔬食布衣不听声乐以此终身隋文帝闻而嘉叹下诏褒美表其门闾长安中号为节妇门卒于家【北史列女传按于氏夫韩觊史未注籍但据长安中号为节妇门一语应是长安人】
　　覃氏上郡钟氏妇夫死年十八事后姑以孝闻数年间姑及伯叔皆相继死覃氏家贫无以葬躬自节俭昼夜纺绩十年而葬八丧为州里所敬文帝闻而赐米百石表其门闾【北史列女传】
　　唐
　　王氏新丰人杨庆妻世充兄之女庆以河间王子为郇王守荥阳防于世充故世充妻之用为管州刺史太宗攻洛阳庆谋与王归唐谢曰郑以我奉箕帚者缀公之心今负恩背义自为身谋可若何至长安则公家婢耳愿送我还东都庆不听王谓左右曰唐胜则郑灭郑安则吾夫死若是生何益乃饮药死【唐书列女传】
　　李氏郿人王珪母始珪微时李尝曰儿必贵然未知所与游者何如人试与偕来会房元龄杜如晦过其家李闚大惊敕具酒食喜曰二客公辅才汝贵不疑【唐书王珪传】
　　李氏杨三安妻髙陵人舅姑亡三安又死子防孤窭昼田夜纺凡三年葬舅姑及夫兄弟凡七丧逺近嗟涕太宗闻而异之赐帛三百段遣州县存问免其徭役【唐书列女传　按册府元龟作泾阳人】
　　上官氏楚王灵龟妃下邽士族也灵龟出继哀王后而舅姑在妃朝夕侍奉谨甚凡珍美非经献不先尝灵龟卒将葬前妃无近族议者欲不举妃曰逝者有知魂可无托乎乃备礼合葬闻者嘉叹丧除兄弟共谕妃少又无子可不有行泣曰丈夫以义妇人以节我未能殉沟壑尚可御妆泽祭他胙乎将自劓刵众遂不敢强【唐书列女传】
　　刘氏泾阳人田伯明之伯母伯明少孤刘氏年十九而孀居操行贞固抚育伯明恩义甚笃及刘以寿终伯明庐于墓侧【册府元龟】
　　姚女澄城人嫂李氏不得于姑每鞭笞輙以自蔽将适人忽危坐而逝嫂亦恸哭死里中立祠祀焉【贾志】
　　王氏杨绍宗妻华阴人在褓而母亡继母鞠爱父征辽殁继母又卒王年十五乃举二母柩而立父像招魂以塟庐墓左永徽中诏赐物段并粟以阙表门【唐书列女传】
　　韦氏雍州司法参军杨諲故妻鄜州刺史吉甫之女其父初婴疾累月不解衣而寝及父卒一恸而絶帝嘉其至行仪凤三年特赐缣帛仍令编入国史【册府元龟】
　　范氏宜君人夫死不嫁事姑孝姑患病乆不痊忽闻肉香欲食甚急氏割左膊肉深至骨以奉姑病随愈事闻旌表乡人以割骨名村【马志】
　　秦氏髙叡妻叡为赵州刺史黙啜攻州防示以宝带异袍曰降我赐尔官不降自死叡视秦秦曰君受天子恩当以死报贼一品官安足荣自是皆瞑目不语黙啜知不可屈乃杀之【唐书列女传按髙叡万年人】
　　殷氏顔眞卿长安人少孤母殷躬加训导【唐书顔眞卿传】绍兰长安民郭行先女适巨商任宗为贾于湘中数年音信不达绍兰见双燕戏于梁间长吁泪下语燕欲凭附书于壻燕子飞鸣上下似有所诺遂飞泊膝上兰乃吟诗小书其字系于燕足燕遂飞鸣而去任宗时在荆州忽见一燕飞鸣泊于肩上见有书系足上解而视之乃妻所寄也宗感而泣下遂归首出诗示兰后张説传其事【开元天宝遗事】
　　董氏金城女家无兄弟孝养不嫁父亡庐于墓侧凡六载天宝四载二月表其门闾赐以粟帛【册府元龟】
　　韩氏柳公绰妻公绰华原人氏韩臯女也善训子仲郢幼嗜学尝和熊胆丸使夜咀咽以助勤【唐书柳公绰传】
　　窦氏奉天县人窦氏二女伯娘仲娘幼有志操住邠州接界永泰中草贼数千人入村行刼闻二女有容色姊年十九妹年十六藏于岩窟间贼徒拟为汚辱乃先曵伯娘出行数十歩又曵仲娘出贼相顾自慰行临深谷伯娘曰我岂受贼汚乃投于谷贼方惊骇仲娘又投于谷谷深数百尺姊寻卒仲娘脚折首破血流被体气絶良乆而苏贼义之而去京兆尹第五琦感其贞烈奏之诏旌表门闾仍长免丁役二女塟事官给京兆戸曹陆海首赋诗以美之【旧唐书列女传】
　　王霞卿蓝田人才华清胆节行尤髙进士郑殷彛旅于会稽寓唐安寺楼见壁间霞卿题诗云云霞卿乃邑宰韩嵩姬自京师挈之任所嵩遇宼而卒郑子往谒霞卿辞疾不见令轻绡持诗赠之诗曰君是烟霄折桂身圣朝方切谘良臣正堪西上投知己何必留程见妇人郑得诗惭而去【侍儿小名录】
　　长孙氏杨收母冯翊人七岁而孤母亲授经十三通大义号神童【唐书杨收传】
　　郑氏第五峯长安人妇郑以孝着表阙于门【唐书第五琦传】温女归薛蒙工属文续曹大家女训行于世【唐书温传温杜陵人】
　　碧玉右司郎中冯翊乔知之妾曰碧玉武承嗣借以教诸姬遂留不还知之作绿珠怨诗以寄之碧玉赴井死【侍儿小名录】
　　封绚殷保晦妻封敖孙也名绚字景文能文章草保晦厯校书郎黄巢入长安共匿兰陵里明日保晦逃贼悦封色欲取之固拒贼诱説万词不答贼怒勃然曰从则生不然正膏我劒封骂曰我公卿子守正而死犹生也终不辱逆贼手遂遇害保晦归左右曰夫人死矣保晦号而絶【唐书列女传】
　　贺若妇蓝田人姑有疾刲股肉奉姑疾遂愈府县以闻勅旌表闾名其乡曰节妇乡【蓝田志】
　　五代
　　贞女失其姓凤县人五代时为梁将所得义不受辱梁将亦不敢犯及卒葬于县北名贞女墓后汉王仁裕为撰墓碑【明一统志】
　　宋
　　种放母放父诩长安主簿卒母与放隐终南山豹林谷之东明峯结草为庐仅庇风雨母乐道薄滋味淳化三年诏召放母恚曰尝劝汝勿聚徒讲学身既隐矣何用文为果为人知而不得安处我将弃汝深入穷山矣放称疾不起母令取其笔砚焚之与放转居穷僻人迹罕至太宗嘉其节诏赐缗钱使养母不夺其志【宋史种放传】
　　马氏下邽李好义妻好义为兴州正将呉曦反将攻之拜决于家庙嘱马氏曰当自为计生死从此决矣马氏叱之曰汝为朝廷诛贼何以家为我决不辱李氏门户马氏之母亦曰行矣勉之汝兄弟生为壮夫死为英鬼好义喜曰妇人女子尚念朝廷我軰当如何【续文献通考】
　　孟氏延安人父戍永乐城夏人攻城防之父死孟呼号徒歩亟入城中获父尸大恸而毙夏人怜之并其父葬焉【续文献通考】
　　张伯威妹大安军人嫁崔均其姑王疾妹剔左臂肉作粥以进达旦即愈知大安军罗植即崔均所居立孝妇坊事闻诏赐束帛【宋史张伯威传】
　　李氏清涧人显忠族妹显忠南归家属悉遇害李氏国色金人欲私之不从乃缚手树下命左右射其脐遂骂贼不已而死【明一统志】
　　韩蕲王夫人本娼也尝五更入府伺候贺朔忽于庙柱下见一虎蹲卧鼻息惊骇亟走出已而人至者众复往视之乃一卒也因蹴之起问其姓名为韩世忠心异之宻告其母谓卒定非凡人乃邀至其家资以金帛约为夫妇蕲王后立殊功为中兴名将封两国夫人蕲王尝邀乌珠于黄天荡防成擒一夕凿河遁去夫人奏疏言世忠失机纵敌乞加罪责举朝为之动色其明智英伟此【鹤林玉露】
　　张姓处子平凉人宋末饥荒就食于汧父母许字于丌姓后还里复许于富族处子号泣欲死其兄嫂怜之夜驾车奔汧适丌姓因事他往处子势不能追又不敢归遂自刃焉血痕化为石鱼汧人为立庙【忠孝录】
　　金
　　王氏泾阳人进士武师古妻师古早卒氏守节奉舅姑如初后旌其门【续文献通考】
　　史氏李文妻白水人夫亡服阕誓死弗嫁父强取之归许邑人姚乙为妻史氏不听姚诉之官被逮遂自缢死诏有司致祭其墓【金史列女传】
　　师氏适澄城雷氏至二十四岁未有子而夫亡誓不再嫁笃养舅姑姑病革潜刲股肉杂饮食以进姑病乃瘥后舅姑俱逝又二十余年其兄师逵欲利其产私许杨珍婚讼于官氏度其难免投井而死明昌三年采访使以事闻特旌贞洁【续文献通考】
　　刘氏许古妻定海军节度使仲洙女也贞祐初古挈家侨居蒲城后留刘氏母子于蒲仕于朝既而兵围蒲刘谓二女曰汝父在朝而兵势如此事不可保若城破被驱一为所汚奈何不若俱死以自全已而攻城益急于是刘氏与二女相继自尽有司以闻于朝四年五月追封刘氏为郡君諡曰贞洁其长女諡曰定姜次肃姜以其事付史馆【金史列女传】
　　康住住鄜州人夫早亡服阕父取之归家许严沂为妻康氏誓死弗听欲还夫家不可得乃投崖而死诏有司致祭其墓【金史列女传】
　　冯妙眞适进士张慥兴定五年慥为洛川主簿元兵入鄜延守臣以西路输刍粟不时至檄慥诣平凉督慥欲偕妙眞以往妙眞辞曰舅姑老矣子行妾留奉养洛川破妙眞从舅姑匿窟室兵索得之妙眞泣与舅姑诀曰妇生不辰不得终执箕帚义不从辱即擕三子赴井中明年慥归发井得尸殡于县之东郭外死时年二十四【金史列女传】
　　蒲察氏字明秀鄜州人讷申之女完顔长乐之妻也哀宗迁归德以长乐为总领将兵扈从长乐一子在幼出妻柴氏所生也明秀抚育如己出崔立之变驱从官妻子于省中蒲察氏闻以幼子付婢仆且与之金币亲具衣棺祭物与家人诀曰崔立不道强人妻女兵在城下吾何所逃惟一死不负吾夫耳汝等惟善养幼子遂自缢而死时年二十七【金史列女传】
　　元
　　程鹏举妻鹏举在宋季被虏于兴元张万户家为奴以虏到宦家女某氏妻之既婚三日即窃谓其夫曰观君才貌非乆在人后者何不为去计而甘心于此乎夫疑其试己也诉于张张命棰之越三日复告夫愈疑又诉于张张命出之遂鬻于市人家妻临行以所穿綉鞋一易程一履泣而曰期执此相见矣程感悟奔归宋以荫补官元统一海内程为陜西行省叅知政事自与妻别三十余年义其为人未尝再娶至是遣人擕向之鞋往兴元访求之城南某庵中氏已为尼旋报程移文本省遣使檄兴元路官为具礼委幙属李克复防防车舆至陜重为夫妇【续文献通考】
　　杨氏安西人少寡守志割体肉疗姑病【元史列女传】
　　崔氏奉元李郁妻有志节至顺元年旌其门【元史文宗本纪】王氏李安道妻咸宁人年十九安道卒氏躬纺织事舅姑守节终身至正元年旌表【续文献通考】
　　杨氏鄠县人阎祯妻祯卒杨甫二十二岁誓志守节五十年至正元年诏旌表其门【续文献通考】
　　刘氏张讷妻蓝田人讷为监察御史早卒刘守志不二河东受兵刘氏二子衡衍俱以事出外度不能【自】脱遂与二妇孙氏姚氏决死尽发赀囊分给家人姑妇同缢焉【元史列女传】
　　李氏泾阳人符文进妻年二十六文进卒誓不再嫁纺绩抚子守节终身至元中诏旌其门【续文献通考】
　　焦氏泾阳袁天祐妻天祐祖父始皆从军役祖母杨氏母崔氏并家居守志至元中天佑从征死甘州焦氏年少宗族欲改嫁之焦氏哭曰袁氏不幸三世早寡自祖姑以来皆守节义岂可至吾而遂废乎吾生为袁氏妇死则葬袁氏土尔终不能改容事他人也众不敢复言又周氏泽州人嫁为安西张兴祖妻年二十四兴祖殁舅姑欲使再适周氏弗从曰妾家祖父皆早世妾祖母妾母并以贞操闻妾或中道易节是忘故夫而辱先人也夫忘故夫不义辱先人不孝不孝不义妾不为也遂嫠居三十年奉舅姑生事死葬无违礼其父与外祖皆无后葬祭之礼亦周氏主之有司以闻并赐旌异【元史列女传】
　　刘氏泾阳呉君锡妻夫亡贻语许更事以图衣食刘氏誓死不从乱命夫亡后杜门不出甘贫守志以纺织为生三歴饥馑人相食刘氏草蔬木皮以度残年终不失节【马志】
　　周氏泾阳人周氏适张李氏适吴王氏适朱贾氏适蔡俱元朝已旌表者见云阳旧志其详无可考【马志】
　　王氏幼适泾阳冯氏生一子守义不渝或有人劝别图者王氏怒之再莫敢言者经天厯至正间处之恬然年九十有六聪明康健齿落更生【马志】
　　杨氏适李又杨氏适李二李父子也二杨姑妇也其家义方教子姑妇继踵而全节兄弟同心而致孝二杨俱夫亡守节事闻旌表名士书其门曰贞节邑官改里西城街曰重节街【马志】
　　孙氏三原张德妻德亡孙年二十四誓死靡他子世享亦早卒妻王氏年二十九亦誓不再嫁世享子忠亦早卒妻刘氏年二十八亦能守义不渝事闻诏旌表其门【续文献通考】
　　李氏孙福妻扶风人夫亡守节延祐二年旌表明初犹存【贾志】
　　防氏雷沂妻同州人沂殁于军氏孀居三十年事舅姑抚孤幼以节孝着闻至元中诏旌其门【贾志】
　　王氏马宅妻朝邑人宅卒氏年十九守节延祐元年旌表【贾志】
　　陈氏韩城人适邑人孙谦生子景仁甫一岁而谦卒氏方十九誓不易节至元十六年旌其门【续文献通考】
　　李氏王懋德妻华阴人李克忠女年十八适懋德未逾年夫亡人以少艾争娶之李剪发自誓元季兵乱擕嗣子入华山张超谷以避难事定乃归人竒其节洪武八年旌表【马志】
　　张氏党通妻蒲城人通亡氏年二十五孝亲抚孤终身不贰延祐五年旌表【马志】
　　井氏任辉妻蒲城人辉卒氏年二十一守节事姑育子孝慈兼尽年九十余卒延祐五年旌表【马志】
　　刘氏耀州李子和妻夫年十九死氏誓不再嫁至大元年旌表其门事姑极孝后名其里曰孝姑里【续文献通考】
　　郝氏永寿人田大妻胥氏田二妻周氏田三妻兄弟三人俱死于兵郝年二十胥年十九周年十八俱坚心守节终身不嫁延祐二年旌表【续文献通考】
　　任氏邠州人氏一家三妇俱少寡誓不他适戮力蚕桑以奉舅姑事闻并命旌表【续文献通考】
　　关氏鄜州人孙世昌妻年二十三世昌卒守志不渝六十年延祐中旌表【续文献通考】
　　王氏鄜州康德明妻年二十而德明卒半月生遗腹子抚孤守节至正中旌表【续文献通考】
　　党氏中部王仲秦妻元统间夫卒氏年十八守节五十五年【贾志】
　　张氏洛川人贺敏妻年二十四敏病笃谓张曰我若不讳汝年少无子可更适人张泣以死自誓敏寻卒张即自缢【明一统志】
　　明
　　王氏秦愍王妃洪武中以死殉諡愍烈【续文献通考】
　　卢氏咸宁毛士谦妻二十八而寡守节四十年洪武时旌表【马志】
　　石氏渭南谭五妻年十七适五逾年五卒遗腹生子舅姑悯其少贫命他适氏不从昼夜防绩孝养舅姑洪武十六年旌表【渭南志】
　　左氏渭南王卞妻卞亡氏年二十六舅姑老且病氏纺绩奉养后舅姑相继亡以礼合葬乡里称其节孝洪武十七年旌表【马志】
　　曹氏甘泉许舒妻年十九而寡守节抚孤洪武十八年旌表【甘泉志】
　　卜氏略阳人夫姓名失传洪武初夫死守节建坊表墓【略阳志】
　　周氏凤翔焦文友妻夫亡抚遗腹子苦节自守洪武十七年旌表【贾志】
</div>
    <div class="pagination">
<a href="陕西通志_page351.html">上一页</a><span>...</span><a href="陕西通志_page347.html">347</a><a href="陕西通志_page348.html">348</a><a href="陕西通志_page349.html">349</a><a href="陕西通志_page350.html">350</a><a href="陕西通志_page351.html">351</a><span class="current-page">352</span><a href="陕西通志_page353.html">353</a><a href="陕西通志_page354.html">354</a><a href="陕西通志_page355.html">355</a><a href="陕西通志_page356.html">356</a><a href="陕西通志_page357.html">357</a><span>...</span><a href="陕西通志_page353.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
