<!DOCTYPE html>
<html>
<head>
    <meta charset="UTF-8">
    <title>畿辅通志 - 第 813 页/共 974 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>畿辅通志 - 第 813 页/共 974 页</h1>
    <div class="content">　相如视草率皆文章之流以相如非将相器也厥后
　寖寖长下于魏晋亦代有其人我高祖革隋文物
　大备在贞观中则颜公师古岑公文本兴焉在天后
　时则李公峤崔公融出焉燕许角立于宗之朝常
　杨继美于代宗之世洎宪宗皇帝英武启运雄图赫
　张中兴之业高映前古其时则先太师忠公翱翔内
　署有密勿赞佐之绩平呉定蜀实惟其功及登枢衡
　作霖雨尊王室卑诸侯图蔡料齐外定内理显王言
　于典诰彰帝范于图籍纪在徽册播于无穷特进太
　子少保分司东都卫公长庆中事惠皇为翰林学士



　训诰之业彰于传闻昭肃皇帝统握干符寤寐良弼
　诏自淮海复升台庭尽付元机允厌神度每彤墀奏
　罢别承天眷帝亦讲伊训说命之定元首股肱之
　契以太平之制度上古之文敎咸属于公焉会先太
　后懿号未立帝明发有永懐之痛公述沙麓神井之
　瑞赞绕枢懐日之庆懋遵圣绪光慰孝思于是承命
　有宣懿祔庙之制及武宗郊昊天拜清庙文物胥备
　朝廷有礼华夷述职河朔修贡乃显神休荐徽号奉
　扬一德以示万方于是撰仁圣文武至神大孝之册
　封域无虞天子翛然有求元之思乃范贞金模圣表
　隆凖日角烛于宫庭中外臣寮咸欲以颂山河而褒
　日月也公于是有圣客之赞天街之北獯鬻攸居因
　饥凭凌怙众强御严之以刁斗而勃尔无惧申之以
　文告又腆然不率天子震怒旋命征之公独运沈机
　上资宸断万里胜负决于帷中雷霆既振犬羊遂溃
　疣赘披拽腥膻解离遁其名王复我贵主公于是有

　讨北狄之诏天宝末蓟门为首乱之地疮痏榛棘袭
　世未平至是渔阳帅仲武扫除妖孽臧获仇雠奉扬
　威神乃底康靖仍愿勒石于卢龙之塞以叙圣功飞
　章上闻帝用允若公祗应明命舒展格言呼啸神祗
　吐纳嵩华当昼而文星现下寐而白凤来成诸侯不
　朽之勲尊元后无私之化公于是有幽州纪圣功之
　碑潞帅刘从谏死其子因关河之险恃甲兵之众请
　爵争地屡闻王庭中外疑迷互挠天聴帝将耀神武
　公累献忠谋且言曰重耳在不闻利父雄渠受戮
　秪以拒君况明皇旧宫天井内地跨连河北胁倚山
　东岂可行有匪人坐为污俗若是可忍孰不可容沃
　心无疑蹑足乃定又曰上党居天下之脊当河朔之
　喉今漳水雄兵常山劲卒是为唇齿实惧因依不若
　乘于未萌制其将动帝俞其奏乃妙选使臣以劳谕
　之严立刑赏以劝戒之魏侯鎭侯勠力从命絶壶关
　之右臂收冱水之上游获兹渠魁在此成算又辕门



　叛将横水余凶窃上相之旌旗盗晋阳之管钥帝怒
　斯赫人心愈疑咸以师老于郊枭巢尚固议罢兵者
　蚊聚请宥过者雷同公又扬笏而言曰彼地则义师
　介宗室是元祖勤商之邑后稷造周之邦瓜瓞具存
　堂构斯在茍亏画不袭仇雠则是将弥牟逐主之
　风长冒顿射亲之俗诗称筑室于道书谓疑谋勿成
　由是洞启宸大破羣议运筹制胜举无遗防微
　虑远必契神机授钺之臣服膺承命谢安之围棊尚
　拗曹参之饮酒方酣果有军书继闻戎砥磨周钺
　兵淬郑刃万里来袁绍之头颅二冡葬尤之肩髀
　欢声虽震于朝市喜气不见于形容何其纂立功勲
　鎭定风俗若是之重公于是有伐上党之制平晋阳
　之勅宗英可汗献琛输赆越自絶域通于本朝文毕
　伯士之胄呼韩鹿蠡之师或执玉而朝灵囿或请吏
　而拜甘泉并垂于册书光彼明命公于是有谕回鹘
　之命五慰竖昆之书四文章等于训传机事出于神

　明固将偃仰邳石之符傲倪鬼箝之録闻之者可以
　袪聋瞶得之者可以弼邦国每牙管既拔芝泥将熟
　尝于前席亲授笔札公亦分阴可就落简如飞时有
　急宣关于密画内廷外制皆不与闻或势切疾雷机
　难终日宣室未召武帐莫开公则疏于封章达于旒
　衮当乙夜观书之际未尝不称美再三此又岂可与
　传洞箫而讽于后庭闻子虚而嗟不同世者论功较
　德邪岁在乙丑羣公常伯以天子之道贯于神祗一
　年而风雨攸序灾沴不作二年歼丑虏兴北伐之讨
　四年诛狡童咏东征之歌而又伐摩尼之风坏浮图
　之俗偃兵返朴四海胥定思欲增鸿名光下武公乃
　观东序之图按西昆之牒铺舒名实藻缛文采类于
　上帝为唐神宗公于是纂章天成功神德明道之册
　文号位既毕华夷会同方将命礼官召儒者访匡衡
　后土之仪采公玉明堂之图考肆觐之礼于梁生取
　封禅之书于天子尽皇王之盛事极臣子之殊功而



　轩鼎将成禹书就掩然犹进先尝之药献高手之医
　藏周旦请代之书追汉宣易名之美作于大诰祈于
　昊天始终一朝绍续九德其攻伐也既如彼其制作
　也又如此故合武宗一朝册命典诰奏议碑赞军机
　羽檄凡两帙二十卷辄署曰会昌一品制集纪年追
　圣德也书位旌官业也岁丁卯亚自左掖出为桂林
　九月公书至自洛以典诰制命示于幽鄙且使为序
　以集成书寻珠不究于倪域听希声莫穷于髙下
　承命震惴几移朝夕援笔而复止者三四伏念江陆
　修荡辞让不及因斋洁以叙焉夫全功难持大名难
　兼日赫于昼而乏清媚月皎于夜而无温煦冬之为
　候也则雪霜飘暴冻入肌髪夏之为用也则金流石
　铄火走肤脉如阳春髙秋者稀焉南则瘴风毒虺之
　为厉也北则獯戎黠虏之为患也如雒邑咸秦者几
　焉鵰鹫不傅之以驰骋骅骝不授之以骞翥如应龙
</div>
    <div class="pagination">
<a href="畿辅通志_page812.html">上一页</a><span>...</span><a href="畿辅通志_page808.html">808</a><a href="畿辅通志_page809.html">809</a><a href="畿辅通志_page810.html">810</a><a href="畿辅通志_page811.html">811</a><a href="畿辅通志_page812.html">812</a><span class="current-page">813</span><a href="畿辅通志_page814.html">814</a><a href="畿辅通志_page815.html">815</a><a href="畿辅通志_page816.html">816</a><a href="畿辅通志_page817.html">817</a><a href="畿辅通志_page818.html">818</a><span>...</span><a href="畿辅通志_page814.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
