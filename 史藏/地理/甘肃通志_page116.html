<!DOCTYPE html>
<html>
<head>
    <meta charset="UTF-8">
    <title>甘肃通志 - 第 116 页/共 159 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>甘肃通志 - 第 116 页/共 159 页</h1>
    <div class="content">　　钱即字中道临安人知庆州筑安边城归徳堡开地万顷纵耕其中嵗得粟数十万斛
　　张舜民字芸叟邠州人为襄乐令王安石倡新法舜民上书言人君不可与小民争利时人壮之元丰中环庆帅髙遵裕辟掌机宜文字
　　范纯仁字尧夫仲淹子神宗时知庆州帝曰卿父在庆着威名今可谓世职纯仁揣帝有功名心对曰臣未尝学兵陛下使臣治城垒养百姓不敢辞既至嵗方饥擅发常平粟赈贷全活者甚众或谤其不实遣使按视会秋大稔民讙曰公实活我忍累公耶昼夜争输还之
　　范纯粹字徳儒仲淹子元祐中代兄纯仁知庆州请修诸路防应救援之法朝廷是之及夏侵泾原纯粹遣将曲珍救之曰本道首建应援牵制之防臣子之义忘躯殉国无谓邻路被冦非我职也珍即日疾驰三百里破之于曲律横山夏众遁去
　　章楶浦城人哲宗时知庆州夏人入冦楶先用间知之遣骁将折可适伏兵鼓噪而出斩获甚众又预置毒于牛圏潴水贼马饮者多死遂破其众
　　髙遵裕字公绰琼之孙环庆路经畧安抚使兼知庆州神宗命统泾原兵讨夏国师渡旱海贼骑骤至遵裕出精兵与战斩首千余级
　　耿戡元祐间为真寜令建学教人既去人思之为竖碑颂徳
　　赵卨字公才卭州依政人知庆州夏人欲袭取新垒大治攻械卨具上挠夏计及夏侵兰州卨遣将间道出敌砦后邀其归路斩馘甚众迁龙图阁直学士曲珍字君玉陇干人元祐初为环庆副总管夏人冦泾原号四十万珍虚驰三百里破之曲律山俘斩千八百人
　　吕由诚字子明诲之季子知合水县王中立种谔征灵州由诚部运随军天寒食尽他邑役夫多溃去惟由诚善抚字所部分无失者
　　郑仅字彦能徐州彭城人知宁州诸军多杀老弱持首级要赏仅下令非强壮而能生致者赏半之有内附羌追冦得老人不忍杀擒之乃其父也相持哭一军感动诸路争进讨奏捷仅独保境不生事防亦不犯
　　种师中字端孺世衡之孙歴知环秦州又知庆阳府老成持重为时名将榆次刘韐言师中闻命即行奋不顾身虽古忠臣不过
　　强霓自金归宋知环州兼环庆路统制军马沿边安抚使隆兴间金兵围环霓与其弟环庆路统领沿边忠义军马震坚守孤城招降不屈城陷死之诏立旌忠庙
　　金厐迪延安人天眷中为庆阳尹歴三考不易以治最闻诏书褒美西人荣之
　　杨仲武保安军人皇统初知寜州关中荐饥境内盗贼纵横仲武悉平之
　　马讽字良弼大兴漷隂人天徳初为寜州刺史民有吿谋不轨者株连数十百人讽察其无状乃究问告者告者具伏其诬众欢呼感泣
　　元何布哈至大三年庆阳路兵马都总管训练士卒増濬城堑政通人和百废俱兴
　　李真奉元路人至顺中任合水主簿博学儒雅恵爱及民
　　陈政奉元路人至正中庆阳府同知涖政公勤兴举废坠
　　明陈林洪武初知庆阳府创造之始百务聿兴事有成规才猷可观
　　何敦善淳安人洪武间以人才调庆阳府同知持身亷谨政绩有声秩满以绩最赐衣一袭陞抚州府知府
　　李仕铭徐州人永乐间知寜州修创坛祠驿舎诸工兴作不一多佣无业贫民偿其功而饩廪焉人不告劳事亦称办
　　刘纲河南禹州人宣徳间知寜州亷勤公恕百废俱兴久任三十年规模整肃州人观感莫忍违令累加爵増参议俸比考绩入觐赐宴礼部以旌宠之列祀六君子堂
　　马杰利津人成化间知庆阳府尚礼让惜人材至折民讼洞察隠防且为开市兴利招集逺商一郡始称富庶云
　　郝镒字廷重河间人知庆阳府郡民多穴处不知桑麻镒至革奸胥清徴输之弊招工陶瓦甓治屋庐教树艺暇则饰公署学校民有杀人报父仇者镒据法当原宪司不从后台议卒是之治为诸郡第一段绅兰阳人治间知宁州立市集开官街凡便民者无不力行之且讯刑明允有循良风
　　杨寛涿州人治间任管粮通判亷介自持禁约仓厰不得妄取且以粮刍积羡扣补失业之数由是民力寛省军储不乏
　　马湘徐州人治间任管粮通判时属邑负税十数万湘曰民寜有食土而不输赋者乎此必有过额侵渔之扰乃长事者之过也为定限革弊良者有所遵循奸猾不得规避赋税渐完筑环县城郭凿盐池井得甘泉民利赖之及归行囊莫办士民深服其亷龙相庆阳卫指挥佥事骁勇善骑射正徳中敌人入防督军战于箭竿岭身中二十余矢力竭而死晁瀛山西平陆人正徳中知合水县居心慈恵恩及黎庶性尤刚毅县有豪强者辄为惩诫威行境内肃然向化
　　田大有字豫甫东平人嘉靖中知庆阳府兴学治戎贤声大着北冦攻围郡城出竒制胜威震西边马彦卿内江人万厯中知寜州在任十五年増修内城及郭城雉堞凡鳯凰堡焦村太昌新庄襄乐城皆属创筑初设北关通商利民立遗爱祠
　　阮自华安庆人万厯末知庆阳府愽雅名儒尤以天象预知庆地有兵创修武备城赖以全
　　宋云霄山东淄川人天启七年庆阳府同知秉性清简居官明恕时柜夫马夫舗兵等役俱系佥报里甲民产多荡云霄署县篆一切革去乃设处工食招募应役民受其赐
　　周日强蠡县人举人崇祯间知寜州值合水为贼所陷州城危在旦夕闻督师杨鹤赴省已次永夀日强军书日三上督师返节驻寜民喜更生鹤嘉其经画有方特防题擢分守河西道
　　唐万龄赣榆人知寜州简民间壮者编为逰兵城头设八阵阵立哨官用是习于技击后贼围城卒能固圉逰兵之力也
　　马一荀云南建水人明末庆阳府推官忠厚存心用刑惟寛及流冦围城昼夜戒严多方设法守御赖以保全
　　郭之麟威逺人崇桢间知真寜县好贤礼士省刑薄税时流冦猖獗麟练乡勇躬擐甲胄卒保孤城父老谓百年来循良之最寻倅江州卒死贼难
　　袁继登江南人崇祯间知安化县明隆万以还户口凋耗地荒粮重民不堪命继登履亩踏勘备陈赔累申请院司题请蠲除荒粮官民便之癸未城陷被执不屈而死
　　靳圣居长治人崇祯末庆阳府推官闯贼至即不言不食以死自矢及城陷不屈死
　　周嘉彦明末庆阳城守都司少年骁勇号周小将闯贼攻城分守城西北一带极为戒严杀贼甚众贼登东城嘉彦率亲丁五六人巷战手杀数百人所向披靡或劝出城彦仰天大呼曰我恨不能杀尽此贼报国恩也何走为复扑杀数十人乃自刎
　　皇清沈加显河南河内人顺治二年任庆阳道时值闯冦之后空城瓦砾閴无居人郭外尚为贼据加显设法招徕遗民日渐来集更请兵驻防激励将士除贼首三十三人胁从皆散凡被虏男妇皆绥戢安业五年陞凉州参政洁己爱民和平寛厚请免丁徭两地
　　皆感恩不忘
　　杜霁逺永年人顺治九年知安化县招抚逃亡回籍八百余户垦屯地七百余顷捐赀修城楼筑垣墉俱坚固可垂永久设立乡城社学八所淘浚城内外湮塞旧井收殓明末死难骸骨葬于髙原
　　甘州府
　　汉路博徳西河平州人武帝时以右北平太守从骠骑将军有功封邳离侯骠骑卒后博徳以卫尉为伏波将军出塞筑遮虏障益封其后坐法失侯为强弩都尉屯居延卒
　　郭忠昭帝时为张掖太守属国都尉元鳯三年单于使犁汗王窥边天子诏边警备后无防右贤王犁汗王以骑四千分三队自日勒屋兰番和入冦忠发兵击之射杀犂汗王大破之得脱者数百人自是匈奴不敢犯张掖忠以功封成安侯
　　辛庆忌狄道人元帝初举茂才为张掖太守徙酒泉所在著名
　　萧咸字仲为兰陵人望之之子初为好畤令迁张掖太守有政绩数増秩赐金后复为中郎将官至大司农
　　傅育北地人章和初叛羌出塞依迷吾育请发陇西张掖酒泉各五千人诸郡太守将之育自领汉阳金城五千人尅期击之令陇西兵据河南张掖酒泉兵遮其西未及会育独进兵迷吾闻之徙庐落去育选精骑三千穷追之夜至建威三兜谷遇伏兵育下马手战杀十余人而死诸郡兵到羌遂去肃宗下诏褒美封其子毅为明进侯
　　史苞始为张掖都尉及窦融行河西五郡将军事以苞为张掖太守及融决防东向遂与融砥厉兵马光武西征隗嚣融率苞等会髙平后封苞为褒义侯马贤元初间领征西校尉事永寜元年羌防张掖贤将万人击破之斩获万数余防悉降羌复冦张掖杀长吏贤率兵击其种皆亡出塞玺书封贤安亭侯马续永寜间为张掖太守代韩皓为校尉两河间羌以屯田近之恐必见图乃解仇诅盟各自儆备续欲先示恩信乃上移屯田还湟中羌意乃安永和元年迁度辽将军
　　第五访字仲谋长陵人为张掖太守嵗饥粟石数千钱访乃开仓赈给以救其敝吏惧谴争欲上言访曰若上须报是弃民也太守乐以一身救百姓遂出谷赈人顺帝玺书嘉之由是一郡得全嵗余官民并丰界无奸盗拜防羌校尉边境服其威信
　　隋杨恭仁仁夀中甘州刺史临事不苛细边人安之文帝谓其父雄曰匪特朕得人乃卿善教子矣
　　隂世师武威人炀帝初拜张掖太守深为戎狄所惮及唐师至世师以世荷隋恩遂勒兵拒守月余不下被杀
　　裴矩字大闻喜人髙祖时为吏部侍郎炀帝大业三年西域诸蕃多至张掖交市帝使矩掌其事诸商胡至者矩诱令言其国山川风俗人物仪形服饰撰西域图记三巻合四十四国奏之仍别造地里图穷其要害从西倾以去至西海将二万里为三道北道从伊吾中道从髙昌南道从鄯善总凑敦煌帝欲收西域以矩为黄门侍郎令往张掖引至诸蕃自是西域往来相继大业五年帝西巡至焉支山伊吾献西域数千里之地置西海河源等郡大开屯田以通西域之路以矩有绥懐之畧进位银青光禄大夫
　　唐李汉长安时甘州刺史时郭元振都督凉州命汉通辟屯田尽水陆之利稻收丰衍旧凉州粟斛售数千至是嵗数登至匹缣易数十斛积军粮余十年牛羊被野
　　宋曹元忠归义节度使太宗时以州归于宋
　　明宋晟洪武中讨哈宻有功永乐中又遣都指挥史昭出兵擒火者厮通西域贡道封西寜侯镇守甘肃庄得洪武二十四年以都指挥开设山丹卫治督农讲武是年麦秀一茎两穂者四次年一茎两穂者十人以为徳政所致
　　蒋贵正统初西兵犯边贵充总兵至甘肃击败贼众以功封定西伯镇守甘肃边境寜谧
　　彭智山丹卫都指挥佥事守御善抚士卒学校公宇多所増置
　　凉州府
　　汉任延字长孙南阳宛人拜武威太守光武亲见戒之曰善事上官无失名誉延对曰履正奉公臣子之节善事上官臣不敢奉诏帝叹息曰卿言是也既之武威时将兵长史田绀郡之大姓其子弟宾客为人暴害延收绀系之父子宾客伏法者五六人自是威行境内吏民累息郡北当边塞南接种羌民畏冦抄多废田业延选集武畧之士千人明其赏罚屯据要害有警追讨敌遂不敢出河西旧少雨泽乃置督水官吏修理沟渠人防其利又立校官自掾吏子孙皆令诣学受业郡遂有儒雅之士
　　梁统字仲宁安定乌氏人初为酒泉太守更始败窦融起兵保境更以统为武威太守为政严猛威行邻郡诏加宣徳将军光武自征隗嚣统与窦融等将兵会车驾及嚣败封统为成义侯更封髙山侯拜大中大夫
　　孔奋字君鱼茂陵人武建五年为姑臧长时天下扰乱唯河西独安而姑臧称为富邑每居县者不盈数月辄致丰积奋在郡四年财产无所増力行清洁或以为身处脂膏不能自润徒益苦辛耳被徴日单车就路姑臧吏民及羌人相谓曰孔君清亷仁贤举县防恩如何今去不共报徳遂相赋敛牛马器物追送数百里奋一无所受既至京师除武都郡丞旋拜太守为政明断甄善疾非郡中称为清平
　　牛邯光武建武九年司徒掾班彪上言今凉州部皆有降羌与汉人杂处数为小吏黠人所见侵夺穷恚无聊故致反叛旧置防羌校尉持节领防理其怨结嵗时巡行问所疾苦今宜复旧以明威防帝从之以邯为防羌校尉
　　赵冲顺帝时为武威太守永和六年击巩唐羌降二千余人诏冲督河西四郡兵为节度汉安元年以冲为防羌校尉冲招懐叛羌多诣冲降唯烧河种三千余落据参防北界三年冲击诸羌斩首四千余级诏冲一子为郎冲复追击于河阳斩首八百级于是诸羌前后三万余户诣凉州降建康元年复追叛羌于建威鹯隂河遇羌伏兵与战殁冲虽身死而前后多所斩获羌由是衰耗
　　苏正和灵帝光和间为凉州从事时武威太守倚恃权埶恣行贪横正和案致其罪刺史梁鹄畏惧贵戚欲杀正和以自觧访之汉阳长史盖勲勲素与正和有隙或劝勲因此报之勲曰谋事杀良非忠也乘人之危非仁也乃諌止之
　　张奂字然明炖煌酒泉人延熹中拜武威太守平均徭赋率厉散败常为诸郡最河西由是而全其俗多妖忌凡二月五月产子及与父母同月生者悉杀之奂示以义方严加赏罚风俗遂改百姓为立祠
　　三国魏张既字徳容髙陵人文帝初凉州卢水冦反河西大扰帝曰非既莫能安凉州乃以既为刺史既至金城遂渡河贼拒军于鹯隂口既扬声军从鹯隂潜由且次出至武威冦以为神引还显美既据武威遂前军显美防骑数千因大风欲放火烧营既夜藏精卒三千为伏使余骑挑战阳退诱敌因发伏兵首尾进击大破之封西乡侯酒泉苏衡反攻边县既击降之遂上防请治左城筑障塞置烽邸阁以备边后西平麴光杀其郡守既曰光等造反郡人未必悉同乃檄吿谕诸羌党斩送光首其余安堵既临二州十余年恵政着闻卒諡肃侯
　　徐邈字景山燕国蓟人明帝时为凉州刺史防羌校尉河右少雨常苦乏谷邈上修武威酒泉盐池以收虏谷又广开水田募贫民佃之家家丰足仓廪盈溢乃支度州界军用之余以市金帛犬马通供中国之费立学明训禁厚葬断淫祀进善黜恶风化大行西域流通荒戎入贡赏赐散与将士与西羌从事不问小过若犯大罪先告部帅乃斩以徇由是州界清肃
　　晋马隆字孝兴东平平陆人武帝咸寜五年凉州刺史杨欣为树机能所没河西断絶帝每有西顾之忧临朝叹曰谁能为我讨此通凉州隆进曰臣能平之请募勇士三千人率之鼓行而西贼不足灭也许之乃以为武威太守隆募能引弩三十六钧弓四钧者立标简试得三千五百人帝又给其三年军资隆西渡温水树机能等以众万计乘险设伏隆依八阵图作偏箱车地广则为鹿角列营地狭则为木屋施于车上且战且行弓矢所及应弦而倒竒谋间发出敌不意贼以为神转战千里音问断絶或谓已殁后隆使夜到帝抚掌欢笑诘旦召羣臣谓曰若从诸卿言无凉州矣诏假节宣威将军隆到武威鲜卑归附凉州遂平
　　张轨字士彦安定乌氏人永寜初轨以时方多难隂有保据河西之志求为凉州刺史时鲜卑入冦轨讨破之威着西州时天下既乱所在使命莫有至者轨遣使贡献嵗时不替进拜镇西将军都督陇右诸军事封霸城侯
　　张寔字安逊轨之子建兴初除西中郎将领防羌校尉轨卒长史张玺等表寔摄父位诏为都督凉州刺史西平公凉州军士得玺文曰皇帝行玺献于寔僚属皆贺寔曰是非人臣所得留因送于京师
　　隋樊子盖字华宗庐江人炀帝时为武威太守莅官明察下莫敢欺以善政闻五年车驾西巡将入吐谷浑子盖献青木香以御瘴气及帝还谓曰人道公清定如此否子盖谢曰臣安敢清止是小心不敢纳贿耳加右光禄大夫子盖曰愿奉丹陛帝曰公侍朕侧一人而已委以西方则万人之敌宜识此心六年除户部尚书是嵗处罗可汗及髙昌王欵塞复以子盖检校武威太守应接二蕃后以疾卒于东京武威吏民闻其死莫不嗟痛立碑颂徳
　　宋丁惟清太宗时以殿直往凉州市马惟清至而境大丰稔因为西人请留命知西凉府事咸平六年李继迁陷凉州府惟清死之
　　明濮英凉州卫指挥使洪武初修葺城楼仓库措置有方士卒不劳而事集郡称智能以擒叛贼功陞右军都督佥事掌行都司事
　　刘林凉州卫百户洪武时土官逃叛攻掠凉州林击贼至城西土台力战而没事闻上喜其忠勇遣祭于台下
　　江亨洪武十年以凉州卫千户防守古浪缮城陴创驿传始立庄浪卫屯住之所
　　张杰洪武中任永昌指挥佥事开设卫治修筑城池建学宫兴文教措置有方
　　马昭遵化人镇番守备累功陞都阃成化间展城开学修卫治建钟鼓楼一切规制创造居多勇而善战入阵有飞挝能掣防于百步外人呼为马挝阵亡勅封镇国将军
　　王孟顔神木人崇祯九年任大靖营参将招壮丁汰老弱购备战马三百余匹修筑边墙百余丈开垦酸茨沟荒地本城及夹山堡厢井造窖以便民汲皆有益于地方十年套虏入寇提兵堵截斩级夺马自是不敢犯境
　　寜夏府
　　唐裴识闻喜人度之子为灵武节度使灵武斥卤识祷神而凿之果得泉
　　路嗣恭京兆人朔方节度使灵武初复戎落未安思恭披荆棘立军府威令大行
　　崔知温字礼仁许州鄢陵人仕为左千牛迁灵州司马境有浑斛萨万帐数扰齐民知温表请徙河北疏十五上始得请自是人得就耕浑斛萨至徙地顾善水草亦忘迁后入朝过州谢曰初徙且怨公今地膏腴众孳伙更荷公恩皆再拜
　　五代张希崇蓟州人后唐明宗时灵武节度使灵武接边境戍兵饷道常苦抄掠希崇乃开屯田教士耕种军以足食而省转馈明宗下诏褒美希崇抚养士卒招辑部落自囘鹘沙皆遣使入贡寻镇邠寜晋髙祖入立复拜灵武节度为将不喜声色好读书知星歴天福三年月掩毕口大星希崇叹曰此边将亡兆我其当之明年正月卒赠太师
　　冯晖魏州人灵武节度使灵武自唐明宗以来市马籴粟招来部族给赐军士嵗用度支钱六千万自关以西转输供给民不堪役青冈土桥氐羌剽掠商旅晖至推以恩信止息争夺广屯田以省转饷出俸钱治仓库亭舘民不加赋管内大治
　　段思恭泽州晋城人天福中冯继业自灵州举家来朝帝以思恭代知州事思恭下车矫继业之失绥抚部落访求民病悉条奏免之
　　宋董遵诲涿州范阳人太宗即位以通逺军使兼领灵州路巡检夏人有剽掠灵武进奉使者遵诲部署帐下欲讨之夏人惧尽归所掠伏罪遵诲慰抚令去自是各谨封界秋毫不敢犯
　　安守忠字信臣晋阳人太平兴国初知灵州在官凡七年雍熙二年知夏州毎西羌犯边战无不捷侯赟太原人太平兴国中知灵州按视蕃落宴犒以时得边士心部内大治迁左卫在朔方凡十余年帝念其久次求可代者而难其人
　　田绍斌汾州人至道元年充灵州马步军都部署入番讨贼斩获无算以马给诸军之缺者捷闻手诏嘉谕之
　　王昭逺冀州阜城人至道中李继迁扰西鄙絶灵武粮道太宗命昭逺为灵州路都部署防二十五州刍粟径达灵武继迁不敢犯
　　郭宻贝州经城人淳化中夏人冦边以密有武畧擢灵州兵马都部署训练士卒号令严肃夏人畏服边境寜谧
　　杨琼汾州西河人至道初为灵庆路副都部署河外都巡检使贼累冦疆琼固捍有功导黄河溉民田数千顷败贼于合河镇北又破贼于城下追北三十里赐诏嘉谕充灵环十州军副都部署兼安抚使曹灿字韬光灵夀人至道初知灵州徙河西钤辖善抚士卒威爱兼着
　　元郭守敬字若思郉台人至元元年从张文谦行省西夏提举河渠先是古渠在中兴者一名唐来长四百里一名汉延长二百五十里他州正渠十皆长二百里支渠大小六十八灌田九万余顷兵乱以来废壊淤浅守敬更立牐堰皆复其旧夏人赖之遂立生祠以祀
　　张文谦字仲谦郉州沙河人至元初以中书左丞行省西夏中兴等路羌俗素无统纪文谦得蜀士陷俘中者数人理而出之使习吏事旬月间簿书有品式子弟亦知读书俗为一变浚唐来汉延二渠及夏灵应理鸣沙四州正渠十支渠大小共六十八溉田十数万顷人防其利
　　董文用字彦材槀城人至元初为中兴等路行省郎中自浑塔罕之乱民间相恐动窜匿山谷文用镇之以静民乃安始开唐来汉延秦家等渠垦水田若干于是民之归者户四五万悉授田种颁农具更造舟置黄河中受诸部落及溃叛之来降者
　　袁裕洛阳人至元八年以御史授西夏中兴等路安抚副使时徙鄂民万余于西夏裕与安抚使独吉请于朝计丁给地立三屯使耕以自养官民便之
　　明卢茂成化间以都指挥守备灵州骁勇兼人到任之二日敌以百骑来犯茂单骑驰突之俄敌渐众而茂兵亦至奋呼一击斩其犯阵一将余遁去数嵗不敢近灵州边
　　吴福鄞县人寜夏参政寜夏盐池禁严民食盐甚艰福奏许民纳盐课官为量给民甚便焉秩满陞福建布政使
　　袁旦大名府人隆庆五年任西路通判涖政清勤建议筑边垣濬渠坝
　　王三锡翼城人万厯三十五年任寕夏理刑同知案无留牍尤加意水利请于巡抚崔景荣石甃张政堡暗洞
　　萧如薫延安人任平罗参将刘东旸之反起于仓卒熊国臣等弃城匿河西望风而靡独如薫坚守力拒伪将哱云引着力兔来攻如薫伏兵射云死九月八日如薫与李如松等以鋭卒击南闗云梯攀縁而上城遂下以功加都督同知歴官总兵贞亮不渝更多修创之功
　　杜希伏由延绥入籍寜夏世承武功歴兴武逰击平罗防将寜夏中协副将恢复四城擒斩六王屡获竒捷亷勇着闻兴武平罗至今皆建有生祠陞湖广安陆府总兵
　　韩洪珍四川人天启七年任西路同知威寜旧有七星渠嵗久荒淤洪珍与屯田守备王光先条列疏筑之法上诸巡抚焦馨以百户李国柱刘宰分督之而専任洪珍综其事
</div>
    <div class="pagination">
<a href="甘肃通志_page115.html">上一页</a><span>...</span><a href="甘肃通志_page111.html">111</a><a href="甘肃通志_page112.html">112</a><a href="甘肃通志_page113.html">113</a><a href="甘肃通志_page114.html">114</a><a href="甘肃通志_page115.html">115</a><span class="current-page">116</span><a href="甘肃通志_page117.html">117</a><a href="甘肃通志_page118.html">118</a><a href="甘肃通志_page119.html">119</a><a href="甘肃通志_page120.html">120</a><a href="甘肃通志_page121.html">121</a><span>...</span><a href="甘肃通志_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
