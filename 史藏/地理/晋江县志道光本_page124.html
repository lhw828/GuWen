<!DOCTYPE html>
<html>
<head>
    <meta charset="UTF-8">
    <title>晋江县志道光本 - 第 124 页/共 196 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>晋江县志道光本 - 第 124 页/共 196 页</h1>
    <div class="content">　　张而诇　万历癸酉举人，授浦江令。一心抚字，居官恂恂若儒生。作兴士类，悉以赎锾改葺学宫，焕然鼎新。戊子，邑士双隽，前此未有也。
　　徐茂　字德会。万历癸酉岁贡，授贵池训导。设立科条，务与多士课文励行。未几卒于官，士类伤之。
　　杨廷相　字君瓒。万历甲戌进士，授丹徒令，擢兵科给事中，升吏科，寻转左户科。尝偕刑部锦衣籍故相张居正家，见寻常刺牍悉火之，所保全者其众。晋长吏垣，前后九年，迁太仆寺少卿，历升南太仆寺少卿、应天府尹，南京通政使。践阅九列，清勤得誉，不以初终易操，乞骸归卒。
　　留震臣　万历甲戌进士，授常熟令。疏浚白茆，踵《周礼》荒政役饥民而厚给其直，畚锸云集。吴中大水，赖是塘以渐泄之，田庐得免漂泊。升刑部主事，以病卒于苏州。
　　林乔楠　万历甲戌进士，以户部郎出守梧州。豁重税，赈穷黎，通粜，民蒙其惠，升本省按察副使。
　　洪有声　字懋文，南安人，居晋江。万历甲戌进士，授信阳州牧。地处硗确，又当楚孔道，锐意抚绥，不避权豪，为仇家所中，谪大同典史，州民数百伏阙讼寃，转怀仁令。经理互市有方，边人怀之。迁蔚州守，再转豫章维扬郡丞，分镇瓜州，留心保障，晋南工部郎，以母老乞归。子启初。
　　陈宗尧　字国仁，一道子。父官芜湖，御贼殉节，赠应天通判，荫宗尧入监，授寿昌丞，擢罗城令。严什伍，兴教化，修治学宫，请增泮额，升平乐府通判。力请终养。有司祀父乡贤，仍构祠居室之右，祀宗尧焉。
　　朱于训　字国彝。万历丙子举人，署教许昌。大兴文社，多所造就。擢浦江令，旋擢守崖州。为崖人修学宫，辑志书。迁柳州同知，摄府事。满考，荐授知府。丁艰，起补广州同知，复兼府事。所至事集民安，皆有贤声。去而思之者众。
　　颜魁槐　字奇黄。万历丙子举人，教谕东安。训士有方，升广昌令。催科有法，听讼得平。姜志礼时为建昌推官，雅重其贤。及来守泉，式闾焉。迁楚雄同知，历襄府长史归。
　　洪启采　字尔载，南安人，居晋江。万历丙子举人，初授泰宁教谕，后成进士，擢国子监学录，出守许州。岁饥，发谷赈贫，全活万数。浚陂池溉田百余顷，建义仓二十余所，自出锾金买粟积贮。擢永州府同知，以病乞归。寻卒。
　　赵日崇　字因甫。万历丙子举人，任南康令。廉明惠爱，有才略。裁盐饷以恤民艰，创学田以兴士类，士民爱如父母。升应天推官，擢南刑部郎，复谪新城令，以亲老告归。
　　庄尚稷　万历丙子举人，授崇明令。小心清慎、遇事加谨，不为一切矫饰。左迁去，邑人思之。
　　张问仁　字孟春。万历丁丑联捷进士，授户部主事。以故相张居正曾延为西席教子，坐累，谪兴国州同知，转凤阳通判。复调顺天，所至皆称职。奉差粤东，升户部郎中，出榷临清。加意恤商，而税额无缺。未几，疾作，告归，卒于家。问仁正直不阿，当居正烜赫时，常以微言箴规之。所任皆闲曹，故事迹鲜表著，然已可见其概云。子捷登。
　　陈鸣熙　字缉甫。万历己卯举人，授江州州同。江与湖湘接壤，猾民潜掠人口，过江贩卖，设法侦捕，全活无数。荐擢钦州。丁外艰，起补无为州。涝浸为灾，圩岸尽圮，大发金钱筑坝完固，民赖以安。擢雷州府同知，卒于官。
　　王明嶅　字懋艮。万历己卯举人，授当涂教谕。御史委选观风试文，独赏朱兰嵎，公谓当魁天下，后果验。新守送新生入学，令学博受拜堂下。抗言曰：“堂下岂师席乎？”引席堂上。守衔之，擢仙居令，饮冰茹蘖。会太平守挟前憾欲劾，以计典观察使蔡公扬言曰：“此廉能吏也，安有人砥操于县官，而失脚于学博乎？”移宁波通判，寻告归。
　　黄国贤　字士尊。万历已卯举人，司训漳平，擢工部司务，复擢户部员外郎转郎中，管太仓库。节啬独至，冰蘖自持，大司农重褒异之。
　　杨伟　万历己卯举人，授余杭令。政综简要，请广入泮试额。岁饥发粟赈民，士民德焉。
　　陈锺瑁　字峙卿。万历已卯举人，授思恩同知。仁心为质，惠义播闻，归而萧然，无以为家。
　　张治枢　字明励。万历庚辰进士，授户部四川司主事。会边饷告匮，治枢言漕运本色，支给有余，陈陈相因，其郡邑不便水运者，宜暂改折以济时急。大司农然其议，请而行之。推监越兑，正量斛，验燥湿，搜剔蠡蠹，运官豪右，无从侵没。其本色改折之议，度地而行，悉合舆情。以疾上疏乞归，弗获请，卒于官。过越吏民，道祭哭之。
　　谢吉卿　字修之。万历庚辰进士，授清江令，慈惠抚民。先是，令清江者，为郭恭定惟贤，邑有郭父谢母之称。坐场屋事，谪粤西臬幕，掌教宣成书院，粤士服膺其教。委署兴安县，励精为治。调浙江泰顺令，复调繁海盐令，捐俸赈饿殍，筑海塘。未几，被劾归，年八十有一卒。
　　谢台卿　字登之，吉卿弟。万历庚辰进士，授教宛陵，分闱京畿。历大理寺评事、寺副、寺正，出守韶州。裁冗费，省刑罚，抑豪右，汰髡缁，历有善政。三年四登荐剡，升至宛马寺卿。丁父忧归，年八十余卒。
　　朱天应　字国聘。万历庚辰进士，授刑部主事。奉命恤谳粤东案件，多所矜减。出知肇庆府，持大体，不苛细。审听虚怀霁色，人得尽言。擢广西兵备副使，以奉母告归，卒。
　　陈仕行　字道亨。万历庚辰进士，授太平令，摈为幕僚，移雷州司理，未任卒。仕行古貌古心，以不媚张居正坐谪。王用汲谓仕行之品，当于古人求之。
　　张宪可　万历壬午举人，授青田令。慈惠恤民，公编审、裁科扰，兴利除害，善政种种，为当道所推，擢处州同知。商人蒙惠者，虑宪可迁去，前害复生，相率呈于鹾司，行文立当关以示遵守，其利赖垂之无穷云。
　　许国诚　字鼎臣。万历癸未进士，授西安令。西安地剧，且轮蹄辐辏，国诚莅以宽和，事存大体。累迁户部郎，出守镇江。郡故工机杼，国诚未尝以寸丝入槖。满考，挂冠归。
　　蔡应麟　字子瑞。万历癸未进士，自兵部改吏部，方正确核，虽亲故不私。被诬，逮系诏狱，年余乃出。天启初，起田间，敭历太常少卿卒。应麟虽以谪起用，莅官，方正确窍一如其平时。
　　庄履朋　字中益。万历癸未进士，授户部四川司主事，推管本科。每奏事，未尝不称善。经理部务，精勤敏练，为大司徒赏识。履朋益竭精力，务答知已，竟以劳瘁病剧卒。
　　龚廷宾　字可贤。万历癸未进士，授缙云令。心切抚摩，才优振刷，经画荒政。疏通水利，尤为民赖。擢户部主事，历员外郎中。出守肇庆，有惠泽。丁艰归，送者塞途。起补庐州，时方议开矿，上记太府，陈其利害，事遂寝。后家居卒。
　　林寅宾　字尔亮。万历癸未联第进士，授行人，擢御史巡按宣大兼督学政。阅视边防，陈边陲诸要务。又奏垦荒田千八百亩，免额外新粮。赈灾伤，宥疑狱，并皆嘉纳。却例金三千，又劝帝勤视朝、亲宰辅、召还斥逐诸臣，时论韪之。出为广西参议，分藩右江。会有岑溪之役，筹画安抚，中外帖定。卒于官，年五十三。寅宾少孤，事母孝，和平俭约，李廷机、叶向高皆推重，以为出处咸宜云。
　　李光绶　字宗英。万历乙酉举人，授长垣教谕，擢国子监学正，历升户部员外。边士索月饷，急且脱巾，司徒仰屋莫应。光绶指画缓急，给仓庾与之，得不哗。年六十五卒。
　　黏锺嵓　字子瞻。万历乙酉举人，为眉州学正，擢知安定。邑值灾荒，民逃亡过半，锺嵓极意招徕。每书勅兄曰：“善自治生，我不敢以百姓脂膏，为若等资斧也。”卒于官。
　　许凤宾　字瑞夫。万历乙酉举人，授香河教谕。旋委署香河县，利弊罢悉中机宜。擢隆安令，地邻土州交趾。凤宾因俗利民，有发奸摘伏之明。中贵榷税粤西，责县令参谒如司道礼，凤宾率诸僚长揖。中贵怒，欲以税事难之，终不为屈。因劳成疾，卒于官，民哀思之。
　　傅道统　号承宇。万历丙戌进士，授户部主事，历员外郎中。职事之外，闭户自守。监兑江西，严束部纲，军民无嚣。出为袁州知府，饮冰茹蘖、以失上官意，改知汉阳。会有税阉横甚，道统屡与为难，所辖监司遂排挤之，卒罹诏狱之祸。事白归家。何乔远称其直道事人，缘督为经云。
　　苏舜臣　字哲甫。万历丙戌进士，授刑部主事。剖析疑狱，得从末减者三人。补太常典簿，迁六安州，清慎治民，疑岁可得例金千余，悉免之。罢归，贫甚。六安人称其廉直云。
　　郑得书　字子读。万历丙戌进士，授大名令。当官任职，有神君之誉。上官屡欲以繁调之，谢曰：“三辅无弱邑，武城虽小，弦歌地耳。”郡守以为长者，擢户部主事。卒于官。
　　林万祝　字应期。以贤良授浙江丽水主簿。蠲敛理寃，民甚戴之。由于潜令擢柳州卫参军，举卓异，当量迁郡倅。以子梦仪、孙国斓第进士，遂乞归。年八十四卒于家。
　　潘藻　字士雅，洙弟。以明经授宁德训导，抚诸生如朋友。迁广东长乐知县，视民如其身，不取民一钱，以兄澜仕广宪，回避改官，归卒。藻铮铮志古，尝谓曾氏之学，请与必有，正是托孤寄命之根，其卓见如此。
　　林乔木　字泉臣。万历戊子举人，授莆田教谕，擢长宁令。丁艰，起补新城。恤穷黎，奖士类，不异于长而剔蠡蠹树，冰蘖有加焉。以蜚语解组归，士民思之，年六十六卒。

　　●卷之四十四　人物志【宦绩之五】

　　明
　　丁日近　　诸葛表
　　庄懋华　　林有标
　　林维暹　　张翼新
　　陈振扬　　洪有助
　　郭梦詹　　苏守一
　　苏懋祺　　何梦骏
　　蔡立爱　　林肇开
　　杜应楚　　赵世征
　　杨万廉　　洪启哲
　　陈秉正　　林欲■〈木昂〉
　　张赓　　　张巽进
　　邱应和　　黄琰
　　林廷云　　郑际可
　　蔡立敬　　黄淳中
　　翁日脐　　李寏
　　洪启聪　　王廷抡
　　郭如楚　　林锺
　　顾斌　　　洪启孕
　　洪元卿　　李廷槟
　　郭廷礼　　何应明
　　陈位奎　　苏琰
　　陈保泰　　杨景辰
　　徐以任　　张翰冲
　　王宗震　　陈叔揆
　　史书元　　颜益润
　　杨裕　　　颜容彬
　　杨锡璜　　孙扬宗
　　戴相　　　王万金
　　陈龙可　　黄庆星
　　吴载鳌　　张维机
　　郭必昌　　何九说
　　黄庆贞　　李拯
　　吴逢翔　　洪启遵
　　黄桢孕　　黄景孕
　　朱希莱　　邱启雍
　　温明登　　黄景明
　　吴震交　　黄润中
　　吴之琦　　李登云
　　苏国瓓　　何运亮

　　明

　　丁日近　字光元。万历己丑进士，授郾城令，调高淳。民有腴田八千余亩沦于湖，岁苦赔输，为详豁之。诸生贷官廪四百余户，贫不能偿，尽请蠲除。胭脂河承宛、歙上游诸水，而天生桥绾其潴泄，岁久石圮，汇为巨浸，亲率筑之，河水以平。迁南户部江西司主事。卒年五十二。
　　诸葛表　字公仪。万历己丑进士，授行人。尝谓行人数持节奉使，仅牛马走耳，何以报君？一日为勤政讲学疏上之，不报。转行人司副，又转司正，卒于京。
　　庄懋华　字仲玮，国祯子。万历己丑进士。儒雅厚重，不动声色。居官敏练，历仕至湖广布政使，所至皆有能声。
　　林有标　字尔立。万历辛卯举人，授南安府推官，奏绩，署上考。为同官排挤，左迁汝州判，复除瑞金令。多惠政，两载挂冠归。
　　林维暹　万历辛卯举人，教谕平湖。勤训课，赏拔诸生十人，先后登第六人，人服其鑑。邑令王羲民为建凤翥轩。
　　张翼新　万历辛卯举人，历处州府同知。遇事精明，骯髒不阿，御下严肃。遇旱，步祷得雨，岁赖有秋。尤虚怀礼士，始终无间。与叔宪可先后贰郡，《处州志》称媲美焉。
　　陈振扬　字时通。万历壬辰进士，未第，授归化教谕，及登第授分宜令，调高明，迁南户部主事。谪江西布政司经历，迁杭州织造通判。擢宁国府同知，升南户部郎中，旋擢瑞州知府。郡运本色米多逋负，民赔累倾家，为申详奏准改折，出久系狱数十人。请老归，百姓攀辕不能留。
　　洪有助　字懋逊，南安人，徙晋江。万历壬辰进士，授南安府推官，入为工部郎，守广州。改补徽州。访大猾周道明募无名内阉沉继光假勅煽威，置之法。迁广东副使。
　　郭梦詹　字廷璋，惟贤长子。以父荫太常典簿。时值秋祭，孝靖太后为光宗所自出，尚仍妃号，言于太常卿熊公曰：“妃礼可以屈尊乎？速疏追崇而后奉奠。”晋太仆寺丞，擢户部主事，督庾临清，出纳必平，民咸德之。
　　苏守一　字际受。万历壬辰进士，初令滋阳，后补仪真。故事两淮盐贾由税宦给单发捆载，甚为贾病。守一请于当事，罢盐宦而属柄于邑令，著为例。升户部刑部主事。
　　苏懋祺　字子迪。万历甲午举人，授长汀教谕。丁艰，起补乐亭，迁新河令。值辽阳新破，征兵征饷之使，络绎四出，捐俸助费以苏民困。未逾年，七登荐剡，以疾卒于官。
　　何梦骏　字履悌。万历甲午举人，授三水令。始至，视库空虚，梦骏察椽柱蚁蛀，土异色而松，收土令锻之，获白金如故额，人服其识。升常州通判，为三水任内罣议，降调武进等四县。士民保留，改补太仓州判，以病告归。
　　蔡立爱　字忠甫。万历甲午举人，授蕲州知州。藩府麾下有城社噬民者，置之法，州民颂德。丁艰，起补连州。严什伍，宣六谕，所辖邑卫肃然。去之日，老幼攀辕，勒石纪焉。
　　林肇开　云程从侄。万历甲午举人。恬雅端介，为户部榷税，清白不锱。历仕至黄州守，卒于官。
　　杜应楚　字翘甫。万历乙未进士。初授孟令，清民匿军屯二百顷归正赋，开支河以灌民田，筑小金堤以御水患，造郭■〈氵臬〉梁以济往来。调丹阳，核胥吏冒金三千余归公。升户部主事，迁员外郎中，出守南昌。告归，年六十卒。
　　赵世征　恒孙，日新子。万历乙未进士，官袁州安庆知府，转广东按察副使，擢云南布政参政，历广西巡抚。所至加意拊循，率吏绥民。及归，槖无百金，人比之赵清献。
</div>
    <div class="pagination">
<a href="晋江县志道光本_page123.html">上一页</a><span>...</span><a href="晋江县志道光本_page119.html">119</a><a href="晋江县志道光本_page120.html">120</a><a href="晋江县志道光本_page121.html">121</a><a href="晋江县志道光本_page122.html">122</a><a href="晋江县志道光本_page123.html">123</a><span class="current-page">124</span><a href="晋江县志道光本_page125.html">125</a><a href="晋江县志道光本_page126.html">126</a><a href="晋江县志道光本_page127.html">127</a><a href="晋江县志道光本_page128.html">128</a><a href="晋江县志道光本_page129.html">129</a><span>...</span><a href="晋江县志道光本_page125.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
