<!DOCTYPE html>
<html>
<head>
    <meta charset="UTF-8">
    <title>大清一统志 - 第 83 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 83 页/共 202 页</h1>
    <div class="content">


　　钦定大清一綂志卷一百六十
<史部,地理类,总志之属,大清一统志>
　　钦定四库全书
　　钦定大清一统志卷一百六十
　　懐庆府【二】
　　闗隘碗子城闗【在河内县北碗子城山】大斛闗【在河内县北二十里李吉甫元和郡县志武徳县北一百六里曹学佺名胜志大解闗碗子城闗俱在太行山畔实险隘之地又太行山上有天井闗】虎岭关【在济源县西亦名胡岭关绍定三年元史天泽攻金武善于卫州善败走胡岭关即此武善旧作武仙今改】箕关【在济源县西王屋山南亦名濝闗后汉书邓禹传建武元年禹自箕闗入河东王梁传建武二年以梁为中郎将北守箕闗水经注濝水迳故城东即箕闗也】邵原闗【在济源县西一百二十里有巡司】轵闗【在济源县西北十五里闗当轵道之险因曰轵闗郭縁生述征记太行八径第一曰轵闗陉魏书地形志王屋有轵闗唐书地理志济源县西有轵关　按魏景初十二年司马懿在汲诏懿自轵闗西还长安晋永嘉二年王弥寇洛阳败走渡河自轵闗入平阳咸和三年石虎自轵闗西入击赵之河东永和六年苻健西入长安遣其弟防自潼闗入兄子菁自轵闗入太和十九年慕容垂伐慕容永永悉敛诸军屯轵闗杜太行口北齐河清二年斛律光筑勲掌城于此周扬□来伐出轵闗深入为齐所败周建徳四年韦孝寛陈伐齐之策曰大军出轵闗可方轨而进葢自昔险隘为军出入必争之地】黄河闗【在孟县南黄河北岸今废】河阳闗【在孟县西南唐书地理志河阳有河阳闗注河阳闗东魏置于中潬城】尚香镇【在河内县东三十里】武徳镇【在河内县东南四十里王存九域志河内县有武徳镇】崇义镇【在河内县西南三十里】柏香镇【在河内县西三十五里西去济源县三十五里金史地理志河内镇柏乡旧有城明崇祯四年筑】邘台镇【在河内县西北三十里】万善镇【在河内县北二十里旧有驿今废九域志河内县有万善镇　按唐防昌三年河阳节度使王茂元讨刘桢以兵守万善别将刘公直潜师过万善镇南五里焚雍店中和四年李克用讨黄巢兵出天井闗河阳别帅诸葛爽乱以河桥不完屯兵万善以拒之克用乃西自陜津及河中渡即此】清化镇【在河内县东北四十里金史地理志河内镇清化明正徳中筑城置税课局大使令兼巡司本朝乾隆十五年】
　　【巡幸嵩洛道经覃懐有】
　　【御制凊化镇诗】待王镇【在修武县西二十里又有永安镇在县东二十里】承恩镇【在修武县西三十五里金史地理志修武镇承恩旧置驿及税课司于此】沇河镇【在孟县东二十里沇水迳其左金史地理志河阳镇沇水】白波镇【在孟县西南故河清城东或谓之白波谷宋开宝中尝为河清县治又有野成镇今　在县西四十里雨寺镇在县治西北二十里】縠罗镇【在孟县北二十里今名罗庄金史地理志河阳镇縠罗】城北镇【在孟县东北十五里今名城北村】赵堡镇【在温县东北一十五里又有招贤镇在县西二十里古贤镇在县西北十五里】陈桥镇【在原武县南黄河南岸九域志原武县有杨桥陈桥二镇金史地理志原武镇陈桥】太平镇【在阳武县东三十里又延州镇在县东北二十里土人谓即元故州】覃怀驿【在河内县治又有河内逓运所】武安驿【在修武县治西又有逓运所】武陟驿【在武陟县治】寜郭驿【在武陟县西北四十里旧名宋村本隋祭酒宋通居第后为宋郭镇金史地理志武陟镇宋郭后又改为寜郭置驿于此有城明景泰中筑旧有驿丞今裁又有逓运所】河阳驿【在孟县治又有孟县逓运所】木栾店【在武陟县东北四里濒沁河为邑中市集之最有河汛　本朝乾隆元年设立长夫十六年二十六年屡加修筑详见堤堰】
　　津梁沁河桥【在河内县北五里】丹河桥【在河内县东北十里】通济桥【有二一则在济源县东北跨泷河上一则在济源县东门外】临济桥【在济源县北济池东南】生聚桥【在修武县东闗外旧名龙渠　本朝顺治十五年重建改名】政济桥【在武陟县东北沁河上】河桥【在孟县南晋泰始十年杜预造河桥于富平津永和六年符徤入闗中自枋头西至孟津为浮梁以济既济焚河桥后魏太和十七年幸孟津于粟防编次大船横桥于冶坂六军以济永安六年元颢入洛分兵守河中渚尒朱兆等缚材为筏自马渚西硖石夜渡颢军遂溃永三年魏主亲统六军次于河桥后周建徳四年大举伐齐宇文宪縦火焚河桥桥絶唐武徳二年行军总管刘基遣将袭王世充焚其河桥三年懐州总管黄君汉分道以舟师袭世充断河阳南桥天寳十四载封常清诣东都断河阳桥为守御之备乾元二年郭子仪以朔方军防河阳桥保东京后唐清泰中晋兵南下唐主命诸将分守南北城以卫河桥既又専守南城断浮桥而还宋干徳三年水涨壊中潬桥梁政和七年都水监孟阳言旧河阳南北二河皆有浮梁顷縁河北淤淀止于南河修筑一桥水势冲激多致损壊请开修北河如旧修系南北两桥从之元和志浮桥以船为脚竹亘之乐史太平寰宇记河阳有南浮桥在县南一里即杜预所造也】谷旦桥【在孟县北十五里溴河上】侯村桥【在孟县北二十里大涧上】龙津桥【在温县西北十八里】沁水渡【有二一则在府城北一在武陟县东南】黄河渡【在武陟县东南六十里】马家渡【在原武县东南十里】赵家口渡【在阳武县南三十里】
　　堤堰沁堤【在武陟县东北西抵河内亘数十里　本朝乾隆二十六年沁水漫溢増修】遮马堤【在孟县南后魏尒朱荣杀朝士千三百余人于此元和志遮马堤在河阳县西南十三里】
　　小金隄【在孟县西三十里济溴二河夏秋涝溢明洪武十七年筑堤防之长四里名流河堤成化间増筑二十里易今名焉　本朝乾隆二十年修筑】缕水堤【在原武县南有二堤北堤西起甄家庄东至小滩孤堆南堤西起陈桥东至董家庄长六十里】八激堤【在原武县西桑钦水经河水又东经八激堤北注汉安帝永初七年令谒者泰山于岺于石门东积石八所皆如小山以捍冲波谓之八激堤】磁□堤【在原武县北旧为黄河津要处】古阳堤【在河内县西北二里府志史公堤即古阳堤明知府史东昌辇其家金筑石障水民为立碣　本朝乾隆二十六年増修】二十四堰【在河内县南明河内令袁应泰凿广济渠分二十四堰曰永益堰曰永利堰曰长丰堰曰天富堰曰永福堰曰广福堰曰和丰堰曰广丰堰曰大丰堰曰大有堰曰太平堰曰广有堰曰永济堰曰广阜堰曰新兴堰曰广隆堰曰万盈堰曰长济堰曰兴隆堰曰兴福堰曰宏福堰曰万亿堰曰大济堰曰永通堰】利丰渠【在济源县东三十里即古秦渠也秦时以枋木为门以偹蓄泄故名枋口韩愈盘谷子诗平纱緑浪榜方口是也今谓利丰渠详见五龙口】千工堰【在济源县东北马头溪之西】五龙口【在济源县利丰渠西即今永利渠府志五龙口即古枋口秦渠魏司马孚垒石为门隋懐州刺史卢贲引沁水灌田名曰利民渠唐节度使崔宏礼刺史李元淳相继疏濬后温造奏复秦渠枋口堰以溉济河温武四县田五千顷元中统二年提举王允中大使扬端仁奉诏开渠修堰利济源河内河阳温武五县村坊四百六十三处名曰广济河　按枋口五龙口俱在济源且检河内县志载济源永利图所谓水利渠即在五龙口不得载在河内以地考之在河内西旧志谓在东北误也】
　　陵墓汉献帝陵【在修武县北三十五里浊虎城后小风村名襌陵皇甫谧帝王世纪在浊城西北去浊城直行十一里斜行七里去山阳十五里】晋三陵【在温县西三十里府志相传为晋武帝之祖陵】
　　周虢公塜【在温县西南故温城东水经注济水故渎东迳虢公塜北皇览曰虢公塜在温县郭东济水南大塜是也】赵盾墓【在温县西五里方陵村】鉏麑墓【在温县西岳村】韩厥墓【在温县西南五里方陵村东北】聂政墓【慎蒙名胜志战国聂政墓在济源轵城里俗呼为刺客墓】汉蒯彻墓【在武陟县东北十八里蒯村】陈平墓【在阳武县东三十里】许负墓【名胜志在温县西鸣雌城内楚汉春秋髙祖封负为鸣雌侯】铫期墓【在孟县北十五里姚村】郅恽墓【在济源县南天浆村西南】郭巨墓【在府北沁水北岸　按皇甫鍳城冢记孝子丁兰郭巨墓俱在沁水北岸而府志又载巨墓在林县西括地志则云济有邺郭巨墓陜西通志又载丁兰墓在兴平县东北十里诸説不同今并附着于此以备叅考按府志云郭巨墓或谓在林县西北括地志云济则有邺郭巨墓未详孰是又陜西西安府兴平县东北十里有丁兰墓】三国魏许褚墓【在武陟县东四里中许村】管辂墓【在河内县东北】晋山涛墓【在武陟县西二十里子简及孙遐墓稍前并列】习凿齿墓【在修武县西南习村寰宇记在修武县西太平乡】南北朝魏太子恂墓【在孟县北七里太子村】北齐封隆之墓【在孟县西北苏家荘前】隋宋通墓【在武陟县西北乐上乡碑记尚存】唐屈突通墓【在济源县北勲掌谷东麓或云在屈冢村南通为洛阳都督因葬焉】娄师徳墓【在原武县东北七里小宋村城冢记在县东北二十里】徐有功墓【在济源县东青龙里】李元淳墓【在孟县北潘孟阳为墓志曰葬河阳太平乡髙端冈】张建封墓【在孟县北郑士林为墓志曰葬河阳太平郷虢村】韩愈墓【在孟县西十五里韩家荘皇甫湜铭子昶墓在县西二十里尹村】李愿墓【在济源县北盘谷上】卢仝墓【在济源县西北武山之巅】温佶墓【在济源县左家山按旧作温造墓墓表乃造父佶也】令狐楚墓【在济源县西北刘绍谷】裴休墓【在济源县东北裴村西】宋冯拯墓【在孟县西三里曹家坂子行已伸已亦祔焉】苏立墓【在修武县北魏村东】郭熈墓【在温县西五里方里村北】傅尧俞墓【在济源县西北龙潭塔】元许衡墓【在河内县东北六十里元史云衡卒之日懐人无少长皆哭于门四方学士有数千里来祭于墓下者】郝经墓【在孟县西许村】胡节妇墓【在武陟县西富乐村】
　　明何瑭墓【在河内县东郭】赵烈女墓【在河内县北】
　　祠庙济渎庙【在济源县西北唐书地理志济源有济渎祠府志隋开皇二年始立庙唐天寳之六载封其神为清源公宋时加清源王明洪武二年改正岳渎神号止称北渎大济之神明统志有灵源阁俗呼水殿县人抛香酾酒于此　本朝乾隆三年】
　　【御赐流清普恵扁额】北海祠【在济源县西北唐书地理志济源有北海祠县志祠在济渎祠后祀北海之神】华岳庙【在河内县北水经注沁水北有华岳庙庙侧有攅柏数百株对郭临川负冈荫渚青青弥望懐州刺史顿邱李洪之所经构也庙有碑焉是河内郡功曹山阳荀灵龟撰河平四年造天安元年立】神农庙【在修武县东南经理村有五台遗址】帝尧庙【在河内县西北三十里宋绍圣二年建】禹庙【有二一则济源县东逯村一则孟县东】成汤庙【在河内县西北府境汤庙凡十有一其在大淅山者即古桑林地元郝采麟有记】文王庙【冇三一在温县东南平臯一在县东孟封村一在县西北王村】武王庙【在温县东孟封村】汉髙祖庙【在温县东北赵堡镇】光武庙【在孟县西南堤北头村】三公庙【在济源县治西祀周公召公毕公】召公新庙【在济源县西寰宇记在王屋县西十五里后魏书高允传孝文时允为懐州刺史秋月巡境见召公庙废毁表修葺之】孝子祠【在河内县东南祀汉孝子郭巨丁兰宋绍兴间建明洪武十七年重建】防公祠【在河内县北祀后汉防恂】潘令祠【旧在孟县西野戌镇明成化中移入县城南门内祀晋潘岳】娄公祠【在原武县儒学东祀唐娄师徳毎嵗春秋致祭】韩文公祠【有三一在府治西南一在修武县北南阳城一在孟县南门内】张文侯祠【在阳武县东北四里祀汉相张苍】包公祠【在河内县东门内祀宋包拯】四令公祠【在济源县西北龙潭里祀宋时陈省华子尧叟尧佐尧咨父子四人熈寜七年尧佐孙俭行部至此因搆此祠司马光为之作记】霍节使祠【在河内县北祀宋知州霍安国】许文正公祠【在府治东南元皇废二年勅建祀许衡】杨忠愍公祠【在孟县南十五里祀明钦天监五官监侯杨源源丰城人正徳初防劾刘瑾谪戍肃州行至河阳驿卒其妻斩芦荻覆而瘗之至嘉靖十一年河决古城墓废万歴二十六年赐谥葬衣冠驿门东因立祠】何文定公祠【旧在府南郭后徙建府治东南祀明何瑭】赵烈女祠【在府治东明正徳间建】河平侯祠【在孟县南水经注河上旧有河平侯祠祠前有碑今不知所在郭颁世语曰晋文公之世大鱼见孟津长数百歩髙五丈河平侯祠即斯祠也】
　　寺观天宁寺【在府治东金大定元年建】兴隆寺【在府治西北即元仁宗潜邸也延祐二年建寺】寳光寺【在河内县东北四十里明月山一名明月寺元泰定中建明永乐中重修】
　　【本朝乾隆十五年圣驾幸嵩洛经此有】
　　【御制登明月山寳光寺诗】延庆寺【在济源县西北唐垂拱初建明统志西有龙潭上有澄源阁】长兴寺【在济源县北一里北齐河清四年建】盘谷寺【在济源县盘谷山北齐建元元年建】化成寺【在济源县东北三十里唐咸通中建名胜志岩洞幽邃乃裴休旧学之所】西明寺【在修武县西唐麟徳元年建开元二十四年修有碣】居徳寺【在修武县西五十五里唐开元八年建】妙乐寺【在武陟县西十里五代周显徳二年建中有舎利塔髙凌云汉雄峙一方】金山寺【在孟县西十里紫金山唐垂拱三年建】盘龙寺【在孟县西三十五里唐开元二年建】兴化寺【旧在温县南门内明嘉靖元年徙建城东南隅司马懿故宅】善防寺【在原武县东门外县志寺有玲珑塔宋徽宗时建】玉清宫【在府治西北明宣徳五年建】南岳仙宫【在河内县西北紫金坛西祀紫虚元君魏夫人亦称魏夫人祠有宋碑存名胜志晋修武令刘防彦妻学仙得道飞升于南岳后人立祠祀之称紫虚元君】灵都宫【在济源县西三十里尚书谷唐天寳间建为玉真公主修道所元至元中修有金莲泉】清虚宫【在济源县西王屋山东南唐枢游王屋山録有清虚宫逺在东偏是为小有洞天】紫防宫【在济源西王屋山下唐司马承祯栖真处宋绍圣初建】阳台宫【在济源县西王屋山下晋烟萝子栖真之所唐开元二十三年司马承祯奏建】天庆宫【在济源县西北隋开皇中建】圣水观【在府治东南唐时建】奉仙观【在济源县西北唐垂拱元年建元至元中修宋贺□栖真居此】六真观【在修武县北六真山后唐天成中建】嘉应观【在武陟县雍正元年奉】
　　【防建御书勅建嘉应观扁额乾隆十五年】
　　【皇上巡幸嵩洛御书瑞应荣光扁额以】
　　【赐】　通元观【在武陟县西北元至元初建】隆禧观【在武陟县城内西北宋元丰中建】
　　长春观【在孟县西元至元四年建】
　　名宦汉周亚夫【沛人文帝时为河内太守】防恂【昌平人光武定河内而更始大司马朱鲔盛兵据洛阳乃拜恂河内太守恂讲兵肄射伐淇园竹为矢百余万飬马二千匹收租四百万斛转以给军鲔遣苏茂贾强攻温恂勒军驰赴大破之光武得檄大喜曰吾知防子翼可任也时军食急乏恂以辇车骊驾转输前后不絶】王梁【安阳人光武平河北拜野王令与河内太守防恂南拒洛阳北守天井闗朱鲔等不敢出兵光武以为梁功】赵熹【宛人光武时拜懐令大姓李子春先为琅琊相豪并兼为人所患熹下车闻其二孙杀人事未发觉即穷诘其奸收考子春京师为请者数十终不聴】牟长【临济人建武二年迁河内太守诸生讲学者常有千余人着尚书章句皆本之欧阳氏俗号为牟氏章句】宋均【安众人永平中为河内太守政化大行尝寝病】
　　【百姓耆老为祷请旦夕间起居其为民爱若此】曹褒【薛人永元七年为河内太守时春夏大旱粮谷踊贵褒到乃省吏并职退去奸残澍雨数降其秋大有】王焕【郪人永元中除温令县多奸猾涣以方畧讨撃悉诛之境内清夷啇人露宿于道有放牛者輙云以属稚子终无侵犯】樊准【湖阳人永初五年为河内太守时屡入郡界准輙将兵讨逐修理坞壁威名大行】周景【舒人安帝时为河内太守好贤爱士防才荐善常恐不及】魏朗【上虞人桓帝时为河内太守政称三河表】宗慈【安众人桓帝末为修武令时太守出自权豪多取货赂慈遂弃官去后徴拜议郎】朱防【上虞人初平初黒山贼张燕等渐冦河内逼近京师于是出防为河内太守将家兵击却之】晋郭奕【阳曲人武帝时为野王令羊祐常过之奕叹曰羊叔子何必减郭太业少选复往又叹曰羊叔子去人逺矣遂送祐出界数百里坐免官】枣据【长社人弱冠辟大将军府出为山阳令有政绩】刘颂【广陵人武帝时转河内太守临发上便宜多所纳用郡界多公主水碓遏塞流水转为侵害颂表罢之百姓获其便利】夏侯湛【谯人武帝时为野王令以防隐为急而缓于公调政清务间优防多暇居邑累年朝野多叹其屈】潘岳【中牟人武帝时为河阳令转懐令频宰二邑勤于政绩】张辅【西鄂人转山阳令太尉陈凖家僮暴横辅击杀之】李密【中牟人惠帝时为温令在县清慎】南北朝魏于栗防【代人永兴中转镇逺将军河内镇将抚导新附甚有威惠刘裕之伐姚泓也栗防虑其北扰遂筑垒于河上亲自守焉禁防严密斥堠不通裕甚惮之】髙允【渤海人孝文时授懐州刺史劝民学业风化颇行不以断决为事后常景追思允帅郡中故老为允立祠于野王之南树碑纪徳焉】元苌【魏宗室世宗时为北中郎将带河内太守以河桥船绠路狭不便行旅又秋水泛涨年常破壊乃为船路空车从京出者率令输石一双累以为岸桥涧徃来便利近桥诸郡无复劳扰公私赖之】平鉴【蓟人齐髙祖起义授懐州刺史鉴请于州西路轵道筑城以防西冦寻西魏来攻城旧乏水南门内有一井随汲即竭鉴具衣冠俯井而祝至旦井泉涌溢合城取之】李搔【平棘人武定末除河内太守居数载流人尽复代至将还都父老号泣追送生为立碑】隋卢贲【范阳人开皇中迁懐州刺史决沁水东注名曰利民渠又入温县名曰温润渠以溉泻卤民赖其利】张定和【万年人大业中为河内太守有惠政】唐李育徳【赵州人武徳初拜陟州刺史引兵援贼河内堡三十一所王世充怒悉鋭士攻之城陷犹力战与三弟俱殁】员半干【全节人咸亨中调武陟尉嵗旱劝令殷子良发粟赈民不从及子良谒州半千悉发之下赖以济刺史大怒囚半千于狱防薛元超持节度河譲太守曰君有民不能恤使惠出一尉尚可罪耶释之】贾敦实【寃句人髙宗时厯懐州刺史有羙迹】李元素【谯人髙宗时为武徳令刺史李文暕横调民黄金造常满尊以献官属无敢谏元素固争文暕为小损更以财帛助之】王邱【安阳人开元中守懐州清亷为下畏慕】刘晏【南莘人天寳中补温令所至有惠利可纪民皆刻石以传】徐浩【越州人张説称其才厯河阳令治有绩】段秀实【汧阳人肃宗时署懐州长史知州事时师老财乏秀实督餽系道募士市马以助军】马燧【郏城人代宗时徙懐州刺史时师旅后嵗大旱田弗不及耕燧务勤教化止横调将吏有亲者必造之厚为礼瘗暴胔止烦苛是秋稆生于境人赖以济】毕坰【偃师人徳宗□调王屋尉以谨亷闻】李元淳【炖煌人贞元中为懐州刺史开渠七十余里置屯三十余所】张鷟【陆源人宣宗时为河阳尉有客失驴捕之急盗放驴匿鞍鷟令客勿秣夜纵之驴急向所喂处遂捕其家得鞍人服其智】宋马令琮【大名人太祖时出刺懐州李筠叛将亲征令琮日夜储蓄以俟王师太祖善之命授团练使执政言令琮方供亿大军不可移他郡故升懐州为团练以令宗充使】髙保寅【硖石人开寳中知懐州苏易简王钦若并妙年始趋学保寅一见皆奬防许以逺大议者多其知人】呉元扆【太原人太宗时再知河阳淳化五年秋霖河溢奔注沟洫城垒将壊元扆躬渉泥滓督工补塞民多构木树沙以避水元扆命济以舟楫设饼饵以食时澶陜悉罹水灾元扆所部赖以获安】陈省华【阆中人太宗时为济源令勤政施仁惠及黎庶后遂家焉子尧叟尧佐尧咨相继知济源县后尧叟以右仆射知河阳尧咨以武信军节度使知河阳俱有政绩】张知白【清池人真宗时迁河阳节度判官奏疏言当今要务真宗异之】富弼【河南人仁宗时授签书河阳判官】陈襄【侯官人仁宗时知河阳县始教民种稻富弼为郡守一见即礼遇之襄留意教化进县子弟于学或谗之于弼谓其诱邑子以资过客弼疑焉人劝毁学舍以塞谤不聴乆之弼以语襄襄曰自反而缩虽千万人往矣公茍有惑志何名知已益讲说不少懈】李之才【青社人仁宗时调孟州司法叅军时范雍守孟亦莫知之也雍初自洛建节守延安送者皆出境外之才独别近郊或病之谢曰故事也顷之雍谪安陆之才见之洛阳前日逺送之人无一来者雍始恨相见之晚】向经【开封人神宗时知河阳防旱蝗民乏食经度官廪嵗用无余乃先以圭田租入赈救之富人争出粟多所济活】张景宪【河南人元丰初知河阳时方讨西南蛮景宪入辞因言小丑跳梁殆邉吏扰之耳且其巢穴险阻若动兵逺征万一餽饷不继则我师坐困矣帝曰卿言是也】吕公孺【夀州人元丰中徙知河阳洛口兵千人以乆役思归奋斧锸排関不得入西走河桥诸将请出兵掩击公孺曰此皆亡命急之变且生即乗马东去遣牙兵数人迎谕之索倡首者黥一人余复送役所语其校曰若复偃蹇者斩而后报众帖息乃自劾专命诏释之】杜常【衢州人崇寕中以龙图阁学士知河阳军时苦旱及境而雨大河决直州西上扫势危甚常亲防役徙处埽上埽溃水溢及常坐而止于是役人尽力河流遂退郡赖以安】任谅【汝阳人徽宗时为懐州教授徽宗见其所作新学碑曰文士也擢提举夔路学事】仇愈【益都人徽宗时为武陟令朝廷方调兵数十万于燕山愈餽饷毕给时主将纵士卒过市掠物不予直他邑官逃遁愈先期趣傋申严约束遂以不扰已而愈送运饷于直大军溃于卢沟河囊槖往往委以资敌愈间闗营防无一毫弃失】张旂【宣和中通判河阳权州事奏河阳累有军马经过举随身军噐于市肆易熟食名曰寄顿其实弃遗逃避征役谕令首纳免贻他患帝善其奏】霍安国【宣和末知懐州靖康元年路允迪奉使至懐表其治状加直龙图阁金骑至遂被围安国捍御不遗力城陷将官王羙投濠死尼雅哈问不降者为谁安国曰守臣安国也通判州事林渊兵马钤辖张彭年都监赵士詝张谌于潜鼎澧将沈敦张行中及队将五人同辞对曰渊等与知州一体皆不肯降及觧衣面缚杀十三人而释其余安国一门无噍类　尼雅哈旧作粘罕今改】蒋兴祖【宜兴人徽宗时知阳武县阳武土脉脆恶大河薄其南积雨泛溢埽具輙溃兴祖躬救防露宿四旬隄以不壊治为畿邑最靖康初金兵遇县或劝走避兴祖曰当死于是与妻留不去金师益至力不敌死焉】王竞【彰徳人熈宗时为河内令时嵗饥盗起设方畧以购贼不数月尽得之夏秋之交沁水泛溢嵗发民筑堤豪民猾吏因縁为奸竞覈实减费防半民为之谚曰西山至河岸县官两人半葢以前令韩希甫与竞相继治县皆有干能正平令张元亦有治绩而差不及故云】舒穆鲁元【懿州路明安人章宗时命为沁南军节度副使河内民家有多美橙者嵗获厚利仇家夜入残毁之主人捕得乃以刼财诬其人仇家允服赃不可得元摄州事究得其情　舒穆鲁元旧作石抹元明安旧作猛安今并改】路铎【冀州人泰和末为孟州防　御使贞祐初城破投沁水死】元森彻赫【萨穆珠台氏太祖时以本部兵就镇懐孟同僚王荣潜畜异志欲杀森彻赫伏甲絷之置佛祠中森彻赫妻沙勒布尔闻之率众攻荣家夺出之森彻赫褁疮从二子驰旁郡请兵讨荣杀之朝遣使以荣妻赀产赐森彻赫家且尽驱懐民万余口郭外将戮之森彻赫力争曰为恶者止荣一人耳其民何罪苟朝廷罪使者以不杀吾请以身当之使者还奏帝是其言民頼不死森彻赫给荣妻孥劵放为民遂以其宅为官廨秋毫无取　森彻赫旧作纯只海萨穆珠台旧作防台沙勒布尔旧作喜礼伯伦今并改】谭资荣【懐来人中统元年为懐孟路总管明年入觐赐金符四年易虎符居官时讼至立决教民力田务本】谭澄【懐来人世祖时擢懐孟路总管嵗旱令民凿唐温渠引沁水以溉田民用不饥教之种植地无遗利】王倚【宛平人至元二十六年皇孙出镇懐孟帝为选老成练逹旧臣护之乃以属倚陞辞帝目之良久谓侍臣曰倚修洁人也左右皇孙得人矣及行营幕所在军政肃然】尚野【満城人至元末改懐孟河渠副使防遣使问民疾苦野建言水利有成法宜隶有司不宜复置河渠官事闻于朝河渠官遂罢】明廖钦【吉水人洪武初为河内丞以忠信导民民有侵课逃匿者钦列姓名榜于市招之民素信钦皆还未及期而课足后坐事谪戌以老病放还道经河内河内民竞持牛酒为夀且遗之缣钦固辞不获遁去】沃墅【萧山人洪武初知温县时民艰于食墅令恳辟荒芜树艺桑枣百姓歌曰田野辟沃公力衣食足沃公育比代去民遮道留之】王兴宗【洪武中迁懐庆知府上计至京帝方以事诰诸郡守至兴宗指曰是公勤不贪不湏问】方徴【莆田人洪武中出为懐庆知府志节甚伟遇事敢直言居郡时因星变求言疏言风宪官以激浊扬清为职今不闻旌亷拔能专务罗织人罪多徴赃罚此大患也帝令具实徴指河南佥事彭京以对】王徳明【清苑人嘉靖中为懐庆知府嵗饥缓徴贷赈民以不困居数年政化大洽嘉禾瑞麦异生焉】袁应防【鳯翔人万厯进士调河内知县游枋口度地形命工凿山脊引沁水下防成二十四渠溉河内济源武陟孟温五县田数万顷名广济河后决朱旺役夫多死者应防设席为庐饮食作止有度民二然趋事治行冠両河】石维岳【滦州人万厯进士天启中知懐庆府于防事后建告帝亭事无巨细皆日自纪録焚而告之捐孟县荒粮三千衣食简淡甞一冠三载一被数年】王汉【掖县人崇祯进士调河内知县嵗饥人相食汉绘饥民因吁阙请蠲筑城以佣饥民所活数万巨寇刘二将犯济源汉出其不意擒以归又乘雪夜破妖僧智善夜半渡河破贼杨六郎李自成围开封汉驰金龙口栁林燃火为疑兵遣死士入贼中声言援军大至贼惧围稍解汉有胆决而能虚已受言在行间与士卒同甘苦善用间谋威名大着】丁防运【泽州人崇祯进士除武陟知县调河内着亷直声十七年贼将刘方亮自蒲坂渡河东窥懐庆廵按御史苏京托言塞太行道先遁去叛将陈永福引贼至贼遂逼懐庆监司以下皆窜防运独守南城力不能支被执贼拥见方亮使跪不屈烧鐡鎻炙之亦不从乃遇害】
　　本朝王曰俞【阳城人顺治元年知孟县绥辑有方寇猝围城率士民固守七日守将引兵夜遁曰俞死之事闻世祖章皇帝予祭一坛时典史李应选永康人亦朝服端坐骂贼死邑人之东郊题曰死节典史之墓】张瑃【阳城人顺治中知原武县承残破之后劳来安集期年流亡归仓库实乃兴学教士诵不絶邑滨大河力请开渡口以除民累莅任四载以车异去】卜永升【安东人顺治十四年知修武县以亷感民逃而归者百余家堂上刻左右箴以自警日用俭薄一如寒素谢絶商人餽遗严禁额外浮塩人得按丁食盐照额销引官民免累至今利頼焉】谢包京【浙江人康熈元年知阳武县抚辑流移遍给牛种凡辟革莱百余顷又请酌济驿站裁派河夫平塩价疏塩引民力获纾康熈四十九年祀名宦】
　　人物汉陈平【阳武户牖乡人少时家贫好读书因魏无知求见汉王汉王拜平为都尉使参乘典防军累拜防军中尉楚急攻絶汉甬道围汉王于荣阳城汉王患之平曰大王能出数万斤金行反间间其君臣必内相诛破楚必矣乃縦反间于楚军项王果疑亚父亚父归汉王得出汉六年】
　　【封平为户牖侯明年従撃韩王信于代至平城为匈奴所围用平计围以得开更封平为曲逆侯平自初从至天下定后凡六出竒计辄益邑封吕后崩与太尉周勃合谋诛诸吕立文帝以功让勃为左丞相后勃谢病免平颛为丞相孝文二年薨諡献侯】张苍【阳武人沛公畧地过阳武苍以客従汉定三秦以为常山守徙代相备边寇従攻臧茶有功六年封北平侯迁为计相文帝时厯御史大夫为丞相汉家言律厯者本张苍苍本好书无所不通而尤防律厯为丞相十余年病免孝景五年薨年百余嵗諡文侯】石奋【温人高祖过河内奋为小吏侍高祖高祖曰若能従我乎奋曰愿尽力以为中涓孝文时官大中大夫恭谨无与比孝景即位以为九卿廹近惮之徙为诸侯相奋长子建次甲次乙次庆皆以驯行孝谨官至二千石于是号奋为万石君以上大夫禄归老于家万石君家以孝谨闻于乡国虽齐鲁诸儒质行皆自以为不及也】石建【为郎中令建老白首万石君尚无恙毎五日洗沐归谒亲入奋舍窃问侍者取亲中裙厠榆身自澣洒复与侍者不敢令万石君知之以为常奏事工前即有可言屏人乃言极切至廷见如不能言者上以是亲礼之万石君卒建哭泣哀思秋乃能行嵗余建亦死】张恢【轵人鼂错从学申商刑名】赵子【河内人事燕韩生受诗授蔡义义授同郡食子公与王　　吉吉授长孙顺由是韩诗有王食长孙之学】蔡义【河内县人以明经给事大将军幕府数嵗迁补覆盎城门久之诏能为韩诗者徴义待诏上召见义说诗甚恱之擢为光禄大夫给事中进授昭帝后迁御史大夫代杨敞为丞相封阳平侯又以定策安宗庙益封薨諡节侯】傅喜【字稚防温人哀帝祖母定陶傅大后从父弟少好学问有志行选为太子庻子哀帝即位以为卫尉迁右将军傅太后始预政事喜数谏由是太后不欲令喜辅政以光禄大夫养病大司空何武尚书令唐林皆上言喜行义修洁忠诚忧国匡辅之臣也今以寝病一旦遣归众庻失望上亦自重之明年拜大司马封高武侯傅太后欲求称尊号喜终不顺遂策免平帝即位赐位特进卒諡曰贞】郑兴【字少赣河内人少学公羊晚善左氏传学者师之更始拜兴凉州刺史防反者攻杀郡守兴坐免隗嚣虚心礼请而兴耻为之屈称疾不起建武六年徴为大中大夫常常问郊祀事曰吾欲以防防之何如对曰臣不为防帝怒曰卿非之耶对曰臣于书有所未学而无所非也帝意乃解兴数言政事依经守义文章温雅然以不善防左迁莲勺令遂不复仕】郑众【字仲师兴之子従父受左氏春秋精于厯学作春秋难记条例兼通诗易建武中皇太子及山阳王荆因梁松以缣帛聘众为通义引籍出入殿中众谓松曰太子储君无外交之义汉有旧防藩王不宜私通賔客遂辞不受及梁氏败賔客多坐之惟众不染永平中尝使北庭单于欲使之拜众不为屈防刄自誓单于恐而止迁左冯翊政有名迹代邓彪为大司农以清正称后奉诏作春秋删十九篇子安亦传家业】野王二老【光武于野王猎路见二老者即禽光武问曰禽何向并举手西指曰此中多虎臣毎即禽虎亦即臣大王弗往也光武曰苟有其备虎亦何患曰昔汤即桀于鸣条而大城于亳武王即纣于牧野而大城于郏鄏彼二王者其备□不深也是以□人者人亦即之虽有其备庸可忽乎光武悟其防顾左右曰此隠者也将用之辞而去莫知所在】蔡茂【字子礼懐人哀平间以儒学显徴试博士以高等擢拜议郎迁侍中遇王莽居摄以病自免素与窦融善因归之融欲以为张掖太守固辞不受毎所饷给计口取足而已后与融俱徴复拜议郎再迁广汉太守茂欲令朝廷禁制贵戚乃上书光武纳之建武二十年代戴涉为司徒在职清俭匪懈薨年七十二赐赙赠甚厚】李章【字第公懐人五世二千石章习严氏春秋经明教授厯州郡吏光武为大司马召章置东曹属数从征伐光武即位拜阳平令累迁侍御史出为琅琊太守】张元【字君夏少习严氏春秋兼通数家法建武初举明经补宏农文学迁陈苍丞清净无欲専心经书诸儒皆伏其多通着録千余人右扶风琅琊徐业大儒也引见之与语大惊曰今日相遭真解蒙矣遂请上坐问难极日卒官博士】药崧【河内人天性朴忠永平间为郎家贫常独直台上无被枕只食糟糠帝夜入台见崧问其故自此诏大官赐尚书以下朝夕餐给帷被皂袍及侍史二人崧官至南阳太守】王奂【字子昌武徳人明五经负笈追业尝赁灌园耻交势利为考城令闻蒲亭长仇览以徳化人署为主薄奂歴官汉阳太守徴拜议郎】赵承【河内人梁冀收李固下狱承防数十人腰鉄锧诣阙通诉太后原之乃赦焉】司马防【字元异温人博学好古倜傥有大度仪状伟岸与众有异乡党宗族咸景附焉位至頴川太守子防性质直公方累拜骑都尉防有子八人朗懿孚馗恂进通敏俱知名时号为八达】司马直【河内人灵帝时除钜鹿太守时刺史二千石迁除皆责助军修宫钱大郡立二三千万直新除以有清名减责三百万直得诏怅然曰为民父母而反刻剥百姓以称时求吾不忍也辞疾不聼行至孟津上书极谏当世之失古今祸败之戒即吞药自杀书奏帝为暂絶修宫钱】丁兰【河内人少丧母刻木为像事之朝夕定省不少怠邻人张叔妻従兰妻借贷兰妻跪告木像像不悦不以借之张叔醉骂木像以杖抶其首兰还见像不怿怪问故妻具以告兰即奋撃张叔吏捕兰兰辞木像像为垂泪郡县以闻之诏图其像后流寓西华详陈州府】郭巨【温人家贫事母孝巨有子三嵗毎供饭母常减与之巨谓妻曰儿分母馔母不饱子可再有母不可再得乃谋埋其子掘地三尺得金一釡有丹书云天赐孝子郭巨官不得夺民不得取】
　　三国魏司马芝【字子华温人少为书生避乱荆州于鲁阳遇贼同行者皆弃老弱走芝独坐守老母贼至以刄临之芝叩头曰母老惟在诸君贼曰此孝子也杀之不义遂得免害以鹿车推载母居南方十余年躬耕守节魏武平荆州以芝为管长迁大理正厯甘陵沛阳平太守所在有绩黄初中入为河南尹后为大司农芝性亮直不矜亷隅与賔客谈论有不可意便面折其短退无异言卒于官家无余财】韩浩【字元嗣河内人汉未起兵浩聚徒众为县藩卫太守王匡以为从官将兵拒董卓于盟津时浩舅杜阳为河阴令卓执之使招浩浩不从袁术闻而壮之以为骑都尉夏侯惇闻其名请与相见大竒之使领兵从征伐时大议损益浩以为当急田魏武善之迁防军从征张鲁鲁降议者以浩智畧足以绥边欲留使都督诸军镇汉中魏武曰吾安可以无防军乃与俱还其见亲任如此及卒魏武愍惜之】常林【字伯槐温人避地上党耕种山阿当时旱蝗林独丰收尽呼比隣升斗分之魏武以为县长宰南和超迁博陵太守幽州刺史所在有绩魏国既建拜尚书文帝践阼迁少府转大司农明帝即位进封高阳乡侯徙光禄勲太常晋宣皇以林郷邑耆徳毎见之拜或谓林宜止之林曰司马公自欲敦长幼之序为后生法贵非吾之所畏拜非吾之所制也时论重林节操清竣欲致之公辅而林遂称疾笃拜光禄大夫卒諡曰贞】荀纬【字公高河内人少喜文学累官散骑常侍越骑校尉】王象【字羲伯河内人少为杨俊所知防有才智累官常侍封列侯受诏撰皇览使象领秘书监象从延康元年始撰集数嵗成藏于秘府象既性器和厚又文采温雅用是京师归美称为儒宗文帝收杨俊象叩头流血请俊减死一等帝不答象自恨不能济后遂发病死】司马岐【芝之子自河内丞转廷尉正迁陈留相起为廷尉是时大将军曹爽专权尚书何晏邓飏等为之辅翼南阳李防尝以言忤防考繋廷尉飏讯狱将致防重刑岐数飏曰夫枢机大臣王室之佐既不能辅化成徳齐美古人而乃肆其私忿枉论无辜使百姓危心非此焉在飏于是慙恕而退岐恐乆获罪以疾去官卒】司马孚【字叔达防之曽孙温厚亷让博涉经史陈思王植以为文学椽迁太子中庻子武帝崩羣臣号哭无复行列孚厉声曰今大行晏驾天下震动当早拜嗣君以镇海内而但哭耶遂奉太子即位是为文帝及明帝嗣位转度支尚书累官太傅高贵乡公遇害百官莫敢奔赴孚枕尸哭之晋武帝受禅陈留王就金墉城孚拜辞执王手流涕欷歔不能自胜曰巨死之日固大魏之纯臣也后封安平王虽见导宠不以为荣临终遗命曰有魏贞士河内温县司马孚字叔达不伊不周不夷不惠立身行道终始若一当以素棺单椁敛以时服防始八年薨】司马顺【字子思初封习阳亭侯及晋武帝受禅顺叹曰事非唐虞而假为襌名遂悲泣由是废黜□武成姑臧县虽受罪流放守意不移】晋司马攸【字大猷文帝子少而岐嶷及长清和平允亲贤好施爱经籍能属文尺牍为世所楷居丧哀毁过礼杖而后起武帝践阼封齐王时朝廷草创攸总统军事抚宁内外莫不景附焉太康三年诏以大司马都督青州诸军事攸入辞出呕血而薨攸以礼自拘鲜有过事虽武帝亦敬怿之】向雄【字茂伯山阳人初仕郡为主簿事太守王经经死雄哭之尽哀市人咸为之悲司隶钟防辟从事防死无人为殡殓雄迎丧而之】山涛【字巨源懐人少有器量介然不羣举秀才累迁尚书左侍郎武帝时守大鸿胪时人欲危裴秀涛正色保持之失权臣意出为冀州刺史寻迁尚书以母老辞职疏数十上乃见聼后遭母丧年逾耳顺居丧过礼诏起为吏部尚书甄防人物各为题目时称山公启事后拜司徙固让舆疾归家薨年七十九諡曰康子简字季伦性温雅有父风卒赠征南大军仪同三司】向秀【字子期懐人清悟有逺识少为山涛所知雅好老荘之学荘周着内外数十篇秀为之隠解发明防趣振起元风读之者超然心悟仕卒黄门侍郎散骑常侍】孙铄【字巨邺懐人大司马石苞辟为掾铄应命行违许昌防台已密遣轻车袭苞于时汝阴王先识铄以乡里之情私告铄曰无与祸铄即驰诣夀春为苞画计苞赖以免迁南书郎在职驳议十有余事为当时所称】司马彪【字绍统高阳王睦之长子少笃学不倦注荘子作九州春秋又计论众书缀其所闻起于世祖终于孝献编年二百録世十二通综上下旁贯庻事为纪志传凡八十篇号曰续汉书防始中拜散骑侍郎惠帝末年卒】郭文【字文举轵人少爱山水尚嘉遯父母终不娶辞家游名山厯华阴之崖观石室之石圅又步担入吴兴余杭大辟山中时猛兽为暴文独宿十余年卒无患害恒着鹿裘葛中不饮酒食肉区种菽麦采竹叶木实贸塩以自供食有余谷辄恤穷匮人有致遗取其麤者示不逆而已王导闻其名迎至西园居七年未尝出入一旦忽求还山不聪乃逃归临安结庐山中及苏峻之乱临安独全人皆异之后卒葛洪庾闻并为作传賛颂其美云】毛寳【字硕真阳武人为温峤平南叅军苏峻作逆峤赴难寳领千人为前锋时峻送米万斛馈祖约寳设伏力战悉夺其米峤嘉其勲表为庐江太守复进攻祖约军破合肥陶侃欲南还寳说留之贼平封川陵县侯随庾亮平郭黙迁豫州刺史守邾城石李龙遣兵攻之城陷寳突围出赴江溺死】毛穆之【字宪祖寳子果毅有父风为庾翼叅军翼卒其将于瓒等作乱穆之讨平之从桓温平蜀有功又随温平洛入闗迁宁州刺史封建安侯后为西蛮校尉益州刺史假节戎巴郡卒諡曰烈】毛安之【字仲祖穆之弟有武干累拜游撃将军孝武即位妖贼卢悚突入殿廷安之闻难直入云龙门手击贼既而殷康桓秘等至悚因勦灭迁右卫将军卒官】毛璩【字叔连穆之子初为谢安叅军累迁建威将军益州刺史隆安末桓元遣使加散骑常侍璩执留元使传檄逺近列元罪状遣巴东太守栁约之等击破贼将桓檀于梁州及安帝反正进璩征西将军加散骑常侍为谯纵所害义熙中追封归卿公】毛徳祖【璩宗人兄弟五人相携南渡皆有武干荆州刺史刘道规以徳祖为始平太守卢循之役复参道防军事伐徐道覆于始兴迁南阳太守从刘裕伐姚所在尅捷赐爵灌阳县男戍虎牢为魏所没次弟嶷嶷弟辨并有志节嶷死于卢循之难辩没于鲁宗之役皆奋不顾命为世所钦】
　　南北朝宋向靖【字奉仁山阳人与武帝有旧従平京城叅建武军事进平建邺又从征广固讨卢循所在著绩及西伐司马休之平闗中并见任使武帝受命以佐命功封曲江县位太子左卫率加散骑常侍卒于官靖立身俭约不营室宇无田园商货之业时人称之】向栁【字元季靖之子有义学才能立身方雅太尉袁淑司空徐湛之扬州刺史顔峻皆与友善及峻贵栁犹以素情自许不推先之曰我与士逊心期久矣岂可一旦以势利处之】齐毛惠素【阳武人性至孝母服除后毎向帷悲泣仕齐为少府卿有防惠素纳利诛死后家徒四壁武帝甚悔恨之】梁司马褧【字元表温人父燮善三礼仕齐位国子博士褧少傅家业强力专精手不释卷沛国刘瓛为儒者宗嘉其学深相赏好与乐安任昉善昉亦推重焉天监初除尚书祠部郎时创定礼乐褧所建议多见施行每吉凶礼当世名儒明山賔贺玚等疑不能断皆取决焉累迁御史中丞出为晋安王长史卒王命庾肩吾集其文为十卷所撰嘉礼仪注一百十二卷】司马筠【字贞素温人孤贫好学师事沛国刘瓛为瓛所器异既长博通经术尤明三礼天监初为暨阳令有清声入拜尚书祠部郎后为尚书左丞卒子夀传父业明三礼仕为曲阳令】陈司马暠【字文升温人幼聪警有至性年十二丁内艰孺慕遇礼及丁父艰哀毁愈甚庐于墓侧墓在新林旧多猛兽暠结庐数载豺狼絶迹常有両鸠栖宿庐所驯狎异常仕梁除太子庻子江陵陷随例入関而梁室屠戮太子瘗殡失所暠乃抗表周朝求还江陵改辞甚酸切周朝优诏答之即勅荆州以礼安厝大建八年自周还朝厯位通直散骑常侍大中大夫卒子延义居丧逾礼亦以孝□位司徒从事中郎】毛喜【字伯武阳武人少好义善草隶仕宣帝累官给事黄门侍郎兼中书舍人典军国机密时议北侵勅喜撰军制十三条诏颁天下以定策功封束昌县加侍中宣帝委政于喜数有谏争言无廻避太子每共亲幸人为长夜之宴喜尝言之后主即位稍见疎逺出为永嘉令】魏司马椘之【字徳秀温人少有英气能折节待士及刘裕自立椘之规欲报复收众据长社归之者常万人刘裕深惮之太宗末遣使请降拜征南将军荆州刺史世祖初封琅琊王寻拜云中镇大将军朔州刺史在边二十余年以清俭着闻卒諡曰贞子金龙有父风袭爵拜侍中云中镇大将朔州刺史金龙弟跃代兄为云中镇将朔州刺史椘之父子相继镇云中朔土服其威徳】常爽【字仕明温人林六世孙少而聪敏严正有志防笃志好学博文强识五经百家多所研综世祖嘉之赐爵六品拜宣威将军是时戎车屡驾贵游子弟未遑学术爽置馆温水之右教授门徒七百余人京师学业翕然复兴爽立训甚有劝罚之科崔浩高允并称之允曰文翁柔胜先生刚克立教虽殊成人一也其为通讥叹服如此因教授之暇述六经畧注以广制作甚有条贯爽不事王侯独守间静讲肄经典二十余年时人称为儒林先生】常景【字永昌爽之孙有才思雅好文章廷尉公孙良举为律博士累迁积威将军给事中受勅撰门下诏书凡四十卷又勅撰太和之后朝仪已施行者凡五十余卷普防初除车骑将军秘书监以预诏命之勤封濮阳县子自少及老恒居事任清俭自守不营产业后除仪同三司卒景善与人交始终如一每读书见韦之事深薄之危乃图古昔可以鉴戒指事为象讃而述之所著述数百篇行于世】门文爱【山阳人卑孤供飬伯父母以孝谨闻伯父亡服末终伯母又亡文爱居丧持服六年哀毁骨立乡人魏仲贤等相与标其孝义】张安祖【河阳人袭世爵山北侯时有元承贵曽为河阳令家贫且赴尚书求选逢天寒甚遂冻死路侧一子年幼停尸门巷棺敛无托安祖悲哭尽礼买水为棺手自营作敛殡周给朝野嘉叹尚书闻奏标其门闾】齐司马膺之【字仲庆温人性方古不防俗名士有素懐者时相寻无杂言惟论经史好读太元经又注扬雄蜀都赋每云我欲与扬子云周旋】周司马裔【字遵引楚之曽孙少有志操仕魏为北徐州刺史入周累迁骠骑大将军开府仪同三司封琅琊县伯天和六年拜大军除西宁州刺史卒諡曰定裔性清约不事生产所得俸禄散之亲戚身死之日家无余财宅宇卑陋处丧无所诏起祠堂焉】隋士燮【河内人开皇中为刑部郎执法平允】唐娄师徳【字宗仁原武人第进士调江都尉州刺史卢承业异之曰子台辅器也上元初为监察御史会募猛士讨土番乃应诏従军有功迁殿中侍御史兼河源军司马并知营田事与虏战白水涧八过八克天投初为丰州都督衣皮袴率士屯田积谷数百万兵以饶裕厯官鳯阁鸾台平章事进纳言卒諡曰贞师徳深沈有度量人有忤己辄逊以自免不见容色狄仁杰未辅政师徳荐之及同列数挤令外使武后出其奏仁杰慙叹曰娄公盛徳我为所容乃不知吾不逮矣总边要为相将者三十年恭勤朴忠心无适莫方酷吏残鸷人多不免独能以功名始终】韦思谦【名仁约以字行阳武人八嵗丧母以孝□及进士第累擢监察御史中书令褚遂良市地不如直思谦劾罢之及复相出为清水令或吊之答曰丈夫当敢言地湏明目张胆以报天子焉能碌碌保妻子耶改侍御史累迁御史大夫性謇谔顔色荘重不可犯见王公未尝屈礼垂拱初封博昌县男转纳言以大中大夫致仕卒】王友贞【河内人父知敬善书隶仕为麟台少监友贞少为司经局正字母病言得人肉啖良己友贞剔股以进母病愈诏旌其门素好学训诲子弟如严君口不语人□重然诺时以为君子厯长水令罢归神龙初以太子中含人徴固辞诏给全禄终身四时州县存问明皇在东宫诏以蒲车召不至卒年九十八赠银青光禄大夫】韦承庆【字延休思谦子性谨畏事继母笃孝擢进士第迁司议仪鳯中诏太子监国太子嗜声色兴土功承庆上疏极陈其端又进谕善箴太子颇嘉纳累迁鳯阁舍人掌天官选属文敏无留思虽大诏令未尝着藁失大臣意出为豫虢二州刺史有善政转天官郎凡三掌选铨授平允议者公之长安中同鳯阁鸾台平章事卒諡曰温】韦嗣立【字延构承庆异母弟少友悌母遇承庆严每笤辄解衣求代母不聴即遣奴自捶母感悟为均爱世比晋王览第进士累调双流令即拜鳯阁舍人时学校废刑滥及善人乃上书极陈景隆中同中书门下三品建言营立寺观废功害农食封者众侵渔百姓刺史县令宜加简择封逍遥公唐隆初拜中书令以定策立睿宗赐封百户卒諡曰孝】张廷珪【济源人慷慨有志尚第进士补白水尉累迁监察御史按劾平直武后税天下浮屠钱营佛祠于白司马坂作大像廷珪谏后善之因是罢役张易之诛议穷治党与廷珪建言宜一切洗贷中宗纳之寻为中书舍人开元初再迁黄门侍郎请复十通厢兵彍骑旧制上嘉纳之晋阶金紫光禄大夫后以太子詹事致仕卒赠工部尚书諡贞穆廷珪伟姿仪善八分书与李邕友善及邕踬于仕屡表荐之人尚其方介云】韦恒【嗣立子开元初为砀山令政寛惠宇文融荐恒有经济才擢侍御史累转给事中为陇右河西黜陟使时河西节度使葢嘉运恃左右援横恣不法妄列功状恒劾奏之出为陈留太守卒】韦济【恒弟开元初调鄄城令既众谢有诏问所以安人者济居第一擢醴泉令四迁户部守郎为太原尹着先徳诗四章世服其典懿天寳中授尚书左丞济文雅颇能修饰政事所至有治称终冯翊太守】穆宁【河内人父元休有名开元间宁刚正气节自任以明经调塩山尉安禄山反宁佐县并力捍御史思明遣使诱宁宁收斩以徇始宁过平原见顔真卿尝商贼必反及是即遗真卿书真卿署宁河北操访使宁以息属其母弟曰苟不乏嗣足矣既驰谒真卿曰我可从公死真卿见肃宗行在帝问状异之上元初为殿中侍御史佐塩铁转运李光弼屯徐州檄取资粮宁不与曰命宁主粮者敕也可以檄取乎时重其能守官宁性不能事权右毅然寡合以秘书监致任卒宁居家严事寡姊恭甚尝撰家令训诸子疾病不尝药时称知命四子賛质员赏皆以守道行谊显】韩愈【字退之河阳人生三嵗而孤嫂郑鞠之自幼读书日记数千百言比长尽能通六经百家学擢进士第张建封辟为府推官调四门博士迁监察御史上疏极论宫市贬阳山令元和中复为博士改比部郎中知制诰进中书舍人宪宗将平蔡命裴度宣慰淮西奏愈行军司马愈请乘遽先入汴说韩宏使协力元济平迁刑部侍郎宪宗遣使往鳯翔迎佛骨入禁中愈上表极谏贬潮州刺史改袁州召拜国子祭酒转兵部侍郎镇州乱诏愈宣抚之归转吏部侍郎长庆四年卒赠礼部尚书諡曰文愈性明锐与人交终始不变成就后进往往知名文章深探本源卓然树立成一家言其原道原性师说等数十篇皆奥衍宏深与孟轲杨雄相表里而佐佑六经云宋熙宁七年从祀孔子庙廷】卢仝【济源人自号玉川子工于诗】石洪【字濬川河内人有至行为黄州録事叅军罢归十余年隠居不出公卿数荐皆不答乌重允镇河阳求贤者以自重具书币邀洪后诏书召为集贤校理】王智兴【字匡谏温人少骁锐为徐州牙兵累迁侍御史元和十三年伐李师道智兴以其子晏平晏宰为先锋自率军继之俘斩葛计贼平进御史中丞长庆中诏检校工部尚书充武宁军节度使李防攻宋州智兴悉鋭师破之防平加尚书左仆射李同捷以沧徳叛智兴请师讨贼降其将士有功拜太傅封雁平郡王改忠武河中宣武三节度卒子九人晏平晏宰知名】韦宏景【嗣立孙擢进士第数佐节度府以左补阙召为翰林学士再迁给事中驸马都尉刘士泾赂权近擢太仆卿宏景上还诏书再迁吏部侍郎铨综平序贵幸不敢慁以私拜尚书左丞驳正吏铨所除六十余官不当进资郎吏肃然望风修整迁吏部尚书东都留守卒宏景以直道进议论持正有守当时风教所倚赖为长庆名卿】裴休【字公美济源人父肃为浙东观察使休操守严正擢进士第举贤良方正门下厯诸府辟署入为监察御史累进同中书门下平章事太和后嵗漕江淮米四十万斛至渭河仓者才十三舟楫偾败更乘为奸休到官询按其着新法十条又立税茶十二法人以为便秉政凡五载罢为宣武军节度使厯昭义河东鳯翔荆南四节度卒休不为皦察行所治吏下畏信能文章书楷道媚有法为人蕴借进止雍间宣宗尝曰裴休真儒者】李商隐【字义山河内人令狐椘帅河阳竒其文使与诸子防开成二年擢进士第调宏农尉又试防萃中选王茂元镇河阳爱其才表掌书记以子妻之得侍御史茂元死更依桂管观察使郑亚府为判官京兆尹卢宏正镇徐州表为掌书记栁仲郢节度剑南东川辟判官检校工部员外郎府罢客荥阳卒商隠为文瑰迈竒古及在令狐椘府楚本工表奏因授其学商隠俪偶长短而繁缛过之弟羲□防昌中进士第二累为宾佐】五代晋段希尧【河内人高祖为河东节度使以尧为判官军屯忻州军中有拥高祖呼万嵗者希尧劝斩其乱首乃止高祖将举兵太原与宾佐谋希尧以为不可高祖虽不聼重其为人不之责也高祖入立迁谏议大夫使于吴越过海遭大风左右皆恐惧希尧曰吾生平不欺汝等恃吾可无恐也已而风亦止累迁礼部尚书卒】宋卢亿【字子元河内人少笃学以孝弟闻举明经调补新乡主簿晋天福中为郓州观察副使节帅杜重威骄蹇黩货幕府贿赂公行惟亿清介自持周初为侍御史大理奏重冩律令格式统类编敕诏亿同加议定又以晋汉及周初事関刑法敕条者分为二卷诏行之宋初为河南少尹亿性恬退素闻其子多逊知制诰即上求解以少府监致仕多逊周之显徳初举进士太平兴国初拜中书侍郎平章事寻加兵部尚书多逊博涉经史聪明强力文辞敏给好任数有谋畧发多竒中以交通秦王廷美流崖州卒】李穆【字孟雍阳武人幼能属文有至行行路得遗物必访主归之从酸枣王昭素受易及荘老书尽防其宋开寳中拜左拾遗知制诏五代以还词令华靡至穆独用雅正矫其时将有事江南乃召李煜入朝以穆为使所谕要切太平兴国八年擢左谏议大夫叅知政事丁母忧哀毁尽礼九年卒穆性至孝母尝卧疾每动止转侧皆亲自扶掖善篆隶文工画尝晦其事谨言慎行无有矫饰弟肃七嵗诵书知大义举进士甲科厯保静军节度推官尝作大宋乐章九首取九成九夏之义以颂国家盛徳其文甚工子惟简以父任将作监丞性冲淡不乐仕进去官家居二十余年大中祥符七年召拜太子中允致仕卒】向拱【字星民河内人少倜傥负气弱冠以防干汉祖不纳客周祖门下周祖即位监昭义屯军并人来侵拱逆战于虒亭南又败敌人于壶関师还命征慕容彦超贼平命为陜州廵检召拜宣徽南院使刘崇入冦世宗亲征拱以精骑居阵中高平之防以功兼义成军节度蜀人取鳯州宰相王荐拱讨之秦鳯阶成悉平显徳二年拜淮南节度兼缘江招讨使时周师久驻淮杨都将骄恣横暴拱戮其不奉法者数辈军政肃然宋初加兼侍中太祖征李筠从拱言筠遂擒累封秦国公】李重贵【河阳人姿状雄伟善骑射太宗即位补殿前指挥使累迁代并副都部署咸平二年北兵南侵康保裔大阵为敌所覆重贵与张凝赴援腹背受敌力战敌乃退时诸将颇失部分独重贵与凝全军还议上将士功状重贵喟然曰大防殁而吾曹计功何面目也上闻而嘉之景徳初授左武卫大将军领潘州防御使改左羽林军大将军致仕卒】王文寳【阳武人以任子补殿直太平兴国初累迁至军器库使监泉州兵以功领妫州刺史文寳厯内任二十年雅好言外事太祖太宗颇信任之中外咸畏其口出为高阳闗兵马统辖卒于官】冯拯【字道济河阳人以书生谒赵普竒其状曰子富贵夀考宜不下我举进士补大理评事有干济才江南旱命驰传赈贷穷乏察官吏能否还奏称防擢右正言真宗即位进比部员外郎厯迁工部侍郎佥书枢密院事赐手札访边事论事多合帝意累拜右仆射兼中书侍郎同平章事干兴元年封魏国公迁司空卒諡文懿拯气貌严重宦者传诏至中书不延坐工部尚书林特尝诣第卒不见钱惟演营入相拯以太后姻家力言之遂出惟演河阳】陈贯【字仲通其先相州安阳人后其父河阳因家焉少倜傥数上疏言边事举进士真宗识贯名擢置高第为临安县主簿厯知卫州泾州擢利州路转运使入为三司塩鐡判官领河北转运使请疏徐鲍曹易四水兴屯田以刑部郎中直昭文馆知相州还朝卒贯喜言兵尝上形势选将练兵论三篇着兵略世颇称之】张防【字仲微河内人父延嘉颇读书不仕州上其行赐号嵩山处士防进保定军司法参军言扵转运使钟离瑾愿补一县尉捕剧贼自効瑾壮其请奏徙安平尉前后捕盗三百余人擢试为秘书省校书郎明道中淮南饥诣宰相陈救荒之防命知安丰县累迁都官员外郎知莱州叶清臣举材堪将帅召对改知邢州范仲淹欧阳修复言其鸷武有谋畧除阁门使固辞寻迁光禄卿卒】李渭【字师望其先河西人后家河阳进士起家为临頴县主簿累官太常博士防河决滑州天圣初上治河十防参知政事鲁宗道奉诏行河奏为修河都监未防罢以渭为郓州兵马都监徙知鳯州兼阶成州钤辖厯知原环庆三州诏举勇畧任边者李谘以渭应诏徙益利路兵马钤辖领惠州刺史擢西上阁门使寳元中降白波兵马都监卒】冯行巳【字肃之拯之子也以父任为右侍禁泾原路驻泊都监知宪州因治状増秩厯石保霸冀莫五州所至有能称皇祐中知定州韩琦荐为路钤辖徙知代州管干何东縁边安抚事进西上阁门使以卫州防御使致仕预洛阳耆英之集元祐中终金川观察使】冯伸巳【字齐贤行巳弟以荫补右侍禁累迁桂州兵马都监转运使俞献可辟知亷州又荐知宜州天圣中迁知桂州兼广西钤辖防安蛮犯边官军不利仁宗趣伸已讨之伸已临军单骑出阵语首豪众罗拜曰不图今日再见冯公弃兵械率众降军门以劳迁西上閤门使改右武卫大将军分司西京卒】傅尧俞【字钦之本郓州湏城人徙孟州济源十嵗能为文及登第犹未冠尝监西京税院事留守晏殊夏竦皆谓曰子有清识雅度文约而理尽卿相才也累迁监察御史英宗即位转殿中侍御史上书皇太后请还政久之闻内侍任守忠有防间语尧俞谏于是太后还政逐守忠防大臣建言濮安防王宜称皇考尧俞上十余疏其言极切寻出知和州熙宁三年至京师王安石素与之善方行新法谓之曰举朝纷纷俟君来久矣尧俞曰新法世以为不便诚如是当极言之安石愠色出为河北转运使哲宗立累迁吏部尚书元祐四年拜中书侍郎卒諡曰简尧俞厚重寡言遇人不设城府人自不忍欺论事君前畧无回隠退与人言不复有矜异色司马光尝谓邵雍曰清直勇三徳人所难兼吾于钦之见焉雍曰钦之清而不耀直而不激勇而能温是为难耳】穆衍【字昌叔河内人第进士调华池令后知淳化考课为一路最元丰中种谔西征参其军事谔第赏以死事为下衍曰此非所以劝忠也力争之元祐初大臣议弃熈兰衍与孙路论疆事以为兰弃则熈危熈弃则関中震议遂止改陜西转运判官户部员外郎熈河分画未决诏衍视之还请城李诺平以控要害及他城堡皆起亭障以通泾源绍圣初加直龙图阁知庆州徙防州卒】李伯宗【字防之河阳人第进士知内邱咸阳太康县括县壮丁为兵得千余人上其名数与按阅之法提举京畿保甲使増籍二万为将作少监开封民有鬻神祠故防饰以龙者吏以为乘与服御伯宗曰此无他当坐不应为耳尹不从具以请如伯宗议厯大理卿入对言今情重法轻者许奏请而情轻法重者不得焉恐非仁圣忠恕之道徽宗纳之迁刑部侍郎以显谟阁待制卒諡曰荣】尹焞【字彦明河内人祖源字子渐博学强记世称河内先生焞少从程伊川游尝应举发防有诛元祐诸臣议焞曰是可以干禄乎哉不对而出归告　　　其母母曰吾知汝以善养不知汝以禄飬伊川闻之曰贤母也】【于是焞终身不就举靖康初用种师道荐召至恳辞还山赐号和靖处士着有论语说及门人问荅传于世】陈芳【河阳人为大理丞一门十四世同居三百年政和中许光凝荐诸朝诏表门闾】傅察【字公晦尧俞从孙登进士第蔡京闻其名遣子儵往见将妻以女拒弗答累迁吏部员外郎宣和七年接伴金国贺正旦使至燕阈金兵将至或劝母遽行察曰受使而出闻难而止若君命何至韩城镇金兵拥之东北去遇所谓二太子干里布者领兵至左右促使拜白刃如林或捽之伏地衣袂颠倒愈植立不顾干里布麾令去察知不免谓官属侯彦等曰我死必矣幸记吾言告吾亲使知我死国少纾其无穷之悲也众皆泣是夕隔絶不复见金兵至燕彦等密访存亡曰使臣不拜太子杀之矣将官武汉英识其尸焚之里其骨命卒负归付其家赠徽猷阁待制察自幼嗜学为文温丽有典裁平居恂恂然无喜愠色及仓猝狥义荦荦如此闻者哀而壮之乾道中諡忠肃　干里布旧作干离不今改】史抗【济源人宣和未为代州沿边安抚副使金师围代急抗夜呼其二子稽古稽哲谓曰今重围既固外援不至顷用六壬数占之明日城必陷吾将死事汝辈亦勿以妻子为念而负国也能聴吾言当令家属自裁然后同赴义二子泣曰惟父命明日城果破父子三人突围力战死于城隅】傅伯成【字景初察之孙少从朱子学登隆兴进士知连江县庆元初进太府寺丞言吕祖俭不当贬又言朱子大儒不可以伪学目之坐是出知漳州累拜谏议大夫抗疏十有三皆军国大义或致史弥逺意欲使有所弹劾将引以共政谢之曰吾岂倾人以为利哉嘉定八年除宝谟阁直学士致仕宝庆元年与杨简同召加龙图阁学士提举鸿庆宫伯成纯实无妄表里洞达每称人善不啻如己出语及奸人误国邪人害正辞色俱厉不少假借尝慕尸諌疏草毕亟命缮写朝服而逝諡忠简】李曽伯【字长孺覃懐人厯官太府卿淮东制置使疏奏三事答天心重地势协人谋又言边饷贵于广积兵卒贵于训练将材贵于素储赏与不可以不精战士不可以不惜淳祐九年知静江府广西经畧安抚使陈守边五事累进观文殿学士咸淳五年禠职徳祐元年追复元官曽伯初与贾似道俱为阃帅边境之事知无不言似道嫉之使不竞其用云】金靖天民【字逹卿原武人年二十以乡赋魁郑州后弃去学撃刺当正隆征南颇欲驰逐戎行既而大定诏下兵各罢归乃浮湛里社以诗酒自娯买田南湖自号南湖先生筑台种树与賔客歌管琴槊不少休所与游皆天下名士平生喜作诗乐府尤蕴借大安中卒元好问为作传】宋可【字予之武陟人其姑适大族槀氏贞祐之乱夫及子皆死于难姑以白金五十笏遗可可受不辞其后姑得槀氏疎族立为后可舁金归之北兵驻山阳闻可名质其子招之亲旧咸劝之往可谢不从曰吾有子无子与吾儿生死皆有命岂以一子故并平生所守者亡之后竟以无子】元许衡【字仲平河内人幼有异质七嵗入学授章句问其师曰读书何为师曰取科第耳曰如斯而已乎师大竒之稍长嗜学如饥渴往来河洛间従栁城姚枢得伊洛程氏及新安朱子书益大有得寻居苏门与枢及窦黙相讲习凡经传子史礼乐名物星厯兵刑食货水利之类无事不讲而慨然以道为己任世祖时召为国子祭酒议事中书拜中书省左丞衡见帝多奏陈及退皆削其草故其言多秘世罕得闻阿哈玛擅权势倾朝野衡论列其事不报因谢病请解机务至九十八年卒衡善教所至无贵贱贤不肖皆乐从之随其才质无大小皆有所至聼其言虽武人俗士异端之徒无不感悟者大徳二年赠司徒諡文正皇庆二年诏从祀孔子庙廷　阿哈玛旧作阿合马今改正】吕□【字伯充河内人从许衡学衡为国子祭酒举□为伴读辅成教飬□之功为多至元中授四川行枢密院都事时宋张珏守重庆王立守成都命枢府分兵取之□谕立受降而泸叙崇庆思播夔万等郡闻之相继送欵以平定四川功陞行省左右司郎中改华州知州仁宗即位召拜翰林侍读学士末几致仕延祐元年卒諡文穆】杨一【懐孟人至元间怜其叔清家贫密以分契诣神祠焚之与清同居者三十年无间言州县以闻旌其家】逯鲁曽【字善止修武人性刚介通经术中天厯进士除太常博士武宗一庙未立后主配享集羣臣廷议鲁曾曰荘哥皇后在武宗朝已膺玉册则为武宗皇后明宗文宗二母后固为妾也今以无子之故不为立主以妾后为正宫是为臣而废先君之后为子而进封先父之妾于礼不可众服其议拜监察御史劾达什哈雅瓦齐尔等八人皆黜之朝廷肃然至正十二年丞相托都讨徐州贼超迁鲁曽资善大夫淮南宣慰使领征讨事徐州平继使领所部军讨淮东卒于军　荘科旧作其哥达什哈雅瓦齐尔旧作答失海牙阿吉刺托都旧作脱脱今并改】闵本【字宗先河内人性刚正敏给而刻志于学御史大夫布哈竒本之才辟以为平反寃狱甚有声厯官吏部尚书移刑户二部皆以能见称授集贤侍讲学士明兵薄京师本谓其妻程氏曰国事至此愧不能立功补报敢爱六尺躯苟活哉程氏曰君能死志我尚有爱于君乎本乃朝服与程氏北面再拜大书于屋壁曰元中奉大夫集贤侍讲学士闵本死遂各缢焉二女长真真次女女亦自缢其旁布哈旧作不花今改】明凌汉【字斗南原武人洪武中以明经举至京师献乌鹊论帝善之授司经局正字为御史廵按陜西革所部疾困数事及还京师有徳汉者邀置酒欲厚报以金汉不可帝闻之嘉叹擢右都御史时詹徽为在论议不合为所劾贬左佥都御史寻令致仕汉有治才亷直为帝所知然出言不检持故居官数起数仆云】李坚【武陟人父英洪武初为骁骑右卫指挥佥事阵殁坚有才勇掌前军都督府事建文初以左副将军从征伐及燕师战胜负相当封栾城侯最后战滹沱河燕卒薛禄刺坚堕马械送北平道卒子庄嗣侯成祖即位纳诰券于朝师事刘溥放浪诗酒以寿终】萧盛【阳武人七嵗母殁号恸防絶后举于乡父及继母殁并庐墓三年有青蛇驯扰之异成化中旌门】何瑭【字粹夫武陟人宏治进士选庻吉士授编修不为刘瑾所容致仕归瑾诛后召还嘉靖初进南京太常少卿与湛若水等修明古太学之法学者翕然宗之厯工户礼三部侍郎进南京右都御史致仕里居十余年教子姓以孝弟忠信一介必严两执亲丧皆哀毁逾礼卒諡文定所着阴阳律吕儒学管见柏齐集皆行于世】冯师孔【字景曽原武人万厯进士授刑部主事厯郎中恤刑陜西释放狱一百八十人出知正定府举治行平异迁井陉兵备副使以忧归崇祯时累擢右佥都御史廵抚陕西李自成破潼闗抵西安城下师孔厉兵拒守防偏将内有懐异志者私应贼城遂陷师孔投井死　　赐谥忠节】杨之璋【字荆岫河内人万厯进士令三原清介自持擢户部主事魏珰方张请终飬归用荐起厯礼部郎当陟京卿首辅张至发欲见之不可曰古无呈身御史今岂有识面京卿耶即以病告侍郎顾锡畴留之投牒径去后为流贼所执不　屈死本朝乾隆四十一年　赐諡节愍】李世藩【懐庆卫千户年少貌文秀而精悍敢战崇祯未御贼灵保为伏弩中股防之而进复中臂犹力战及中脑殿其军而还士皆泣下世藩意气自如越数日卒本朝乾隆四十一年　赐諡烈愍】阎士选【济源人由嵗贡任河南巩县教谕署县篆会贼攻城坚守八昼夜城陷不屈死是时懐士死难者诸生钱飬士刘国檄马云路问善先李化邦皆孟县人李飬麟李存心石天禄张内实许士彦皆济源人又河内民郜天徳父子五人同骂贼死张鹏冲赵湛以战死本朝乾隆四十一年俱予祀忠义祠】李毓梁【字乔选孟县人崇祯举人幼育防才家贫力学甲申京师失守痛愤不欲生贼徴赴西安伪令廹之毓梁乃遣妇与二子奉母入山书纸置室内曰君恩深重背之不忍老母年老逃则不能惟一死可谢君恩遂就缢明日母至不哭曰儿不从贼死得其所何痛焉】
　　本朝杨运昌【河内人幼遭闯寇变流离中手不释卷中顺治初进士由庻吉士厯工部侍郎以母老乞终养施惠不倦里人徳之】范印心【河内人少豪宕不覊以顺治丁亥进士授崞县知县有能声防姜瓖叛伪檄日三四至辄碎之斩其来使贼怒犯崞印心坚守危城身亲矢石须发为白及王师至协力勦捕卒平其乱陞户部主事厯浙江杭严道寻补河东道后丁艰归遂卒祀乡贤】张尔见【懐庆人以嵗贡署孟县教谕逆寇陷城不屈遇害】萧家芝【字紫睂河内人顺治进士歴官刑部郎中恤刑江南尚书隂属以事家芝曰公欲某杀人以求媚乎尚书初不怿己乃悔卒寝其事再使山西阅囚多所平反坐失出降调归性孝友弟得癫疾家芝抚视之数十年不少怠】王绍素【阳武人邑诸生性纯孝竭力养亲殁后庐墓三年好施予为人排难觧纷族党中有失配乏嗣力不能婚娶者辄捐赀佽助同邑耿李二姓争茔地讼乆不决绍素出已地捐价与之讼□息】李褒【济源人性至孝幼随亲避难猝遇冦至欲刄之褒泣涕哀号求免其父冦怜而并释之父病危祷于城隍愿以身代父病旋愈后父丧尽礼既庐墓三年尝中夜省视寒暑风雨不避雍正年间旌表祀孝义祠】
　　流寓晋石崇【字季伦渤海南皮人乐陵郡公苞之子也以平吴功封安郷侯有别馆在河阳名梓泽】嵇康【字叔夜谯国铚人寓居河内之山阳二十年与阮籍山涛向秀刘伶阮咸王戎为竹林之游】傅休奕【北地泥阳人少时避难于河内】唐温造【字简舆并州祁人隠王屋山人号其居曰处士墅】宋龚大壮【瀛州人少有重名清介自立从兄夬官河阳曾布欲见之不可得乃往谒夬邀之出从容竟日题诗壁间有得见两龚之语】韩忠彦【字师朴相州安阳人曾布排忠彦以钦圣欲复废后为忠彦罪降大中大夫懐州居住】明朱载堉【郑恭王厚长子也笃学有至性防王以非罪见繋载堉筑土室宫门外席藁独处者十九年王还国始入宫王薨载堉以国让盟津王曽孙载玺疏七上乃得报晚节益务著书幅巾策杖杂处农樵间卒諡端清世子诏建让国高风坊有歴书乐书行于世】朱载禋【郑简王元孙封庐江王居懐庆崇祯十七年贼防城王整官服坐堂上贼欲屈之厉声曰吾天朝藩王肯降汝逆贼耶遂遇害又执其长子翊檭拥之北上于定兴旅店作絶命词不食死】
　　列女汉许负【温人周亚夫为河内守负相之曰君后三载而侯侯八嵗为将相持国秉后九年而饿死亚夫笑曰既以贵又何饿死负指其口曰从理入口此饿死法也后果如其言】河内女子【秦焚书及孝文帝即位求之失说卦三篇后河内女子得之又得秦誓一篇献之】晋山涛妻韩氏【涛与阮籍嵇康友善夫人觉涛与二人异于常交问涛涛曰我当世可友惟此二生夫人曰负覊之妻亲观狐赵窥之可乎他日二人来劝涛止之宿穿墉视之涛入曰何如曰公才致殊不如正当以识度相友涛曰伊辈亦以我度为胜】唐王琚母【王琚河内人为中书侍郎母居洛阳来京师让琚曰尔家上世皆州县职今汝无攻城野战劳以謟佞取容海内切齿吾恐汝家坟墓无人复扫除也琚卒不免】韩防妻郑氏【愈之嫂愈生三嵗而孤随防贬官岭表防卒郑鞠之后郑丧愈为服期以报】赵氏女【山阳人父盗盐当论死女诣官诉田廹饥而盗救死尔情有可原能原之耶否则请俱死有司义之许减父死女曰身今为官所赐愿毁服依浮屠以报即截耳自信侍父疾卒不嫁】宋张防妻李氏【旨初逰学数年不归妻之父母欲嫁其妻妻不从而死表其坊曰节妇】元马英【河内人性孝友父丧哀毁二兄继殁英独事母甚谨又奉二寡嫂与居使得保全节及丧母卜地诸丧亲负土为四坟子植松柏庐墓终身】明王锦妻赵氏【河内人少许字锦末婚而锦卒或劝女他适女泣曰业已许王氏矣礼无再聘之义遂造锦棺所哭泣尽哀既锦乃留以事姑后姑亦卒治丧毕遂自经死宏治中诏旌其门】陈子英妻孙氏【阳武人子英以军事从征迤北属孙抚二子对曰君但尽忠母以家为忧子英战死父母欲夺其志曰吾不忍背夫而生即欲自尽父母惧而止】王良妻【阳武人良为浙江按察使燕王遣使召良良未即决妻问故良曰吾分应死未知所以处汝耳妻曰君男子乃为妇人谋乎馈良食已趋后圃投水死明末諡贞烈】费茂元妻贾氏【阳武人夫殁抚子子殁抚孙婢韩氏亦不嫁侍贾终老】张国士妻窦氏【河内人国士死窦年二十四自抉其面而死是日酷暑忽昼晦大寒比殓顔邑如生郑防王以闻诏旌之】唐七妻尚氏【河内人幼字唐某庶子七七殇女衰经赴吊遂留侍姑其嫡子艳七产不利女贞乃以蜚语诬女兄尚邦才赂大力者控于官官严拷邦才趣女归女投缳死】张鸣凤妻任氏【河内清化镇人土冦防清化氏被执大骂贼断其躯为三】魏氏女【名□姐武陟人许字王时宦未嫁而时宦殇父更受聘季姐伏劔死诏旌之】萧友楠妻史氏【河内人友楠殁矢志奉姑有孝行流冦至缢死又王防兴妻刘氏范克愚妻王氏赵躅愚妻李氏邹思绎妻王氏任九敖妻陈氏孙拱辰妾王氏皆河内人秦宗民妻刘氏韩毓新妻宗氏王竒品妻赵氏史国泰妻尚氏刘洸妻吴氏烈女刘氏皆济源人李文兰妻张氏璩养心妻申氏刘应书女皆武陟人石顕玉女温县人耿名世妻薛氏毛文煜妻宋氏高尚竒妻韩氏郑自立妻王氏妾刘氏皆孟县人黄甲第妻王氏禹州人居孟县皆遇冦难不辱而死】
　　本朝任一贵妻刘氏【河内人一贵病殁氏自缢死】赵之福妻李氏【河内人之福殁守志奉舅姑舅殁未葬值火灾李泣守柩前不去火寻熄雍正八年　旌表】王自古妻张氏【河内人自古卒其叔父欲夺其志截发自誓乃免雍正三年　旌表】郭之翰妻段氏【济源人夫殁誓殉以姑老乃止及姑殁敛毕即自缢顺治十八年　旌表又商彜妻邹氏亦殉节　旌表】路遐龄妻邱氏【修武人年少而寡苦莭自矢所居室不蔽风雨其父筑新室欲令徙居邱曰此夫死所也其可去乎康熙四十八年　旌表】傅文凤妻薛氏【修武人将归而文凤病剧至则侍汤药殁而欲殉舅姑止之越五载夫弟授室薛曰姑有奉矣吾当从夫地下絶粒八日死雍正八年　旌表】何氏妻常氏媳王氏【武陟人皆苦莭抚孤常年至一百二嵗邑之以拒暴见杀者张贵友妻黄氏王星妻李氏殉夫死者刘正妻索氏宋曽妻张氏并先后　旌表】张以寕妻许氏【温县人年百有三嵗守志者八十六年】谢廷报妻邓氏【孟县人以拒暴见杀雍正二年　旌表】高如信妻连氏【河内人如信外出族人高大儒调之氏正色以拒俟夫归白其故投缳死又同县李建功妻陈氏许九信妻李氏任氏女俱以拒奸不从羞忿自缢乾隆年间　旌表又同县姬澐妻武氏茹明锟妻韩氏生员贺五瑞妻赵氏丹桂馥妻袁氏王宏猷妻张氏高自逊妻李氏萧润妻邹氏何洪妻周氏郭珍妻刘氏贺承纶妻唐氏董宗元妻邹氏辛华曽妻陈氏郭永清妻刘氏徐文□妻李氏熊梦周妻贾氏李徳芳妻梁氏瞿万里妻李氏郭修伦妻朱氏张文灿妻章氏买志兰妻张氏李进朝妻曹氏王琰妻黄氏丁见吉妻买氏许汉妻周氏王炳妻崔氏乔之林妻刘氏李生秀妻傅氏李廷杰妻张氏杨大经妻朱氏李臻妻尚氏闗晓妻韩氏生员孙允武妻王氏裴建修妻种氏赵廷弼妻杨氏栗尔安妻张氏买文煜妻丁氏王湖妻呉氏杨习昌妻杜氏范铨妻蒋氏秦焜妻陈氏牛廷桂妻张氏刘玉章妻孙氏孙允图妻杨氏张正统妻曹氏呉道成妻甄氏杨道显妻钱氏刘燧妻郭氏王洪士妻范氏李荣妻戴氏陈献本妻靳氏苏大儒妻刘氏贺洛书妻唐氏贺永绪妻唐氏王凖妻张氏陈尚任妻任氏王化周妻瞿氏封永图妻刘氏李之佩妻许氏闪斗妻王氏母元禄妻赵氏许王偮妻萧氏王士骥妻许氏白天富妻张氏杨生鹤妻张氏张廷桂妻邓氏郭大髙妻葛氏李思龙妻周氏卫拱信妻刘氏李清兰妻郭氏郎大士妻李氏田大伦妻刘氏母大文妻孙氏俱乾隆年间先后　旌表】张有奎妻傅氏【济源人邻人姜定窥氏独处入室欲汚之氏死力以拒投缳明志又同县赵柱辅妻丁氏王希成妻翟氏牛氏女俱以拒暴自尽乾隆年间　旌表又同县翟灿儒妻史氏杨正政妻翟氏李连第妻翟氏杨大勲妻李氏杨廷振妻张氏叚廷祚妻冯氏李尚賔妻杨氏刘壁珍妻张氏王懿徳妻赵氏郝世杰妻周氏郑文显妻翟氏卫洪淙妻王氏翟有敬妻周氏卢生富妻陈氏杨元徳妻张氏刘廷锡妻李氏周久龄妻李氏刘化淳妻李氏王佩妻呉氏贾朝栋妻尹氏卫哲妻王氏氏何明善妻郭氏俱乾隆年间先后　旌表】杨氏女【修武人名菊姐未字冇里中恶少以言调之遂羞忿自经又同县厐景元妻徐氏亦以调奸未成捐躯明志俱乾隆年间　旌表又同县赵防妻刘氏薛守身妻张氏范廷试妻岳氏金湘妻朱氏俱夫亡守节乾隆年间先后　旌表】马开防妻邢氏【武陟人年二十三嵗夫亡翁姑老遂剪髪投棺以明志敬事翁姑尽孝尽礼乾隆九年　旌又同县张梅三妻武氏不为强暴所汚自缢死乾隆十七年　旌又同县王世表妻张氏生员王简仁妻何氏监生王尔吉妻孟氏和肯获妻徐氏崔瑾妻周氏王琰妻孟氏郝士箎妻宋氏高崇典妻翟氏宋允中妻朱氏李来玉妻陈氏宋大成妻李氏温毓初妻郝氏李基妻胡氏毛韶妻贾氏职思武妻李氏马丛芳妻王氏王志曽妻贾氏宋广着妻商氏谢天増妻张氏文成章妻王氏王甫妻李氏翟士望妻贾氏王耀宗妻武氏孟宏统妻何氏李大仕妻田氏王悦众妻宋氏宋广恩妻王氏程建勲妻丁氏俱夫亡守节乾隆年间先后旌表】毛防妻杨氏【孟县人隣人李复光调奸未成氏自缢死乾隆十一年旌又同县李氏女名玉姐遇恶少以言挑之羞忿自刎乾隆二十四年旌又同县冯挺妻王氏马国祥妻王氏郑起光妻王氏张志好妻杜氏申王遣妻王氏于元福妻张氏郭廷翰妻王氏曹攀柱妻杨氏屯士英妻薛氏李生滋妻毕氏张廷妻苗氏薛树声妻杨氏薛清泰妻刘氏王谠妻李氏雷运妻崔氏席大才妻王氏李敬妻潘氏杨谟生妻张氏王正印妻郝氏张恵星妻杨氏谢杰生妻赵氏潘士辅妻谢氏李秉乙继妻陈氏李廕妻杨氏赵振宗妻张氏李怡妻尚氏乔崔妻刘氏霍良佑妻田氏于廷林妻张氏俱以夫亡全节乾隆年间先后　旌表】原文章妻郑氏【温县人遇强暴不从羞忿自尽乾隆十四年　旌又同县朱生洋妻柴氏朱生滨妻郭氏朱生潮妻雒氏王文魁妻程氏侯方振妻李氏陈申儒妻高氏郭抡升妻杨氏张静涵妻李氏张翽妻崔氏吴承宗妻刘氏朱克家妻董氏呉宗周妻郑氏呉廷仪妻王氏张缵昌妻王氏郑世简妻吴氏郑明心妻李氏刘珉妻王氏孙世庆妻周氏郑宗袭妻许氏周森妻张氏王允文妻范氏张永禄妻杨氏俱以夫亡誓死全贞乾隆年间先后　旌表】高不骄妻孟氏【原武人夫亡子方乳哺姑老病笃氏誓死不二纺绩维勤奉姑□子乾隆四年　旌又同县师傅妻娄氏娄徳枢妻呉氏薛则武妻靳氏薛永祉妻娄氏李文妻娄氏常吉妻徐氏孟绍圣妻杨氏丁上林妻司氏张秀生妻蒋氏薛廷璋妻靳氏司宏修妻王氏娄继勲妻张氏贞女洪氏李连登妻郭氏师盛时妻杨氏俱夫亡苦志守节乾隆年间先后　旌表】杨来鳯妻王氏【阳武人夫亡励志守节抚孤成立又同邑尹进徳妾王氏杨来凰妻呉氏谢君禄妻孙氏毛光绪妻娄氏杨之耀妻鲁氏举人王廷铨妻孙氏生员刘炳妻刁氏武生赵晋妻刘氏毛羽弥妻段氏吴际华妻单氏屠展宗妻孙氏鲁国安妻张氏夏壁妻李氏俱以守节于乾隆年间　旌表】
　　仙释唐司马承祯【字子微温人事潘师正传辟谷导引术无不通睿宗召问其术对曰为道日损损之又损以至于无为帝曰治身则尔治国若何对曰□犹身也故防心于淡合气于汉与物自然而无私焉而天下治帝嗟叹曰广成　之言也开元中诏于近王屋山置坛室以居卒谥元默黙先生亲文其碑】许碏【高阳人学道王屋山尝醉吟曰阆苑山前是醉乡误餐王母九霞觞羣仙拍手嫌轻脱谪向人家作酒狂自谓在昆仑就宴失仪见谪后当春插花满头把花作舞上酒楼醉歌而去】五代晋烟萝子【姓燕氏失其名王屋人天福间耕于阳台宫之侧得异参举家食之遂拔宅上升】宋贺兰栖真【不知何许人为道士自言百嵗善服气不惮寒暑徃徃不食或时縦酒能啖肉至数觔居济源奉仙观景徳二年诏赴阙既至真宗作二韵诗赐之号宗元大师未防求还旧居卒时大雪经三日顶犹热人多异之】古峯和尚【姓周氏为盘谷寺僧甘心守净修废寺三十余所悟三空性理临终有偈】
　　土产丝绢【河内出元和志懐州贡丝绢防唐书地理志懐州贡平纱平防】茶【河内出唐书地理志懐州土贡茶】朱胶【河内出寰宇记懐州土贡朱胶明统志河内出矾红济源出石緑】煤炭【通志河内出府志济源亦出】鱼【河阳出唐书地理志懐州土贡黄鱼鳝宋祁笔记河阳出王鲔鱼】竹【河内出府志　国初贡竹康熈年间裁免】石榴【孟县出寰宇记孟州贡】柿【府志河内出武陟又出梨枣西】药【各县出元和志懐州贡牛膝明统志河内出地黄山药济源出天门冬　按明统志济源县产鐡河内修武二县俱有磁窰孟县产硝府志武陟县产白蜡附注于此】


　　钦定大清一统志卷一百六十一
<史部,地理类,总志之属,大清一统志,河南府图>
<史部,地理类,总志之属,大清一统志,河南府图>
<史部,地理类,总志之属,大清一统志,河南府表>
<史部,地理类,总志之属,大清一统志,河南府表>
<史部,地理类,总志之属,大清一统志,河南府表>
<史部,地理类,总志之属,大清一统志,河南府表>
<史部,地理类,总志之属,大清一统志,河南府表>
　　钦定四库全书
　　钦定大清一统志卷一百六十二
　　河南府【在河南省治西三百八十里东西距三百六十里南北距五百十五里东至开封府汜水县界一百六十里西至陜州界二百里南至南阳府南阳县界五百里北至懐庆府孟县界十五里东南至开封府禹州界一百八十里西南至陜西商州商南县界五百三十里东北至孟县界七十五里西北至山西解州平陆县界二百十里自府治至　京师一千八百里】
　　分野天文栁分野鹑火之次
　　建置沿革禹贡豫州之域周初曰洛邑成王营为东都平王迁都之是为东周秦庄王元年置三川郡前汉改曰河南郡【史记汉元年项羽立楚将瑕邱申阳为河南王都洛阳汉二年申阳降汉于是置河南郡】后汉建武初徙都之十五年改曰河南尹兼移司校尉治此三国魏置司州【李吉甫元和郡县志魏陈留王以司校尉所掌置司州】晋初因之永嘉后防于苻秦改为豫州义熈十二年刘裕平河南复置司州【治虎牢在今开封府汜水县界】后魏太宗置洛州太和十七年自代徙都之仍曰司州河南尹东魏太平初复曰洛州改置洛阳郡又分置河南郡后周大象元年移相州六府于洛阳称东京置洛州总管府隋开皇元年罢郡改六府置东京尚书省其年废二年废縂管置河南道行台三年废行台以洛州领县大业元年建东京改洛州曰豫州至三年又改为河南郡置尹五年改东京为东都唐武徳四年复曰洛州置縂管府寻罢府置陜东道大行台九年罢行台置都督府贞观十八年府罢显庆二年复为东都光宅元年改曰神都神龙元年复曰东都开元中改洛州为河南府天寳元年改东都复曰东京上元二年罢京寳应元年复改为东都【唐书方镇表至徳元载置东防观察使广徳二年废大厯十四年复置建中四年置东畿节度使贞元元年废节度置都防御使三年升观察使五年复置都防御使元和三年罢十三年复置光裕元年复置东畿观察兼防遏使三年升为佑国军节度使光化三年罢节度复为观察使天佑元年罢】五代梁为西都后唐同光元年复为东都晋天福三年复曰西京汉周因之宋曰西京河南府洛阳郡寜五年分为京西北路治所金初曰河南府置徳昌军兴定元年升为中京金昌府属南京路元曰河南路属河南江北行中书省明为河南府属河南布政使司
　　本朝因之属河南省领县十
　　洛阳县【附郭东西距七十五里南北距一百里东至偃师县界三十五里西至新安县界四十里南至嵩县界七十里北至孟津县界三十里东南至汝州界八十里西南至宜阳县治七十里东北至孟津县治四十里西北至新安县界三十里周初洛邑成王营为王城又于其东定下都谓之成周平王徙居王城后王于七国时改王城曰河南成周曰洛阳秦置三川郡汉改河南郡治洛阳以河南县属之后汉迁都洛阳改洛曰雒为河南尹治仍领河南县三国魏后改曰洛阳为司州治晋因之后魏太和中亦迁都于此东魏为洛州洛阳郡治隋大业元年改建新都又改置河南郡治河南县移洛阳于郭下□为郡治唐神龙三年改洛阳曰永昌景隆元年复故与河南县俱为河南府治五代因之宋寕五年并洛阳入河南元祐二年复置金并河南入洛阳为金昌府治元为河南路治明为河南府治　本朝因之】偃师县【在府东北七十五里东西距六十里南北距八十里东至巩县界二十五里西至洛阳县界三十五里南至登封县界五十五里北至孟津县界二十五里东南至登封县治九十里西南至宜阳县治一百四十里东北至懐庆府温县治八十里西北至孟津县治四十五里殷西亳地春秋时为周尸氏邑汉置偃师县属河南郡后汉因之晋省入洛阳隋开皇十六年复置仍属河南郡唐属河南府五代因之宋庆厯二年省四年复置熙寕五年省入缑氏八年复置金属金昌府元属河南路明属河南府　本朝因之】宜阳县【在府西南七十里东西距一百十里南北距七十五里东至洛阳县界二十里西至永寕县界九十里南至嵩县界四十五里北至新安县界三十里东南至嵩县界四十里西南至嵩县界一百里东北至洛阳县界二十五里西北至渑池县界八十五里战国韩宜阳邑汉置宜阳县属宏农郡后汉晋宋因之后魏孝昌初置宜阳郡东魏天平初置阳州后又分置甘棠县后周改阳州曰熊州而齐亦有宜阳县及周平齐始合为一隋开皇初郡废至仁夀四年改甘棠曰寿安大业初州废二县皆属河南郡义寜二年复置宜阳郡唐武徳元年改郡为熊州兼领夀安县二年改宜阳县曰福昌贞观元年州废县属谷州六年自渑池徙州治福昌显庆二年谷州废二县皆属河南府五代因之宋庆厯三年废夀安为镇四年复置熙宁五年省福昌入夀安元祐元年复置金改夀安曰宜阳以福昌县属嵩州元初并福昌入宜阳仍属河南路明属河南府　本朝因之】新安县【在府西七十里东西距七十八里南北距九十里东至洛阳县界四十五里西至渑池县界三十五里南至宜阳县三十里北至懐庆府济源界六十里自东南至宜阳县治六十里西南至永寜县治一百六十里东北至孟津县治一百十里西北至山西綘州垣曲县治一百四十里汉于今渑池县界置新安县属宏农郡后汉因之东晋末分置东垣县属河南郡后魏属新安郡后周保定五年置中州建徳六年州废于东垣置新安郡隋开皇十六年改郡置谷州仁夀四年州废又省新安县入东垣大业初改东垣曰新安属河南郡义宁二年复置新安郡唐武徳元年复改谷州贞观元年移州治渑池县以县属河南府五代及宋因之金属金昌府元属河南路明属河南府　本朝因之】巩县【在府东北一百二十里东西距五十五里南北距八十五里东至开封汜水县界二十五里西至偃师县界三十里南至登封县七十里北至懐庆府温县一十五里自东南至于开封府之荣阳县界六十余里西南至登封县界八十里东北至汜水县界四十里西北至于孟津县界七十里春秋周巩伯邑战国时东周所居秦置巩县汉属河南郡后汉晋宋因之后魏改属成臯郡北齐省隋开皇十六年复置之仍属河南郡唐属河南府五代及宋因之金属金昌府元属河南路明属河南府　夲朝因之】孟津县【在府东北四十五里东西距一百里南北距二十五里东至巩县界四十里西至新安县界六十里南至洛阳县三十里北至懐庆府孟县界十里东南至偃师县界十五里西南至洛阳县治四十五里东北至孟县治十里西北至懐庆府济源县治七十里古孟津地春秋周平隂邑秦置平隂县汉属河南郡后汉因之三国魏改河隂晋宋因之后魏太宗并入洛阳正始二年复置东魏元象二年置河隂郡隋开皇初郡废大业初仍并县入洛阳唐为洛阳河清二县地宋开寳元年徙河清县于此属河南府金改曰孟津贞祐三年升县为陶州寻复为县元属河南路明属河南府本朝因之】登封县【在府东南一百二十里东西距一百五里南北距九十里东至开封】
　　【府密县界四十五里西至偃师县界六十里南至汝州界五十里北至巩县界四十里东南至开封府禹州界六十里西南至洛阳县界一百十里东北至密县界三十五里西北至偃师县界三十里古阳城邑秦置阳城县汉元封元年分置崈髙县皆属颍川郡后汉省崈髙入阳城晋以阳城属河南郡后省后魏太和十三年置堙阳城正光中后置阳城县孝昌二年置阳城郡东魏天平初于堙阳置中川郡后周废中川郡隋开皇初废阳城郡十六年于阳城县置嵩州仁夀四年州废其堙阳县开皇六年改曰武林十八年改曰轮氏大业元年改曰嵩阳与阳城皆属河南郡唐武徳四年复置嵩州贞观三年州废属洛州十七年省嵩阳入阳城永淳元年分阳城缑氏地复置嵩阳县二年省光宅元年复置万岁登封元年改阳城曰告成嵩阳曰登封神龙元年俱复故名二年复曰告成登封皆属河南府天祐二年改告成曰阳邑后唐复曰阳城周顕徳中省阳城入登封宋因之金属金昌府元属河南路明属河南府　本朝因之】永宁县【在府西南一百九十里东西距一百五十里南北距一百四十里东至宜阳县界三十里东至陕州芦氏县界一百二十里南至嵩县界八十里北至陕州界六十里东南至嵩县治一百四十里西南至卢氏县治一百六十里东北至新安县治一百六十里西北至陕州界六十里汉渑池宜阳二县地晋以后为渑池县地东魏置金门郡西魏分置北宜阳县属宜阳郡废帝二年改曰熊耳后周改置同轨郡隋开皇初郡废属河南】
　　【郡义宁二年改县曰永宁属宜阳郡唐武徳元年属熊州三年分置函州】
　　【八年州废仍属熊州贞观元年属谷州顕庆二年州废属河南府五代及】
　　【宋因之金正隆六年改属嵩州元属河南路明属河南府　本朝因之】渑
　　池县【在府西一百六十里东西距八十五里南北距一百二十里东至新】
　　【安县界五十五里西至陜州界三十里南至永寕县界三十里北至山西绛州垣曲县界九十里东南至新安县治一百二十里西南至永寕县界四十里东北至新安县界一百里西北至垣曲县界一百里战国时渑池初属韩后属秦汉景帝初置渑池县属宏农郡后汉晋宋因之后魏太和十一年改置北渑池县后又置渑池郡周改置河南郡大象中郡废县属同轨郡隋开皇初仍为渑池县属熊州十六年属谷州大业中属河南郡唐武徳元年属谷州贞观元年徙州来治六年州徙治福昌以渑池属之显庆二年属洛州开元元年属河南府五代及宋因之金末于县置韶州元至元八年州废属河南路后属陜州明属河南府　本朝因之】嵩县【在府西南一百六十里东西距二百五十里南北距三百三十里东至汝州伊阳县界五十里西至陜州卢氏县界二百里南至南阳府南阳县界二百八十里北至冝阳县界五十里东南至伊阳界九十里西南至卢氏县县界二百里东北至洛阳县界九十里西北至永宁县界一百四十里春秋陆浑戎地汉置陆浑县属农郡后汉因之晋改属河南郡宋以后废东魏改置北陆浑县属新城郡又置北荆州伊阳郡及南陆浑县后周改北荆州曰和州隋开皇初郡废改置伊州省北陆浑入南陆浑又改曰伏流四年州移治承休大业初改县曰陆浑属河南郡唐先天二年又析置伊阳县俱属河南府五代时省陆浑入伊阳宋因之绍兴初于县置顺州金天徳三年更名嵩州属南京路元至元三年省伊阳县入州八年属南阳府明洪武二年废州为嵩县属河南府　本朝因之】
　　形势洛邑天下之中【史记周本纪】左据成臯右阻渑池前乡崧髙后界大河【汉书翼奉传】南望三途北望岳鄙【史记载武王言】三河鼎足【汉书货殖传】泝伊背河【后汉张衡东京赋】
　　风俗女修织纴男务耕耘【汉班固东都赋】周人善贾趋利而纎啬【杜佑通典】多衣冠旧族士向诗书民习礼义务本立业有周召遗风【宋志表】
　　城池河南府城【周八里有竒门四壕广三丈明洪武年筑　本朝顺治六年修建乾隆二十六年重修】偃师县城【周六里有竒门四濠广一丈五尺明洪武中増筑　本朝顺治康熈间屡修乾隆二十七年又修】宜阳县城【周六里有竒门四濠广二丈明景防中修本朝顺治十六年葺乾隆二十七年重修】新安县城【周四里有竒门四明洪武初建崇祯九年移北城跨暮容山増拓二百歩　本朝顺治十三年修乾隆十九年重修二十七年又修】巩县城【周七里有竒门四濠广一丈五尺明成化中重修　本朝顺治六年修康熈二十年重修乾隆九年二十七年又修】孟津县城【周四里门四濠广四丈明嘉靖中迁建崇祯中甃砖本朝顺治康熈间屡修乾隆十年又修】登封县城【周四里门四濠广二丈明景泰元年】
　　【重修　本朝康熈年间修乾隆九年重建二十七年又修】永宁县城【周四里有竒门三濠广丈余明洪武中重建　本朝顺治九年雍正七年再修乾隆十年重修十九年又修】渑池县城【旧城周八里有竒门六南距渑水明成化中重筑崇祯十年截去西城一半仅存三分之一东西二门　本朝顺治康熈中屡修雍正十年重修乾隆十年十九年二十七年屡修】嵩县城【周五里有竒门四濠广五丈二尺明洪武中重建　本朝顺治十七年修雍正十二年重修乾隆二十七年又修】
　　学校河南府学【在府治东南宋为西京国子监在洛水南金改为府学迁此元燬明洪武中重建　本朝顺治八年雍正二年重整修乾隆二十七年又修入学额数二十名】洛阳县学【在县治东明洪武五年建　本朝雍正七年修乾隆二十七年又修入学额数定二十名】偃师县学【在县治东元延祐四年建　本朝康熈二十八年修乾隆二十八年又修入学额数十五名】宜阳县学【在县治西旧在治东南明洪武三年建　本朝雍正二年改建乾隆年间屡加修葺入学额数十二名】新安县学【在县治东南宋熙宁间兵燬元至元中徙建明成化十四年修　本朝康熙四年重修乾隆十九年又修入学额定数十二名】巩县学【在县治南元大徳十一年建　本朝顺治康间再修乾隆六年重修三十年又修入学额数八名】孟津县学【在县治东南明嘉靖十六年改建　本朝顺治十三年重修乾隆年间屡加修葺入学额数十二名】登封县学【在县治西南元大徳五年建本朝顺治九年重建雍正三年修乾隆三年又修入学额数十二名】永宁县学【在县治西宋咸平中建明洪武元年重建　本朝康熈二十八年修乾隆年间屡加修葺入学额数十二名】渑池县学【在县治东明洪武五年建　本朝康熈七年改建乾隆十年重修入学额数八名】嵩县学【在县治西金明昌五年建明洪武二年改建　本朝顺治康熈间屡修乾隆十四年又修入学额数十二名】伊洛书院【在府城南五里明成化七年建又周南书院　本朝康三十九年建四十三年知府赵于京移建于府治东北天中书院在府城十字街西　本朝顺治初巡道赵文蔚建】嵩阳书院【在登封县太室山南麓五代周时建初名太室书院宋至道初赐九经子史景祐二年更名嵩阳与睢阳白鹿岳麓号四大书院明末倾圮殆尽　本朝康十三年知县叶封复建十六年少詹事耿介増修有汤斌碑记立石书院中防逢】
　　【銮舆临幸御制嵩阳书院诗又嵩县伊川书院在县东北鸣率镇元时建乆废康二十七年知县徐士讷教谕李滋二十九年知府汪楫相继増修有元赵孟頫书薛友谅碑记各县并设有社学义学】
　　人丁【原额人丁九万一千九百四十一滋生人丁六万八千四百七十六】
　　田赋【民卫垦首田地四万三千五百二十六顷八畆四分零额徴补徴杂辨丁银匠价等银二十四万九千八百三十一两三钱一分零正兑改兑正耗润耗行粮等米一万一千九百一十三石五升零豆三千二百八十七石随漕轻折等银五千七百六十一两六分】
　　山川八将山【在洛阳县西三十里相传唐尉迟敬徳与单雄信等八将战于此】周山【在洛阳县南十五里一名小停山下有周谷皇览周灵王冢在河南城西南栢亭西周山上乐史太平寰宇记今在苑中当河南县西一名小亭山周地纪山下有周谷周谷周之采地】阙塞山【在洛阳县南一名伊阙山亦名龙门山左传昭公二十六年晋知跞帅师纳王使女寛守阙塞杜预注洛阳西南伊阙口也史记秦昭襄王二十四年白起攻韩魏于伊阙五十一年西周君与诸约从起天下鋭兵出伊阙攻秦令秦母得通阳城郦道元水经注昔大禹疏以通水两山相对望之若阙伊水厯其问北流故谓之伊阙春秋之阙塞也陆机云洛有四阙斯其一焉两京记隋炀帝登北邙观伊阙曰此龙门耶自古何为不建都于此苏威曰以陛下遂自故都移于今所萧德言括地志伊阙在洛南十九里今名钟山或又谓之龙门宗祁曰伊阙洛阳南面之险也自汝颍北出必通伊阙之间山谷相连阻阨可恃旧志山在府南二十五里山之东有香山西有龙门又曰龛涧又有八节滩在龙门下】北邙山【在洛阳县北东接孟津偃师巩三县界亦作芒山府志一名郏山周营王城北枕郏山即此左传昭公二十二年王田北山杜预注洛北邙也后汉建武十一年城阳王祉葬于北邙其后王候公卿多葬此章帝时梁鸿登北邙作五噫之歌三国魏明帝常欲平北邙令登台望见孟津以辛毗谏而止后魏太和二十年命代人迁洛者悉葬邙山水经注洛阳谷门北对邙阜连岭修亘苞总众山始自洛口西逾平隂悉邙垄地元和志北邙山在偃师县北二里西自洛阳县界东入巩县界旧説云此山是陇山之尾乃众山总名连亘四十余里寰宇记邙山在河南县北十里洛阳县二里一名平逢山别阜曰佩□山汉诸陵并在此金志正隆六年更北邙山名太平山旧志又有翠云山在洛阳县西北三里即邙山最髙处其南有避暑城又有鳯凰山在县东北三十里上有骆驼岭亦邙山之支阜也又邙山在孟津县南二里西自横水东至叩马村绵亘百余里又在巩县北三里】玉泉山【在洛阳县东南三十里上有白龙祠祠前有白龙潭祷雨多应】委粟山【在洛阳县东南三国魏志景初元年营洛南委粟山为圜丘魏书髙祖纪太和十九年行幸委粟山议立圜丘寰宇记山在县东南三十五里】大石山【在洛阳东南四十里南接登封县界亦名石林马融广林颂金山石林殷起乎其中章怀太子曰石林大石山也三国魏志明帝猎于大石山虎趋乗舆孙礼便投鞕下马欲奋剑斫虎诏令礼上马水经注小狂水迳大石岭南开山图所谓大石山也王隠晋书惠帝使校尉陈总仲元诣洛阳山请雨总尽除小祭惟存大石而祈之七日大雨即是山也元和志大石山一名万安山在颍阳县西四十里寰宇记在洛阳县东南四十五里髙二百丈旧志万安山南　麓曰黄花堆亦名黄花山有范仲淹墓在焉】秦山【在洛阳县西南二十五里洛水南俗传此山为秦头魏尾故名亦名三山相传即同时之三王陵也】谷口山【在洛阳县西南三十里孝水出焉山海经缟羝山西十里曰廆山交觞之水出其阳俞随之水出其隂即此山也】憇鹤山【在洛阳县西南四十八里接宜阳县界明统志在宜阳县东四十里世传周王子晋乗白鹤憇此】鳯台山【在偃师县东二十里接巩县界旧名訾王山宋天圣八年建太祖太宗真宗圣防宫于山上改今名】景山【在偃师县南诗啇颂陟彼景山曹植洛神赋涉通谷陵景山寰宇记景山在缑氏县东北八里旧志在偃师县南二十里崇丽为诸山冠其侧有太子岭唐恭陵在焉其西为云山云出顷即雨】缑氏山【在偃师县南四十里列仙传王子晋见桓良曰告我家七月七日待我于缑氏山头果乗白鹤驻山岭望之不到举手称谢时人而去水经注休水侧缑氏山相传王子晋乘寉防俗亦谓之抚父堆上有子晋祠卢元明嵩山记覆釡堆亦名赴父堆即缑岭也元和志山在缑氏县东南二十九里寰宇记山上有石室饮鹤池旧志在偃师县南四十里其南十里为万安山又西为浮山　本朝乾隆十五年】
　　【驾幸嵩洛经此有　御制登缑山极日诗】百坏山【在偃师县南五十里后汉书和帝永元十六年行幸缑氏登百坏注即栢山也】马鞍山【在偃师县南六十里与登封县少室山相接相近又有焰光香炉二山】太平山【在偃师县东南五十里唐书地里志缑氏县太平山本懊来山天祐元年更名】轘辕山【在偃师县东南接巩登封二县界左传防公二十一年栾盈出奔楚过周王使出诸轘辕战国策张仪曰秦下兵三川塞轘辕缑氏之口汉书秦二世三年沛公战雒阳东不利从轘辕至阳城后汉书建武九年幸缑氏登轘辕元和志轘辕山在缑氏县东南四十六里道路险阻凡十二曲将去复还故曰轘辕后汉河南尹何进所置八闗此其一也旧志山在偃师县东南五十五里巩县南七十里登封县之西北二十八里当太室之西少室之北一名崿岭】半石山【在偃师县西南山海经半石之山来需之水出其阳而西流注于伊水合水出于其阴而北流注于洛水经注刘水出半石山中寰宇记山在缑氏县南十五里旧志在偃师县西南三十五里又有牛心山在县西南六十里与浮山相对】首阳山【在偃师县西北十五里北接孟津县界后汉书顺帝阳嘉元年遣大夫谒者诣首阳山请雨水经注河水经平县北南对首阳山春秋所谓首戴也上有夷齐庙元和志在偃师县西北二十五里旧志即邙山最髙处日出先照故名去孟津县东南三十里】夀安山【在宜阳县东十里隋置夀安县以此相近为藏龙山有龙王庙祷雨辄应】神峪山【在宜阳县西五里亦名神林峪其南有神龙泉】公山【在宜阳西九里黒山顶有周公庙】灵山【在宜阳县西十五里俗名凤凰山中有灵泉亦曰灵池又西三里为黄帝山】女几山【在宜阳县西九十里晋书张轨少隠于宜阳女几山水经注渠谷水出宜阳县南女几山元和志在福昌县西南三十四里旧志在今宜阳县西南八十五里俗名石鸡山】熊耳山【在宜阳县西接永寜县界后汉建武三年赤眉余众向宜阳帝自将征之赤眉震怖乞降积兵甲宜阳城西与熊耳山齐水经注洛水之北有熊耳山防峦竞举状同熊耳此自别山不与禹贡洛自熊耳同也唐武徳初李宻自桃林叛走南山盛彦师率众逾熊耳山南据要道逆击斩之元和志山在永寜县东北四十五里旧志在今宜阳县西百里又有熊耳山在渑池县南二十里其麓连跨渑西境按禹贡熊耳山在陜州卢氏县界详陜州志】锦屏山【在宜阳县城南数步中有一峯耸出谓之玉柱其南有半壁山黄金山唐书地理志夀安县有锦屏山武后所名】万安山【在宜阳县南四十五里唐书地理志夀安县西南四十里有万安山】鹿蹄山【在宜阳县东南水经注林禇山南则鹿蹄山世谓之非山其山隂则峻絶百仭阳则厚阜隆平甘水发于东麓又云山在河南陆浑县故城西北俗谓纵鹿山隋书地理志兴防县有鹿蹄山唐书髙宗龙朔元年猎于非山旧志在今县东南五十里】石墨山【在宜阳县西南二里水经注洛水迳九曲南迤侧有石墨山山石尽黒可以书防故名元和志在夀安县西南三里】钟山【在宜阳县西南与锦屏山相隔藻河相对俗名西山觜隋书地理志兴泰县有钟山】岳顶山【在宜阳县东南峻极不可攀跻由龙屋至山顶六十里又西为花果山】嶥山【在宜阳县西北九十里接永寜县界一名崛山下有金丝涧又有汉山在县西北三乡寨北上有光武庙】慕容山【在新安县治后一名懐山相传慕容垂屯兵于此其北麓有芝泉流至北城下注于泮池明崇祯九年移北城于山巅由是山半在城内】八陡山【在新安县东八里其山陡峻亦名八特山为东西孔道水经注涧水东北流厯函谷东圾谓之八特坂即此】阙门山【在新安县西三十里水经注谷水东迳阙门山山阜之不接者里余故得是名二壁争髙斗耸相乱西瞻防阜右望如砥隋书地理志新安县有阙门山明统志山在县西三十里一名扼山旧志东曰青龙西曰凤凰两山相对如阙谓之阙门俗亦曰铁门】宻山【在县南十五里水经注豪水出新安县宻山】长石山【唐书地理志新安县有长石山旧志在县东南五里】瞻诸山【在东安县东南山海经廆山西三十里曰瞻诸之山少水出其隂旧志山在县东南二十五里又有镂脚山在县东南二十里山海经曰瞻诸山西三十里曰娄涿山陂水出其隂疑即此又有白石山在县南五里旧志谓即山海经涧水所出之山也】谷山【山海经白石山西五十里曰谷山爽水出焉旧志有郁山在新安县西南二十里练谷水自山北流入谷】烂柯山【在新安县西南三十五里羣峯秀错中有王乔洞下有三石泉西流入涧县志传语樵子王乔遇仙处】队山【在新安县西北十八里山形如列队长垣河出此】青要山【在新安县西北七十里山海经青要之山北望河曲南望墠渚畛水出焉北流注于河水经注今谓之疆山隋书地理志新安县有强山县志在县西北七十里其山髙峻自龙泉寺以东亘四五里石磴参差俯瞰河流山畔一路如线俗名大夫纒又紫荆山在县西北一百十里县境诸山此为最髙其絶顶一峯曰天坛】騩山【在新安县西北山海经青要山东十里曰騩山正囘之水出焉水经注疆山东阜也隋书地理志新安县有魏山葢即騩山之讹也】虎头山【在巩县南门外其西有骆驼岭并峙】侯山【在巩县南二十五里卢元明嵩山记云汉王彦隠居此山景帝累徴不出就封为侯山因以名至今人指所住为王彦崖旧志在县东南二十里】青龙山【在巩县南四十里宋太祖陵之左故名其尾接洛河者名龙尾山在县西三里】赵封山【在巩县南四十里宋时种茶于此封之以禁樵采故名】寒战山【在巩县南五十里山形髙峻下临玉仙河虽盛暑有寒气逼人】墨云山【在巩县南六十里相传成汤祷雨于此】乱石山【在巩县南八十里下有罗汉西流牛鼻涌水菩池等五溪】萯山【在巩县北临黄河吕氏春秋夏后氏孔甲田于东阳萯山水经注帝王世纪以为即东首阳山隋书地理志巩县有东首阳山旧志葢邙山支麓也】大刀山【在巩县北八里有神庙又县北八里有马鞍山乃邙山之尾】天陵山【在巩县东南六十五里寰宇记潘岳集家风诗所云天陵岩谓此也】九山【在巩县西南水经注白相涧水迳九山东其山孤峯秀出嶕峣分立山际有九山庙庙前有碑云九显灵君者太华之元子阳九列名号曰九山府君也隋书地理志巩县有九山寰宇记在县西南五十五里】神尾山【在巩县东北宋元丰元年都水监丞范子渊议引洛入汴欲起巩县神尾山至士家堤筑大堤四十七里以捍大河】翠微山【在孟津县东三十里】栢崖山【在孟津县西五十里黄河南岸北魏侯景筑城于上唐时建栢崖仓复置栢崖县县基址尚存】谷城山【在孟津县西六十里瀍水出此水经谓之谷城县北山博物志谓之潜亭山】嵩山【在登封县北古曰外方又名嵩髙亦曰太室其西曰少室书禹贡熊耳外方桐栢左传昭公四年晋司马侯曰阳城太室九州之险史记封禅书昔三代之君皆在河洛之间故嵩髙为中岳汉书武帝纪元封元年登嵩髙吏卒闻呼万嵗者三令祠官加増太室祠以山下为奉邑曰崇髙地理志崇髙县武帝置以奉太室山有太室少室山庙古文以崇髙为外方后汉书灵帝纪熹平五年复崇髙山名为嵩髙山白虎通中央之岳加崇髙字者何中岳居四方之中而髙故曰嵩髙也韦昭曰嵩髙有太室少室之山山有石室故名戴延之西征记东曰太室西曰少室相去十七里嵩髙其縂名也旧唐书髙宗永淳元年于嵩山南造奉天宫则天证圣元年号嵩山为神岳梁载言十道志河南道山曰崇髙山元和志嵩髙山在告成县西北三十三里登封八里髙二十二里周一百有三十里少室山在告成县西北五十里登封县西十里髙十六里周三十里颍水源出焉金史地理志少室山宣宗置御寨其上旧志嵩山在登封县北十里其山东跨宻县西跨洛阳北跨巩县绵亘百五十里太室中为峻极峯左右列峯各十二凡二十四峯又西二十里为少室山其峯三十有六　本朝乾隆十五年皇上驾幸嵩洛有】
　　【御制登嵩山华盖峯歌刻石山顶永垂万防】箕山【在登封县东南孟子益避禹之子于箕山之隂史记太史公曰余登箕山有许由冡云传箕山亦名许由山在阳城县南三十里水经注阳城县南对箕山上有许由冡下有牵牛址及牛泉是巢父还牛地明统志山在登封县东南三十里一名崿岭】偃月山【隋书地理志偃月山在箕山之左与石羊关相近】大熊山【在登封县东南即古大山山海经大之山狂水出焉西南流注于伊水今志曰大熊山在县治南四十里其下产金又小熊山在县东南三十里下有二洞深不可入山北有村】阳干山【在登封县东南汉书地理志阳城县有阳干山元和志　云阳干山在颍阳县东二十五里少室山正南】倚箔山【在登封县西南一名天箔山水经注倚薄水出倚薄山元和志颍阳县有倚箔山望之如立箔山西北岸下有乳隋时充贡唐书地理志山有乳贞观七年采旧志山在颍阳镇北其东为石堂山上石室即唐邢和璞避隠之地其西即万安山也】　阳城山【在登封县东北汉书地理志阳城县阳城山洧水所出水经注水出宻县西南马领山注亦言出阳城山山在阳城县东北盖马领之统目焉元和志阳成山在告成县东北三十八里】延夀山【在永寕县西有香泉饮之益夀故名】龙头山【在永寕县西四十五里】坛山【在永宁县西水经注洛水迳坛山南其山四絶孤峙明统志作天坛山一名坛屋山在未寕之西四十五里】大通山【在永寕县西五十里有风穴撃之如雹声】阳虚山【在永宁县西五十里一名阳峪明统志黄帝时苍颉随帝南廵登阳虚之山即此　按水经注黄帝所登之阳虚在陜西洛南县界此葢别一山后人误诣耳】鹈鹕山【在永宁县西水经注黄坊谿水出鹈鹕山山有二峯峻极于天有大小鹈鹕之名旧志山在县西八十里】崤山【在永寜县北六十里西北接陜州界东接渑池县界春秋僖公三十三年晋人及姜戎败秦师于崤左传蹇叔曰殽有二陵焉其南陵夏后皋之墓也北陵文王之所避风雨也吕氏春秋天下九塞殽其一也后汉书建武三年冯异与赤眉战于殽底大破之班固西都赋左据函谷二崤之阻杜预左传注殽在渑池县西二崤之间南谷中谷深委曲两山相嵚故可以避风雨古道由此魏武帝西讨巴汉恶其险而更开北山髙道西征记崤上不得鸣鼓角鸣则风雨总至水经注崤水出盘崤山石崤水出石崤山山有二陵千崤水南导于千崤之山汉建安中曹操恶南路之险更开北道自后行旅多从之山侧附路有石铭云晋太康三年宏农太守梁栁修复旧道太崤以东西崤以西明非一崤也魏书地形志崤县有三崤山隋书地理志熊耳县有二崤山元和志三崤山又名嵚崟山在永寜县北二十八里自东崤至西崤三十五里东崤长坂数里峻阜絶涧车不得方轨西崤全是石坂十里险絶不异东崤通典文王避风雨处即东崤山在夏后皋墓北十里许汉时移道于嵚崟山南在夏后墓南可五里曹操更开北道即复春秋时旧路也后周初更复南移隋大业三年废武徳初又通贞观十四年又废其道西至永寜县界又东分为二道南道东南入福昌北道东入渑池寰宇记二陵在峡石县东北四十六里本属永寜干徳二年割属当县明统志崤山在永宁县北六十里旧志崤底在县西北七十里崤谷之底也有崤底闗廵司亦名崤坡】天柱山【在永寜县东南四十五里中有王官谷金史地理志永宁县有天柱山】金门山【在永宁县西南水经注金门谿水黍艮谷水皆出金门山开山图曰山多重固建武二年强弩偏军陈俊转撃金门白马皆破之即此也刘昭后汉书注宜阳有金门山山竹可为律管明统志在永宁县西南三十里一名律管山】杨柏山【在永寜县西南四十里山间有谷谷有八区洞】松阳山【在永宁县西南松阳溪水出焉隋书地理志长泉县有松阳山】嶕峣山【在永宁县西北三十五里金史地理志永宁有噍峣山县志又有鳯翼山在县北一里】大媚山【在渑池东东一百三十里有大媚洞旧志作大媚山】韶山【在渑池县北三十里金以此名州上有金乌王兔二峯】石门山【在渑池县北六十里山势中防两崖对峙如门又小龙门在县北七十里唐骆賔王诗所谓层岩逺接天絶顶上栖烟者宋徐无党有记】桓王山【在渑池县北九十七里有周桓王墓】马头山【在渑池县西南水经注谷水出崤东马头山谷阳谷魏书地形志北渑池有马头山元和志作谷阳山在永寕县西北五十五里谷水所出旧志广阳山在渑池县西二十里渑水所出即此又以为马头山在县东北六十里疑误】天坛山【在渑池县东北十八里髙五百　　丈四絶如坛后魏孝文帝西廵至此】白石山【在渑池县东北二十里涧水出此孔安国书传涧水出渑池山水经注山海经曰白石之山涧水出其隂世谓是山为广阳山元和志广阳山亦名渑池山在渑池县东北二十五里】田山【在渑池县东北三十里山平可种又东十里为白鹿山又方山在县东北五十里】筛山【在嵩县东九十里产钖西十里有恵明山产苍术最佳】七峯山【在嵩县南三十里山冇亡峯髙挿云汉】五重山【在嵩县南唐书食货志开元十五年税伊阳五重山出银钖元和志银铆窟在伊阳县南五里其山层峦叠翆秀色可餐为嵩县之冠】太和山【在嵩县南唐书地理志伊阳县有太和山】奉牛山【在嵩县北二十里一名伊阳山宋绍兴初翟兴屯伊阳山即此】介立山【在嵩县北四十里一名孤山水经注焦涧水东流迳孤山南其山介立丰上单秀孤峙故世谓之方山隋书地理志陆浑缘有孤山　按水经注孤山即方山隋志则分为二山】思逺山【在嵩县北四十里其山髙大兴九臯七峯等相传唐武后甞幸此建乘凉阁后为龙兴寺】露寳山【在嵩县北六十里接冝阳县界产银钖　按此疑即水经注之鹿髆山以声相近故后人传久而讹也】白龙山【在嵩县东南十里髙百丈其顶平坦约数十亩有泉可饮四围阻险相传元左丞张伯王立砦屯兵于此】仙人山【在嵩县东南七十里接伊阳县界四围壁立一径盘曲而上顶平约数亩崖间有洞洞内有泉元叅政牛时中立砦于此】牛心山【在嵩县东南元统志嵩川东南九十里曰懐吉川川南九十里曰牛心山上下凡有四洞一曰牛心二曰狮子垜三曰耍儿沟四曰青阳垜】三涂山【在嵩县西南周书武王曰我南望过于三涂左传昭公四年司马侯曰四岳三涂九州之险也十七年晋侯使屠蒯加周请有事于洛与三涂杜预注三涂山名在陆浑南水经注伊水歴崖口山峡也翼崖深髙壁立若阙崖上有隝伊水紸其下歴峡北流即古三涂山也在陆浑故城西南八十里许元和志在陆浑县西南五十里旧志在今县西南十里伊水北俗呼为崖口又曰水门】伏牛山【在嵩县西南接卢氏内乡二县界汝水所出汉书地理志防陵县髙陵山汝水出焉水经汝水出梁县勉乡西天息山郦注地理志曰高陵山即猛山也亦言出鲁阳县之大盂山又言出卢氏县还归山博物志曰汝出燕山并异名也元和志天息山一名伏牛山在鲁山县西一百五十里旧志伏牛山在嵩县西南百里汝水白河皆出焉其东为摘星楼山】攻离山【在嵩县西南水经清水出卢氏县攻离山明统志清水出嵩县双鸡岭葢即攻离之讹也】鸦石山【在嵩县西南一百五十里接卢氏县界下古楼子闗伊水经其北】耙耧山【在嵩县东北二十五里方山之西下有程伊川宅】方山【在嵩县东北隋书地理志陆浑县有方山县志云陆浑山有二俱在嵩县东北一距县四十里在伊水之西春秋时陆浑戎居焉秦因其地置陆浑县一距县二十五里晋魏隋唐所置陆浑县地也今尚呼为陆浑岭　按水经注陆浑山在故县西九十里应在今县西北界与方山本二山也元和志混而为一县志所谓两陆浑皆非故山也】鸣臯山【在嵩县东北方山之东元和志鸣臯山在陆浑县东北十五里宋建炎二年翟兴破贼杨进于鸣臯山明统志山在嵩县东北四十里县志亦名九臯山其南为鹤山二山相同伊水经其下鹤山之西为龟山去县二十里】紫荆山【在嵩县东北九十里接洛阳县界】林鳯山【在嵩县西北一百里其东为凌星山黄贾二塞水出焉】大矿山【在嵩县西北一百里接永寕县界高都水出焉】横岭【在巩县东三十里楼开封府汜县界隋义寕元年李宻据兴洛仓裴仁基自汜水西入以掩其后宻□骁雄伏横岭】
　　【下以待仁基即此】瑶岭【在巩县西八十里宋置鐡冶于此】五枝岭【在巩县西南七十里嵩山至此分为五枝】摩云岭【在永宁县西八十里】分水岭【有二一在永宁县南三十里有泉分注一在嵩县东南五十里】鱼岭【在永宁县东北七十里又有十八里岭在县西南一百二十里接陜州卢氏县界】马岭【在渑池县东二十里又箭河岭在县东北五十里白庙岭在县东二十里冈阜蜿蜒袤数十里】红绒岭【在渑池县北三十里】伏流岭【在嵩县东又蛮峪岭在县西黄松岭在县北又东为青岭】漏明岩【在新安县北六十里旧名石门両峰峭立数十丈中通一径】卢岩【在登封县北十五里太室之东唐卢鸿隠处有乔松古栢旧有堂三楹堂之西有罩云亭洞元室金石井相传鸿炼丹防】沙崖【在新安县北五十五里羣山四拱中有小水曰马陵川】大谷【在洛阳县南后汉书灵帝中平元年置八闗此即其一初平二年孙坚讨董卓进军大谷距洛九十九里章懐太子曰太谷口在嵩阳西北八十五里北出对洛阳故城元和郡县志在颍阳县西北三十里于钦寰宇记云在洛阳县东南五十里张衡东都赋曰大谷通其前盟津达其后回行道乎伊□邪径防乎轘辕陈思王洛神赋经通谷潘岳闲居赋张公大谷之棃】佛光谷【在偃师县南寰宇记在缑氏县西三十里中有凤皇防旧志在缑山与万安之间】子谷【在巩县东二十里接开封府汜水县界】百花谷【在巩县东南三十余里接汜水县界隋义寕元年越王侗讨李宻使裴仁基自汜水入屯百花谷】逍遥谷【在登封县北太宜山南麓唐时道士潘师正居此髙宗尝幸焉亦名承天谷】鬼谷【在登封县东南史记苏秦习于鬼谷先生徐广曰阳城县有鬼谷元和志在告成县北五里即六国时鬼谷先生所居也】颍谷【在登封县西南左传隐公元年颍考叔为颍谷封人水经注颍水右源出阳干山之颍谷即颍考叔为封人处旧志即阳干山之东谷也】湮谷【在登封县西南水经注湮水出湮谷西南西南流迳武林亭东又西南迳湮阳亭东又南入狂水】柏谷【在登封县少室山西北去少林寺五里郭縁生述征记云谷中无回车地柏林防蔼穷日幽暗殆弗覩阳景隋开皇中赐少林寺地一百顷称柏谷屯】莎栅谷【在永宁县西三十里唐有莎栅城韩愈孟郊有莎栅聫句诗】黒谷【在嵩县西南八十里又留剑峪在县北】岑原邱【在巩县西北水经注巩县北有山临城谓之崟防邱其下有穴谓之巩穴潜通浦北逹于河寰宇记作岑原邱在巩县西北三十五里】白司马坂【在洛阳县东北三十里邙山东北垂也亦曰白马山后魏孝昌三年萧寳寅以闗中叛萧赞在洛阳闻之惧而出走至白马山为人所获隋大业九年杨元感引兵向洛使其弟元挺为先锋自白司马坂逾邙山南入唐贞观十一年河溢毁河阳中潬城帝亲幸白司马坂观之旧志又有鹞店坡在县东二十里鹞店迤东为洛阳要地】鄂岭坂【在偃师县南五十五里接登封县界元和志在缑氏县东南三十七里晋范阳王保于鄂坂后于其上置闗即此也】黄马坂【寰宇记在缑氏县西北十里旧　志黄马崖在偃师县西南二十里】渑坂【在渑池县西北二十里有南坂北坂】郏鄏陌【在洛阳县西左传宣公三年王孙满曰成王定鼎于郏鄏襄公二十四年齐人城郏汉书地理志河南故郏鄏地皇甫谧帝王世纪王地西有郏鄏陌京相璠曰郏山名鄏邑名隋书地理志河南有郏山旧志即邙山也】太白原【寰宇记在河南县西北六十里芒山之异阜也金谷山出此】万畆原【在永宁县东南十五里元末屯兵于此】硖石【在孟泮县西二十里晋永嘉末魏浚与流人数百家东保河隂之峡石后魏永安二年尒朱荣与元灏相持于河上荣使尒朱兆贺拔胜自马渚西峡石夜渡皆即此】换香洞【在宜阳县西南五十里中有银矿明成化间土民尝窃采之有司奏请闭塞设廵司防守】胆矾洞【在新安县北四十里内产胆矾有寒风不可入】抵坞洞【在渑池县北二十里产银又西闗洞在县北百里产铅今俱封闭】黄河【自陕州流入经渑池县北又东经新安孟津巩县北入开封府汜水县界书禹贡导东河至于底柱又东至于孟津东过洛汭书泰誓惟十有三年春大防于孟津水经注河水自砥柱以下五户以上其间百二十里河水竦石桀出势连襄陆盖亦禹凿以通河疑此阏流其山虽辟尚梗湍流有一十九滩水流迅急势同山峡五户滩名也河水又东清水注之又东与教水合又与畛水合又东合庸嫞之水又东迳平隂县北湛水注之又东迳河阳故城南又迳临平亭北又东泾洛阳县北又东迳平县故城北河水至斯有盟津之目又曰富平津晋杜预造桥于此又谓之陶河又东淇水泲水注焉又东过巩县北河水于此有五社渡为五社津又东洛水注之谓之洛曰又东过成皋县北旧志黄河自陕州又东迳渑池县北百里其北岸与山西垣曲县分界又东迳新安县北六十里又东泾洛阳县北五十里今属割孟津又东迳孟津县北五里其北岸与济源孟县分界又东迳巩县北十里其北岸与温县分界河自孟津而上多循山麓行至孟津地平土疏河势渐涨溃溢之患自孟津始本朝乾隆十五年】
　　【驾幸嵩洛御制有渡孟津河恭依】
　　【皇祖元韵暨渡河舟中作诗】涝河【在孟津县西源出洛阳县瓦店邙山中北流至县西十二里上河头始出山口又北入河或有时伏流地中又有清河在旧县南积水成池东流入河】藻河【在宜阳县西经钟山锦屏二山之门北流入洛引之可以灌田一名鐡鎻沟沟旁旧有鐡冶今废】金线河【在宜阳县西北一名金丝涧源出永寜县嶥山东南流经福昌镇东南入洛又有渡羊河亦自永寜县东南流入洛水经注杜阳涧水出杜阳谿东南迳一金坞东与槃谷水合东南入洛疑即此】龙涧河【在新安县西北二十里发源青崖底东南流入谷居民引以溉田又安沟河在县西北十五里南流防龙涧入谷又长垣河在县西北八里源出队山南流入谷又泥河在县西郭外源出北山南流入谷又金山在县东门外源出县北十里朱家坡孕沟二水合流南入谷】市河【在巩县东门外源出青龙山旋绕山岩间北流入洛】石子河【在巩县东南即古洞水也水经注洞水发南溪石泉世亦名之为石泉又经盘谷坞东世又名之为盘谷水又北入洛隋末刘长防讨王世充渡洛水陈于石子河西胡三省通鉴注石子河即洞水也旧志在县东南二十里或谓之玉仙河】洗耳河【在登封县南源出箕山下流入汝州汝水】洛水【自陕州卢氏县流入东北经永寜县南又东北迳宜阳县北又东北径洛阳县南与涧瀍二水合又东迳偃师县南合伊水又东北迳巩县西北又东至开封府汜水县西北入河书禹贡导洛自熊耳东北防于涧瀍又东】
　　【会于伊又东北入于河水经注洛水自卢氏县东迳髙门城南东与髙门合又东松阳谿水注之又东迳黄亭南又东合黄亭谿水又东得荀公溪口又东迳檀山南又东库谷水注之又东得鹈鹕水口又迳仆谷亭北左合北水又东合侯谷水又东迳龙骧城北又东左合宜阳北山水又东广田涧水注之又东右得直谷水又东北过蠡城邑南右防金门豁水又东合欵水又东黍艮谷水入焉又东太隂谷水北流注之又东合白马谿水又东迳阳市邑南昌涧水注之又东迳一合坞南又东合杜阳涧水又东合渠谷水又东迳宜阳故城南又东与厌梁之水合又东南黄中涧水注之又东禄泉注之又东共水入焉又东合黒涧水又东临亭川水注之又东北出防闗南又东与豪水防又东枝渎左出焉又东出闗惠水右注之又与虢水防又东北过河南县南与涧瀍合又东过洛阳县南伊水从西来注之又东合水注之又东迳偃师故县南与缑氏分水又东休水自南注之又东迳百谷坞北又北阳渠水注之又北迳偃师城东东北歴鄩中迳訾城西鄩水注之又东迳訾城北又东罗水注之又东明乐泉注之又东迳巩县故城南又东浊水注之又东北洞水北入焉又东北流入于河谓之洛汭即什谷也张仪説秦曰下兵三川塞什谷之口谓此川也元和志洛水在浴阳县南三里自苑内上阳之南弥漫东流宇文恺斜堤东令东北流当水冲捺堰九形如偃月谓之月坡宋史河渠志元丰二年导洛通汴自巩县任村沙谷口至河隂县汴口穿渠长五十一里旧志洛水在永宁县南五里东北经宜阳县北百歩许又东迳洛阳城南五里又厯偃师城南经巩县北三里至县东北二十里汜水县界入河】伊水【自陕州卢氏县熊耳山发源流经嵩县南一里东北经伊阳县界至洛阳县南又东北至偃师县西南五里合洛水书禹贡伊洛瀍涧既入于河水经注伊水自鸾川东北迳东亭城南又屈迳其城东东北过郭落山阳水东流入伊水其东北鲜水入焉又与蛮水合又东北过入浑县南滽滽水东流注之伊水厯崖口迳三涂山有七谷水注之又北蚤谷水注之又东北迳伏流岭东北与温泉水合又东北迳伏暏岭左纳焦涧水又东北涓水注之又东北长水东流入焉又有明水西南流入之又与大防水防又北迳新城东与呉涧水防又北迳当堦城西大狂水入焉又北土沟水板桥水入焉又北会厌涧水又北迳髙都城东来需之水入之又东北迳前亭西又北入伊阙又东北至洛阳县南迳圜丘东又东北流注于洛水元和志伊水出鸾掌山东北过伊阙多雨暴涨诸峡束水之处其髙或七八丈又伊水在河南县东南十八里唐书地理志龙门山东抵天津有伊水石堰天宝十载河南尹裴迪置胡渭禹贡锥指贾让言大禹凿龙门辟伊阙当时伊水为害必甚故禹治四水以伊为先伊既入洛乃疏洛以入河最后治瀍涧】谷水【源出渑池东东流合涧水径新安县南又东至洛阳县西南入洛即古涧水也周书我乃卜涧水东瀍水西惟洛食国语灵王二十二年谷洛鬬将毁王宫韦昭注洛在王城南谷在王城北东入于瀍灵王时谷水盛出于王城西南流合于洛两水相格有似于鬬而毁王城西南也汉书地理志渑池县谷水出谷阳谷东北至谷城入雒水经谷水出宏农渑池县南墦冡林谷阳谷东北过谷城县北又东过河南县北东南入于洛郦注今谷水出于崤东马头山谷阳谷东北流歴黾池川或谓之彭池又东迳秦赵二城南又东迳土崤北又东左防北溪又东迳新安县故城南北夹流而东又东迳千秋亭南又东迳雍谷与北川水合又东迳缺门山广阳川注之又迳白超垒南其东石黙溪水注之又东迳母邱兴盛墓南又东迳函谷闗南东北流皂涧水注之又东北迳函谷闗城东右合桑爽之水又东涧水注之又自下通谓之涧水故尚书曰伊洛瀍涧既入于河而无谷水之日又东波水注之又东少水注之又东俞隋之水注之东迳谷城南又东迳河南城迤西北水之石有碛碛南出为死谷北出为湖沟魏史太和七年暴水流髙三丈此地停流成湖渚造沟以通水东西十里泱湖以注瀍水谷水又迳河南王城北又东迳干祭门北又东厯千金堨东注谓之千金渠又东左防金谷水又东分为二一水东径金墉城北又迳洛阳小城北又东出为阳渠一水南自阊阖门东至偃师城南注于洛隋书炀帝纪大业元年开通济渠自西苑引谷洛水逹于河考通典外传所谓谷水本涧水水经都城苑中入洛元和志谷水在渑池县南二百歩又在新安县南二里金史地理志渑池县有渑河新安县有谷水　按谷涧瀍三水乆混据周书涧东之文其水应在王城之西南流入洛即水经注所谓死谷也涧水既合于谷不知何时又东合于瀍禹贡锥指谓周景王壅谷入瀍亦无确据水经注自千金渠以东乃瀍水经流非涧谷故道也今舆图载渑水在渑池南东流即谷水也涧水发源渑池东北白石山至县东南即合流其水通谓之涧水下流至洛阳西南入洛不通瀍水则又一变而与周书合至以在渑池南者为渑水别指新安西界南流入涧者为谷水误】涧水【在渑池县北孔安国书传涧水出渑池山汉书地理志新安县禹贡涧水在东南入雒水经注涧水出新安县南白石山东南入于洛郦注山海经曰白石之山恵水出其阳东南注洛涧水出其阴北流注谷世谓曰赤岸亦曰白石子涧水北流厯函谷东坂东流而注于谷又今新安县西北有一水北出渑池界东南流迳新安县入谷水孔安国所言当斯水也然谷水出渑池下合涧水得其通称或亦指之为涧水今孝水东十里有水世谓之慈涧又谓之涧河按山海经则少水也而非涧水又按河南有离山水谓之为涧水水出离山东南流厯谷城东南注于谷涧水旧与谷水乱流同入于洛今谷水东入千金渠涧水与俱东入洛矣意所未详故并书之通典渑池县有涧水旧志在渑池县东北二十里源出白石山南流合谷水　按今涧水即孔安国所谓出渑池山者汉新安县在今渑池之东地理亦合然郦道元已无确指而其下流谷水擅名已乆故分着之仍以谷水为正流云】瀍水【源出孟津县西流至洛阳县北又东南流入洛孔安国书传瀍出河南北山汉书地理志谷城县瀍水出潜亭北东南入雒水经注谷城县北有潜亭瀍水出其北梓泽中东南流水西有一原古旧亭之处又东南流注于谷水谷水自千金堨谓之千金渠又东南过洛阳县南又东过偃师县又东入于洛元和志瀍水在河南县北六十里今验水西从新安东入县界唐书地理志河南有瀍水避武宗名曰吉水宣宗立复故府志瀍水在孟津县西南五十里源出谷城山与九眼泉合东南流经县西二十里入洛阳旧县界由邙山西又东南经县北又折而入于洛】白马谿水【在永寜县东水经注白马谿水出宜阳山涧有大石厥状似马故名又东北流注于洛旧志白马水在县东十余里】醴泉水【在永寜县西十里南流入金门溪水】髙门水【在永寜县西水经注髙门水出北山东南流合洛水枝津水上承洛水东北流石勒城北又东　迳髙门城北东入髙门水乱流南注洛】黄城谿水【在永寜县西水经注黄城谿水出鹈鹕山东南流歴亭下谓之黄亭谿水东南入于洛水】金门谿水【在永寜县南水经注金门谿水南出金门山北迳金门坞西北流入洛】荀涧水【在永寜县西南水经注荀公涧水出南山荀涧即厐季明所入荀公谷也其水歴谷东北流注于洛】库谷水【在永寜县】
　　【西南水经注库谷水自宜阳山南三川并发合为一谷东北流注于洛又东有侯谷水出南山北流入洛】欵水【在永寜县东北水经注云水有二源并发两川迳引谓之大欵水合而东南入于洛眀统志有大宋川在县东北二十里源出横塘山经宜阳县入洛葢即此水也】渑池水【在宜阳县西汉书地理志宜阳县有渑池水经注熊耳际有池世谓之渑池东南迳宜阳县故城西谓之西渡水又东南流入于洛眀统志有宜水在宜阳县五十里本名西渡自永寜县流经宜谷口西南入于洛】黄涧水【在宜阳县西水经注黄中涧水出北阜二山间总成一川东流注于洛县志黄涧水在县西六十里自黄涧村入洛】渠谷水【在宜阳县西水经注渠谷水出宜阳县南女几山东北流迳云中隝又东北入洛水旧志渠谷水在县西七十里又有流谷水在县西八十里俱出流漕村石崖下东入洛】昌谷水【在宜阳县西九十里一名昌涧水自永寜县流入水经注昌涧水出西北宜阳山东南流迳宜阳故郡南又南注于洛明统志刀辕川在永寜县东北三十五里源出陜州界东北流入宜阳县界名昌河旧志宜阳县昌谷水即永寜县之刀辕川源出渑池界东南流入洛】五延水【在宜阳西水经注厌梁之水出宜阳县北传山大陂自陂北流屈而东南注世谓之五延水又东南流迳宜阳县故城东东南流注于洛旧志有横流涧水在韩城东西两闗间源出熊耳山至韩城东南入洛疑即此水】共水【在宜阳县西水经注共水出长石山共谷南流得尹谿口又南与李谷水合世谓石头泉南流注扵洛旧志有汪洋河在县西四十里自渑池县流入合鹿跑泉南注洛土人引水溉田曰宣利渠】甘水【源出宜阳县东南东北流至阳县西南入洛水经注甘水出宜阳县鹿蹄山东北流与非山水防于河南城西北入洛旧志在洛阳县西南三十里】黑涧水【在宜阳县西南水经注黑涧水南出陆浑西山厯于黒涧西北入亦名皂涧隋大业初营显仁宫南接皂涧北跨洛濵即此县志皂涧在县东十里】豪水【在宜阳县东北自新安县流入水经注豪水出新安县宻山东流歴九曲东而南流入扵洛】皁涧水【在新安县东水经注皁涧水出新安县东南流经母邱兴盛墓东又南经函谷闗西又东流入于谷旧志在县东一里】慈涧水【在新安县东三十里水经注少水出瞻诸山阴控引众谿积以成川东流注于谷世谓之慈涧】波水【在新安县东南水经注山海经曰娄涿之山波水出于其阴谓之百答水北流注扵谷旧志有城潢河在县南十五里东入谷疑即波水】孝水【在洛阳县西潘岳西征赋澡孝水以濯缨嘉美名之在兹水经注俞随之水出廆山之阴北流注于谷世谓之孝水在河南城西十余里旧志孝水在洛阳县西三十里亦名谷水东流至县西北入谷后周于此筑孝水戍俗谓之王祥河盖因近祥墓而名】金谷水【在洛阳县西北自新安县流入水经注金谷水出太白原东南流歴金谷谓之金水又东南流迳晋卫尉石崇故居又东】

　　【保入涧隋都洛改流绕皇城今在府东北七里下流入】刘水【在偃师南水注刘水出半石东山西北流迳刘聚谓之刘涧其水北流注于合水旧志刘涧源出南山在偃师县南五十里又有碾子河在县西南十里韩庄干河在县南史家湾俱北流入洛】休水【在偃师县东南六十里水注休水导源少室山西流穴山南而北与少室山水合又左会南溪水又西南北屈潜流地下其故渎北屈出峡谓之大穴山北厯覆釡堆东届零星坞又延夀城南缑氏县治又西展北屈其城西又北流注于洛水】合水【在偃师县西南四十五里水经注合水出半石山北迁合水坞东北流注于公路间俗谓曰光禄涧北与刘水合又北流注于洛水】鄩水【在偃师县东北与巩县接界史记张仪下兵三川塞斜谷之口徐广曰一作鄩成臯巩县有鄩口后汉书郡国志巩有寻谷水水紸注鄩水出北山鄩谿其水南流世谓之温水泉又东南訾城西北东入洛水京相璠曰今巩洛度北有鄩谷水东入洛谓之下鄩亦谓之北鄩括地志温泉水即鄩源出巩县西南四十里旧志鄩溪在偃师县东北十四里温泉在邙山下】湟水【在巩县西后汉书郡国志巩县有湟水水注洛水又东浊水注之即古湟水也水出南源流径黄亭入洛旧志有干石河在县西二十里源出青龙山疑即此】罗水【在巩县西南源出登封县界水注罗水出方山罗川西北流蒲地水注之谓之长罗川亦曰罗中葢肹子鄩罗之所宿居故川得其名云又西北白马溪水注之西北流白相涧水注之又北九山东溪水入焉又于訾城东北入洛隋大业十三年李宻自罗口袭兴洛仓罗口即罗水入洛之口也】明谿泉水【在巩县西南左昭公二十二年晋贾辛帅师军于谿泉杜预注巩县西南有明谿泉水经注明乐泉水出南原下五泉并导故世谓之五道泉即古明谿也县志今有青龙河在县西南五十里源出青龙山滙罗汉西流牛鼻涌水菩池等五泉水北流入洛】高都水【在嵩县东元统志高都水在嵩州西北四十里有锡冶提举司县志源出大矿山东南流至青山东过高都入伊又有呉村水出留剑峪东南流入伊龙驹水出黄松岭南流入伊】樊川【在嵩县东源出露寳山东南流入伊水经注焦涧水出鹿髆山东流迳孤山南东厯伏赌岭南东流注于伊即此又有马涧水出古城北南流入伊】顺阳水【在嵩县东源出宜阳南五十里鱼儿泉南流入县界东南经鸣臯镇东入伊水经注涓水源出陆浑西山东注虢畧又东经陆浑县故城北又东南入伊疑即此】蛮峪水【在嵩县西南水经注蛮水出卢氏县之蛮谷东流入于伊县志蛮谷水在县西四十里南折入伊又有大章水在县西六十里东南流入伊】王母涧水【在嵩县西古名滽滽之水山海经厘山滽滽之水出焉南流注于伊水水经注水出陆浑县西南之王母涧涧北山上有王母祠故名东流注于伊水】黄寨水【在嵩县东其东又有贾寨水俱出凌星山东南流迳黄寨合流入伊】空桑涧水【在嵩县南八里北流入伊明统志昔有莘氏女采桑于伊川得子于空桑中长而相殷是为伊尹即此】沙沟水【在嵩县南十里又干涧水在县南十里南庄水在县东南十五里曲里水在县东南二十余里俱北流入伊】汝水【在嵩县东南北流入伊阳县界汉书地理志高陵山汝水出东南至新蔡县入淮过郡四行千三百五十里水经注防水出梁县勉郷西天息山郦注今汝水出鲁阳县之大盂山黄柏谷岩鄣梁高山岫邃宻石径﨑岖人迹裁交西即卢氏界也其水东北流迳太和城西又东流迳其城北又东届尧山元和志水出鲁山县西一百五十里】马回水【在嵩县东北源出青岭南流经马回屯西入伊水经注马懐桥长水出新城西南山东流入伊即此】五渡水【在登封县东水经注五渡水导源嵩髙县东北太室东谿及春夏雨泛水自山顶迭相灌防防流相承为二十八浦阳旱辍津石潭不耗山下大泽周数里清深洁肃水中有立石髙十余丈广二十许歩上甚平整其水东流迳阳城西石溜萦委溯者五涉故谓之五渡水东南流入颍水旧志缘溪有五渡村在岳庙东十二里】三交水【在登封县西水经注狂水又西得三交水口水有二源各导一溪故名三交】颍水【在登封县南东流入开封府宻县界汉书地理志阳城县阳干山颍水所出东至下蔡入淮过郡三行千五百里水经注颍水出阳城县西北少室山有三源竒发右水出阳干山之颍谷其水东北流中水导源少室通阜东南流迳负黍亭东亦或谓是水为防水东与右水合左水出少室南谿东合颍水又东五渡水注之迳阳城县故城南又迳箕山北东与龙渊水合又东平洛溪水注之又东出阳城闗厯康城南县志水在县西亦名双溪河又有少阳河在县西南十五里源亦出少室山东流入颍】石淙水【在登封县东南三十里亦名平乐涧水经注平洛溪水发玉女台下平乐涧世谓之平洛水吕帎所谓勺水出阳城山盖斯水也又东南流注于颍唐武后与羣臣逰宴赋诗于此薛曜序云石淙者俗谓之平乐涧乐洛字古通用也旧志源出嵩山南流经告成镇东五里又南入颍】大狂水【源出登封县西南西流至洛阳县界入伊水水经注大狂水出阳城县之大口西经轮氏县故城南左与倚薄山水合又东八风谿水注之又西得三交水口又西迳缶髙山北西南与湮水合又西迳湮阳城南又西迳当阶城南而西流注于伊】金陵涧水【在渑池县北九十里源出桓王山下北流入河】庸庸水【源出新安县北东入孟津县界水经注庸庸水出河南垣县宜蘓山俗谓之长泉水伊洛门也其水北流分为二一水入北河一水又东北流注于河寰宇记滽滽水在河清县西南六十里新安县志长泉在县北六十四里有长泉村孟津县志今有横水在县西源出洛阳新安二县界二沟中分北流三里许相合又北流五里许入河横水镇以此为名】诸家川【在洛阳县东南六十里源出登封县界西流入伊】上宜川【在宜阳县西南二十里万安山下唐开元十年如兴泰宫猎于上宜川相近又有方秀川唐开元十四年幸夀安猎于方秀山】马陵川【在新安县北四十里自县东北三十里西北流径沙崖北入河又有景阳川在县北三十里】回谿【在永宁县后汉建武三年冯异与赤睂战败弃马步走上回谿坂寻复战大破赤睂于崤底光武劳之曰始虽垂翅回谿终能奋翼渑池章懐太子曰回谿今俗所谓回阬在永宁县东北长四里濶二丈五尺元和志在县东北三十六里明统志在县北六十里即东崤山坂也】兰谿【在偃师县南四十里寰宇记贺兰谿在缑氏县南八里即此】七里涧【在洛阳县东晋泰始十年立石桥于城东七里涧上大安二年陆机为前锋进逼洛阳长沙王又拒破之机军赴七里涧死者如积水为不流水经注谷水东合七里涧涧有石梁即旅人桥也去洛阳宫七十里】温谷【在洛阳县北二十里下有温泉源出瓦店流迳孟津县界入河】拜马涧【在偃师县南寰宇记维氏县有半马涧嵩山记云半马涧人或云百马涧亦曰拜马涧古老王子晋得仙而马还国人思之不见乃拜其马于此接佛光谷下彻公路涧旧志在偃师县南三十里又有落鹿涧在县南三十五里】荣锜涧【在巩县西左传昭公二十二年王崩于荣锜氏杜预注巩县西有荣锜涧旧志今有担车涧在县西三十里】九经涧【在永宁县西北一百里相光武微时迷路往来九次遇一老人指之而出故名】同峪沟【在永宁县西四十五里长水岭北二水合流南入洛】通山沟【在偃师县西北三十里濶百尺深二丈导邙山涧谷之水北至孟津入河】饮马沟【在巩县东七里俗吕布军虎牢时饮马于此又醋峪沟在县东南七十里】水峪沟【在巩县西二十里和尼沟在县西南二十里宋修陵屯役之处】阳渠【在洛阳县东后汉书王梁传建武五年梁为河南尹穿渠引谷水注洛阳城下东写巩川渠武而水不流又张纯传建武二十三年为大司空明年上穿阳渠引洛水为漕民姓得其利述征记旧于王城东北开渠引洛水名曰阳渠东流经洛阳城北出建春桥石门下以输常满仓水经注阳渠今引谷水亦谓之九曲渎河南十二县簿之渎在河南巩县西西至洛阳　按阳渠以注考之有二道一在洛阳城北自皐门桥东歴大夏门广莫门屈南迳建春桥石门下即王梁之所引道元所谓旧渎者也一在洛阳城南自阊阖门厯西阳门西明门屈东厯津阳门宣阳门平昌门开阳门又东迳偃师城南又东注于洛盖即张纯所穿又新唐志河南县有洛漕新潭大足元年开以置租船宋史开寳九年幸西京发卒自洛城市桥凿渠至漕口三十五里以便馈运皆即阳渠故道也】通津渠【在河南县南三里元和志隋大建元年分洛水西北流名千步碛东北流入洛水】宣利渠【在永宁县南三里明统志又有新兴渠万箱渠皆分洛水以溉田者旧志县界又有龙头福兴等渠明洪武永乐间再经疏濬寻堙塞万厯三十九年又重开福兴渠东西渠东西长二十五里南北濶二里余溉田千二百亩有竒　本朝顺治九年重修】洛渠【在洛阳县西南二十五里引洛水入渠溉田又莾渠在县西南二十里莾渠之北又分三支曰清渠单渠太阳渠皆引洛渠东行下流仍入于洛明宣徳初堙塞宏治六年巡抚徐恪重疏九年副使张鼐复于洛渠南凿一渠出午桥上由是洛渠并前为五】宣徳渠【在宜阳县西六十里土人引以溉田又有官庄渠老老湾渠锁家营渠安□渠　本朝康熙三十九年新开】永定渠【在嵩县南二里又有伊阳永顺济民鸣臯永昌顺阳永通诸渠皆古渠也又永泉永丰桥北永定新永顺永清永济新正中安安新诸渠皆新渠也并引伊水灌田】伊渠【在洛阳县南二十五里自伊阙北分伊水北行至午桥庄与洛渠交而出其上亦为三支名莽渠清渠单渠但以东别之俱入洛又有永济渠明万厯三十三年凿亦引伊水灌田又有新兴渠在县西南四十里引甘水溉田明宏治中张鼐建】神隄渠【在巩县北三里明永乐间开】千金堨【在洛阳县北水经注河南县城东十五里有千金堨旧堰谷水魏太和五年更修此堰谓之千金堨积石为堨而开沟渠五所谓之五龙渠盖修王梁张纯故绩也堨是都水使者陈协所造水厯堨东注谓之千金渠晋是大水暴注沟渎泄壊更于西开二堨二渠名曰代龙渠即九龙渠也后张方入洛破千金堨頺毁殆尽朝廷太和中复修】黒龙潭【在偃师县北一里南流入洛曰黒龙沟又巩县东南七十里嵩县西南八十里俱有黒龙潭又嵩县有白龙潭在县东南十五里黄龙潭在县北八十里皆祷雨有应】二龙潭【在偃师县北二里邙山之阳水常不竭】五龙潭【在偃师县西南七十里又有五龙潭在渑池县北五十里鏊山后内有风雷三潭皆西流入河】潭【在永宁县西北南流入洛】胭脂潭【在宜阳县东即洛水滙处潭中之石紫色】九龙潭【在登封县太室山东岩之半古名龙渊水山巅诸水咸滙于此盖一大峡也峡作九垒每垒结为一潭递相灌输深不可测水经注龙渊水导源龙渊东南流迳阳城北又东南入颍】御史沟【在嵩县北九十里一名鸂鶒滩古伊阙县前临大溪康骈剧谈录每县中僚佐有入台者即水中滩出唐牛僧孺为尉忽报滩出及双鸂鶒飞下不旬日拜西台御史】鸿池【在洛阳县东后汉书安帝纪永初三年诏以鸿池假与贫民水经注谷水又东注鸿池陂在洛阳东二十里东西千步南北千百百步四周有塘】天渊池【在洛阳县东魏志文帝纪黄初五年穿天渊池水经注渠水自大夏门又东枝分南入华林园厯疏圃南又迳瑶华宫南景阳山北又东注天渊池池中有魏文帝九华殿其水东出华林园迳聴讼观南又东注洛阳县之南池】天池【在渑池县东南五十里横潦无源唐贞观十八年猎于渑池之天池即此又大池在县东南四十里广百亩许又藕池在县南三十里汪洋千顷昔人栽莲于此故名】魏王池【在洛阳县南明统志洛水溢为池为唐都城之胜贞观中以赐魏王泰故名】泊池【在宜阳县东南十五里一名泊头湖广可十亩有莲有藕其地四面皆山凡夏雨四山之水皆泊于此故名】莲花池【在巩县西南罗口保广十亩】狄泉【在洛阳县故洛阳城中春秋僖公二十九年盟于狄泉左传定公元年晋魏舒合诸侯之大夫于狄泉城成周杜预注狄泉今洛阳城内太仓西南池水也帝王世纪敬王徙居成周城小不受王都故壊狄泉而广之杜预晋书五行志永嘉元年洛阳东北步广里地防有苍白二色鵞出陈留董养曰步广周之狄泉地也水经注谷水东流入洛阳县之南池即故翟泉也在广莫门道东杨之建春门路北后为东宫池洛阳伽蓝记太仓南有翟泉周迥三里水犹澄清洞底明净髙祖于泉北置河南尹泉西有华林园以泉在园东因名苍龙海通典在洛阳东三十余里】滴水泉【在洛阳县南四十里土崖上覆空广一丈有竒滴水如珠又有灵泉在县南二里唐李徳裕有赋】九眼泉【在洛阳县北三十里谷城山东南一井九眼下入瀍水】双泉【在偃师县南寰宇记在缑氏县　　南十里县志又有灵泉在县南】栁泉【在宜阳县西四十里寛一丈许旁植以栁故名】喷玉泉【在宜阳县东南宋司马光有诗又鹿跑泉在县西一名鱼儿泉下合汪洋河】温泉【在新安县西南三里羣山之隂北流入涧又嵩县有温泉二一在县东南二十里一在县西七十里】菡蓞泉【在巩县东下流入市河】平泉【在渑池县东南三十里源出平地东南流入洛又温泉在县东二十五里石泉在县东南四十里宝泉在县南二十里】古玉井【在洛阳县东三十五里魏明帝引谷水过九龙祠前为玉井绮防又璇华宫有玉井皆以白石甃之】甄官井【在洛阳县东南后汉初平二年孙坚讨董卓进至雒阳得汉传国玺于城南甄官井】琉璃井【在府城外发祥寺侧明统志宋太祖汲此井浴后甃以琉璃至今尚有石压其上焉】八角井【在孟湋县西耕子沟涛雨有应】龙井【在永宁县嶕峣山上三井相连】














　　钦定大清一统志卷一百六十二
<史部,地理类,总志之属,大清一统志>
　　钦定四库全书
　　钦定大清一统志卷一百六十三
　　河南府【二】
　　古迹洛阳故城【在今洛阳县东北三十里即故成周城也书序召公既相宅周公往营成眉作洛诏曰我又卜瀍水东亦惟洛食即此其后迳殷顽民于此春秋昭公二十六年天王入于成周久左传昭公三十二年□魏舒韩不信如京师合诸之大夫于秋泉令城成周公羊传曰成周者何东周也其后更曰洛阳显王三年秦败韩魏之师于洛阳是也秦庄襄王元年灭东周置三川郡封吕不韦为文信侯食河南洛阳十万户汉元年项羽立申阳为河南王都洛阳二年属汉五年帝即位初都洛阳寻西都扵长安以县为河南郡治后汉更始元年□洛阳二年迁长安世祖建武元年幸洛阳却非殿遂定都焉改洛为雒三国复故鱼暴魏畧曰汉火行也火忌水改洛去水而加佳魏于行次为土土水之牡也故除佳而加水变雒为洛晋书地理志魏氏受禅即都汉宫司所部置司州晋仍居魏都遂定名司州河南郡置尹洛阳置尉五部三市东西七里南北九里东有建春东阳清明三门南有开阳平昌宣阳建阳四门西有广阳西明阊阖三门北有大厦广莫二门司校尉河南尹及百官列城内永嘉五年为刘聪所破聪以洛阳为荆州咸和五年石勒以洛阳为南都咸康五年石虎分河南等郡为洛州永和中石氏乱十二年桓温入洛阳兴宁三年防于慕容暐太和五年燕荆州刺史慕容筑以洛阳降于苻秦太元五年苻坚以苻晖为豫州牧镇洛阳九年秦乱洛阳归晋隆安三年姚兴陷洛阳以子绍为豫州牧镇之义熙十二年刘裕伐秦姚洸以洛阳降后魏太常八年于密碑克洛阳以为豫州刺史镇之太和十七年幸洛阳定迁都之计经始洛京仍改州为司州十九年新都始立景明二年从司州牧广阳王嘉请置洛阳三百二十坊东魏天平初迁邺仍改洛州置洛阳郡周平齐置东京隋开皇初郡废大业初移洛阳入新都郭下故城废萧徳言括地志洛阳故城在今县东北二十六里旧唐书地理志隋自故洛城西移十八里置新县仍曰洛阳县武徳四年权治大理寺贞观元年徒治金墉城之北又以六年移治都内之毓徳坊□今治也】
</div>
    <div class="pagination">
<a href="大清一统志_page82.html">上一页</a><span>...</span><a href="大清一统志_page78.html">78</a><a href="大清一统志_page79.html">79</a><a href="大清一统志_page80.html">80</a><a href="大清一统志_page81.html">81</a><a href="大清一统志_page82.html">82</a><span class="current-page">83</span><a href="大清一统志_page84.html">84</a><a href="大清一统志_page85.html">85</a><a href="大清一统志_page86.html">86</a><a href="大清一统志_page87.html">87</a><a href="大清一统志_page88.html">88</a><span>...</span><a href="大清一统志_page84.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
