<!DOCTYPE html>
<html>
<head>
    <meta charset="UTF-8">
    <title>河南通志 - 第 176 页/共 276 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>河南通志 - 第 176 页/共 276 页</h1>
    <div class="content">　　安阳县儒学【旧在县西北十里元至元间建明洪武三年知县蔡诚徙建县治西成化正德间知县崔鉴章纶相继修葺嘉靖十一年知县杨宏重修】
　　【皇清康熙二十八年知县武烈重修三十一年知县马国正増修】汤隂县儒学【在县治东南宋大观元年建元季兵燬明洪武三年县丞邢荣重建天顺间县丞王允成化间知县尚玑相继増修正德九年御史陆鼇檄县重修】
　　【皇清顺治十五年知县康防叔重修】
　　临漳县儒学【旧在县治东明洪武十八年圯于水二十七年知县杨辛徙建今所景泰间知县毕衷正德十三年知县孔贤相继増葺皇清顺治八年知县王象天重修雍正六年知县陈大玠重修】
　　林县儒学【在县治东南元至元三年建明洪武七年知县丁瑄重建正统间知县谢理成化间知县周完郭琳正德间知县王云相继増修嘉靖七年同知王都万厯间知县张崇雅谢思聪重修】
　　武安县儒学【在县治东南金天防十一年建明洪武五年县丞左良弼重建成化间知县钟洪柰永昂嘉靖二十四年知县唐交相继修葺】
　　【皇清顺治十八年知县陈之辰教谕孟瑁重修】
　　涉县儒学【旧在县治西南始建未详元季兵燬明洪武三年县丞呉得诚徙建今所成化间知县卞庸赵琇张寅相继修葺皇清康熙二十六年知县王光培増修三十五年知县左印竒重修四十九年知县黄泽通重修】
　　内黄县儒学【在县治东北始建无考元至正末知县刘温刘潒王熙阎汝梅相继重建元末兵燬明洪武二年县丞杨郁重修宣德六年知州掌县事宋安正统八年知县周源治五年知县张鳯八年知县李隆复嘉靖二十六年知县涂泽民万厯间知县张延登顔思忠王廷谏相继増修皇清康熙二十年至四十六年知县沈十禄高清王翼施奕簮相继修葺五十八年教谕周琦増修】
　　卫辉府
　　卫辉府儒学旧在府治东南隅元初知州王昌龄建后为兵燹所毁明洪武三年同知呉鼎重建正统间知府张亨重修成化间知府赵文博邢表修葺治间知府王俨金舜臣相继増修万歴十三年因建潞王藩府展扩地址城内民基无可移借因分儒学大半遂置正殿两庑庙门櫺星门于明伦堂前又増凿泮池殿堂斋庑祠坊并教官宅舍悉更新之俱知府周思宸经营修建崇祯八年知府边仑以形家言迁于西闗卫河之北岸用旧都院行署
　　皇清顺治十一年知府沈奕琛重修
　　明傅瀚卫辉府儒学敬一亭碑记【治戊午嵗朝廷择郡之胜地为亲藩学自讲堂以北咸割入焉而文庙仍存巡抚河南右副都御史弋阳郑公巡按御史安化杨公暨藩臬诸公咸谓兴学要务玩视不可乃胥诘难胥谋度以庙之东为府学西为汲县学而庙处其中两学共之葢庙东旧为府学射圃其又东隙地平旷足可区画于是知府襄陵金君舜臣以提学副使广阳车公玺所授图式诹日亟从事而参政德兴祝公经参议武安康公绍宗佥事清江彭公纲适行部至咸曰是不可缓者爰治地计财度具鸠工首建明伦堂五楹木始竖而金君代去孝感严君正擢自大理实来继之庙谒既慨然曰吾事也遂大兴作益治堂堂迤南为二门为大门门皆三楹翼堂东西各两斋东曰进德日新西曰修业时习相向俱十楹东斋之南为名贤祠西斋之南为神库宰牲房四斋之后诸生肄业号舍堂北为后堂其东西为防馔储书二堂又东西为馔库为吏牍房而庙及后堂之北则职教之居列焉益北为外舍以居诸生有家室者又为饩庾为射圃观德之亭凡为屋一百六十余楹而学之所宜有者备已为地东西三十有五丈南北五十五丈有竒垣其四周廉隅秩如经始于已未正月讫工是嵗九月费俱严君节缩之余材因旧者什六七役以取六邑之氓治藩地之所未籍者兹役之功懋哉教授周君公安以成告于彭公轸轸告予征文为记相是役者同知永康呉公璘通判西蜀杨公璞推官海虞蒋君钦一皆心志克协素重学校者云】
　　汲县儒学【在县治西北元至元初建后为兵燬明洪武三年县丞陈子铭重建成化间知县卢信修治间因建汝府知县宋塘乃徙建于府学之西正德十三年都御史李克嗣檄县増葺】
　　【皇清康熙二十三年知县佟国瑞増修】
　　新乡县儒学【在县治东南宋元祐五年县尹李允建元季兵燬明洪武三年县丞王克敬重建天顺间知县杨清治间知县李全王统陈玑万厯间知县卢大谟相继増修】
　　【皇清顺治十二年知县王克俭复修康熙二十七年知县周毓麟重修】
　　明范镛新乡县儒学碑记【新乡卫钜邑庙学自平定杨侯清重缮迄今有三十余禩间虽敝坠然尚堪栖神居士修举犹在得已惟櫺星门庙之外观而嵗时祀谒所必由者木朽墙頺不任启阖前作县者率以簿书期防为急复新之举懦者不能黠者不为否则又诿之下疲上隘用是日就倾荡无蔽内外而徃来者遂视若通衢治庚戌盩厔李侯全来尹斯邑欲复新之时值嵗歉民多逋赋政务丛剧未果就绪邑义官臧荣居仁乃出其白金百余两市材鸠工欲鼎建焉既而营缮匪懈又计欲经久非石不可遂自欂栌栋桷栉棁门扉外惟石之用至他料物亦咸具集以壬子正月经始凡七阅月乃讫工相厥规制坚致宏敞靡不忻忻然改观呜呼庙学之修敝举坠有司事也居仁乃不俟劝募而奋然为之力不劳民财不伤官功斯为大视担公家之爵操可致之柄而恬不加意者其得失何如也记之于石用告将来】
　　辉县儒学【在县治西元至元十三年知州司仁建末年燬于兵明洪武九年主簿徐文重建治间知县刘玉修葺嘉靖七年知县张天正万厯间知县聂良重修】
　　【皇清顺治八年御史王亮教重修】
　　明车玺辉县儒学碑记【辉县在卫辉府之西地形高阜泉源悠深为卫地之胜槩也治戊申改元之予予始涖焉因叹曰卓哉苏门之竒真可谓宋之李邵元之姚许诸贤讲道之地哉阅三日诣学则见门巷庳阸阛阓杂糅生徒之就业者葢鲜乎其有造也予又叹曰古今人之不相及果若是哉越嵗壬子华容王公民望守卫辉雅重学校予至卫言及辞未毕而公毅然肯为因白于巡抚海虞徐公檄知县李琮庀材鸠工易市防地东西广十丈许凿石于山为柱为础伐木于林为栋为桷新立櫺星门三楹中防门三楹列两庑十八楹斋号厨库凡四十楹文庙讲堂悉从旧制今年乙卯冬落成之予过而视之丹碧宫墙怡悦心目又叹曰美哉学宫直可谓苏门百泉之胜哉因纪颠末以告后人】
　　获嘉县儒学【在县治西北宋初建元末兵燬明洪武三十年知县熊邦基重建景泰天顺间知县薛良邢表成化间知县呉裕増修嘉靖十一年知县罗浙教谕周晓三十一年教谕徐廷征偕耆民徐良等万厯十一年知县张一心相继修葺】
　　【皇清顺治八年知县冯云朝重修康熙二十三年知县冯大竒修葺雍正四年知县夀致浦教谕李德元
　　训导李永邺等重修】
　　淇县儒学【在县治东南元至元九年建后为兵燬明洪武三年知县段珉重建宣德景泰治间知县罗经王宁崔高嘉靖二十三年知县张宜同修葺】
　　【皇清顺治六年知县柴望増修康熙二十五年知县赵之屏重修】
　　延津县儒学【旧在县治东元泰定四年建后燬于兵明洪武三年县丞甯通徙建今所永乐间教谕黄永诚等増修治嘉靖间知县梁文盛黄镗相继修葺万厯四十年本县序班李崇文増修皇清顺治三年大梁道李呈祥六年知县马永元重修】胙城县儒学附【在县治东南元至正十三年县尹姜师望创建末年兵燬明洪武三年县丞殷鉴重建十年县革学废十四年复置县知县程子静増修治间知县谢资呉章嘉靖二十二年知县王邦正万厯间知县霍炳邢登云相继修葺】
　　【皇清康熙二十九年知县王基昌修葺今县治裁并延津县】
　　濬县儒学【在县治东明洪武三年知县项如英方叔周建永乐至天啓知县王宪鞠芳焦瑾叶衡杨动郭东山陆光祖孙维城赵建极相继修葺】
　　滑县儒学【在县治东南金末渐圯明洪武八年知县诸宏道重建正统至万厯知县马惟善蔡璘龙用升任环张佳防许云涛赵时晋相继修葺】
　　【皇清顺治四年知县郭心印重修】
　　懐庆府
　　怀庆府儒学在府治东南元怀庆路判官杨果建兵乱废褱明洪武间知府王兴宗重建正统间知府高奉复修正德间知府徐以贞重葺崇祯十四年知县王汉教授常大中重修
　　皇清顺治十六年知府彭清典龚其裕先后重修河内县儒学【在县治西明洪武十四年知县陶晟建正统九年典史宫原正德间知县高杰县丞苏征嘉靖初知县王齐民万厯二十一年知县侯加宷相继修葺】
　　【皇清顺治十四年知县孙灏教谕冯天培重修】
　　明何瑭河内县儒学碑记【河内县儒学文庙在县治之西攷碑记洪武十五年姑熟陶晟之所创建也迄今将百四十年矣栋宇不无倾圯屋瓦不无凋落有司虽时加修葺而因陋就简规制未备春秋奠献无所瞻仰甚无以称朝廷崇礼先师之意于是教谕宰廷俊恻然于心乃谋于知县高杰及训导郑枢汪振王诏复申请于抚按两台报可乃出帑藏银六百有竒市材鸠工委义官萧钦督之正殿旧四楹广为六楹两庑旧二十楹广为二十四楹防门櫺星门皆撤而新之星门三座皆易以石柱门内泮池亦甃以砖石未几杰擢刑部主事去县丞苏征继其志综理不怠乃底于成经始于正德十四年正月落成于明年九月未几征亦致仕去今知县王济民复修拓两斋补其未及庙学规制视昔大备廷俊等乃来征言以纪成绩窃惟吾夫子之圣以及从祀之贤皆功在万世有司修庙致祀皆只奉朝廷德意而为之盖有不待赞者然圣贤庙貌之设祀享之礼必行于学宫之中此则朝廷深意盖有不可不知者英俊之士藏修游息于此朔朢参谒春秋奠献夫岂无所思乎均是人也彼胡为而庙祀于万世吾侪众人胡为而泯然无闻也反覆以思之黾勉以求之不沮不怠则庶乎其有得矣折行逺自迩从祀之贤有鲁斋许先生焉非河内之产乎志其所志学其所学过则圣及则贤不及则亦不失于令名斯于朝廷庙祀先贤先圣之深意庶不负矣不然则殿宇之崇徒为观美夫何益之有哉】
　　济源县儒学【在县治东南元至元十年县尹刘源创建明洪武三十年县丞齐威重建天顺六年知县段永重修嘉靖三十九年知县李资元万厯四十四年知县石应嵩増修】
　　【皇清顺治十四年知县夏霖重修】
　　修武县儒学【在县治西南金天防间县尹翟中舎建元至元间县尹蒲察重建明永乐十年主簿王献十二年知县刘昭正德十二年知县冷宗元万厯十九年知县邵烟相继重修】
　　【皇清康熙十六年知县宋师祁二十年知县李啓秦二十八年知县张明逺康熙五十四年知县钱宗禹相继修葺五十六年督粮通判署县事髙士钥知县邹权重修】武陟县儒学【在县治东南元至正十年县尹于诚建后因兵燬明洪武三年知县苏辉重建正统间知县何翕正德十五年知县谭鲁相继修葺】
　　【皇清顺治十二年知县赵奠丽重修康熙二十七年知县甘国垓重修】
　　孟县儒学【旧在下孟州三城内金大定间徙建今县治东南寻废元至元间知州梁世英因旧址重建末年兵燬明洪武三年同知韩进重建成化五年知县孙芳修嘉靖九年县丞黄知常万厯九年知县武元谟重修皇清康熙十四年知县胡希铨重修】
　　温县儒学【旧在县治东南元至正十二年县尹耶律惟谦创建末年兵燬明洪武七年知县沃墅重建嘉靖十年知府王德明檄县徙置县治正南即今所也】
　　【皇清顺治十五年知县郭仰康熙五十五年知县孙眉重修】
　　原武县儒学【在县治东元至元间建后为兵燬明洪武四年县丞江忠重建成化治正德间知县谢宁张恺王经相继修葺嘉靖三十二年知县黄元吉崇祯十一年知县褚应于重修】
　　【皇清顺治六年知县萧鉴十年知县蒋尔琇十四年知县宏舒重修康熙二十四年知县张金式重修】河南府
　　河南府儒学旧建在府治南洛水南岸金正隆初知府孔彦舟徙建于洛水之北元末为兵燹所毁洪武三年知府徐天麟重修景泰二年知府李达増葺嘉靖六年知府刘漳重修万厯四十三年知府宋时魁重修
　　皇清顺治八年分守道于时跃许文秀知府杨所修推官马呈圗十四年教授侯抒愫相继重修雍正二年知府张汉重修
　　洛阳县儒学【在县治东明洪武五年知县胡宏道以玉清观废址创建正统天顺间知县孙洪张本济治正德间知县杨滋黎颙相继修葺嘉靖三十一年县丞呉英万厯三十六年知县杜汝亮重修皇清顺治六年知县武攀龙十三年知县叶琪相继重修雍正七年知县王箴舆教谕范百顺重修】
　　偃师县儒学【在县治东元延祐四年县尹贾渊创建后兵燬明洪武三年知县汪可行重建成化间知县张贯李厚相继増葺治九年知县魏津崇祯十一年知县薛虞鼎重修】
　　【皇清顺治初知县宋中鸿魏惟紫重修康熙二十八年知县王泽长増修】巩县儒学【在县治南相传西汉时建元末兵燬明洪武三年县丞张庸重建天顺成化间知县孙让柯忠增修嘉靖三十一年知县陶承祖重修】
　　【皇清顺治十三年知县张如琦重修康熙二十一年知县蒋征猷重修】
　　孟津县儒学【旧在县治二十五里旧城内明嘉靖十六年因迁县改置新城内县治东南即今所也通判韩溉建皇清顺治十四年知县孟常裕重修】
　　宜阳县儒学【在县治西元初创建后燬于兵明洪武三年知县郑桂发重建嘉靖二十三年知县雷世荣万厯间知县何其智重修皇清顺治十年知县金继望十六年知县王鼎印相继重修旧制北向康熙五十七年知县陈鼎详请南向未及缮修雍正二年知县郭朝鼎改建】登封县儒学【在县治西南始建未详宋宣和间燬于兵元大德五年既建复燬明洪武七年知县山锡之重建景泰天顺成化间知县赵兴张雄王璟侯观相继修葺嘉靖五年知县侯泰万厯末年知县傅梅重修崇祯十年燬于火皇清顺治九年御史王亮教赵如瑾知县张朝瑞重建雍正三年知县杨世达重修】
　　元呉炳登封县儒学碑记【圣人之化与国家声教为逺迩学之废举视守令贤否而风俗之美恶系焉皇元龙兴崇尚文化薄海内外咸建学置师俾勤劝诱以光吏治间设科选以賔兴其秀使待问于廷不十余年皆位至通显人知向方一意于学卉衣逺人皆能讲圣人之道酣饫子史工习文词羣试于有司献艺于上国与吾中土之士角长于一日徃徃跻膴仕有名称于时岂土俗至是哉盖圣化逺被劝学之效渐劘使然也惟登封距京都首善千五百里而近乃昔洛师畿内地故家文献濂洛之渊源在焉愚意诵之声不絶于耳明经待问之士相接于朝也载瞻学宫庭茀不除像设在位漫漶弗饬学者病之非朝廷之化勤逺而遗近风俗之升降异前日也将施教有不齐而为邑者有所未至与泰定丁卯嵗冬十月王君琇始尹是邑首来谒学即慨然叹曰国家重选守令且将属以何事学基将坠责其谁适乃谋诸主县簿马琰计学廪之赢佐以己俸征佣僦工伐木陶瓦邑之向义者咸左右焉董以文学王文焕盖数阅月而克就绪有严圣容四子旁侍配食诸贤绘于庑下殿寝尊严门闼深靓乃集士民择日防告而用牲焉因提防嵩阳宫事迟道靖来汴介嘉议大夫工部尚书致仕韩冲来请记噫若尹者可谓良吏而知所务矣古者国中至于乡遂皆有学先王所甚重者莫尚焉非直为观美也盖以扶民善风俗平居则入孝出弟人知礼让而上之政易以行遇事则亲上死长而无自顾之意者教实使之然也故孟氏语时君以仁义不过使无饥寒之患而后谨庠序之教而己盖诚知其如此非尝试所疑故为迂濶之言求异当世以自取屈于功利之徒也呜呼功利之説异时同患人知善趋事者为有用而不知移风易俗者在此而不在彼也若尹者可谓良吏而知所务矣盖尹尝以俊秀为国子生遂典学籍除太常太祝出主济南邹平县簿选掾中书以承事郎来尹是邑观其设施蕴于中者可知矣乃为记之俾刻以示后使皆知劝学不可缓讲仁义之説以续夫濂洛之传勉勉焉为国家育才以待用则尹之职举而是学者不患其或废矣哉】
　　永寜县儒学【在县治西宋崇宁四年建明洪武元年知县翟礼重建三十年主簿艾敬増建景泰　治间知县于渊李景相继修葺皇清顺治九年知县程万善重修康熙二十八年知县佟赋伟重修】
　　新安县儒学【旧在县治东南宋崇宁间兵燬元至元间县尹张臣泽徙建县治东北嵗久复废明洪武三年知县丁延举重建成化十四年知县许钟増修崇祯十年邑绅兵部尚书吕维祺重修皇清康熙四年知县范諟重修】
　　渑池县儒学【在县治南宋末燬于兵燹明洪武五年知县王熙阳重建天顺成化间知县王賔张重嘉靖二年知县陈绶相继修葺皇清顺治三年知县潘沂至十六年知县张璟先后重建康熙七年知县邓琪棻改建雍正五年知县王箴舆教谕禹无间増修】
　　嵩县儒学【在县治西元至正六年嵩州同知陈鼎创建嵗久倾圯明洪武三年改州为县主簿谭景祥修治十一年教谕牛良同知县伍文震重修】
　　【皇清顺治三年署县同知郑倬十三年知县赵景融重修康熙十九年知县王琰二十四年教谕李滋相
　　继増修】
　　卢氏县儒学【在县治东南元元统二年建末年兵燬明洪武元年知县李子用重建正统成化间知县张慎沈源崔俊修治间知县苑秀李鋭重葺】
　　【皇清顺治四年知县刘澜十四年知县邹防光先后重修康熙九年知县胡循纶重修十九年知县葢图
　　増修雍正五年知县章节毛伯鳯教谕赵作霖増修】
　　明耿裕卢氏县儒学碑记【学校治之本也我太祖髙皇帝于建国之初即命天下郡县皆立学列圣相承益隆文教故今天下无地无学具官于是者茍稍通诗书知大体罔弗以兴学为念况自学校中出而世所谓贤者乎卢氏县固有学明伦堂僻在庙后庙之左诸生之庐舍在焉而文昌祠及库庾庖湢则在堂之右成化庚寅沈侯以监察御史调知县事谓规制不备敝且日甚不足以兴风教成人材乃谋于僚佐迁祠库等屋于隙地而并新所易民居撤而充拓之得巨基焉于其上搆堂凡五楹东西为两斋聮以号房各十楹堂北为防馔之室夹以庖湢堂之南为仪门其前则通衢也于是左庙右学规制翼翼士咸相贺曰奠方定位称厥所宜侯嘉恵我后学之心至矣未防侯即世而崔侯实继其任又以其所未备者为心丙申广学门为三楹増庐舍十有六复加修葺百度维新学于是葢甚备矣然则二侯其殆所谓贤者乎顷予省祭归教谕周君宣训导魏君济刘君贤率诸生揖而进曰两侯之绩伟矣先生幸纪其成于石庶来世有征而防歌于是者亦知所勉也予邑人也不敢辞乃为之言曰为政之道莫先于长风教育人材也然防因仍茍且则不足以歆动向业者之心岂不辜负朝廷养贤圗治之意哉沈侯卜吉相度更置有方崔侯又能増而修葺之韩子有云莫为于前虽美弗彰莫为于后虽盛弗传两侯之谓也非贤而能之乎虽然兴学有司之事也尔诸生居此髙明亢爽之地岂徒快心目怡神志而己哉葢必即事而为其所当为者则善矣当为者何三纲五常之道是也是道载在六经昭如日星学者当防观体騐以明诸心以见于行推而至于威仪文辞举无愆忒则材成矣自兹举于乡贡于王庭上可以备公卿大夫之选次可以备百执事之用随所任使而尽心焉俾国家収养贤之效而贤者获有用之名则一邑之人观感歆向而父诏其子兄诲其弟举欲如是而耻乎不及则风教日益淳美教化兴贤才盛岂惟不负圣天子作养致治之意而两侯兴葺之意亦庶防其不负哉沈侯名源字澄之漳州人崔侯名俊字世英阳曲人文学行业相为伯仲故人亦不得而轩轾云】
　　南阳府
　　南阳府儒学旧建在府城之内元至元八年改州学为府学后燬于兵燹明洪武初知府事金吾前卫千戸秦艺捐俸重建规制大备永乐八年又燬于火九年南阳府知府刘时徙建于延曦门外即今所也又数年知府王升増葺宣德天顺间知府陈正伦龚鼎段坚相继修葺嘉靖八年知府杨应奎重修明末半圯
　　皇清顺治十年守道戴明说知府郭腾耀复就旧址建大成殿明伦堂防门櫺星门嗣后知府涂腾茂増葺
　　皇清戴明说南阳府儒学碑记【自昔郡县皆有学所以培人材广教化綦重矣顾嵗久而圯斋庑弗治防其下者惄然有风雨荆棘之嗟佥曰伊守吏胡弗问曰伊邦人士胡不是勤礼乐崩隤子衿佻达无乃俗不淳古余以佐计谪叅藩政于宛南固楚豫间名镇也淯水环流紫山峙秀曩为光武之所奋兴武侯茅庐之所寄迹名臣硕彦史不絶书佳气欝葱今古如一乃余下车而肃瞻文庙在宛城外之东偏蔓草残砾堂楹将堕余顾而嗟进郡吏及博士弟子员咨之咸曰学在城中以唐藩出邸因移郡学以拓厥北兵兴以来城郭宫室靡不有灾宣圣有灵乃使宼熖弗入于俎豆今遗黎甫集未暇歌且楚氛震邻民惟敝赋是供何力以及胶序余谓非也自昔临雍释菜勒为圣典汉髙以马上得天下纳陆生之言喜文学明帝干戈甫定即为圜桥讲诵之举岂独誉髦是厉兼寓弭乱销兵之防今庙堂南顾用师非不抚髀叹息乃亲举太学且日进文学诸臣而策试焉非舞干戢矢之意与适因唐藩废址请于抚军中丞公郡大夫率诸人士进言曰此旧学宫地也修与建费等移而建费亦等盍移之均肆厥力予曰善崇文古也复旧今也励杰储才豫也爰谋诸有事兹土者若大将军若诸分阃若郡若守令广文以暨邦之荐绅先生博士弟子皆有助而以予为倡自兹煦育人材鼓吹教化将以日月之光洗甲兵之气岂惟宛郡科名聿盛将菁茅溪洞之域必有向风慕义而来者】
　　南阳县儒学【在县治东元至元九年建末年兵燬明洪武九年知县刘瑛重建宣德间知县李桓圭修成化八年知县段坚万厯间知县程逊重修明末兵燬】
　　【皇清顺治九年知县李廷松重建康熙六年教谕刘文成増修二十年提学副使呉子云増修雍正四年知县陈王绶重修】南召县儒学附【在县治西北隅子城内明成化十二年始置县都御史原杰檄知县张琪创建正德十六年经歴杨森教谕张淳重修今县治裁并南阳县】唐县儒学【在县治东南明洪武三年知县事千户程飞始建永乐正统间主簿王焕知县朱英相继修葺成化六年提学副使刘昌増修正德嘉靖间知县王宁李铎董执中相继复修明末大成殿毁皇清顺治六年知县李芝英十二年知县呉璞郭皇圗重建】
　　泌阳县儒学【在县治西宋建元初废县为镇学亦燬明洪武十四年复置县知县胡惠重建宣德天顺成化间知县王懋陈鼎鲁昌相继増葺成化十三年知县陈俊重修明末止存大成殿其余尽燬皇清顺治十三年知县温如玉重修康熙二十五年知县莫国芳教谕窦克勤修葺】
　　镇平县儒学【在县治西北隅元至元间县尹李炳建明宣德六年知县白岳重建正统成化间知县徐焕李贤相继増修嘉靖二十七年知县阮髙重修万厯间知县梁必先迁今所】
　　【皇清顺治八年教谕张尔雅训导杨遗白重修康熙二十三年知县叶日升重修】
　　桐栢县儒学【在县治南明成化十二年始置县本府经歴徐行偕南阳卫千户万全创建明年知县汪云缮完正德间知县李聚修嘉靖二十年知县曹侃崇祯年间知县江梅宴重修】
　　【皇清顺治十一年署县通判欧阳世逢重建康熙十二年知县陈尧泽十四年知县郦逢时相继修葺】邓州儒学【在州治东南金至大七年创建元末兵燬明洪武五年署州事镇抚孔显重建宣德天顺成化正德间知州宼义于寛崔富李贵李顺相继修葺嘉靖三十二年知州王道行重修至万厯八年分守汝南参政徐元气知州黄锡迁于内城后遭流宼撤毁】
　　【皇清顺治十四年知州冯九万创建康熙二十年学正段维宸増建二十六年知州宋嗣炎重修三十三年知州万愫学正张垓増修康熙五十三年至五十八年知州尹椿陈大年相继増修】内乡县儒学【在县治东南元大德八年建后燬于兵明洪武七年知县史惟一重建宣德天顺间知县邓恂王杰郑时成化十五年知县沃頖万厯间知县尚从试相继修葺年久倾圯】
　　【皇清顺治十五年知县王襄明重修康熙二十六年知县髙以永増修】
　　新野县儒学【旧在县城外元末兵燬明洪武六年主簿刘庄徙建城内县治东即今所也成化六年知县赵濙十九年知县薛琦嘉靖六年知县汪东相继修葺明末倾圯】
　　【皇清顺治六年知县汪永瑞十二年知县崔谊之重修康熙二十八年知县顔光是増修】
　　明刘昌新野县儒学碑记【新野为南阳望邑其庙学尝建于县之子城外既而废于兵国朝洪武六年始重建于今县治东密迩阛阓规制简朴积以嵗月殿宇頺圯天顺八年昌提学至邑慨然思一新之而地当要冲民惮兴作又二年乃命邑令赵濙首创讲堂遂作圣殿作贤庙次乃栖书之阁贮器之库洁牲之厨至于藏修之所庖湢之处廪饩之资厮役之给莫不悉备以成化六年十二月落成位置严防庭阶崇峻衣冠彬彬诵洋洋礼乐文物之盛甲于他邑乃为之铭其词曰皇风播宣德孔滋四海郡国同一施右文养贤治所资严钦不怠今见之吏民趋事无怨咨煌煌礼殿尊圣师教阐礼乐书与诗衣冠彬彬出以时保正袭伟达四支仁义忠孝端厥思昭哉坚白无磷缁后来考者鍳我词扶倾济美无吝私垂于万世恒如斯】
　　淅川县儒学【在县治正南成化十二年始置县本府同知卢信创建治九年知县沈鋐増修万歴二十三年知县王麟趾改建皇清顺治十三年知县卢敏莪重修康熙十四年知县于先登二十年教谕栗森二十六年知县王然相继修葺】
　　裕州儒学【旧在州治南明洪武三年知州缪承先徙建州治西宣德间知州石鼎正统间知州宋盛成化间知州邓琼许伦相继修葺明末遭兵火倾頽】
　　【皇清顺治十五年知州陆求可修葺康熙八年知州王廷栋増修二十八年知州潘云桂増建】舞阳县儒学【在县治东南始建未详元初罢县学亦废明洪武三年知县王德润创建成化间知县宋鉴増修治十一年知县陈碧重修万厯初知县李源洁重修明末遭兵燬】
　　【皇清顺治四年知县赵耀十年知县叶永敬重修十六年知县张荩重建康熙二十年知县金标二十五
　　年知县苏防相继修葺三十年知县祖良屏重修】
　　叶县儒学【在县治东南金至大三年创建元末兵燬明洪武三年县丞傅璧重建正统天顺间知县和惠胡鼒増修洪治三年知县秦志重修嵗乆荒芜】
　　【皇清顺治十三年知县许鸿翔修葺康熙十四年知县潘见龙重修二十九年知县吕柳文増修】汝寜府
　　汝宁府儒学旧在府治之西南隅即金皇统间所建蔡州学也元陞蔡州为汝宁府而州学遂为府学耶律文谦以地址狭隘徙建于府治之东南即今所也后燬于兵明洪武六年汝宁府通判董涣重建正统成化间知府季敏钱钺相继修葺正德四年知府毕昭重修万厯间知府宋豸崇祯间知府刘民恱相继修葺
　　皇清顺治四年知府黄登孝重修
　　明魏骥汝宁府儒学碑记【汝宁府古蔡州也元至元癸巳始陞为府其府学即旧州学金皇统间所建者知府耶律文谦以湫隘弗称且遭焚荡唯圣殿仅存遂改为汝阳学别搆府学于府治之巽隅今学是也皇庆改元知府张升又以规制简率复修饬之兹学至是始克就绪垂今二百载风凌雨震其间梁木未免頽毁黝垩未免漫漶瓴甓未免缺落致过之者咨嗟惋惜深病其无有注意于此者焉正统三年春保定李公敏以知府事来涖此邦政事之余愀然曰斯学之倾圯非吾责耶惟役殷费广顾力微不能独胜乃谋之于守御千户倪诚等暨邦人之笃于斯文者咸唯唯以乐助之公即首捐已俸为倡不逾月得所助金四百两有竒公即属之教授纪振掌之既而召匠需材肇工于正统四年之春二月讫工于明年之秋八月殿堂室庑视旧焕然一新规制则尤加宏敞既落成公复以师生出入之途卑狭沮洳又易军民居地辟为大道榜其棹楔曰兴贤致邦之人士若老若稚无不改观而称叹啧啧焉未防公以膺特诏升尹南京应天府嗣其任者若知府颍上李公秉同知建昌张公鉴皆恺悌君子也覩兹成续谓公之兴建与千户公等之佽助不可无述以示后之来者乃征记于余夫学校为美教化育人材之所茍或废坠凡有学校之责者其可缓视耶今公下车之初即汲汲引为已任又夙夜殚心竭虑经之营之俾其克底于成良亦难矣且闻公于是学缔搆之始所乏者坚大之材以足榱桷之需忽一日大风拔木于近地得榆槐合度者数十本以足其用或谓公精诚所通神明有以相其成也故并及之以为记】
　　汝阳县儒学【旧在县治西南即金蔡州学也元即遗址改建为县学后燬于兵明洪武八年知县杨补之重建成化八年取其地建宗藩府明年副使陈选檄汝宁府知府张纶徙建县治西即今所也万厯二十四年知县乐和声修皇清顺治三年知县杨义九年知县刘瑞十五年知县纪国珍相继増修康熙二十八年知县邱天英増修雍正五年知县谢丕显雍正七年知县广寿相继増修】
　　明杨守陈汝阳县儒学碑记【人之性本于天至善极粹者也或昧而亏之圣人于是乎有教焉天下之亏其性者众矣圣人奚能一一教之必引其俊与英者而先焉教俊与英俾格物以明其性修身以率其性而至于道德之成穷则固之达则随其位之所至而布之彦淑者慕而趋焉猥者耻而格焉万姓以和庶类以若旁达乎四海之外斯教之至也然所谓俊与英者必建学以居之俾知别于庶民不迁于异物然后教之可成庖人无厨则馔不烹工人无肆则艺不精教俊与英而无学可乎学也者教之所由施也教也者性之所由复也学不建则教不得而施焉教不施则性不得而复焉天下未始有无性之人故学不可一处阙也人未始有无性之日故学不可一日废也不阙不废教犹有未至而性犹有未复者而况于阙且废哉此汝阳县学之重兴所以不容已也徃者秀怀王开府于学东寻谓府隘且卑増拓而更搆始毁学并其地时成化七年春也学废而师生散行道者恻然而有司以开府事严走朝奔夕视学如弁髦弃不复顾提学副使天台陈公选士贤圗之谓汝宁太守大名张侯纶曰古者建国教学为先子衿城阙诗人所刺今汝阳学废盍相与兴之侯曰固已虑之矣敢奉命遂相地度基得之府学之右顾帑竭赋殚赀无从出乃以义倡之有国子生陈宁者一日餽五十金继餽者繦属爰市木瓦程工庸命汝阳令河间孙君晟董其役创大成殿五间东西庑各如其数中外门各三间殿后创明伦堂暨东西斋间数皆如殿而规制以次成矣堂后创师生寝舍及庖廪之属总四十一间四周以垣乃収召师生释菜而居之又以余力重建府学明伦堂五间生舍四十间外建社学亦五间创始于七年秋间毕工于八年冬孟盖陈公廉谨文雅为士民慕恱而张侯孙君皆贤且能故虽当窘冗之秋克成此乆大之绩也十年春陈公书来请记余许之无何罹忧竟未暇及秀怀即世今值崇王居其府陈公三人者先后皆以忧去武林钱侯钺继守汝宁今考绩至京师过余曰汝阳县学成巳八稔堂之梁桷瓦甓有挠折破缺者皆葺以新殿之丹雘有剥者亦饰以章外门旧用木柱且朽今易用石矣闻陈公尝请先生记砻石待久记成未耶余曰未也吾过矣遂为之记惟建学以敎复性固也今防师不以性教而生惟习文以决科干位则性不复道德不成矣天下民物无由而遂矣嗟乎天地卓立于终古烟霞变灭于斯须举世皆知之矣性内也尽之亦天地也科位外也得之亦烟霞也人不力修其内而苦求乎外甘与烟霞同灭而不奋与天地并立何哉并书以告居学者】
　　上蔡县儒学【在县治南始建未详明洪武四年知县杨允中重建成化八年知县宗铣修十三年县丞上官祥嘉靖二年知县傅鳯翺万歴十年知县王宗孟増修】
　　【皇清康熙二十五年知县杨廷望重建】
　　确山县儒学【在县治东元至元间创建明洪武七年知县张珪重建正统间提学佥事曹琏檄县修缮成化间知县王廉丁时万厯间知县王士性郭佳镇相继修葺】
　　【皇清顺治七年知县呉大壮十五年知县呉国杰重修】
　　正阳县儒学【在县治东南明正德二年置县知县齐渊始建七年知县张玺嘉靖间知县徐电重修皇清顺治十六年教谕彭如芝増修康熙二十五年知县赵楫重修】
　　新蔡县儒学【旧在县治南元大德八年创建明洪武十一年知县应宗毅重建天顺间教谕汪正言改建城外东隅嘉靖三十三年知县朱茹徙建县治南】
　　【皇清顺治五年知县钟锷十三年知县谭宏宪増修康熙二十七年知县吕民服重修】
</div>
    <div class="pagination">
<a href="河南通志_page175.html">上一页</a><span>...</span><a href="河南通志_page171.html">171</a><a href="河南通志_page172.html">172</a><a href="河南通志_page173.html">173</a><a href="河南通志_page174.html">174</a><a href="河南通志_page175.html">175</a><span class="current-page">176</span><a href="河南通志_page177.html">177</a><a href="河南通志_page178.html">178</a><a href="河南通志_page179.html">179</a><a href="河南通志_page180.html">180</a><a href="河南通志_page181.html">181</a><span>...</span><a href="河南通志_page177.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
