<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 383 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 383 页/共 479 页</h1>
    <div class="content">
　　北溪县东北三里。源出云际岭，至县北百里，有昂山水合焉。南流四十里，合沂洲水。又南三十里逾茶富渡，出大里峰，有漠溪流合焉。又南二十里，流会西溪，所谓交溪也。

　　○杉关在杉岭上。有杉关驿，元元统初建，明因之。《志》云：关之东有大寺寨巡司，宋置寨于县北三十里，元至元二十五年，迁于县北六十里止马市，明初迁于此，以备戍守。又尝置杉岭驿于关下，寻废，余见前。○铁牛关，在县北五十里，相传唐广明中置。《闻见录》：光泽有铁牛、火烧、云际三关。云际关通湖坊，系江西铅山县界，去崇安桐木关一百八十里。又风扫隘，在县西五十里顿笔山上。又《宋志》县有太平银场、新安铁场。

　　杭川驿县治西，宋置。熙宁中，迁县治南，明洪武六年，迁今所。又税课局，在县西止马市。宋初置税课务于县治东，明初改为税课局。宣德九年，以县官兼领。正统十一年，改建于今所。

　　泰宁县府西南百四十里。西至建宁县七十五里，东南至延平府将乐县百二十里，晋绥成县地，属建安郡。唐初亦为绥城县地，后为将乐县地。乾符二年，析置归化镇。南唐保大元年，废镇为场。中兴元年，升为归化县，俱属建州。宋太平兴国五年，改属邵武军。元初，改今名。县无城，今编户五十一里。

　　○炉峰山在县治西北。圆峙如炉，邑之主山也。《志》云：县南五里为南谷，有曲涧层崖之胜。又十里为齐云岩，俯瞰大溪，右为狮子岩，其高处为百丈岩，岩趾峭削，鸟道萦纡，人迹罕到。其相近者又有甘露岩，石门天成，一径如线，飞瀑千尺，垂岩而下，称绝胜云。○钟石山在县北十五里，形如覆钟，周围壁立。其上坦平，下临清溪，高可百尺，缘崖为径。《志》云：县东北数里有旗山，势如展旗，延袤五里，余与炉峰山对峙。西麓有栖真岩，盖县之来山也。相近又有古灵山，圆下锐上，高百余丈。其东北一里有风石寨，北有神仙岩。

　　凤栖山县西四十里。一名黄西山，峭石壁立，鸟道羊肠，萦纡以登。南麓有池，广数顷，甚深。两旁崖石峭立，筏乃可渡，至则旷然平野，可居数百家。昔人尝避地于此，今涸为田。又有南会岩，三石鼎立，旁有数岩，俱有小径可登。上有流泉、竹木之胜，一名南会山。又有帘山，在县西二十里，高广十余里，石崖壁立，林木苍翠，宛如帘幕。县西四十余里又有蓬源山，高六七里，延袤十余里。○薯山，在县北三十里，其南有鸡笼障，西曰龙门寨。又南石山，在县东北三十里，石皆南向，上有寨，下有龙井，周围峭壁，山南有石穴，人不可到。《志》云：县西南三十里有兰台山，其北为挽舟岭，嵯峨千丈，延袤十有三里，必牵挽而后可登，如挽舟上滩然。南有二石对峙，曰三门岭，亦曰三门寨。寨北有西岩，一名宝云岩，亦曰彩云岩，山盖与建宁县接界。

　　金铙山县西七十里。亦名大历山，一名大戈山，跨建宁、宁化、泰宁三县界，有八十四面，周四百余里。《九域志》：越王无诸游猎，遗金铙于此，因名。有石燕岩，深广多泉石之胜。又有华盖岩，石磴萦回而上，上有池，谓之仙塘。旁有黄杨坪，龙潭在焉，溉田可千亩，亦曰龙平潭。又有王仙峰及玉龙峰。《志》云：山以名胜称者，凡十有八处。又大坳山，在县西六十里，延袤十里，峭石壁立，岩洞幽深，人迹罕到，可以避难。中有葛家崆岩、圣公岩、际岩，险僻可置寨。正统间，沙寇作乱，居民多避于此。○天台山，在县西六十五里，四峰并耸，状如宝盖，高千余丈，盘结三十余里。上有池，池北有双人石，以形似名也。又石仙山，在县西南六十余里。其南为金鸡嶂，一名鸡笼山，以山大而圆也。西曰罗洋嶂，一名阎王嶂，山高林深，人迹罕至。《志》云：县北十余里有大洋嶂，特立高耸，上有池，前有三峰。其东又有小坑嶂，即县治后山也。

　　阴山县东二十里。一名应山，盘礴十余里，有鸡笼寨。《志》云：县南数里有鼓楼山，跨将乐县界。山形方峻，若楼阁然。又有印山，在县西南八十里。山北为藤岭，产藤，道出宁化县。相近为云盖山，山势峭拔，云气常蒙其顶，上有龙泉瀑布。○五龙山，在县北十五里，连邵武县之道峰山。

　　大杉岭县西北二十里。路通江西建昌府，多产杉木。吴越时，遣兵屯戍于此。又九盘岭，在县西五十里，纡回九曲。《志》云：县西北六十里有茶花岭，广二十里。○峨眉峰，在县北五十里，周围数十里，高数千丈，类蜀之峨嵋。峰之左有三仙岩，泉石幽胜。岩前有三峰，状如笔架，峰之西即建宁县界。又七宝峰，在县西六十余里，高千丈，产金、银、铜、锡、朱石、黄连、甘草之属。世传越王游猎时憩此，宋为银场，后废。奸民多盗凿之，山遂崩ヌ。

　　○大溪在县治南。其上源出宁化县境，流经建宁县，曰濉江。东流入县境，至县西南三十里之梅口，邵武县之三溪水合众溪来会焉，为双溪渡。又东过县治，迤逦而南，至县南五十里青洲渡。又东南合将乐县界竹洲溪，而为延平西溪之上源。《志》云：县境远近诸溪凡二十有八，皆流合于大溪。

　　二十四溪县西四十里。汇山之水东出，有石山夹岸错立，律周密，凡二十四曲，西南至梅口入大溪。又铺溪，在县南五十里，源出宁化县境。为柳洋水，北流二十里至合口滩入大溪。又瑞溪，在县西二十里，出峨嵋峰，流四十里入大溪。旁有瑞峰岩，因名。《志》云：县有龙安溪，源出县西南八十余里君子峰，流二十里，有善溪流合焉。又北会铺溪入于大溪。其善溪在县西南六十里，导建宁县境内之水，回环流合龙安溪。中有弟潭，一名池潭，其深莫测，有旋涡，舟人病焉。○龙门溪，在县北四十里，出大杉岭，有钴潭流合焉。经县东二十里，下流亦合大溪。

　　杉溪县北五十里。出茶花岭，经大杉岭下至县治北。又黄溪，在县东南五里，出将乐县界宝台山，西北流，经县东一里，与杉溪合，而汇为何潭，亦名龙潭。潭之下有滩，状如斗角，溪流至此，西山环拱，乃折而西，流三十余里达梅口，会于濉江，而邑之众水亦皆归焉。梅口有滩，曰火夹滩。乱石岩，两旁石崖壁立，奔湍激浪，其声若雷，舟楫至此，最为艰阻，下流五里而为双溪渡。黄元实云：诸溪之水皆从石山中流出，至此，两岸开豁，桑麻沃衍，梅川市在焉。溪东接道人峰水，西与濉阳水合，复折而东，趋于剑津、平沙旷堤，雨涨则弥，霜凋则平，可舟航而不可舆梁，实汀、邵往来之冲。

　　○梅口寨在县西梅口保。宋绍定五年，统领刘纯分忠武军于此，以镇罗源箸竹之寇，后废。又朱口寨，在县东三十里。宋绍定中设，元改为巡司，寻废。又石门隘，在县西五十里。又县北四十里，有澹子隘。五十里有茶花隘，以茶花岭名。旧俱为戍守处。《宋志》：县有螺氵祭金场、江源银场。○利沙桥，在县治南，跨大溪上，石址木梁，酾水为五道，宋元以来，历代修建。又安泰桥，在县东南五里，跨黄溪上，一名延福桥。洪武三十一年重建，后圮。万历初复建，改名迎恩桥，长四丈有奇。《志》云：桥东通邵武，南接建宁，往来孔道也。相近者又有隆兴桥，长二十余丈。

　　建宁县府西南二百四十五里。南至汀州府宁化县二百里，西至江西广昌县二百里，北至江西南丰县百五十里。晋绥成县地。唐垂拱中，为将乐县及抚州临川县地。乾符二年，置黄连镇于此。五年，镇人陈岩以镇兵御黄巢，因表为义宁军。五代时，南唐罢为永安镇，又改为永安场。宋建隆元年，南唐升为建宁县，属建州。太平兴国五年，改属邵武军。咸淳二年始城之。明弘治四年，因旧址改拓。正德中，复营缮。今城周四里有奇，编户五十二里。

　　○绥城废县县治西南三里。晋义熙中，析邵武县地置绥成县。刘宋因之，属建安郡。或云吴永安三年置绥安县，义熙初改曰绥成。误。《晋志》无绥安县也。齐梁仍为绥成县。隋废。唐武德四年，复置绥城县，隶建州。贞观三年，省入邵武县。垂拱四年，以绥城故地属将乐县及江西临川县。乾符二年，分故绥城地为归化、黄连二镇，而以旧治为黄连镇，南唐曰永安镇。宋建隆初，升镇为建宁县，移县治于今所云。

　　○凤山县治西。山分三支，状若翔凤。又西有西山，形势耸拔，上有战坪。相传南唐取建州，宋齐丘督战其上。北连平山，山顶平坦，容百余人。又县治东有东山，一名何山。下有何潭，环绕县治。○金铙山，在县南二十里，接泰宁、宁化二县界。其在县境者有东西岩，屹然并峙。相传旧有巨藤，交亘成桥，可通往来。寇乱，邑人多避兵于此。后藤绝而路隔。其跨县南数里者，曰长岭山。曲折起伏，横亘数里。余详见泰宁县。

　　望君楼山县西四十里。峰峦秀丽，层叠如楼阁，若人凝立而諭望，一名圣峰山。又严峰山，在县西六十里，脉接江西广昌县，两峰双立，南北对峙。相近者曰云盖山，山势高耸，时有云气覆之，石岩悬绝，泻瀑如练，亦接广昌县。○宝山，在县东二十五里。厥土白壤，宜陶。蓝溪经其下。有坪曰桐树坪，地势平衍，上多桐树。又龙归山，在县东北四十里。山势蜿蜒若龙，其木多漆。

　　百丈岭县北三十里。岭极高峻，乃江、闽分界处。鸟道悬绝，旧传越王无诸常筑台于此。蓝溪出焉，南流入濉江。又蟠湖岭，在县西北七十里，接江西南丰县界。上有湖，潴水不涸。东有大峰，高五百丈。又有小峰，高二百丈。

　　○濉江在县治南。本名绥江，以绥城县名，后讹绥为濉也。俗名大溪，出宁化县界中顺山。经县南五十里，亦曰宁溪。又东北流至此，曰濉江。又东流七十里，有金鼎滩，乱石险厄，湍水冲激，中有一石如鼎。又东北入泰宁县界。《志》云，县东南二里有洛阳溪，源出金铙山，北流入大溪中有滩，曰金滩。又有都溪，出云盖山，东南流入濉江。县境诸溪凡十有七，俱汇入濉江。○桃源溪，在县西南二十里金铙山下，亦曰西源。众山环秀，溪潴其中，绕流三级，谓之陈家氵祭，亦曰三层氵祭。居民百余家，拟于桃源，导流北入濉江。又九流氵祭，在县东北七十里，流为楚溪，中有黄澜滩，东入泰宁县界，会于大溪。

　　○西安镇县西四十里。宋置西安寨，在县西六十里。元改为巡司。明洪武三年，迁于今所。○罗汉寨，在县城北。宋乾道四年，群寇何白旗作乱，张浚请设兵置寨于此。又永平寨，在县西六十余里，旧名罗源箸竹，寇区也。宋绍定五年置寨。又军口寨，在县东南四十里，亦宋绍定五年置。元改巡司。县东南五里又有将屯寨，亦宋置。为屯戍处。相近有地名巢隔，相传唐陈岩率民兵御黄巢，使隔绝不能进，因名。后皆废。

　　洛阳驿县东南二十五里。又有都溪驿，在县西三十里。今俱废。《明志》：县西熊家岭有绥城驿。县东有凤山驿。县治北有濉江驿。皆宋元时置。明初废。《宋志》：县有龙门等三银场。○镇安桥在城东，宋绍定初建，垒石为址者凡七。自元以后，屡经修建，长二十余丈。

　　附见：

　　邵武卫府治东南。洪武初，改元邵汀万户府置。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷九十九 

卷九十九
　　◎福建五

　　◇泉州府东至海百二十里，南至海百有三里，西南至漳州府二百七十里，西至汀州府五百五十里，西北至延平府五百五十里，东北至兴化府百六十里。自府治至布政司四百五十里，至江南江宁府三千二百五十五里，至京师七千二百五十五里。

　　《禹贡》扬州地。周闽越地。秦属闽中郡。汉属会稽郡。三国吴属建安郡。晋属晋安郡。宋、齐因之。梁天监中，析置南安郡治晋安县。隋平陈，郡废属泉州时泉州治闽县。大业初，属建安郡。唐武德五年，置丰州治南安县。贞观初，并入泉州。圣历二年，置武荣州治南安。三年，州废，还属泉州。久视元年，复置。景云二年，改为泉州改故泉州为闽州，而以武荣州为泉州。开元中，始治晋江。天宝初，曰清源郡。乾元初，复曰泉州。五代时，属于王闽，后属于南唐石晋开运二年，南唐得泉州地。三年，南唐置清源节度使，以授留从效。宋仍曰泉州亦曰清源郡。乾德初，改清源军曰平海军。元曰泉州路福建行省尝置于此。今详见前福州府。明初，曰泉州府，领县七。今因之。

　　府倚山为险，滨海称雄，北奠吴会之藩篱，西连岭粤之唇齿。一有不虞，不惟八闽数州同忧共患而已。盖水陆异用，战守殊趣，一隅之地，而千里之形在焉。论泉南者，第谓其土膏民沃，华实所资，抑末矣。

　　晋江县附郭。晋为晋安县地。隋为南安县地。唐开元八年，始析置晋江县，为泉州治。今编户百二十九里。

　　○刺桐城即府城。以昔时城下多植刺桐树而名。《志》云：郡旧有衙城、子城、罗城、翼城。内外有濠，舟楫可通。城市岁久类多堙废。衙城在子城内，相传留从效所筑。子城则唐天中王审知所筑也。罗城亦留从效所筑。子城周三里有奇，罗城周二十三里有奇。宋太平兴国二年，陈洪进挈地归朝，诏三城皆隳坏。宣和以后，复葺旧址。嘉定四年，始大加修治。绍定三年，郡守游九功于罗城之南筑翼城，石二里有奇。元至正十二年，以四方盗起，监郡亻契玉立议寻故址增筑，乃拓罗城、翼城而一之，周三十里有奇。城在五代时名葫芦城，以城不正方也，改筑，后象其形曰鲤鱼城。明洪武初增筑。累朝复相继修葺。至万历中，地震，城圮，益加营缮。城内有濠，颇深广，潆洄三面，独东北阻山麓无濠。濠本在城外，元末拓城，城南濠因入城中。城有陆门六，水门一，隆庆二年，增为三。周广皆因元旧。

　　○泉山府城东北八里。一名清源山，一名北山，一名齐云山。周围四十里，横跨十余里，高数千仞，郡之主山也。《寰宇记》：泉山以山有孔泉而名。朱买臣谓东越王居保泉山，即此。山多石，泉出石窍中，故曰孔泉。上多岩洞诸胜，其得名者凡三十六处，而尤著者曰清源洞。《郡志》：泉山上起三峰，俗名三台。中峰有清源洞，一名纯阳洞，登其巅，可尽一郡之胜。俗谓东瓯王避汉兵处，误也。其左右二峰俱高秀，层岩稠叠，达于郡治。有事时，清源为攻守要地矣。又凰山在泉山南，山回拱如飞舞，一名皇绩山。嘉靖三十七年，倭贼掠凰山、清源山，犯南安。明年，复由此入犯。○双阳山，在府北四十里，泉山来脉也。两峰并峙，曰大阳、小阳，在南安县则谓之朋山，在永春县则谓之双髻山。盖山接三县界，各以形似名。又五洋山，在府北五十里，高顶中有田千亩。宋时有五姓居此，今讹五为吴。有小髻洞，可以避兵。山麓又有清水岩。

　　紫帽山府西南五里。山高峻，常有紫云覆其顶，因名。中有甘泉，味最胜。《志》云：环山凡十二峰，而二峰尤高。左峰之阴有金粟洞，右峰之顶有凌霄塔，与泉山南北对峙，为郡之案山。又狮山，在府南十里，一名峰山。相传昔人置峰寨处。又南为行辇山，俗曰下辇。○罗裳山，在府南三十里，其东有玉髻峰。又南十里曰灵源山，蜿蜒数十里，高出东南诸峰。上有灵泉，大旱不竭，一名太平山，以山顶平正也。亦曰吴山。《志》云：山西北麓有吴明宫，亦曰吴明山，昔有吴氏隐于此，后人为宫以祀之。又有石曰望江石，南瞰大海外，如在眉睫，绝顶又有紫霞峰。

　　宝盖山府东南四十五里。一名大孤山。绝顶有石塔，宏壮突兀，出于云表，商舶以为抵岸之标。半山有虎岫岩，东南跨海。又有玉泉井，在石塔下，随海潮汐以为盈缩。相近者曰金鞍山，亦名小孤山。○金钗山，在府南三十里。两峰延袤数百丈，如钗股然。今浯屿水寨移置于此。有六胜塔，颇壮丽。相接者曰石湖山。

　　洋屿府西南十里。四围田畴数百顷，屿突起其中。又岱屿，在府东南六十里，突起海中，介于石湖、北镇两山之间。《志》云：岱屿相连者为白屿，耸出江中，为洛阳、圣姑、北镇、石湖诸港湍流分汇之处。而左右多沉沙，迁徙不常，屡为商舶患。又乌屿，在府东北二十里，四面潮水环绕。民居辐辏，旧有石路，潮至则没，行者病之。宋宝中，始作桥以通往来，人以为便。

　　彭湖屿在府东南海中。山形平衍，东西约十五里，南北约二十里，周围小屿颇多。自府城东出海，舟行三日可至。又有东西二碇山，亦在海中。自东碇开洋，一日夜可至。其海水号彭湖沟水，分东西流。西达漳泉，东达吕宋。《海防考》：隋开皇中，尝遣虎贲陈棱略彭湖地。其屿屹立巨浸中，环岛三十有六，如排衙。居民以苫茅为庐舍，推年大者为长，以畋渔为业。地宜牧，牛羊散食山谷间，各耳为记。《元志》云：三十六岛，巨细相间，坡陇相望，有七澳居其间，大约有土无木，土瘠不宜禾稼。产胡麻、菜豆，山羊尤多。居人煮海为盐，酿秣为酒，采鱼虾螺蛤以佐食。土商兴贩，以广其利，贸易至者岁常数十艘，为泉外府。至元末，置巡司于此。明初洪武五年，汤信国经略海上，以岛民叛服难信，议徙之于近郭。二十年，尽徙屿民，废巡司而墟其地。继而不逞者潜聚其中，倭奴往来停泊取水，亦必经此。嘉隆以后，海寇曾壹本等屡啸聚为寇，官兵大举，始讨平之。万历二十年，倭犯朝鲜，哨者云将侵鸡笼、淡水。鸡笼密迩彭湖，于是议设兵戍险。二十五年，增设游兵，春冬汛守。四十五年，倭入犯龙门港，遂有长戍之令，兼增冲锋游兵，以厚其势。其地环衍可二百余里，三十六屿之胜，盖清漳、温陵二郡之门户。但地斥卤，水咸涩，常燠多风，稼穑差艰耳。屿之正中曰娘宫屿。从西屿入，二十里为茶盘，又十里为进屿，即娘宫屿矣。波平浪息，无氵朋奔激射之势，其状如湖，因曰彭湖。湖面宽转可里许，深稳可泊，遇南北风，我舟汛守皆顿其中。夷人往往窥伺，以为窟穴。面为案山，右为西安，各置小城，列铳其中，以为戍守，名曰铳城。又左为风柜，夷人尝筑铳城于此。山略高至七八尺，夷拗其中，上垒土，若雉堞。日后毁其城，仍分军戍守，与案山、西安相犄角。东为莳上澳、猪母、落水，最当东南之冲。寇从东南来者，遇风辄寄泊焉。由陆趋娘宫三十余里，旧有舟师戍守，后又筑铳城以防横突。又东向为钻管港、林投仔、龙门、青螺诸澳。龙门有原泉，旧为居民聚落。万历三十五年，倭流劫大金，所余船突犯泊此屿。西为西屿头，正夷寇出入之道。有果叶澳，泉甚冽可饮。稍北为竹篙湾。又西为仔员。又西北为丁字门、水吼门，非乘潮舟，不得出入。皆设水陆兵戍守。屿北为北山墩，有北太武，稍卑为赤嵌。循港而进，越一澳区，为镇海港，累城于此。又西北为吉贝屿，沿海诸山，乱石森列，港道迂曲，非练熟舵梢，不能驾舟也。又北太武与中墩，称两太武，俱湖中最高处，便于望。娘宫稍后二里有稳澳山，颇纡坦。自万历三十七年，红夷一舟阑入彭湖，久之乃去。天启二年六月，有高文律者，乘戍兵单弱，以十余船突据彭岛，遂因山为城，环海为池，破浪长驱，肆毒于漳泉沿海一带，要求互市，欲如粤东香山澳夷例。总兵俞咨皋者，用间移红夷于北港，乃得复彭湖。议于稳澳山开筑城基，通用大石垒砌，高丈有七，厚丈有八。东西南共留三门，直北设铳台一座，内盖衙宇营房，凿井一口，戍守于此，以控制娘宫。然议者谓彭湖为漳泉之门户，而北港即彭湖之唇齿，失北港则唇亡而齿寒，不特彭湖可虑，漳泉亦可忧也。北港盖在彭湖之东南，亦谓之台湾。天启以后，皆为红夷所据。

　　○海府东南八十三里。府境群川毕达于此。旧《志》：自城东海道正东行，二日至高华屿。又二日至<句黾>{辟黾}屿。又二日即琉球国也。《海防考》：郡境滨海之地，东则惠安，与兴郡莆田接界。西则同安，与漳郡海澄接界。延袤三百余里。今分设卫所，以防门户，而边海之佛堂、蚶江两澳，亦肘腋之虞也。又有沙塘湾，在永宁卫城南，或谓之沙头奥。

　　晋江府城南德济门外。其上源承永春、安溪、南安诸水，汇为黄龙江。东流至城西临漳门外，曰笋江。江岸有石，高二丈许，卓立如笋，因名。岸傍一山，俯瞰江流，有大盘石，从山腰至麓，与江相接。长百二十余丈，其穿伏于水底者，尤不可测。宋初邑僧定诸建塔于盘石之上，因名山曰石塔山。笋江而下，则为浯江。流经德济门外，复东流而北折，环城东南，曰石江。又东行至法石、石头、圣姑，达于岱屿，入于海，亦谓之蚶江。盖皆晋江之异名矣。旧《志》：晋江之名，以晋南渡时，衣冠避地者多沿江而居，故名。《新唐书》：晋江县北一里有晋江。开元二十八年，别驾赵颐贞凿沟通舟楫至城下。盖引江为别渠，非即晋江正流也。

　　洛阳江府东北二十里。纳境内诸山溪之水及惠安县西北之水，流经府东，入于海。群山逶迤数百里，至江而尽。唐宣宗微时游此，谓山川胜概，有类洛阳，江因以名。《志》云：县境东北诸水注于康溪，达于濠市溪，至于留公陂斗门。其别流为长溪，受大帽等山十余水。又别流为惠安沙溪，受覆船等山八水，俱至留公陂斗门，汇为洛阳江而东入海。留公陂旧名丰谷陂，宋右史留元刚筑以灌田，今俗呼陈三坝。洛，沈括曰：义同落。《九域志》作乐洋。然洛阳之称，其来久矣。

　　天水淮府城东南。其地曰南洋，田滨海，苦咸卤。唐大和三年，刺史赵凿清渠，作三十六涵，纳笋、浯二水以灌田，凡百八十顷。取赵姓望名曰天水，方言谓淮为围，俗谓之下围，后陈洪进改曰节度淮。宋守曹修睦亦尝浚治，别营三涵，以便启闭。《志》云：郡东南水门旧曰通淮，以泄城中潴水。先是城内废河与外濠绝，距淮远。宋治平三年，夏潦水溢，屋庐崩坏。越二年，守丁穴城为门以通淮，疏潢纳之外河，自河注之江，江潮通河，便于舟楫。百货贸迁，皆至于市，因名门曰通淮。元季拓城，通淮门之地在城内，改建门曰南薰。嘉靖中，改门名曰迎春。隆庆二年，守万庆重浚城内外沟河，立临漳、南薰、通淮三水，门城中诸水皆引流入淮，合附近群川达东山渡，入于晋江。

　　东湖城东一里。郡境诸湖，此为最大。唐时周四十顷，后渐壅塞。宋庆元六年，郡守刘颖浚之，积土湖中为四山，置斗门四。于西南隅引为放生池，岁久侵废。淳三年，守颜颐仲复浚，又积土湖中为三山，郡人因名湖曰七星湖。后复废。明天启五年重浚。一名万婆湖。有万婆祠。○龙湖，在府南百里。相接者曰虺湖，周可二十里。《志》云：府南七十里有横山，其溪涧之水汇流为二湖。龙湖大而水绿，虺湖小而水赤。相传旧与海通，涌沙介其间，遂别为湖。又有龟湖，亦在府东南三十里，宝盖山东北诸溪涧水所汇也。嘉靖三十七年，倭寇由龟湖突犯安平，燔掠而去，即此。

　　烟浦埭府东南二十里。《志》云：堰水曰埭，埭九十有四。烟浦最大，上承九十九溪之水，广袤五六里，襟带南乡之境，出石六斗门入于晋江。宋时筑捍三万丈，斗门四，与陈埭斗门共为尾闾泄水。治平二年以后，屡坏屡修。绍兴六年，大加修治。今犹仍故址。又西南为陈埭。本陈洪进所筑，受西北吟啸浦之水及罗裳山诸涧西南出，分为众港，从二斗门以入海。○七首塘，在府南二十里，境内之塘四十有一，七首为最大。七首之中，盈塘、砂塘最大。塘中有屿，群峰皆奇耸。《唐志》：晋江县东一里有尚书塘，溉田三百余顷，本名常稔塘。贞元五年，刺史赵昌置。昌后为尚书，民思之，因以名塘。其塘上接清源山诸坑及东湖之水，下流达于晋江。府北一里又有仆射塘。唐元和二年，刺史马总开浚灌田数百顷，总后赠仆射也。俗号白土塘，今皆废为田。

　　清洋陂在府南。陂八十有二，洋陂最大，邑南诸洋俱受溉焉。自烟浦而西，水之小者为溪，大者为浦。溪浦分流之际，则筑土为陂，以溉溪旁之田。自南安县之九溪，至府西南之高溪，凡三十六水，合流数百里而为陂。自陂而下，为拱塘、苏塘，萦回复十余里，所溉田千有八百顷。宋熙宁初筑。淳熙七年，累石为旱，以防霖溢。且为三垛以泄水，长一百八十丈，广二丈有咫。修小陂于支流者五，为斗门于下流者七，陂之南北，增筑长旱各三，倍其长之数焉。凡诸港、浦、埭、塘，皆古人填海而成之，所谓闽在岐海中也。

　　玉澜浦府南四十里。汇灵源山东南诸涧之水趋于海。又南四十里有植壁港，汇横山以南诸溪涧水而入海。沿植壁而南，有陈坑港，汇井尾埭、烽火埭、西湖诸水趣于海。《志》云：滨海之港以十余计。西南隅又有安海港，南安县境诸溪亦由此入于海。

　　○围头镇府南八十里。宋置宝盖寨。《志》云：宋淳熙十三年，于泉州城南十里置宝杯寨，城东十五里置法石寨。嘉定十一年，以海寇冲突，围头守臣真德秀移宝林兵戍围头，立寨曰宝盖，而以法石为重地是也。元寨废。明初徙永春县，陈岩巡司置于此，改今名。有城，周不及一里。洪武二十年筑。又乌浔巡司，在府东南九十里。旧置于安溪县大西坑，寻徙置此。有小城，亦洪武二十年筑。相近又有深沪巡司，元置于府南二十五里，曰港边巡司。洪武二十年，徙置于此，改今名，并筑城戍守。又祥芝巡司，在府东五十里，旧置于东南五十里之石湖镇。洪武二十年，改徙今处，并筑小城。

　　安海镇府南二十里。古名弯海，宋初始改弯为安，曰安海市。西曰新市，东曰旧市。海舶至州，遣吏榷税于此，号石井津。建炎四年，置石井镇。绍兴二十六年，海寇奄至，镇官自镇西偏循东北筑土城，叠石为门备之。后圮。元置石井镇巡司于此。明初洪武二十年，徙巡司于同安县之东坑镇，仍为商民辏集处。嘉靖三十七年，以倭乱石拓城，周五里有奇，为门四，水关大小凡八，设官军戍守。亦曰安平镇。三十八年，倭寇两攻安平。四十三年，复自仙游来攻，皆不能陷。万历三十四年，移府通判驻此，为滨海要地。又府东南有石湖镇，亦曰石湖澳，滨海扼要处也。宋熙宁初，以石湖村为晋江、南安、同安、惠安四县陆路总要地，置寨戍守。后废。万历中，增筑石城，并设戍兵。○万安寨，在府东北洛阳桥傍，与惠安县分界处，嘉靖中置。府南六十里有潘径寨，洪武二十一年所置也。府东南又有吴山等十五寨，俱洪武中置。隶永宁卫。

</div>
    <div class="pagination">
<a href="读史方舆纪要_page382.html">上一页</a><span>...</span><a href="读史方舆纪要_page378.html">378</a><a href="读史方舆纪要_page379.html">379</a><a href="读史方舆纪要_page380.html">380</a><a href="读史方舆纪要_page381.html">381</a><a href="读史方舆纪要_page382.html">382</a><span class="current-page">383</span><a href="读史方舆纪要_page384.html">384</a><a href="读史方舆纪要_page385.html">385</a><a href="读史方舆纪要_page386.html">386</a><a href="读史方舆纪要_page387.html">387</a><a href="读史方舆纪要_page388.html">388</a><span>...</span><a href="读史方舆纪要_page384.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
