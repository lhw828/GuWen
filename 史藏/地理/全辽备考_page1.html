<!DOCTYPE html>
<html>
<head>
    <meta charset="UTF-8">
    <title>全辽备考 - 第 1 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全辽备考 - 第 1 页/共 5 页</h1>
    <div class="content">全辽备考　　（清）林佶 撰 

　　●目录 

　　叙 
　　卷上 
　　卷下 

　　●全辽备考叙 

　　曩岁蕲春黄先生语余曰汉皋徐氏藏有林吉人谈辽东故实之书宜向其借录非远不可致者余闻斯语忽忽已十年矣顷间辽海同人议刊丛书始浼沪上蟫隐庐主人展转向其商借一日主人以赫蹏一卷远道邮致启缄视之乃知徐氏以精钞原本见假署曰全辽备考亦即黄先生所见之本也按清耆献类征谓吉人名佶一字鹿原福建闽侯人康熙五十一年进士官内阁中书工楷法文师汪尧峰诗师陈午亭王渔洋三氏之集皆其手写付雕世称善本所著曰朴学斋集而未言有此作卷首题莆田林佶莆田旧为福建兴化府治与闽县为二地此岂其本贯欤余考此书之内容即为杨大瓢之柳边纪畧而小有异同吉人贤者讵能攘人之美以为己作此诚著述界之一疑案已以余所知现行柳边纪畧有三种本其一著录于昭代丛书其二著录于小方壸斋舆地丛书皆不分卷方壶斋本更有节删凡昭代本之分注悉不之载又如明代辽镇边外诸镇之名昭代本列举最晰船厂西之金完颜娄室碑尤有关于史迹且胥为正文而方壶斋本亦刈去之此以求简而陋虽刻犹不刻也近年又见仰视千七百二十九鹤斋丛书著录柳边纪畧五卷其前四卷悉同昭代惟第五卷则为杨氏客辽东时所撰之诗每与前四卷相映发慨当以慷声情激越为吴汉槎秋笳集之伦类语云后来居上此之谓也徐氏所藏既不异于杨作惟将其先后次第时为易置割裂冠以篇目如诸本之论柳边者此本分标三目一曰边塞二曰边门三曰边官又如诸本之论东北疆域者此本亦分标三目一曰边地理二曰地界三曰盛京界又以前数行合于边官一目其所标地界盛京界等字皆自原文摘出必连续读之方可成章其它如庙及风土各目更不能包举内容尤多可笑然书中数称余父又有孔元昭挟私怨以陷余父之语此即指大瓢之父友声先生被陷遣戍之事若吉人有意作伪何不将此等处加以删易意者吉人夙喜钞书见杨氏之稿本遂录而藏之以其无篇题也名曰全辽备考下署莆田林佶乃钞者之自署后来遂误以为作者之名而几同攘窃矣如此说而不得实则为书贾之作伪既易新名又别署作者更窜易前后增入篇目藉此以绐阅者理或有之然而吉人贤者必不肯出此也余读吉林英煦斋卜魁城赋其自注凡九引林佶全辽备考而皆出于柳边纪畧是煦斋所见并同此本而丁氏八千卷廔书目著录此书亦题曰全辽备考然则窜易改题外间传写其由来者久矣且此书所纪亦有为纪畧所无者其叙述之详略字句之异同更不可一二数煦斋虽达官亦自博雅犹肯引用是其面目尚可保存故取与纪略并印以与世人共见焉方余未见是书时以为即林本裕之辽载或黄先生误记为吉人之作也本裕字益长清辽东人不详其世有辽载二十一卷辽载前集二卷稿本未刊亦著录于八千卷廔书目丁氏之书后入江南图书馆而捡其见目乃无此种及得见徐氏所藏始知是二而非一然不意其为柳边纪略之改题也汉皋徐氏名恕字行可其藏书之斋曰疆誃与黄先生为同省雅故原书前钤二小印一曰桐风高翻咠?十疏录之书一曰居巢李氏收藏书眉有黄先生之批校徐氏因蟫隐庐主人之托肯以藏本千里见假盖亦繇黄先生豫为地道之故是尤可感也夫金毓黻叙 

　　●全辽备考卷上 

　　莆田林佶　撰 

　　边塞 
　　边门 
　　边官 
　　边地里 
　　盛京城 
　　边地路程 
　　边台 
　　山海关 
　　关制 
　　长城遗址 
　　孟姜遗迹 
　　辽人物 
　　辽山川 
　　咸州 
　　黄龙府 
　　边部落 
　　东北边部落考 
　　宁古塔 
　　长白山 
　　混同江 
　　五国城 
　　冷山 
　　使鹿部 

　　○边塞 

　　边塞多榆故曰榆塞今辽东皆插柳条为边高者三四尺低者一二尺若中土之竹篱而掘壕于其外人呼曰柳条边又曰条子边 
　　按条子边西自长城起东至船厂止北自威远堡门起南至凤凰山止 【按明时辽镇边墙西北自长城蓟镇界铁场堡起至东北开原之永宁堡止共六十八堡边长一千二百四十八里东北自开原之镇北堡起至东南凤凰城堡止共二十六堡边长五百二十里而今之兴京船厂则皆明时之边外地也欤】 

　　○边门 

　　设边门二十一座曰凤凰城门曰爱哈门曰兴京边门曰加木禅门曰英额门曰威远堡门曰发库门曰彰武台门曰白土厂门曰清河门曰九官台门曰松岭子门曰长岭山门曰新台门曰黑山口门曰高台堡门曰平川营门曰布儿德库苏把儿汉门曰黑儿苏门曰易屯门曰发忒哈门 【按明时辽镇设关十辽阳城东南百八十里通朝鲜者曰连山关叆阳城东北抚顺城东二十里建州互市者曰抚顺关开原城东六十里靖安堡地方曰广顺关开原城东七十里彝人互市者曰镇北关开原城西六十里庆云堡地方曰新安关广宁城东北七十里彝人互市者曰镇远关广宁城北八里已分水岭关金州城南一百二十里通海运者曰旅顺口关海州城西南七十里海运船由此入辽河者曰梁房口关设沿边冲要堡一百有三曰铁场曰永安曰背阴障曰三山营曰平川营曰瑞昌曰高台曰三道沟曰新兴营曰锦川营曰黑庄窠曰仙灵寺曰小团山曰兴水县曰白塔峪曰寨儿山曰灰山曰松山寺曰沙河儿曰长岭曰椴木冲曰大兴曰大福曰大镇曰大胜曰大茂曰大定曰大康曰太平曰大宁曰大静曰大清曰镇夷曰镇边曰镇静曰镇安曰镇远曰镇宁曰镇武曰西兴曰西宁曰平洋桥曰东昌曰东胜曰长宁曰长定曰长安曰长胜曰长勇曰长营曰静远曰平虏营曰上榆林曰十方寺曰丁字泊曰宋家泊曰曾迟曰镇西曰彭家湾曰平定曰定远曰庆云曰古城曰镇夷夷曰清阳曰永宁曰镇北曰威远曰静安曰松山曰柴河曰抚安曰白家冲曰三岔儿曰会安曰东州曰散羊峪曰马根单曰一堵墙曰清河曰鹻场曰张其蛤曰双堆儿曰洒马吉曰叆阳曰宽佃子曰长岭曰散等曰长佃子曰刘官寨曰汤站曰凤凰城曰青台峪曰镇东曰镇彝曰甜水站曰黄骨岛曰归服曰红嘴曰望海窝曰镇远】 

　　○边官 

　　每门设苏喇章京一员笔帖式一员披甲十名东北柳条边内外设将军三曰盛京将军曰宁古塔将军曰爱浑将军 【即黑龙江将军】 府尹一曰奉天府尹 

　　○边地里 

　　盛京将军奉天府尹所属东至兴京西至山海关永平府界南至海北至发忒哈门柳条边东北至威远堡门设京二 
　　一曰兴京 【周秦属肃慎氏汉晋属挹娄隋属高丽唐初置燕州后为渤海大彝震所据改属定理府辽金属渖州明属建州右卫在边外名黑图阿喇城本朝发祥地天聪八年改为天眷兴京】 
　　一曰盛京 【禹贡属青州虞营州地商属肃慎氏周属朝鲜秦辽东郡汉辽东乐浪玄菟三郡地明帝末为乌桓鲜卑所据献帝初平三年属公孙度辽东郡地初平末属曹操晋改辽东郡为国领县八后魏仍为辽东郡隋没于高句丽唐高宗平高句丽置安东大都护府元宗时属渤海郡王大祚荣渤海郡地后十二世孙彝震潜号建定渖二州属定理府辽属东京昭德军金属东京显德军元初为渖州后改沈阳路属辽阳行中书省明洪武二十年建沈阳中卫本朝天聪八年改为天眷盛京顺治元年裁卫所设驻防官兵】 
　　府二 
　　一曰奉天府 【即盛京顺治十四年设】 
　　一曰锦州府 【禹贡属冀州虞夏属幽州商属孤竹国周属燕秦辽西地汉无虑望平县地属辽东郡幽州刺史领之晋慕容氏西乐郡唐柳城县属营州辽金锦川临海军隶中京大定府元省军县名止称锦州隶大宁路明洪武二十六年建广宁中左屯卫本朝康熙三年改锦州为锦县康熙四年乃置锦州府】 
　　州三 
　　一曰辽阳州 【周朝鲜界战国燕地秦汉属辽东郡东汉改为辽阳县属玄菟郡魏属辽东郡晋属襄平隋属高句丽唐辽州属安东大都护渤海改属东平郡辽初建东平郡号南京后改为东京辽阳府金东京元辽阳行中书省明洪武四年置定辽都卫辽东卫八年改定辽都卫为辽东都指挥使司十年改辽东卫为定辽后卫升前千户所为定辽前卫左千户所为定辽左卫十七年建定辽中卫十九年建东宁卫永乐七年建自在州本朝顺治元年裁诸卫十年置辽阳府辽阳县十四年除辽阳府名康熙四年改县为州属奉天府】 
　　一曰宁远州 【商孤竹国地周属燕秦属辽西郡汉海阳县地属辽西郡晋慕容皝置集宁县唐瑞州辽隰州平海军海阳县地属来州金海阳海滨二县地属瑞州元瑞州地属大宁路明初本广宁卫地宣德三年分置宁远卫本朝顺治元年裁卫康熙三年置宁远州属锦州府】 
　　一曰金州 【周秦朝鲜界本辰韩地汉属玄菟郡晋属高句丽唐初置金州统之后渤海属杉卢郡辽复州化成县后改金州属蓟州安复军元初属盖州路后并入辽阳路明洪武四年置金州卫而中左所则在旅顺口本朝顺治元年裁卫所十年复为金州今属锦州府】 
　　县七 
　　一曰承德 【奉天府属附郭】 
　　一曰海城 【周秦属朝鲜本古南沃沮国汉初属玄菟郡后改属乐浪都尉东汉置都尉仍封沃沮为侯国魏属平州晋属高丽隋属高丽为沙卑城唐李绩平高丽改置盖州以统之渤海大氏以为南京南海府辽海州南海军隶东京金澄州隶东京元属辽阳路明洪武九年置海州卫本朝顺治元年裁卫十年置海城县属奉天府】 
　　一曰盖平 【周属朝鲜本辰韩地秦燕人卫满所据汉属玄菟郡魏属平州晋属高丽隋盖牟县唐盖州属安东都护渤海大氏改为辰州辽辰州奉国军隶东京金盖州奉国军隶东京元初置盖州路后并入辽阳路明洪武九年置盖州卫本朝顺治元年裁卫康熙四年置盖平县属奉天府】 
　　一曰开原 【周秦肃慎氏地汉晋隋属扶余国唐渤海扶余府辽属龙州黄龙府隶东京金属龙州利涉军隶上京会宁府元初设开原南京二万户府治黄龙府至元二十三年改开原路明洪武十一年建辽海卫二十二年建三万卫永乐七年建安乐州本朝顺治元年裁卫康熙四年置开原县属奉天府】 
　　一曰铁岭 【周秦肃慎氏地汉晋挹娄地隋越喜国地唐渤海改为富州属怀远府辽银州富国军金新兴县隶咸平府元省县隶如故明洪武二十一年建铁岭卫本朝顺治元年裁卫康熙四年置铁岭县属奉天府】 
　　一曰锦 【锦州府附郭】 
　　一曰广宁 【周初朝鲜界后属燕秦属辽西郡汉东南为无虑望平二县地属辽东郡西北絫县地属辽西郡东汉属乌桓晋属平州隋属高丽唐置巫闾守尉都护府辽东南为显州奉先军属东京西北为宜州崇义军属中京金置广宁府又义州崇义军元置广宁府路义州因之属大宁路明洪武二十五年封建辽王置广宁护卫二十六年改为广宁卫又置广宁前屯卫广宁右屯卫二十七年又置广宁中护卫二十八年置广宁左右护卫永乐中徒封辽王于湖广改中护卫为广宁中卫左护卫为广宁左卫右护卫为广宁右卫本朝顺治元年裁卫所康熙三年置广宁县属锦州府】 
　　城一 
　　曰凤凰城 【周秦朝鲜界本濊地汉属玄菟郡晋隶平州隋属高丽庆州地唐平高丽属安东都护后渤海据为东京龙原府辽开州镇国军属东京金石城县地属东京元属东宁路明初为凤凰城堡嘉靖三十七年因巡按李辅条议移置定辽右卫本朝顺治元年裁卫仍称凤凰城康熙二十年驻满兵一千名属兴京】 
　　以上皆入版图 
　　宁古塔将军所属东至东海东南至希喀塔山海界东北至飞牙喀海界西至威远堡 
　　盛京界南至土门江朝鲜界北至发忒哈边 
　　爱浑将军所属东至海西至你不楮阿罗斯界南至宁古塔界北至海以上不设郡县无版图羁縻之国居多焉 

　　○盛京城 

　　周围九里三百三十二步明洪武二十一年指挥闵忠因旧址筑四门本朝天聪五年增高一丈拓大三百步周共十里二百七十二步康熙十九年筑关墙周围三十二里四十八步高七尺五寸门改为八大东曰抚近小东曰内治大南曰德胜小南曰天佑大西曰怀远小西曰外攘大北曰福胜小北曰地载外书满文内书汉文不似今之满汉左右书也城中有钟鼓二楼百货集其下 
　　本朝皇城在南门内规模虽小金碧亦可观中宫曰清宁宫东宫曰关睢宫西宫曰麟趾宫次东宫曰衍庆宫次西宫曰永福宫楼曰翔凤阁曰飞龙正殿曰崇政殿大门曰大清门东曰东翊门西曰西翊门大殿曰笃恭殿东坊曰文德西坊曰武功 【江南道士苗焦冥君稷守之时年八十余矣】 城左有圆殿一正中脊高二丈基高尺许大如高之半左右小圆殿各五基与地等脊高丈许大亦半之太祖率诸贝勒受朝贺处也 
　　盛京西六十里有土墙基号曰老边疑即明朝失辽阳后边墙 

　　○边地路程 

　　自京师至宁古塔凡二千八百七十八里京师四十里至通州二十里至燕郊二十里至夏店三十里至三河县 【县近七渡鲍邱临泃三水故名】 三十里至邦均二十里至段家岭三十里至别山二十里至枯树三十里至玉田县 【古无终国水中白沙可治玉】 四十里至流沙河四十里至丰润县二十里至板桥三十里至榛子镇 【松漠纪闻作榛子店】 三十里至新店堡二十里至沙河二十里至野鸡坨十五里至安和店 【店东北十余里有首阳山山麓有孤竹城伯夷叔齐庙庙有清风楼土人呼为洞山】 二十里至永平府 【古孤竹国秦汉为右北平松漠纪闻作平州】 三十五里 【松漠纪闻作四十里】 至双望店二十里至芦峰口十五里至抚宁县二十里至榆关 【或作渝关又曰临渝以渝水名松漠纪闻旧榆关至双望店七十里】 二十里至清河三十里至范家店三十里至山海关三里至欢喜岭五里至八里铺 【明崇祯初略经王在晋请城八里铺以卫山海关旋罢五年又以山东巡抚杨嗣昌言设兵五十名】 十五里至老军屯三十里至高梁站十八里至前卫十五里至凉水河十里至叶家坟三十里至中后所 【明崇祯五年设游击一员统兵一千二百】 
　　十八里至东光站十二里至望海店三十里至七里坡十二里至曹庄十里至宁远州 【明初置宁远卫领七所设指挥二十四员千户二十五员百户五十七员镇抚七员经历一员教授训导各一员嘉靖二十六年设参将一员领中军一员把总九员主兵三千八百八十八名客兵家丁二十三名独轮战车一百辆马三千三百六十八匹骡五十头四十二年设宁前兵备道一员本朝悉裁去惟设知州吏目学正训导各一员】 十八里至双树铺 【天聪二年五月太宗攻宁远不克回兵驻此】 十二里至连山十八里至塔山 【明时宁远卫中左所千户驻此】 十二里至高桥十八里至杏山 【明末设游击一员统兵一千二百名】 十八里至松山 【明初广宁中屯卫中左所　户驻此崇祯间设游击一员统兵一千二百名】 十八里至小凌河十里至双阳店二十里至大凌河 【明　广宁左屯卫中左所千户驻此自辽阳失后遂为要地总兵祖大寿等统重兵于此拒守】 三十里至十三站 【即十三山胡峤陷虏记云西南去幽州二千里】 四十里至闾阳驿 【辽干州广德军奉陵县金闾阳县】 二十里至壮振堡十里至兴隆店十五里至二台子十里至顾家子三十里至中安堡十八里至羊肠河 【按三镇边务总要羊肠河在镇远等堡边外系朵颜卫住牧之所今为内地边界】 
　　十五里至小黑山二十里至胡家窝三十里至二道井二十里至一半拉门三十里至白旗堡 【康熙二十一年三月朔己酉天子驻跸于此凿百井以供行营】 三十里至刘河沟十里至黄旗堡八里至小黄旗堡二十二里至巨流河 【即辽河一名枸柳河又作句骊河源出靺鞨北诸山国初筑小城于河上名曰开城】 十五里至顾家子二十五里至老边三十里至大石桥 【一名永安桥】 三十里至奉天府 【松漠纪闻作渖州明洪武二十年建沈阳中卫领所五设指挥使三十二员千户二十一员百户五十七员镇抚经略各一员教授训导各一员嘉靖二十年设游击一员领中军一员千把总九员主兵七千九百八十七名客兵家丁四十八名独轮战车二百辆元戎车一辆鼓车二辆马五千三百八十八匹骡五十头今改设将军一员梅勒章京二员固山大八员噶喇章京八员牛彔章京　员代子　员笔帖式　员披甲三千名马匹又设府尹一员教授训导各一员户礼兵刑工五部侍郎各一员郎中七员员外郎十五员主事六员知县典史各一员教谕训导各一员】 二十里至大洼二十里至蒲河 【明时设千户所】 十里至汛沟铺二十里至懿路站 【即金挹娄县明时铁岭卫左右千户所驻此】 二十里至范家屯十里至新铺三十里至铁岭县 【明初建铁岭卫领所七设指挥二十八员教授训导各一员镇抚二员经历二员千户二十六员百户六十四员又设备御一员领把总二员主兵一千三百八十一名马五百五十八匹独轮车一百辆今改为县设知县典史各一员教谕训导各一员】 十里至高丽站五里至平定堡五里至山头堡四十里至开原县 【明初置辽海三万二卫领所十七设指挥五十一员千户三十二员百户九十三员镇抚六员经历二员教授训导各一员知州吏目各一员又设参将一员领中军一员千把总十四员主兵一万五百二十名独轮车二百辆元戎车一辆鼓车二辆马二千八百五十二匹骡五十头又设兵备道一员今改为县设知县典史各一员教谕训导各一员披甲一千名】 十五里至开原站十五里至柳条边威远堡门四十里至棉花街五十里至也合站 【盛京志及太祖实录皆作叶赫明时北关也】 
　　五十里至火烧岭三十里至黑而苏站三十里至小孤山四十里至大孤山 【扈从东巡日录载康熙二十一年天子去时路程奉天东北八十里为抚顺旧堡为琉璃河为札凯为嘉佑禅为曾家寨为哈达河为耿家庄为柳条边为鹞鹰坡为康格为库鲁为三丸山为夸兰山河为阿尔滩讷门阿尔滩讷门者蒙古语汉言大孤山也乃与驿路相合】 三十里至易屯河 【一作一统河又作亦屯河明正统间置卫】 二十五里至一把旦二十五里至石头河三十五里至双阳河六十里至衣儿门 【一作引门河明正统间置卫】 二十里至沙粦 【一作萨龙河】 三十里至一拉溪二十里至搜登 【一作苏敦】 二十里至水哈三里至小水哈五十里至船厂十里过混同江至尼失哈站三十里至交密峰四十里至厄黑木站十里至那木窝稽三十里至山神庙五里至拉筏站七十里至退屯站 【一名昂邦多红昂邦者大多红渡者口也】 三里至色出窝稽六十里至朱伦多河五十里至俄莫贺索落站一百四十里至必儿汉必拉站四十里至德林二十里至沙阑站四十里至蓝旗沟四十里至宁古塔 【元史地理志胡里改距上都开平四千二百里大都三千八百里大都者燕京也又明太祖实录洪武十五年二月故元鲸海千户速哥帖木儿木答哈千户完者帖木儿牙兰千户皂花自女直来归言辽阳至佛出浑之地三千四百里自佛出浑至斡朵怜一千里斡朵怜至讫温万户府一百八十里讫温至佛里大隘口一百八十里佛思木至胡里改一百九十里胡里改至乐浪古隘口一百七十里乐浪古隘口至乞列怜一百九十里】 

　　○边台 

　　明时辽镇建敌台一千三百三十三座 【东路马根单等七堡四十九座西路长勇等七堡八十二座宽佃子等十四堡七十四座开原十一堡一百十八座中固三城堡二十九座铁岭等六城堡三十五座汛河等三城堡一十六座懿路三城堡二十一座沈阳六城堡三十九座静辽等五堡六十一座镇武等五堡五十九座正安等八堡七十九座义州等十二城堡一百二十座锦州等十一城堡九十九座宁远等二十一城堡一百五十五座前屯等二十九城堡一百一十六座广宁右屯等四城堡十一座金州等二十五城堡九十五座复州等六城堡二十九座盖州等二十七城堡八座海州等四城堡四十四座洪武实录】 路台二百二十八座 【辽阳等十二城堡二十四座开原等十一城堡七座中固等三城堡四座铁岭等六城堡七座汛河等三城堡八座懿路等三城堡十座谙阳等六城堡七座静远等六城堡五座镇武等五城堡二十七座义州等十二城堡八座锦州等十一城堡一十七座宁远等二十一城堡三十二座前屯等二十九城堡三十六座右屯等四城堡二十四座海城等四城堡一十二座】 
　　当初建时量地冲缓缓者五里一台冲者二三里一台而所谓路台者高三丈五尺周围四十丈体圆以大砖为之上置铺楼垛口每台设守军五名专纳行旅居民之遇敌者也今自山海关至宁远州依然星罗碁布完好若新自宁远州至奉天府或五里一台或十余里一台 【明启祯置为本朝所毁】 自奉天至威远堡柳条边则数十里一台而又残毁过半土人云天聪间增城奉天取材于此故也 

　　○山海关 

</div>
    <div class="pagination">
<span class="current-page">1</span><a href="全辽备考_page2.html">2</a><a href="全辽备考_page3.html">3</a><a href="全辽备考_page4.html">4</a><a href="全辽备考_page5.html">5</a><a href="全辽备考_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
