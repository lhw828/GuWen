<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 261 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 261 页/共 479 页</h1>
    <div class="content">　　曲先卫在安定卫西。古西戎部落。宋淳三年，蒙古主使忽必烈将兵击大理，自曲先脑儿而南。即此。寻置曲先答林元帅府。明洪武四年，置曲先卫，授其酋散西思。后为朵儿只把所攻，并入安定，居阿真地。永乐四年，指挥哈三散即思三即等表言：西番侵暴，乞仍立卫，徙治药王滩。报可，以三即领卫事，并徙安定卫所于昔儿汀。宣德以后，屡入朝贡。成化中，为土鲁番所扰，请率部属内徙。从之。遂失故地。

　　○且末国在卫西南。《汉·西域传》：鄯善西通且末七百二十里，北接尉犁，南至小宛，可三日行。宋元嘉十九年，沮渠无讳夺鄯善，鄯善王比龙奔且末。《北史》：且末在鄯善西，去代八千三百二十里。隋大业五年初，平吐谷浑，于古且末城置且末郡，统肃宁、伏戎二县。《新唐书》：自于阗东关东行，入大流沙，行千里，至故折摩驮那，古且末也。又千里至故纳缚波，古楼兰也。○小宛国，在且末国南。《西域传》：治零城，东与羌接，僻南不当道。

　　○昆仑山在卫东北。或云肃州卫境有昆仑山，绵延至此。《一统志》：卫北拒肃州。是也。明永乐二十二年，部长三即思及安定部劫杀中使。洪熙元年，命朱英讨破安定，追逾昆仑西数百里，至雅令阔地。曲先远遁。即此。

　　○西番江在卫西。明宣德四年，指挥那那汉表言：为安定所侵掠，率余众溃居西番江，不敢归。诏安定酋遣还所掠，仍谕居西番江者，使复业，是也。

　　且末河在卫西。《隋志》：且末郡有且末水、萨毗泽。《唐志》：度且末河五百里，至播仙镇，古且末城也。 
　
 上一页　目录页　下一页
　
读书中文网
钱建文　制作　
读史方舆纪要
　
　

卷六十五 

卷六十五
　　◎陕西十四诸夷附考

　　哈密卫在肃州卫西北一千五百十里。至京师七千四百里。南抵沙州，西距火州，北连瓦喇。古伊吾庐地。《通典》：伊吾在敦煌北大碛外，自昔为戎狄地，不在九州之限。后汉明帝始取其地为屯田镇戍之所，未置郡县。后魏始置伊吾郡。后又为戎胡所据。唐贞观四年，内附，置西伊州。六年，改为伊州。天宝初，曰伊吾郡。五代时，号胡卢碛，小月氏遗种居之。宋时，土酋陈氏据其地。元族属忽纳失里封威武王居此。寻改封肃王。卒，弟安克帖木儿嗣。明永乐元年，遣使入贡。明年，设哈密卫，改封安克帖木儿为忠顺王。其部落有回回、畏兀儿、哈剌灰三种，皆领以都督，统于王哈密，居诸卫最西，为西域噤喉，中华拱卫。凡诸番入贡，必哈密译其文，乃发，以故特重。安克帖木儿立一年，卒，无子，兄子脱脱嗣王。九年卒，封脱脱从弟兔力帖木儿为忠义王。宣德元年卒，以脱脱子卜答失里嗣王，仍称忠顺。以幼故，仍立忠义王子脱欢帖木儿为忠义王，共守其国。正统四年，忠顺王卒，子哈力速鲁坛嗣，别名倒瓦答失里。无何，瓦剌攻哈密，劫王及王母去。哈密自是畏瓦剌，稍贰于中国。天顺元年卒，弟卜列革嗣。八年卒，世绝，王母弩温答失里署国事。诏以故忠义王脱欢帖木儿外孙把塔木儿为右都督，守哈密。死，子罕慎嗣。成化九年，土鲁番强，控弦可五万。其酋速坛阿力尤勇黠。速坛，华言王也。攻破哈密，执王母去，罕慎窜若谷城。诏都督同知李文讨之，至则调赤斤罕东兵数千驻苦峪，旋罢还，阿力益横。十四年，阿力死，子阿黑麻嗣。十八年，罕慎入哈密。宏治元年，阿黑麻亦壮，诈杀罕慎。请代领西域，不许，求忠顺近属安定王裔孙陕巴为嗣。四年，土鲁番以哈密来归。明年，封陕巴为忠顺王，入哈密，又以头目奄克孛木剌阿木郎辅之。阿黑麻复乘间攻杀阿木郎，执陕巴去。诏以部酋写亦虎仙为都督，辖三种部落，奄克孛木剌为之长，如罕慎故事。阿黑麻遂称可汗，略罕东诸卫，声言攻肃州，蹂甘州。七年，闭嘉峪关，绝西域贡，令怨阿黑麻。时阿黑麻已西还，留四百骑据哈密。八年，肃州抚夷指挥杨翥言：罕东有径路达哈密，不旬日至，袭之必克。宜以罕东为先锋，我兵继之。枢臣马文升以为然。于是抚臣许进奉诏，使河西别将彭清以三千骑往结罕东。既而师至肃州，迟罕东兵不至，乃循大路行，乏水草，骑不得逞。番将牙兰觇知，遁去，遂入哈密。时哈密种类，久苦兵，困甚不能支，尽焚其庐舍，内徙肃州。先是，奄克孛木剌并种人亦寄居赤斤，守臣并为之请居苦峪，给牛种耕牧。九年，土鲁番复据哈密。十年，阿黑麻以绝贡失互市，窘乞归，陕巴贡如旧。十二年，陕巴还哈密。阿黑麻寻死，子满速儿嗣。十七年，哈密人逐陕巴，以真帖木儿守哈密。是年，陕巴复还，真帖木儿入居甘州。正德元年，陕巴卒，子拜牙即嗣。满速儿逐之，使其将火只他丁守其地，寻复还哈密，拜牙即仍守之。七年，真帖木儿还土鲁番。八年，拜牙即弃哈密，走降土鲁番。十年，土鲁番复归哈密。十一年，仍夺据之，大入为寇，逼肃州城下，败去。诸将又追败之于瓜州。满速儿复诈请和。嘉靖三年，入犯甘州，抚臣陈九畴败却之，又败之于肃州。时哈密已残破，余众千余人走入塞。守臣抚存之，岁给耕种。四年，曲先叛酋牙木兰附土鲁番。土鲁番仍据哈密，犯肃州，又入沙州。七年，牙木兰来降。八年，土鲁番复犯肃州，击走之，旋又请归哈密。廷议言哈密难守，不宜复。詹事霍韬力言：置哈密者，所以离戎狄之交，外领西域，内蔽边郡，不可失也。枢臣胡世宁力主弃之。时满速儿入贡，遂以哈密来归，然吾竟不能有也。二十五年，复为土鲁番马黑麻所据。哈密诸酋吉孛剌等皆耕牧河西，仍袭故爵。盖边备不修，自杨翥议袭以后，数十年中，无能以一骑逾关而西者，使土鲁番纵横坐大，残灭与国，为可愤也。

　　○伊吾废县今卫治。本匈奴中地。后汉明帝时，取伊吾庐地，置宜禾都尉以屯田。《东观记》：永平十六年，窦固破匈奴呼延王于天山，留兵屯伊吾庐。是也。建初二年，罢伊吾庐屯兵。匈奴复遣兵守其地。永元二年，窦宪遣副校尉阎砻击北匈奴之守伊吾者，复取其地。四年，中郎将任尚屯伊吾。永初元年，复罢伊吾庐屯田吏士。元初六年，以西域附北匈奴，共为边患。敦煌太守曹宗奏遣行长史索班复屯伊吾。既而为北匈奴及车师后王所攻没。永建四年，以伊吾膏腴地，旁近西域，匈奴资之为钞暴，乃复开设屯田，置伊吾司马。和平初，北匈奴呼衍王攻伊吾屯城。诏敦煌太守马达将兵救之，至蒲类海，寇引去。其后复为匈奴及西域所据。晋太元十年，苻秦将吕光击匈奴，自龟兹还至宜禾。或以为即伊吾。非也。时光自龟兹至宜禾，始进至高昌，又进至玉门。是宜禾在高昌西。所谓宜禾，当是庭州之伊和谷传讹耳。时杨翰言于凉州刺史梁熙，伊吾关亦可拒者。正谓此。盖其地尝置关也。宋景平初，沮渠蒙逊所署晋昌太守唐契奔伊吾，臣于柔然。柔然以契为伊吾王。元嘉十九年，自伊吾拥众西趣高昌，柔然追击杀之。后魏主兴光二年，遣尉眷击伊吾，克其外城，大获而还。太和十二年，柔然伊吾戍主高羔子以城附魏，因置伊吾郡。二十一年，魏议割伊吾地五百里，居高昌王马儒之众。既而高昌国乱，不果。其后为鄯善所据。隋开皇初，遣元晖出伊吾道，通使于突厥西部达头可汗。大业四年，遣薛世雄出玉门，击伊吾。世雄引军度碛。伊吾大惧，请降。世雄筑城于汉故伊吾城东，留守戍之而还。五年，伊吾吐屯设献西域地数千里，因置西海等郡。时伊吾属于突厥，吐屯设其所置以守伊吾者也。隋末，复为突厥所据。唐贞观四年，突厥亡，伊吾城主入朝，举其属七城来降，因置西伊州。六年，改曰伊州。十二年，为高昌及西突厥所侵，乃发兵击灭高昌。开元中，置天山军于州城内，属北庭节度使。天宝中，改曰伊吾郡。乾元初，复曰伊州。其后没于吐蕃。高居诲曰：伊吾庐，土名胡卢碛。地无水，常寒，多雪。刘句曰：伊吾南去玉门关八百里，东去阳关二千七百三十里。后汉明帝取其地，置宜禾都尉以屯田。窦固、班超大破西域，始筑城于此。班勇为西域长史，居此地也。后魏、后周，没于鄯善戎。隋大业中，内属，置伊吾郡。后又为戎所据。唐贞观中，归化，因置西伊州。土良沃，人骁悍，为控扼西番之要地。王氏曰：赵《聚米图经》：沙州西至伊州四百里。杜佑亦曰：伊吾至敦煌界百四十里。刘句谓东至阳关二千七百余里，何欤？又隋未尝置伊吾郡。宋祁亦踵刘氏之说而不知其误，何也？今哈密城在平川，约三四里，有东北二门。

　　纳职城在卫西南。汉宜禾都尉地也。杜佑曰：汉伊吾故城，在此县界。唐贞观四年，置纳职县，属西伊州。刘句曰：本鄯善所筑城也。唐因置县于此。开元中省。《宋史》：城在大患鬼魅碛之东南，望玉门关甚近。○柔远城，在卫东。刘句曰：贞观四年置，取县东柔远故城为名。神功初，省入伊吾县。

　　剌木城在卫西。哈密旧恃此城为固。弘治九年，土鲁番酋阿黑麻袭破哈密，使其党撒他儿守剌木城。哈喇头目奄克孛剌结瓦剌酋小秃列袭杀之，还守哈密，是也。《四裔考》：剌木城为哈密要地。自土鲁番入哈密，其往来未有不经剌木者。卒弃而不守，安得不至于覆败乎。又有哈剌帖等城，亦在卫西。马文升曰：哈密大小城凡十有一。是也。

　　鄯善国城在卫东南。《汉·西域传》：本名楼兰，治扌于泥城。去阳关千六百里，去长安六千一百里，西北去车师千八百九十里。地沙卤，少田，寄田谷他国。武帝元封三年，欲通西域，遣将军赵破奴击车师。先至楼兰，擒其王，遂破车师。因举兵威以困乌孙、大宛之属。于是酒泉列亭障至玉门。《西域传》：楼兰国最在东垂近汉，当白龙堆，乏水草，常主发导苦汉，屡为匈奴反间。元凤四年，大将军霍光遣傅介子刺杀其王安归，更立尉屠耆为王，改国名鄯善。元康四年，使卫司马郑吉护鄯善以西南道。后汉建武二十一年，西域鄯善等八国俱遣子入侍。二十二年，莎车击破鄯善。永平十六年，班超使西域，击杀其使处也。元初末，北单于与车师后部叛，攻没伊吾屯者，击走车师前王，略有北道。班勇议遣西域长史将五百人屯楼兰，西当焉耆、龟兹、径路，南强鄯善、于阗、心胆，北捍匈奴，东近敦煌。从之。延光二年，班勇至楼兰，发兵到车师前王庭击匈奴，是也。元嘉以后，渐与中国绝。三国魏黄初三年，复与龟兹、于阗，俱遣使贡献。魏主丕以西域通，置戊巳校尉。寻罢。晋咸康初，凉州张骏遣兵伐龟兹，鄯善遂与西域诸国皆朝贡姑臧。太元七年，鄯善王休密驮与车师前部王共朝苻秦，请为乡导以伐西域之不服者。苻坚因使吕光等将兵伐破西域。宋元嘉十二年，入贡于后魏。十九年，沮渠无讳自敦煌西逼鄯善。鄯善王比龙奔且末，无讳遂据其地。十九年，无讳西徙高昌，其王复还。二十二年，魏主焘以鄯善闭断魏道，使西域不通者数年，遣将万度归击之。万度归以轻骑度流沙，袭鄯善。鄯善王真达降，西域复通。二十四年，魏以其臣韩达为鄯善王，镇其地，赋役其民，比之郡县。魏乱，没于吐谷浑。隋大业五年，取其地，置鄯善郡，统显武、济远二县。旋废。唐为纳缚波之地，属北庭节度使。

　　伊循城在鄯善境内。《汉书》：元凤四年，改立鄯善王尉屠耆。王言国中有伊循城，地肥美，愿汉遣一将屯田积谷，令臣得依其威重。于是置屯田军吏，以镇抚之。元康初，冯奉世奉使送大宛诸国客至伊循城，是也。

　　○天山在卫北百二十里。《志》云：哈密北有大山，其三面皆平旷。是也。亦谓之伊吾北山。后魏主恪永平初，柔然佗汗可汗与高车战，军于伊吾北山。会高昌王麴嘉，求内徙于魏。魏将孟威将凉州兵迎之。至伊吾，佗汗惊遁，为高车所袭杀，是也。亦谓之折罗漫山。隋大业七年，西突厥处罗可汗为部酋射匮所袭败，弃妻子东走，寓于高昌，东保折罗漫山，因入朝于隋。《通典》：伊川西北至折罗漫山百四十六里，东北至折罗漫山二百四十里。本名天山。番名折罗漫山。匈奴至此，必下马拜。一名雪山。其南二里有盐池。

　　马骏山在卫东南。相近有望乡岭。《志》云：岭上石龛，有李陵题字处。○柳谷，在卫北二百里。唐贞观中，侯君集伐高昌，自碛口进至柳谷，又进至田城。元和八年，回鹘发兵度碛南，自柳谷西击吐蕃，是也。

　　○畏吾儿河卫东百三十余里。沿河沙柳弥望。○合露川，在卫东南。唐回鹘公主尝居此，城址尚存。相近有汤泉池。

　　甘露川卫西北三百里。刘句曰：唐景龙四年，于此置伊吾军。西北去北庭府七百里。○娘子泉，在畏吾儿河东。土人呼为可敦卜剌。

　　右哈密

　　土鲁番在哈密西八百里。至肃州一千八百五十里，至京师八千五百里。汉车师前王庭地，谓之交河城。唐平高昌，置交河县，属西州。后没于吐蕃。明初，为土鲁番城，属火州。永乐六年，番僧清来率其徒法泉等来朝。命清来为国师，法泉等为土鲁番僧纲司，遣归。九年，其酋古麻剌失里遣使贡。十一年，万户赛因帖木儿遣使贡。十三年，又贡。后遂授其酋长为都督、都指挥等官。宣德五年，番酋尹吉儿察等率其孥来朝，请留京师。从之。死，子卜烟川嗣。正统天顺间，皆恭顺。成化初，阿力始强，自称速檀。速檀，华言王也。累引兵劫掠哈密诸部地，几尽。九年，入哈密，据其城。阿力死，子阿黑麻嗣。死，子满速儿嗣。相继扰哈密。满速儿死，子沙速坛嗣。次子马黑麻复据哈密，耕种沙州，遣使求贡，并求给地以居。不许。嘉靖二十六年，马黑麻赴阙纳款，土鲁番使者阿克力等八百余人因而叩关。总兵仇鸾、巡抚傅凤翔，尽延入关，居之甘州。《故事》：土鲁番五年一贡，贡使半留肃州，半留甘州。至是贡不如期，且请毋析居，凤翔等依回许可。嘉靖末，沙速坛潜掠北部，中流矢死。弟马速嗣，隆庆中死，马黑麻嗣。其弟琐非速坛、虎来失速坛、阿卜撒，亦并遣使求贡。议者以一姓四使，非礼，令各附一使于马黑麻使中，以示羁縻。诏可。自是朝贡不绝。夫土鲁番，小夷别部，地不过当中国之一县，而坐视其犭皮猖，自嘉峪以西，尽为残破。论者至谓阿力以来，皆挟哈密以邀利。至隆庆后，不复言哈密，而土鲁番亦辑。然则持危继绝之道，可以不讲也，弱肉强食，羁縻诸国，何恃以无恐哉？《四裔考》：土鲁番，一名土尔番。本交河县之安乐城。城方三里，地平，四面皆山，气候多暖。其西二十里有崖儿城，城仅二里。相传此为故交河县治。

　　○交河废县即今土鲁番城。《汉书·西域传》：车师前王治交河城，去长安八千一百里。《汉纪》：汉出西域有两道：南道从楼兰，北道从车师，二国当汉使空道，攻劫汉使尤甚。征和三年，遣马通等击匈奴于天山，恐车师遮汉军，使别将成娩将楼兰、尉犁、危须等六国兵围车师，尽得其王及民众而还。其北有石城。地节三年，车师叛汉。时郑吉等田渠犁，攻车师，破交河城。其王走石城，复攻破之，车师降。既而车师王畏匈奴，奔乌孙。匈奴立其昆弟兜莫为王，收余民东徙，不敢居故地。郑吉等因发吏卒，往田车师以实之。元康二年，匈奴以车师地肥美，近匈奴，数遣兵击田者。郑吉等自渠犁驰救，为所围。上言车师去渠犁千余里，兵少不能相救。诏常惠将张掖、酒泉骑迎吉等还渠犁，而召车师故太子军宿于焉屠，立为王，尽徙国民令居渠犁，以车师故地与匈奴。神爵二年，匈奴乖乱，汉因复田车师。初元二年，始置戊己校尉，屯田车师故地。其后，车师复居其地。后汉建武二十一年，遣子入侍。永平十七年，窦固等击破白山贼于蒲类海上，遂进击车师。车师前王，后王之子也。其庭相去五百余里。固以后王道远，山谷深，士卒寒苦，欲攻前王。耿秉以先赴后王，并力根本，则前王自服。遂引兵北入。后王震怖迎降，前王亦归命，遂定车师。十八年，车师复叛。建初元年，酒泉太守段彭等会兵柳中，击车师交河城，破之。永元二年，窦宪遣兵复取伊吾庐地。车师震警，于是前后王各遣子入侍。元初末，北匈奴率车师后王击走前王，以其属于汉也。延光二年，班勇击匈奴于前王庭，破走之。其后渐与中国绝。晋太元七年，车师前王弥朝于苻秦。后魏太延初，入朝于魏。魏寻以大帅车伊洛为前部王。真君九年，与魏军共击焉耆，留其子歇守城。十一年，沮渠安周自高昌袭克其城，歇走就伊洛，共保焉耆。自是车师属于高昌。唐贞观十四年，平高昌，置交河县，属西州。后没于吐蕃。

　　蒲昌城在土鲁番西，高昌所置始昌城也。唐贞观中，置县于此，属西州。其东南有蒲类海，因名。○天山城，在土鲁番西。唐贞观十四年，置县，属西州，以近天山而名。又有天山军，杜佑曰：唐置于西州城内。宋白曰：西州西南有南平、安昌两城，又百二十里至天山军。唐贞观十二年，西州刺史郭孝恪以西突厥寇伊州，自乌骨邀击，败之。西突厥复围天山，孝恪击走之，乘胜进拔其处月部城，追奔至遏索山，降处密之众而归。乌骨部，亦属西州。遏索山，在天山西北。宋白所云天山军，当即天山县。杜说是也。

　　○天山在土鲁番西北三百余里，亘天山、蒲泽两县界。交河水源出于此。亦名祁连山，亦谓之白山。《西河旧事》：白山冬夏有雪，匈奴谓之天山。汉天汉二年，遣李广利出酒泉，击匈奴右贤王于天山。征和二年，遣马通分道出酒泉，至天山。后汉永平十五年，议伐北匈奴。耿秉请先击白山，得伊吾，破车师，通使乌孙诸国，以断匈奴右臂。明年，遣窦固等分道出酒泉塞，破匈奴呼衍王于天山，追至蒲类海，留吏士屯伊吾庐城。明年，复出玉门击西域，遂破北山，降车师。唐龙朔二年，薛仁贵破铁勒之众于此，所云将军三箭定天山者也。天山盖西北之大山，与哈密相接。《唐志》：天山在伊吾北，去蒲类海百里。

　　灵山在土鲁番西百里。山穹窿绵亘，石皆黑纹如毛发。又有白石堆，如聚骨然，土人言十万罗汉削发涅处。○贪汗山，在土鲁番西北百余里。夏有积雪。此山之北，旧为铁勒界。或作贪于山。今亦见山西塞外。又赤石山，在贪汗山西七十里。峰峦秀美，石多赤色，因名。

　　高梧谷在土鲁番西北。晋太元十年，吕光自西域还。高昌太守杨翰言于凉州刺史梁熙曰：高梧谷口，险阻之要，宜先守之而夺其水，可以坐制。或曰：高梧，交河之讹也。○柳谷，在土鲁番北二百三十里。自碛而南，为往来要口。《唐志》交河县有柳谷。

　　○交河在土鲁番西二十里。源出天山。河水交流，绕断崖下，土人名交河城为崖儿城也。

　　蒲泽海在土鲁番西南。一名婆悉海。周四百里。蒲昌、蒲类两县，皆以此名。《通典》曰：本名蒲类海。后汉永和六年，窦固等破匈奴呼延王于天山，进至蒲类海。十七年，复出昆仑塞，击西域，破白山戎于蒲类海上。永元三年，北单于衰弱，将众数千至蒲类海款塞。又后魏永平初，高车王弥俄突与柔然战于蒲类海，不胜，西走三百余里。既而还击柔然，杀其可汗佗汗于蒲类海北，是也。

　　右土鲁番

　　火州在哈密西七百里。至肃州一千七百五十里，至京师八千四百里。西连亦力把力，南距于阗，北接瓦剌，汉车师前王庭之地也。元帝初元元年，始置戊己校尉，屯田车师故地。相传武帝时，兴师西讨，车中羸惫者留居此，故曰车师。又以地形高敞，名高昌壁。始元二年，车师后王姑句，驰突出高昌壁，降匈奴，亦名高昌垒。垒有八城，其人皆中国苗裔。后汉时，仍为车师地。其后与中国绝。晋建兴中，河西张氏有其地，张骏置高昌郡于此。苻秦因之。后凉吕光以其子覆统玉门以西诸军事西域都护，镇高昌。其后西凉、北凉相继有其地。宋元嘉十六年，北凉亡，凉州人阚爽据高昌，自称太守。十九年，沮渠无讳袭据高昌，奉表降宋。宋封为河西王。大明四年，柔然攻沮渠安国于高昌，灭之，立阏伯周为高昌王。高昌称王自此始。久之，伯周卒，子义成立。齐建元三年，其族兄首归杀义成，自立为高昌王。高昌豪河至罗复杀首归兄弟，推敦煌张明为王。国人复杀明，立马儒为王。建武四年，儒求迎于魏。魏欲割伊吾地居儒众。高昌旧人不乐东迁，相与杀儒，立其右长史金城麴嘉为王，复臣柔然。自是麴氏世有其地。隋大业三年，高昌入贡。五年，伐吐谷浑，驾至张掖，高昌王麴伯雅及伊吾诸国皆来朝。唐武德二年，麴伯雅遣使入贡。六年卒，子文泰立。贞观四年，入朝。十二年，以文泰屡遏绝西域朝贡，命侯君集等讨之。文泰闻唐兵起，谓其国人曰：唐去我七千里，沙碛居其二千里，地无水草，安能致大军。及兵临碛口，忧惧而卒。十四年，平高昌，得其二十二城。地东西八百里，南北五百里。以其地为西州，寻置安西都护府。显庆三年，移安西都护府于龟兹，以旧安西复为西州都督府，镇高昌故地。开元中，改为金山都护府。天宝初，曰交河郡。乾元初，复曰西州。贞元六年，时北庭、安西俱陷吐蕃，惟西州为唐守。久之，乃陷。咸通七年来归。寻复为番戎所据。宋建隆三年，西州入贡。太平兴国中，遣王延德使高昌。雍熙初，还。景德初，又遣使来贡。后又号畏吾儿国。嘉定二年，降于蒙古。蒙古置达鲁花赤监治之。明初，改曰火州。永乐七年，入贡。宣德五年，复遣使入贡。自是入贡不绝。成化以后，土鲁番强，而火州之后无闻。

　　○高昌废县今火州城也。本名田地城。《舆地志》：晋咸和二年，张氏置高昌郡，立田地县。李延寿曰：高昌国有四十六镇，田地城其一也。麴嘉王高昌，置田地太守。其地即汉戊己校尉所治。亦曰田城。唐侯君集伐高昌，自柳谷进至田城，拔之，趣其都城。寻改置高昌县为西州治。后没于吐蕃。咸通中，复得其地，改曰前庭，以其地本故车师前王庭也。后复荒弃。《通典》：高昌城东至伊州七百五十里，西至焉耆七百十里，北至北庭都护府四百十里，东南至沙州千一百里，有垦田九百余顷。

　　柳中城在火州城东七十里。相传后汉时所筑。明帝永平十七年，置戊己校尉于此。十八年，北匈奴围校尉关宠于柳中城。建初元年，酒泉太守段彭等兵会柳中，匈奴遁去。自是罢戊己校尉。和帝永元三年，复置。安帝永初元年，复罢。延光二年，敦煌太守张以北狄专制西域，寇钞河西，议遣军司马出据柳中以备之。因使班勇为西域长史，屯田柳中。明年，勇发龟兹兵列车师前王庭，击走匈奴，还屯柳中，是也。其后荒弃。晋乱，属于前后凉。后魏末，为高昌所据。唐平高昌，置柳中县，属西州。后没于吐蕃。胡氏曰：柳中，在车师中。最为膏腴，宜桑麻五谷，故汉常与匈奴争车师、伊吾以制西域。唐复因旧城置县。自宋以后，讹为柳陈城。元为畏兀儿地。明属于火州。宣德五年，柳陈城万户瓦赤剌与火州王哈散俱遣使入贡。自是入贡不绝。后亦并于土鲁番。

　　白棘城在高昌东，亦汉时屯戍处。后魏太和二十八年，高昌王马儒求内附。魏遣将军韩安保迎之。安保至伊吾，不进。儒遣其子义舒迎安保，至白棘城，去高昌百六十里。高昌旧人不乐东徙，杀儒而立其右长史麴嘉为王云。○横截城，在高昌西南。宋元嘉十九年，北凉亡。沮渠无讳西据鄯善，其弟安周屯横截城。会西凉故将唐毖之弟和自伊吾奔车师前部，因袭攻横截城，拔之，又拔高宁、白力二城，遣使请降于魏，寻复为无讳所败。白力，一作白刃。李氏曰：高宁、白刃、横截等城，即高昌四十六镇中诸城也。

　　庭州城在火州北四百十里。《通典》云：东至伊州界六百八十里，西南至焉耆镇守军八百七十里。其地在流沙之西北。前汉乌孙之旧壤。后汉为车师后王庭。历代皆戎狄所据。贞观十四年，平高昌。二十年，西突厥以其地来降，因置庭州。长安二年，改为北庭都护府。开元九年，兼置北庭节度使，又置瀚海军于州城内。上元以后，吐蕃侵扰，河西、陇右，多为所据，而安西北庭，犹为唐守。兴元初，发吐蕃讨朱Г，许功成酬以伊西北庭之地。吐蕃至州，阴持两端，寻会浑军破武功，大掠而去。驾还长安，吐蕃以前约求地。上欲与之。李泌曰：安西、北庭，控制西域五十七国及十姓突厥，又分吐蕃之势，使不得并力东侵，奈何拱手与之？且两镇之人，势孤地远，为国家守边二十年。一旦弃之以与戎狄，彼必深怨中国。他日从吐蕃入寇，如报私仇矣。吐蕃本无功，何前约之有？乃止。贞元六年，陷于吐蕃。咸通七年，复归唐。寻复荒弃。其地多回鹘杂居，亦曰回鹘。宋建隆间，遣使来贡。元亦为畏吾儿地。《元史》：自上都西北六千里至回鹘五城，即唐北庭都护也。又西北四五千里至阿力麻里。至元五年，诸王海者叛，举兵南来。世祖逆败之于北庭，追至阿力麻里。海都远遁。明属火州。后亦并于土鲁番。○金蒲城，故庭州治，后汉车师后王部所置城也。《西域传》：自敦煌西出玉门阳关，涉鄯善，北通伊吾千余里。自伊吾北通车师前部高昌壁千二百里。自高昌通后部金蒲城五百里。此西域之门户，故戊己校尉更互屯焉。范晔曰：后汉永平十一年，窦固等破车师后王。固以耿恭为戊己校尉，屯后王部金蒲城；又以关宠为戊己校尉，屯前王部柳中城，是也。十八年，匈奴破杀车师后王，攻耿恭于金蒲城，恭拒却之。其后叛附不一。延光四年，班勇击后部王军就破斩之。永建初，勇改立其故王子加特奴为王，于是车师六国悉平。六国，谓卑陆、蒲类、东且弥、渠犁、车师前、后王也。刘句曰：故庭有五城，俗号五城之地。唐贞观二十年，置金蒲县，为庭州治。后没于吐蕃。

　　浮图城在废庭州东南。亦曰可汗浮图城。旧曰务涂谷。班固曰：汉车师后王治务涂谷。是也。后讹务涂曰浮图。唐贞观十四年，侯君集伐高昌。西突厥遣其弃护阿史那贺鲁屯兵于浮图城，与高昌相影响。及高昌平，西突厥惧。二十年，率众内附，乃置庭州于浮图城，置蒲类县属西州，后改属庭州。贞元中，陷于吐蕃。咸通七年，内属，改曰后庭县。寻复荒弃。《五代志》：自交河城至可汗浮图城三百七十里。○疏勒城，在废庭州南。后汉永平十七年，耿恭以疏勒城傍有涧水可固，因自金蒲城引兵据之。未几，匈奴来攻，拥绝涧水。恭于城中穿井得泉，竟不能陷。十八年，车师复叛，与匈奴共攻耿恭于疏勒城，不能下。建初元年，恭军吏范羌自前部交河城，从山北至疏勒迎恭还，即此城也。胡氏曰：疏勒国，去西域长史所居五千里，后部去长史所居五百里。此车师后部之疏勒城也。又金岭城，在浮图城西。《唐志》：西州交河县北行八十里入谷，又百三十里，经柳谷，度金沙岭，又百六十里至庭州。唐永徽二年，西突厥贺鲁寇庭州，攻陷金岭城及蒲类县。即此。

　　蒲类城在废庭州东南。唐贞观中置县，属西州，寻属庭州。后又改为庭县。永徽二年，西突厥沙钵罗陷蒲类县。即此。

　　轮台城在废庭州西北百三十里。汉西域小国也。太初中，李广利伐宛，至轮台，不下，攻屠之。自是而西，平行至宛。又轮台、渠犁皆有汉田卒。武帝轮台之悔，谓轮台西于车师千余里，是也。唐因置轮台县，属庭州。后没于吐蕃。咸通七年，北庭回鹘仆固俊收西州，又取轮台城归唐。后荒弃。○废金满州，在故轮台城西。唐永徽三年，梁建方等大破处月朱邪孤注于牢山，擒之。五年，以处月部置金满州，属北庭都护府，寻废。胡氏曰：其地与轮台相近也。

　　莫贺城在废庭州西五百余里。《志》云：庭州西有西延城。又西六十里有莫贺城。唐初，西突厥别部阿史那贺鲁居多罗斯水南，至西州千五百里。贞观二十二年内附，授瑶池都督，处之庭州莫贺城。后改为沙钵城守捉，以贺鲁叛走，自立为沙钵罗可汗故也。

　　兜訾城在废庭州境。汉地节三年，郑吉击破车师兜訾城，是也。又清海城，《唐志》：在北庭都护府西七百里。有清海镇。咸通七年，归义节度使张义潮奏克西州北庭、轮台、清海等城，即此。

　　渠犁城在废庭州西南轮台东。《汉·西域传》：渠犁国东北与尉犁、东南与且末、南与精绝接。西有河，去龟兹五百八十里。武帝通西域，置校尉屯田渠犁。太初中，以伐宛不克，则乌孙、轮台，易苦汉使，为外国笑，乃益兵伐宛。大宛破后，西域震慑，轮台、渠犁皆有田卒。征和中，桑弘羊言故轮台以东，捷枝、渠犁，皆故国地。广饶水草，有溉田五千顷以上。处温和，田美，可益通灌渠，种五谷，与中国同时熟。《水经注》：龟兹川，东南流，径轮台之东。武帝以轮台西于车师千余里，罢之。昭帝天凤四年，复田轮台。轮台与渠犁，地皆相连也。宣帝地节二年，郑吉等田渠犁，发兵击车师，破交河城。既又攻车师王于石城，车师降。吉田车师，匈奴来攻。吉上言：车师去渠犁千余里，间以河山，北近匈奴。汉兵在渠犁者，势不能相救，愿益田卒。朝议罢车师田者，尽徙车师国民居渠犁，以车师故地与匈奴。元帝时，始复置戊己校尉，屯田车师。杜佑曰：轮台、渠犁，今皆在交河北庭界内。

　　乌垒城在渠犁北三百三十里。汉神爵三年，始置西域都护治此。去阳关二千七百三十八里，与渠犁田官相近。土地肥饶于西域，为中故都护治焉。《郑吉传》：吉破车师，降日遂，威震西域，遂并护车师以西北道。于是中西域而立幕府，治乌垒城。匈奴益弱，不敢争西域。吉督察乌孙、康居等三十六国，都护之设，自吉始也。日逐，匈奴王号。

　　可敦城在废庭州东北。宋宣和六年，耶律大石自云中夹山西走，至可敦城，驻于北庭都护府，会西鄙七州十八部，谕以兴复。又假道回鹘，西行万里，至寻思干，败西域诸国兵，回回国王来降。又西行至起儿漫称帝。靖康二年，大石引兵东还，行二十日，得善地，遂都之，号虎思耳朵。遣军东征，无所得而还。寻思干以下，皆在庭州西南。○曷董城，亦在废庭州东北。金人闻耶律大石在和州之域，恐与夏人合，遣使索之。夏国报以不知大石所在，粘没喝使耶律俞睹攻之于漠北曷董城。和州，辽时所置州也。曷董城，东去云中三千余里。

　　东西且弥国在火州西北。《汉·西域传》：东且弥国治天山东兑虚谷，西且弥国治天山东于大谷。后汉永建初，班勇更立东且弥种人为王，是也。又北魏主焘时，东且弥国常入贡。又有卑陵国，治天山东乾当谷。劫国，治天山东丹渠谷。狐胡国，治车师、柳谷。皆汉西域小国也。○卑陆后国，在废庭州西北。《汉·西域传》：治蒲渠类谷，北与匈奴、西与劫国、南与车师接。又东为郁立师国，治内咄谷。又有乌贪訾离国，在东西二且弥国之北。《汉·西域传》：治于娄谷。其东又有单桓国，与乌孙接。《西域传》：卑陆、蒲类、东且弥、移支、车师前后王，是为车师六国。

　　小蒲类国在废庭州西。《汉·西域传》：蒲类国治天山西疏榆谷。又有蒲类后国，地节三年，西域都护郑吉攻车师石城。车师恐，击匈奴边国小蒲类以降吉，或谓之东蒲类国。元帝时，匈奴东蒲类王兹力支降，都护分车师后王西乌贪訾离地处之，是也。又车师傍有小金附国，常随汉军后盗车师。地节三年，车师王自请击破之。匈奴发兵攻车师。车师王轻骑奔乌孙云。

　　滑国在废庭州西北。本车师别种。后汉永建元年，八滑从班勇击北寇有功，勇上八滑为后部亲汉侯。梁天监中，滑国遣使入贡。又白题国，与滑国相近。梁武帝时，西北远边有白题滑国，遣使繇岷山道入贡。胡氏曰：白题，番名。汉颍阴侯斩胡白题将一人，是其种也。

　　○火焰山在柳陈城东，连亘火州。《宋史》：北庭北山中出砂。山中尝有烟气涌起，无云雾至夕，光焰若炬火，照见禽鼠皆赤，或即此山也。○丁谷山，在柳陈城北。中有唐时古寺及诸碑刻。

　　金山在庭州东南、西州西北。此西域之金山也。山形如兜鍪，俗谓兜鍪为突厥。突厥之先，兴于金山之阳。盖以山形为号。亦谓之金沙岭，一名金岭。隋开皇五年，突厥西部阿波浸强，东距都斤，西越金山，龟兹、铁勒、伊吾及西域诸戎悉附之。唐贞观中，尝置城为戍守处，曰金岭城。永徽二年，西突厥寇庭州，陷金岭城。显庆二年，苏定方讨西突厥，至金山北，先击破其处木昆部，是也。又开元中，改西州曰金山都督府，亦以山名，又谓之金娑山。西突厥别部处月种居金娑山之阳、蒲类海之东，有大碛名沙陀，因自号沙陀。开元中，沙陀金山入贡，即李克用之先也。贞元五年，时沙陀六十余帐，与北庭相依附于回鹘。既而苦回鹘侵掠。六年，朱邪尽忠降于吐蕃。元和三年，复避吐蕃之逼，自金山转战而东诣灵州，归朝。《唐书》：自交河县北行八十里入谷。又百三十里，经柳谷度金沙岭。又百六十里至庭州。《宋史》：历交河西凡六日，至金岭口。又两日至汉家寨。又五日上金岭。过岭，即多雨雪，亦曰小雪山。胡氏曰：《汉书》称西域南北有大山，北山即柳谷、金沙岭诸山矣。都斤，今见山西塞外。

　　牢山在废庭州北。《新唐书》：牢山亦曰赌蒲。东北距乌头健山，度马行十五日。永徽三年，梁建方等大破西突厥处月部于牢山，是也。
</div>
    <div class="pagination">
<a href="读史方舆纪要_page260.html">上一页</a><span>...</span><a href="读史方舆纪要_page256.html">256</a><a href="读史方舆纪要_page257.html">257</a><a href="读史方舆纪要_page258.html">258</a><a href="读史方舆纪要_page259.html">259</a><a href="读史方舆纪要_page260.html">260</a><span class="current-page">261</span><a href="读史方舆纪要_page262.html">262</a><a href="读史方舆纪要_page263.html">263</a><a href="读史方舆纪要_page264.html">264</a><a href="读史方舆纪要_page265.html">265</a><a href="读史方舆纪要_page266.html">266</a><span>...</span><a href="读史方舆纪要_page262.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
