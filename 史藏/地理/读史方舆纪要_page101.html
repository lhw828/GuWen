<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 101 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 101 页/共 479 页</h1>
    <div class="content">
　　○黄桥县东四十五里，有巡司戍守。嘉靖中，官军尝败倭于此。县西四十五里又有口岸巡司，接江都县界。县南三十余里又有印庄巡司。

　　附见：

　　扬州卫在府城内，洪武中置。又仪真卫，在仪真县城内，亦洪武中置。《志》云：兴化县有守御千户所，旧属高邮卫，今属扬州卫。

　　高邮州府东北百二十里。北至淮安府二百十里，西至凤阳府泗州二百里，东南至泰州百五十里。

　　春秋时吴地。秦属九江郡。汉属广陵国。后汉属广陵郡。晋属临淮郡。宋复属广陵郡。齐因之。梁置广业郡，寻改神农郡以嘉禾之瑞改焉。隋郡废，属扬州。大业初，属江都郡。唐亦属扬州。宋开宝四年，置高邮军。熙宁五年，军罢，仍属扬州。元中，复置军。建炎四年，升为承州。绍兴五年，州废。三十一年，复为军。元置高邮路，寻改高邮府，属扬州路。明初改为州，以州治高邮县省入编户八十五里，领县二。今因之。

　　州介于扬、楚间，号东南咽岭。唐咸通九年，桂州戍卒庞勋等叛还徐州，道经淮南。淮南将李湘言于节度使令狐曰：高邮岸峻而水深狭，若奇兵伏其侧，焚荻舟塞其前，而以劲兵蹙其后，可尽擒也。不从。及勋至徐，遂为东南大患。周显德四年，攻楚州，遣兵趣扬州，至高邮。唐人焚庐舍，悉驱其民，渡江而去。元末，张士诚据此，为江淮之厉。盖州薮泽环聚，易于控扼也宋时州人秦观诗曰：吾乡如覆盂，高据扬楚脊；环以万顷湖，粘天无四壁。故高邮亦曰盂城。

　　○高邮废县今州治。秦高邮亭也。汉置县，属广陵国，后皆为高邮县。宋始为高邮军治。元为府治。明初省。今州城周十里有奇。

　　临泽废县州东北九十里。刘宋大豫初置县，属海陵郡。齐、梁因之。隋初并入高邮。又州境有竹塘、三归等县，《隋志》：梁析高邮县置，属广业郡。高齐及周因之。隋俱废入高邮县。

　　○神居山州西南六十里。一名土山，高二十五丈，周十五里。秦观曰：山不甚广，而股趾盘礴甚大，傍占数墟，遂为州境之望。

　　○官河在州城西。自州南三十里江都县界露筋庙起，至州北六十里界首镇止，其西七十二涧之水，繇甓社等湖经城南北金门闸及城西窑港闸而入官河，今漕运所经也。旧时漕河出城西，筑堤以卫之，曰东堤。又有西堤，滨湖以捍水，复筑堤以卫民田，曰中堤。其后东堤圮，故漕河废，漕出西堤中堤间，仍称东堤运河。其故址即唐李吉甫所筑平津堰，溉田数千顷者也。宋时修为运堤，大中祥符间，转运使吴遵路请于高邮等处置斗门九十，以蓄泄水利。天圣中，转运方仲开言：淮南漕河宜作木闸石窗，分水溉民田。重和初，柳庭俊复请修高邮运河堤岸、斗门、水闸。绍熙五年，淮东提举陈损之言：高邮、楚州之间，陂湖渺漫，茭葑弥满，宜创立堤堰，以为潴泄，庶几水旱有备。元延五年，命开修高邮运道。大德十年，复浚治。明为漕运经途。浚治益密，城西北有康济河，长四十余里。弘治二年，漕臣白昂以运舟入甓社湖常覆溺，触岸辄坏，乃开复河于高邮堤东，以避其险，谓之康济，盖即官河之别名也。《志》云：河起自城北杭家嘴，又北至州北三十里之张家沟、长竟、甓社湖。万历三年，湖水决州北二十里之清水潭，及潭北十里之丁志港口。明年，漕臣吴桂芳等议修复西湖老堤。老堤，洪武九年所筑湖堤，即西堤也。其康济河即故东堤，是时东堤、中堤悉堙没，老堤倾坏，淮湖之水纵横漫衍，于是议塞决口，修老堤，傍老堤民田中，改挑康济越河。于是废东堤，筑中堤，以便牵挽，遂为永制。今详见川渎漕河。

　　运盐河在州城东北。一名闸河，亦曰东河。东流八十里抵兴化县河口镇，又东接泰州运河，又东至白驹、刘庄二闸，其西通新开湖。宋绍熙五年，淮东提举陈损之言：自高邮、兴化至盐城二百四十里，其堤岸傍开一新河，以通舟船，仍存旧堤，以捍风浪，即此河也。《志》云：城南有城子河，东抵各盐场北达城东二里之烧香港，又北抵运盐河。

　　樊梁湖州西北五十里。上流为樊梁溪，自天长县石梁河流入州界，潴而为湖，与新开、甓社为高邮三湖。《系年录》：承、楚之间，有樊梁等三湖，绵亘三百余里。宋绍兴初，有张荣者，聚众于此，击败金人，金陷扬州，荣驻鼍潭湖，积茭为城以自固。今鼍潭湖在州东北九十里，其下流通海陵溪。大抵州境湖汊最多，其大者或曰三湖，或曰五湖。蒋之奇诗：三十六湖水所潴，其间尤大为五湖。五湖盖樊梁三湖，与平阿珠湖为五也。又或以为即州西六十里之五湖云。

　　甓社湖州西北二十里。东西长七十里，南北阔五十里。元至正十三年，张士诚作乱，淮南行省李齐出守甓社湖，是也。今为运道所经。

　　新开湖州西北三里。其水东南俱通运河，长阔各百五十里，天长以东之水，俱汇此湖而入于淮。湖中突起一洲，可百余亩，水虽盛涨，终不能没。其洲去城十里。秦观诗：高邮西北多巨湖，累累相连如贯珠。盖州境自昔恃湖为险。《山堂考索》云：淮东川泽之国，凡小洲大潴，水势环绕，人所不到处，皆水寨也。自老鹳、新开诸湖而言，凡四十余处，而相通之寨凡九，一寨一将主之。南宋所为守淮者，皆新开等湖以为之险耳。○平阿湖，在州西八十里，其东南为五湖，接天长县之铜城河，州境诸湖皆自天长县导流东注。盖五湖汇上流诸川，源多势盛，州境平衍，故所在浸淫，遂为泽国。又珠湖，在县西七十里。《天长志》：五湖接高邮之毗沙湖，或以为珠湖矣。

　　武安湖州西南三十里，与新开湖相接。又塘下湖，在州西四十里，又西十里接姜里湖。州北二十里又有张良湖，又南三里接七里湖。州西北五十里为石丘湖。皆与甓社湖相灌注。又绿洋湖，在州南三十里，与州东二十八里之张家沟相接，至州北三十五里，亦汇于甓社湖。又州西二十里有鹅儿白湖，州东北六十里有仲村湖，又东北六十里为郭真湖，接盐城县界。

　　白马塘州西南七十里。北近北阿镇。晋太元中，谢玄自广陵救三阿，次于白马塘，即此。《通释》：塘阻三阿溪，谢玄破苻秦将都颜、俱难，李孝逸破徐敬业处也。又州境有富人等塘。《唐会要》：元和三年，李吉甫节度淮南，筑富人塘，固本塘，溉田且万顷。《地理志》：高邮有堤塘，溉田甚多，皆李吉甫所筑。今废。

　　子婴沟州北七十里。自宝应县界泄官河之水，东南流经州境，又东接漳河，入广洋湖。万历二十四年，浚入兴化县之大踪湖。又夹沟，在州西二十里。《志》云：昔开此沟，以避武安湖官庄嘴之险，今废。○清水潭，在州北二十里。其地低洼，当下流之冲。又北十余里有丁志港、永定港等口。万历中，淮湖涨溢，清水潭及丁志口冲决最甚。

　　○北阿镇州西八十里。亦曰三阿。三阿者，镇之南有平阿湖，又南有下阿溪也。东晋尝侨置幽州于此。太元四年，苻秦将俱难、彭超围幽州刺史田洛于三阿，去广陵百里，朝廷大震，谢玄自广陵驰救，难、超战败，退保盱眙。或云：平阿湖侧有平阿村，村有故平阿县。魏收《志》：谯州高塘郡领平阿县。此三阿也。平阿，盖梁置，后魏因之，后周废。今下阿入天长县。

　　三垛镇州东四十里。宋建炎中，金人攻楚州，诏通泰镇抚使岳飞援之，飞屯军三垛镇，为楚州声援，寇至，三战三捷。今其地有三垛桥，跨山阳河，河北接射阳湖，南至泰州樊汊镇，接江都县界。又河口镇，在州东八十里，接兴化县界，《志》云：州北三十五里有张家沟巡司，州东北百三十里有时保巡司。○盂城驿，在州南门外，界首驿在州北六十里，俱洪武中置。又稽庄，在州东南十五里，城子河经其傍。宋末，稽耸保聚于此，乡里义而归之，相率不肯附元处也。

　　宝应县州北百二十里，北至淮安府八十里，西至泗州盱眙县百八十里，西南至泗州天长县百七十里。汉为平安县，属广陵国。后汉因之，后改为安宜县。晋省，齐复置安宜县，属阳平郡。梁为阳平郡治，兼置东郡于此。高齐及周因之。隋郡废，县属扬州。唐武德四年，置沧州。七年，州废，县属楚州。上元三年，改为宝应县。宋因之。宝庆三年，升为宝应州，寻又升为军。元至元十六年，改置安宜府。二十年，府废，仍曰宝应县，改属高邮府。今城周九里，编户二十七里。

　　○安宜城在县西南。汉县治此。萧齐置阳平郡，寄治山阳，安宜县属焉。梁始为阳平郡治。太清二年，秦郡、阳平、皆降于侯景，景改阳平为北沧州，秦郡为西兖州。大宝初，东魏将辛术围阳平，不克，继而术镇下邳，复渡淮攻阳平，大掠而还。陈大建五年，吴明彻伐齐，克石梁，平阳郡降，即安宜也。隋郡废。唐初县改今治。

　　石鳖城县西八十里。三国魏邓艾筑此以营田。晋永和中，荀羡镇淮阴，屯田于石鳖。萧齐建元二年，表于石鳖，立阳平郡。《地理志》：郡治泰清县，高齐时，又改泰清为石鳖。《北齐书》：乾明初，苏珍芝议修石鳖等屯，岁收数十万石，自是淮南军防足食。后周亦置石鳖县。隋初废入安宜县。《城邑考》：县东南十五里有金牛城，相传宋熙宁中筑。又县西南八十里有高黎王城，相传宋治平中筑。又有韩王城，在县东南四十里射阳湖阴，相传宋绍兴中韩世忠镇淮阴时筑。

　　○云山县西南百二十里。上有龙潭，四时不涸。又箕山，在县东六十里，今惟有土阜百余。《图经》：射阳阜东临射阳湖，其丘千数，即此。《志》云：阜周四十里，中有三王沟，西南通广洋湖，东北入射阳湖。又褚庙冈，在县西百里，东西长六里，南北一里。旧筑大堰于此，以蓄泄白水塘之水。

　　○运河在县城西。自县南六十里界首驿，至县北二十里黄浦镇，凡八十里。有东西两堤，西堤滨汜光湖，谓之旧堤，东堤为新堤，所谓弘济河也。旧时漕经汜光湖中。嘉靖中，漕臣陈毓贤以湖西受盱眙、天长之水，湖堤浅狭，易于溃决，恐运道有妨，且高宝以东，民田低下，易致沉溺，请于堤东修筑越河一道。不果。万历十二年，科臣陈大科复请开宝应越河，从之。河成，赐名弘济。盖县向称泽国，诸湖承淮河下流，汪洋冲激，漕河经此，为最险之区。

　　泾河县北四十里，繇山阳县界，西接漕河，经县东四十里，又东入射阳湖，又漳河在县东南六十里。西接子婴沟，东北入广洋湖。○衡阳河，在县西南六十里，又西南四十里达衡阳镇，以迄于云山，距汜光湖百余里。旧无小河，可避风涛之险，近时挑浚六百余丈，达于汜光湖，谓之阴骘河。

　　汜光湖县西南十五里。东西长三十里，南北广十里。漕河经此，风涛多阻。万历中，开越河以避其险。汜光东北曰清水湖，在县城南，东西十二里，南北十八里，与运河相接。又洒火湖，在县西南四十里，西通衡阳河，南接安宜溪，东北入于汜光湖。

　　白马湖县西北十五里。东西十五里，南北三里。其当湖心而东者，为八浅堤，漕河所经也。万历初，为湖水决坏。潘季驯以决口深阔，且水势湍急，因筑西堤于湖心浅处，仍于运河南北为截坝二道，既而八浅决口，水潴不流，遂塞之，仍护西堤，以为外捍，至今便之。《志》云：湖西连三角村，东北会运河，北达黄浦，为往来津要。或曰：白马湖即故白马塘。又县东六十里为三阿乡，或曰：东晋置幽州于此。

　　广洋湖县东南五十里。东西十里，南北三里。东南通沈垛港，入博支湖，西南接漳河，北连章思荡，东北会三王沟。县境之水，多汇于此，东北达射阳湖，以注于海。《志》云：沈垛港在县东南八十里，又东南十里即博支湖也。博支湖之水，北接县东九十里之马长汀，东北通盐城县，又北会于射阳湖。

　　射阳湖县东六十里。湖东属盐城，西北属山阳，而西南则属宝应，萦回凡三百余里。其南北浅狭，而东西深广，为群川之委流，东达于海。今分见盐城、山阳县。○津湖，在县南六十里，东通运河，西北接汜光湖，南入高邮州界。或曰：即精湖也。三国魏黄初六年，自广陵还至精湖。时十月水涸，战船数千，皆滞不得行，魏主留船付蒋济，济凿地聚船作土豚遏湖水，灌之入淮，即此处也。

　　白水塘县西八十五里，阔三十里，周二百五十里，北接山阳，西南接泗州盱眙县界，亦曰白水陂。三国魏邓艾所作，与于台破釜塘相连，开八水门，立屯溉田万二千顷。宋元嘉末，尝决此塘，以灌索卤。大业末，破釜塘坏水北入淮，于是白水塘亦涸。唐证圣中，始复修治，开置屯田。长庆中，复兴修之，今县西南四十里有徐州泾、青州泾，县西南五十里有太府泾，是时发青、徐、扬三州民凿泾以溉塘，因名太府，谓扬州也。又县北四里有竹子泾，亦长庆中所开。五代周广顺三年，南唐楚州刺史田敬洙请修白水塘，溉田以实边。有司奉行无法，因缘扰塘，不果成。宋嘉定六年，议者谓白水塘东至浮图庄，南至褚庙冈，有冈脊大堰，久废不治，若修复之。使高宝诸河相接，游波所及，使衡阳阜。三角村诸处，皆浸淫至城，则形势自张，下本州相度，尤育上言：塘周百二十里，地涉山阳。盱眙两县，所堰之水。通富陵河，其源出盱眙县南之塘山，山盖因塘得名。水自高而下，溪涧萦纡，凡四十里。乃至刘家渡入富陵河。因筑为三堰，曰潭头下堰、河喜中堰、刘家上堰，下堰至中堰十二里，中堰至上堰五里，其上又有螳螂堰。在塘内，三堰既置，则塘山以东四十里之水，不得入富陵河，然后东汇为白水塘，今修设三堰之功，不宜苟且，若有溃决，则洪泽沿淮，受害非轻。又塘之西南二面皆因冈阜为限，东北二面，乃是古淤平地筑塘岸脚，阔十余丈，岁月既久，岸脊处与塘面平合，先增筑塘岸，高一丈以上。方可潴水。旧塘有八斗门，以溉塘下田，亦合修复，塘之复有三难，有二利，民间所佃塘内上腴之田，二千余顷，庐墓庄院皆在焉。一旦潴之，民必怨，一难也。塘内水盛，堤岸难测，如黄家围一带，居民千百家，所合迁徙，二难也。工役甚大，为费不赀，三难也。塘下西北地高亢，民田多荒，东北亦有高田灌注，则成沃壤，一利也。盱眙之民如两家渡等处，因水限隔，就高保聚，绝敌入小路，二利也。但夏秋之间，既开斗门灌注，则冬春水势必杀，恐无以待敌。又盱眙保聚，止是一乡，不能尽杜他岐。窃见此塘本在高冈，下临衡阳阜二十里，三角村诸处三十里，皆系向来边兵经行横趣大仪之路，决水自高而下，皆可灌也。议未及行。今日就浅淤矣。○羡塘，在白水塘北。《唐会要》：证圣中，开置白水塘、羡塘屯田，是也。《志》云：羡塘亦在县西南，与白水塘合。

　　章思荡县东南四十里。西接城子河，南通广洋湖。《志》云：成子河在县东南十八里，其西北接望直港，南通章思荡。○黄昏荡，在县东七里，东南接望直港，东北达县东八十里之凌溪。《志》云：望直港在县东十五里。宋嘉定八年所浚，西接宋泾河，宋泾即城中市河也。引流而东，接望直港，亦北达于黄昏荡。又县北有七里沟，亦西通运河，东入黄昏荡。

　　黄浦溪县北二十里。有黄浦镇。南通运河，东接凌溪，又东北入射阳湖。《志》云：黄浦镇有闸，漕舟所经也。万历四十五年，漕臣陈荐檄筑黄浦闸南岸堤，至射阳湖止。明年，筑北岸堤，长各五十余里。又海陵溪，在县东九十里，自兴化县流入界，俗呼琵琶头，与马长汀相接，西北通射阳湖。○安宜溪，在县西南六十里，东北入洒火湖，西南入高邮界，达于诸湖。

　　长沙沟县东二十五里，西接运河，东入广洋湖。又杨家沟，在县东八十里，东南接马长汀，西北入射阳湖。又子婴沟，在县南六十里，沟南有子婴铺，西接运河，东达漳河。○芦洲，在县东十三里。东晋初，祖逖军于芦洲，或以为即此处，误也。

　　○槐楼镇县南二十里。运道所经也，有槐楼巡司。又南十里为瓦店镇，又南十里为汜水镇，其相近者曰芦村镇，又南十里曰江桥镇。○黎城镇，在县西九十里。又县西南百里为衡阳镇，有衡阳巡司。又有射阳镇，在县东四十里。又安平驿，在县北门外。

　　兴化县州东百二十里。南至泰州百二十里，北至淮安府盐城县百十里。唐海陵县之昭阳镇。杨吴始置兴化县，属江都府。南唐属泰州。宋建炎四年，改属承州。绍兴五年，改为镇，属海陵县。十九年，复为县，仍属泰州。乾道二年，属高邮军。今城周六里，编户七十二里。

　　○运河在城南。分流为车头河，东经德胜湖，至城东三十里，又东合串场河。又县西四里为山子河，西通海陵溪，北入白涂河。○海陵溪，在县西十五里，自泰州北浦汀河流经县西，又西北经宝应县界入射阳湖。县东北为白涂河，西接海陵溪，东经平望湖，又东合串场河，亘百二十里。

　　海沟河县东北二十五里。西接吴公湖。又县南三十五里有蚌沿河。俱东通串场河。《泰州志》：串场河自州东之西溪，引流而东北，经东台场，又北至河垛场，又北至丁溪、草堰二场，西去兴化县百十里，又北至白驹场，西南去县百二十里，又北至刘庄场，又北至盐城县之伍佑、新兴二场，又北过天妃、石达庙湾等口而入海，经流于中十场之间，故谓之串场河云。

　　得胜湖县东十里。本名缩头湖。宋建炎中，张荣、贾虎率山东义军繇梁山泊与金人转战至承、楚间，金将挞览在泰州，荣以舟师设伏掩击于缩头湖，大败其众，因更名得胜湖。又白沙湖，在县东南十里，与得胜湖相接，岸多白沙，因名。○大踪湖，在县北四十五里，中心与盐城县分界，又西入射阳湖。祝世禄曰：兴化起大踪湖，繇旧官河历冈门镇至石达五十余里，浚之使深，积水可尽入海也。

　　平望湖县北二十里。南接官塘，中有冈阜，四望平坦，因名。又三里曰吴公湖，昔有吴尚者隐此，因名。其水西入海陵溪，东接海沟河。○千人湖，在县东北百里。相传隋末，有千人避难于此得免，因名。

　　丁溪闸在县东一百三里，即丁溪盐场也。又东北七里为少海、草堰二场。又县东北百二十里曰白驹场，又北曰刘庄场，接盐城县界。天启二年，兴化知县边之靖修拦潮五闸。明年，淮湖大涨，自高宝而东俱繇五闸汇流入海，公私利之。又捍海堰，在县东，上接盐城，下至海门，即唐李承所创，宋范仲淹所修也。今详见盐城县。

　　○陵亭镇在县南二十五里。唐大顺初，朱全忠将庞师古略淮南，下天长、高邮，引兵深入，与贼将孙儒战败于陵亭，乃还。○瓠子角，在县东南。明初徐达等攻兴化，太祖曰：瓠子角，兴化要害，寇所必经。达奉命，以兵扼其地，兴化遂下，是也。

　　安丰镇县东北六十里有巡司，又芙蓉镇在县东北三十里，县北三十五里，又有长安镇。

　　附见：

　　高邮卫在州城内。又有盐城守御千户所，在淮安府盐城县城内，属高邮卫。俱洪武中置。

　　泰州府东百二十里。东至海二百四十里，东南至通州二百七十五里，西至高邮州百五十里，南渡江至常州府二百五十里。

　　春秋时吴地。战国时属楚。秦属九江郡。汉属临淮郡。东晋安帝分广陵立海陵郡。宋以后因之。隋初郡废，仍属扬州。唐武德四年，置吴州。七年复废，还属扬州。杨吴乾贞中，为海陵制置院。南唐升元初，改置泰州。宋因之。元置泰州路，后改为州，属扬州路。明初仍为州，以州治海陵县省入编户一百七十七里，领县一。今因之。

　　州面江枕淮，川原沃衍，鱼盐繁殖，称为奥区。若夫风帆便利，跨越吴会，联络青、齐，则海舟之利也。绝南北之津梁，扼江淮之襟要，孰谓一州斗大，不足以有为也欤！

　　○海陵废县今州治。汉置县，属临淮郡。后汉省。晋太康初，复置海陵县，属广陵郡。东晋末，始置海陵郡。宋齐时，海陵县皆属广陵郡，而海陵郡治建陵县。梁时始为郡治。隋复废郡。唐初置吴州，改为吴陵县，州寻废，县仍曰海陵。南唐以后，为泰州治。明初省。今州城周十二里有奇，门四。

　　建陵废县在州东北七十里。本东海郡属县。晋义熙中，侨置于此，属山阳郡，寻属海陵郡。宋齐时为郡治。梁仍属海陵郡。隋省，寻析置江浦县于此。大业初，复省入海陵县。或曰：秦汉时，东阳废县在州东百里。其东有长洲泽，又东有扶海州，今堙。

　　新城州北五里。宋端平中，州守许堪别筑堡城于湖荡沮洳中，周二百丈。德二年，元阿术遣兵拔新城，留屯以逼泰州。元末，张士诚入泰州，坏其城，乃修筑新城，设义兵元帅府及州治于此。既而士诚将夏思恭等据守，并葺旧州城而守之。明初，徐达兵至泰兴，水道不通，乃自大江口挑河十五里，直抵州之南门湾，思恭等退保新城，达因东筑海安城，以绝通州之援，遂克之。城今圮。
</div>
    <div class="pagination">
<a href="读史方舆纪要_page100.html">上一页</a><span>...</span><a href="读史方舆纪要_page96.html">96</a><a href="读史方舆纪要_page97.html">97</a><a href="读史方舆纪要_page98.html">98</a><a href="读史方舆纪要_page99.html">99</a><a href="读史方舆纪要_page100.html">100</a><span class="current-page">101</span><a href="读史方舆纪要_page102.html">102</a><a href="读史方舆纪要_page103.html">103</a><a href="读史方舆纪要_page104.html">104</a><a href="读史方舆纪要_page105.html">105</a><a href="读史方舆纪要_page106.html">106</a><span>...</span><a href="读史方舆纪要_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
