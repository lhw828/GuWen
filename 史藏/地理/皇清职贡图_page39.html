<!DOCTYPE html>
<html>
<head>
    <meta charset="UTF-8">
    <title>皇清职贡图 - 第 39 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇清职贡图 - 第 39 页/共 44 页</h1>
    <div class="content">





<史部,地理类,外纪之属,皇清职贡图,卷八>
　　狆家苗亦五代戍兵之后贵阳安顺南笼平越都匀等五郡皆有之其部落沿革均与补笼苗同盖别以氏族称之者服饰亦俱相似每嵗孟春编五色布为小毬男女跳舞视所欢掷之奔者不禁聘用牛视妍丑为多寡有至三五十头者祭尚枯鱼嵗时击铜鼓或掘地得之即以为诸葛所遗富者重价以购其输赋亦与齐民一体








<史部,地理类,外纪之属,皇清职贡图,卷八>
　　谷蔺苗在定番州明时始设州治以程番等十七长官司属之
　　本朝康熙雍正年间先后革去太华等三长官司改土归流仍领程番等十四长官司男女皆短衣男性剽悍善击刺出入必持鎗弩诸苗皆畏之近颇宁戢妇以青布防髻勤织纺其布最为细密有谷蔺布之名人多争购每嵗认纳苗赋三十余两








<史部,地理类,外纪之属,皇清职贡图,卷八>
　　罗汉苗在黎平府属其部落沿革俱与黑苗相同苗有不留髭须而谓之罗汉者故即以此为名盖同类而异称也衣尚黑男未室则插羽于首逺者为生苗短衣挟弓弩性悍喜鬬妇人散髪绾插木梳数日必以水沃之以金银作连环饰耳衣以双带结背长裩短裙或止系长裙垂绣带一幅曰衣尾能养蚕织锦嵗输苗赋一百余两








<史部,地理类,外纪之属,皇清职贡图,卷八>
　　紫姜苗都匀平越黄平清平丹江皆有之在都匀平越黄平清平者旧设丹平等长官司
　　本朝康熙雍正年间先后改土归流仍领邦水等土司在丹江者明以前系化外生苗雍正八年新辟苗疆置丹江通判驻之其人衣尚黑色男女俱椎髻纒以黑布男子肩披铁铠佩刀负鎗轻生好鬬得仇人辄生啖其肉以十一月为嵗首至期闭户持忌七日而后启惟平越黄平诸苗近颇向化能通汉语亦有读书应试者田赋亦与民一体输纳






<史部,地理类,外纪之属,皇清职贡图,卷八>
　　杨保苗系播州杨氏之裔在遵义者元时为播州安抚司明初授为宣慰司寻改遵义府治本隶四川
　　本朝雍正五年始改隶黔省在龙泉者元时属思州安抚司明永乐间分置龙泉坪长官司后改为县仍设土县丞等官
　　本朝康熙初改土归流其人衣尚青以青布防首妇绾髻向前衣短衣系细折长裙縁以锦绣与民杂处婚姻葬祭颇同汉人惟性怯而狡官追摄多不肯即出田赋亦与民一体输纳






<史部,地理类,外纪之属,皇清职贡图,卷八>
　　犷苗都匀黎平黄平龙泉龙里石阡施秉余庆等处皆有之元明时与补笼罗汉紫姜杨保等苗同一土司管辖其部落沿革亦同盖亦诸苗中之同类而异名者其苗种最繁衣尚青妇椎髻以蓝布纒之系丝锦细折裙其俗荆壁不涂桑户不扃出入以泥封之男子讣口而耕女子度身而织暇则以渔猎为事婚葬与汉人同在黎平者认纳田赋余亦与民一体计田输税








<史部,地理类,外纪之属,皇清职贡图,卷八>
　　克孟牯羊苗盖亦苗之一种在广顺州深山中明时与龙家等苗同属金筑安抚司后改建州治遂隶版图苗人悬崖凿窍而居构竹梯上下髙者百仭男青衣椎髻女盘髻短裙耕不挽犁以钱鏄发土耰而不耘婚以躧笙而偶生子至免乳始纳聘财应输田粮与民一体完纳










<史部,地理类,外纪之属,皇清职贡图,卷八>
　　猓猡在威宁州之水西蜀汉时有济火者从诸葛亮破孟获有功封罗甸国王其后为安氏元明内附授宣慰使
　　本朝康熙初改土归流置咸宁州治领偏桥正副二长官司仍以安氏世袭其正妻曰耐徳嗣子如幼不能主事耐徳即为女官男青布纒头短衣大袖女辫髪亦纒以青布银花贴额耳垂大环拽长裙三十余幅性悍喜鬬俗尚鬼又名罗鬼有黑白二种别有文字曰鬼字夷民一体输税土产马






<史部,地理类,外纪之属,皇清职贡图,卷八>
　　黑猓猡在威寜州水西等处即系猓猡同类宋时为乌撒部元明属水西宣慰使其人深目黝鼻长躯黑面薙髭而留髯以青布纒头衣尚黑短衫大袖女系细折长裙其性愚而重信喜畜马好驰骋习鎗弩以射猎为事归流以来夷民一体计田输赋










<史部,地理类,外纪之属,皇清职贡图,卷八>
</div>
    <div class="pagination">
<a href="皇清职贡图_page38.html">上一页</a><span>...</span><a href="皇清职贡图_page34.html">34</a><a href="皇清职贡图_page35.html">35</a><a href="皇清职贡图_page36.html">36</a><a href="皇清职贡图_page37.html">37</a><a href="皇清职贡图_page38.html">38</a><span class="current-page">39</span><a href="皇清职贡图_page40.html">40</a><a href="皇清职贡图_page41.html">41</a><a href="皇清职贡图_page42.html">42</a><a href="皇清职贡图_page43.html">43</a><a href="皇清职贡图_page44.html">44</a><a href="皇清职贡图_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
