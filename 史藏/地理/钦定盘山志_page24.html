<!DOCTYPE html>
<html>
<head>
    <meta charset="UTF-8">
    <title>钦定盘山志 - 第 24 页/共 45 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定盘山志 - 第 24 页/共 45 页</h1>
    <div class="content">　　遇隠士处也
　　李仲宣祐唐寺剏建讲堂碑记夫幽燕之分列郡有四蓟门为上地方千里籍冠百城红稻青秔实鱼盐之沃壤襟河控岳当旂防之奥区于古堞之外西北一舍有盘山者乃箕尾之巨镇也深维地轴髙辟天门防碧凝霄寒青压海珠楼璇室仰窅窱于昆丘宝洞琼台耀磅礴于衡岳崆峒左倚太行右连怀珠之水派其阳削玉之峰峭其后岭上时兴于瑞雾谷中虚老于乔松竒树珍禽异花灵草絶顶有龙池焉向旱岁而能兴雷雨巗下有潮井焉依旦暮而不亏盈缩于名山之内最处其嘉此境旧有五寺祐唐者乃备其一自昔相传有尊者挈杖逺至求植足之所僧室东北隅巗下有澄泉恍惚之间见千僧洗鉢瞬息而泯因兹构精舎晏坐矣厥后于谿谷磵石之面刻千佛之像而以显其殊胜也虽雨渍苔斑睠仪相而犹在阳舒隂惨流善誉而不隳向此蓝垣之北长松之下有大石焉重万余钧或遇信敬者防触而动迄今游阅之士冠盖相望四序不絶于阡陌也当昔全盛之时砌叠龙蟠檐排凤翅晨钟暮磬上闻兜率禅宗律学宛是只园骈阗可于清凉赫奕遥同于白马乃法侣辐辏之乡也爰自大兵之后并已烬灭由谓物不可以久废故亨利于徳人德人者即寺主大德乃当寺之景派也厥本惟裔其神不测苦随念尽乐与人同化六趣之茫然归十方之安穏享年腊末晚昌行业弥髙既多有续之闻宜示无穷之绩寺主大徳俗姓琅琊氏释讳希悟镇阳夏博人也爰自聚沙之岁礼当寺寺主在楚禅师授法焉剿除五盖慕别四生舎欲棹而誓泛慈舟弃毒药而愿食甘果年二十诣长兴寺具尸罗由启宏愿延僧一十万次第竟矣于是谓其友曰闻二仪舒四序推迁人生几何岁不我与览斯基址孰忍凄凉埜鹿羣麋昼夜而草眠香径壊碑毁塔髙低而蔓挂藤萝玉毫消尽于华鬘金磬罢闻于斋懴上漏下湿日就月将徐兴再造之心爰起从新之务于是乎手披榛棘力用经营移怪石而截断云根伐灌木而摧折烟色应歴十二年化求财賮盖佛殿一座栾栌娟妙丹雘鲜新塑佛中央图像四壁保宁四年又建库僧堂二座俾爨馐之有所作也賔旅之有所归也干亨二年加授紫衣载议门迎广陌地处幽凉虞生肇之徒见临顾讲赞之所交阙乃于僧室之隂叠磷磷之石浍瑟瑟之泉髙广数寻骈罗万树薙除沙砾俯就基扃而又请邑人醵缗赂四逺之最乐施者如介甲之归巨浸也即乃市朩灵□采石烟巗穷斤斧之功极磨砻之妙初心才启大厦攸成式导昏衢弥光世徳其堂也保宁十年剏建带云川之渺渺总逺岫之峨峨东观种玉之田西掞筑金之阙兰楹镂彩桂柱凝丹月入秋风夏户檐外之杉松郁郁槛前之烟水潺湲所贵安苾刍僧置狻猊座髙谈玉偈然慧炬而絶烦恼薪妙演金文挥智刄而剖无明防长依佛住永压山门对延灵鹫之峰阐説瑜伽之防此乃邑人等心犹慕善志乃忘筌知浮生石火以难停觉幻质风烟而易灭各抽浄施共构良因即寺主希悟大徳激劝之所致也縁惠之所被也厥外井有甘泉地多腴壤闲栽珍果棋布蔬畦清风起兮绿干香细雨霁兮红葵茂载谅鸿基必葺白足咸来其供给之费恒不阙于祗赡者大徳寺主力办也盖惟寺主大徳道洽空有识洞幽全资化导于多方以至圎成于能事所冀皇朝永安神业矣相国长调鼎鼐矣京尹之仁无秕稗矣郡牧之信及竹童矣一切灵同沾利乐一切惑溺并向真如爰述懿徽俾雕翠琰其邑人姓号具列碑隂仲宣縻职之岁华构方成命修辞以序之序之伊何即为铭而记之铭曰峭壮灵峰剏兴华宇式开讲肆用陈法侣物置人多利圎三宝庶几乎作善之祥传名旷古统和五年岁次丁亥四月八日
　　黄汝亨朝发盘山饭千像寺诗初日盘山爽气侵薄云轻骑上髙林石横晓岫千巗竞泉落秋涛万壑沈鸟道偶穷松下路僧家小隠涧边隂胡麻饭罢寻诸佛乱防山容散紫金
　　又游千像寺见典座僧以唐人断碑砺砧作此寄慨诗初日盘峰雨气侵拨云扶策上髙林石能揺动思根性峰帯华纹作珥簪千佛畨畨风满座数僧莽莽土为音开元叹息残碑字冷郤探竒名隠心
　　袁宏道宿千像寺柬钟刺史诗诘曲﨑岖路皱秀透瘦石飞巗绣铁花螺子防云额平生米南宫耽幽穷鬼迹石根搜古云踏遍秋空碧豁眼见新峦长啸落巾帻贪防不知晚憩石布茵席回首神僊吏青嶂逹门阈侍史朝焚香秋云几回白棱棱怪石供聊以施游客
　　孙廷铨千像寺同李坦园相国王思斋学士作晴雪帯苍峦松谿路几盘磵鸣泉暗落岩立屋悬安一杖千峰翠双林万朩寒那能堪累月清福近仙坛
　　李霨游千像寺诗俯临絶谷仰防岏朩杪行来路几盘乱石纵横疑虎伏怪松诘曲学龙蟠飞梁涧溜泠泠雨重阁天风冽冽寒却恐山灵嫌俗客忍抛岚翠事征鞍
　　李锴春夜宿千相寺作和壁间韵三首唐家佑唐寺乃在田盘陲更事频兴替功能见设施繄谁山徧凿维象法无闚心赏长林曲天开洗鉢池　松门行迹少石磴见觚棱岁久沈残碣巗深防一灯古人疑有托此教久相仍放眼千秋表危栏晚独凭　花宫疎磬夕云亦宿闲堦尘眼真相刮春心黙已斋风烟留好夜诗句忆同侪自喜陶彭泽多时遂雅懐
　　少林寺旧名法兴寺至元壬午道士张志格等游盘山居于此易其名为栖云观至正中巢云威禅师主之宣政院使脱公具奏赐额为北少林寺明成化已丑宝峰徳聚禅师重修嘉靖丁亥又修
　　国朝康熙中僧本住再葺乾隆十年
　　勅修大殿悬
　　御书禅指直趣匾寺东有红龙池多宝佛塔下有石曰
　　菱角曰帐房曰蟒皆竒秀
　　李锴自少林寺至西静室诗老鹳欬宻林猛虎蹲伏莽黝黝亭午隂翏翏太空响旷懐无前期髙兴肆独徃化城周大千维摩室方丈布毛证鸟窠【东隣有僧常树栖昼夜不下】妙谛飞龙象傥非水精域焉启鸿荒想纵心以天游六凿罢相攘
　　萨哈岱少林寺次韵诗羣峰苍翠锁秋空古寺凭髙野望通下界万家烟火接浮图百级鬼神工云沈逺壑泉流碧霜醉疎林叶染红俯仰顿忘身世感数声清磬夕阳中
　　查曦少林寺道上望云罩寺不至作见説盘峰顶﨑岖不可行石边停竹杖天际望仙楹济胜苦无力寻僧空复情莺花应笑客孤负玩山名
　　宋宗元少林寺诗路入中盘鸟道通云开天半削芙蓉松棚东折山当寺柏子西来日下舂到此都无尘世念何时得着去来踪洞前花落诸峰静隔树遥闻报晓钟
　　徳意至少林寺诗少林标寺额将谓到登封看取三盘路知非五乳峰苍烟凝紫盖峭壁写红龙回首长廊下松风报晚钟
　　中盘寺在少林寺之北崕石髙寒绀宇相接不知何时剏建宝峰禅师修有中盘二字明杨忠裕书寺前题咏石刻最多寺西北有华严洞
　　王泽过中盘寺诗盘山絶胜是中盘石磴﨑岖欲到难千嶂烟云迷日晓万松冰雪防春寒峰依紫盖留仙迹泉汲红龙供佛坛惆怅此生犹未隠浮名底事恋长安
　　卫台瑺过中盘诗曀曀山气昬跻险心颇惮回头瞩巗谷已凌山之半磔卓递嶙峋起伏迹未断有松皆竒絶无峰不可翫寓足筋力疲放眼云窦乱短笻歴潭壑扶之劳双腕初疑黛色浓忽觉云形换努力过前山流连恐日晏
　　宋宗元中盘寺诗中盘山与上盘通山寺盘空路几重峭壁崚嶒擎紫盖幽泉喷薄走红龙殿前隂合三珠树门外云横半岭松便拟支笻凌絶顶华钟飘彻最髙峰
　　上方寺在嶕峣峰东唐太和二年戊申僧道宗结茅于此瓦屋数楹钟鱼寥寂
　　国朝乾隆十七年
　　赐帑修建红墙碧瓦炳焕巗谷佛殿中悬
　　御书云涛花雨匾石润苍苔皆佛性松揺晴籁有禅机聫寺东西列静室二址尚存又有喝断石云根石亦瑰玮
　　无名氏游上方寺诗名山初到似曽来古寺无僧徧绿苔颇讶石黥厄汉律岂知松刼遇秦灰涧中窥墖疑千丈云际扪萝欲万廽好约华阳成小隠秋巗悬瀑听轻雷
　　黄汝亨自中盘到上方寺诗堆云片片郁千重复磴盘空鸟道通垒块林间蹲虎豹菁葱天外削芙蓉细披芜草迷烟屐衺倚危巗倩竹笻闻説上方钟磬杳西飞又有白云峰
　　官无极上方寺诗不是羣峰列飞来云几支绛空龙半现虹日水全竒青豆悬天外朱花志路岐昔游先我得芳草卧唐碑
　　郑缵祖自西架至上方寺诗越壑攀厓信杖藜上方幽径转萋迷云飘佛国山连寺树绕灵巗水满溪贝叶翻时留偈在柴关闭处有莺啼凭空目断空中锡日暮清诗未敢题
　　李锴上方寺诗独隔层岚迥今知细路深一时移耳目万象变萧森古拙居人服偏私造物心天门双日月随意自升沈　风磴残云外虹梁瀑水西险愁巗石堕冷逼洞猨啼白日行如梦青天瞰欲低上方信幽絶消得昔人题
　　云净寺旧名净业庵万厯中蔡来峰建崇祯中僧无
　　暗重修至
　　国朝其徒扩其基而新之康熙四十三年
　　圣祖御笔改题云浄寺乾隆十五年奉
　　命重修叠防
　　宸翰之赐旧志称寺内有石幢刋本师惠凝和尚大安八年九月朔门人栖洞等建疑庵亦辽金时故址也
　　洪升浄业庵后夕望诗春山处处佳烟岚晚逾妙白云静不行青松立残照涧水防千回岩风号万窍精舎倚峰巓逌然发长啸
　　又同石林上人宿浄业庵诗山寺疎钟歇清宵寂不喧渐看明月影移过古松根地僻知僧俭天空见佛尊石牀趺坐久挥麈两忘言
　　髙士竒云净寺诗徃者度遥岑忽焉日将夕耽幽殊未穷兹来理轻策杰阁霄际穿疏櫺树杪隔隠翳势若藏攀跻境乃辟老僧畏送迎相顾始肃客能炊松火红亦煑涧泉白揽衣席空阶闲云生咫尺下岭望前旌迢迢逾紫陌
　　郑纉祖云净寺诗寺逼云峰近开翠色迎看花多白蓼寻药只黄精丈室逢僧话闲房罢磬声客来尘境外顿令悟无生
　　古中盘即正法禅院也在紫盖莲花毘卢三峰之间相传宝积住静处
　　国朝康熙中僧行干重为开拓殿前有
　　圣祖御制诗碑方丈悬
　　御书门外一峰匾崕石勒
　　皇上万象回薄四字擘窠大书及先后
　　颁赐奎章乾隆十四年
　　饬有司缮修因复旧题古中盘寺有天语轩五松堂墖院有精夀堂门前有谈禅石后崕有静室名别是一天有龙王堂在其旁
　　蔡士英正法禅院修造碑记古中盘者京之东五
　　台也千峰万壑林朩郁茂称冀北之名胜者多道之余尝慕而登焉见其四山相接叠翠层峦中有数峰陡絶者势挿霄汉又其地多金沙雨过则星灿夺目更有舎利墖每除夕则光明徧山若列炬其中流泉瀑布俨若大江之怒涛焉诚巨观也他如观音洞谈禅石虬松苍柏龙池暎带种种旧观不一而足殆古之禅林欤大博禅师者蜀之达州人也生五六岁即知向佛十三而舍身西圣寺至二十五而精心参悟渐得指归因受万如和尚法歴五十余年精进不懈尝南北行脚参访不一家顺治十二年遂説法于津门之地藏庵嗣是而开堂十有八修丛林有五言佛法者莫不宗师之康熙元年游盘山喜其崇峰幽谷欲止锡焉值蓟州僧官来仪愿舍山场有大檀越建为丛林殿宇门庑辉煌并耀经堂斋室方丈库藏靡不具备寺僧若干人参识本来钟磬铃铎之声不絶呜呼可谓只园之一胜矣夫天下之福地宝林不乏也并之开义汴之福广蒲之西巗秦之浄念赵之无际隋之智门亦指不暇屈矣而要皆有山川之胜云物之异为宗门衍法于无穷今之古中盘得大博禅师而传之不朽者亦谓是欤余故乐得而记之康熙十四年乙夘
　　魏裔介古中盘正法寺修建墖院碑记天下名山虽以五岳为首而京都蓟州之盘山其灵竒幽郁又有出于耳目闻见之外匪人所能测者余尝按图索之而以为十洲三岛不能过也辛丑之冬余以相视
　　世祖章皇帝山陵便道至山下憩感化寺至晾甲石边见浮图在望涧水潺湲而山下石累累或寻或丈或方或圎不可以数计拟登陟其巓顾以王程期迫同事促令复
　　命遂匆匆而去至今忆之未尝不自恨縁之浅也夫山川灵竒幽郁之气不钟于贤人君子则钟于衲子羽客盖禅教之中其进修锐其志行苦徃徃有人若大博和尚者蜀地人也胡氏之子母叶氏防而慧悟厌弃尘氛遂皈依莲邦栖迟净土得法于龙池万如和尚传临济正宗顾以燕山皇居有大乗气象结制于宏善等寺既而游盘山叹曰此山连峰叠嶂嵌空突兀谷涧委蛇果树茂蔚其卓锡之胜地乎时则有蓟州僧正司来仪慕其品行精严有古中盘精舎一区愿布施和尚乃趺坐观空万念俱息担土填堑甃石为路升座説法言简意尽僧俗闻者莫不解脱遂感动诸善信等捐赀建大雄殿禅堂方丈茶房库室僧寮塔院庄严宏丽与诸门人当机指示谓赵州庭前栢树子信手拈来此事人人本有何不回光返照而汨汨于故纸乎嗣法门人了宗受其衣鉢直证心印尽斩葛藤观其语录所记覩面相呈更无余事八字打开当阳独露琼花开苑长江水洗尤劝人学问以为久受勤苦乃可得成非其师之白日传心青莲喻法而能有如是髙足乎昔承
　　世祖章皇帝命序楞严防解文辞鄙僿防剞劂经首今和尚得临济之正宗衍曺溪之家法大开妙义以晓僧俗使人不沈没于声色利欲而见其本来面目有益于
　　国有利于民岂区区食粟饮水作一自了汉为烟霞之癯无补于世者哉余是以为之述其本末镌之贞珉俾其后代法法相续心心相传则鹿灵鹫去人不逺余羁缚尘縁未能超然物外言之汗顔俟婚嫁毕终遂尚平之愿膏车秣马登白筋虾蟆背上与了宗禅师谈教外别传其有日乎盘石有灵斯志与清泉白石永矗立于空翠清虚之法界也已既为之序爰系之铭铭曰巗岫鳞比云水逍遥一条拄杖解却弓弢淈泥扬波浕流止涛临崕撒
　　手过刄吹毛阐扬祖教龙象英豪登盘山塔海濶天髙康熙岁在丙辰十有五年三月
　　阮旻锡古中盘游大博和尚墖院并示宗上人诗偶随烟外钟已到松间寺中峰紫盖尊羣山皆拱翠法师南方来重辟法云地梵刹银牓新勲戚金钱施一期大教兴三叹影堂閟传法老比丘已得无碍智面莹爪甲长开关为客至顾我钝根深不受箭锋利盘山古道场法幢开宝积普化示风颠振铎偶游戱到今已千年宗风谁继嗣落日下秋山山间明月坠峰峰皆见月清光照无寐
　　郑缵祖古中盘赠了宗禅师诗偶寻紫盖峰人声朩末度髙低但莽苍宁辨向时路林麓豁然开已见岩前树短壑架僧廊飞湍楹外赴大师髙说法石防花亦雨朅来叩宗风一语人天悟惜哉尘网牵何当栖杖屦世上刼千年山中香一炷
　　又夜宿古中盘诗香刹中盘胜山峰紫盖名听经双鸽下绕墖几僧行翠竹摇风乱黄花滴露清纳凉应未睡髙枕卧松棚
　　髙士竒正法禅院诗一径入空林重巗秀色深暂来青嶂下聊畅白云心涧影留仙跸山光动
　　睿吟今朝徧幽赏归路日将沈　丘壑兹多美流连空复情出山泉决决迁树鸟嘤嘤暝色催归骑樵歌引客程何如友麋鹿日日卧香蘅
　　卫台瑺古中盘诗行行过中盘又抵中盘顶极目烟雾中云峰忽已暝泉芔纷佳致万株龙鳞挺攀萝入寺门汲水试山茗落日闻钟声令人发深省超禅送佛藏和尚住古中盘诗几年共话西山月一夕平分两地秋试看古中盘石上龙松新发旧枝头
　　徳风古中盘望九华峰诗白云深处古中盘罗列千峰作画看望去九华峰顶上他年来此结精蓝
　　云罩寺相传为宝积卓锡地构宇则始自道宗旧名降龙庵万厯三十年勅赐云罩寺
　　国朝康熙中僧通绪重脩旧贮皇藏千叶宝莲佛殿牓
　　曰盘山秀峰康熙十七年
　　圣祖御笔也又有额曰云峰法界乾隆八年
　　勅修
　　皇上御书金界长明住智慧山匾青山白云常自在禅恱法喜悟无生聨寺东上即挂月峰峰顶舎利墖旁有餐气巗后有金鸡岭南下二里有将军石桃园洞
　　王道正重修云罩寺碑记洪惟我国家定鼎燕京山川之形胜环错如绣而其雄峙于东北者则首称蓟之盘山云盘山一名盘龙山峰峦之竒甲于京东苞灵孕秀突兀巑岏于铄哉天壤间一大观也山之巅有云罩寺其来旧矣有墖曰舎利相传为宝积禅师卓锡地中藏舎利子故名景物幽深丛林髙洁仙客禅宗多防于此每一登眺赤县神
　　州不复记忆置在何处秽土浊刼邈焉隔絶虽属阎浮亦造物之所以别立清凉界也阅岁滋久荆棘渐生革故鼎新时如有待恭值今上皇帝乗龙御天薄海熙恬三陲宁谧仰承圣母慈圣宣文明肃贞夀皇太后慈命印施藏经畿辅内外梵宇招提悉加严饬于是出内帑积贮并各宫协賛金钱特命乾清宫常侍尚膳监大监吕公诚徃葺治之公复自蠲廪饩鸠工聚匠驩呼踊跃辐辏子来若驱鬼工役神力不日告成殿庑巍峨翚飞鸟革僧寮禅室井井改观二六时中绵延香火晨钟昬鼓瞻仰归依猗欤盛哉真亿万刼无量功徳所谓上防皇舆中佑宫壸下福元元岂云小补巳耶嗟嗟吕公拮据賛相克成盛美功徳永永且与山川共垂不朽也事竣伐峰头片珉属余为记余于西方之教若淄渑苍黄素不渉其涯涘顾性嗜禅静时亦繙阅诸释典其言曰心生则法生法界惟心造是心也深入无间磅礴无方大地为纤防尘为钜由是而斡天造协地灵天且弗违地于何有彼上乗诸法无罪福无禨祥今兹率作以奉庄严搰搰然将为致祥邀福计抑末也故法生于心心灭于法何以故心在无法法在无心故也吾亦一无心佛亦一无心天地亦一无心也此之谓不蕲祥而祥不蕲福而福即佛力非所及也羣力何与焉归休乎比丘无庸属我碑矣乃跏趺合掌而为之铭铭曰帝徳广渊在宥万方防恭慈侍圣善平康西极回向咸集梯航爰命中禁奕奕貂珰躬诣庄严开拓堂皇有美比丘杖锡飞扬敬尔威仪凛若秋霜愿力普济展也坛场浮屠髙峙如翕斯张亦既崇广亦既腾骧中使莅止慈命普将载锡帑金载赐龙章鸠工庀具莫不精良相彼招提翼翼将将清风穆穆振铎琳琅有众覩观体具用藏巍巍法象万善津梁百千万亿福祚灵长万厯三十一年癸夘二月上浣日
　　沈荃云罩寺伽蓝殿碑记盘山属蓟州云罩寺居其巓山峻而云生滃然出巗岫间触石润础弥漫林谷从下视之不知寺之为云云之为寺故曰云罩寺也寺不知始于何代有明万厯间实鼎新之朱碧辉煌屹立天半游此寺者辄作武陵鸡犬想不复知有人间世矣岁月既遥庙貌非昔壬子三月吾友戴如兆与二三同志渉歴名迹见寺就頽落伽蓝殿毁壤光甚慨然捐金整葺如故余闻而喜曰山谷之美古今共谈伽蓝工竣云罩必有能继之者俾寺见完宇即山复旧观云起则金碧藏辉云収则嶙峋耀采盘峰真面目从此迥露人寰矣余尝备兵通蓟簿书鞅掌时时作宗少文卧游今珥笔中秘朝夕侍从名胜在咫尺曽不获亲临其地然乐我友之能好事以为后人倡也序其略并勒之石云康十二年癸丑孟冬日
　　王泽云罩寺诗陡絶上盘云罩寺一峰髙踞万峰巓雷霆俯见山腰鬬日月横看树杪悬佛蜕几朝留古塔圣灯除夕聚诸天残僧不解游人意指防龙旂说徃年
　　髙士竒云罩寺诗萝磴云中出花宫象外悬登临空大漠呼吸逼青天缔构神功健香灯宝地传无生难可问小坐亦泠然
　　卫台瑺上云罩寺诗上盘三十里企石齐云驾苍烟暗诸峰朔风吹万罅踯躅躧层阿鸟道亦在下景物同幽快天际临风榭清光对闲昼松韵彻良夜陵谷变幻殊万象望中讶借问南村居何如此精舎
　　阮旻锡宿云罩寺诗空拥云关卧霜风到榻寒寻常山上月让与衲僧看
　　郑缵祖云罩寺翫月用髙青丘韵秋天一碧秋山蓝更无雾霭兼烟岚谁将金镜空中丽恰值今宵髙处探三千玉户齐开彻云鬟露濯垂防鬖白尽遥空防万里光芒尚带沧波涵银河寂寞髙无象星宿敛藏休与参玉兔由来知不死寸刃欲决痴蟇贪我来直踞峰千仭霜华仰吸低巗嵌山遁逃无影迹雏僧故指声喃喃须臾射牖复排闼时暎藏经经底蟫祖院不知灯火息流辉倒照穿孤龛徘徊畴忍恝然睡杖策还登庵上庵光揺虎豹跨巨石影动栖鹘攀松楠安得乗风生翰羽澄波下看三龙潭年来索米长安市斗室卑栖偏坐南月明似笼欲窥鹤月去如茧方处蚕荏苒无能叙契濶每言及此心懐惭家中快见已难得山上乍逢尤所耽何幸一年遇兹夕却从絶顶闻幽谈杯倾妙理何须酒盘尽余香空忆柑回视诸天眠正熟扶桑鸡唱更已三露深浴出峰尤好百幅鲛绡烟半客既为月频推枕月应为客聊停骖只今相对若草草别后相忆嗟何堪况当多难属此日胜防难再君须谙不见卢龙山后塞年年戌筑愁丁男如此髙山如此月即欲不翫其谁甘愿向月宫借月斧削除祸乱称平戡还将月斧砍月桂更使清辉流屋覃天上人间同此乐我虽不饮情亦酣我虽不饮情亦酣婆娑短鬓何毵毵
　　盘谷寺即青沟禅院
　　国朝康熙十年僧智朴建十七年
　　圣祖临幸
　　敕赐盘谷寺额因其地名盘谷相传唐李愿隠居处也御制诗与
　　皇上恭依元韵诗并勒碑建亭于寺之阳大殿悬御题定力周圆匾一声清磬动耶静万叠浮云假也真
　　联歴岁
　　天藻或刻碑隂或镵崕石前有石门清凉石潄玉泉秩秩泉松坳后有杏花坂龙首巗中有秋月堂巢云轩选佛堂童真殿丈室题曰金汤龙象曰一花现
　　瑞俱载旧志
　　宋荦青沟禅院碑记徃余读公安袁中郎游盘山诸诗肖状怪竒刻削神巗谷林泉常在心目间恨不一徃游焉及来京师去盘山不二百里而曹司羁系卒不能遂惟日夕退朝时时从马上东望见白云滃起为之盘桓竚立斯须慨然而已岁辛酉道出山下始得游目其胜袁公诗所称山有画意者诚非虗语爰为诗以纪之阅癸亥夏四月承乏通永盘山适在部内自幸续游之愿庻几一偿新城王阮亭祭酒送余行有而今持节京东路恰与盘山作主人之句顾莅事以来又不得废阁官事以为私游常抱怏怏如在郎署时甲子春防按地经山麓则益穷所未觏复为诗以纪之余初游尝寄诗拙庵和尚继至乃访拙庵于青沟青沟之名不见于纪载即袁公诗中亦不之及其初殆一虎穴也自拙庵来有僧隆宝以兹地献乃始垦辟芟除构立堂宇门庑庖湢翼然一新诸上方感化古名刹率多废落兹地以拙庵故顿成胜观拙庵徐州人名智朴少曾过江参百愚斯大师于青浦之青龙隆福寺受记莂实洞宗第三十世辛亥北游爱盘山丘涧因止其地其人貌古而骨刚与之谈超然无凝滞肆余再游访之能为诗徃徃有佳句去年冬
　　天子驻跸是山曽幸青沟兰若拙庵亲闻
　　玉音承
　　命口占经
　　御览赐
　　宸翰此尤希世之幸也余前尝许作小文留山中防有济南之役拙庵命其徒来责前诺因书数语以复嗟乎自兹以徃盘山之游知复何日而青沟佳壤拙庵雅尚益复眷眷萦我心目当十倍读公安诗时矣康熙二十六年丁夘三月
　　智朴丙寅季冬一日
　　驾幸青沟应制诗冷静峰头云水香
　　六龙车驾幸山堂百年胜觏惟今日块雨条风祝我皇
　　王泽诗青沟古路絶人烟老衲栖巗不计年与虎借居分半穴问龙乞水迸枯泉忘生始得无生法入世谁参出世禅悲我行藏成两失从兹云水任孤肩　寒巗独处十年余昨岁诛茅始结庐挂树猿应惊野客攀藤人只问禅居晚风香静旛犹动残雪明榻半虚竟夕拥罏趺坐乆两心无语对文殊
　　王士正诗曺谿游万里酌水问南能世界随縁住人天最上乗翛然白足侣不作紫衣僧寄我新吟巻清凉五月冰【时归自五台】
　　朱彛尊诗携来一鉢自曹谿结屋青沟乱石西徧洗苔碑诠寺墖山花木叶恣留题　谢家朩屐无
　　完齿陶令篮舆怕朔风黄叶满山来未得幽寻也待杏花红
　　孙岳颁诗青沟隠处惟孤云曲涧盘阿断众闻独坐嗒然忘色相红黄紫绿总纷纭　红杏青松迥不侔慧观早巳在峰头孤标自出风尘外瞥眼繁华逐水流　闻道盘山景最竒山居饵术更餐芝何縁着屐寻幽去白日清泉访我师
　　喻成龙诗飞锡响震莲花峰澄潭如镜安毒龙避俗逺在盘之谷万壑千巗枕茅屋静夜天香绕法坛松风明月谿水寒有时钟磬出林表昙鉢浮光金翅翻近复幽人时来徃与公结社推公长今夕何夕读公诗况瞻标格真髙爽
</div>
    <div class="pagination">
<a href="钦定盘山志_page23.html">上一页</a><span>...</span><a href="钦定盘山志_page19.html">19</a><a href="钦定盘山志_page20.html">20</a><a href="钦定盘山志_page21.html">21</a><a href="钦定盘山志_page22.html">22</a><a href="钦定盘山志_page23.html">23</a><span class="current-page">24</span><a href="钦定盘山志_page25.html">25</a><a href="钦定盘山志_page26.html">26</a><a href="钦定盘山志_page27.html">27</a><a href="钦定盘山志_page28.html">28</a><a href="钦定盘山志_page29.html">29</a><span>...</span><a href="钦定盘山志_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
