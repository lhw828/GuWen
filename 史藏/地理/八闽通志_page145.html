<!DOCTYPE html>
<html>
<head>
    <meta charset="UTF-8">
    <title>八闽通志 - 第 145 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 145 页/共 184 页</h1>
    <div class="content">　　陈机字介行。永春人71。知柔从于。学问该贯。吟情咏物信笔立成，若不经思，自出人意表。尝有《读易诗》云：“从此不除窗外草，要观天地发生心。”
　　吕椿字之寿。晋江人。幼从丘葵学书，过目辄成诵，作文下笔立就。清贫彻骨，终身不仕，授徒自给。著《春秋精义》、《诗书直解》、《礼记解》。工诗，自成一家。

 〔元〕
　　傅定保字季谟，号古直。晋江人。宋咸淳中礼部奏赋第四。时相诅抑新进，未令赴廷试，定保归益力学。未几，杭都不守，德祐、景炎间屡有风以仕者，皆辞。大德初，提学吴涛荐授漳州路学正，首以《太极图》、《西铭》合而讲之，听者悦服。改三山书院山长，阅三月辞归，授徒养母。至治中，以平江路儒学教授致仕。其讲解能守先儒成说。为文温润典裁，有《四书讲稿》及诗文若干卷。

 〔国朝〕
　　龚炯字延璋。晋江人。敦厚周慎，刻志为学，诗文为当时称尚书翰遒劲端严，得欧阳率更笔意。洪武中应荐，以二亲年高，上疏乞归终养，卒于家。
　　朱铎字允学。晋江人。七岁能对偶，十岁能诗，语皆超绝。弱冠第永乐丙戌进士，授官户部主事。性简亢寡合，退而家居，以经史自娱，请文者户踵常接，得之者以为荣。郡中石刻多出其手。卒年九十。有文集藏于其家。

 士行
 〔宋〕
　　卢瞻惠安人。学问该博，操守纯正。以八行应诏。有诗集行世。
　　石晋老字子明。晋江人。政和进士倪之孙。为清白吏。晋老以先人之赀产尽逊其兄，居乡敦让，一语不欺。傅康称为笃行君子。
　　林万字仲至。永春人。庆元己未擢省试第二。教授惠州，改两浙运干，擢三省掌故。恬于进取，以谒权要为耻。未几劾罢，复沿诲制司干官。改秩，知宣城县卒。
　　王胄字希武。永春人。以《春秋》擢嘉定癸未省试第一。教授惠州。秩满，入为大学正，迁博士。礼闱较艺，谏官同典举，欲私所厚，以险怪之题冠多士，胄识其文，曰：“必其人也。”典举色阻，易填次列，而心衔之。揭晓，以劾罢，通判惠州。岁余卒于官。

 〔国朝〕
　　陈道曾字端诚。晋江人。章应之孙。性资朴茂，邃于《易》，旁及诸经子史，发为文章，词义精到。制行卓然72，不苟徇流俗。第永乐戊戌进士，改户科庶吉士。自陈愿受学职，授吴县教谕，升瑞州府教授，迁无为州学正。所至以师道自重，为湖广、浙江、山西考试官，俱以公明称。卒于官。所著有《吴下集》、《筠阳》、《濡须》等稿。

 风节
 〔宋〕
　　曾诞晋江人。公亮从孙。与邹浩友善，浩为谏官，属皇后孟氏废，诞三与浩书，劝力请复后，浩不报。后四年竟立贤妃刘氏为皇后，浩抗疏固诤，削官贬新州。诞著《玉山主人对客问》，讥议浩不得为知己士。书即出，识者或以比韩愈《谏臣论》。诞仕亦不显。
　　王炳字景文。南安人。绍圣中第进士。娶吕惠卿犹子，避吕氏权十年不调，后为沐阳令。秩满入都，时蔡京当国，登其门者悉通贵，以炳与惠卿连姻，嘱使往见，炳不往，左授海陵丞而归。吕、蔡之败，附丽者皆坐谪，炳独得全。通判潮州，改知汀州，未上，提举洞霄宫卒。
　　徐瞻字德望。晋江人。政和中第进士。历知海阳县，以平恕称。通判广州，台阃交荐，当得郡。瞻与秦桧同年进士，不肯谒见，坐是不调。杜门十五年，觞咏自适。郡守周公葵取治狱，多阴德，子孙必兴之义，表其里曰“兴德”。从孙挺、伯嵩、履正皆登第，从弟光实。
　　陈一新字又之。永春人。年二十领乡荐。上春官试第三人，登绍熙庚戌第73，教授汀州。庆元四年，典试漕闱，时权臣用事，一新发策以谷永、刘蕡之事为问，同列骇视请易之，不可，已而果有以激当国者之怒。后迁国子博士，轮对，深论权幸，劾免，通判婺州，知邵武军卒。
　　许衍字平子。同安人。慷慨喜论事。隆兴二年，以太学生伏阙上书，士论韪之。明年上舍登第74。尝进《本论》二十篇，言四民利害，至如经界、上供银揽户之弊，皆所目睹而心不便者。既琉之《本论》，间诣部使屡言之。通判建宁府未赴，卒。
　　赵庚字叔初。晋江人。游上庠，行谊为诸生表。淳熙中登第，历广西茶干，寓家八桂，久不调。嘉泰初，相臣移书诸司津，遣入都，将以学官处之。时韩侂胄用事，庚引疾力辞。亲旧交劝不答。帅蔡戡除次对，庚以诗贺之曰；“腰金不足为公重，怀宝无瑕乃席珍。”戡遂丐祠归。

 忠烈
 〔五代〕
　　王忠顺晋江人。初，闽主延羲75为朱文进所杀，忠顺与留从效、董思安等谋诛文进所署刺史黄绍颇，奉建州延政为主。后南唐兵攻建州，忠顺复与思安领兵赴难，战数不利，城陷，忠顺力战死之。

 〔宋〕
　　苏缄字宣甫。同安人。景祐中，第进士76，历知英州。侬智高围广城，缄将兵赴难，杀获有功，仁宗特命改官，除广东都监。熙宁中交阯谋入寇，除皇城使，知邕州。缄伺得实，以书抵帅府，前后帅臣沈起、刘彝皆不报。既而蛮众号八万，陷钦、廉，破邕四砦，缄勒部队使分地自守，以待外援。寇至迎战，斩其二酋。缄初求救于彝，彝将张守节逗遛至昆仑，不及阵而覆。寇获北军，使为云梯，又为攻濠洞，蒙以华布，缄悉焚之。寇计穷，将引去，而知援不至，乃囊士傅城，蚁附而登，城遂陷。缄犹领伤卒驰骑战愈厉，而力不敌，乃曰：“吾义不死贼手。”亟还州治，杀其家三十六人，纵火自焚。蛮至求尸，皆不得，屠郡民五万余人，隤三州城以填江，民无一叛者。神宗闻之嗟悼，赠奉国军节度使，谥“忠勇”。召其子元，谓曰：“邕管赖卿父守御，倘如钦、廉，则贼乘胜奔突，象，桂皆不保矣。以巡、远较之，卿父不能过也。”邕人为立祠。元祐间赐额“怀忠”。子子明、子正，孙广渊、直温，与缄同死，皆蒙褒赠。(缄，《宋史》本传作晋江人。)
　　曾孝序字逢原。晋江人。公亮从子。以荫入官，历帅环庆，坐忤蔡京罢。京败，起知潭州。以平道州猺，进显谟阁直学士，改龙图，知青州，金人不敢犯境。高宗即位，升延康殿学士，召赴行在。既而青人愿借留，许之。先是，临朐士兵赵晟为乱，孝序副将官王定兵千人捕之，失利而归，孝序责以力战自赎，定乃以言撼败卒夺门，斩关入，孝序出据厅事瞋目骂之，遂与其子宣教郎訏皆遇害。事闻，赠光禄大夫，谥“威愍”。訏赠承议郎。
　　杨世永晋江人。祖注，庆历进士。世永绍兴初为端溪尉，寇骆科犯郡境，世永贯褚铠77，佩两刀，跨羸马独出，伍长抶其徒曰：“汝辈不可负官人!”相率以从。行二舍许，遇贼而殁，兵皆号哭死战，无还者。其后守臣真德秀书“义烈”二字表其墓。
　　王大寿晋江人。泉左翼队将也。海寇王子清犯围头，郡守真德秀调大寿领卒百人防遏。猝与贼遇，奋前控弦，毙贼十余人，后无援者，遂殁。从死者五人。贼就俘，剖心祭之。请于朝，赠官恤其家。
　　陈霖字传容78。晋江人。嘉定庚辰进士，为赣州瑞金尉。绍定中，盗发江闽，霖迎敌力战，盗系之以去，不屈，遇害。
　　魏国梁字君用。晋江人。绍定己丑甲科，为番禺推官。陈三枪寇河源，国梁以帅檄挺身谕降，道毙。事闻，加赠典，官其后一人。
　　陈士英永春人。为本县隅总。宝祐六年冬，贼犯境，士英帅民兵二百，忽遇白刃如林，众皆辟易，士英独掀髯奋击，为贼所戕。守吴昺表其门。
　　卓子信永春人。亦县隅总也。开庆元年春，贼逼县境，子信帅民兵鼓行而前，贼为之骇。第以兵非素练，无敢死战，忽奔溃，子信被擒。贼惜其骁勇，谕使屈服，子信不从，遂遇害。守吴昺嘉其义勇，表其门。
　　陈龙复晋江人。与文天祥同登第，历官大府少卿。天祥开府南剑，迁福建提点刑狱督府参议官。后分司潮州，积粮治兵，天祥赖之。及移屯，为元兵所袭，死焉。龙复朴茂沈厚，有古士风，平生历仕以清俭称。

 〔元〕
　　郑寿字龄79。晋江人。曾子之孙。读书能文。早孤，事母尽孝。由千户升宣武将军，上万户。至正间，万户赛甫丁阿迷里可作乱，荼毒郡民，寿谋讨之，机泄，遂遭其害，一门死者数人，第宅尽毁，子孙离窜。泉人伤之。

 〔国朝〕
　　崔惠字迪吉。晋江人。宋进士拱之后80。天性纯笃，学问淹贯，由乡贡士任江西石城县教谕。正统戊辰，叛贼陈椿陷石城，执惠逼令从己。惠骂贼不释口。驱迫行里许，会贼毁草营，遂投火自焚而死。
　　李思邹晋江人。有勇力，颇读书知大义。正统十四年，沙、尤邓茂七作乱，党酋吴四官据黄山，人皆望风奔投，胁思邹往，思邹正色叱之曰：“我太平百姓，岂从汝辈为盗也？”遂以义倡乡里，从者四百余人，立栅为寨备，屡与贼战胜。一日，早适大雾晦暝，咫尺不能辨，贼乘间袭其栅，众仓卒奔溃，思邹独率六七人当栅门力战，为贼所杀。暨敛，颌色如生，人皆异之。
　　叶秉乾同安人。慷慨尚义。正统辛酉岁饥，出稻二千石入官，储以赈贫民。岁己巳，沙、尤寇发，延及诸邑，秉乾倡义率民兵屡战不利，被擒，贼胁其从己，骂曰：“吾奉义讨贼，不幸力屈，速杀为幸，岂从汝反耶？”贼犹不忍杀，谕之数四，不屈而死。成化初，御史徐荣奏旌其门曰“忠义”。
 孝友
 〔宋〕
　　林颐寿字褒世81。晋江人。父附贡辟雍。祖母杨氏尝苦背疡溃烂，径数寸，颐寿曰：“败脓在中，寝蚀旁肉，若抆拭则不堪痛楚。”乃俟其熟寐，潜舐去，傅药而愈。庐父墓有芝产之瑞。事继母弥谨，继母卒，庐墓有白鹊数十往来庐上，人以为孝感。颐寿博览经史，尤工大字。业医，所活甚众。切脉言生死迟速无差。里人为著《孝友传》。年六十八，一夕谈笑而卒。号“华阳处士”。
　　钱褒晋江人。性纯孝。母丧，负土成坟，结庐居山，荤腥不入口，形容毁瘠，终制方还。熙宁中，郡守顺州人之请，两闻于朝，乞召试擢用，以励风俗。尝著《志孝》六篇，州缴以进。
　　徐浩字东之。晋江人。第进士。事继母尽孝，母寝疾累年，扶掖不离侧，取中裙厕牏，躬自浣濯之。尝为汀州推官。母子皆以高寿终。
　　吴达老字信遇。晋江人。政和中第进士。丞建昌，以朝廷更鹾法不便，不避重罪，申军乞奏罢之。有子七人，两遇郊霈，先奏荐弟迪老、述老。其弟以兄多子，未沾恩命为辞。达老曰：“一官不足为弟荣，聊以慰吾母心尔！”母年八十余，三奉祠侍养不出。
　　王凯字和中。晋江人。尝应八行举。徐师仁论其为人履行无玷。事父母笃孝，居丧庐墓三年不忍去。与其弟相友，未尝一日离，虽至贫苦，凡衣食之具，不肯求取于人。
　　黄駜字公硕。南安人。居父丧，芝产于灵堂前，其叶累百。政和中登第82，调崇安尉。有郑主簿者，贫不妄取，卒于官，駜倾囊以赒其行，人皆义之。终南剑州通判。
　　黄甫南安人。与弟旦友恭交至，每有疾病，相与尽诚叩天，以祈保佑。后皆登第。
　　吴德彰惠安人。乾道间兵荒，父母俱殁于外，时德彰年幼，不能收骸骨以葬。既长，访求不可得，乃以檀木刻像以葬于谷山83。自后山下有香气袭人，经久乃息。人因号其山曰香山。
　　王沂之字春伯。晋江人。以荫知新知84，有惠爱。以曾祖秉尝立义斋，延儒师诲学者，中废，沂之遗命子起震继其志，辟堂于家之南，匾曰“文雅”，列斋四，捐田三百余亩以赡师生。真德秀表其闾曰“义塾”。
　　林彬字彬之。晋江人。家世孝义。彬早预荐，以母老不忍行。时杨仁翁累请祠侍父，郡守真德秀以“温陵二孝”目之。凡乡间义举，彬皆为之倡。晚以一尉终。
　　陈元吉惠安人。年甫十二，家失牛，随父永学求之。过石洞，有虎跃出，衔其父项，赖所戴蓬笠障碍，牙锋才及发髻，得不死。元吉直前击虎，连十数杖不脱，遂刺虎中目，虎乃释其父而走。父子扶持以归，乡人骇异。
　　张兴渭德化人。性至孝，母杨氏病笃，累百药弗效，兴渭穷迫无所措，即吁天欲割肝以进，既而母疾立愈。淳祐六年，有司奏表其门。
　　谢应瑞泉州人。淳祐六年郡饥，应瑞非因有司劝分，自出私钱四十余万籴米以赈乡井，所全活甚众。诏补进义校尉。

 〔元〕
　　黄道贤字君典。晋江人。事母唐氏以孝行称。有司闻于朝，旌其门曰“旌孝坊”。
　　吕祐晋江人。至正末，郡城破，有卒拔刃胁其母，索财不得，欲斫其母，祐夺其刃。手指尽裂，被伤仆地，良久而苏，开目视之，曰：“母幸无恙，我死无憾矣。”遂瞑目死。
　　颜应祐同安人。母许氏，先以患难迁徙失所之，母子不相知者二十六年。应祐访求不得，常悲号流涕。一日得书，知在云南，即往求之。行至蜻蛉始得母85，远迎以归。士君子咸歌诗以嘉其孝。
　　赵深道晋江人。乐善好施。至正甲午岁歉，饥殍载道，深道于中和堂设粥，令饿者列坐供之，所活甚众。既而大疫，死者相枕藉，深道造舟，施轮其下，会众僧以长绳挽拽，沿街搜索，或遇门闭，辄排以入，舟挽各城门外埋瘗之，日不下数次。有司以闻于朝，旌表其门曰“义士”。

 〔国朝〕
　　赵士亨字应嘉。晋江人。试吏于县，未几弃去，杜门读书，移家九峰山。父早丧明，母复风瘫，而奉养极其甘旨，汤药必亲，累岁不少懈。父母卒，丧葬尽礼，庐墓以终制。时山寇吕光甫等啸聚，剽掠村落，焚民庐舍，每相戒勿犯其居。后教授于乡。洪武初，以人材授繁昌仰洼河泊官86，以告归，卒于家。
　　顾黑子顾圭之养子也。圭，扬州人，洪武初，侨居于泉之晋江。圭以事系狱累岁，黑子鬻薪以给其衣食。或有诱之他往者，惟俛首不答。后圭释归，黑子复采薪易甘以养之。圭隶戎籍，子闰童当补役，黑子请偕。闰童不事生产，窘窭日甚，黑子仍为酒家佣以给之，积其余为闰童娶妻，复极力为经营家事。后卒，士类咸叹其微贱而有君子之行。
　　朱则文讳虎。晋江人。幼失怙恃，鞠于伯父德善。遭元末兵乱，欲杀德善以取财。则文起抱号泣，求以身代，兵感其义，遂两释之。洪武间梦神告曰：“天锡金助汝不给。”已而果获金数十锭，不以营资产，悉济贫乏。后以子鉴恩赠右副都御史。
　　史惠字仕传。晋江人。以子盛思封中书舍人。有司上其有孝行，诏旌表其门。

 宦迹
 〔宋〕
　　吴囦字子默。晋江人，达老侄孙。登庆元丙辰第，宰邑以最闻。主管临安府北厢，擢将作监丞。知泰州，提举淮东盐事，钩稽精密，岁课增羡。召还，以言者罢，寓居衢州卒。
　　林瀛字广叔。德化人。庆元中第进士。知广州东莞县，治绩最诸邑。后迁国子监簿。
　　诸葛直清字子严。晋江人87。廷瑞长子。以父任历知海阳县，通判广州。潮水为州患，谕众修新堤以捍田，利周十保，劝成义役，人甚便之。终奉直大夫。子瑟，知南安军。
　　庄柟字子修。晋江人。以父任补官荆湖，制帅赵方器之，辟信阳州判官，摄守事。虏围城，与战破之。改罗山令。言迁治霸山之便，朝议是之。乃依万努关筑山砦，虏至扼关击擒之。通判江陵府，修复海柜88，又增三海，益兵守隘，以时停泄。知峡州，终江东参议官。(柜字疑误。)

 〔元〕
　　龚名安字俊卿。晋江人。至正中以才能辟宣慰司差，奏事京师，丞相奇其才，擢浔羡场盐官管勾，累迁洲场司令。时福建行省奉辞兴兵，讨西域那兀纳等于泉州，先由间道以檄付名安募义兵于海滨。时那兀纳炮烙邦人，杀戮惨酷，闻官军至，复迫民为兵以拒。名安俾其人佯许之，遂命其子泉州学正炳、婿行省理问张仁等率舟师，次于东山渡。翌日，官军至，遂竖行省旗帜，群丑股栗，开门就缚。是时海滨抢攘保障之功，名安居多。

 〔国朝〕
　　陈章应字敏达。晋江人。信惠子。洪武四年登进士第。历榆次、繁峙、安丘三县丞。藩宪以其廉干之状上闻。十八年时降榜揭于其乡之旌善亭以褒之。升礼部主事，卒于官。
　　庄济翁晋江人。洪武初知宁德县89。劝农兴学，惩豪猾，均赋役，修陂堰，造舆梁，民感其惠。
　　黄维清字源洁。晋江人。弱冠领洪武甲子乡荐，明年登进士第，历职郎署，以才谞闻，升九江知府，特赐敕以往。九江土瘠民漓，号称难治。维清廉勤平恕，渐著治迹，卒于官。
　　陈安字克成。晋江人。第永乐辛卯进士90，授工部营缮司主事，以才行闻，升衡州知府，为政清简。属岁饥，安不待报，开仓赈恤。寻丁内艰，服阕，改重庆府。后患足疾，民苦遮留之，扶曳而治者几二载。竟以老疾辞归。卒年八十。
　　李珙字延璧。南安人。田胄监除知萧山县91。县俗生女多不举，珙立法禁之。其俗稍革。莅官廉慎公勤，邑民安之。景泰元年，以父丧去任，民遮道悲泣。服阕，改怀集县，后乞休致。年八十四卒。

 武功
 〔元〕
　　刘益字有谅。晋江人。由良家子弟帅义兵，从帅府讨山寇吕甫，以军功补官。至正中授晋江县尉，以运馈饷至大都，升南昌主簿。西域那兀纳等据泉，虐州民以取货财，不得者多置于死。益悉捐家资赎之，所活者甚众。后谢事家居，无病而逝，年八十四。
　　校　注
</div>
    <div class="pagination">
<a href="八闽通志_page144.html">上一页</a><span>...</span><a href="八闽通志_page140.html">140</a><a href="八闽通志_page141.html">141</a><a href="八闽通志_page142.html">142</a><a href="八闽通志_page143.html">143</a><a href="八闽通志_page144.html">144</a><span class="current-page">145</span><a href="八闽通志_page146.html">146</a><a href="八闽通志_page147.html">147</a><a href="八闽通志_page148.html">148</a><a href="八闽通志_page149.html">149</a><a href="八闽通志_page150.html">150</a><span>...</span><a href="八闽通志_page146.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
