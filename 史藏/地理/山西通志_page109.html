<!DOCTYPE html>
<html>
<head>
    <meta charset="UTF-8">
    <title>山西通志 - 第 109 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 109 页/共 700 页</h1>
    <div class="content">　　国朝雍正元年被水冲塌十年县民吕玫石秀捐募重修
　　巩西桥在县城西一里土人名西沟桥明嘉靖二年守备崔堂建巩固形胜闗鎻风水上建玲珑飞楼环眺山河为闗西胜境年久倾圯
　　永济桥在县城西迤北一里明天啓三年兵备杨若予同防将卢晰建年久被水冲塌
　　控北桥在永济桥北半里明万厯六年卢友竹建寜邉县在县属老营堡西门外徃来通衢雍正六年老营堡人重修
　　神池县
　　乔官庄小桥在县西八十里康熙五十三年乡民张铉等募建
　　赵官庄小桥在县西七十五里雍正三年乡民高溥等募建【以上二桥俱系塘驿大路】
　　五寨县
　　长城梁在县南五里
　　镇口山大桥在县东南距城五里
　　二道河石桥在县东距城三里康熙五十二年居民修建
　　官庄桥在城东北六十里徃来通衢
　　郭家河儿桥在城西北三里徃来通衢
　　石桥在县东闗外康熙五十五年改建县民募修店坪山桥在城南四十里深沟峭壁赖以渉险
　　泽州府
　　鳯台县
　　鳯台田在万山间惟恃雨泽卽山水涨发旋起旋落无繇引渠诸属胥同
　　旧志双泉城东三十里白湍奔流自为潭渚引渠漑田亦成水利
　　源漳水城东北三十里源出可寒山东入丹水可引漑田　宋郭谘知潞州言怀保二郡傍山可以植稲定武唐河直抵瀛莫间可兴水田即丹水源漳水之利也丹河明俞森丹河用水议小丹河原分大丹河之支流而小丹河两旁董下三郭等河亦各分大丹河之余流其后北河运道资小丹河之水以济之以小丹河之下流通入衞河也至董下三郭等河其最寛者止五六尺最深者亦不过三尺下流入沁不通衞河至大丹河平时安流山水暴涨则水高丈许从未尝渴乏使全入小丹河也今各渠尽塞大坝横筑以小丹河而受大丹河之全流且斗门折卸维艰而今已尽拆董下三郭二河已尽引入石斗门大丹河将絶流矣宜撤去大坝谨防斗门启各渠口以为灌漑之资且防暴涨之患又或令济漕四日民间用水一日候漕艘过尽始寛水禁
　　高平县
　　旧志长河县东北南流入丹水河可资灌漑
　　唐贞元元年令明济引丹川入城号甘泉
　　唐武少仪移丹河记潞州屯留令平原明济假领兹邑度高下之势相引决之冝有丹水者始自县之西北山源高而平可议壅以导爰储薪刍具畚锸量功命日使里人乐助始潴流而为潭因防渠以达郭筑防以补其防隟刳木以导其险阻脉分枝散贯邑周闾弥弥苔草之间隂隂槐栁之下遂使家开沼沚户植芰荷滥觞可以寄傲垂钓可以烹鲜
　　张四维河内县河渠记沁水自太行南出繇枋口而东防尧王泉水又东丹水注之沁水漑田葢久其易枋口以石门则自魏典农中郎将司马孚始后一见于河阳节度使温造尝奏开怀州古秦渠枋口堰漑济源河内温武陟四县田五千余顷再见于元怀孟路总管潭澄令民凿唐温渠漑田然皆沁水也其凿丹河以利民不知始于何代考郡志所载沁水凡引为支河者五丹水凡引为支河者十隆庆丁邜怀守文安纪大夫诚开创渠河六在沁水曰通济河曰广惠北河南河在丹水曰康济河曰普济河又引尧王泉为惠民河此可征丹沁二河之利
　　朱之蕃唐安镇石堤记高平水源发空仓山者滙为大河经唐安镇之南夙苦涨溢义民陈骞创石堤患稍纡顾堤仅四十丈歳久齧蚀冯公春卽陈堤扩之长八十余丈高濶咸倍于昔坚固有加自万厯庚寅迄今二十年而河水屡发竟不能为患
　　郭公堤县城北元尹郭质筑故名明知县栁豸筑栁公堤高平逼西山时有水患明知县刘大实筑堤以御而水泛土溃万厯元年知县李桢凿濠引水繇南之东抵龙曲村防入丹河筑浚水桥于南闗外以通徃来
　　阳城县
　　旧志芦河古阳泉水也水口出鹿台山自沁水县楼子坡经县西北芹池刘村蒿谷美泉孔寨入于沁可引漑田
　　盘亭河源出析城山麓防诸涧水注于西南两岸石田可资灌漑绕王屋入济源境则水利兴焉
　　陵川县
　　旧志平田水县东南九十里地多松栢居人借之作香磨以利生
　　沁水县
　　沁水田胥在坡岗高阜虽有沁河向无渠道阳城同旧志芦河县西南十里源出鹿台山入沁漑田梅溪县西北三十里
　　沁河在怀庆府城北二里枋口泉在济源县东北三十里两山之间沁水经焉旧以枋为门故名晋司马孚垒石为之又名沁口
　　魏司马孚请治枋口表臣被明诏兴河内水利臣旣到检行沁水源出铜鞮山屈曲周回水道九百自太行以西王屋以东层岩高峻天时霈雨众谷走水小口漂逆水门朽败稻田泛滥歳功不成臣輙按行去堰五里以外方石可得数万余枚臣以为方石为门若天亢旱增堰进水若天雨霖陂泽充溢则闭防断水空渠衍涝足以成河云雨由人经国之谋暂劳永逸圣王所许愿特出臣表勅大司农府给人工勿使稽延以赞时要
　　隋开皇时卢贲为怀州刺史决沁水东注名曰利人渠又入温县名曰温润渠以漑舄咸人赖其利唐河阳节度使温造奏复怀州古秦渠枋口堰以漑济源河内温武陟四县田五千顷
　　明万厯时河内知县袁应泰穿太行山引沁水成二十五堰漑田数万顷
　　津梁
　　凤台县
　　晋南第一桥在南闗白水河上
　　通济桥在西北大阳镇
　　长桥在县西周村镇
　　双李桥在东北巴公原南
　　通怀桥在县南小箕村
　　双桥在北十五里双沟上
　　七岭镇桥在东十里沟涧上成化六年知州陈登重建景德桥在西闗沟涧上金大定间知州董仲宣建一名沁阳桥
　　景忠桥在东闗沟涧上元至正间建一名永济桥常涧桥在东三里
　　高平县
　　浮云桥在西北五里丹河上洪武七年知县姚思恭建后改名迎恩桥在东闗
　　通济桥在南二十里晋豫孔道也明万厯三十三年民许朝家建歳久頽折
　　国朝雍正十年知县胡正履偕朝家孙贵重修邑人牛道逺记
　　老金桥在南十五里乔村驿
　　横涧桥在南三里相传杨道人建邑人厐太朴记许河桥在南二十里水村河
　　永济桥在县东北换马镇明治四年建
　　浚水桥在西闗明知县李贞建有碑记
　　崇正桥在县唐庄梨园之交明知县许安遇建知县洪声逺任大僚继修
　　阳城县
　　大石桥在东门外明宣德十年知县刘纲建
　　通驿石桥在下孔里村
　　小石桥在东二十里
　　观音石桥在栅村东
　　吉庄石桥在水磨头东州人白所蕴建
　　润城津
　　沁渡津
　　王村津　胥沁河渡也官舟一
　　陵川县
　　蒲水桥在北二十里蒲水村河上
　　通文桥在城东南隅金时孔庙在焉故名
　　永利桥在西十五里鲁山村邑人曹延庚延喜建通济桥在南马镇西
　　狮顾桥在东三里
　　沁水县
　　曲堤渡在县东
　　郑庄渡在县东
　　武安渡在县东南
　　蒲州府
　　永济县
　　永济洓水河繇五姓湖流入境后五姓湖以寛广渐至干涸不能下流水不入永济者已数十年矣至于永济渠湮塞歳久其中条山诸泉涧上流下接乃自然之利经越村庄民资灌漑胥无阻滞
　　永济民多畛旁防井用辘轳转运循渠洒润大槪与虞乡同
　　旧志涑水渠东三十里唐贞观十七年刺史薛万彻开今涑水自临晋入姚暹渠同滙于五姓湖至蒲州大涧入河姚暹渠在东三十里临晋至县大涧入于河
　　永济渠在州东大通厢内溥惠渠在州北复安里古城下广一丈西通濠隍胥知州许鹏以州城东原沟阪深浚大雨輙坏田稼兼积水通衢故开二渠后多湮
　　青渠在东北四十里南通五姓湖史记战于青渠之原卽此
　　大水涧在南十五里地名大谷北入姚暹渠
　　白石涧在南十五里地名韩阳西入于河
　　临泉涧在南五十里地名胡营南入于河
　　玉泉涧在南一百二十里地名南张至永乐镇漑田余入于河
　　寒谷涧在南一百里地名观后南入于河
　　以上诸涧胥源出中条山
　　周保定二年正月初于蒲州开渠以广灌漑
　　宋陜西转运使薛顔卽蒲津开北防酾上流为支渠以杀水怒河中浮桥乃不为水所败因取渠水漑其旁田民颇利之
　　宋绍圣中知河中府游师雄自中条山下立渠堰引苍陵谷水注之城中人赖其利
　　古防城堰西门外北起古官道滩角南抵河渎庙西抵河岸袤四百余歩高一丈濶二丈五尺明万厯庚辰重修砌石坚致东防州城
　　连城堰濶一丈长三十丈
　　横渠堰濶一丈长三十丈后湮
　　玉龙堰濶一丈长五十丈
　　以上三堰胥明知州许鹏筑以障永济普惠等渠水势后多湮
　　史鲁石津记蒲城濒河东东高而西下水浒之堤卽城垣之壖时湍悍冲激则溃齧石菑而垠防倾頺路为陿阨甚者浸及垣地矣正徳己夘防议王公天瑞得石八千余片筑堰长二千五百尺
　　钟羽正王基行状庚辰陞防政治蒲州州并大河一日河忽南溢且抵城声如霆震城中皆惊号公于崩处见石堤横亘葢逺古以防城者遂建议接而増之自城抵首阳之麓蜿蜒如游龙河自是不为患宋太平兴国六年河中府河涨防连堤溢入城坏军营七所民舎百余区
　　大中祥符三年九月河决河中府白浮梁村
　　明隆庆四年蒲州黄河泛涨自是河徙而西移大庆闗于河东
　　东魏屯军蒲坂造三浮桥以渡西魏大统四年造浮桥唐开元九年新作蒲津桥宋祥符四年改蒲津桥曰大庆卽今朝邑县闗名元丰六年命河中府修河梁堤防
</div>
    <div class="pagination">
<a href="山西通志_page108.html">上一页</a><span>...</span><a href="山西通志_page104.html">104</a><a href="山西通志_page105.html">105</a><a href="山西通志_page106.html">106</a><a href="山西通志_page107.html">107</a><a href="山西通志_page108.html">108</a><span class="current-page">109</span><a href="山西通志_page110.html">110</a><a href="山西通志_page111.html">111</a><a href="山西通志_page112.html">112</a><a href="山西通志_page113.html">113</a><a href="山西通志_page114.html">114</a><span>...</span><a href="山西通志_page110.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
