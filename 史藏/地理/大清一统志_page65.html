<!DOCTYPE html>
<html>
<head>
    <meta charset="UTF-8">
    <title>大清一统志 - 第 65 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 65 页/共 202 页</h1>
    <div class="content">





　　钦定大清一统志卷一百十七
<史部,地理类,总志之属,大清一统志,绛州图>
<史部,地理类,总志之属,大清一统志,绛州图>
<史部,地理类,总志之属,大清一统志,绛州表>
<史部,地理类,总志之属,大清一统志,绛州表>
　　钦定四库全书
　　钦定大清一统志卷一百十八
　　绛州【在山西省治西南七百十里东西距一百三十五里南北距一百里东至平阳府曲沃县界十里西至陕西同州府韩城县界一百二十五里南至解州夏县界八十里北至平阳府太平县界二十里东南至曲沃县界二十里西南至蒲州府荣河县界一百四十里东北至太平县界四十五里西北至乡宁县界五十里本州境东西距四十里南北距五十里东至曲沃县界十里西至稷山县界三十里南至闻喜县界三十里北至太平县界二十里东南至曲沃县界十五里西南至稷山县界四十里东北至太平县界三十里西北至稷山县界五十里自州治至　京师一千八百里】
　　分野天分觜参分野实沈之次
　　建置沿革禹贡冀州之域春秋属晋战国属魏秦为河东郡地汉置临汾县属河东郡后汉因之晋改属平阳郡后魏世祖于县置东雍州及南太平郡神防元年改郡曰征平太和十八年州废改郡曰正平东魏天平初复置东雍州后周武成二年改曰绛州隋开皇初郡废【乐史太平寰宇记开皇三年罢郡自玉壁移绛州于东雍州城即今之州治】十八年改临汾县曰正平大业初州废改曰绛郡唐武徳元年罢郡置绛州总管府三年府罢为绛州天宝初复曰绛郡乾元元年复为绛州属河东道五代因之宋曰绛州绛郡金天防六年置绛阳军节度使兴定二年升为晋安府属河东南路【金史地理志总管河东南路兵马三年置河东南路转运司】元复曰绛州【元史地理志初为绛州行元帅府河解二州诸县皆后罢元帅府仍为绛州】属平阳路明洪武初省州治正平县入州属平阳府
　　本朝初因之雍正二年升为直州属山西省领县五
　　闻喜县【在州南七十里东西距六十五里南北距四十五里东至绛县界四十五里西至解州夏县界二十里南至夏县界十里北至本州界三十五里东南至绛县界七十里西南至夏县界二十里东北至平阳府曲沃县界五十五里西北至稷山县界三十五里春秋晋曲沃邑秦改曰左邑汉元鼎六年分置闻喜县皆属河东郡后汉为闻喜邑省左邑入之晋仍曰闻喜县后魏改属正平郡隋属绛郡后改为桐乡唐武德元年复为闻喜属绛州五代汉属解州宋金元明因之　本朝雍正二年改属绛州】河津县【在州西一百里东西距四十里南北距七十里东至稷山县界二十五里西至黄河陕西同州府韩城县界十五里南至蒲州府荣河县界三十五里北至乡宁县界三十五里东南至蒲州万泉县界四十里西南至荣河县界三十五里东北至乡宁县界四十里西北至韩城县界二十五里商时耿邑后为耿国春秋晋大夫赵夙采邑战国魏皮氏邑秦置皮氏县汉属河东郡后汉因之晋属平阳郡后魏太平真君七年改曰龙门属髙凉郡后置龙门郡隋开皇初郡废十六年割属蒲州大业三年属河东郡唐武徳元年属泰州二年自汾隂徙泰州来治贞观十七年州废属绛州大顺二年改属河中府五代及宋初因之宣和二年改曰河津金元因之明属蒲州　本朝初因之雍正二年改属绛州】稷山县【在州西五十里东西距五十里南北距八十五里东至本州界二十五里西至河津县界二十五里南至解州夏县界五十五里北至乡宁县界三十里东南至闻喜县界四十五里西南至蒲州府万泉县界三十五里东北至太平县界三十里西北至河津县界三十里汉闻喜皮氏二县地后魏太和十一年分置髙凉县兼置髙凉郡西魏改龙门郡后周保定初置勋州总管府隋开皇初州移郡废十八年改县曰稷山属绛州大业初属绛郡唐属绛州光化初改属河中府五代唐同光二年还属绛州宋因之金属晋安府元属绛州明属平阳府绛州　本朝属绛州】绛县【在州东南八十里东西距八十五里南北距七十里东至垣曲县界六十里西至闻喜县界二十五里南至垣曲县界五十里北至平阳府曲沃县界二十里东南至垣曲县界五十里西南至闻喜县界三十里东北至平阳府翼城县界四十里西北至曲沃县界三十五里汉闻喜县地后魏太和十八年置南绛县建义初乂置南绛郡西魏恭帝郡县皆去南字后周初置晋州建徳中州废隋开皇初郡废属绛州大业初属绛郡义宁元年属翼城郡唐武徳初属浍州四年属绛州五代及宋因之金兴定四年割属翼州元仍属绛州明因之　本朝雍正二年属平阳府八年仍属绛州】垣曲县【在州东南二百十里东西距九十五里南北距一百十五里东至河南懐庆府济源县界十五里西至解州夏县界八十里南至河南河南府渑池县界五里北至平阳府翼城县界一百十里东南至渑池县界五里西南至解州平陆县界五十里东北至泽州府阳城县界一百二十里西北至绛县界八十里战国魏王垣邑汉置垣县属河东郡后汉魏晋因之后魏皇兴四年改置白水县兼置邵上郡太和中郡废属河内郡孝昌中复置邵郡后周世宗元年于郡置邵州武成元年改白水县曰亳城隋开皇初郡废大业初州废改亳城曰垣县属绛郡义宁元年于县置邵原郡唐武德元年复曰邵州九年州废属绛州龙朔二年改属洛州干封二年还属绛州天授三年又属洛州长安二年还属绛州贞元三年改属陜州元和三年还属绛州五代因之宋改垣曲县金兴定四年割属翼州元初仍属绛州至元二年省入绛县十六年复置明因之　本朝雍正二年割属解州八年属绛州】
　　形势北枕九原南襟峨岭姑射杰峙于西北汾浍环绕于东南介在两河雄视三晋【州志】
　　风俗人性刚悍多勇敢然勤稼穑好蓄积【明统志】民奉上急公士尚亷耻淳厚易治【州志】
　　城池绛州城【周九里门二池广三丈隋开皇初土筑明嘉靖间甃甎　本朝顺治康熙中屡修】闻喜县城【周五里有竒门四池广三丈唐元和中土筑明嘉靖中甃甎　本朝顺治康熙中屡修】河津县城【周三里有竒门三有池元皇庆中土筑明崇祯中甃甎　本朝顺冶康熙中屡修】稷山县城【周五里有竒门五池广一丈五尺隋开皇中土筑明嘉靖中甃甎　本朝康熙中屡修】绛县城【周五里有竒门三有池唐武德初土筑明隆庆中増筑　本朝顺治康熙中屡修】垣曲县城【周四里门三池广一丈五尺西魏大统中土筑金季展筑明隆庆间甃甎　本朝康熙中重修】
　　学校绛州学【在州治东北宋景祐间建　本朝顺治康熙中増修学内旧有石刻绛帖宋淳化时摹勒古名人书明正徳初移入晋王府入学额数二十名】闻喜县学【在县治东北宋咸平中建元明屡修　本朝康熙中修乾隆二年重修入学额数二十名】河津县学【在县治东元皇庆初建明正徳中重建　本朝康熙中屡修入学额数十二名】稷山县学【在县治东南唐贞元中建元初复建　本朝康熙中重修入学额数十五名】绛县学【在县治东南后唐长兴中建明正徳中拓址増修　本朝顺治中重建康熙中复修入学额数十五名】垣曲县学【在县治北旧在城外东北元至元中移建今址　本朝顺治中重修入学额数十二名】启光书院【在州治旧名启光楼明宗人肄业地本朝康熙中改建东雍书院雍正二年建桂林书院乾隆十年建又闻喜县涑水书院康熙中建香山书院乾隆二十九年建河津县文清书院本薛瑄故宅明治中建以祀瑄　本朝乾隆二十九年重建龙门书院康熙中建稷山县思文书院乾隆二十八年建绛县涑阳书院旧在县西二十里元泰定中建　本朝乾隆二十一年改建城内垣曲县歌书院乾隆十七年建又州县各设有义学社学　按州治旧有崇理书院明治中勅建闻喜县旧有董泽书院宋相赵鼎世居董泽其后六世孙筼仕元为国子博士请作书院于其乡虞集为记垣曲县旧有勉庸书院在县西门内明天启初移建儒学西偏今废附记于此】
　　户口【原额人丁九万七千二百十九更名屯丁二百八十七归并屯丁二百二十五盐丁九百四十七滋生丁三千六百六十三】
　　田赋【田地四万五千九百三十顷四十七畆八分零额征地丁银二十六万三千五百六十一两四钱六分四厘零粮三百六十二石二斗四升一合五勺零　屯田一千三百六十二顷十二畆八分一厘额征银四千二百七十三两二分八毫零更名田五百六十九顷六十七畆九分八厘零额徴地丁银一千一百十一两三钱九分一厘零寄粮更名地二顷三十六畆六分八厘零额征银四两九钱九分九厘零】
　　山川九原山【在州北二十里寰宇记九原一名九京晋大夫赵盾葬所礼记谓赵文子观处有古水出此原西盖即水经注所谓黄阜也】鼓山【在州西北二十五里唐温大雅创业起居注义寜元年帝宿于绛郡西北之鼔山去郡二十余里李吉甫元和郡县志谓之古堆州志鼓山即鼓堆周四里髙五丈穹窿而圆状如覆釡人马践履有声故名下有泉池】马首山【在州西北四十里俗名马头山州志左传赵盾田于首山即此上有龙祠祷雨辄应与稷山县及吉州之乡寕县接界】定境山【在州西北五十里寰宇记唐长安中部人与慈州人争界因以青山为界天寳六载勅改为定境山金史地理志正平县有定境山】香山【在闻喜县东南三里髙一百八十丈周八里平阳府志上有裴晋公祠三塔鼎峙】景山【在闻喜县东南三十里即中条最髙峯一名汤寨山又名汤王山上有汤庙下有葛寨村山海经景山南望盐贩之泽北望少泽其隂多赭其阳多玉隋书地理志闻喜县有景山元和志在县东南十八里县志旧产铜唐置治于此　按县志有九嵕山引司马相如上林赋凌三嵕之危郭璞三仓注三嵕山在闻喜又金史地理志闻喜县有九龙山今俱不知其处大约皆中条支阜附识于此】横岭山【在闻喜县东南九十里山脊横亘故名跨绛及垣曲二县界在闻喜县者名小横岭在绛县南四十里者名大横岭在垣曲县西北八十里者名清亷山其入口处多风俗名风山郦道元水经注洮水源出清野山世以为清襄山又清水出清亷山之西岭世亦谓清营山按清亷清营清野清防虽四名其实皆横岭山也】疏属山【在河津县东四十里髙一千九百丈周三十四里文中子云疏属之南汾水之曲有先人敝庐】姑射山【在河津县东三十五里】仙掌山【在河津县南汾河之隂】黄颊山【在河津县东北四十里上有文中子洞唐王绩有望黄颊山诗】龙门山【在河津县西北二十五里西与陕西韩城龙门山对峙中通河流形如门阙尚书禹贡雍州浮于龙门西河又导河积石至于龙门孔传龙门山在河东之西界魏土地记梁山北有龙门山大禹所凿通孟津河口广八十步岩际镌迹尚存明薛瑄龙门记河津县西门西北三十里龙门大河自西北山峡山中来至是山断河出两壁相望东南麓穴岩构木为栈道盘曲而上濒河有寛平地二三畆多石少土上有禹庙】云中山【在河津县西北三十五里髙出云汉故名】稷山【在稷山县南五十里左传宣公十五年晋侯治兵于稷杜预注河东闻喜县西有稷山后汉书郡国志闻喜邑有稷山亭刘昭注在县西五十里水经注稷山在汾水南四十里许山东西二十里南北三十里高十三里上有稷祠下有稷亭元和志在稷山县南五十五里县以此名县志一名稷神山后稷始教稼穑地也俗呼稷王山跨闻喜万泉安邑夏县界下有漉漉泉】圣王山【在稷山县北三十里危峯峭耸逈出羣山】紫金山【在稷山县西北三十里上有仙掌峯】华池山【在绛县东十五里上有华池龙王祠又县南十五里有湫池龙王庙】太行山【在绛县东二十里县人谓之南山其西南有白云洞又在垣曲县北八十里县人名之曰锯齿山北抵阳城延袤八十余里】太隂山【在县东南十五里寰宇记在绛县东南十里崖壁峭絶阳景不到因名】教山【在绛县东南一名歴山接垣曲县界山海经教山教水出焉水经注教山髙三十里上有泉不测其深山周圆五六里少草木寰宇记教山今名效山亦名罩山在县东南八十五里垣曲县志歴山有诸冯山后山头平广相传舜耕处上有石碌数百下有舜井】备穷山【在绛县东北二十五里见元和志山出铁铆穴五所】绛山【在绛县西北二十里与曲沃县接界寰宇记在绛县西十八里西入闻喜县界东距白马山】凤凰山【在垣曲县东里许状如飞凤】虎儿山【在垣曲县西四十里髙九十丈周十里上有风洞】墨山【在垣曲县西五十里一名黑山髙一百七十丈周十三里山经两水流皆黒故名隋书地理志垣县有黑山】转山【在垣曲县西七十里与横岭山遥相接其山坂多回曲转折又县西七十里有椅山】中条山【在垣曲县西九十里下临黄河迤逦在县南里许为条山之尾】寨子山【在垣曲县北三十里相传金时十八村人避兵于此又县北三十里有佛山四十里有牛心山】三锥山【在垣曲县北八十里三峯如锥方广五十里多产药旧常产铜】鹰嘴山【在垣曲县西南五十里黄河绕其下】济源山【在垣曲县东北十余里俗传济水发源于此】诸冯山【在垣曲县东北五十里】鼓钟山【在垣曲县东北六十里山有金牛洞山海经鼔钟之山帝台之所以觞百神也水经注教水迳鼓钟山峡县志讹为瞽冡山以为瞽瞍葬此误】王屋山【在垣曲县东北一百里与泽州府阳城县及河南懐庆府济源县接界山海经王屋之山是多石防水出焉注云今在河东垣县北聨沇声相近一水耳即济也汉书地理志垣县禹贡王屋山在东北沇水所出后汉书郡国志垣县有王屋山注引博物记曰山之形状如垣】悬泉山【在垣曲县西北六十里山腰有悬泉又北有麻姑山】折腰山【在垣曲县西北七十里中低而两头昂传谷中旧有铜矿凿久脊摧一名矿谷水经注倚亳川水出北山矿谷】峨嵋岭【在州南二十里稷山县南四十里闻喜县北三里形如峨嵋亦曰峨嵋山亦曰峨嵋坡亦曰峨嵋原迤逦安邑猗氏万泉临晋荣河诸县亦曰晋原亦曰清原长五十余里州志四围邱垄中为平原晋城在焉土厚宜五谷东自曲沃紫金山西至黄河髙下险夷土间有石】存云岭【在绛县南三十里烟荘村有姜嫄庙】风化岭【在垣曲县西五里小赵村稍北有风翻岭】赵家岭【在垣曲县西南十里居民甚众】落岭【在垣曲县西北四十里又西一里有鞍子岭又西北三十里有柏庙岭】圣人岭【在垣曲县西北七十里又二十里有大石岭】临龙谷【在州东南寰宇记在正平县东南后周与齐交聘路经谷侧使人多于此讽诗】沙峪【在绛县东三十里壁峯峭絶稍北有河王峪又续鲁峪在县东五十里皆通沁水县界】冷口峪【在绛县南十五里峪中四时多风盛暑犹寒】陈村峪【在绛县东南十五里带溪水出此稍西有紫家峪】哺饥坂【在州北五里相传赵盾食翳桑饿人处有灵辄墓及庙】凤凰原【在闻喜县东六十里其西为鸡鸣山多裴氏墓】伏龙原【在河津县西南十八里见元和志】上敌原【在垣曲县东北三十里有堡宋岳飞别将梁兴败敌处】白云洞【在绛县东太行山西南深二丈余出石钟乳洞中有声三日内即雨】金牛洞【在垣曲县北五十里嵗旱投石即雨】汾河【在州城南门外自平阳府太平县南流入迳州东与曲沃县分境折而西入稷山县界又西至河津县南入河水经注汾水南过临汾县东又屈従县南西流经绛县故城北西迳虒祁宫北又西迳魏正平郡南又西迳王桥浍水入焉又西与古水合又西迳荀城东又西南迳长修县故城南又西迳清原城北又迳兾亭南又西与华水合乂迳稷山北又西迳邓邱北又西迳耿乡城北又西迳皮氏县南又西至汾隂县北西注于河元和志汾水去龙门县五里汉武帝行幸河东作秋风辞即此水州志水自州东折而西流即诗所谓汾曲也唐徳宗时州守韦武尝凿汾水溉田一万三千余顷河津县志汾水旧西南流至荣河县入河明隆庆四年东徙在县西南胡芦滩入河】黄河【在河津县西十五里自乡寕县南流入县西河之西岸为陕西韩城县又南入蒲州府永济县折而东歴解州苪城县又东流入垣曲县南五里河之东岸为河南渑池县乂东入河南懐庆府济源县界桑钦水经河水又南出龙门口汾水従东来注之河水又东过砥柱间又东至邓清水従西北来注之又东与教水合元和志黄河北去龙门县二十五里即龙门口也寰宇记黄河在垣曲县南门五步従平陆县东雍州谷口经王屋山至县界】马壁谷水【在州西自稷山县流入宋史河渠志熙寜八年程师孟言绛州正平县西董村旁有马壁谷水尝诱民置地开渠溉田五百余顷州志马首水峪中有水自稷山界分为二渠即马壁水稷山县志马壁谷涧亦名猛水分三道溉田又小杜东曲二渠皆引猛水溉田】浍水【在州南五里自翼城县流经绛县东北又西经曲沃县流至州南入汾水水经浍水又西南过虒祁宫南又西至王桥注于汾水寰宇记浍水在正平县南七里】龙谷水【在州东北十八里龙香村寰宇记在正平县东北十八里左传昭公二十九年龙见于绛郊即此】古水【在州西北古山下亦名鼓堆泉南流入汾水经注古水出临汾县故城西黄阜下其若大轮西南流经正平郡北又西迳荀城东又西南入汾寰宇记古水出九原西宋薛宗孺梁令祠记隋开皇十六年临汾令梁轨迹故道开渠十二灌田五百顷贯入牙城蓄为池沼州志古堆泉发源九原山西北水源数十环山觱发滙于山南有二穴北清南浊清者名清泉浊者名灰泉合流而南今自清泉下建木闸激水灌溉东分三支溉田唐樊宗师宋司马光皆有记】涑水【在闻喜县东南源出绛县陈村峪伏流至栁荘复出西入县界迳南门外又西南入夏县界左传成公十三年晋吕相絶秦曰伐我涑川杜预注涑水出河东闻喜县西南后汉书郡国志闻喜邑有涑水水经注涑水出河东闻喜县东山黍葭谷俗谓之华谷又西过周阳邑南又西迳东泽陂南又与景水合又西迳仲邮□北又西迳桐乡城北又西与沙渠水合又西南迳左邑县故城南自城西注水流急濬故诗人以为扬之水又西迳王官城北】洮水【在闻喜县东南源出绛县横岭山烟荘谷出谷即入县界与陈村峪水谷左传昭公元年子产曰台骀能业其官宣汾洮后汉书郡国志闻喜邑有洮水水经注洮水源出清野山东大岭下西流出山谓之防口西合涑水涑水亦洮水之兼称】景水【在闻喜县东南水经注源出景山北谷西北流注于涑水】沙渠水【在闻喜县东南五十里白石村俗名吕荘河水经注沙渠水出东南近川西北流注于涑水唐书地理志闻喜县东南三十五里有沙渠仪凤二年诏引中条山水于南陂下西流经十六里溉涑隂田县志寺头渠在县东南寺头村东北溉本村田即古沙渠】华水【在稷山县北亦曰清水亦曰黄华谷涧有东西二涧水经注水出北山华谷西南流注于汾县志雨则混入猛水又有晋家谷涧亦在县北雨潦亦通猛水】逆沟水【在绛县东八里北流入曲沃县界】带溪水【在绛县东二十里源出县东南陈村峪绕村若带西北流至县东宋元时尝导流入城明洪武元年因故渠重濬由磴槽穴城而入今湮】圣水【在绛县西十里杨村寰宇记疾者饮辄愈耆老相传后魏太和六年土人杨斛因耕忽有三泉黯然不流汲一泉二泉辄动】女家水【在绛县东北大交镇东西流至镇西与故郡水合又西北入浍水县志故郡水在县东北四十里源方二畆其深莫测分为故郡陈景大交三渠入浍其地有范壁里又名范壁水】绛水【在绛县西北又西北入曲沃县界水经注绛水出绛山东至寒泉北注悬流奔壑十许丈西北注于浍元和志绛水一名沸泉水在县北十四里】教水【在垣曲县东山海经教山教水出焉西流注于河是水冬干而夏流实惟干河注云今闻喜县东北有干河口因名干河里水经注教水出垣县北教山南迳辅山南歴鼓钟上峡悬洪五丈飞流注壑广十许步南流歴鼓钟川分为二涧一西北出一百六十里今闻喜县东北谷口故沟存焉一水歴冶官城西阜下有大泉西流注涧与教水合伏石下南至下峡重源双发南至西马头山坡下又伏流南十余里复出谓之伏流水入于河县志有沇水河旧名舜清河在县东半里许南流入河伏现不常　本朝康熙元年知县董尔性开引水溉田名城东渠】清水【在垣曲县西今名亳清河源出横岭山下水经注清水出清亷山之西岭东南流出峡峡左有城古闗防也又迳皋落城北世谓之倚亳城与倚亳水合又东迳清亷城南又东防南谿又东合枣涧水又东南迳阳壶城东又东南注于河县志清水东南流合関店等河又东迳县南毎雨潦泛涨侵城为害明万歴二十年知县赵文炳筑石堤以捍之】倚亳水【在垣曲县西六十里即今沙金河也水经注倚亳水出北山矿谷东南流注于清水按县志又有関店河在县西五十里园子河在县西北二十五里皆入于清水】涧水【在垣曲县西北即白水涧水经注枣涧水出左人岭下南流俗谓之扶苏水又南歴奸苗北马头山亦曰白水原又西南迳垣县故城北又西南入清水色白浊初防清流乃有元素之异寰宇记故垣县东有白水西南流合清水县志白水涧在县西下亳村东】王泽【在州西南七里其上有王桥史记赵世家赵襄子奔保晋阳原过従后至于王泽见三人自帯以上可见自带以下不可见与原过竹二节曰以是遗赵母防襄子剖竹有朱书水经浍水西至王桥注于汾水括地志王泽在绛州正平县西南】董泽【在闻喜县东北四十里古豢龙氏董父居此故名董池亦曰董泊左传宣公十二年厨武子曰董泽之蒲可胜既乎杜预注河东闻喜县东北有董池陂水经注涑水经董泽陂南即古池东西四里南北三里春秋文公六年搜于董泽即斯泽也后汉书郡国志闻喜邑有董池陂古董泽元和志董泽一名董池陂在县东北十四里】五虎涧【在垣曲县西南五十里又板涧亦在县西南五十里流经县西南三十里入清水又县西三十里有苏家涧四十里有火星涧县北十里有连庄涧县西北五十里有华露涧】薛郭泉【在州西薛郭里又丁村泉在州西二十里丁村】兰村泉【在州西南兰村西北山半毎日夘午酉三时其水涌出若潮汐然俗呼溢水溉田无算】泽掌泉【在州西北泽掌里州志泽掌西北二里有眠窝泉溤泉永和泉东北一里有龙头泉合流灌田其水性寒不甚发苗】泉掌泉【在州西北三十里泉掌镇即古修水水经注汾水西南流迳长修县故城南修水入之水出县南西南入汾州志泉在泉掌镇関王庙前分支灌镇南西之田各三四顷又镇东有水沟沟左一泉名大渠右一泉名小渠分灌大沟旁地又有活泼泉春口泉王马库泉蛇泉各灌地不等】甘泉【在闻喜县东三十里东镇北其流为黒龙沟南入涑水溉田】黄芦泉【在闻喜县东五十里黄芦庒地产黄芦故名又县东南三十里有暖泉东南四十里有温泉皆冬暖又东四十五里有冷泉夏冷】野狐泉【在闻喜县北二十里山半其流为白土沟南流合户头杜村二泉至县西北三里姚村出沟行平地前代尝引入城明万厯三十四年知县雷复豫引之溉田俗名雷公渠】峪泉【在河津县东北三十里唐书地理志龙门县北三十里有瓜峪山□贞观十年筑县志峪泉在姑射山西有二渠其东流名天涧又名神峪泉合流入汾】乳泉【在河津县东北三十里里姑射山半筛儿崖】遮马峪泉【在河津县东北四十里峪之北一原坡下县志唐贞观中县尹长孙恕凿山修为二渠溉田元大徳中上渠壊明隆庆五年知县张汝干复修】葫芦泉【在稷山县北三里县志以形似名溉田数畆又碧水泉在县西贾家荘　本朝康熙六年知县孟孔脉开渠导葫芦泉南流绕文星台西折与碧水泉合其碧水泉由城西后土庙右南至老盆东折合于葫芦泉同入于汾】白杨泉【在稷山县东北二十里小杜村溉村东等村田】拔劎泉【在绛县东四十里晋峪又玉龙泉在县东五十里东西贺水村引以溉田】马跑泉【在绛县西十里杨村】西泉【在垣曲县城内西南隅水甚甘】滴水泉【在垣曲县西十里下亳村悬崖丈余滴水如雨又王公泉在县西二十里王茅镇又五龙泉在县西二十五里】凝碧泉【在垣曲县北十里峪子村俗名消瘿泉又金澜泉在县北四十里鼓钟村相近有帝乡泉】白马泉【在垣曲县西北六十里上王村】黒龙潭【在垣曲县有二一在县西十五里栁庒村一在县西三十里南庒村】美阳川【在闻喜县南四十里一名美良川亦名秦王涧唐书刘武周传武周将尉迟敬徳袭破永安王孝基军还浍州秦王世民破之于美良川县志上流为胜水沟自汤寨山西至杜家庄瀑流而下髙三丈许水出厓间附草下滴如百铃声沿溪而上有郭璞洞】罗公渠【在闻喜县东引洮水溉田其堰有五开于宋熙宁中者三开于明洪武中者二中第二堰正徳中知县王琳修濬名王公渠余四堰嘉靖中知县罗田为置渠长禁盗决渠水民感之故名】北河渠【在闻喜县东南水自横岭関来沿河开渠轮流灌溉】董村渠【在闻喜县东南秦王涧下又西张渠在县南苏村皆明万厯初知县王象干所修名新城王公渠又有苏村南阳阳社坡神下庒南姚小市头等渠皆在县南引山水溉田】十石垆渠【在河津县东南唐书地理志龙门东南二十三里有十石垆渠贞观二十三年县令长孙恕凿溉田良沃畆収十石西二十一里有马鞍坞渠亦恕所凿县志髙鞍坞渠即今峪】小赵渠【在垣曲县西六里明万厯二十六年知县仝梧创开后塞三十一年知县赵乾清重开又堡头渠在县北五里亦乾清开】店头渠【在垣曲县北十里又鼓钟渠在县北四十里皆万厯三十五年知县吕恒开】
　　古迹正平故城【在州西南魏书地形志正平郡故南太平神防元年改为征平太和十八年复水经注汾水经正平郡南故东雍州治太和中皇都徙洛罢州立郡隋书地理志绛郡正平县旧曰临汾置正平郡开皇初郡废十八年县改名焉元和志正平县本汉临汾县地隋改为正平县因正平故郡城为名】临汾故城【在州东北战国曰汾城史记秦本纪昭襄王五十年益发卒军汾城旁即此汉置临汾县属河东郡后魏太平真君七年并入泰平太和十一年复置属平阳郡北齐省隋书地理志绛郡太平县齐省临汾县入焉萧德言括地志临汾故城在绛州正平县东北二十五里州志一名晋城与太平县接界】长修故城【在县西北三十里汉为侯国汉书功臣表长修平侯杜恬髙祖十一年封即此后为县属河东郡后汉省水经注汾水又西南迳长修县故城南寰宇记长修故城在绛州西北三十里后周天和五年韦孝寛请于长秋筑城以杜齐人争汾北之路长秋即长修之讹也州志泉掌镇即古长秋镇】左邑故城【今闻喜县治春秋晋曲沃邑战国魏邑秦置左邑县汉因之后汉始改曰闻喜左传荘公二十八年晋使太子居曲沃又僖公十年狐突适下国遇太子杜预注下国曲沃新城战国防周赧王元年秦伐魏取曲沃而归其人应劭曰故曲沃秦改曰左邑县汉书地理志河东郡领左邑县后汉书郡国志河东郡闻喜邑本曲沃注云曲沃在县东北数里】闻喜故城【在闻喜县西南本古桐乡汉置闻喜县属河东郡后汉徙治左邑竹书纪年翼侯伐曲沃大防武侯请成于翼至桐而还汉书武帝纪元鼎六年将幸缑氏至左邑桐乡闻南越破以为闻喜县元和志桐乡故城汉闻喜县也在今闻喜县西南八里俗以此城为伊尹放太甲于桐宫之所孔注尚书曰桐汤葬地也今在偃师县界非此也又汉大司农朱邑属其子葬桐乡者又在今舒州界亦非也寰宇记闻喜县治周武帝移于柏壁在今正平县南二十里隋开皇十年自柏壁移于甘泉谷唐武徳以来不改元和三年河中节度使杜黄裳移神防军于县宇官吏权止桐乡佛寺至十年刺史李宪奏复置县于桐乡县志甘泉谷在县东二十里桐乡城在甘谷西南今县东涑水南岸按五代时县治又移还左邑故城而寰宇记不载后人遂疑今治即故桐乡城误】皮氏故城【在河津县西二里战国时魏邑史记秦本纪恵文君九年渡河取汾隂皮氏括地志皮氏在绛州龙门县西元和志秦置皮氏县汉属河东郡后魏太武帝改皮氏为龙门县因龙门山为名元王思诚图记河津县宋宣和二年改名旧县圯于汾水元皇庆初移于县西北一里姑射山麓即今县治皮氏县在城西二里杨村二城相对遗址犹在】万春故城【在河津县东北四十里南北朝周齐分界处周书韦孝寛传武帝志在平齐孝寛陈三防宜于三鵶以北万春以南屯田积贮唐书地理志武徳五年析龙门置万春县贞观十七年省入龙门】高凉故城【在稷山县东南北魏置县属髙凉郡后周时移置玉壁元和志稷山县东至绛州四十九里本汉闻喜县地后魏孝文帝于今县东南三十里置髙凉县隋开皇十八年改为稷山县寰宇记周文帝移髙凉县于玉壁按隋时始移治汾北即今稷山县也】南绛故城【在绛县东南十里一名车箱城即晋聚邑后魏置南绛县魏书地形志南绛郡建义初置治会交川领县南绛太和十八年置属正平郡建义初属隋书地理志翼城县后齐并南绛入焉元和志绛县西北至绛州八十里本汉闻喜县也后魏孝文帝置南绛县因县北绛山为名也属正平郡恭帝去南字直为绛县寰宇记南绛郡县理车箱城去绛县东南十里在太隂山北四靣悬絶西魏大统五年修其城东西长形如车箱因名通鉴梁中大同元年魏建州刺史杨防镇车箱注云车箱在绛州垣县界宋白曰绛州绛县本理车箱城隋移于城北十里按此即晋侯城聚邑处羣公子之地晋之故绛在今翼城汉之绛县今曲沃皆非此】邵郡故城【今垣曲县治魏书地形志邵郡皇兴四年置邵上郡太和中并入河内孝昌中改复隋书地理志垣县后魏置邵郡及白水县后周置邵州改白水为亳城开皇初郡废大业初州废县改为垣县旧唐书地理志绛州垣县隋义寕元年置邵原郡武徳元年改为邵州九年省】垣县故城【在垣曲县西战国魏王垣邑汉置垣县一曰东垣史记魏世家武侯二年城安邑王垣徐广云垣县有王屋山故曰王垣人秦本纪昭襄王十五年大良造白起攻魏取垣汉书曹参传参击魏王于曲阳追至东垣生得之又地理志河东郡领垣县元和志故垣县城在垣县西二十里寰宇记垣县以地近故垣城因以名县故垣县在今县西北】清亷故城【在垣曲县西四十里后魏置县魏书地形志邵郡清亷县有清亷山隋书地理志垣县大业初省后魏所置清亷县入焉寰宇记古清亷县在垣县西北六十里后魏割闻喜安邑东界之人于清亷山北置县隶邵郡隋大业二年废唐武徳元年复置九年废州志又周置蒲原县隋大业初省入垣县亦在县西】柏壁城【在州西南二十里元和志柏壁后魏明元帝置柏壁镇太武帝废镇置东雍州及正平郡周武帝于此改置绛州建徳六年又自此移绛州于稷山县西南二十里玉壁元陈瓛柏壁记正平西南二十里有巨坂尤髙峻古柏壁関也上有秦王堡絶崖陡险截然千仞其巅实古関门遗址广仅一轨邑人李思敬修筑遂成坦途】荀城【在州西十五里水经注古水乂西迳荀城东古荀国也汲郡古文晋武公灭荀以赐大夫原氏文献通考荀姬姓侯爵国在绛州荀城】周阳城【在闻喜县东二十九里汉书文帝纪元年封淮南王舅赵兼为周阳侯又田蚡传武帝初即位封田蚡弟胜为周阳侯魏书地形志闻喜县有周阳城水经涑水又西过周阳邑南注云其城南临涑水北倚山原括地志城在闻喜县东三十九里】城【在闻喜县东六十里裴氏村唐书宰相世系表非子之攴孙封乡因为氏今闻喜县城是也六世孙陵去邑从衣为裴氏】王官城【在闻喜县南十五里水经注涑水西迳王官城北城在南原上左传晋侯使吕相絶秦曰伐我涑川俘我王官今世人犹谓其城曰王城也】燕熙城【在闻喜县北通鉴太元十一年西燕慕容永立慕容忠为帝至闻喜闻燕主慕容垂已称尊号不敢进筑燕熙城居之】龙头城【在闻喜县东北五十里亦曰龙头壁寰宇记龙头壁在县东北二十八里后周绛州及正平郡所理也武帝又移于柏壁县志作龙头堡又有黒山废县在县南二十里吴村建置未详】避暑城【在闻喜县东北三十五里相传晋献公筑以避暑周九里十三步其近有梨园故址唐太平乐府教坊也】耿城【在河津县南十二里一名耿郷城尚书序殷祖乙圯于耿左传闵公元年晋侯灭耿赐赵夙杜预注平阳皮氏县东南有耿乡汉书地理志皮氏县有耿乡故耿国水经注汾水西迳耿乡城北故殷都也帝祖乙自相徙此为河所毁盘庚及自耿迁亳括地志故耿城今名耿仓城在县东南十二里】蜚亷城【在河津县南七里元和志蜚亷故城在龙门县南七里】云中城【在河津县西北云中山上文中子登云中之城望龙门之闗县志今名云中堡】清原城【在稷山县东南左传僖公三十一年晋搜于清原作三军以御狄成公十八年荀防士鲂逆周子于京师而立之大夫逆于清原杜预注闻喜县北有清原水经注汾水又西迳清原城北故清阳亭也城北有清原】玉壁城【在稷山县西南元和志玉壁故城在县南十二里后魏大统四年东道行台王思政表筑玉壁城因自镇之八年髙欢冦玉壁思政有备攻不克周初于此置玉壁总管武帝建徳六年废城周围八里四面并临深谷王应麟地理通防王壁城为周氏重镇髙欢再攻围皆不克初王思政守后韦孝寛守东师攻不抜遂置勲州县志人名勲州故城周保定初于玉壁置勲州建徳中移绛州于此隋复旧】平陇城【在稷山县西北齐书斛律尤传武平二年光率众筑平陇等镇戍十有三所周步骑万余来逼平陇光与战于汾水之北大破之县志平陇镇在县西五里有城曰髙欢城又亷城在县东北十里今名亷城村】华谷城【在稷山县西北二十里水经注华水出华谷西南流迳一故城汉上谷长史侯相碑云侯氏出仓颉之后晋卿士蒍其裔也食于华阳即是城也北齐书斛律光传武平元年光于玉壁筑华谷龙门二城县志华谷城在县西北二十里今为华谷镇亦名华谷村又有一城在县北里许故址犹存俗呼为古城即光所筑龙门城也】阳壶城【在垣曲县南一里春秋晋瓠邱邑亦名阳胡左传襄公元年晋人以宋五大夫在彭城者归寘诸瓠邱杜预注河东垣县东南有壶邱亭水经注清水又东南迳阳壶城东即垣县之壶邱亭也魏书裴庆孙传正光末汾州胡作逆诏庆孙讨之深入至阳胡城以此地被山带河襟要之所肃宗末遂立邵郡寰宇记古阳壶城南临大河】亳河【在垣曲县西十里寰宇记古亳城在垣县西北十五里县志城周百四十步今谓之下亳里按此非汤所居之亳汤所居亳在河南归徳府县志又有葛城称葛伯寨亦属附防皆因垣曲县有亳水而误】落城【在垣曲县西北五十里今为皋落堡左传闵公二年晋侯使太子申生伐东山皋落氏水经注清水经皋落城北世谓之倚亳城元和志皋落城在垣县西北六十里金史地理志垣曲县有皋落镇按皋落又见乐平县未详孰是】梁王城【在垣曲县北六十里县志山泽幽深世传梁王避兵于此】虒祁宫【在州南左传昭公八年晋侯筑虒祁之宫杜预注在绛县西四十里临汾水水经浍水乂西南过虒祁宫南注云宫在新田绛县故城西四十里其宫地背汾面浍西则两川之交会也元和志在正平县南六里宫南有浍水北有汾水俱西流至宫西而合隋未依宫余址筑堡今名修义堡】晋灵公台【在州西北三十里泉掌镇元和志在正平县西北三十一里左传曰晋灵公従台上弹人观其避丸即此台也】冀亭【在河津县北十五里左传僖公二年荀息曰冀为不道杜预注冀国名平阳皮氏县东北有冀亭水经注汾水又迳冀亭南昔臼季使过冀野见郤缺耨其妻馌之相敬如賔言之文公命之为卿复与之冀京相璠曰今河东皮氏县有冀亭古之冀国所都也县志今俗谓之上亭下亭或谓之兴亭又有如賔乡】岸头亭【在河津县南即古岸门史记秦本纪惠文王后十一年败韩岸门又魏世家哀王五年秦使樗里子伐取我曲沃走犀首岸门索隐刘氏曰河东皮氏县有岸头亭汉书卫青传封校尉张次公为岸头侯】洄涟亭【在州志内引鼓堆泉为大池中建亭唐樊宗师有守居园池记州记元至治中知州刘明安重构明正徳中重修】嵩巫亭【在州治北园池内宋富弼知绛州时建欧阳修有诗今废】临思阁【在河津县龙门山禹王庙前俗名看河楼明薛瑄记龙门禹庙西南石峯絶顶有临思阁以风髙不可木构甃甓为之俯视大河奔湍三面触激石峯疑若揺荡】醉经庵【在河津县城东北隅宋县令安公建取王通心若醉六经之句袁防有记】赵文子故里【在州北三十里苏村里又韩献子故里在城内省元坊】王通故里【在河津县南三十里县志元王思诚图记云通化村集贤里即王通故处又通弟王绩隐居在东皋村在县东唐书本传有田十六顷在河渚间是也】薛仁贵故里【在河津县东十里元王思诚图记在大黄村县志村西有红蓼滩一名射雁滩相传仁贵射雁处】郭璞书堂【在闻喜县汤寨山北秦王寨东南三磵中悬崖石室纵横丈余中有悬泉一滴相传璞著书处】汾阳监【在州北有汾阳铜源等铸钱监又有垣曲监在垣曲县治北唐书食货志天下炉九十九而绛州三十宋史地理志龙门县元祐二年置铸钱监二垣曲县有铜残监一文献通考垣曲监嵗铸钱二十六万贯】龙门仓【在河津县西黄河濵唐书地理志龙门县有龙门仓开元二年置】
　　闗隘武平故闗【在州西三十里唐书地理志正平县西有武平故関元和志在县西三十里髙齐时置周平齐废】故家雀闗【在州南杜佑通典正平县有髙齐故家雀闗寰宇记在县南七里州志州旧有南闗比嵗为汾水所啮明万歴八年知州田子坚谋建新闗北距旧闗南距浍水皆不及二里如旧闗制名曰重兴】龙门闗【在河津县西北二十五里唐书地理志龙门县有龙门闗县志后周时置闗后曰曰禹门渡明洪武初置巡司今因之】台闗【在垣曲县见金史地埋志】横岭闗【在垣曲县西八十里绛县东南界中条山之要隘也今曰横岭背旧有巡司今裁】留庄隘【在闻喜县东南七十里中条山南通垣曲县北接绛县冷口谷东西二山之间断壁千仞激湍横流金史地理志闻喜县有刘庄镇即此俗呼刘庄野】含口【在闻喜县东南亦曰防口亦曰含山路水经注洮水西流出山谓之防口通鉴唐天复元年梁主遣张存敬出含山路含山在绛州东张濬之败出含口至河阳即此路宋史司马池传蒲坂窦津大阳路运盐回逺乃议开防口道自闻喜逾横岭山抵垣曲】西硙口【在河津县北三十五里入乡寕县路有镇硙堡永安堡】沙峪口【在绛县东三十里壁峯峭絶】下东镇【在闻喜县东三十里其东有上东镇又横水镇在县东四十五里跨绛县界裴社镇在县南二十里宋店镇在县西十里小郭店镇在县西二十里栗村镇在县北二十五里兰徳镇在县东北十里皆有堡】小河镇【在稷山县南十五里又翟店镇在县南三十里又下迪镇在县西二十里大杜镇在县东北二十里二镇皆有堡】方平镇【在河津县北二十里又东张镇在县北二十五里僧楼镇在县东北】浍交镇【在绛县东北水经注浍水又西南与诸水合谓之浍交金史地理志绛县有浍交镇州志有大交镇在县东北四十里即浍交镇】鼓钟镇【在垣曲县北水经注教水南歴冶官西世谓之鼓钟城城之左右犹有遗铜及钱周书武帝纪建徳五年遣尹升守鼓钟镇县志谓之瞽塜镇在县北五十里有上下二堡】杨庄堡【在州东南二十里又州南二十里有曲村堡三十里有兰村堡西南二十里有樊村堡西三十里有周村堡西北三十里为泉掌堡又州北十里有平原堡三十里有苏村堡】薛戍堡【在河津县西北小亭村东金皇统中筑县志明末保聚县界凡有堡八十所】管村堡【在稷山县东十里又县西十里有吴城堡二十里有下迪堡县东北二十里有大社堡皆明嘉靖中筑】胡村堡【在垣曲县东十里又湾里堡在县南三里辛荘堡在县西南三里保头堡在县北五里县界凡有四十九堡皆明崇祯间修筑】魔军寨【在稷山县南峨嵋岭又斛律光寨在县西北二十里峪口村袁达寨在县东北马头山李牧寨在县东北二十里李老荘有庙祀李牧】范村寨【在绛县东十五里今筑为堡又郇王寨在县东二十五里南樊寨在县　东三十五里周二十余畆上可避兵】迎驾寨【在垣曲县西四十里相传宋祖亲征太原时屯兵处又韩擒虎寨在县西清亷村】六郎寨【在垣曲县西七十里孤峯峭立四面巉岩相传宋朝杨延昭屯兵于此又谢安寨在县西北皋落村东北二里】涑川驿【在闻喜县西闗北宋元旧驿至今不改东至曲沃县西至夏县俱通驿大路余小路无驿】
　　津梁南门浮桥【在州南门外汾河上旧以板明万歴中易浮桥　本朝康熙中増修】浍水浮桥【在州南五里西横桥荘明万厯中易浮桥　本朝康熙中増修】身桥【在州城北闗阁下旧志俗传宋太祖防时隐此】通津桥【在州东北二十里龙香里明正徳中建】通济桥【在闻喜县东六十里横水镇接绛县界】南桥【在闻喜县南门外跨涑水明嘉靖中建　本朝顺治中重修又有东西二桥俱跨涑水】义桥【在稷山县南汾水上有绛州孝子三十丧父母五十犹衰麻成桥于稷山南郷党义之因名崔祐甫有记】成夫桥【在稷山县南二十五里修善荘西当山水之冲县人文世兴构造未毕妻贺氏继成之因名】汾河浮桥【有四一在稷山县南二里一在县西十里又苑曲有东西二桥】逆沟桥【在绛县东十里又东二十里有通逺桥又双济桥在县西北保障桥在县东北三十五里】葛寨桥【在垣曲县南五里又汤王桥在县西十里皋落桥在县西北五十里】黄河渡【在河津县十里黄河东岸又县西南三十里为陶家营渡又五里为双营渡又十五里为夹甸渡新荘渡俱通陕西郃阳韩城二县界】苑曲渡【在稷山县东南五里又十里有费村渡二十里有雀荘渡县南三里有荆平渡西南十里有杨村渡二十里有薛村渡】济民渡【在垣曲县南三十里黄河南岸至渑池县界】故梁【在州城北水经注汾水又经绛县故城北西迳虒祁宫北横水有故梁截汾水中凡有三十柱柱径五尺裁与水平晋平公之故梁也物在水故能持久而不败】
　　堤堰绛州防堤【在州城南自禹庙起至城西角长三百余丈明隆庆初知州宋应昌筑以捍汾水】闻喜防堤【在闻喜县南临涑水明万厯元年知县王象干创筑石堤长一百六十丈有竒髙二丈有竒濶一丈有竒二十六年知县徐明于广济桥西创建石堤长五十丈有竒髙一丈有竒城无水患】垣曲防堤【在垣曲县南先是清水侵城为患明嘉靖中创筑沙堤后为水圯万厯中知县赵文炳改筑石堤长二百七十丈濶一丈髙倍之半在土中民赖以安　本朝康熙中重修】薛村堤【在稷山县西二十五里薛村明万厯中知县吴峻创筑滙涧水溉田二百余畆】铺头堰【在稷山县东北三十里沙沟庙前障马壁谷水延袤三四里】
　　陵墓古姜嫄墓【有二一在闻喜县西北四十五里稷王山下氷池村俗传稷弃于此墓旁有祠祠下有蛇虎涧上有后稷陵一在绛县南三十里存云岭上有金太和中进士王藻碑记】羲和墓【在稷山县东北十五里二塜元和寰宇二志俱载县志在东荘村又有庙在墓前中舍村】周晋献公墓【在绛县东槐泉村】晋齐姜墓【在州城南四里元和志晋齐姜墓在正平县南九里申生之母也又骊姬墓在县南八里今没于浍】晋文公墓【在绛县东南二十里下村有庙左传文公卒将殡于曲沃出绛柩有声如牛元和志在县东二十里贞观十一年诏致祭五十步禁樵苏】晋灵公墓【在绛县东磨里村地名景塜】灵辄墓【在州城东五里侯荘古道口】祁奚墓【在闻喜县东二十二里元和志今太原祁县又有墓未知孰是又祁午墓在县东六十里】卜子夏墓【在河津县西北五里辛封村墓北有祠乂见苪城县】汉司马迁墓【在河津县西十五里或曰圯于河或曰在河西岸水经注司马子长墓前有庙有碑永嘉四年汉阳太守殷济建石室立碑树柏按陕西韩城县亦有墓】晋裴楷墓【在绛县西南有碑】南北朝魏侯莫陈相墓【在稷山县西北平陇村北史本传代人従齐神武起兵封白水郡王】北齐斛律光墓【在州城子城东北隅】隋韩擒虎墓【在垣曲县东北十里】唐李靖墓【在垣曲县鼓钟村东半里山下有刻识墓通志靖韩擒虎甥擒虎以兵法授之则东垣有墓不为无稽】裴光庭墓【在闻喜县东三十里河汾燕闲録闻喜之裴自后汉裴辑而下葬北仓村数里间凡五十二人皆尚书侍郎国公将相县志东至凤凰原西至鸡鸣山北至紫金山南至涑水中凡大塜一百五十余所皆裴氏先莹】裴守贞墓【在稷山县西八里】裴耀卿墓【在稷山县之仁义村许孟容志】髙秀岩墓【在稷山县东北亷城】卢防墓【在河津县东北三十五里张吴村南有勅撰碑郑余庆书】宋薛奎墓【在州西周村州志薛简肃公墓塜已平欧阳修志碑尚存】金叚克己墓【在稷山县西北平陇村】元姚天福墓【在稷山县西北路村虞集书墓记】明薛瑄墓【在河津县西十里平逺村西南李贤撰碑有祠按通志瑄父贞墓在平逺村东南瑄撰汾隂阡表】陶琰墓【在州北三里】
　　祠庙三皇庙【在闻喜县东董村】黄帝庙【在州城东北二十里木賛村元建】尧庙【在垣曲县北鼓钟镇下堡】舜庙【有三一在闻喜县西北姚村一在垣曲县北鼓钟镇上堡一在皋落岭】禹庙【有六一在河津县西北二十五里龙门山上明末燬　本朝顺治中修复魏土地记云龙门山禹庙前有石碑二一碑文字紊灭不可复识一碑是太和中立又元和志云龙门县大禹祠隋末摧毁贞观九年奉勅更令修理一在绛县见寰宇记一在稷山县西北华谷村元建一在闻喜县南官荘及东吴村一在垣曲县西南二十五里金建】汤庙【在闻喜县有二一在南闗外宋元祐间建一在中条山中峯前有湫池祷雨辄应又垣曲县汤庙有三一在县西下亳村一在县北墱坂村一在县东北峪子村】汉文帝庙【在稷山县西南三十五里小里寺荘村】唐髙祖庙【在河津县见唐书地理志贞观中置元和志神尧皇帝庙在禹庙南絶顶之上庙中尽行幸仪卫之像盖义寕初义旗至此也】董父庙【在闻喜县仓底村五代时建】姜嫄庙【在闻喜县西北水池村元至元初建　本朝顺治中重修】后稷祠【在稷山县有二一在县治西南元至正中建后有圣母姜嫄祠一在县南五十里稷山上水经注稷山上有稷祠】伯益庙【在闻喜县宋家荘】泰伯庙【在稷山县东十五里髙渠村】召原祠【在垣曲县东北六十里寰宇记置于古棠树下通志后魏髙允至邵郡见邵公庙废曰邵公之徳阙而不礼为善者何劝乃表闻葺之】晋文公庙【在绛县东二十里下村】梁公祠【有二一在州北十里鼓堆北隅宋治平初建郎中薛宗儒有记一在州西三林里俱祀隋令梁轨】薛仁贵祠【在河津县东十五里大黄村】裴度祠【在闻喜县北五十里裴柏村】富弼祠【在州治内通志富公以将作监丞通判绛州士民懐之故立祠】赵鼎祠【在闻喜县东五十里又裴赵二公祠在闻喜县东门外明嘉靖中改金塔寺为之祀唐裴晋公度宋赵豊公鼎金石文字记明皇御书裴忠献公墓碑赐张説勅并在祠前一碑两面】薛文清公祠【在河津县治南明治中勅建嘉靖初重修吕柟记】忠烈祠【在垣曲县西闗厢祀明崇祯中贼阵亡典史秦宗文及诸乡勇】五户祠【在垣曲县西十七里见寰宇记今废未详其祀何神也】
　　寺观甘露寺【在州北二十五里九原山梁天监二年帝遣臣朱明月诣寺求甘露果得之因赐额元延祐间重建】太子寺【在闻喜县东闗唐贞观六年建】香山寺【在闻喜县东南五里官荘岭通志云唐裴度还帯处明建内有晋公祠】兴化寺【有三一在河津县樊村元至正间修一在稷山县南五十里唐咸亨间建有开元时碑一在县西南三十里小村隋开皇中建】丰岩寺【在河津县治南隋开皇中建又铁佛寺唐麟徳中建】觉成寺【在河津县城东里许宋天圣中建内有浮图隋仁夀中造　本朝康熙中重建】云中寺【在河津县西北云中山上有塔髙出云表】雨化寺【在稷山县城西北隅　本朝顺治间建府志旧有斛律光祠今入雨化寺碑尚存】佛阁寺【在稷山县东北三里一名清凉院金建楼阁髙敞崖洞幽逺颇称胜境　本朝顺治中重修又广教寺在县治东未详创始周圣厯间名辨知寺唐开元间名感义寺金皇统元年改名明昌中造塔十三级髙三十余丈今寺废塔存】大善寺【在稷山县东北十五里髙渠村元勅建中有古柏大七围防畆许欲伐之辄有风雷之异】兴国寺【有二一在绛县治西南隅明嘉靖中建一在垣曲县治西宋建】圣水寺【在绛县西南十里元泰定中建有圣水三泉】石磬寺【在垣曲县西南南庄村内有石磬扣之声闻里许】云川寺【在垣曲县西北七十里曹家山峯峦叠翠崖壁峭絶地境絶胜】兴真宫【在闻喜县兰徳镇又景云宫在县之观防村俱唐贞观中建】玉清观【在州城内西北隅旧名玉虚观宋崇庆间赐额元至元间修】重阳观【在州西北四十里北董村内有读书堂王通曽隐此观麓有清亷洞又清溪观在州西南五里有万夀阁　本朝康熙初建】凝真观【在闻喜县西闗宋大中祥符间建亦名凝真万夀宫今改东岳庙】天庆观【在河津县治东宋景德中建】保真观【在稷山县治东北隅元建中有石刻禹迹图共五千七百五十一方毎方二尺余折地百里志禹贡山川古今州郡山水地名今壊】道清观【在稷山县亷城村元建明洪武间并三灵灵虚重阳三观入焉】洪庆观【在垣曲县治南一里中条山旧名金阙院金大定间道士吕道章修观成仙去观中规模壮丽山水环拱元延祐间赐今额　本朝顺治康熙间屡修】












　　钦定大清一统志卷一百十八
<史部,地理类,总志之属,大清一统志>
　　钦定四库全书
　　钦定大清一统志卷一百十九
　　绛州【二】
　　名宦汉陈寔【頴川许人司空黄琼辟选理剧补闻喜长】赵岐【京兆长陵人永寿中举理剧为皮氏长抑强讨奸大兴学校防河东太守刘祐去郡中常侍左悺兄胜代之岐耻事宦官即日西归】葛龚【梁国寜陵人安帝时为临汾令有称绩】三国魏吉茂【冯翊池阳人除临汾令居官清静吏民不忍欺】晋挚虞【京兆长安人武帝时为闻喜令】南北朝魏裴庆孙【闻喜人正光末汾州羣胡聚众数万诏庆孙为募人别将率乡豪讨之庆孙每摧其锋进军至云台郊大战贼溃复徴赴都贼转盛复以庆孙为别将从轵关入讨深入二百余里至阳胡城肃宗末遂入邵郡以庆孙为太守民经乱后率多逃窜庆孙务安辑之咸来归业在郡之日值嵗饥防四方逰客常有百余庆孙自以家粮赡之】王思政【太原祈人大统中除侍郎东道行台以玉壁地险要请筑城即自营度移镇之迁汾晋并三州诸军事并州刺史八年东魏来防卒不能克以全城功授骠骑大将军开府仪同三司】梁御【其先安定人后家武川大统时为东雍州刺吏为政专举大纲民庶称焉四年卒于州】韦孝寛【京兆杜陵人大统中由晋州刺史移镇玉璧兼摄南汾州事先是山胡负险屡为刼盗孝寛示以威信州境肃然进授大都督十二年齐神武倾山东之众志图西入以玉壁冲要先命攻之连营数十里至于城下尽其攻击之术孝寛咸拒破之神武苦战六旬智力俱困发疾遁去魏文帝嘉孝寛功遣使劳问周保定初以孝寛立勲玉壁遂于玉壁置勲州仍授勲州刺史】刘亮【中山人大通十年为东雍州刺史为政清静百姓安之】周杨防【正平人从魏孝武入关时河北犹附东魏防父猛先为邵郡白水令防与其豪右相知微行诣邵郡举兵遂防邵郡更遣人诱説东魏城堡正平河北南汾绛建等州并有内应因攻防之以防行正平郡事移据东雍州周文表行建州事威名大振转正平郡守进仪同三司加开府镇邵郡又为邵州刺史并有战功】郭贤【州人有谋畧王思政重之邉防多与参决世宗初为勲州刺史镇玉壁以亷平称】裴文举【闻喜人父邃正平郡守亷绚自守每行春省俗单车而已保定三年文举为绛州刺史一遵其法百姓羙而化之縂营卫孝寛特相钦重】隋韦世康【京兆杜陵人髙祖时授绛州刺史以雅望镇之阁境清肃视事数年有惠政奏课屡为诸州最】梁轨【开皇十三年为临汾令县西鼓堆有二泉合流而下渐成大沟沟上之地水不能及轨乃相地之宜建闸激水灌田甚多按樊宗师绛守居园池记所云水本于正平轨者即其人也】唐李元礼【髙祖子始王郑徙王徐为绛州刺史有治名玺书劳勉】李元懿【髙祖子始王滕徙王郑厯绛州刺史数防大狱务寛平髙宗嘉之玺诏褒】杨大寳【鳯翔人武徳初为龙门令刘武周陷晋绛力攻之城破被杀赠全节侯】长孙恕【观贞十年龙门令凿十石垆渠溉田良沃畆收十石又凿马鞍坞渠民永頼之】江彦【永徽中闻喜令有遗爱】孔祯【髙宗时为绛州刺史政教兼举及卒民有遗思】韦武【京兆万年人徳宗时为绛州刺史凿汾水灌田万三千余顷玺书劳勉】李宪【洮州人晟次子宪宗时徙绛州刺史有幻人怵民以乱宪执诛之河中兵本仰食于绛而汾可输河渭嵗租与籴常数十万石故敖保山为固民之输者十牛不胜一车宪濵汾相地治仓当费二百万谓留垣县粟粜河南以钱还籴绛粟既免负戴劳又权其赢以完新仓绛人頼其力】樊宗师【河中人宪宗时为绛州刺史有治绩】王銮【龙门令有能名】狄惟谦【仁杰之后防昌中为绛州刺史有名称】宋钱惟济【临安人眞宗时知绛州民有盗桑者不得自创臂诬桑主杀人乆繋不能辨惟济出盗与之食盗左手举匕箸惟济曰以右手创人者上重下轻今汝创特下重汝以左手创右臂耳盗遂服】文彦博【介休人仁宗时为绛州通判】李垂【聊城人明道中知绛州修夫子庙】富弼【河南人仁宗时通判绛州】金范承吉【天眷五年知绛州先是兵兴民有为将士所掠而逃归者承吉遍谕俾自首凡数千人具白帅府皆赎为民贫者以公储代输焉】梁肃【奉圣州人天眷中迁绛县今以亷入为尚书省令史】王宗儒【大定间为闻喜丞署县事能决狱弭盗兴学爱民】张升【大同人为綘州録事赵伟反城防赴水死】元逹兰【至元时授绛州逹噜噶齐平阳李二谋乱逹兰捕问尽得其状中书奏进其秩帝曰逹兰岂惟能办此耶　逹兰旧作铁连逹噜噶齐旧作逹噜花赤今并改】彭仲徳【东明人至元中绛县尹善讯狱时称神明】左霍克齐【东光人大徳中尹垣曲性亷介好读书法令严明吏民畏服霍左霍克齐旧作左濶濶出今改】刘尚质【曲沃人泰定间任稷山尹为政清亷平易】李荣祖【云中人至正初知绛州修学校兴坛祀复隋令梁轨所开鼓堆泉十二渠故道溉田五百余顷聼讼明敏滞案数十事立决民爱戴之如父母】巴尔布哈【偃师人至正中闻喜县尹六事克举部使者举为守令最诏睗官币旌之　巴尔布哈旧作防思博化今改正】宋克笃【长白人至正间知绛州文章政事有声时方诸文潞公之知翼城】岳索【至正中稷山逹鲁噶齐时冦入境岳索与县尹张名昭主簿啇顕祖同备御民頼以安　岳索旧作药僧今改逹鲁噶齐已见前】明顾登【洪武十年知绛州精强有心计凡庙社祠坛踵前牧经理者或修或建规制悉备】朱凯【肃寕人景泰初知垣曲县兴学校劝农桑政绩甚着】刘智【长清人正统十四年知绛县政尚公平满九载当代民诣阙乞留进秩六品仍知县事政绩益着又九载致任民遮道泣送】王汝绩【金谿人正统中知绛州土陿赋重人鲜知学而健于讼汝绩劝民耕桑尽垦不食之土后乃大修学宫广延师儒以训民间子弟自是狱讼衰息田里晏然】贾定【通许人成化十八年知绛州绛有积薪逋者破家弗克完定通一州丁戸足其数自是绛薪嵗无逋患立善恶二借嵗终覈其实赏罚有差会大饥疫绛人独全活因上救荒八事其他平盗决疑狱俱以吏材着】吴璇【髙唐人宏治九年知垣曲县建仓庾广储蓄以备嵗防増拓学舍俾弟子诵习其中亲为讲觧后调繁闻喜政声犹着】髙文学【宝坻人喜靖中知河津县县有峪泉自唐长孙恕凿渠为山水冲壊文学兴工修之三月告成髙一百尺厚六丈上为桥疎支渠溉田甚多】罗田【光山人嘉靖人闻喜知县修治堤堰民感颂之名曰罗公渠】宋应昌【仁和人隆庆元年知绛州州城濵汾患水囓应昌筑石堤防之民间地粮多飞诡为之清丈永絶凡供具一不以烦民民懐其徳】张汝干【洛南人隆庆中河津知县马峪泉上下二渠唐长孙恕所开凿上渠溉干涧等田元大徳中雨壊供赋甚苦至是汝干捐资凿山通渠水利复兴】王象干【新城人隆庆中为闻喜知县大兴水利万厯元年创建防城石堤】申田【灵寿人万厯初知闻喜县胥吏或进羡余指戒名语矢之而布袍蔬食妻子皆俭约自甘】乔允升【孟津人万厯中为闻喜知县时钱粮合戸催徴奸民每多牵累乃设门簿民以为便至今行之】雷复豫【髙陵人万厯中任闻喜知县引白土沟溉姚村等田民徳之号雷公渠】赵文炳【任县人万厯中任垣曲知县创筑防城石堤未成行取入京后廵按山西发金檄县修筑自是城无水患】张耀【三原人天启中除闻喜知县以慈恵抚民民为立祠】王豫立【泾阳人万厯二十四年任稷山知县时矿使四出大珰将临稷妄云鳯凰山银可采民汹汹不安豫立走使説止之防大吏檄用条鞭法起徴士民皆不便又力为申请得不行去任之日嚢无一钱】白鲲【南和人万厯中知河津县修遮马峪故渠引灌民田至今頼之】吴峻【万厯中稷山知县甞立大社集诸生论文剏建薛村堤滙涧水溉田二百余顷】秦宗文【武阳人崇桢五年垣曲典史流防入犯宗文督乡勇随大兵进勦与贼遇力战死事闻祀忠烈祠】
　　本朝张文徳【奉天人顺治三年知垣曲县洁己爱民刑狱一清卒于官士民垂涕建祠祀之】李荣宗【费县人顺治四年以进士任垣曲县姜瓖之乱城防被执骂贼死赠按察司佥事祀忠烈祠又典史周荗觉浙江人亦死于城守】邹起鳯【正蓝旗汉军顺治七年知垣曲县姜瓖之变贼党踞县城一年大兵至议屠戮起鳯将之任适在军亟请于主者曰胁从无辜宜开释与之更始且有土无人又安用此旷土为遂获免】董尔性【洛阳人顺治十六年知垣曲县明决果防志在利民甞凿城东渠引教水溉田民号董公渠其余兴复甚多】孟孔脉【富平人康熈元年以举人知稷山县聼防明决讼者心服嵗饥民多鬻子女孔脉往徃捐俸赎还之】崔鸣鷟【内邱人康熈八年以进士知河津县革弊均利事集而民不扰父丧民冒风雪走上官请留鸣鷟乃以中夜去后数年有同姓宦过县民传是鸣鷟争出郊迎既知其讹皆叹息而返】朱天爵【正红旗汉军康熈十八年知稷山县甘澹泊御胥吏极严旧马草豆出自民天爵给价构买客兵过境上衔勒有方不为民累】许自俊【嘉定人康熈十九年以进士知闻喜县携一子一仆之任食脱粟饭菜羹往来防城防蹇而已用法平民多劝输乞休去行李萧然一时称清白吏】许谷【常熟人康熈四十二年以翰林院庻吉士改知垣曲县噢咻疾苦有古循吏风勤于课士隽异者輙加礼由是穷乡后进皆劝文风日盛】
　　人物汉裴茂【河东闻喜人仕灵帝时厯县令郡守尚书建安初以奉使率导关中诸将讨李傕有功封列侯】三国魏裴潜【字文行茂之子魏武定荆州参丞相军事迁仓曹属魏武问刘备才畧潜曰使居中国能乱人而不能为治也若乘间守险足为一方主出为代郡守有功明帝时累官尚书令奏正分职料简名实出事使防官府者百五十余条正始五年薨諡曰贞侯其家教上下相奉事有似于石奋其履检校度自魏兴少能及者】裴徽【字文季潜弟有髙材逺度善言元妙仕魏为冀州刺史封兰陵子】母邱俭【字仲恭闻喜人父兴黄初中为武威太守讨伐叛逆有功封髙阳乡侯俭袭父爵明帝即位为尚书郎累迁荆州刺史帝图讨辽东以俭有干防徙幽州辽东平进封安邑侯正始中数讨高句骊破走句骊王宫追奔至肃愼氏南界刻石纪功齐王废感明帝顾命举兵讨司马师不克被其杀论者以忠臣目之子甸字子邦为治书侍御史有名京邑俭之讨师甸与谋焉】晋裴秀【字季彦潜之子八嵗能属文时人语曰后进领防有裴秀袭父爵清阳亭侯累官尚书仆射魏延熈初官制秀所改也初文帝未定嗣秀言武帝竒表乃立为世子武帝即王位拜尚书令既受禅封钜鹿郡公进司空作禹贡地域图十八篇精审可依据藏于秘府秀创制朝仪广陈刑政朝廷多遵用之薨諡曰元】裴楷【字叔则徽之子弱冠知名老精老易以清通选为吏部郎累迁侍中平吴之后为帝陈三五之风叙汉魏盛衰之迹帝称善与杨骏婚亲不阿附封临海侯性寛厚与物无忤不持俭素亦淡退不乐处势卒諡曰元二兄黎康子瓒及宪并知名】裴頠【字逸民秀少子雅有逺识武帝时为国子祭酒兼右军将军以诛杨骏功封武昌侯奏修国学刻石冩经累迁尚书每授一职殷勤固譲博引古今成败以为言覧者莫不寒心进尚书左仆射専任门下事頠患时俗浮虚着崇有论以释其蔽后为赵王伦所害恵帝反正复其官諡曰成】郭瑗【闻喜人为尚书都令史时尚书杜预有所増损瑗多驳正之以公方称为建平太守】郭璞【字景纯瑗之子博学有高才词赋为中兴之冠妙隂阳厯算有郭公者客居河东精卜筮以青囊中书九卷授之由是洞五行卜筮之术能禳灾转祸过江为著作佐郎屡上疏论时事迁尚书郎数言便宜多有匡益后为王敦所害追赠农太守子惊官至临贺太守】裴嶷【字文翼闻喜人清方有干畧为昌黎太守被徴逹辽西道梗乃投慕容廆为长史遣使建邺帝试留嶷以观之嶷以廆万里表诚宜还反命帝乃遣还廆后谓羣臣曰裴长史名重中朝而降屈于此岂非天以授孤耶官至乐浪太守】南北朝魏裴骏【闻喜人幼聪慧亲表称为神驹因以为字弱冠通渉经史方检有礼度乡里宗敬焉盖吴作乱关中来袭闻喜骏率乡豪奔赴之贼乃退魏太祖亲讨盖吴引见骏大悦谓崔浩曰骏有当世才忠义可嘉补中书博士浩亦深器骏目为三河领防转中书侍郎卒赠泰州刺史闻喜即諡曰康子修宣皆博学淸辩以孝友闻】吴悉逹【闻喜人兄弟三人皆幼父母为人杀号泣感人及长报仇避地永安昆弟同居四十余载闺门和睦譲逸竞劳虽俭年糊饘不继客过必倾所有邻人孤贫者莫不觧衣辍粮以相振恤刺史以悉逹兄弟行着乡里表赠悉逹父渤海太守悉逹后欲改葬亡失坟墓号哭昼夜怱足下地防得父铭记因迁葬曽祖以下三世九丧倾尽资业不假于人哀感毁悴有过初防有司奏闻标闾复役以彰孝义】裴延防【字平子闻喜人徽八世孙父山嵩以平蜀贼丁蛊功赠东雍州刺史延防少孤事后母以孝闻渉猎坟史颇有才笔举秀才髙第累官幽州刺史考绩为天下最拜太常卿庄帝初于河隂遇害赠仪同三司都督雍州刺史于元直敬猷并有学尚与父同时遇害俱赠官】裴敬宪【字孝虞峻之孙少有行志学愽才淸澹于荣利举秀才髙第除太学愽士工草觧音律以五言之作擅名后进共宗之世有徳于乡贼过其庐輙不犯卒赠中书侍郎諡曰文弟庄伯文章与敬献相亚为临淮江彧记室参军闻兄疾径归以侍疾憔悴卒赠通直散骑侍郎并諡曰献】北齐裴景鸾景鸿【延儁从子并有逸才河东呼景鸾为骥子景鸿为龙文景鸾为华州刺史景鸿和夷郡守鸿子叔卿愽渉有孝行时号裴曽子】周裴果【字戒昭闻喜人少慷慨有志畧从周文战河桥及芒山勇冠当时补帐前都督屡着战功累官隆州刺史加持节骠骑大将军开府仪同三司封冠军县公果性严猛能防决抑挫豪右申理屈滞厯牧数州号为称职卒諡曰质子孝仁渉猎经史为长寜镇将扞御齐人甚有威邉之畧】裴寛【字长寛闻喜人愽渉羣书亲殁抚诸弟以笃友闻释褐员外散骑侍郎魏孝武西迁寛为诸弟曰君臣逆顺大义昭然今天子西幸理无东面以亏臣节乃将家族避难于大石岭独孤信镇洛阳始出焉大统中授都督同轨防长史与东魏战被擒齐文防厚遇之卒遁归周文以疾风劲草称之授持节帅都督封夏阳县男后为沔州刺史殁于江左】裴汉【字仲霄寛之弟操尚雅聪敏好学除大丞相府士曹行参军转墨曹理识明赡防割如流天和中加车骑大将军仪同三司时晋公防擅权缙绅謟附汉直道自守故八年不徙职雅好賔逰留连晏赏自寛殁后嵗自仗腊哀恸而已抚养兄弟子情甚笃至卒赠晋州刺史】裴邃【闻喜人性方严为州里所推挹大统三年东魏来防邃乃紏合乡人分据险要以自固及李弼畧地东境邃为之乡导官所降下周文嘉之封澄城县子卒于正平郡守赠仪同三司定州刺史】裴文举【字道裕邃之子少忠谨渉猎经史孝闵践作袭爵澄城县子齐公宪政剑南以为总管府中郎迁绛州刺史所在亷约入为司宪中大夫进爵为伯文举早丧父其兄又在山东唯与弟玑幼相训养友爱甚笃玑又早亡文举抚视遗孤逾于己子时人以此称之】隋王隆【字伯髙龙门人开皇初为国子愽士精易春秋敎授生徒时称王氏学着兴废要论七篇文帝北之陆贾从弟仲华邃于易亦为当时宗】裴子通【闻喜人以大中大夫居母丧哭丧明有白鸟巢家樾兄弟八人皆以孝闻诏表门世谓义门裴氏】王通【字仲淹隆之子幼笃学慨然有济羣生之志仁夀中诣长安奏太平十二防不见用退居河汾著书讲学依春秋例自获麟后厯秦汉至后魏着年纪之书曰元经又依孔子家语扬雄法言为客主对答之说曰中説皆为儒士所称义寜元年卒门人薛收等相与议諡曰文中子】唐王绩【字无功通之弟性简放大业中举孝悌亷洁授秘书正字因乱还乡种黍酿酒莳药草自供著书东臯自号东臯子武徳初待诏门下省故事官给酒日三升或问官何乐曰良醖可恋耳侍中陈叔逹闻之日给一斗时称斗酒学士贞观初弃官去着醉乡记以次刘伶酒徳颂其饮至五斗不乱着五斗先生传豫知终日命薄葬自志其墓】敬君【绛人累功厯标骑将军封黔昌侯以屯营兵守元武门隠太子之死冯立谢叔方率兵来攻君挺身出与中郎将吕世衡皆战死】薛仁贵【绛州龙门人贞观中天子自征辽东仁贵应募辽兵二十万拒战仁贵着白衣持防腰两弓呼而驰所向披靡辽遂奔溃帝召见叹异迁右领军中郎将髙宗幸万年宫山水暴至仁贵登门大呼帝遽出髙乘获免喜其忠赐以御马显庆中屡破髙丽破契丹拜左武卫将军击厥突于天山时九妵众十余万仁贵以三箭定之干封初以降扶余等四十城拜本卫大将军封平阳郡公】裴行俭【字守约绛州闻喜人贞观中举明经为长安令髙宗将立武昭仪行俭以为国忧从此始兴长孙无忌褚遂良秘议语泄乃左除西州府都督长史麟徳中迁吏部侍郎典选有能名吐蕃叛岀为洮州道左二军总管讨平之拜礼部侍郎为检校右卫大将军突厥阿史徳温传反为定防道行军大总管讨平之封闻喜县公行俭通兵法善知人兼工草论士先器识而后文艺所引偏禆为世名将卒諡曰献】王勃【字子安通之孙父福畤雍州司戸参军勃六歳善文辞九嵗得顔师古注汉书作指瑕以摘其失麟徳初对防髙第后为虢州参军勃属文先磨墨数升酣饮引被卧及寤援笔成篇不易一字时谓腹稿凡勔泾州刺史兄勮弟助皆第进士勮文馆学士□知天官侍郎七嵗防母哀号邻里为泣居父丧哀毁骨立官监察御史里行初勔勮勃皆着才名杜易简称为三株树其后劼又以文显劼早卒少弟劝亦有文】裴敬彝【绛州闻喜人子通曽孙七嵗能文年十四诣廵察使唐临直其父临黄令智周枉临竒之试命作赋赋工父罪已释表敬彝于朝补陈王府典籖一日忽泣涕谓左右曰大人病吾輙痛今心悸而痛事叵测乃请急倍道归而父已卒羸毁逾礼厯太子左庻子武后时为酷吏所防死岭南】裴守眞【绛州稷山人早孤母丧哀毁癯尽举进士六科连中养寡姊甚谨世推其礼法累授太常愽士善容典时谓才称其官天授中为司府丞推覈诏狱全免数十姓不合武后防出外终寕州刺史子子余事继母孝居官清终岐王府长史】裴炎【字子隆绛州闻喜人寛厚有竒节举明经及第累迁黄门侍郎调露中拜中书令武后废中宗炎固争请归政后大怒系狱坐死睿宗立赠太尉諡曰忠从子佃先以太仆丞坐流岭南上变陈得失谓冝还太子东宫罢诸武权不然豪杰乘时而动后怒杖朝堂流瀼州中宗复位召授太子詹事丞终东京留守】薛季昶【绛州龙门人武后时上书白衣擢为监察御史后为洛州长史与垣彦范等诛张易之等功进戸部侍郎季昶请収诸武不见聼五王失柄贬儋州司马即仰药死睿宗立赠为御史大夫】敬晖【字仲煜绛州平阳人弱冠举明经圣厯初为卫州刺史武后幸长安为东都副留守皆有治声长安二年授中台右丞以诛二张功为侍中累封平阳郡王初易之已诛薛季昶请収诸武晖亦苦谏不从寻请降诸武王爵为公三思愤诬以罪逐放琼州为周利贞所害睿宗时追复官爵諡肃愍按唐有平阳郡无平阳县而绛州则有正平太平二县唐书以为平阳人传冩误也】薛纳
　　【字慎言仁贵子厥突扰河北武后以纳世将诏为安东经畧使对同明殿具言突厥以庐陵王借口今虽还东宫议不坚信若太子无动贼不讨而觧后纳其言屡处邉任皆有战功开元初召为左军节度吐蕃宼临洮诏纳击破之拜左羽林大将军复封平阳郡公纳性沉勇寡言其用兵临大敌益壮卒赠太常卿諡昭定孙平年十二为磁州刺史累授右卫将军在卫三十年厯汝州刺史郑滑平庐节度使皆有功绩以司徒致仕卒年八十】裴漼【闻喜人父琰之为同州司戸参军永年令皆有能名后病废漼侍疾炎之殁始擢明经累官监察御史时崔湜郑愔坐奸赃诏漼按讯而安乐公主上官昭容为阿右漼执正其罪天下称之累进中书舍人睿宗造金仙玉真二观时甚旱役不止漼上奏极谏开元中为吏部侍郎甄拔士为多终太子宾客諡曰懿】裴寛【漼从祖弟性友爱通敏不受包苴举援萃为河南丞累改太常愽士礼部言忌日享庙应用乐寛议庙尊忌卑则作乐庙卑忌尊则备而不奏中书令张説善之请如寛议迁刑部员外郎报法不阿累厯藩镇为政清简人皆爱之为礼部尚书卒天寳间称旧徳以寛为首子谞居东都】裴光廷【字连城行俭于静黙寡交厯台省皆称职明皇有事岱宗中书令张说恐诸蕃乘隙窃发议加兵守邉用光廷策遣使突厥召其大臣赴行在邉塞晏然累拜侍中兼吏部尚书因行俭设长名榜铨注为循资格迁文舘学士撰揺山徃则维城前轨二篇以讽手制褒羙后封正平县男初知星者言上象变不利大臣请禳之光廷曰使祸可禳而去则福亦祝而来也论者以为知言卒諡忠献子稹开元末起居郎寿王瑁以母宠欲立为太子稹谏明皇改容谢之授给事中辞不拜俄授祠部员外郎卒】裴耀卿【字涣之守眞次子擢童子举稍迁秘书省正字累厯州县皆有徳泽于民开元中迁京兆尹广漕运以实关辅并陈置仓纳租水陆易道运徐疾诸便冝上然其计拜黄门侍郎同中书门下平章事充转运使三年积七百万石省运费三十万缗或劝以此缗纳上答曰以国财求宠可乎敕吏为和市费天寳初进尚书左仆射卒諡文献子佶第进士补校书郎累进工部尚书为人清劲明鋭笃于义所与友皆第一流居官有守当世重之】髙秀岩【稷山人开元中从击吐蕃以功授万福府别将累迁戸部尚书兼河东节度使安史之乱秀岩奔行在献谋刻日期复两京随郭子仪举兵预有劳勣后封勃海郡王】裴遵庆【字少良绛州闻喜人幼而愽学外晦内明始为大理丞全救役夫误被论逆者数十族频効吏部员外郎判南曹视簿课详而不苛世称吏事第一肃宗时拜黄门侍郎同平章事累迁尚书右仆射性惇正老而弥谨每荐贤有来谢者以为耻谏而见从即内益畏虽亲近俱记其削藁疎数而莫知所言卒年九十余子向能以学行特门户有孝睦称厯任州县俱著名绩官至吏部尚书向子寅御史大夫寅子枢昭宗时为门下侍郎平章事进右仆射后为朱全忠所杀】裴垍【字弘中绛州闻喜人擢进士第以贤良方正对策第一补美原尉累迁中书舍人李吉甫相求人物于垍即疏三十许人吉甫籍荐之天下翕然称得人吉甫罢拜中书侍郎同中书门下平章事课吏治分淑慝宪宗顺纳常呼其官而不名垍器局峻整持法度虽宿贵前望不敢干以私谏官言得失执政多忌之惟垍奬励使尽言所引擢选任罔不精明故元和之治百度咸脩举云】裴潾【河东闻喜人少笃学善书元和初为左补阙防伐蔡以中人领使潾谏以为内人及外事职分乱矣帝虽不用而嘉其忠擢起居舍人宪宗喜方士桞泌为治丹剂潾极谏贬江陵令穆宗立泌诛召还累官兵部侍郎潾以道自任悉心事上疾党附不为权近所持卒諡曰敬】裴度【宇中立东河闻喜人贞元初擢进士第举贤良方正异等调河隂尉累迁司封员外郎田弘正效魏愽六州于朝宪宗遣度宣谕魏人懽服淮蔡作乱中外惴恐度誓不与贼偕存即拜门下侍郎平章事督诸军力战擒元济抚定其人册勲封晋国公复屡为纎人所搆旋罢旋相开成三年徴拜中书令薨赠太师谥文忠配享宪宗庙廷度神观迈爽操守坚正名震四夷其威誉徳业比郭汾阳而用不用常为天下轻重事四朝以全徳始终及殁天下莫不思其风烈子识官检校尚书右仆射厯六节度皆有可述卒谥曰昭识弟谂累官工部尚书太子少师封河东郡公黄巢盗国廹以伪官不从遇害】王质【字华卿龙门人通五世孙举进士中甲科由秘书省正字累迁谏议大夫宋申锡为郑注所搆与谏官伏阙争申锡得不死终宣歙观察使諡曰定质清白畏慎其为政必先究风俗所至有恵爱与李徳裕厚善而中立不为党云】卢陵【龙门人举进士官至工部尚书读书龙门山注春秋孝经时有大议陵每以经义决之】宋裴济【字仲浦綘州闻喜人唐相耀卿八世孙后徙家河中由太原镇将厯知镇定二州威绩甚着咸平初领顺州团练使知灵州夏人大集防饟道孤军无援城防死之特赠镇江军节度济在诸使中甚有声望及殁夏人皆惜之】薛奎【字宿艺绛州正平人父化光善术数甞以平晋策干太宗奎进士及第由隰州推官累厯中外咸着政绩仁宗朝遂参知政事卒谥简肃奎性刚不茍合遇事敢言及参政事谋议无所避能知人范仲淹厐借明镐自为吏部选人皆以公辅许之】张观【字思政绛州人中服勤辞学科擢为第一仁宗时以给事中权御史中丞诏求直言上四事河北大雨水又条七事累拜左丞丁父忧哀毁过人既练而卒諡文孝观趣向恬旷持亷少欲仁宗飞白书清字赐之】韩退【稷山人师事种放母死负土成坟徒跣终丧去隠嵩山吴遵路石延年论其高节诏赐粟帛号安逸处士】赵鼎【字元镇闻喜人崇寕五年进士第随高宗南渡累官右司谏陈四十事施行三十有六迁殿中侍御史拜御史中丞上言吴越介在一隅非进取中原之地宜以公安为行阙而屯重兵于防阳运江浙之栗以资川陜之兵经营大业计无出此寻以言事忤旨出外召拜参知政事进尚书右仆射同中书门下平章事上甞与张浚曰赵鼎真宰相天赐佐朕中兴宗社之幸也后以张浚不悦出知绍兴府浚去位鼎复入相専事固本以图复讐不主和议秦桧忌之再出知绍兴厯数州移吉阳军为桧所逼不食死天下闻而悲之孝宗即位谥忠简赠太迢赠丰国公配享高宗庙廷中兴贤相以鼎为称首云】邵云【龙门人金兵防蒲城云集少年数百壁山谷时出挠之李彦仙遣客説以义遂来归有功官武翼郎陜州破被执而罗索欲命以千户长大骂不屈罗索怒钉木架上置觧州城外五日磔之骂不絶　罗索旧作娄宿今改】金李愈【字景韩绛之正平人中正隆五年诗赋进士第授曹王傅从王宴赐北部还上表言事宪宗嘉其忠纳用焉累任河南路提刑使宪台亷察九路提刑以愈为最防和二年上将幸长乐川愈切谏不从复谏曰北部侵我旧疆不谋雪耻复欲北幸一旦不警恐丞相枢宻不足恃且皇嗣未定岂可逺事逸逰上异其言未防授河平军节度使改知河中府卒谥清献】梁襄【字公赞绛州人登大定进士第累官薛王府掾世宗将幸金莲川防上疏极谏为罢行由是以直声闻迁为监察御史终保大军节度使防学该愽练习典故膳服常淡泊云】陈防【字正叔稷山人明昌五年词赋进士南渡为监察御史劾参政候挚警廵使冯祥宣宗喜其敢言又上章陈八事皆救时切务宰执恶之正大元年召为右司谏改充补阙数言事得失劾奸妄多见嘉纳后出为中京留守卒规愽学能诗文为人刚毅质直言事无少假借朝望甚重凡官中举士上必曰恐陈防有言浑源刘从益见其所上八事叹曰宰相材也南渡后谏官称许古陈防而防不以讦直自名尤见重云死之日家无一金知友为葬之】李革【字君羙河津人读书一再诵輙记不忘大定中进士由眞定主簿屡厯大兴府治中知府图克坦纳木布贵幸用事遣所亲以进取诱革革拒之兴定元年出知平阳府权参知政事兴兵伐宋革每上书论谏不纳平阳被围禆将出降元兵入城乃自杀赠尚书仆射　图克坦纳木布旧作徒西南平今改】段铎【字文仲稷山人少孤以孝谨闻与兄钧同登词赋进士人呼河东二段钧以文行着未仕卒铎由长安簿厯官华州防御使所至有异绩封武威郡开国侯钧曽孙克己成已同登进士赵秉文深器之目为二妙】姚天福【绛州人初习春秋通大义至元中拜监察御史弹击不避权贵世祖嘉其直后拜参知政事大兴尹朞月大治后尹京兆者以天福为首】元尉迟徳诚【字信甫绛州人歴官太子率更丞至大二年迁家令司丞仁宗以为谨恪常赐酒帛侍左右数荐士出未尝语人选河东山西道宣慰司同知有治绩延祐初拜辽东亷访使卒】张仲仪【字伯威绛县人元末为杭州路总管府判官称能吏海宁潮溢没民田庐仲仪祷于海神水随退转江西行中书省左右司都使嵗饥民将为变仲仪单骑出抚之皆感泣散去复请于省臣发粟赈济民遂大定擢抚州路总管告归】髙铎【字鸣道绛州人　洪武中乡试第一登进士厯官刑部侍郎佥都御史甞筑留都城开三山街奏迁金台驿为马驿才识通敏朝野倚以为重卒赠尚书】薛瑄【字徳温河津人父桢由乡贡累任防陵教谕有师范瑄永乐进士授御史时相三杨欲见之谢不往正统初迁山东提学佥事王振以同乡故擢大理寺少卿欲一见不可遇之东阁振趋揖之亦不加礼振大怒因事下狱论死振苍头忽泣防下振为感动得释景泰中擢大理寺卿英宗复辟拜礼部右侍郎兼翰林学士入阁预机务所陈皆关君徳事已见石亨曹吉祥乱政遂乞归瑄学一本陈朱以复性为主充养邃宻言动皆可法着读书録二十卷学者宗之卒赠礼部尚书谥文清隆庆中从祀先圣庙庭】石坚【绛县人永乐中官行人司行人防髙丽不庭抗疏请徃平之上问计对曰兵难遥度陛下第命臣臣必有以报陛下上竒其言许之坚单骑往见髙丽王宣布朝廷威徳王笑曰子未知死所敢大言乎坚曰吾知汝必杀我中朝问罪兴师汝亡无日矣王屈服遂修朝贡以功擢按察佥事】王衡【字宗铨稷山人天顺进士知淳安县屏豪强裁浮冗擢监察御史出按辽东清理北畿军政屡条奏事务及劾镇抚不轨侃侃有竒节出守松江广平二府陞浙江参政转陜西布政使所至修实政不以权贵少挫竟被诬归】陈玺【绛州诸生父恕为贵州参议卒于官玺扶榇归葬庐墓有双鹊来巢之异天顺中被旌】韩重【字淳夫绛州人成化进士官给事中劾方士李孜省交结中官梁芳等左道要宠诏谪芳南京御用监逮孜省锦衣狱累迁右副都御史廵抚辽阳复论罢镇守太监梁玘贪横寻移抚湖广防平黔中都匀之乱重以运饷功褒赏擢兵部侍郎晋南京工部尚书愤刘瑾乱政致仕瑾矫旨覊留扬州疽发背卒瑾诛赐祭葬】陶琰【字廷信绛州人成化十七年由乡试第一成进士治中厯固原兵备副使执法不挠正徳初迁刑部侍郎忤刘瑾下狱革职瑾诛起左副都御史总管漕运已进右都御史进视浙江赈灾御贼筑堤多着功绩至世宗初犯三督漕军民习其政不严而肃寻拜工部尚书改南京兵部乞休归琰清亷质朴直道而行时称名徳赠少保谥防介】文皓【垣曲人弘治进士厯知平原衡水二县有恵政擢御史时刘瑾扇毒皓奉命雪寃狱善类多所全活升河南按察副使诛鲁山盗王昭等嘉靖中进阶正议大夫】陶滋【琰子以进士授行人谏武帝南廵杖阙下谪国子学正着石鼓正误一书嘉靖初厯兵部郎中率同官争大礼再授杖谪戍榆林赦还卒隆庆中赠太常少卿】张守中【字大石闻喜人嘉靖中举人授保定通判迁通州知州多异政擢云南兵备佥事大治亭障戎器恳荒莱嵗増课万石万厯初累擢石佥都御史廵抚延绥斥贪残摧豪右将吏趋职惟谨録功进右副都御史卒官赠兵郎左侍郎】翟绣裳【闻喜人嘉靖进士知雄县厯陜西佥事兵备关西时贼叛绣裳单骑入穴谕以朝廷恩义贼众输服迁山东参议分守辽海转参政陞佥都御史廵抚顺天咸着功绩寻致仕归以名检自励家居二十余年卒】李俸【闻喜人万厯进士知嵩县厯刑部主事梃撃事起张差已承逆谋同官相顾不敢録俸力争乃得入狱词遂为郑氏党所恶以京察夺官天启十赠光禄少卿】辛全【字复元绛州人称神童家贫废学年十五复读书见程朱语叹曰吾固为天地间当有此等人也父殁哀毁尽礼事母兄以孝友闻师安邑曹于汴长安冯从吾崇祯八年以嵗贡入都尚书贺逢圣祭酒倪元璐等交章论荐及卒私谥文敬先生】鲁世任【字媿尹垣曲人性端方事亲孝从安邑曹于汴学又交绛州辛全学日有闻天启举人崇桢中为郑州知州建天中书院集士子讲肄其中逺近乐从者千人十三年秋给事中范士髦荐于朝称为徳行醇儒堪继薛瑄陈献章之后十五年流贼来犯亲勒民兵御之战败自刭死　本朝乾隆四十一年】
　　【赐谥忠节】　赵辉【字黄如河津人崇祯中进士授户部主事两督仓储力除奸蠧累迁覇州兵防副使十五年十一月城破辉整衣冠自尽季子埝同死赠光禄卿　本朝乾隆四十一年】
　　【赐諡烈愍】畅一鹏【字图南河津人天性孝友崇祯中举人为尉氏知县甫数月政声四起城
　　破骂贼死　本朝乾隆四十一年赐谥节愍】
　　本朝张其郁【垣曲贡生顺治初余千知县时有土冦就抚奸民多告讦其郁惩之置不问援兵多桀防绳以法子女系营内者立还之前令屡为贼害其郁出入贼巢至再贼感其诚胥投戈为良民嵗饥曲赈之全活甚众】瞿鳯翥【字象陆闻喜人顺治丙戌进士迁饶州知府有盗踞山中时出为民害鳯翥遣老卒持书谕之贼感泣觧散卓异擢屯田道上屯务十事着为令后卒福建驿盐道子贞仪防贡生营葬事甫讫呕血死】任祥【字昌祉河津人顺治辛卯举人事母以孝闻累官汉川知县武昌裁兵扇变夜驾小舟赴彝陵乞师身任转饷并请署兵为先锋贼望见披靡缚伪官至辕门斩之不妄杀一人总兵严某辟参帷幄浃旬江汉悉平士民立石颂之】郭自修【绛县人知安逺县携二仆之任寻以石城失守调知石城甫至山贼张自圣来攻自修督民守御乆之城破被执诱降大骂不少屈自圣怒手刄之邑人敛葬后六十年孙惟屏徃迎榇归石城人郊祭者犹数十里不絶】李翀霄【字息六绛州选贡生官中书防大兵征湖南参赞军前寻迁上荆南道副使为将军筑营房八千有竒民兵胥頼迁江宁兵道海冦来犯击死殆尽迁四川按察使平反胁从株连繋狱者三百人殱其渠首三人余悉释之终江西布政使】董复眞【闻喜人父嘉徳为族人承公殴杀讼寃抵死在狱闯贼破县囚胥逸承公出入自如顺治八年复眞遇之田畔径扑仆之出利斧断手足死诣县请罪县复前案获免】崔尔仰【字子高闻喜人顺治戊戌进士授晋州知州劝学垦荒治行着闻入为吏部员外郎时悬赏格招闽越降人至者相属尔仰严核符牒印劄得无滥迁户部郎中开复诸生逋粮五百四十余人出为浙江提督学政事以劳遘疾卒】党成【字宪公绛州人出幼事濓洛之学家甚贫取与一介不茍与人语率本经术魏象枢闻其名致书讲学三返卒不答象枢益髙之弟子李毓秀字子潜克守家法毓秀弟子柴平富性端方好小学内则诸书祖父母亡寝苫枕块不入内者六年】张克嶷【闻喜人康熈己未进士以庻吉士累迁刑部郎中执法坚确无所畏避出知广东潮州府清亷慈惠属邑奸民斩竿起邑令闭门置守具克嶷曰苐登白叶岐山竪旗鸣鼓声言大兵且至彼将自溃何用张皇为如其言贼党果斩渠魁以献其决事如此】吴伯宗【稷山人幼丧父母弟伯祧伯乐为人掠卖不知处伯宗厯秦蜀楚务徧求之不得闻在越求之又不得入京师遇人輙涕泣访问闻高翰林者知弟所在因宛转以情告哀之处之于家乃为驰书江西召伯乐来而伯祧书至谓以寻弟故亦为人掠卖闗外闫氏伯宗闻之大哭立起如关外见闫索其弟闫怒斥之去更匿伯祧不出防之都阃棰防死卧月余防如前又棰防死伯宗卒不惧越三年号防如前闫知不可夺纵伯祧出伯宗与偕入京而伯乐亦自江西来兄弟获全喜且泣一时缙绅盛称之】董拦门【垣曲农家子不识字日佣数钱奉父母年十四父病无钱营医药祷祠庙请防指以代父病语讫遂防三指观者感叹父寻愈拦门亦无恙】王【绛县人父聘士为陜西同心驿丞锡从往未半载父殁锡典衣装以殓即归里尽弃产以迎榇时沍寒守备缓之且为乞赙赠锡力辞即日就途昼以防繋棺自挽夜露宿棺侧而号扺家堕指裂颈无复人形母乔卧病二载奉事尤力殁祔父墓恸防絶弟瑆瑧幼孤锡字之俾皆有室雍正八年　旌表】陈佐周【绛县人十五嵗父所性卒毁甚事母李氏尤畏谨母病延医百里外遇盗将杀之忽见林中虎突出盗惊散虎逡去母殁寝柩侧三年不入内室雍正八年　旌表】黄以静【绛州人父殁哀毁逾礼事母尤孝抚弱弟友爱备至乾隆十一年　旌表】
　　流寓唐韦况【京兆人少隠王屋山荐为右拾遗不拜未防以起居郎召半载夺官去徙家龙门累徴不起元和初就拜谏议大夫数月致任况虽世贵而志冲逺不为名利所迁当世重其风标】宋赵延【京兆人为学修洁端已不耻菲簿后定居于绛之稷邑】
　　列女唐薛仁贵妻桞氏【龙门人仁贵少贫贱将改葬其先桞曰夫有髙世之材要湏遇时乃发今天子自征辽东求猛将盍图功名以自显富贵还乡葬未晚仁贵乃徃应募果立竒功为名将】李徳武妻裴氏【字淑英闻喜人安邑公矩之女以孝闻嫁李徳武逾嵗徳武坐罪徒岭南矩欲离婚徳武曰吾方贬无还理子必俪他族于此长诀矣答曰夫天也可背乎以死自誓读烈女传见述不更嫁者曰不践二庭妇人之常何异而载之书厯十年徳武未还矩决嫁之淑英防髪不食竟不得夺后徳武赦还为夫妇如初】裴光廷母库狄氏【闻喜人有妇徳武后召入宫为御正甚见亲宠】裴仲将妻李楚媛【太宗孙妃王愼之女封东光县主八嵗父王愌有病不食内外称之适太子司仪郎裴仲将克修妇道侍姑疾亲甞汤药娣姒皆得其欢心时妃主以奢侈相矜主独俭素娣弟曰人生富贵在得志答曰我防好礼今行之不违非得志而何荣贵傥来物可恃以凌人乎及父王愼死号恸呕血数升免丧絶膏沐三十年】宋赵鼎母樊氏【闻喜人鼎四嵗而孤樊教之通经史百家之书卒为南渡名相】元姚天福母赵氏【绛州人天福拜御史时母戒之曰古称公而忘私委贽为臣当罄所表以塞其职勿以吾为防俾吾追踪陵母死之日犹生之年也天福亦请于宪府曰监察职当言路倘获谴幸不为亲累世祖闻而叹曰母子义烈之言当于古人中求之】明张勋妻贾氏【闻喜人通经史能诗左手书工行草事姑舅尽道处妯娌姻宗恩礼兼至与夫处终身相敬如宾勋勤学贫难购书贾乃冩録之其讲论有经生不能及者勋殁孙守中方五嵗后中进士为名臣贾之教也】周诵妻侯氏【河津人年二十一夫亡守节八十余年足不逾户庭夀一百有三嵗】高应命妻梁氏【稷山人年十七无子应命病笃诀于母曰児亡新妇当嫁梁泣曰此言胡为及我比应命卒誓不改适事姑舅尽礼守节六十五年夀八十二卒】郭永固妻焦氏【绛县人夫为甘泉知县死难焦亦骂贼殉夫并获赠恤】王承廕妻谭氏【绛县人避乱柴家山防至义不辱携女暨刘永祚妻某氏同坠千尺深崖尸完无损人惊异之又靳毓竒妻刘氏闻冦警擕女投井李时元妻王氏骂贼被杀】张平妻许氏【绛州人平父被贼缚平求代脱父平见杀氏即缢死又赵芊妻閰氏夫为贼所执閰寻夫被杀】谭汝兰妻石氏【垣曲人崇桢六年避乱东石家堡堡破被执至村西强之行石大骂引刀自刎】卢飬防妻髙氏【绛州人崇祯中盗起携女避难至翼城南道逄一婴孩啼泣熟视之乃侄髙榜也问其父于途人咸谓遇贼死髙流涕并负侄行行里许力不能支私自忖曰吾兄止此一子弃之便絶髙嗣寜我无女不可父母无后于是弃女擕侄去暨贼退高舆侄归其兄竟未知先在途得遇高氏女而负归矣后一年髙亦生子】畅家传妻薛氏【河津人年二十二夫故守节三十年子一鹏为尉氏知县随之任流贼破城一鹏殉难薛闭门自焚死又程简妻程氏李胎子妻李氏俱少寡流贼入境程投井死李骂贼被杀】薛宗善妻张氏【闻喜人年二十七始归宗善未防流冦起被掠骂不絶声贼怒以三矢穿口而死私諡贞娥又杨贵川妻张氏为流冦所掠大骂贼刺杀之】王曰廷妻李氏【闻喜人崇祯末翻山鹞兵傍河南下家被掠杀其夫执之上马李痛哭大骂投地数四兵怒斫死】张荆璞妻马氏【绛县人流贼破堡马堕堡防死贼迫之溺于地骂不辍被刄而死】赵应命妻张氏【垣曲人年二十闯贼破塞张与侄女三进将死之贼易其防诱之曰我能庇汝张携女疾投千尺崖下尸裂脑破贼惊骇而去】
　　本朝冯飬宅妻王氏【闻喜人姜瓖之乱冦至邱村掠王氏匿空室中牵之王曰毋牵我自行抱子出门从容投井死又杨玉泰妻孙花铃李贵羙妻银铃俱被执骂贼死】王槐三妻傅氏【绛州人遭乱为贼所执绐之曰有瘗金于汾湄偕徃取之贼信甚喜至则投水死贼相视愕然】石含玘妻吉氏【绛县人暮遇冦与家人五六避屋上为贼所窥问乗屋者防人吉曰我一而已遂自投而下骂不絶口贼杀之余皆得免】李拜辅妻邵氏【绛县人遇贼逼之暝目曰有死而已肯从贼耶贼怒揪其髪始尽哭骂不已贼碎其尸去姑王氏明季死难时称嗣烈又王之鳯妻陈氏遇贼奋骂不屈死之】朱福全妻苏氏【稷山人孀居守节数年邻人朱成玉夜逾垣入将犯之苏惊起尽力格拒喊声四达成玉持防斫杀之康熙十九年旌表】马应龙妻王氏【綘州人夫贾于外招邻妇李氏同居李氏老父为之应门】
　　【老父有戚卫延徃来马氏一日父与女俱归卫延夜入迫之氏大声峻拒延扼其喉而死康熈四十五年旌表】张茂信妻方氏【荗信河津人父三俊侨居仪真为取方氏翁将归里遘疾危甚氏乃割肉和羙以进病游愈既归翁舆夫继殁宗人分其产方年二十纺绩以飬继姑刘氏姑盛夏患痢方昼夜侍姑侧目不交睫者五旬余教子孙皆有成守节四十一年】薛起妻张氏【河津人少寡抚三女守志侄悉夺其产舅耄聴诸孙计潜许婚于张三清并以其女即字三清子薄暮刼之行张氏至披发跣足抢地大骂夺刀自刎垂毙众惊舁归明日控县令受贿反以不从舅命桚指刑讯张氏起立触柱血被面事乃寝越七年三清执前议求子妇于张氏不许复控之县新令为置诸侄于法张氏节克全】焦三娃妻赵氏【綘县人三娃偕王全鎻司更铺舍夜半全鎻诡出径趋赵室犯之赵力拒遂撃杀之康六十年　旌表】文曲莹妻赵氏【垣曲人姑卧病三载贫不能继医药祝天求代病危割股献神以进姑病頔愈】郭洪春妻李氏【闻喜人夫贾于外李与姑处恶少李长青持防刈草见其姑徃邻所入逼李氏李不从执之呼邻里长青以防柄击其手声逾厉青乃乱斫杀之姑返得防于地验为长青物讼官伏罪雍正八年旌表】赵金桂妻胡氏【河津人遭逼不从自缢明志乾隆十九年　旌又闻喜县烈妇常氏绛县姚荚妻崔氏并以烈传前后　旌表】薛高嵩妻张氏【绛州人夫亡殉节同州周宗凯之妻樊氏并乾隆十一年以来　旌表】黄万体妻崔氏【绛州人早嵗夫卒舅姑尚在纺绩孝养乾隆元年旌同州段炜然妻韩氏席麟径妻郑氏宗万方继妻张氏董公勣妻薛氏席世俊继妻侯氏陈簿妻梁氏冯宜家妻陈氏席畚径妻朱氏梁太仪妻陶氏李养祖妻王氏李自新妻张氏柴俊仪妻李氏常有康妻赵氏彭鍹妻崔氏杨印章妻郝氏闫锡妻李氏吴克防妻王氏吉梦麟妻王氏蔡从周妻卫氏南官廷翼妻薛氏李上芾妻家氏又赵忠孝妻閠氏张铎妻梁氏靳士武妻李氏常润民妻寗氏寗维宁妻周氏杨绍佐妻寗氏李洪桢继妻陈氏李春泽妻薛氏崔俊妻王氏黄锡龄妻李氏李觐秀妻孙氏广西新寜州知州梁思夀妻李氏卫廷献妻吕氏徐元正妻陈氏俱夫亡守节先后　旌表】张乔龄妻任氏【闻喜人夫亡苦节乾隆二年　旌同邑杨显愿妻王氏八适妻王氏杨成章妻王氏并以守节先后　旌表】陈继治妻柴氏【河津人矢志守节事亲尽礼乾隆二年　旌同邑谭璞妻赵氏李维原妻寗氏赵玉境妻柴氏杨孝妻丁氏许克恭妻髙氏许琯妻杨氏李守纯妻薛氏许惠妻柴氏任士淳妻王氏王缔珍妻任氏高一统妻杜氏岳耸翏妻畅氏张尔徳妻陈氏张翺妻聂氏并夫亡守节先后旌表】范又淹妻贾氏【绛县人孀居苦守孝事老姑乾隆二年　旌同邑贾永馨妻王氏杨学书妻李氏佐皇妻裴氏陈秉铎妻徐氏贾睿圣妻柴氏贾明逺妻郭氏王运妻裴氏乔永年妻王氏乔永芳妻王氏贾九龄妻王氏张永泰妻王氏裴炜妻张氏并以守节先后　旌表】常世绪妻马氏【垣曲人夫亡守节训子成立乾隆十一年　旌同邑李成景妻严氏刘泽治妻马氏鲁企参妻文氏并以守节先后　旌表】胡荣光妻张氏【稷山人同邑陈絍继妻王氏杜缜妻李氏俱以孝节称又烈妇乔三斌妻王氏俱乾隆年间先后　旌表】
　　仙释汉张铁脚【汉未逰寓闻喜善服气冬不炉夏不扇能一足立数日人称鐡脚先生立长春观居之】晋王烈【绛县人至太行山中忽闻山东北如雷声往视之见石破山裂青泥流出如髓烈曰闻神山五百年一开中有石髓服之夀等天地遂服之以半与嵇康凝而为石烈叹曰叔夜志趣非凡而輙不遇命也】南北朝魏吴邵【闻喜人能养导引之气积年百条嵗神气不衰】唐智旻智富【闻喜铁牛峪寺僧唐太宗屯兵军乏粮旻与富请以沙锅为食饷三军无不饱者太宗异之后数建广教寺以报云】慧渉【绛州人俗姓杨幼出家日诵数千言尝入秦寓麦积山石屋造百法论钞十六卷涸井生泉至蜀以法殪术士妖猴还憇中条山竹林精舍造维摩搜微记畧科般若心经钞无常经真释四分律科共二十六卷晚归绛将化戒三分其躯一投水一掷郭外一随煨烬勿塔勿铭以违佛戒及茶毘防舍利百余舌不壊色如黄金】宋旻师【稷山人邢姓初治儒术愽赡举进士不第遂祝髪受具寓锡淮泗之间人呼曰岸濵长老常衣鹿皮又号鹿皮道者后终姑射山茶毘舌根不化茔润若玉太原王宥撰记】金吕道章【垣曲人大定中为县吏夜梦神告以修养术寤即避役居洪庆观道成治疾有竒验寻修观宇买木管州山放栰逺近不一皆有道章身董之既讫工乃觧衲置黄河水靣坐其上顺流而去莫知所终】丁善渊【字湛然垣曲人防聪明通经术居洪庆观赐紫衣号通元寻授法箓厉禁有显应真祐末纪邦瑞镇葛伯城好杀善渊讽谕全活甚众年五十八飞升门人捧遗衣葬观北】元张志朴【稷山入炼形苦性纳衣露行丐汾晋间胁不沾席者三十余年一鉢之外无所奉城北剙建洞神宫赐号淳徳大师至元十四年羽化】广裕【稷山人郝姓性敏慧日记三千言得法于云素和尚通经律论藏蔚为四众宗世祖设资戒大防説法大内黙契上心赐袈裟大徳十一年示寂于金山寺七日顔色如生赵孟頫撰碑记】明可良【徽州人嘉靖间住锡闻喜神栢村大云寺有禅行覆眉过目面壁冥坐甞早起遇盗于途呵之盗终日立不能去旱祷雨輙应】
　　土产赀布【元和志绛州赋】縠【唐书地理志绛州土贡白縠寰宇记绛州产交梭纱縠子】氊毯【府志氊片毛毯俱出绛州】梁米【唐地理志绛州贡】铅【府志垣曲北山有】靛【出绛州者良】铁【汉书地理志皮氏县有铁官唐书地理志绛县有铁明统志绛县出】胆矾【明统志垣曲县有窟】蟾酥【出垣曲县者良】蜡烛【唐书地理志綘州贡】胡桃【寰宇记绛州产】枣【寰宇记绛州产干枣】梨【唐书地理志绛州贡】芫花【明统志出绛州九原山】药【元和志绛州贡防风本草蓼麦芍药茵陈酸枣桔梗茵芋兔丝续防出绛州者良】羊　马【寰宇记绛州产】铜【按唐书地理志闻喜县有铜冶当时钱监惟绛最多至宋犹然明统志载闻喜县汤山垣曲县三锥山旧尚出铜今并无闻盖因前朝竭山采铸之故附见于此】
　　钦定大清一綂志卷一百十九
<史部,地理类,总志之属,大清一统志,沁州图>
<史部,地理类,总志之属,大清一统志,沁州图>
<史部,地理类,总志之属,大清一统志,沁州表>
<史部,地理类,总志之属,大清一统志,沁州表>
　　钦定四库全书
　　钦定大清一统志卷一百二十
　　沁州【在山西省治东南三百十里东西距四百二十里南北距四百里东至潞安府黎城县界二百十里西至霍州界二百十里南至潞安府襄垣县界七十里北至太原府太谷县界三百三十里东南至襄垣县界八十里西南至平阳府岳阳县界一百七十里东北至辽州榆社县界八十里西北至汾州府平遥县界一百五十里本州境东西距九十里南北距一百十里东至武乡县界三十里西至沁源县界六十里南至襄垣县界七十里北至武乡县界四十里东南至襄垣县界八十里西南至沁源县界六十里东北至武乡县界三十五里西北至平遥县界一百五十里自州治至　京师一千七百里】
　　分野天文参井分野实沈之次
　　建置沿革禹贡冀州之域春秋晋铜鞮邑战国属韩后属赵汉为上党郡铜鞮谷逺等县地三国魏晋因之后魏延和二年分置乡郡以铜鞮为属县建义元年又于沁源县置义宁郡隋开皇初二郡皆废十六年于沁源县置沁州兼领铜鞮县大业初州废二县皆属上党郡义宁元年复置义宁郡唐武徳元年复曰沁州贞观十七年以铜鞮县属潞州宋太平兴国二年始于铜鞮县置威胜军属河东路六年省沁州入焉金天防六年复升军为沁州属河东南路元光二年又升为义胜军节度元曰沁州属晋宁路明洪武初省州治铜鞮县入州九年直山西布政使司万厯二十四年改属汾州府三十二年复旧
　　本朝因之属山西省领县二
　　沁源县【在州西少南一百二十里东西距一百五十里南北距二百里东至本州界五十里西至霍州界一百里南至平阳府岳阳县界五十里北至汾州府平遥县界一百五十里东南至潞安府屯留县界五十里西南至岳阳县界四十五里东北至本州界六十里西北至平阳府灵石县界一百三十五里汉置谷逺县属上党郡后汉因之晋省后魏建义元年置沁源县兼置义宁郡隋开皇初郡废十六年于县置沁州大业初州废属上党郡义宁元年复置义宁郡唐武徳元年复曰沁州天寳元年改为阳城郡乾元初复曰沁州属河东道五代因之宋太平兴国五年废沁州以县属威胜军金初属沁州元光二年于县置谷州元初谷州废明仍属沁州　本朝因之】武乡县【在州东北六十里东西距二百五十里南北距五十里东至辽州界一百十里西至汾州府平遥县界一百四十里南至潞安府襄垣县界三十里北至辽州榆社县界二十里东南至襄垣县界四十里西南至本州界二十五里东北至辽州界八十里西北至太原府祁县界一百二十里汉置湼氏县属上党郡后汉曰湼县晋因之后魏更置乡县延和二年兼置乡郡后复者湼县入之东魏置南垣州寻改豊州后周州废隋开皇初郡废县属上党郡唐属潞州武后时改曰武乡县神龙元年复为乡县后又曰武乡县五代因之宋太平兴国二年改属威胜军金属沁州元至元三年省入铜鞮县后复置明仍属沁州　本朝因之】
　　形势漳水环其前绵山镇其北太行拱其东霍太峙其西峯峦环叠川泽潆洄【州志】
　　风俗其地硗瘠气迟暖而早寒【通志】其俗勤俭朴实专力耕农少事啇贾【明统志】
　　城池沁州城【周六里有竒门三元末筑明崇祯中甃砖　本朝顺治康熙中俱重修】沁源县城【周二里有竒门三池广二丈元时土筑明甃砖　本朝康熙中重修雍正七年又修】武乡县城【周约三里门三后魏太和中土筑明崇祯间甃砖　本朝顺治中修】
　　学校沁州学【在州治西兴文街明洪武中建治中重修　本朝顺治康熙中屡修入学额数十五名】沁源县学【在西城髙阜处元大徳间建在东闗东南明天启中又移北闗外崇祯中迁建今所　本朝顺治康熙中屡修入学额数八名】武乡县学【在县北半里石勒寨旧在县治西南明嘉靖中迁建今所　本朝康熙年间修入学额数十二名】铜鞮书院【在州治城内乾隆十四年建又沁源县有琴泉书院在东门外乾隆十七年建州县并设义学社学】
　　户口【原额人丁三万七千五百三十五又滋生人丁一千一百六十三】
　　田赋【地九千八百三顷五十畆三厘额徴地丁银四万三千八百七十两三钱四分四厘有竒屯田六百六十顷九十九畆九分一厘有竒额徴银三百九十二两一钱六分有竒粮七百六十八石六斗四升一合有竒更名田三百四十四顷十九畆三分二厘有竒额徴银五百五两八钱三分四厘有竒河滩地六顷六十九畆七分额徴谷九石七斗一升五合有竒明万厯间加増丰赡库银一十四两三钱五分三厘有竒人丁银共一万二千三百九十七两七分零额外杂税银共七百六十九两七钱二分零】
　　山川檀山【在州东三十里山有九峯世传尝有鳯栖其上】鼊山【在州西二十里开村之西北州志鼊音碧属以形似名土人不识此字故旧志讹为鼈山山下有鼊池东流入于漳水按集韵防鼊水虫名似皮有文韵防防鼊属似而漫胡无指爪其甲有珠文如瑇瑁防音衢州有山旧统志因讹鼊为鼈州志説近是今从之】尧山【在州西三十里乐史太平寰宇记在铜鞮县西二十里唐天寳六载勅改为铜鞮山山髙一千五百五十尺按州志有帝尧庙今圮土人垒石为堡名为尧神寨此山所由名故着之】伏牛山【在州西三十里山髙十余里周回可四十里上有古松数百株县志昔人见神牛隠此故名山之阳有龙泉旧建龙泉神庙铜鞮水之源出此山后有云洞其北与武乡县覆甑山相接】万安山【在州南四十里其地有文中子洞属故铜鞮县北紫金山畔葢隋王通读书之所东为灵泉有灵泉寺中有冲惠冲淑二真人祠故又称二神山山下为沁州水总滙之处自是而东南则襄垣县界】滑山【在州北三十五里甲水出焉亭亭云表望之若芙蕖蘸水明万厯中改名花山以山峯似花故也】笔架山【在州治西南一里三峯髙出北对学宫】铜鞮山【在州西南四十里北史魏彭城王勰传勰从孝文幸代都次于上党之铜鞮山马端临文献通考铜鞮县有铜鞮山明统志一名紫金山】后泉山【在州西南四十里】石梯山【在州西南魏书地形志铜鞮县有石梯水东行入漳李吉甫元和郡县志石梯山在沁州西三十里寰宇记在铜鞮县西南七十里髙一千九百尺】圣鼓山【在州东北五里一名圣鼓岭上有大图石击之声如鼓故名小河水经其下流入漳河】麟山【在州东北二十里元豊九域志威胜军有麟山旧志在檀山之下】烂柯山【在州东北四十里接武乡县界小河源出此按王质烂柯事出水经注云笈七籖烂柯山在衢州信安县王质隠处不知州境之山何以得此名据县志云山有王仙祠石上碁局尚存传疑可也】琴泉山【在沁源县东六里盘踞三十余里前有灵泉西流入沁河】青龙山【在沁源县东二十里青龙河出此】碾台山【在沁源县西九十里与霍太山相连怪石巉岩其上多韭】螺山【在沁源县南二十里北石村与州西岭相接县志上有唐时古刹傍有石井】仁雾山【在沁源县北五十里髙五里自绵山分脉绵亘六七十里湱河出此】青石山【在沁源县北八十里山多青石望之如黛】绵山【在沁源县北一百二十里盘踞百里西北接汾州府介休县西接平阳府灵石县界水峪河出焉】龙居山【在沁源县东北八里许绵亘甚逺清水河源出此】五花山【在沁源县东北三十里南与青龙山相接】青果山【在沁源县东北五十里上有寒泉】羊头山【在沁源县东北即古谒戾山山海经谒戾之山有金玉沁水出焉汉书地理志谷逺县有羊头山元和志羊头山一名谒戾山在绵上县东北五十里按今县志无羊头山葢羊头山在绵上县境绵上县自元时省入沁源县县志或仍旧时图经不须详考故也】上观山【在沁源县西北五十里林木丛郁上有香林寺亦名香林山】灵空山【在沁源县西北六十里髙十余里盘踞五十余里其势陡峻石磴盘折俗名十八盘上有五龙潭半空有仙蛮二桥跨涧而过其东麓有葢海洞】静草搜山【在沁源县西北九十里髙三十里盘踞百余里与灵空山相连山髙风猛六月寒凉寸草不生故名】黄崖山【在武乡县东六十里山色黄黄崖水出焉】天城山【在武乡县东九十里层峦复嶂邑人尝避兵于此相近又有小壑头山】五峯山【在武乡县东一百里五峯并峙积雪至夏不消又东二十里即太行山】八角山【在武乡县西五里山形八角】马鞍山【在武乡县西七十里南北皆昻而中低以形似名】西交山【在武乡县西一百里以山势相交而名】麓台山【在武乡县西一百二十里西北接太原府祁县及汾州府平遥县界】南山【在武乡县东南三里】三原山【在武乡县东南二十里中有平原三处故名】时山【在武乡县西南三里】鞞山【在武乡县东北一里寰宇记在县东北六十里晋载记石勒耕于野毎闻鞞铎之音归以告其母其母曰作劳耳鸣非不祥也山以此得名】横岭山【在武乡县东北五十里】紫岩山【在武乡县东北六十里山色皆紫故名】羊径山【在武乡县东北一百里髙险峻狭路若羊膓为入太行之径其东相接者有龙岩洞即太行山麓】覆甑山【在武乡县西北郦道文水经注湼水西出覆甑山魏书地形志阳城县有覆甑山湼水出焉按县志有分水岭在县西北一百里湼水发源于此葢即古覆甑山也】石臼山【在武乡县西北七十里元和志石臼岭在武乡县北六十五里县志又西二十里为石盘山】秃顶山【在武乡县西北九十三里】胡甲山【在武乡县西北一百里一名侯甲山水经注胡甲山有长坂谓之胡甲岭即刘歆遂初赋所谓越侯甲而长驱者也寰宇记武乡县侯甲山今名防甲岭】青龙冈【在州城东上有龙泉神行祠县志雍正五年奉　　旨建先农坛知州管学宣于祠右卜地筑建焉】州西岭【在沁源县南门外百歩许髙十里绵亘二十里南接螺山隋唐间置沁州其岭在西故名】朱鹤岭【在沁源县北四十里上有风洞絶顶有天池又土岭在县北八十里绵长二十里】雕巢岭【在沁源县东南五十里髙五里绵亘三十里接潞安府屯留县界】铁炉岭【在沁源县东北十五里琴泉山后相连者为磨刀岭下有马圈坪】红祠岭【在沁源县西北三十五里上有清泉】隂辿【在武乡县西北一百二十里两峯对峙髙出云表中通一线接太原府祁县界为三晋咽喉】葢海洞【在沁源县西六十里灵空山东麓】玉华洞【在武乡县东六十里洞中多产钟乳石】龙囤洞【在县东九十里深逺莫测】铜鞮水【在州南四十里源出州之伏牛山东南入潞安府襄垣县界俗谓之漳河水经注铜鞮水出铜鞮县西北石磴山东流与专池水合又东南合女谏水又东迳断梁城又东迳铜鞮县故城北又东南迳项城西又南迳胡邑至襄垣入漳旧志谓之西漳河又名小漳河有二源一出伏牛山一出滑山至山南合为一川南流经州西二里又东南入襄垣县界】小河水【在州北源出烂柯山南流经圣鼓山下绕州城北西流入铜鞮水】甲水【源出州北滑山东流经烂柯山北又东流经武乡县西五里南入湼水古名白鸡水水经注白鸡水出湼县之西山东迳其县北东南流入湼水】后泉水【在州西南四十里后泉山下东北流迳州西入铜鞮水】沁水【在沁源县东源出县之羊头山西南流合水峪河又西南流合湱河又南流迳县东又南流合青龙河又西南流合西川河又南流合大南川又南流入平阳府岳阳县界即古少水也左传襄公二十三年齐侯伐晋封少水汉书地理志谷逺县羊头山世靡谷沁水所出东南至荣阳入河过郡三行九百七十里顔师古注今沁水至怀州武渉县入河此云至荣阳疑传冩错误水经注沁水即洎水出羊头山世靡谷三源竒注迳防一隍又南防三水又南流经谷逺县东又南至猗氏元和志沁水一名少水出绵上县东南二十四里覆甑山南流经沁源县东一里按寰宇记沁有二源一出绵山东谷一出县东北马圈沟俱南流至交口村而合经县城东而南注县志沁有四源一出县东北一百十里滑鳯村石崖下石穴一出县东北一百里崖头村北山麓俱由县东北六十余里琴峪村而南至县北五十里阳城村一出县正北百里车家岭底由绵上镇至阳城合流转东一出县东北六十里白孤窰马圈沟至县北四十里交口村合流以南复受诸水入岳阳界其説较详録以备考】武乡水【在武乡县西自辽州榆社县南流入至县城西南合湼水水经注武乡水又南得黄水口又东南注于湼水寰宇记武乡水在县西六十余里旧志一名临水又名小漳河】湼水【在武乡县西北源出分水岭东南流迳县南又东南流入潞安府襄垣县界汉书地理志湼氏县湼水出焉故以名县水经注湼水西出覆甑山东流与西汤溪水合又东迳湼氏县故城南东与白鸡水防又东南与武乡水防又东南注于漳水旧志湼水至县城西南合武乡水】胡甲水【在武乡县西北一百二十里一名侯甲水又名防甲水西北入太原府祁县界水经注侯甲水发源平县胡甲山又西北厯宜歳郊元和志防甲水在乡县西北八十里寰宇记在县西北八十八里】清水河【在沁源东八里源出龙居山西流入沁水】青龙河【在沁源县东三十里源出青龙山西南流至县南十里入沁水】水峪河【在沁源县北源出绵山东南入沁水】西川河【在沁源县西南三十里源出卫村东沟东南流入沁水】湱河【在沁源县西北八十里源出仁雾山三穴涌出东南流至县北合五龙川又东南流至县东北入沁水】大南川【在沁源县西南四十五里又东五里有小南川皆东南流入沁水】五龙川【在沁源县西北七十里相近又有含苖维二川俱由东入灵空山峡中仙桥下出又有地峪水屯二川俱由西北入灵空山峡蛮桥下出入沁河谓之五川今皆涸】湛泉【在州西半里地多园林傍绕数泉引以灌溉】暖泉【在州南闗外丰里遇冬不冰】南泉【在州南十里】栁泉【在州北郭外从石窦流出滙为方池冬夏不涸上覆以亭】东泉【在州东南八十里味极甘冽】马跑泉【在沁源东十五里白土岩下西南流至县南十里入沁水】珍珠泉【在武乡县东北一里泉水喷出如珠】白龙池【在沁源县北一百二十里周回皆石深不可测】二龙池【在武乡县南二十里】滩【在沁源县南五里沁水中周数十畆形如】
　　古迹铜鞮故城【在州南本春秋晋邑左传成公九年郑伯如晋晋人执诸铜鞮昭公二十八年晋分羊舌氏之田以为三县乐霄为铜鞮大夫汉置铜鞮县属上党郡魏晋因之后魏改属乡郡魏书地形志乡郡铜鞮县有铜鞮城水经注铜鞮故城在铜鞮水南山下晋大夫羊舌赤铜鞮伯华之邑是后魏前尝移治也元和志铜鞮县东南至潞州一百五十里隋开皇十六年属沁州大业二年省沁州县属潞州唐武徳六年属韩州贞观十七年废韩州复潞州旧唐书地理志铜鞮县武徳五年移治水堡六年移于今所萧徳言括地志故城在县东南十五里宋史地理志威胜军铜鞮县太平兴国初自潞州来县志唐铜鞮故城在州西南四十里今为故县镇有故县寨按铜鞮魏时已曾移治至唐武徳间尤再徙宋太平兴国二年又随威胜军移于乱栁是县治经四迁也旧志有叚栁寨在州南十五里疑即乱栁之讹】谷逺故城【在沁源县南门外汉置县晋省魏书地形志义宁郡治孤逺城元和志沁源县本汉谷逺县地今县南百五十歩孤逺故城是也语音讹传以谷为孤后魏庄帝于今理置沁源县因沁水为名寰宇记县在威胜军西一百五里县志故城连州西岭旧址犹存】绵上故城【在沁源县东北隋置县属西河郡唐属沁州元和志县至沁州七十里本汉谷逺县地隋开皇十六年置绵上县以县西界有故绵上地因名寰宇记太平兴国四年割属大通监宋史地理志寳元二年自大通监来威胜军庆厯六年移治军西北大觉寺地元史地理志至元十年省绵上县入沁源旧志今为绵上镇在县东北七十里按宋以前绵上县当更在县西北与绵山相近今绵上镇宋县治也】湼氏故城【在武乡县西汉置湼氏县属上党郡后汉曰湼县后魏省入阳城县魏书地理志阳城县有湼城章怀太子曰湼县故城在乡县西寰宇记湼城在县西六十里旧志在县西五十五里俗呼故城村】乡县故城【即今武乡县治晋武乡县在今辽州榆社县界北魏移于今治改曰乡县隋及唐初俱因之武后时为武乡神龙时为乡县后复为武乡旧唐书地理志武乡县本汉湼县地后魏移治于南亭川改为乡县元和志乡县东南至潞州一百七十里县志南亭川即今县西南大南川】招逺废县【在沁源县西旧唐书地理志武徳二年分沁源置招逺县三年省】阳城废县【在武乡县西魏书地形志乡郡阳城县二汉晋曰湼县永安中改隋书地理志后魏阳城县开皇十八年改为甲水大业初省入铜鞮旧唐书地理志武徳三年复置甲水县六年省入铜鞮寰宇记故甲水城在铜鞮县北七十里旧志有阳城村在县西湼水侧即阳城县故址】威胜故军【今州治本汉铜鞮县地五代时地名乱栁在唐铜鞮县东北三十里宋置威胜军于此兼移铜鞮县治焉金时升为沁州通鉴梁开平元年康怀贞攻潞州晋以周徳威为行营都指挥使救潞州二年退屯乱栁宋史地理志威胜军太平兴国二年诏于潞州铜鞮县乱栁石围中建】乌苏城【在州西南二十里今名乌苏村魏书地形志铜鞮县有乌苏城】臯狼城【在武乡县西北五十里相传智伯求臯狼之地于赵襄子即此今为故城镇】石勒城【在武乡县东北一里周四百六十歩相传石勒尝屯兵于此】铜鞮宫【在州南左传襄公三十一年子产曰今铜鞮之宫数里杜预注晋离宫名元和志晋铜鞮宫在铜鞮县东十五里寰宇记谓之铜鞮城上党记曰铜鞮有晋宫故阙犹在】上虒亭【在州城东南一名断梁城汉书地理志铜鞮县有上虒亭水经注铜鞮水又东迳故城北城在山阜之上下临岫壑东西北三面徂袤二里世谓之断梁城即故县之上虒亭也元和志断梁城在铜鞮县东北三十里】驻跸台【有二一在州西南二十里乌苏村为汉髙帝驻跸处一在州东北郊外为宋太宗驻跸处】铁冶【在沁源县东北寰宇记大通监管东西二冶东冶在绵上县县志县境铁鑛炉凡五一在县西栢子镇其四曰王陶镇水峪村大峪村柴子坪俱在县北百里】
　　闗隘绵上闗【在沁源县北八十里又唐书地理志沁源县有柴店闗久废】昻车闗【在武乡县西门外魏书地形志上党郡湼县有昻车闗唐书地理志武乡县有昻车闗县志县西闗外有下闗村小漳水所经相近又有上闗村即古昻车闗故址一作卭车闗又名芒车闗】南闗【在武乡县西北一百二十里西北与太原府祁县之龙舟北闗相接号南北闗一名南闗镇元豊九域志武乡县有南闗镇宋史姚古传古进军复隆徳府威胜军扼南北闗县志与祁县之北闗相去十五里】郭村镇【在州城西南二十五里有寨】西汤镇【在州城西北即古西唐店通鉴五代唐清泰末赵延夀引兵如潞州遇其父徳钧于西唐店三省注西唐店在乱桞西元豊九域志铜鞮县有西汤镇县志镇在州西北六十里因西汤水为名又漳源镇在州西北三十里交口镇在州西北三十五里有堡牛侍镇在州西五十里】栢子镇【在沁源县西南五十里丛山中近岳阳县界又韩洪镇在州西少北六十里有寨】郭道镇【在沁源县北少西五十里有寨】官军镇【在沁源县东北四十里有堡】盘龙镇【在武乡县东四十里一名攀龙镇】墨镫镇【在武郷县东北一百里】良马寨【在州城东八十里旧志其地美水草因置马寨于此近潞州津梁寺唐防昌四年河中帅石雄拔良马等三寨一堡即此也】道兴寨【在州城西南二十里又州西南三十里有尧神寨四十里有寺庄寨上执寨四十五里有南仁寨六十里有南泉寨】叚村寨【在州西二十五里又黄后寨在州西五十里又州西北二十五里有乔村寨四十里有王可寨六十里有西峪寨又州南三十五里有新店寨州东北三十里有花山寨】唐王寨【在沁源县西北六十里灵空山孤峯特起四面石壁顶上寛平可十余畆】侯壁寨【在沁源县东北四十里又县东北六十里有石渠寨下留寨安乐馆寨八十里有师庄寨一百里有定阳寨】阳城寨【在沁源县北五十里又县北一百八十里有王鳯寨古寨】重城寨【在武乡县东一百里一名崇城寨又名重棚寨石壁万仞危桥驾空而入半崖一径可陟寨巅草木隂翳不知有寨也】韩壁寨【在武乡县东五十里又有土河寨在县东七十里西南北三面有墙旧为戍守处】霍登堡【在沁源县东三十里】兴居堡【在沁源县西五十里相近又有王庄堡】沁阳驿【在州北郭外今裁】权店驿【在武乡县西北七十里有丞山路嶻防南通沁阳驿北接南闗今裁】
　　津梁防水桥【在州城南郭外又十五里有黄沙桥又五里有永济桥】红渠桥【在州城西南十里】环翠桥【在州城北一里跨小河水又四里有雾腾桥】仙桥【在沁源县西北灵空山涧广一丈五尺又西为蛮桥】永利桥【在武乡县东二十里】闗河桥【在武乡县西三里又通济桥在县西北一百二十里】
　　陵墓春秋晋羊舌赤墓【在州城东南铜鞮故城东寰宇记在铜鞮县南六十里晋太康地记曰墓髙一丈五尺县志赤父职弟同在一茔里人呼为大夫城故址周回数十畆】介之推墓【在沁源县北一百里西山中有祠】晋李阳墓【在武乡县魏书地形志乡县三台岭上有李阳墓】北魏王文谟墓【在武乡县东原文谟无考县志崇祯间掘得其母张氏隧道石知文谟当魏道武时官上柱国东道行军总管善州刺史封燕国公】唐徐葢墓【在州南四十里按统志旧列徐勣考勣本传称陪塟昭陵无縁墓在州境县志在徐村东佘坡相传勣父葢塟此或有之今从县志去李勣改列徐葢】李师行墓【在武乡县砖壁村县志康熙中武乡砖壁村南耕者得墓志可识者李师行上党武乡人唐延州司马塟箕山之南父宁前乡县有惠政按墓志则师行父宁尝为本邑令也】崔珏墓【在沁源南八里】宋潘美墓【在武乡县西一百二十里潘家沟按宋史美本传大名人县志相传为武乡人且有潘家沟可据姑存之】元邢抱璞墓【在沁源县东琴泉山北坂】明宋讷墓【在沁源县北八十里】魏光绪墓【在武乡县南一里又有魏令望墓】
　　祠庙汤庙【在武乡县东李庄南冈上】龙泉神庙【在州之伏牛山庙有龙泉神号嘉泽显济王宋元豊中赐额灵显明初载入祀典嘉靖中尝遣官诣山致祭有宋康济元岳至二碑】南山神庙【在武乡县东南三里南山顶宋宣和间累封灵润公明初改称南山之神】海渎焦龙神庙【在武乡县有三一在店子渠一在南山庙西内有八角池一在土河村宋宣和间累封昭泽王明初改称龙神与南山神庙有司并春秋致祭】介之推庙【在沁源县西北三里】文中子祠【有二一在州之铜鞮山麓久废一在州学左明万厯中改建　本朝康熙中屡修春秋致祭有唐皮日休断碑旧在铜鞮山祠今移学宫左】周徳威祠【在州城南】
　　【十里元元统中建】
　　寺观天宁寺【在州城内福夀街后周建】灵岩寺【在州东石堠村土人称为灵冈寺又有灵感院在州城北郭外并金大定中赐额】南泉寺【在州南十五里一名圆通寺唐贞观】
　　【中建】灵泉寺【在州南南程村宋太平兴国中建内有冲惠冲淑二真人像　本朝】
　　【世祖章皇帝御书佛字赐寺僧普汰因建圣佛楼】圣夀寺【在沁源县西北六十里灵空山五代唐懿宗第三子遭黄巢乱为僧于此建宋端拱中赐额又州城之通仙街亦有圣夀寺宋皇祐间建】龙华寺【在沁源县北一百八十里隋开皇中建宋嘉祐中赐额曰龙福元至正间更今名】离
　　相寺【在武乡县东四十里内有古栢大十余围】普济寺【在武乡县东南南山麓亦名南山寺有龙爪槐最竒古】太清观【在沁源县铜鞮山上金大定中赐额太清有金乔扆碑记又武乡县西闗亦有太清观宋政和初建】
　　名宦南北朝魏韦崇【京兆杜陵人孝文时为乡郡太守更满应代吏人诣阙请留复延三年】唐唐汉宾【并州晋阳人俭裔孙武宗时为武乡令刘镇拒命昭义汉宾固谏归朝不聴举族见害大中初赠本县令】五代唐李存贤【许州人为沁州刺史先时沁州当敌冲徙其南百余里据险立栅而居至存贤为刺史曰徙城避敌岂勇者所为乃复城故州梁兵屡攻之存贤力自拒守卒不能近】宋梁回【博州聊城人太宗命蜀州刺史聂章为沁州兵马都署以回监其军并人入冦回率兵击败之】金李完【朔州马邑人大定中沁州刺史为政一年奸恶屏迹玺书褒谕】元杜丰【汾州西河人太祖时为沁州长官在沁十余年寛徭薄赋劝课农桑民以富足后请老卒于家沁人为立祠歳时祀焉】陈思济【柘城人至元时知沁州为政简要不务苛察】张徳隣【壶闗人至元十三年沁源县尹履正奉公不避权势平反狱讼隣邑皆服其明】明髙亮【滦州人天顺初知武乡县常巡阡陌课农桑省民疾苦道遇田妇馌耕者亮取视之皆糠粃藜藿亮流涕曰民穷如此牧民者之罪也后入觐民争餽赆亮一无所受】靳贤【陜西静宁州人万厯初知沁源县尝遵例丈田定税减三分之一城垣旧土筑毎歳倾圯易以甎石民为之立生祠焉】俞汝为【字毅夫华亭人隆庆进士厯郡县官数任有治声擢山东按察司中蜚语左迁沁州知州以招流移振士习为先务术者言漳水直下沁民不能有葢藏汝为筑石俾水东注时汾州改府以沁及二县焉士民差徭多累汝为请复旧制直布政司并改沁阳驿募夫之例在州五年召入工部民为立生祠祀之】范廷辅【滋阳人崇祯四年知沁源县以清慎著称时流冦猖獗因于城西紫金山建保安寨又于城外增重门严启闭复劝助刍米召兵捍御一方赖之】范祯【交趾人沁州判官征勦有功陞知州薄赋缓刑人怀遗泽】
　　本朝刘璇【永平人顺治元年知沁源县县明季为盗薮民习鬬健讼璇招逋抚羸教以礼让着循良声】张一龙【锦州人顺治六年知沁源县姜瓖之乱太行绵霍间多为贼胁及大兵进勦议县人从贼罪一龙泣争愿以百口保其无他县人获全以迁去州人遮道送建祠祀之】王国栋【铁岭卫人顺治七年知沁州时姜瓖乱后国栋勘得无主荒地及没水地若干请题免逋赋七千余两而荒地以次垦辟赋仍无缺公私便之】汪宗鲁【怀宁人康熙六年以进士知沁州薪水悉自给民有讼刻木为皂令自拘到立剖之修城及学宫立义塜养济院沁有剧盗十数辈为害设法擒获在官六年人懐其徳】刘民瞻【奉天人康熙中知沁州时连歳灾盗贼窃发民聸擒毙盗首借谷捐俸全活甚众三十七年牛大疫民无以耕借牛值于民秋成后偿官播种不失时正赋无缺】王鼎基【河间人康熙中由进士知沁源县县向不知桑之利鼎基下车令民栽桑饲蚕教以纺绩迄今赖之】李琛【髙阳人康熙十八年知武乡县县有飞粮为民病琛请豁免不允趋防城面陈至痛哭不能止竟抑郁而卒县人徳之立祠以记之】
　　人物晋李熹【字季和上党铜鞮人少有髙行博学研精与北海管宁以贤良徴不行宣帝复辟熹为太傅属固辞疾郡县扶舆上道时熹母疾笃乃窃逾氏城而徒还遂遭母丧论者嘉其志节后为并州别驾厯官御史中丞当官正色不惮强御累迁司校尉朝野称之泰始初封祁侯卒赠太保谥曰成】李宏【字世彦熹孙少有清节永熹末厯给事黄门侍郎散骑常侍】南北朝周宇文显【武乡人容止矜庄声名籍甚能弯弓挽强左右驰射从魏入闗为周太祖所信用厯官闗内大都督封长广县公食邑一千五百户厯官使时节车骑大将军仪同三司加散骑常侍赠司空按周书无显传此从庾信碑节録】五代唐郭延鲁【沁州绵上人父饶以骁勇事晋数立军功为沁州刺史者九年为政有惠爱州人思之延鲁以善槊为将朱守殷反从攻汴州以先登功为汴州马歩军都指挥使累迁复州刺史以亷平自励民甚赖之天福中拜单州刺史卒于官时刺史皆用军功拜多纵下害民延鲁父子特以善政着焉】元张纲【武乡人至正间任本县尹政教兼施威爱并用尝谓僚倅曰牧民者有恤民心有恤民言心恤者民信言恤者民疑时妖氛为患纲谕以大义逺近不惑】明厐清【武乡人洪武中进士任监察御史尝被召赴稍迟上诘之对曰送父还乡上使追之至则储钱数贯蒜一连而已上笑曰汝可谓不愧厥名矣陞扬州知府】宋讷【沁源人由歳贡累官大名府知府靖难兵起死之】魏祥【沁源人仕万泉都司指挥使累官京营叅将正统间北征力战死】张鹏【字鸣南沁州人嘉靖进士授河南推官以亷慎闻迁御史上经略九边封事上嘉纳之厯按甘肃山东皆有善政迁大理寺右丞卒】温继宗【沁州诸生父卒不能塟日守柩哀泣嘉靖中冦入犯继宗以父殡不肯避与叔父渊等力御中矢死柩旁渊等亦死后被旌】魏云中【字定逺武乡人万厯中进士除项城知县擢御史数月排击史继偕等八九人以年例出为甘肃佥事辞疾不赴天启初为通州兵备累迁右佥都御史巡抚宁夏缮堡凿渠兴屯练士魏忠贤恶其为东林罢归崇祯二年召拜兵部右侍郎行边定察汉欵议乃列上八事访属部厚侦探谨内外恤将卒修营舍复额兵定功罪择守令帝褒纳之命总督宣大山西军务寻被劾罢家居修城筑台以御冦乡人赖之】陈所行【字力如武乡人万厯进士授承年知县有善政乌鸦为之捕蝗迁工部主事督工作省帑金十余万出守大名平反重囚五百余人补苏州太守大盗叶朗生连三省谋不轨捕诛首恶二十人余不问反侧悉安】霍守典【沁州人万厯中进士官礼科给事中天启间魏忠贤以生祠额名请守典劾之忠贤恚甚除太常少卿实以杜其口寻罢职归值流冦之乱捐赀修拦马墙为捍蔽后州人不及进城者多赖保全】魏光绪【字武韬武乡人云中之从兄弟万厯中进士由行人擢御史疏论张差梃击言甚切巡按山东招抚冦孽数十万陞太仆卿争本寺牧地十万余顷陞湖广巡抚殱倡乱渠魁计平土司彭元景为忌者所中罢归好义乐施乡里咸徳之】魏令望【字于野武乡人崇祯中由进士为啇邱令转输有功调太康流贼方炽人咸危其行令望曰此正吾効命之秋也既至练兵攻守发飞礟杀贼数万既而贼攻城将溃令望犹手刄二贼自投火不死遂为贼所执贼诱以好言令望骂不止贼怒杀之死年五十二子兴及家口二十余人同日死士民死者二万余人値末季丧乱未得恩恤　本朝乾隆四十一年　　赐諡曰忠烈】赵克寛【字得轩武乡人工词赋为名诸生崇祯末流贼陷城率众巷战为贼所执胁之跪克寛詈贼至死犹喷血贼面子廷举性至孝母病祈药武当往返四千余里母寻愈久之母卒哀毁庐墓闻父充寛被执将死廷举号泣求代不得已而紏众复雠手刄贼首贼围之即投井死廷举子梦鲤谒选都门梦父血流盈面心动即归中途闻难哀毁几絶终身不仕】李之沆【武乡人崇祯末流冦至境扶父避匿道遇贼被执父善医贼强之诊视不肯贼怒欲杀之沆请身代不许伏尸号泣贼并杀之】魏以继【武乡诸生应省试母丧恸哭奔归时冦乱所亲力阻其行不得曰母死不归禽兽也即不幸死贼手犹得免于禽兽至隂迪果被执大骂不屈死】胡养心【字贞宇沁源人其母节妇李氏也居近狼尾河一夕大雷水溢养心负母登髙陇村中大半漂没母子获全人以为节孝所感】姚企崇【字仰之沁源人由拔贡任渭南县丞崇祯末流贼至县企崇佐县令杨暄守城会举人王命诰开门迎贼企崇与暄俱骂贼死子哲万里乞食得父柩以归渭南人士褒忠孝録赠之哲入　本朝为教谕】
　　本朝赵天骐【字平符武乡人克寛孙廷抃子廷抃为诸生通经术尤明于禹贡天骐防称神童明崇祯末进士甲申闯贼遣其党来聘天骐焚冠服投深崖下衣挂于树不得死顺治初以遗佚荐姜瓖之乱授伪官不从刼其家亦不为动母卒庐墓三年种园织麻以供父父卒遂不食死着有续髙士传等书行于世】吴琠【字伯美沁州人顺治庚子进士知河南确山县以卓异授吏部主事厯文选司郎中累擢副都御史疏言督抚宜巡厯地方以知守令贤否又请复巡抚巡道管兵旧制以备缓急擢兵部右侍郎巡抚湖北清吏治定人心活陜西流民在境者四万口寻总督湖广乙亥酌裁兵额琠区画得宜人情帖然陞左都御史】
　　【圣祖嘉其清亷特授为刑部尚书拜保和殿大学士卒谥文端雍正十年　　诏入贤良祠】程乘龙【武乡人父死冦突至从容殡殓号哭尽礼贼异而问之乘龙指榇呜咽曰父死不殓非人也弃父得生犹死也贼义之助瘗致奠而去】赵简【武乡诸生七歳丧母号泣欲殉父继娶陈氏简事之如所生遇病奉侍汤药衣不解帯后父卒哀毁骨立三年未尝入私室雍正十年　旌表】李秦【字西圣沁州人父星一为雠者陷入狱秦竭力营救前后六年以父之故食止粗粝严冬着单布衣卒以击登闻鼓得白父寃亲死庐墓三年为诸生四十年研穷经史视声色货利去之若凂人咸敬之卒年六十有五入乡贤祠】刘青藜【沁州人字奉若歳贡生节妇王氏子值兵乱负毋携弟昼伏夜行卒免于难母没抚防弟成立与吴琠为贫贱交琠贵青藜犹弟呼之乾隆初与同州孝子刘瑞吴时谏刘企向秦珍秦骏刘光蔚王珍李生稺武乡县孝子武箓长武光前李玖并奉】
　　【防旌表】刘汉鼎【沁源人止生一子其弟夫妇俱没亦止一子歳大歉谋诸妇郭氏鬻子以全其侄人比之邓伯道焉】李仙标【武乡诸生又同邑武习路俱以孝义于乾隆年间　旌表】
　　流寓隋王通【龙门人寓居铜鞮紫金山有石室】元杜思敬【豊子随父寓沁州仕至中书左丞】
　　列女明杜氏【襄垣人寓武乡墨镫之新村为村民王氏妇家贫歳饥有里豪悦其色欲以非礼犯杜严肃自持凛不可近豪乃赂其姑以势迫之日见笞挞畧无二志后豪肆强暴杜疾走投崖死】魏国才妻程氏【武乡人年十九夫亡子烁甫三月程日夜寝苫块意不测姑谕之曰若死孤亦死魏不血食矣程悟忍死营塟毕织麻缕以为食伯叔兄弟歳时餽遗概弗受事姑尽孝训子有成事闻旌其门】宋朝妻朱氏【沁源人年二十夫亡无子食贫守志亲党争劝之嫁朱注水于瓮埋三尺许覆以石板召劝嫁者环左右而誓曰待此水干时吾当嫁也自是众不敢复言居六十余年卒】冯烈女【父九金襄垣人寄武乡攀龙镇字里民胡栋因栋贫议改字富室女曰贫富易操何顔人世遂自缢】吴明道妻史氏【沁州人崇祯间为流贼所获贼众醵饮胁坐行酒史涕泣不顾乘间出投厠贼挽起为易衣顷复投之贼怒击以瓦石死又张光斗妻吴氏被执上马輙自投地贼斫杀之】骈应春妻陶氏【沁州人应春方汲井上贼骤至被杀陶闻难奔赴抱尸痛哭投井死又张荐妻张氏被冦缚马上乗间投地亦赴井死】史光显妻刘氏【武乡人流冦乱举家匿窖中刘偶出执爨贼猝至被执刘绐曰楼有金帛可取也贼信之令前行甫登楼即阖户自楼投地死又韩家竒妻李氏贼至举家被执独悦李不加刄李怒骂投崖死】董国章女【武乡人流贼至被获女投厠贼曵出之女大骂被杀又李克宁女侨居攀龙镇贼攻寨急扬言多与我妇女即解去女闻恐被辱坠崖死】
</div>
    <div class="pagination">
<a href="大清一统志_page64.html">上一页</a><span>...</span><a href="大清一统志_page60.html">60</a><a href="大清一统志_page61.html">61</a><a href="大清一统志_page62.html">62</a><a href="大清一统志_page63.html">63</a><a href="大清一统志_page64.html">64</a><span class="current-page">65</span><a href="大清一统志_page66.html">66</a><a href="大清一统志_page67.html">67</a><a href="大清一统志_page68.html">68</a><a href="大清一统志_page69.html">69</a><a href="大清一统志_page70.html">70</a><span>...</span><a href="大清一统志_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
