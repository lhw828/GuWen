<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 94 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 94 页/共 177 页</h1>
    <div class="content">在县北二里
项家塘
在县南三里净土寺之侧
　　　　于潜县
容塘　　　　徐博家前塘　皁角塘
佑塘　　　　温塘　　　　徐太家前塘
浪后塘　　　　墓后塘　　余三家塘
徐五十一家前塘
右在丰国乡十七都以上十塘承接白塔源等处水流接荫田一百八十五亩
元丰塘
在长安乡二十二都承接（仃去丁改小）岭并青塘水流接荫田一百亩三角令邵中书文炳重浚
乐平官塘
在长安乡元丰塘西令邵中书文炳筑治
　　　　　清涟上塘
去元丰塘五六里令邵中书文炳兴复
序文【令邵中书文炳溪塘水利序古朁繇隋开皇中隶于杭崇冈复岭回缭重迾水之发于山者六十有三源集而成溪一日天目之源幽深峻极渟为龙渊三池洒流自北东横亘而少西路白塔为东溪其北曰眉山之源眉山而西曰千秋之源皆自宣城穿岭而下过朱村并而为西溪三水奔湍汇于甲子岝崿山之麓合流南注而为紫溪此其大源也余皆止发于潜之境其来自近旋转合附环邑左右势倾而南下无以宿水溪行群山闲广不能三十丈或束而狭则纔数寻尔浅滩鸣濑五日不雨田未病而溪固涸矣昔人视其势而约之以埭导其流以溉田盖莫推其所自后之私其利者稍增益之凡为大堰百四十有七所其细流为堰者又二百二十有三所山狭穷处溪流不逮亦疏凿以为塘然而潜之地山居其六七穷谷之民尺寸所必争无旷土平泽以广其灌注凡为塘一十二所而已田事将兴劝耕于郊视溪塘之遗迹而申农里之教令故大堰各立长董率共利之人察其决坏而增筑之相畎亩之枯润时其疏瀹而均注之先后有次第高下有承接背约则有罚甚则有刑小堰各从民便使自为之或一家得专或众有私约而不立之长增视其大小如其堰之政总之溉六乡十二管之田凡四万九千七百七十亩有奇非溪塘之所及止于此地之倾侧山之重（山贝）而不得尽其利也夫政之本在养民令之职先劝课平素于民相忘而一切之政又从而朘削之岁俭饥困敖口然恤赈具文苟免而流殍已众矣潜今视古畿县富庶而兴礼义当为他郡邑倡兴废补弊抚摩惠养庶几万分有一于其闲而文炳浅短（帛系）薄心知弗能夜思蚤作不敢不力求之邑而考　中兴之断简求之野而得　开宝之遗书熟究之而事明参核之而图具然后随缓急之宜以次修复民用乐从咸即其旧联比而籍载之为一论次以存其概异时计议者或有取于斯焉】 
【 ○重开元丰塘序长安之乡小岭之下有塘口元丰谋始于治平之元久弗克就　元丰三年岁在庚申令有崔其姓者乃力兴之塘成而获其利岁月浸远稍稍就废愚民苟目前而不遑恤于是盗塘而田经界既正不可复夺而塘之所存隐然成陆矣咨访耆老求其故而疏辟之取田户百二十家之夫以用其力给其食用凡三十有四日而罢其广百有四丈其深丈有五尺水山地中翕然泌涌如井之有源混混乎弗竭也于是别为三渠其东之深与塘底直覆以大石凿方窦广八寸许塘水自石窦旋转而下入于渠其西高可五尺余为第二渠如前之制又高五尺累石为门于二渠之中斲石为板横亘其下又积石于水门之外酾三流以注之田植板干以谨其闭纵小旱则启其中之水门而从之中旱则启其西大旱则启其东已泄而复闭逾三日则塘水复盈宛转无穷视他塘为最其水自地发非山源之所注老农目之以旋水畎从其实也旁行曲取于三流之分又不止今所灌之田而已也夫天造地设待人而成方其谋之十有五年之久而后克逮今百十有一年之闲湮废者再事之难成而易毁类如此尔不及今求以复之则他日又将不可考矣然犹以并塘之民私以为业势不可夺而塘不能悉如其旧虑其未几而复坏也乃申以革齐之约择其里之善事而可长者凡入人岁一更之周而复始疏凿之以时闭纵之以后先缮补之有备固毁之有防条画其在使其守而弗失则塘之利庶乎其无穷也】 
【 ○重筑乐平官塘序去元丰而西里许地曰乐平畈受延湖之源而属于大溪最为斗峻旧有官埭溉并溪之田仅千亩与所谓元丰塘者盖相为表里也山溜旁冲注埭澳奔洪暴涨壅沙以遏其上流溪源亦激射而埭乃随坏民力不能致经久之利拱视而莫之救溪涸立待安于旱干以幸蠲租而已求之十年之近盖未闻以下熟告也民何乐而为此哉以武断者或利其私贫弱之害固不皇恤指其埭而名之以官无肯出力以倡义虽然亦可卜知居是乡者情之不淑而俗之趣薄也往岁官一用其力志于苟全而谋或未尽既成数月随即废坏禾稼就槁特甚他所今耆老咨嗟求以新之于是相与讲成败之故得利害之实乃伐石作址累石为高横绝溪流厚丈有六尺长十有二丈高与溪岸等列木作榥以护其旁使奔流不得啮射而震撼满其上则平漫而駃之导渠自埭口南东而下渠之两旁又酾为辅渠六分注均及繇近而远渠之所属无不沾溉百顷取具于官而民不为病贫弱喜于一遇而役不以为难今虽幸成视昔为固然决防之患始于蚁穴责之长以谨视岁补而加勤岂惟乐平之田恃此以无忧上下用劝百四十七堰之规相为不朽则异时为政者之所当念也】
【 ○清涟上塘序渡上豪溪而南为范家坞层山之麓细流所潴曰清涟塘取其渊渟而凝碧也转而名清莲又止名为莲传久而失之也塘之深丈余东狭而西长南北相去略等周广九十有一丈累石而四围之坚高可曰卫水山径奔流亦不得而冲啮也塘之下凿渠而深之东流为澳又北东而接于乐延乐延之地聚落延袤别为东西村其东专涟塘之利其西又有上塘亦名之以湖涟周广视清涟塘而有加焉水自地中泉自发越与元丰塘亦略相似别为二渠其一自塘之东径北而下其一自塘之西循村巷宛转而北又旋而复西水之所及视东渠为颇远二塘与元丰塘相望隔远五六里许皆日就壅不足为旱干之备而民亦无有告其上者人情可与乐成而怠于兴作固应尔也夫不见其害莫知其利长安之人困于荐饥号啼流徙复除赈恤公与私两不振宜知溪塘之利也然视之邈然弃而弗讲今虽尽力以次兴复而雨旸时叙岁适登稔窃惧夫民犹以为徒设而后日之不加修也则终废而无以获其利故复申其说以备告之令邵文炳】
　　　　富阳县
乌狗塘
在张明府君庙前长七百二十丈溉田一千二百顷
清慈塘
在张明府君庙侧约阔一丈五尺长四十余丈溉出七百余亩
木瓜塘溉田五百余亩
阳陂塘溉田一万余顷阔九顷
右在临湖里
朱林
在春明里约一角五十六步孙彦等修溉田三十余亩
　　　　新城县
官塘
唐地里志云在县北五里祥禽乡阔一顷三十亩溉田八顷八十亩一百八十户又有九澳东山澳西山澳中澳朱家澳亭子澳丁路澳袁都宅澳真堰澳板澳唐永淳元年开　咸平二年　景德三年重修
　　　　盐官县
捍海塘
在县南三里阔二丈高一丈唐地理志云长一百二十四里开元九年重筑
淡塘
在县西　嘉定闲邑南海沙坍增筑堤防以障潮水自巿境西至秧田庙约六七里其河尚存由秧田庙而南转西泥沙湮塞舟楫不通惟旧桥故道略可识
洛塘
在县北长四十里
袁花塘
在县东长六十里
咸塘
在县西南一里与淡塘通有清海亭春秋教阅之所令杨天麟建
二十五里塘
在县北至长安岁久不筑久雨则河流决溢多为民害　绍熙九年令陈恕募民浚河筑岸广三丈【视旧广一丈】 高三尺甃以石其患遂息人号甘棠堤
舰澳
在县西十九里东西一百五十步
　　　　昌化县
大塘
陂塘
并在吴安乡
咸淳临安志卷之三十九
　志〔二十四〕
　　山川十八
　　　堰
　　　　城外
清湖堰
在余杭门外税务东
里沙河堰
在余杭门外仁和桥东
　　　　余杭县
东郭堰
在溪南旧县之东南渠河上后汉县令陈浑置堰废已久至今呼东程为堰下
千秋堰
在县东南二里会昌二年废吴越王复置　咸平中又废　景德四年令章得一复置号千秋堰亦号新堰斗门　政和中令孙延寿以斗门涨沙易冲决筑土以塞之至　宣和闲以其材修西函斗门邑人云县之东南惟安乐一乡地势下而田亩广常患天目湍水暴至故昔人开湖以杀水势筑塘堤以防泛溢又于溪南岸作大斗门二【千秋堰斗门与西函斗门是也】 小函二【许家坝化函斗门是也】 溪水涨则下板以防水入溪水退坝中水高则启板以泄之旱则修千秋堰以遏溪流令水自斗门入南渠河以灌安乐乡之田自县至钱塘界溪流皆深阔不可为堰独千秋堰有滩水浅可施人力斗门当安乐上流水势亦顺今既废斗门则此堰亦废矣　绍兴初大旱南渠河至断流邑人颇思新堰斗门之利【溪塘自新堰上下最当冲激方其决也首害安乐乡田而邻邑钱塘崇化乡田次之钦德招德二乡田又次之故每加修缮则安乐与钱塘崇化之人并力为之而责筱木于钦德招德两乡其后钱塘之人惮于远役又以安乐乡居水患之冲恃其必葺漫不加省安乐之人力既不给因陋就寡岁月浸久故堰易弊】
　　　　临安县
五裤堰
在县西三里
鱼跃堰
在县南一里
金锺堰
在县东三里
万庾堰
在县西四里
甘棠堰
新溪堰
并在县西二十里灌田甚多
轧堰
长桥堰
黑龙堰
并在县东施村
猷溪堰
龙口石堰
并在高陆
沃山堰
在庆云乡有潭甚深冬夏不竭
　　于潜县〔水捺附〕
后塘堰　　石堰　　　后干堰　　红杏青堰
青苦堰　　铜盆堰　　社木堰　　枫木堰
青木堰　　泥塘堰　　喻畈堰　　陶浮堰
谢家堰　　目源堰
右并在嘉德乡第一都已上一十四堰承接东西天目两大源水上流下接荫田二千一百四十三亩
波周堰　　东何村堰　何潭堰　　葛村堰
社青堰　　念叔畈堰　吴家前堰　金门坞山堰
沈堰　　　牌口堰　　寨山下【连接三堰】 下清潭堰
亭子山堰　盛堰　　　朱有堰　　牌口盛堰
沈堰　　　勃浴堰　　元亩堰
右并在嘉德乡第二都已上二十一堰承接天目大源水上流下接荫田二千五百四十五亩
震青堰　　破坎堰　　社木堰　　西堰
吴村堰　　乌劳堰　　波眉堰　　乌砖堰
</div>
    <div class="pagination">
<a href="咸淳临安志_page93.html">上一页</a><span>...</span><a href="咸淳临安志_page89.html">89</a><a href="咸淳临安志_page90.html">90</a><a href="咸淳临安志_page91.html">91</a><a href="咸淳临安志_page92.html">92</a><a href="咸淳临安志_page93.html">93</a><span class="current-page">94</span><a href="咸淳临安志_page95.html">95</a><a href="咸淳临安志_page96.html">96</a><a href="咸淳临安志_page97.html">97</a><a href="咸淳临安志_page98.html">98</a><a href="咸淳临安志_page99.html">99</a><span>...</span><a href="咸淳临安志_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
