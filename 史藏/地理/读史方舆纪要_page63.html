<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 63 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 63 页/共 479 页</h1>
    <div class="content">
　　○抱犊山县西八里，本名山。读曰蔽。韩信伐赵，使人持赤帜，从间道登山，而望赵军。即此山也。后魏葛荣之乱，百姓避之，抱犊上山，因改名焉。山四面险绝，顶有二泉。山之阳，又有交龙洞。隋仁寿末，汉王谅举兵并州，遣其将刘建围井陉，李子雄发幽州兵击之，破建于抱犊山下。金末，恒山公武仙置抱犊寨，据险自守。蒙古将史天泽屯真定，以高公、抱犊诸寨为武仙巢穴，攻破之。即此。又奇石山，在县西北二里，《志》以为县之镇山也。又县东南十二里，有横山。

　　西屏山县西南三十里。高数百仞，峰峦连亘，宛如列屏，为一郡之胜。《志》云：山西去井陉县四十五里。山亘两县间，层崖干霄，形如卧虎，一名虎山。东有黑风洞，迤逦而入，可容千人，兵乱时居民多避于此。《郡志》云：虎山在县东北七里，其势雄峙，一名虎峰。○海螺山，在县西南四十里，山绵延耸秀，下有白鹿泉，隋因以名县。山之阳，岩洞深邃，相接如门屋，曰连珠洞。

　　○井陉水在县西南。自井陉县境流入，下流注于滹沱，今涸。《水经注》：井陉水，世谓之鹿泉水。东北流，屈经陈馀垒。又东注绵曼水，即氵氐水也。韩信斩陈馀于此。

　　大唐渠县东北十里。其上流自平山县境，导太白渠之水，分流入县境，以溉田。《唐会要》：县有礼教渠。总章二年，自石邑县引太白渠，东流入真定县界。又天宝二年，自石邑引大唐渠，东流四十三里，入太白渠，以资灌溉。是也。今废。

　　○土门关县西十里，即井陉关，亦曰井陉口。《唐志》：县有井陉关，一名土门关。盖井陉在县界也。或以为即故关。故关，盖井陉西出之道耳。详见重险井陉。

　　方岭寨在西屏山麓。元末居民置寨于此，据险自保处也。又高公寨，在县西南三十七里，山溪阻隘。金末，武仙据守于此，为蒙古将史天泽所陷。《志》云：今县治西有镇宁马驿。

　　元氏县府西南九十里，东至赵州四十里。战国时，赵公子元之封邑。汉置县，为常山郡治。后汉因之。晋改属赵国。后魏属赵郡。北齐废。隋开皇六年复置，仍属赵州。唐因之。五代唐改属真定府。今城周五里，编户十七里。

　　○元氏城县西北二十五里，故赵邑。《史记》：赵孝成王十一年，城元氏。汉置县治焉。更始封其宗室歙为元氏王。光武初，大破尤来、大枪诸贼于元氏。建武四年，讨彭龙，幸元氏，阴后从行，诞明帝于此。章帝元和三年，北巡，还幸元氏。晋及后魏县皆治此。隋复置元氏县，始移今治。唐景福二年，李克用攻王，入井陉。幽州帅李匡威救，败河东兵于元氏。克用还邢州。光化三年，朱全忠自州而北侵镇州，引兵至元氏，王惧，遂请和。五代晋开运初，契丹入寇，建牙元氏，即今县矣。

　　上原城在县西，亦赵邑也。《史记》：赵孝成王城元氏县上原。孔氏曰：上原在元氏西，以地势高平而名。又灵山废县，在县西北，隋开皇十六年置。大业初，废入元氏县。

　　○封龙山县西北五十里。《史记》：赵武灵王伐中山，取封龙，盖因山以名邑。《唐十道志》：封龙，河北之名山也。本名飞龙山。山势如伏龙欲飞举状，峰峦泉石，回环错列，称为奇胜。其最著者为龙首、熊耳、华盖诸峰。晋永嘉三年，幽州都督王浚遣其将祁弘率鲜卑击石勒，战于飞龙山，勒大败，退屯黎阳。《括地志》云：封龙山，在鹿泉县南四十五里，盖山当两邑之交也。

　　无极山县西三十五里，以峰峦高耸而名。县西三十里，曰灵山，与无极山并峙。又长山，在县西北四十里，其相接者曰黄山，与封龙山隔溪相对。又西北十里，曰白石山。《志》云：无极诸山与封龙山，皆冈脉相接，所谓县境六名山也。后汉光和中，俱锡以封号，载在《祀典》。

　　石溜山县西北二十五里。岩石环列，旁有长溪回绕，下注深壑，可引以溉。又有九女山，在县西北五十里，以九峰并列而名。又西北二十里，曰磨盘山，山顶平圆，俗呼磨儿寨。

　　割髭岭县西北七十里，中有径通井陉。《纪胜》云：光武略定河北，驻跸元氏。尤来、大枪之徒，皆割髭变貌，由此遁去，岭因以名。《井陉志》岭在井陉东南五十里，盖两县相接也。又孟尝冈，在县西十五里，相传田文曾经此。东有鸡鸣口，道深阻，窃掠者恒聚于此。

　　○槐水县西南六里。源发赞皇县之黄沙岭，东流经县界，又东南历高邑柏乡县，达宁晋县入胡卢河。即野河之上源也。

　　氵氐水县南五里。氵氐，音脂。源出封龙山，东南流入赵州之临城县境，下流亦合于胡卢河。水北有韩台，相传韩信破赵，斩成安君时，建幕于此。今台在县南三里。《水经注》：氵氐水，即井陉山水也。《邑志》云：氵氐水流合于槐水，在县西南六里，地名纸屯渡口。○沙河，在县西北八里，西山诸水所汇流也。自县境东流入栾城县，合于氵交水。

　　○苇箔岭口县西八十里，北至故关亦八十里。正统四年设。嘉靖二十年，增置官兵于此。《志》云：县西七十五里有苍岩道口，七十里有孤撮岭口及短岭儿口，其相近者有鸽子岭口。县西六十里，又有青草峪口，俱太行山径路出山西处也。有官军戍守。

　　南庄集县西北四十里。其相近者，为鹿台寨。又有三公等寨，凡十余处，俱在县西七十余里，兵乱时邑人保聚处也。其地皆连接山西界。○韩台，在县南三里氵氐水之阳，有土阜连属不绝。韩信出井陉攻赵，尝屯于此，因以名台。

　　灵寿县府西北六十里。西至平山县五十里，东至定州行唐县四十五里，东北至定州百二十里。战国时中山国地。汉置灵寿县，属常山郡。后汉及晋因之。后魏仍属常山郡。后周置蒲吾郡。隋初郡废，县属恒州。义宁初，置燕州于此。唐初州废，县属井州。贞观中，还属恒州。宋熙宁六年，省入行唐县。八年复置。今城周三里有奇，编户十三里。

　　○灵寿城在今县城东。《汉志》：中山桓公徙都灵寿。《史记》：乐羊为魏文侯将，攻拔中山，封之灵寿。又赵惠文王二年，主父起灵寿北地，方从代道大通。汉因置灵寿县。又县治西北有赵王城，相传赵武灵王所筑，中有赵王台。

　　○楸山县西北五十里。山多楸树，因名。东接凤凰石山，两山夹峙，道出其中，谓之龙门口。《志》云：凤凰石山，峭壁万仞，登陟甚难，绝顶有石嵯峨，状如飞凤。一名鲁伯院山。又朱山，在县西北九十里，上有寨场。○富豪寨山，在县西北九十里，北接阜平县界，峭壁耸立，登降危险。半岭有石堂，绝顶有寨场。一夫据险，千人莫当也。

　　大吃水沟山县西北百五十里，山北即团箔口。两山对峙，出矿，流民多啸聚于此。又西北十里，曰银洞山。又十里为四岭山。○滴水塘沟山，在县西北百三十里，山形峭拔，麓有石洞，泉出其中。

　　长岗岭县北十五里。突起一山，盘亘甚远。又横山岭，在县西北八十里，高耸干霄，虽晴明时，岚雾尝蒙其上。又沙岭，在县西北百三十里。又县西北百九十里有六岭。六岭相连，其北属阜平县界。

　　○滹沱河县西南二十里。自平山县流入境，又东流入真定县界。

　　卫水县东北十里。俗呼雷沟河，源出恒山。《禹贡》：恒卫既从。即此卫水也。《汉志》：卫水出灵寿县东北，东入滹沱河。

　　滋河在县北五十里。自山西灵丘县流入界，又东入行唐县境。

　　松阳河在县治南。源发楸山，东南流入于滹沱。又圣水，《志》云：出县西北二十五里白石村，谓之圣水洼，亦曰圣水峪。上有清风寨。又西北六十五里有大鸣川，源出横山岭西团箔口东，俗呼锦绣大明川。下流俱注于滹沱。○温泉，在县治东北二里，俗呼泥河，水隆冬不冻。下流入松阳河。泉旁多稻田，俱赖灌溉。

　　○白草沟口县西北百六十里，北至龙泉关百二十里。正统九年，设官兵戍守。其相近者，曰古道沟口、道庵沟口，俱嘉靖二十四年设兵戍此。又车孤驼口，在县西百五十里，北至龙泉关百四十里，正德二年建城置戍。诸口皆有径道，可达山西。

　　藁城县府东南六十里。东至晋州四十里，东北至祁州深泽县九十里。汉曰藁城县，属真定国。后汉废。魏收曰时属巨鹿郡，今《汉志》不载。后魏复置藁城县，属巨鹿郡。北齐改为高城县，巨鹿郡治焉。隋初郡废，县属赵州。开皇十年，置廉州于北。十八年，复改县为城。大业初，州废，县属赵郡。义宁初，复置巨鹿郡。唐初复改廉州。武德五年，突厥寇廉州，即此。贞观初，州废，县属恒州。天初改为平。五代梁开平三年，赵王附晋，复故。宋属真定府。金因之。元初置永安州，寻废，仍曰藁城县。今城周四里有奇，编户十四里。

　　○九门城县西北二十五里。战国时赵邑。《史记》：赵武灵王十七年，王出九门为野台。惠文王二十八年，罢城北九门大城。汉置九门县，属常山郡。后汉及晋因之。永和七年，燕慕容恪徇常山，军于九门。隆安初，拓跋围中山，徙军常山之九门。寻亦为九门县，徙常山郡治焉。北齐县废。隋开皇六年复置，属恒州。义宁初，曰九门郡。唐武德初，改置观州。五年，州废，仍属恒州。天宝十四载，安禄山叛，陷常山，城、九门皆为贼守。李光弼复常山，败贼将史思明。思明退入九门。既而郭子仪、李光弼合军击思明于九门城南，大败之，遂复取九门、城。未几，光弼等退入井陉，二城复陷。元和十一年，义武帅浑镐奉诏讨王承宗，奏破其兵于九门。五代梁龙德二年，晋将李嗣昭攻镇州叛将张处瑾，处瑾遣兵迎粮于九门，嗣昭设伏于旧营邀击，杀获殆尽。旧营，在镇州城下，先是阎宝围镇州结营处也。宋开宝六年，省九门县入城。

　　宜安城县西南二十五里。战国时赵邑。《史记》：秦始皇十四年，伐赵，取宜安。又赵将李牧击秦军，取宜安，走其将桓。《舆地记》云：宜安城，李牧所筑。旁有土山冈阜崛起。又有台，高数仞，俗犹呼为李牧台。或以为耿乡也。《水经注》：太白渠水自关县，又东经耿乡南。世祖以封耿纯为侯国，世谓之宜安城。隋义宁初，置宜安县于此，属巨鹿郡。唐初属廉州。武德四年废。○信义城，在县西北。唐初置信义县，与新市县并属观州。武德五年，省入九门县。

　　柏肆城县北三十里。本汉藁城县地。晋为下曲阳县地，属赵国。晋季之乱，置坞于此，曰柏肆坞。隆安初，拓跋攻燕信都，将北还。慕容宝闻之，自中山悉发其众，屯于曲阳之柏肆，营滹沱河北以邀之。至，营于水南。宝潜师夜袭，为所败，奔还中山。即柏肆坞也。隋开皇十六年，置柏肆县于此，属廉州。大业初废。义宁初复置，属巨鹿郡。唐武德初，属廉州。五年，省入藁城县。○新丰城，在县东北。隋义宁初，置新丰县，属巨鹿郡。唐初属廉州。武德四年，废入城县。

　　肥累城县西南七里。古肥子国，白狄别种也。后并于晋。《史记》赵王迁三年，秦攻赤丽、宜安，李牧与战于肥下，却之。孔氏曰：战于肥累之下也。汉置肥累县，属真定国。后汉省。魏收《志》城有肥累，即此城也。又赤丽城，阚る曰：在肥累故城南。

　　○滹沱河县北一里。自真定县流入境，经故九门县城南，为逢壁渡。唐天宝末，李光弼自常山击史思明，掩杀贼众于逢壁。思明失势，退入九门。即此。又东经县北，入晋州界。明建文三年，燕王败平安等军于单家桥，遂西趣真定，渡滹沱河，与安等战于藁城，安等败绩。单家桥，见河间府献县。

　　滋水县北三十余里。亦自真定县流入境，又东入无极县界。《志》云：县西南二十五里，旧有郦阳水，其西为泥阳坂，今涸。又牧道沟，在县西北七十五里。其水四时不竭，土人种艺其间，资以灌溉。

　　○耿乡《志》云：在县西一里。后汉初，耿氏宗族所居，光武因封耿纯为耿乡侯，即此。又平将军垒，在县北十二里，即建文中平安屯兵御燕师处。

　　示衣坂在县西北三十里路侧。唐天宝未，安禄山陷城。常山太守颜杲卿以力不敌，至城迎见。禄山以金紫衣畀之，令仍守常山。杲卿归至中途，驻坂侧，顾长史袁履谦曰：何为著此衣？因相与起兵讨禄山。后人遂以名坂。○塌子口，在县西三十五里，滹沱河渡口也。相传冯异从光武定河北，尝渡此，略下中山诸郡。《邑志》云：县西北七十里有叉头村巡司，盖与龙门口相近。

　　栾城县府南六十里。南至赵州三十五里，东北至藁城县四十里。春秋时，晋之栾邑。汉置关县，属常山郡。后汉改置栾城县。三国魏废。北魏复置，属赵郡。北齐又废。隋开皇十六年，复置，属栾州。大业中，仍属赵郡。唐属赵州。大历三年，改属镇州。天初，更名栾氏，寻复故。今城周四里，编户一十二里。

　　○关县城今县治。春秋时，晋栾武子封于此。哀四年，齐国夏伐晋，取栾。是也。汉为关县治。建武中，以张况为常山关长，即常山郡关邑长矣。寻改曰栾城。《括地志》：东汉改置栾城县，在关县故城西北四十五里。后魏太和十九年，复于故关城置栾城县。今县治东南有关城驿，盖以故关城而名。

　　○卧龙冈县东八里。盘曲如卧龙，今俗名浪头丘。《志》云：县城南有三丘并峙，高四丈余，曰南容村丘。县西北旧县址东，又有董保丘，高三丈余，今为栾城铺。又有彪冢丘，在县西三里，高二丈余。

　　○氵交河县西十二里。《汉志》：源出井陉山，东南至瘿陶入氵氐。氵交，读曰效。今自平山县甘淘河分流，东南入县境。元氏县之沙河，东北流合焉。又东南经赵州南，下流注于胡卢河。《宋长编》：咸平五年，河北漕臣景望，开镇州常山南河入氵交水，至赵州，以利漕。即此。

　　冶河在县城西北隅。旧时冶河自平山县东南流经此，又南经宁晋县入大陆泽。其后冶河自平山县东北流，合于滹沱。滹沱不能容，决溢为害。元至元末，议引冶河分流。工成，滹沱水势遂杀。数年，下流渐湮，仍自旧口决入滹沱，冲啮为害。皇庆初，又议自平山县城西北改辟河道，下至宁晋，疏淤淀，固堤防，使冶水仍入旧河，则滹沱势分，真定之害必少。但栾城地形颇低，拟于县北圣母堂东冶河东岸，开减水河一道，以杀其势。于是冶河复导流于此。未几复废。或以此水为滹沱分流。误也。俗亦谓之运粮河，或以为即汉之太白渠。《汉志》：太白渠首受绵曼水，东南至下曲阳，入斯氵交。盖流经县境矣。《元和志》斯氵交水在县西北二十〔里〕，即太白渠也。又县南五里有龙潭湾，亦昔时冶河支流也。

　　○杀胡林县北十五里。宋白曰：唐武后时，突厥入河北，官军袭击之，群胡死于此，因名。石晋末，契丹主耶律德光入汴，既而北还，至临城病作。及栾城，病甚，行至杀胡林而死，即此地也。

　　无极县府东八十里。北至定州九十里，东至祁州深泽县四十里。汉毋极县，属中山国。后汉因之。晋省。后魏太和十二年，复置，属中山郡。北齐属恒山郡。隋属定州。唐初属廉州，贞观初仍属定州。武后万岁通天二年，改毋为无。景福二年，置祁州治此。五代因之。宋景德初，祁州移治蒲阴县，仍属定州。明初改今属。城周五里，有门三，编户十三里。

　　○毋极城在县治东北一里。汉县治此。晋省。永和八年，苏林起兵于毋极，自称天子，燕慕容恪击平之。太元九年，丁零翟辽为后燕慕容农所败，自鲁口退屯无极，农屯槁城以逼之。后魏复置县于此。唐景福中，置祁州，改营今城。光启初，成德帅王遣兵侵易定，帅王处存攻无极。河东帅李克用救易定，败成德兵于无极。即今县也。鲁口，见饶阳县。

　　苦陉城县东北二十八里。战国时中山国属邑。后属赵，赵人陈馀数游苦陉，即此。汉置县，属中山国。后汉建武初，封杜茂为侯邑。章帝北巡，改曰汉昌。魏主丕改曰魏昌。晋因之，仍属中山国。后魏属中山郡。北齐废。隋开皇十六年，复置，曰隋昌，属定州。唐武德四年，改曰唐昌。天宝初，改曰陉邑，仍属定州。宋初亦为陉邑县，寻省入无极。杜佑曰：唐昌东北有中山故城，即慕容垂所都。或曰非也。晋时，魏昌县别名陉城，亦作城。隆安初，燕慕容宝弃中山，走龙城，与慕容麟遇于城。则垂都不在唐昌矣。《括地志》汉中山国有陉城，即苦陉云。

　　新城县西二十八里，汉之资亭也。《耆旧传》：中山靖王七代孙弥子征匈奴有功，封资亭侯。以资水经此而名。后魏太武南侵，筑城于此，谓之新城，亦曰资城。魏收《志》：无极县有新城。是也。唐光启初，李克用救易定，败成德兵于无极。成德兵退保新城，克用复进击，大破之，拔新城，又追败之于九门。五代梁龙德初，契丹围定州，晋王存勖自镇州驰救，至新城，契丹前锋已自新乐而南。晋王进至新城北，半出桑林，契丹见之惊走。新城，盖与定州新乐县接界也。又有康城，在县北五里，相传慕容燕所筑。一名康王台。又有安乡城，在县南六里。《元和志》：魏明帝封甄逸为安乡侯。盖邑于此。

　　○无极山县西南三十里。县以此名。《志》云：山脉自元氏县封龙、无极诸山而来。此山虽不甚高，而托体崇宏，故仍冠以无极之名。亦以由此而西，太行绵亘，大山长谷，邈无穷尽也。

　　○滋水县南六里。旧《志》谓之资水。自藁城县流入境，又东北入祁州深泽县界。城南旧有资河堤，今废。霖潦时，辄有涨溢之患。又木道堤，在县西北。沙河自定州流经县界，入祁州境，恃此堤捍御。堤废，恒自李家口决入，为民害。

　　○廉台县西十三里。相传以廉颇名。《晋·地道记》：魏昌县有廉台。永和八年，魏冉闵军于安喜，燕慕容恪引兵随而击之，闵趣常山，恪追及于魏昌之廉台。及战，遂获闵。贾耽曰：廉台在无极，晋以毋极并入魏昌，故在魏昌境内。魏收《志》：毋极有廉台。是也。又有扈台，在今县城西北，高出林阜，为邑之胜。○虚粮冢，在县西二十五里，有阜数十，俱高丈余。相传昔时为虚粮诳敌处。

　　平山县府西九十里。西南至井陉县八十二里，西至山西盂县百八十里。春秋时晋之蒲邑。汉因置蒲吾县，属常山郡。后汉因之。晋仍曰蒲吾县，亦属常山郡。后魏因之。隋开皇十六年，析置房山县，属恒州。义宁初，又置房山郡。唐武德初，改郡为岳州。四年，州废，县仍属恒州。至德初，改为平山县。今城周四里。编户二十一里。
</div>
    <div class="pagination">
<a href="读史方舆纪要_page62.html">上一页</a><span>...</span><a href="读史方舆纪要_page58.html">58</a><a href="读史方舆纪要_page59.html">59</a><a href="读史方舆纪要_page60.html">60</a><a href="读史方舆纪要_page61.html">61</a><a href="读史方舆纪要_page62.html">62</a><span class="current-page">63</span><a href="读史方舆纪要_page64.html">64</a><a href="读史方舆纪要_page65.html">65</a><a href="读史方舆纪要_page66.html">66</a><a href="读史方舆纪要_page67.html">67</a><a href="读史方舆纪要_page68.html">68</a><span>...</span><a href="读史方舆纪要_page64.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
