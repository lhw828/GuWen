<!DOCTYPE html>
<html>
<head>
    <meta charset="UTF-8">
    <title>福建通志 - 第 176 页/共 239 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福建通志 - 第 176 页/共 239 页</h1>
    <div class="content">　　汤逢原【字资深将乐人文行修洁尝筑室隐居山中时人因名其山曰君子峯】
　　张宗华【字颖之沙县人清介絶俗善词章草书为世所重元季晦匿不出明洪武中诏徴以老辞】
　　建宁府
　　宋
　　丘濬【字思道建安人精厯数絶意荣逹尝着长世论五十篇言用兵利害因田瑜荐除万年县簿不赴郡守表其居为处士坊】
　　江贽【字叔圭崇安人与龚深之并以易学著名遭父丧庐墓终制政和中太史奏少微星见特举遗逸邑宰亲诣其庐聘以殊礼复以诗勉其行凡三聘不起赐号少微先生立少微坊以旌之所着有通鉴节要行世】
　　蔡发【字神与建阳人博学强记髙简廓落出游四方洞明于易象天文地理三氏之说归而杜门絶意仕进敎子西山以孔孟正脉卒成大儒晚号牧堂老人朱子称其敎子志识髙逺不干利禄非世人所知】
　　刘甫【字岳卿崇安人事亲孝武夷山北有水帘洞其栖隐处也刘珙将奏以官甫不愿朱熹蔡元定每过其庐讲明义理尝约熹结庐居武夷未防卒熹以诗哭之】
　　詹本【字道生建安人髙抗不仕江万里荐为郎先致书于夲夲方坐石矶垂钓使者至问本居宅本绐曰在前即持竿渡溪去不知所终】
　　丘义【字道济建阳人隐居不仕与朱熹友善从弟缺受业朱子朱子称之义着有易说论语纂训行于世】童伯羽【字蜚卿瓯宁人师事朱子性沈黙以道自任时学禁方厉遂闭户不出朱子扁其楼曰醉经堂曰敬义时人称敬义先生】
　　黄淼【瓯宁人通经史景定间与乡荐宋亡隐天湖山着有正一斋集】
　　真山民【浦城人徳秀从孙入元不仕善吟咏格调竒峭名字不传人以山民呼之】
　　元
　　朱沂【字泳道建阳人熹三世孙累举遗逸不赴与谢枋得游枋得尝称之晚嵗授考亭书院山长】游应翔【崇安人酢七世孙宋末兵革未靖结屋武夷澄川之上以耕隐自晦】
　　明
　　雷境【字彦达建安人防孤事母至孝家贫好读书永乐初有司以孝亷荐固辞絶迹城市着闲居丛藁子鐩浙江佥事】
　　张嬴【字惟贞浦城人初习举子业旋弃去入山中日读周易老子号半犂子尝游建业览六朝遗迹徘徊感慨脩然有冲举之志预知死期还山后自为挽诗墓铭手稿缄箧端坐而逝着有木鸡诗话蜉蝣羽九牛毛等集】
　　陈有祚【松溪人天启甲子举人忽一夕弃家去乆之友人遇于浙曰来日于此访我友人如期徃则酒馔甚备促膝宴言都有凌云之想友人知其有所遇也诘旦徃谢之则不知所徃矣】
　　邵武府
　　宋
　　丁时习【字行可邵武人父廷彦为太学録以忤蔡攸辞归时习试有司不合遂弃举子业僦舍掩篱躭玩经史晏如也鄊人以书荐于有司令自持谒时习叹曰使我能俯仰于人不需书矣屏去弗视晚年节益髙文益竒妻危氏与同甘苦不以屡空见词色子百之千之每晨兴供洒扫具蔬食毕授业恭谨诵读之外门庭终嵗阒不闻声杜来为之立传】
　　元
　　陈士元【邵武人与黄镇成以文为友隐居不仕所着有武阳志畧一卷武阳耆旧诗宗一卷学者号为旸谷先生】
　　李应龙【字玊林博学多文尚节操至元间荐为白鹿书院山长及漳州路敎授俱不赴着有春秋纂例孝经集注四书讲义】
　　明
　　李秉絙【建宁人好学能文领永乐乡荐时登第者多世臣子弟秉絙慨然拂防归曰取士如此尚可幸进耶遂隐居不仕尝赋诗云天上防花后归来隐白云地虽邻市井心自逺尘氛世事无由理声名不愿闻个中天地濶时诵北山文】
　　丘嘉彩【字白夫防宁人崇祯丙子乡荐丙戌后挈家奉母窜入深山以父遗田尽付兄子足迹不至城府二十余年工书画标其欵曰邱园】
　　汀州府
　　宋
　　徐唐【字守忠宁化人未冠受春秋于乡先生吴果不两月诵析如流旴江李觏令聼讲春秋于上庠见知于欧阳脩荐之朝召见讲易赏赐银绢嘉祐三年奔母丧归遂不复出】
　　邓旦【字日升连城人博极羣书年甫壮四举礼部皆报罢即无复仕进意卜筑石门岩啸咏其中趣之应举答曰勿复败吾佳思】
　　邓春卿【字荣伯长汀人崇宁间诏举隐逸郡守陈粹以春卿应诏又举八行俱辞不就卜筑南山之阿郡守累过其庐春卿赋诗谢之有望尘不敢希潘岳云满南山雪满簪之句年九十六沐浴更衣而逝有诗文三卷】
　　明
　　沈得衞【字辅之连城人元末福建行省叅政陈有定重其才召寘宾幕辞弗受隐居莲峯山不出洪武初郡邑闻其贤辟为本学训导着东岩樵唱集】
　　童世坚【字克刚连城人正徳癸酉应贡京师不就叹曰此时阉寺薰灼道与世违可以隐矣遂结庐于昼锦桥东扁曰寻乐时王守仁倡道东南世坚走谒请业归而沈潜体认充然自得】
　　福宁府
　　宋
　　林伸明【字诚甫福宁人以三舍法入太学升上舍博通经史尤善诗文将授官以时事日非辞归不仕】
　　明
　　陈宇【字时清宁徳人性躭泉石尝谓吾性情真隐山水真乐翫游真境诗书真味吟咏真趣因号五真居士有五真集十六卷课二子褒褎并举进士】
　　台湾府
　　明
　　张士防【恵安人崇祯癸酉副榜遯迹台湾隐居于东安坊杜门不出日以书史自娱辟糓三年惟食茶果夀至九十九而终】
　　永春州
　　宋
　　黄公懋【徳化人三舍法行公懋升名于州以不喜王氏三经字说隐居敎授卒】
　　龙岩州
　　明
　　蒋时芬【号潜臯漳平人隐居讲学絶意仕进邑长慕其名欲延见之遯去构元石洞于里之长潭上居焉】








　　福建通志卷五十三
<史部,地理类,都会郡县之属,福建通志>
　　钦定四库全书
　　福建通志卷五十四
　　列女
　　易序家人书首厘降诗美共姜礼谨夫妇男女春秋书纪叔姬宋伯姬之事盖妇道隂柔而中正清刚之气可以扶王道禆风化感鬼神而光日月笄髽女士嫓美冠裳故旌懿表贞歴代咸以为训闽山盘水驶风气廉直士矜名节而女亦多静淑载稽图史所称以及
　　本朝之所褒崇皆正气磅礴义烈动人畸行英声度越前古下至荒谷穷澨椎结竹钗之妇虽宅里未表棹楔莫旌莫不一志所天荼甘如荠非我
　　国家化行俗美二南之化遍被东南曷以臻此故列叙昔媛迄于今兹分节烈义取激扬巾帼须眉如楮上语云幽兰不以无人而不芳贞女不以无知而改操亶其然乎若夫英槩之可嫓冼梁徽音之齐名班湛代不数觏郡得数人区为名媛以冠简端亦刘子政范蔚宗之遗意欤志列女福州府
　　宋
　　唐璘母【古田人璘以监六部门擢监察御史皇骇趋避不敢诣阙母曰人言官好汝何得忧乎璘曰此官须为朝廷争是非一咈上意或忤权贵恐重为大人累母曰儿第尽言吾有而兄在璘拜谢入就职后立台百日切劘上躬尽言无隠人谓唐介再见则母教为多】
　　林氏【福清人刘克庄妻林瑑女也嫁年母丧哀慕终身从克庄行覆舟夷然如平时金人大入克庄当从帅督战以其患痈未发林请曰国有大耻奈何以婢女子后君事乎克庄媿其言即发后林卒重其贤而不再室焉】
　　黄氏【侯官陈孔硕母嫁陈衡谨事舅姑抚教诸子孔硕遂以进士中第补婺州户掾黄见其阅具狱必戒曰人命至重毋使有寃闻当笞人戒轻之见其被檄考贡士曰加详焉毋忘汝举子时也初好佛书读诵拜跪终日忘倦一日忽屏不事曰不在是无媿心足矣】
　　林氏【侯官枢相陈韡妻知县涣女知书能文有丈夫志绍定间冦陷汀邵延平诸郡韡起守延平兼招捕使林遗韡书请从官示死守许之邦人感激相告曰太守携家我辈何畏从韡行间而妻子无依者林延养之州宅有能学者使与已子同学人人为尽死以是有成功】
　　钱四娘【长乐人莆田南洋有六塘潴水灌田千二百顷城南有溪防涧壑之水三百六十六东趋入海宋治平元年四娘提金大如斗至莆鸠工筑陂于将军滩前开渠南行陂甫成忽溪流横溢壊陂四娘痛愤赴水死七日尸浮出逺近闻香里人立庙祀之每风雨之夕见双灯过木兰故老为四娘巡陂云】
　　林氏【福清人刘同祖妻宋亡其兄同与同祖起义兵俱死之林氏为有司所执令具反状林叱曰林刘二族世为宋臣欲以忠义报国何谓反乎汝知去嵗有以血书壁而死者乎是吾兄也遂遇害】明
　　郑氏【名琚闽县江日全妻蚤寡有皎节洪武中诏征节妇之有才学者入教宫人郑应选入见赐今名钦授内府女官久之遣官取其家属驰驿赐第帝崩送归成祖即位遣司礼太监李培赍币帛宣入为内尚实卿仍赐第京师以居十五年请老诏遣内官防归卒于家】
　　陈敦宋【福清人张环中妻夫蚤丧氏孀居守志天启间勅选天下节妇知书史者入禁掖充后宫执事氏以知书识礼与其选皇后重之歴二十九年至治改元悯其老优礼赐之归】
　　任琛【懐安恭敏公马森妻也幼聪慧工女红虽寒暑不废里中有觳抵竒戏姊辈召之往观对曰逾阃失度辍业失职卒不往任翁重之既归森森举进士家召贺客有请歌舞为懽者任白姑曰儿森素约亦将有所树耳乃止森仕宦所至任课僮莳蔬躬纫丝枲俭以佐廉生二子荧燮有言尚书家愿予女荧者任谢之竟属森之贫交迨为燮纳世尚书材公女曰匪以其盛为清白耳遣四女庀奁皆不及中人家每戒之曰吾昔嫁书生今汝辈公子同归慎勿谓俭厚汝辈多矣荧以廕游太学贵游多其文雅或嘲其短于奕及不听佳冶曲荧曰奕少颇善之而枰为老母碎久矣且不敢理丝竹安知此音人称妇德母训云】
　　叶氏【福清人太学生向髙曽孙女尚寳寺丞益蕃女也氏生向髙官邸中七嵗随向髙致仕归福唐能读书娴大义适闽县太学生王爽产二子俱幼而爽卒氏殡死抚孤二十年有感触辄寄吟咏着有寄愁集八卷释愁吟二卷俄卒其女璿亦工诗每阅古名媛记各系以诗凡百首曰停针论古述　以上名媛】
　　宋
　　利氏女【古田人父卒无他兄弟独与母居家赀甚丰女之从兄公谦一夕乗间杀其母尽挈其赀去逃匿得免女因削髪为尼行四方物色之忽得之处州湖南时公谦方击毬女走诉州获之守感其孝为械送本州寘法事在建炎绍兴间】
　　李素娥【福清人翁仲潜妻潜病笃与李诀云汝茂年为吾误可善事后人李引刀断指以白其心潜殁遂以指投柩中曰使良人地下无疑也遗腹生男以肖潜名如椿旌表坊址尚存】
　　刘氏【侯官人员外升之女也蔡襄子旬妻襄故与员外善员外以女许旬既员外家日落襄知福州时就刘寻婚刘以非偶辞襄不可具奁送刘命旬娶以归归而旬夭子方二嵗刘抚教之六经子史皆使穿贯以养母蚤乞致仕而子橚出知泉州为襄旧治时刘已封令人白首康强绿髪尚茂泉仙相距四舍许扳舆往来奉养珍厚人咸荣之】
　　黄氏【侯官人封天长县君屯田员外郎林髙妻也佐髙事父母尽力治饮食衣服生子槩就学黄裳后槩仕集贤校理不寿诸孙幼不能庀丧乃栖吴郡斥卖簪珥经理其家丝蓄粒聚以有田宅日夜课诸孙学及长遂多知名曰希曰旦曰邵曰顔皆举进士南丰曾巩铭其墓曰任重于已振废为兴我积我储乃续尝烝】
　　赵氏【名秀宋宗室与赓侄女适福清王宗武二十一嵗而寡子士达甫二嵗赵抚教之长娶潘氏名择年二十六亦寡子良甫五嵗共抚一孤州长吴涛表其门曰双节】
　　陈氏【长乐人林子埜妻年十八归于林甫十七日而寡守节不移至九十余卒事闻诏旌其门】孙氏【连江人夫林士懐蚤卒姑尝病氏祷天割肝疗之姑病遂瘥】
　　王氏【名懋娘福清王守愚女适连江进士陈爚爚丁内外艰哀毁而卒懋年二十五子遇甫十月氏矢节抚孤成立】
　　林昭珽【闽县人知州公介女嘉定进士罗国瓛入闽与林结婚昭珽年十七归焉甫半载国瓛出按滇中殉难昭珽居闽足不履户外长斋诵经三十余年】
　　元
　　陈义姑【名中长乐人年十二父兄继亡母又病失明兄遗孤坦甫生三月坦母郑欲他适义姑留之不从姑遂誓不嫁养母而抚兄孤族人有利其产者每欲害坦姑备之得免母卒姑襄大事并其父兄之丧坦长为婚娶姑年三十八竟不嫁而终】
　　刘八娘【长乐人年十七受聘失偶守贞不移值兄嫂皆亡力抚诸侄刘氏子孙蕃衍皆八娘之力也寿七十余卒】
　　明
　　夏信【福清夏伯庸女父殁弟观明甫四嵗信怜弟孤幼不忍离誓志不嫁后观明为粮长缘钞累信密与弟谋赴阙奏钞不便于民洪武初诏逮系狱信上封事击登闻鼔伸寃得允所奏观明遂释】
　　林氏【福清人宋林希逸孙女年十九适莆田陈安生子迪二嵗而安死林年二十有二抚迪成人见其四孙冠婚洪武初旌表】
　　张氏【闽县王英妻英客死张扶柩还葬洪武初有武臣欲以重贿逼致之张誓必死置刃自防竟全其节】王氏【长乐林以德妻年二十而寡抚其子孔居子卒抚其孙至九十九卒洪武间旌之】
　　张氏【名金福清张希善女适郑山长孙夫蚤丧归而孀居其弟张世英病笃呼其姊以子嘱氏抚之世英殁妻去帷氏抚其孤以存宗祀歴三十年如一日孤逺成立张后克昌氏之力也张之子孙为立义姑祠以祀不朽】
　　戴四娘【长乐陈伯惠妻伯惠卒子全遗腹生戴抚教之后全举永乐进士第二人歴翰林侍读戴年八十有八邑人髙廷礼榜其堂曰贞寿】
　　赖道慈妇陈道眞【俱古田人道慈归同县张文孙生清十五嵗而文孙殁道慈年二十九黄华乱家毁于兵衵且弗完道慈确守其志及一清长为娶妇廖生三子颐兴埜而廖亡继者陈道眞事道慈孝谨而遇廖子不啻已出道慈晚病痱道眞防持以就床凡不辞疲惫者逾十年既生子以宁年十余日授之书夜则宿火至四鼓爇灯呼读坐旁观之后以宁举进士为翰林侍讲学士赠道慈道眞皆清河郡夫人】
　　余氏【懐安人黄应妻年二十三而寡抚二子长安二嵗次宁才数月舅姑老竭力孝养丧葬尽礼挈二子依其父仲鲁从学安登永乐进士官吏部主事】
　　潘氏【名元小长乐人年及笄父卒母以许林祐祐父坐罪流徙挈祐偕行度不能归请絶婚元小不可既母卒依伯父以居里有许姓者慕其色出其妻强委禽焉元小不从许诉之官元小具道其故于县令令嘉之坐许罪适祐亦还家竟归焉士大夫多歌咏其事】
　　赵氏【懐安马珽保妻通知书史年二十四寡二子闰旺家贫不能从师自抚教之闰长游乡校闰之孙俊领乡荐六世孙森仕尚书初珽保少育于裴及森贵乃上疏复姓又立节母堂以祀】
　　王氏【闽县人杨和生妻年二十八夫殁子永尚幼家贫苦守后永登宣德进士官御史】
　　吴氏【侯官人闽县邓标妻标卒吴年二十一遗孤煌三嵗课督成立以节闻】
</div>
    <div class="pagination">
<a href="福建通志_page175.html">上一页</a><span>...</span><a href="福建通志_page171.html">171</a><a href="福建通志_page172.html">172</a><a href="福建通志_page173.html">173</a><a href="福建通志_page174.html">174</a><a href="福建通志_page175.html">175</a><span class="current-page">176</span><a href="福建通志_page177.html">177</a><a href="福建通志_page178.html">178</a><a href="福建通志_page179.html">179</a><a href="福建通志_page180.html">180</a><a href="福建通志_page181.html">181</a><span>...</span><a href="福建通志_page177.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
