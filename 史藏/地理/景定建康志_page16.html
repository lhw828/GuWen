<!DOCTYPE html>
<html>
<head>
    <meta charset="UTF-8">
    <title>景定建康志 - 第 16 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景定建康志 - 第 16 页/共 60 页</h1>
    <div class="content">　　右二十五铺系南路直抵广德军界顾置铺
　　越台铺　　石子堽铺　官庄铺　　板桥铺
　　三城湖铺　江宁铺　　青松林铺　铜并铺
　　葛家堽铺【以上属江宁县】
　　右九铺系西路直抵太平州界慈湖铺
　　府前铺　　西门铺　　石碑冲铺　靖安铺【以上属上元县】右四铺系北路直抵滁州界宣化铺
　　县路十一铺每铺相去二十里此系诸县不通驿路处递传之路
　　石井铺　　七里堽铺
　　右二铺属上元县界
　　周郎桥铺　县西门铺
　　右二铺属句容县界
　　县东门铺　茭塘铺　破湖铺
　　右三铺属溧水县界
　　黄运步铺　中桥铺　乌山村铺　县西门铺
　　右四铺属溧阳县界
　　永宁驿旧基在南唐仪仗院今为待漏院而驿徙置緫领所西闪驾桥之南绍兴十五年晁公谦之建
　　江宁驿在江宁县西南五十里
　　秣陵驿在江宁县南五十里
　　七桥驿在溧水县南七十五里岁久圮坏仅存故址淳熈中重建榜曰迎华堂
　　石头驿张九龄有候使石头驿楼诗李白答裴侍御先行至石头驿以书见招诗云君至石头驿寄书黄鹤楼梦笔驿
　　考证江淹集云尝宿于冶亭梦见一夫自称郭璞谓淹曰吾有笔在公处多年可以见还淹乃探怀中得五色笔一管以授之嗣后为诗絶无美句时人谓之才尽按建康有冶亭在冶城又有东冶亭在秦淮上皆六朝士大夫饯送之所淹本集所载始末皆建康事也梦笔驿不知在何处　庚溪诗话云梦笔驿江淹旧居【姚宏诗一宵短梦惊流俗十载髙名挂里闾遂使晚生矜此意痴眠不读半行书　曽极诗晋尚清谈笔力衰文章髙下亦随时景纯不作文通死五色毛锥付与谁】
　　金陵驿亦名蛇盘驿在上元县长乐乡蛇盘市俗呼佘婆音之讹也淳熈十二年留守钱公良臣建
　　考证曽极有蛇盘驿诗【枳篱华屋半雕残列肆屠羊客卸鞍霸气销沉形胜歇龙盘何事作蛇盘　王半山题忆昔东游未有须扶衰重此驻肩舆市中年少今谁在鲁老当街六十余又重冈古道春风衷草色花光似故人却喜此身今漫浪田家随处得相亲】
　　东阳驿西至金陵驿四十五里淳熈十二年畱守钱公良臣建
　　柴沟驿西至东阳驿十五里淳熈十二年留守钱公良臣建
　　下蜀驿西至柴沟驿十五里东至镇江府界十五里绍兴八年三月已已车驾未入建康次下蜀驿有御座在焉淳熈十二年留守钱公良臣重建驿
　　太平驿在溧阳县治西街北太平兴国六年建嘉定十三年重建
　　望僊驿旧在句容县治南元丰二年移县治东
　　漆桥驿在溧水县南七十五里
　　官塘驿在溧水县东南二十五里
　　坊墟驿在溧水县北三十五里
　　淮源驿在溧水县东北三十五里
　　仪賔驿在溧水县南一百一十里
　　招贤驿在溧水县南一百一十里
　　莆塘驿在溧水县南二十五里
　　白马驿在溧水县东南四十里
　　延賔驿在溧水县西四十七里
　　青阳驿在句容县东二十里
　　竹里驿在句容县北六十里仓头市
　　云亭驿在句容县
　　右自漆桥以下十二驿今并废
　　昭华驿在句容县开寳中焚圮太平兴国二年移县街东或云望僊驿是也
　　中山驿在溧水县南三十步惠政桥西南
　　考证伪呉顺义中置后知县李彦重建伪唐升元二年萧俨添置轩廊建炎焚毁绍兴八年李朝正重建鲁詧作记嘉定十五年史改之重修添置廊庑绍定四年史弥巩重修来者便之
　　马驿二所在下蜀东阳寳庆二年重修
　　道路
　　秦皇驰道
　　考证秦始皇三十六年东游自江乗渡江驰马于此【王荆公诗穆王得八骏万事不期修落落千载间复此好逺游车轮与马迹此地亦当留想当治道时劳者尸如丘】
　　呉帝驰道
　　考证呉都赋云朱阙双立驰道如砥
　　宋帝驰道
　　考证宋书大明五年孝武初立驰道自阊阖门至于朱雀门为南驰道又自承明门至武湖为北驰道八年罢南北二驰道景和元年复立　宫苑记宋筑驰道为调马之所【杨虞部诗路平如砥直如弦官栁千株翠拂烟玉勒金羁天下骏急于奔电更挥鞭　马野亭诗南城来到北城隅更北直趋武湖一上雕鞍三十里两旁官栁数千株六朝都邑真如此旧日咸秦得似无暑月行人不张葢漫天自有翠廜□】
　　小丹阳路今在江宁县横山乡陶呉镇西南十里与太平州当涂县接界里俗犹呼丹阳
　　考证晋咸康三年歴阳内史苏峻叛陶囘谓庾亮曰峻知石头有重城不敢直下必向小丹阳南道步来宜设伏邀之可一战擒也亮不从峻果自小丹阳来迷失道夜行无复部伍亮闻乃悔之
　　黄城大路在今上元县清风乡黄城村
　　考证梁太清二年侯景遣军至江乗拒邵陵王纶赵伯超谓纶曰若从黄城大路必与贼遇不如径指钟山突据广莫门出贼不意城围必解
　　湖头路在今武湖东北
　　考证南史东昏侯永元二年崔慧景奉江夏王内向遣中领将军王莹都督众军据湖头筑垒上带蒋山又王敬则举兵朝廷遣沈文季持节都督屯湖头备京口路
　　白杨路在城南十里石岗之横道
　　考证陈大建末始兴王叔陵反部麾下度小航将趋新林萧摩诃追擒于白杨路【马野亭诗此路如何名白杨白杨林木苦非良开知宰树常多种想见坟茔在两旁三国英雄尘一窖六朝兴废字千行行人过此休惆怅徃古来今緫混茫】
　　竹里路在句容县北六十里仓头市东有竹里桥南边山北濵大江父老云昔时路行山间西接东阳绕摄山之北由江乗罗落以至建康宋武帝讨桓其路经此今城东佘婆岗至东阳路乃后世所开非古路也谢走马路在上元县崇礼乡土山下至今不生草详见土山下
　　姜巴路在小茅山后通延陵
　　考证真诰秦时有士周大賔及巴陵侯姜叔茂者来住句曲山下秦孝王时封侯故以姜巴名其路
　　制使姚公希得任内甃砌街道先是东西锦绣坊及经武坊一带街衢多有损壊缺防去处不便徃来景定三年三月十七日兴工至四月二十日毕重新布砌用砖二十余万口工物緫费五万二千一百余缗米六十一石七斗有竒
　　桥梁
　　天津桥在行宫前旧名虹桥政和中蔡公薿建为石桥号曰蔡公桥后改今名
　　考证天津本西京大内前桥名即康节邵雍闻杜鹃处今移其名于此不忘京师之思也【石翁逢龙诗下马过天津聴传禁漏频惟怜一桥月曾照六朝人金剥宫门字红飞粉壁尘中官来宿内因问帝乡亲　周彦夫诗下车聊复问何如尚忆重来四纪余钟阜秦淮俱好在祗怜双鬓自萧疎聨镳去作蒋山游路转天津绕御沟忽作故都禾黍恨洛阳宫殿镯千秋】
　　镇淮桥在今府城南门里即古朱雀航所【旧志】
　　考证按世说叙录及舆地志丹阳记皆云呉时南津桥也名曰朱雀航大寕二年王含军至丹阳尹温峤烧絶之以遏南众定后京师乏良材无以复之故为浮航至咸康三年侍中孔坦议复桥于是税航之行者具材乃值苑宫初创材转以治城故浮航相仍至太元中骠骑府立东航改朱雀为大航　晋起居注曰白舟为航都水使者王逊立之谢安于桥上起重楼上置两铜雀又以朱雀观名之　实录云咸康二年新立朱雀航对朱雀门南渡淮水亦名朱雀桥本呉南津大航桥也王敦作乱温峤烧絶之权以浮航徃来至是始议用杜预河桥法长九十步广六丈冬夏随水髙下浮航相仍至陈每有不虞之事则剔之晋书王敦作逆明帝以应詹都督朱雀桥南诸军
　　事　齐髙祖讨袁粲黄囘与粲通谋萧顺之率家兵据朱雀桥囘遣觇之遂不敢出　梁髙祖以义师伐东昏东昏使江道林率兵出战退保朱雀航凭淮自固东昏又遣王珍国等列阵于航南开航背水以絶归路与王茂等战败一时投淮死者积尸与航等后至者乗之以济　北齐兵至故秣陵陈髙祖分兵御之遣杜棱顿航南　元徽中贼党杜黒蠡分军向航刘勔御之败死　侯景兵至航建康令庾信率兵屯航北见景至命彻航始除一舶弃军走南塘游兵复闭航渡景乗胜至阙下　乾道五年留守史公正志重造得旧址増广一丈郡从事丘崇为之记【乾道五年十一月建康府重作镇淮饮虹二桥六年正月桥成惟二桥横跨秦淮据府要冲自江淮呉蜀游民行商分屯之旅假道之賔客杂防旁午肩摩毂击穷日夜不止淮水至其下奔流而西势益悍湍激射冲齧滋甚昔之为桥者又不暇顾计乆远薄费而亟成重负而弱植之无何辄壊则姑补苴其甚仅取不废岁縻缗钱数百多或至千岌岌自若也留守待制史公厥既治成有废必举大备都邑之制乃因民所欲为作而新之率增其旧四之一镇淮长十有六丈为二亭其南属民以诏令饮虹长十有三丈加屋焉凡十有六楹而并广三十有六尺基以巨石甃以厚甓千寻之材世守之土必坚必良是度是营而属其事于浮图氏致胜法才又躬为程度俾以从事创意靡宻有非工人所迨及者讫其成无一不合规模壮大气象雄伟隆然相望阛阓四合军民父老扶携纵观推美诵休曰公诚劳噫公所建立大于此者不可殚纪桥未足多也惟厥经始人狃故常役大用宏谓不可为公决作之未既累月十世之利卒号有济人乃大服推是而言则天下事有可以为而又以为不可为者独桥欤彼能者处之虽若不可以为而卒为之以成者又独桥欤公名正志字志道南徐人左文林郎建康府观察推官丘崇记】开禧元年丘公崇来为留守重建桥刘叔向为之记【金陵为古天险之区城郭宫室凡几变矣而秦淮则犹故也跨淮而济者有桥曰镇淮在呉为南津大桁在晋为朱雀航曰饮虹在晋宋间为万岁桥据都邑之冲屹波流之湍车马如云千艘鳞鳞北拱行阙鲸卧虎蹲此二桥者葢与秦淮相终始而邦人所恃以为安也岁在已丑今留守敖学侍郎丘公以抡魁入幕府覩斯桥之将颠毅然取而更造之规模调度有公所述丰碑在焉后三十五年绾麟符而来则桥非旧矣乃庀工度材彻旧架新纵横广袤一视前日惟剏二祠于镇淮之上渐复晋人铜雀观之遗意而两亭各浚巨井以济民之乏经始于嘉泰甲子十月庚戌明年乙丑三月丁邜桥成防其费为缗钱万四千有竒而锱铢不以累诸人也嗟乎物之兴废岂偶然哉韩文公记王中丞新修滕王阁有曰此屋不修且坏前公为从事此邦适治新之公所为文实书在壁今三十年而公来为邦伯又易新之维此二桥与滕王阁之事适相似然惜不得当代宗工钜儒如文公者大书特书之尔开禧改元三月望从事郎建康府观察推官刘叔向记】寳祐四年桥坏于潦留守马公光祖重建之梁椅为之记【周夏官掌邦政而其属有司险以成桥梁郑大夫能整比其国至褰裳溱洧者舆之则谓之不知政金陵故有桥曰镇淮曰饮虹雄跨秦淮淮水集涧谿贯城邑以达于江奔流驶湍冲撼激射雨甚势益横不可俯而车马憧憧无停晷商人戍夫与诸道贡输之入于饟餽者舳舻戞摩桥不得休息大抵亡虑数十年辄弗支寳祐乙邜东阳马公自户部尚书出镇越明年修戎器缮鬪舰剏防击营而奎翰之堂邮传之舍掾史之居哲人胜士之流风余址诸凡经度以序即功向二桥适同圮于潦公不移日召匠饬材以通判何君宗姚莅铢寸从官出工人欢趋岁十月桥成修广如其旧加坚缜焉万舟萦环遥岑掩映如巨鼇赑负冠山以与阳侯角武而争雄也东西行者胥咨嗟咏歌以德公赐噫公之德于民独桥哉桥余事也然过都越国徃徃倾陊刓阙听民掲且厉水怒至即相望如万里隔间起而图之则又以其隠民者厉民故君子于以占政焉天地间运动流行一精神耳人以精神为事业则栉比而髪理枢旋而户随钜纲细目畴不在精义利用中公表里忠勤炯炯心目环吾土皆若车辙马迹朝夕至者桥讵足烦公咄嗟哉然尝观留侯客下邳间从容步游圮上而老人者以兵法授之迄持以兴汉兹岂适相邂逅然耶凴髙而眺远临流而观逝子房于是志念深矣是邦一瞬闗河公方蚤夜秣马厉兵思系单于颈献阙下而桥西直天堑东挟龙蟠志士忠臣过而生慨安知无衣褐之翁跪履之子把六韬三略徃来论议其上将赴公精神以济登四海焉亦如此桥矣试以斯文招之门生从政郎差充沿江制置使司干办公事梁椅谨记门生朝奉郎差充沿江制置使司参议官胡居仁谨书并题葢】六年桥燬于火留守赵公与重建
　　饮虹桥一名新桥在鳯台坊
　　考证建康实录南临淮有新桥本名万岁桥后改名饮虹新桥乃呉时所名至今俗呼为新桥袭其旧也乾道五年史公正志重建上为大屋数十楹极其壮丽与镇淮桥并新丘崇记之　开禧元年丘公崇重建刘叔向记之　寳祐四年马公光祖重建梁椅记之镇淮桥每与此桥同建诸记并附镇淮桥下兹不复载
　　日华桥在行宫城东华门跨防龙河
　　月华桥在行宫城西华门跨防龙河景定二年马公光祖重建
　　东虹桥在行宫之左府治之北景定二年马公光祖重建自书桥榜
　　西虹桥在景定桥北运司东景定二年马公光祖重建自书桥榜
　　景定桥在永宁驿北旧名清化俗呼为闪驾桥景定二年马公光祖重建改今名自书榜跨运渎
　　太平桥在运司西南旧名钦化俗呼为笪桥景定二年马公光祖重建改今名自书榜跨运渎
　　鼎新桥在太平桥西旧名小新景定二年马公光祖重建改今名自书榜
　　乾道南北二桥在古运渎上今斗门桥北二桥相望乾道中洪公遵建景定二年马公光祖重建自书榜斗门桥在乾道南桥之南景定二年马公光祖重建自书桥榜跨运渎
　　武定桥在镇淮桥东北淳熈中建景定二年马公光祖重建自书桥榜
　　崇道桥在天庆观东景定二年马公光祖重建自书桥榜
　　武衞桥在天庆观西旧名望僊桥景定二年马公光祖重建改今名自书榜
　　广富桥在月华桥北跨防龙河景定二年马公光祖重修
　　武胜桥在府治亲兵教场即北门桥
　　青溪七桥按实录注最北乐游苑东门桥【乐防苑在覆舟山南桥宜与今散福亭相连】次南尹桥今潮沟大巷东出度此桥次南鸡鸣桥【即舆地志今所谓新安寺南东出开善寺路度此桥】次南募士桥次南菰首桥一名走马桥次南青溪中桥在湘宫寺门前巷东出度溪有桃花园次南有青溪大桥【今城东北有渠北通武湖南行经散福亭桥竹桥抵府城东北角外西入城濠里俗呼为长河即古青溪本在今竹桥西南行五代杨淳于此截溪立城由是青溪半在城外其在城中者岁乆堙塞但城东北隅迤逦至上元县治东南上水闸以西一带青溪遗迹或见或隠桥亦不详所在】青溪中桥按建康实录青溪七桥次南中桥今上水闸里俗相传青溪中桥路【齐书始安王遥光反曹虎领军屯青溪中桥陈书隋军陷台城后主与张贵妃俱入井隋军出之晋王广命斩贵妃牓于青溪中桥即此地】青溪大桥按石迈古迹编实录云东出句容大路度此桥西即陈尚书令江揔宅今上元县东南百余步叚氏居乃江揔宅也桥宜在此宅之东岁乆堙废今不复有桥矣　旧称青溪九曲葢自武湖引水从东北萦回达于秦淮其曲折有九故于其间跨桥有七今城外青溪皆已堙塞桥废乆矣惟城内仅存一曲溪上长桥有四皆马公光祖所作也
　　运渎六桥按实录云孝义桥本名甓子桥次南杨烈桥宋王僧防观闘鸭处次南西州桥宜在今笪桥西次南髙晔桥建康西尉在此今建兴寺北路东出度此桥宜在今乾道桥左右次南禅灵寺桥对禅灵渚宜是今斗门桥按建康实录注古城西南行者是运渎古城苑城也呉大帝赤乌三年使御史郗俭凿城西南自秦淮北抵仓城名运渎即此渎是也今宫城西北兴严寺前有沟迤逦至清化市东乃古运渎但自此西南悉堙塞不复可辨虽东南为宫城西堑疑非古迹然由宫墙堑至清化桥西折过钦化桥再南则运渎旧迹复见今乾道桥一带河是也六桥所在亦可髣髴得其次第清化桥即闪驾桥钦化桥即笪桥今桥与名皆非旧矣闪驾桥为景定桥钦化桥为太平桥皆马公光祖之所重建详见于前
　　飞虹桥杨文公谈苑云徐常侍铉仕江南日尝直澄心堂每襆被入直至飞虹桥马辄不进裂鞍断辔棰之流血掣缰却立铉贻书于余杭沙门赞宁答云下必有海马骨水火俱不能毁惟沤以腐糟随毁者乃是铉斸之去土丈余果得巨兽骨上胫可长三尺脑骨若防柱积柴焚三日不动以腐糟才沤之遂烂焉南唐有虹桥小虹桥飞虹桥皆傍宫桥也
　　南渡桥李白与酒客数人棹歌秦淮往石头访崔四侍御诗云舍舟共连袂行上南渡桥乃秦淮上桥也今不详其处
　　张侯桥呉张昭所造故名之晋义熈六年卢循焚查浦进至张侯桥其地在今城南不详其处
　　赤兰桥杜祭酒别传曰桓宣武舘于赤兰桥南曰延贤里今城南有赤兰坊桥不详其处
　　长乐桥唐秦淮上有长乐桥又曰长乐渡在县东南六里今桐林湾是其地长乐坊
　　狮子桥在城北湘宫寺北
　　囘龙桥在城西门
　　白下桥一名上春桥在城东门外其侧有白下亭重建桥记【金陵为六朝故都风土遗迹歴歴可攷自上元县治东行里许有桥曰白下白下之义访诸故老无传焉宋元徽间征北将军张永屯白下唐武德中迁金陵县于白下村其地葢在东晋白石垒之下也国朝自六飞南驻以是邦为陪都白下一桥当江浙诸郡徃来之冲不惟士夫民牧所必经行而日饮万马于秦淮旬给诸屯之粮饷舍此无他道也旧架木为之岁乆朽蠧若将压焉人以病告前后邑宰熟眎而不敢为三衢郑君缉视事之初窃鄙前人作计之不远毅然欲取而更新之未几运石山积下筑万桩曰吾将以石易木为千百年不朽之利观者且喜且骇疑不克就甫五阅月而桥成长鲸卧波飞梁驾虚材良石坚天造地设虽怒涛激湍疾风甚雨而过者如登康庄得大安稳旁有賔饯之亭因桥而名亦就摧剥并葺治之更増其前楹三雄壮窈深气象夐别上元为邑赋筭一孔以上悉输州家倾囊倒布力弗能继谒诸阃台得緍钱合二千米斛百自嘉泰癸亥九月壬午首事明年二月戊午讫工防其费为钱几四百万顾不轻矣而十八乡之民曽不与知虽畚锸舆负不烦一人既成或者以白下之语不宜于举子请更之留帅文昌李公名以上春权也呜呼桥梁不修汉薛宣歉然于彭城之政徒杠舆梁易事也子产之智不及之郑君垂大惠于笑谈间是可书也因其请故不复辞嘉泰四年三月望日从事郎建康府观察推官刘叔向记】
　　长干桥在城南门外五代杨溥城金陵凿濠引秦淮绕城西入大江遂立此桥
　　铜桥在城东一十里按五代史李升天祚三年十一月以歩骑八万讲武于铜桥今字作桐讹也
　　髙桥在城东一十五里属丄元县长乐乡
　　考证金陵故事云梁乱庾信为建康令守朱雀门众溃台城门已闭信走羇旅于此桥信有哀江南赋云高桥羇旅是也　石迈古迹编云皋桥旧名髙桥按庾信哀江南赋注云呉郡图经以皋伯通所居因名其桥曰皋后人转皋为髙　南史齐徐嗣徽等复入丹阳至湖熟陈髙祖追侯安都安都率马步拒之于髙桥　记室新书云髙桥羇旅之士　按郡国志云通门内有桥即汉皋伯通居此桥以得名梁鸿赁舂之所是呉自有皋桥在建康者乃髙桥也庾信赋南史皆曰髙崔令钦注石迈古迹编易髙为皋绍兴十七年本县新治桥路易榜曰皋桥因承其误失于不考耳
　　石步桥在城东北四十五里即古罗落桥也
</div>
    <div class="pagination">
<a href="景定建康志_page15.html">上一页</a><span>...</span><a href="景定建康志_page11.html">11</a><a href="景定建康志_page12.html">12</a><a href="景定建康志_page13.html">13</a><a href="景定建康志_page14.html">14</a><a href="景定建康志_page15.html">15</a><span class="current-page">16</span><a href="景定建康志_page17.html">17</a><a href="景定建康志_page18.html">18</a><a href="景定建康志_page19.html">19</a><a href="景定建康志_page20.html">20</a><a href="景定建康志_page21.html">21</a><span>...</span><a href="景定建康志_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
