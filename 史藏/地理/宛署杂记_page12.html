<!DOCTYPE html>
<html>
<head>
    <meta charset="UTF-8">
    <title>宛署杂记 - 第 12 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宛署杂记 - 第 12 页/共 25 页</h1>
    <div class="content">　　御制大圆通寺碑：朕闻至治之世，七政顺序，风雨以时，民皆家给人足，无凶夭之虞，物无殡恤之患，举四海内，熙然于春台玉烛中，斯果何修而致然邪？其道在使民为善而不为恶，则善善感召，和气致祥，有不期然而然者矣。朕恒念慕乎是，于凡可以导民为善，使不为恶之事，未尝不加之意。维金仙氏之教，肇自西土，东传震旦，以慈悲为体，以济利为用，以明心见性为成正觉，所以开悟群迷，化诱善类，无非使人为善不为恶之意。以故历世千数百年，归奉尊仰者如一日焉。皇明抚有华夏，敦崇善教，凡天下名山大刹，令修持无或隳坠。曩洪熙改元之初，皇曾祖仁宗昭皇帝以西山平坡大觉寺创始唐代，迄于金元，屡废屡兴，仍复圮毁，乃涣发宸断，命工鼎新重建，赐额曰大圆通。更其山名翠微，然工未克成。暨皇祖宣宗章皇帝继统，即严命中官经营整饬，卒底就绪。列圣相承，崇奉益隆，每遇大节，皆降香烛之仪，尔来五十有余年矣。而风侵雨剥之余，栋宇榱桷不无倾挠，盖瓦及砖不无颓圯，丹碧藻绘之饰，与夫水泉林石之萦带，不无漫漶埃茀。朕于是重思继述，特加葺治，倾挠者易之，颓圯者完之，漫漶者鲜之，埃茀者剔而疏之。不惟殿庭廊庑悉加雄丽，至于僧舍庖福之所，亦靡不更新焉。经始于成化十有四年六月十九日，落成于其年十月初三日。费出于内帑之资，与素蓄之材，工借于助役之卒，俱不以烦民。而植欹起敝，跂翼熠耀，实改旧观矣。然朕之为此，岂欲以示美于人哉，盖将为国祝釐，为民祈福，于以隆母后万万年之寿，以衍宗枝于无穷，俾四海苍生咸趣乐土之游，共仰慈尊之会，早净根尘，速成善果，家孝弟而户平康，人耄期而处安乐，则古雍熙泰和之治，不难至矣。爰识其颠末，复系以诗曰：维昔释教兴西方，东传法印被八荒。启悟群迷归正觉，接引苦集登慈航。琳宫梵宇是处有，矧兹胜刹西山阳。崔嵬缔构几百载，风雨剥蚀随荒凉。于昭皇祖天同德，兴废起坠遗度长。敬惟继述在我后，忍使成绩复莽苍。鸠工取材出帑藏，涂暨丹雘俄辉煌。缤纷天花满鹫岭，杂逻幡盖来空王。鲸音鼍向振下界，香风瑞雾飘岩廊。我愿慈悲弥济利，默佑显相多祯祥。上跻圣母万岁寿，下与黎庶锡丰穰。金枝玉叶衍无极，永保亿祀邦家昌。成化十五年十一月初二日立。

　　御制大圆通寺重修碑：朕惟人君承天序，为天下民主，必参赞化育，使凡赋形含气于覆载间，林林蠢蠢，皆得以全其性，遂其生，斯为功用之极，庶称人君之责，无愧民物之主也。然而民生至广，物类至多，非兼用天下道术，何以尽此功用哉？惟佛氏之道，以无生为有生之本，以无用为有用之原，自其教流入中国，家传人习之。禅至于海隅苍生之地，罔不信响，使人自知警悟，力趋于善，不敢为恶，脱离迷途，得成正觉。矧其阴佑默相于冥冥之中，又能使人超苦海，获济慈航，功德施及，幽显无间。自汉唐而来，时君世主，往往以其有补益于世，崇奉之意前后一致，宜矣。我祖宗相继，君主天下百余年，海宇乂安，民物康阜，治功之盛登唐虞，迈三代，而陋汉唐。此之明效，虽本于六经周孔，法言能然，抑亦有资于佛法之佑相。故于崇奉之地，皆尝注意。若都城西山大圆通者，皇曾祖仁宗昭皇帝重建者也。寺创劫于唐，旧额曰平坡大觉，乃金元重修之。皇曾祖命重建，改今额，工未成，宫车晏驾矣。皇祖宣宗章皇帝继成其绩，皇考英宗睿皇帝每值大节，皆遣中使，赉香奠币，用答景贶。迄今岁久，木植者倾，版筑者圯，绘者漫，墍者落，不有以葺之，而祖宗崇奉之意，将至或替。朕缵鸿业，凡祖宗道德之懿，政教之详，昭我后人者，一惟继述之，恒恐少坠，至于事佛祝釐之地，可不仰思前烈，用图复新乎？于是出内帑金帛，就在官役工，市材诹日，鼎新缔构，不逾年告成。规制弘壮，视昔如一，其供具庄严差胜焉。爰命僧众，朝夕酌水献花，阐扬教范，仰祈佛力，资祖宗在天冥福，圣母齐天眉寿，以及眇躬福履聿成，宫闱协吉，储嗣昌炽，永承宗祧，下至黎庶，无不得所，鸟兽草木，无不咸若，蛮夷宾服，海宇清宁，曰幽曰显，均沾利益，斯称朕君主天下之责，与其治意也。其有补益治化，岂小小哉？乃赞曰：西天圣人道无涯，粤自炎汉东传漪。具文太古谁得知，一从鸠摩翻出之，顿令率土咸归依。予闻佛德大慈悲，阴佑显相大有为，乃能斡旋造化机，乃能均调风雨时，乃能为人却愈痱，乃能为人开昏迷，佛功至此真难窥。历代崇奉一无差，况予继统何敢违？道术兼用志不移，琼宫金像相映辉。法乐供器俱称宜，潮音赞诵梵王词，心心特祝国家釐，慈闱眉寿万年期，诞眷眇躬应繁禧，振振麟趾固本枝，臣工百辟恬且嘻，民物品汇跻雍熙，用臻治化允若兹，佛道于世良有裨。成化十五年十一月初二日立。

　　御制重建三义庙碑：朕承天序，以君天下，二十有三年矣。凡事君治民，惟祖宗旧章率由之，敢一日或忽邪？诚以人君天下神民之主。君道当务，莫先于事神、治民，然而事神比之治民，尤所当务。故自郊社、宗庙、百神之祀，仰体祖宗攸行，冀其昭假者，无所不用其极。外或祀礼未举，祠宇未葺，往往举之，葺之，如有所不及。矧三义庙乃我皇考英宗睿皇帝发赀兴建于禁城西南隅，以祀汉昭烈帝及前将军寿亭侯关羽、右将军西乡侯张飞之所，间闻卑隘不堪，奚可不重为修建？于是命内官监太监黄顺、陈贵，御用监太监韦兴等董工聚材，卜日兴作之。其规制：前后有殿，东西有庑，庑后各列方丈道房，周围缭以垣。又前建重门，凡像设、供器、旗帜、庖庾莫不完备。仍命道流住持于内，朔望遣使，给以香烛，至是庶有以妥帝与二侯灵明，而称朕奉神愫意也。稽之帝初在涿郡，悯汉将亡，奋义聚众，为匡扶之举，羽慕义自河东来奔，与飞同心，为之御侮。帝与二人，寝则同床，恩若兄弟，虽稠人广坐，侍立终日，随帝所往，艰险不避，君臣义气，彼此固结，久而不替。遂能宰割山河，三分天下，使炎鼎已失而复存，汉祚已绝而复续。帝与二侯之功何伟哉！其大义精忠有以贯金石、耀日星，千载而下，凛然犹有生气。迄今庙祀将遍天下，而青济、荆楚、巴蜀，家户咸貌事之，况涿为发纵之地，顺天为涿会府，都城有庙，实符古礼。今祠宇聿新，祀事祗荐，固所以答神功于既往，祈景贶于将来。然亦岂非体我祖宗事神之心，尽予君道当务者乎？自是景仰灵明，朝夕陟降，以参赞造化，俾四时顺序，阴阳以和，风雨以时，民无夭札，物无殡殈，兵革不兴，海宇宁谧。又阴佑默相我慈闱福必永绥，朕躬储嗣繁趾是荷，则帝与侯之功，其于国家，尤不伟于当时者乎。爰叙其事，而系以词曰：皇明抚运统万邦，德孚上下惟馨香。百神咸秩垂典章，一诚似续无怠遑。维帝昭烈侯关张，适逢炎运昏无光。千里之草起陆梁，当时谁复怀尊攘？帝独与侯心孔伤，首倡大义进贤良。欲诛奸宄扶纲常，风云万里同翱翔，据□巴蜀连荆襄，义声赫赫震四方。踣吴蹙魏势何强，天不祚汉胥沦亡。至今三义名犹彰，在在享祭蒸与尝。都城有祠由先皇，欲植人纪资祈穰。顾予嗣位奚敢忘，殿庑新构增辉煌。晨昏钟鼓罗幡幢，春秋供事陈牢浆。神兮翕霍来洋洋，载祛妖气消祟殃。载召和气生祯祥，上佑圣母寿而康。朕暨储贰福穰穰，民安物阜世道昌，皇图巩固垂无疆。成化二十二年九月十八日立。

　　御制悯忠义阡之碑：景泰二年三月甲寅，中官上言，比岁虏贼，背逆天道，率其徒旅数万余骑入寇京师，宗社为之震惊，臣民莫知所御，一时知谋勇敢之士，出于禁卫羽林军者有焉，出于受命讨叛逆者有焉；又有出于感忠怀德，恒欲报称无由者焉；出于亲上死长，良知良能，素无所用其力者焉。莫不于此感激思奋，竞以迎敌杀贼而起。上赖天地、祖宗眷佑国家，虏贼愧悔，兼以怀惧朝廷威德，番皆败走，而京师用宁，天下以无事。然闻阜成门外西南伏尸数千，形貌已变，其有父母妻子往收葬者，尚以不可辨识，而听其暴露矣。其无父母妻子在者尤多。窃闻礼有掩骼埋胔之义，是古圣王仁惠及于庶类然也。今将士人等为国家死难如此，固不可不厚其恩恤，而况奖劝惠茂，慰答群情，尤不可以少缓。愿命即西山麓，间旷之地，为一大圹，凡因战死之骨，悉收瘗之。而附掌以在近官司，修其时祭，且禁侵犯之者，庶几有永不坠，非徒慰答于既往，亦以劝励于方来，朕嘉纳焉。爰命有司，悉如所言，而赐名曰悯忠义阡，并书其事，俾镌之石，立于其上。铭曰：于皇祖宗，肇造区夏。养士百年，服习戎马。南征北伐，所向克敌。功在国家，威震夷狄。勇死于忘，志死于义。惟义所在，遑恤厥体。茫茫堪舆，俯仰奚存。山川星日，孰可与伦。凡形必化，来续往过。惟此忠义，千古不磨。岂但不磨，泰华同高。顾惟偷生，轻如毛羽。区区孽虏，敢抗我军。以我加彼，长风扫云。实资尔辈，义士忠臣。惟知有国。宁思其身。尔身虽陷，尔名惟芳。圹骸不别，国籍则彰。天祚乃后，以继以绳。食尔之报，世跻显荣。复命有司，祀守尔茔。毋俾侵夺，挠及幽灵。岂徒为尔，制敕方来。凡百有位，视以勖哉。人熟无死，死贵得时。全忠与义，死矣奚悲。景泰二年四月初三日立。

　　敕护河间定兴王坟墓祠宇碑：皇帝敕谕官员军民人等：国家于勋旧之臣，既褒表其功烈，而又为之深虑远计，欲其永久而不泯焉，所以示劝于将来也。故赠奉天靖难推诚宣力武臣特进荣禄大夫右柱国荣国公、追封河间王、谥忠武张玉，事我太宗文皇帝起义靖难，战没于东昌。洎其子奉天靖难推诚宣力辅运佐理武臣特进光禄大夫右柱国太师英国公，追封定兴王，谥忠烈张辅，事我英宗睿皇帝，扈驾北征，殒身于土木。两世相继，勋烈炳然，赐葬顺天府宛平县卢沟桥西南之连三冈，盖有年矣。此因乡老之请，已赐祠额曰世忠。俾其春秋享祀，以彰报功之义，以慰忠贤之灵。尚恐世远人亡，时殊势异，或有无知之徒，妄肆侵扰，兹特降敕禁约，凡官员军民人等，敢有不遵敕旨，践踏其坟墓，毁坏其祠宇者，必重罪不宥。故谕。弘治十四年八月二十日立。

△御墨

 　　万历之初，留神翰墨，勋戚中贵，所乞奎文，不能悉纪，姑取名山所藏者，著于篇，俾山川百灵，万世永护云。

　　来青轩题额：香山寺在山之隈，逶迤曲磴而升，其旁依崖，叠石为轩其上，登之，豁然洞见。前山青翠万状，中书姜立纲书“来青轩”匾其上。万历十四年驾谒陵归，飞辔来游，览其匾字狭小，命笔书“来青轩”三字，易之。字大径尺，笔势飞动，若得名山之助云。

　　望都亭题额：亭在香山寺后，俯视来青轩，初名望京。万历十四年，驾幸，改今名。大书“望都亭”三字，赐之。

　　荷花池题额：卓锡泉之前，有一小亭，又前为小池，蓄泉水，布莲其中。沿池松柏年久，状如虬龙，若攫若飞。每岁夏，泉水流溢，荷花盛开，上下云烟，如坐天上。万历十四年，驾至，爱之，为书“水天一色苍松古柏”八大字。

△田宅

 　　历朝所赐过宛平界内田宅不可胜纪。中间有跋前疐后而去其籍者，有时异势殊而售之他者，有胙土专制而不经本县者，典籍淆乱，未易诘问，姑据宛籍之可征者，序次如左：

　　皇亲杜继宗地，共叁拾壹顷陆拾叁亩叁分。每亩征银叁分，共银玖拾肆两捌钱玖分玖厘。本县征解：真立地一十二亩、祖高地四十亩、觉宁地十亩、周文地三十二亩、刘刚地五亩、宋胜地五十亩、李廷地四十亩、屈禄地十亩、于进地二十七亩、法荣地三十亩、孙才地二顷六十二亩、云二地十亩、善会地二十亩、田润地十亩、李三滕奉地二十六亩、□雄地一十亩、王夏地五十亩、高奉地一顷二十五亩五分、张三地六亩、郭豪地三十亩、张洪地共一顷七十三亩、闵支地四十亩、许文地二顷五十二亩、蔡敖地十亩、梁玉地二十亩、惠禄地八十亩、王忠地五亩、干堂地一十亩、杜三地四顷四十九亩三分、洪禄地一十五亩、丁信地三十四亩、高二地一顷九十八亩、高平地四顷四十三亩、李锦地一顷、刘守仁地六十亩、张雄地二十亩、张儒地十亩、会坛地三十亩、葛相地四十亩、真禄地十亩、真远地一十五亩、梁盘地十亩、邢宗仁地二十亩、滕三地五十亩、元宝地八亩、庆云地四十亩、妙泉地十亩、洪勋地四十亩、广能地二十亩、修崇地一十四亩、康安地一十六亩、赵昇地十二亩、谢伦地三十五亩、支五地七十亩。

　　驸马许从诚地，共壹百捌拾贰顷肆拾亩伍分肆厘捌丝，每亩征银叁分，共银伍百肆拾柒两贰钱壹分陆厘贰毫贰丝肆忽。本县征解：隆安寺下李福等地共五顷七亩五分、会昌侯下高奉芦沟桥等处地共二十二顷八十六亩九厘八丝、兴福寺下惟恒地共一顷三亩、广泉寺下智海地一顷二十亩、弘教寺下修崇地共二顷五亩、景隆寺下谨顿地一顷三十八亩三分、华严寺下清存地一顷六十七亩、广缘寺下庆朋地一顷一十七亩、永寿寺下修住地共四顷、张永龄下张海地七顷、保恩寺下能贤地五十亩、张承朴永祥寺傍地五十七亩、延庆寺下清印地一顷二十三亩、昌化寺马恩地七十亩、何穆太监下谭豫寺地共九顷八十五亩、王承胤地共四顷、大觉寺下圆景地七顷四十九亩二分五厘、庆云侯下苑夏地共五顷二十四亩八分、裴当下曹二地三十三亩、福田寺下正旺地七十一亩三分、寿安寺下常在地二顷二十五亩、永思寺下元在地一顷三十亩、嘉禧寺下了存地二顷四十二亩、保明寺下□僧地三顷七十六亩、永济寺下明顺地三顷五十亩、法海寺下了空地一顷、太监王敬下李福等二顷、张琚下太山地一顷二十亩、魏朴下魏良臣地七顷九十九亩、高奉下蔡保八顷零三亩、吴安下冯定等共五顷九十四亩、中补村张仲现等共七顷八十二亩五分、庞家庄下崔拣等共五顷四亩二分、囤垡村下王宣等共五顷五十七亩五分、张各庄下苗仲明等共一顷五十亩、□堂村下杨大江等共九十三亩三分、贺北店下王宗如等共一顷六十八亩、黑垡村下王宗仁等共一十九顷八十三亩、柳杯村下郭仲举等共五十二亩、南杴榆下夏仲官等共五顷三亩八分、真武庙下宁守巡等共一十八顷。

　　驸马崔元地，共贰顷柒拾伍亩，每亩征银叁分，共银捌两贰钱伍分。本县征解：崔成地八十亩、尚朝春地三十六亩、王结地三十亩、王世荣、王昆地五十二亩，张仓三亩、田仓七十四亩。

　　泾简王地，共柒顷陆拾叁亩捌分，每亩征银叁分，共银贰拾贰两玖钱壹分肆厘。本爵自征：陈大地共五顷二十七亩三分、兰福海地四十三亩八分、赵宣地共一顷五亩、李官地三十七亩七分、谢臣地五十亩。

　　英国公张溶地，共壹拾叁顷，每亩征银叁分，共银叁拾玖两。本爵自征系张锦地一段。

　　安乡伯张铎地，壹拾叁顷壹拾伍亩，每亩征银叁分，共银叁拾玖两肆钱伍分。本爵自征：张思敬等地三顷一十一亩、张进忠等地六顷一十七亩、张守忠、张栾地三顷八十七亩。

　　武进伯朱承勋地，壹顷叁拾捌亩，每亩征银叁分，共银肆两壹钱肆分。本爵自征系侯大顺地一段。

　　泰宁侯陈良弼地，共壹顷叁拾亩，每亩征银叁分，共银叁两玖钱。本爵自征系吕钦地一段。

　　驸马邬景和地，共壹拾壹顷贰拾亩，每亩征银叁分，共银叁拾叁两陆钱。本爵自征：田大纪地共二顷二十三亩、田清地共二顷三十四亩、李平地共三顷九亩、李均地共七十二亩、张铎地共二顷八十二亩。

　　驸马游浃地，共壹顷捌拾亩，每亩征银叁分，共银伍两肆钱。本爵自征系张盛刚地二段。

　　驸马杨钟地，肆拾壹亩伍分，每亩征银叁分，共银壹两贰钱肆分伍厘。本爵自征系王枝地。

　　驸马马□地，贰顷，每亩征银叁分，共银陆两。本爵自征系李保地二十八段。

　　寿定王香火地，共壹拾陆顷玖拾捌亩壹厘，每亩征银叁分，共银伍拾两玖钱肆分叁毫。本爵自征：武见地一顷二十一亩、王荣地共二十三亩五分、张雄地一十亩、王举地四亩、田茂地五亩、宋钦地六亩、董禄地二十亩、许安地二亩、陈锐地二十三亩、宋英地四十四亩、乔铎地共二十二亩、郭宗月地四亩、邢和地四亩、郭宗受地共九亩、段保地六十三亩、宋吉宗地二十亩、张禄地六十七亩、郭宗濬地共二十三亩五分、马太地三十六亩九分、王臣地共四十一亩、张保地共七十七亩、王大金地二十一亩、满寿地一顷四十六亩二分、曹杰地九十八亩、惠昙地一顷二十亩、李虎地共六顷八十六亩九分一厘。

　　朝天宫庄地，捌拾柒顷有奇。地在通州，地名麦庄里。宣德十年五月初六日，太监范弘传奉圣旨，通州麦庄田地八十七顷八亩四分五厘，钦赏朝天宫，永远焚修香火、墙垣等项。隆庆五年八月，大兴县丈明，每亩纳租三分五厘，每年共纳银二百八十余两。修撰浙东赵志皋记。

　　寿安寺地，伍顷贰拾伍亩。成化二十年十月十二日早，该司礼监太监覃昌传奉圣旨：顺天府宛平县香山乡民人谢真等户内，地五顷二十五亩，与寿安寺如来宝塔供奉香火，其地粮草，与他除豁了。户部知道。钦此。

　　灵济宫庄地，玖顷柒拾肆亩。皇帝敕谕官员军民诸色人等：朕嗣统以来，凡神明载在祀典者，罔不崇奉之惟谨。矧金阙、玉阙二上帝，我皇高祖、太宗文皇帝建祠祀之者，崇奉之意，何可不尤加谨乎？间因祠祀卑陋，出赀选材，诹日敕内外大臣督工重修之。逾年告成。其规制：正为玄都紫府，前后二殿，中为穿堂，前为轩，后殿左右为无极、通灵二殿，前殿东西列威灵、明阐、显祐、高玄四殿，殿各翼以画廊，殿之前为大阐威门。旁东西又辟门二，前列碑亭四、钟鼓楼二、琉璃甎纸楼二，又前为天枢总门，旁东西亦辟门二，又前为山门，匾曰洪恩灵济宫。旁东西亦辟门二，内列云板、钟亭二、幡竿二、井亭二、门房二、神库二、厨一、法堂、道房、方丈，东西以间计，总三百五十有奇。周围缭以坚垣，以丈计，长八十三又五尺，广五十七又八尺，山门外蓬莱、阆苑二牌坊，东西对峙，南蔽高垣，延袤五十七丈许。垣之南为灵济、桃源堂，堂庑房舍若干楹，亦缭以垣。凡幢幡、法器、供具所宜有者，莫不完备。诚足以妥二帝在天明灵，而称朕上继皇高祖崇奉至意。特降敕护持之。仍命太监韦兴按时往彼，提督住持人员，责令应役人户，常川洒扫，务令洁净，及禁约诸色人等，不许轻肆出入，致有渎慢，系放头畜，致有损坏；敢为非横，欺凌道众，尤须严防抵换窃取器物等项。其都城西，宣德间所赐，宛平县夹河庄地九顷七十四亩，付本宫管业，以为香火之需，亦不许人侵占。如有此等，轻则量情惩戒，重则奏请拿问，治罪不宥。故谕。成化二十二年八月十五日。

　　顺天保明寺，陆顷柒拾壹亩。皇帝敕谕官员军民诸色人等：朕惟佛氏之教，自西土流传中国已久，上以阴祐皇度，下以化导群迷，功德所及，幽显无间，是以崇奉之者，遐迩一焉。顺天府宛平县香山乡黄村女僧吕氏，先年置买田地六顷七十六亩，起盖寺宇一所，奏乞寺额，并蠲免粮税。特赐额曰顺天保明寺，俱蠲免地亩、粮草。今仍与徒弟女僧杨氏居住管业，颁敕护持之。凡官员军民诸色人等，自今以往，毋得侵占田土，毁坏垣宇，以沮坏其教。敢有不遵朕命者，论之以法。故谕。弘治十二年六月十五日立。

　　延恩寺免差地柒顷陆拾叁亩。太监赖义创。寺一、祠一，置民郭鉴地七顷六十三亩。请于朝，正德八年十一月，敕赐寺额曰延恩；祠额曰崇贤。地内粮草，随地起科，其一应杂泛杂徭，悉与优免。地在香山乡钓鱼台。

　　嘉祥观免差地肆顷伍拾贰亩。太监王堂创。观一、祠一，买民刘锐等粮地四顷五十一亩。请于朝，正德十三年九月十五日，敕赐观额曰嘉祥；祠额曰惠安。地内粮草照数办纳。杂泛差役，悉与蠲免。地在县西四里园村等处。

　　慈寿寺园一所，庄田叁拾顷。大学士张居正有记，见志遗下。

　　万寿寺庄房果园，地玖顷柒拾亩。皇帝敕谕官员军民诸色人等：朕惟慈悲之教，盖以阴翊皇度，化导群迷，乃于万历五年，命建僧寺一所，于西直关外广源闸地方，以崇奉三宝，庇佑民生，赐额曰护国万寿寺。凡殿阁、廊庑、方丈、庖庾规制咸备。复念寺众，无以养赡，于寺基后置果园及白地，共计五顷五十亩。又买到顺天府宛平县香山乡张花村民庄房果园四顷二十亩，其房地所出租课，俱供本寺香火之费，粮草差役，悉照先年大慈仁寺事例，一体优免。仍令内官监太监张进等侍奉香火，率督僧众焚修。尚虑愚顽之徒，罔知禁忌，或致毁亵侵凌，兹特赐寺禁谕：凡内外官员军民诸色人等，俱宜仰体至意，敢有不遵敕旨，辄肆侵犯者，必重罪不宥。故谕。万历七年四月初四日。

　　永年伯王纬护坟地，贰拾伍顷伍亩伍分。万历十三年给。

　　邠哀王、仙居公主护坟地，贰拾伍顷柒拾叁亩。万历十二年给。

　　太监张诚护坟地，叁顷陆拾亩。万历十四年给。

　　灵丘公主、顺妃张氏、悼妃耿氏，地壹拾肆顷。万历十五年给。

　　寿阳公主护坟地，伍拾肆亩肆分。

　　潞王长女地，捌亩。以上俱万历十六年给。

　　钦赏皇亲郑国泰房一所，系抄没冯保房，在鸣玉坊。万历□年赏。皇亲李世亮房一所，系抄没冯保房，在鸣玉坊。万历□年赏。皇亲梁道行房一所，系抄没冯邦宁房，在砖塔胡同。万历□年赏。太监张诚房一所，系抄没何忠住房一所，在阜城关外坊羊房店。万历□年赏。皇亲王伟庄房一所、地七顷，系抄没冯保房、地，在夏庄村，万历□年赏。王妃妃金氏庄房一所，约百余间，地五顷，系抄没冯保房、地，在钓鱼台。万历□年赏。太监张祯庄房一所、地五顷，系抄没王明房、地，在沙沟。万历□年赏。昭陵监庄房一所、地七顷，系抄没王明房、地，在鲁谷村。万历□年赏，改为果厂。皇亲魏承智房一所，计门面十三间，四层。系抄没张大受房，在积庆坊兴化寺胡同。万历十一年赏。皇亲周清房一所，系抄没周海房，在安富坊。万历□年赏。皇亲邵名房一所。系抄没张大受房，在北日中坊银锭桥东。万历□年赏。

○坟墓

 　　（宛平界内，以陵称者二。此大典攸存也。若王孙妃主及功臣之墓，则浩荡之恩矣，敢不敬诸。其他古今名贤，非赐墓，故不录）

　　△陵园

　　恭让章皇后陵，在西山玉泉山。

　　恭仁康定景皇帝、贞惠安和景皇后陵，俱在西山玉泉山。

　　宪庙废后吴氏葬金山。

　　世庙继后张氏葬金山。

　　△妃嫔墓

　　献陵妃：恭静贤妃李氏、恭懿惠妃赵氏、贞静敬妃张氏，俱葬金山（献陵妃七，余俱从葬）。

　　景陵妃：荣思贤妃吴氏，葬金山（景陵妃七，余俱从葬）。

</div>
    <div class="pagination">
<a href="宛署杂记_page11.html">上一页</a><span>...</span><a href="宛署杂记_page7.html">7</a><a href="宛署杂记_page8.html">8</a><a href="宛署杂记_page9.html">9</a><a href="宛署杂记_page10.html">10</a><a href="宛署杂记_page11.html">11</a><span class="current-page">12</span><a href="宛署杂记_page13.html">13</a><a href="宛署杂记_page14.html">14</a><a href="宛署杂记_page15.html">15</a><a href="宛署杂记_page16.html">16</a><a href="宛署杂记_page17.html">17</a><span>...</span><a href="宛署杂记_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
