<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 299 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 299 页/共 479 页</h1>
    <div class="content">
　　汉越郡地。晋宋因之。后周置邛部郡。隋废郡，属州。唐因之。南诏为邛部川，属建昌府。元中统五年，立邛部川安抚招讨司隶成都元帅府。至元十年，改属罗罗斯宣慰司。至元二十一年，改为邛部州，隶建昌路。明初因之。洪武二十二年，改为邛部军民州。二十七年，废州置卫编户三里有半，隶行都司，领长官司一、千户所一。今亦置越卫。

　　卫东望岷峨，西连吐蕃，控黎雅之咽喉，当南蛮之冲要，邛有事，卫其必争之所也。

　　○废阑县在卫治东。汉县，属越郡。阑同，或作阐，误也。后汉仍属越郡。晋省。宋复置县，属沉黎郡。萧齐以后废。后周置邛部县，并置邛部郡治焉。隋开皇初，郡废，县属州。唐因之。后没于南诏，谓之邛部川。《元志》：邛部川，在宋时岁贡名马土物，封其酋为邛部王，治乌弄城。初，么些蛮居之，后乌蛮仲由蒙之裔夺其地。元时内附，寻置邛部州。是也。今卫城，明洪武中筑。永乐初，石为固，有四门，周四里有奇。

　　卑水废城在卫东南，近马湖江。汉置县，属越郡。孟康曰：卑读曰斑。晋以后因之。萧齐时废。《志》云：卫东有平乐城，晋永嘉以后，宁州刺史王逊表置平乐郡及平乐县治于此。建兴三年，平乐太守董霸以逊为治严猛，惮之，叛降于成，即此。郡旋废。后周于邛部县兼置平乐郡。隋开皇初废。○奴诺城，在卫北十七里。《寰宇记》：诸葛武侯征蛮所筑憩军之所，以奴诺川为名。《志》云：今卫北二十五里有旧城堡，亦武侯所筑。

　　○孤山卫西五里。又卫南二十里亦有孤山，高出众山之表。《志》云：卫南十五里有金马山。○阿露山，在卫西五十里，即大雪山也，东南与小相公岭相接。

　　小相公岭卫南五十里。山势高耸，石磴崎岖，自麓至顶十五里，武侯所开也。《志》云：岭四时有雪，往来骑者徒步下山，易履再穿，险峻不可名状。又石岩洞，在卫北三十里，中可容数十人。

　　○大渡河在卫北，与黎州所接境，东流入嘉定州界，水势浩大，烟瘴极盛，与金沙江相似。详见大川大渡河。

　　鱼洞河卫北二十里。源出吐蕃，合罗罗河入大渡河，中产大鱼，因名。○罗罗河，在卫南二十三里。有三源，皆出吐蕃界，合为一，东流入境，又东北合鱼洞河而入大渡河。又温泉，在卫东二十里，亦曰温水，引流可以溉田。

　　○清溪关在卫北大渡河之南。唐太和中，李德裕徙关于中城，或曰城在卫东北也。《新唐书》：自清溪关南经大定城，百十里至达仕城，西南经菁口，百二十里至永安城，城当滇、﹂要冲。又南经水口，西南达木瓜岭，二百二十里至台登城。是也。今详见前重险清溪关。

　　晒经关卫东北三百里有晒经山，山岭高峻，置关其上，关旁有广石，相传唐僧三藏晒经处也。又东北七里有李子坪。又东五里为火烧营。又五里为镇蛮堡，亦名大树堡，在两山峡口，北临大渡河，与河北羊脑山相望，为大小冲番往来之所。又东十里曰临河堡，在大渡河南岸，河北有羊肆崖、汉水口与此相对，堡之上通大小冲山及海脑坝、夷村，堡之下通鬼皮罗、黑麻溪、片马敞诸蛮，山径峻绝。通望山在其处。《寰宇记》：黎州通望军在大渡河南三十里。唐至德元年置，在通望山下，山自河南与众山相连，入州界。一云，晒经关在卫北百八十里。

　　海棠关卫北百四十五里。《志》云：南去关十里为镇西泽，又十五里为清水堡，东通戴罗、白石、乾沟，西抵竹麻、洗马姑等番，有兵戍守。又二十里为{}叶堡，在峡内平地，于此饰厨传，以礼使臣。又十五里至梅子堡，路通蜡梅、得那补、虾蟆窝等蛮，焚劫无虚日。又二十里为利济驿，又十五里至青冈关。

　　青冈关卫东北四十里。《志》云：关北通儿姑，南通广洪、鱼洞诸寨，越之门户也。又南十五里为通济堡，在水西岸。又南即越卫，卫在水西，广平之地，群山环绕，西通羊圈托乌雪山，东通普雄、大小赤口、马湖诸蛮。又刺伯关，在卫西北二十五里，亦昔时戍守处。

　　小相公岭关卫南五十里。《志》云：相岭关，在小相岭绝顶。又南十里为靖边堡，在小相岭南，通宁番卫界三渡水外生番，东通桐槽、那、沈喳等蛮，过此有新添、九盘、白石、登相四堡，共四十五里。又十里为双桥堡。又十里为犭巢猡关，旧犭巢猡窟穴也。过关五里为湾村。又八里有巡哨堡，地稍宽平。又十里则宁番卫之冕山关矣。

　　镇雄堡在卫西南，路通普雄两河口等处。又十五里为通相堡，一名小哨。又十五里为长老坪，在小相岭北，西通羊圈托乌，东通普雄黑骨头诸蛮。又十里即相岭关也。

　　白马堡卫东北二百九十里。又东十里即晒经关也。堡为猡、铁口诸番市易处，十里至河南驿。又八里至八里堡，路通八拍桥、普马等寨。又西十里即平夷堡也，在高山峡内，路通笋坑、红水、黑麻等寨。又十二里至古隘堡，路通那历、洗马姑、乃易集、户水、八拍等寨，其南隘广不盈丈，两岸壁立千仞，峡内水流淙淙，或云，此即韦皋所置清溪关也。李德裕所置琉璃、仗义二城，俱在此处。又西二十里至平坝堡，轩于此设食焉。有古隘口，路通泥水、二十户等寨，与暖歹诸蛮相邻。又十里至镇远堡，东连暖歹、椒园、燕子窝诸蛮，西通洗马姑、赤利、草必落等寨。又十里为镇夷堡，在高山稍平处。又十五里即镇西所。《志》云：越卫所属为青冈堡、叶堡、木瓜堡、镇远堡、平坝堡、苦菜堡、平夷堡、八里堡、河南堡、晒经关堡、白马堡、镇蛮堡、李子坪堡、临河堡、炒米关堡、小哨堡、长老坪堡、水堡、新添堡、黄泥堡、九盘堡，皆分拨卫兵戍守。

　　龙泉驿卫南十五里。其地有龙泉山，下为龙泉驿。又十五里有炒米关，在高山峡内。《志》以为关即韦皋所筑要冲城。城下有龙泉水。又五里即镇雄堡。《舆程记》：邛部州龙泉驿东北六十五里，为利济驿。又北八十里为镇西驿。又东北百二十里为河南驿。自河南驿至黎州百四十里，由龙泉驿而南，凡百二十里而抵建昌之泸沽驿。○梅子岭桥，在卫南五十里，路出宁番往来通道也。

　　邛部长官司在卫治东。隋唐时，皆为邛部县地。元为邛部州地。明为越卫地。先是，有土酋岭真伯者，以地来归。永乐初，因分设长官司，以岭氏世守其职，属越卫，编户一里。

　　○平夷堡在司东，接嘉定州峨眉县界，邛部属夷也。万历十五年，时岭氏微弱，部族黑骨、普雄等酋为乱，邮传不通。大兵诛讨，斩馘千数。其东近峨眉者数百家，相率归附，因置平夷、归化二堡。其猡、铁口、普雄三村，于邛部属夷中，尤为桀骜云。

　　镇西千户所卫北百五十里。本越卫地。嘉靖中，析置。《志》云：宁越守备驻此。其城背高阜，南临深坎，西通竹麻哨、阿迷罗等寨，东通暖歹、瓜罗、米颇柯、罗回诸夷，屹然一要害。属越卫，编户一里。

　　○新驿在所东，近嘉定州峨眉县界。隆庆中，越指挥程昱议，将镇西千户所起，至猡犭回地方旧路，开辟直抵峨眉县，至四川城，避出大渡河与相公岭之险，盖自所至省城中间，水则大渡河，每年春秋二季瘴发，行人断绝，虽有紧急，声息莫通，行者又有风涛之害；山则大相公岭，高五六十里，四时多雪，昼日晦冥，非遇哨期群百数十人，则不敢过，哨期一月三次，行者未免迟滞，其顶盘百折层叠之险，多不可名。亦有湍流，人常病涉。过此则南站两旁，皆西番巢穴，中通一线之路，虽有关堡防备，番夷出没无常，未免遭其劫掠。洪武十七年，景川侯曹震言，四川至建昌驿道，有大渡河之险。问诸父老，自眉州峨眉至建昌古有驿道，平易可行，岁久蔽塞，今已开通，以温江至建昌各驿马，移置峨眉新驿为便。今开新驿，即震所请也。且较旧路近二三百里，日日可行，原有旧迹，修葺似易云。

　　盐井卫军民指挥使司都司城西北三百里。东至宁番卫界百三十里，西至云南丽江府界五百里，西北至云南永宁府界三百里。

　　汉越郡地。晋、宋因之。萧齐以后，没于蛮獠。后周属严州。隋属州。南诏置香城郡。宋时，蛮名贺头甸，属大理国。元初，为落阑部。至元十四年，立盐井管民千户。十七年，改为闰盐州。二十七年，立柏兴府隶罗罗斯宣慰司。明初因之，寻改为柏兴州。洪武二十五年，改为柏兴千户所。二十七年，改置盐井卫编户二十四里，属行都司，领千户所一、长官司一。今亦置盐井卫。

　　卫迫临边陲，通道滇蜀，地饶给，多盐利，西陲之屏翰，而建昌之根底也。

　　○定废县在卫治南。汉县，属越郡，郡都尉治焉。文颖曰：古夷所居也。《华阳国志》云：摩沙夷所居。后汉仍属越郡。晋因之。刘宋亦为定县。萧齐以后废。后周置定镇。隋因之。唐武德二年，改置昆明县，仍属州。天宝末，没于吐蕃。贞元中，收复，后又没于南诏，置香城郡。大理时，曰贺头甸。后附于元，寻置闰盐州，以州西鹿蛮部为普乐州，俱隶德平路。至元二十七年，并普乐、闰盐二州为闰盐县，以境内有盐井也，置柏兴府治焉。明洪武中，蓝玉讨建昌叛帅月鲁帖木儿，遁入柏兴府，玉破平之。《城邑考》：今卫城，洪武中筑。二十九年，以石。有门四，周四里。

　　昆明城在卫西南。本汉定县地，以南接昆明夷而名。颜师古曰：昆明，在州西南。汉武求身毒道，南方闭昆明。元封六年，复欲通大夏，遣使十余辈，皆闭昆明，乃命将郭昌击之，斩首数十万。后复遣使，竟不得通。后周为定镇地。唐置昆明县，盖以汉昆明地而名。天宝中，置昆明军。后吐蕃亦置城于此。贞元十一年，南诏攻吐蕃昆明城，取之，寻复没于吐蕃。十五年，吐蕃谋袭南诏，屯于昆明，又遣兵屯西贡川。十七年，韦皋遣军攻昆明城，不下。胡氏曰：昆明，在西爨西北，有盐池之利。似误。又盐城，亦在卫西南。《志》云：昆明县有盐有铁，筑城以卫之，因名。唐开元十七年，州都督张审素破西南蛮，拔昆明及盐城。其相近者又有诺济城，亦唐所置戍守处也。天宝末，没于吐蕃。贞元十五年，吐蕃分兵自诺济城攻州。十七年，韦皋使州将陈孝阳等，及么些蛮、东蛮三部落主苴那时等，攻吐蕃昆明、诺济城，是也。后没于南诏。

　　废金县在卫北。汉定县地。唐为昆明县地。后没于南诏，蛮名利窦揭勒。元至元十五年，置金州，后降为县，属柏兴府，以县境斛和山出金而名。明初因之，寻废。○宁远城，杜佑曰：在越郡西，昆明县南。唐开元中，置宁远军，属剑南节度。

　　○柏林山卫南十里。多松柏，翠色参天，柏兴府之名以此。○斛和山，在卫西三十里，产金。又卫西北七十里有铁石山，山有石，烧之成铁，为剑戟甚刚利。又白耳山，在卫西二百里，山下有白耳村。

　　○打冲河卫东北百八十里。自吐蕃界流经打冲河，中左所，南流经此，下流至会川卫境，合金沙江。《志》云：打冲河两山壁立，水势汹涌，狼牙相拒，舟楫不通。有索桥横亘四十二丈，边陲之天险也。自旧泸州一带驼运入卫，必由索桥之险，往往患粮运难通。又有土蛮，时相仇杀，卫境军民转徙逃散，不能免矣。

　　双桥河卫西五里。源出卫东三十里之凉山，绕流径此，又东北流入打冲河。又越溪河，在卫东百里，亦出凉山，会打冲河而入金沙江。又卫北五里有龙潭水，从地涌出，方圆四丈，极清洁，四时不竭。

　　琵琶川在卫南。唐贞元七年，韦皋遣兵至琵琶川，讨勿邓酋长苴梦冲，大破之，遂通云南之路。时勿邓潜通吐蕃，扇诱群蛮，隔绝云南也，继又以东蛮风琶鬼主贰于吐蕃，召斩之于琵琶川，东蛮慑服。一云，川在越卫北，误。

　　盐井在卫治东，有黑白二井。《汉志》：定出盐，元因以闰盐名县。今黑盐井盐课司置于此。又有盐井递运所，在卫东百里。

　　○双桥关卫东八十里，亦曰双桥堡。又东十里为杭州堡。又五里为平川驿。又五里为绍兴堡。又十里为禄马堡。又十里为梅子堡，通禄马、禄曹诸寨。又东二十里即打冲河也。○土功堡，在双桥西十里。又西十里为马蝗堡。又十里为新添堡。又十里为鸳鸯堡。又十里为凉山堡。又十里为高山堡。又十里为箐口堡。又十里则卫治也。《志》云：卫西二百八十里，旧有古得关，为戍守处。

　　德力堡卫东二百十里，与建昌卫接境。西去打冲河十余里，通禄马、禄曹诸蛮。又东十里曰沙坪堡，通麻科、七村、牙矿诸蛮。又二十里亦曰高山堡，通马者、马罗诸蛮。《志》云：盐井卫所属，有箐口、双桥、凉山、鸳鸯、新添、马蝗、土功、杭州、绍兴、六马、镇南、定远、镇西、新化、明远、济平、康宁等堡，皆分拨卫军戍守。

　　盐井驿在卫治东。又东百里为平川驿，平川递运所亦置于此。又东六十里为河口驿，有河口递运所。《志》云：驿西去打冲河三里，以在打冲河口而名。又东六十里为沙河驿。又有沙平递运所，在卫东三百二十二里。《舆程记》：自沙平驿至建昌卫不过五十里。是也。

　　打冲河守御中左千户所卫东北百六十里，元建昌路泸州地也。洪武中，置一所，今分为五，俱属建昌卫。《土夷考》：左所土千户剌氏世其职。洪武二十五年，征月鲁帖木儿贾哈剌，土人剌他效顺，其子剌马非复入贡，授中左副千户。永乐十一年，升为正，以别于四所，地与丽江、永宁二府接。丽江土官木氏每来侵之，土地人民几失其半。又有右所土千户八氏，中所土千户剌氏，前所土千户阿氏，后所土千户卜氏，皆以明初土人归附授官。今悉为丽江所蚕食云。

　　○打冲河所治东。自番境流入，又南入盐井卫界。《志》云：中左所在河西，中前所在河东。盖滨河为守御也。

　　马剌长官司卫南五百里。本定县地。元属柏兴府。永乐初，分盐井卫，置今司，仍属盐井卫。《土夷考》：马剌，一名瓦剌，土官阿氏以明初归附，世其职。其地接攘云南北胜州，称宽饶庶富，人亦驯扰。今编户一里。

　　会川卫军民指挥使司都司东南五百里。东至东川府界二百五十里，南至云南武定府界四百五十里，西南至云南姚安府界四百里。

　　汉越郡地。晋、宋因之。萧齐以后废。隋属州。唐因之。南诏置会川都督府，又号清宁郡。大理时，仍曰会川府。元至元十四年，置会川路治武安州，隶罗罗斯宣慰司。明洪武中，复曰会川府，隶四川布政司，寻降为守御千户所，隶建昌卫。二十七年，改置会川卫编户十八里，属行都司，领千户所一。今仍之。

　　卫西控泸水，南环金沙，据两川之间，为冲要之地。云南扰动，北窥川蜀，卫其必争之所也。

　　○会无废县卫治西。汉置县，属越郡。后汉因之。晋为越郡治。宋仍属越郡，后废。唐置会川镇，以川原并会而名。上元二年，移邛都县于会川镇，城内自是改名曰会川县。天宝中，没于南诏。贞元四年，吐蕃发云南兵寇西川，屯于泸北，既而疑云南附唐，遣兵屯会川，以塞云南趣蜀之路，云南怒引还。其后没于南诏，置会川府治焉。《城邑考》：今卫城，明洪武末，筑土城。永乐初，以石。有四门，城周八里。

　　三绛废县在卫东南。汉县，属越郡。后汉因之。一作三缝，误也。《华阳国志》：三缝县，一名小会无，读曰三播。通道宁州，渡泸得青蛉县，有长谷路出其中。是也。晋时县废。青蛉，见云南姚安府。○姑复废县，在卫南，亦汉县，属越郡。王莽时，越姑复夷人大牟叛，杀掠吏人，莽遣平蛮将军马茂击之，不克。后汉永平初，姑复夷复叛，益州兵讨平之。晋亦曰姑复县，改属云南郡。沈约《志》：云南有东西二古复县，即汉姑复县地。萧齐因之。梁末废。《水经注》：若水自会无经三绛县西，又径姑复县北。是也。

　　和集废县在卫西。《新唐书》：贞观八年置，属州。又西有昌明废县，本松外蛮地。唐贞观二十二年，开置牢州及松外、寻声、林开三县。永徽三年州废，三县皆省入昌明。天宝中，没于蛮。

　　会同城在卫北，唐所置会同军也。天宝九载，鲜于仲通讨南诏，大军自南溪入，别军自会同入。至德初，阁罗凤陷越会同军，据清溪关。胡氏曰：军在会川县，当泸津关之要路。南溪，见叙州府。○黄土城，《一统志》云：在卫城西，建置未详。

　　永昌废州卫西五里。《元志》云：故归依城即唐会川县治也。南诏初置会川都督府，寻曰会同府，又分置五睑以掌其地。元至元十四年，改置管民千户。十七年，升为永昌州，属会川路。明初因之，寻废。○武安废州，在卫南十里，蛮名龙泥城，即南诏清宁郡治也。宋时为大理高凌所据。元至元十四年，立管民千户。十七年，置武安州，会川路治焉。明初因之，寻废。

　　会理废州卫东南二百里。汉三绛县地。蛮名昔陀。乌蛮阿坛绛之裔罗于则居此，亦曰绛部。其后强盛，改号蒙歪。元初隶畔万户。至元四年，属落兰部。十三年，改隶会川路。十五年，置会理州。二十七年，还属畔部，寻复故。明初废。○黎溪废州，在卫西南百五十里，蛮名黎筭，讹曰黎溪。南诏时，阁罗凤徙白蛮守此。大理时，罗罗蛮据其地。元至元九年，改置黎溪州，属会川路。明初因之，后废。正统初，黎溪蛮失的等啸聚金沙江，云南帅沐节击平之。又麻龙废州，在卫南，地名棹罗能。乌蛮之裔居此，曰麻龙城。元至元十二年，并其地入会川。十四年，立管民千户，隶会川路。十七年，升为麻龙州。二十七年，割属畔部，寻复故。明初废。《志》云：卫东南百里有通安废州，亦元置。今《元志》不载。

　　○葛砧山卫东南八里。上产石青，有四色。又土日山，在卫东南三十里，上产石碌，有三色。又密勒山，在卫东二百里，产银矿。宣德五年，置银场，遣官开采，以云南官兵充矿夫，寻罢。

　　玉虚沙山卫西北四十里，山高竦，多白沙。又斜山，在卫西境，唐永徽六年，州道行军总管曹继叔破胡丛、显养、车鲁等蛮于斜山，拔十余城。胡氏曰：胡丛剑山招讨所，领五部落之一也。

　　○金沙江卫西南二百五十里。源出吐蕃，径云南丽江、鹤庆、姚安、武定之境，至卫界，又东合泸水，至废黎溪州，为马湖江。其江昔有岚瘴，隆冬人过，虽袒裼皆流汗，惟雨中及夜渡无害，夹岸皆石，江中沙土黄色，因名。详见云南大川金沙江。

　　泸水卫西百五十里。自建昌南流而入金沙江，旧多瘴气，四五月间尤甚。又水流峻急，多石，土人以牛皮为船，方涉津。杜佑曰：武侯南征，五月渡泸，盖在此处。《新唐书》云：由会川渡泸水，经裒州、维州三百五十里，至姚州。姚州，今云南姚安府也。详见前大川泸水。
</div>
    <div class="pagination">
<a href="读史方舆纪要_page298.html">上一页</a><span>...</span><a href="读史方舆纪要_page294.html">294</a><a href="读史方舆纪要_page295.html">295</a><a href="读史方舆纪要_page296.html">296</a><a href="读史方舆纪要_page297.html">297</a><a href="读史方舆纪要_page298.html">298</a><span class="current-page">299</span><a href="读史方舆纪要_page300.html">300</a><a href="读史方舆纪要_page301.html">301</a><a href="读史方舆纪要_page302.html">302</a><a href="读史方舆纪要_page303.html">303</a><a href="读史方舆纪要_page304.html">304</a><span>...</span><a href="读史方舆纪要_page300.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
