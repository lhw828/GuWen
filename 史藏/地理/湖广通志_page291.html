<!DOCTYPE html>
<html>
<head>
    <meta charset="UTF-8">
    <title>湖广通志 - 第 291 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 291 页/共 373 页</h1>
    <div class="content">　　朱服宋史列传字行中乌程人熈宁进士元丰中为御史后坐与苏轼游贬海州团防使蕲州安置改兴国军卒
　　陈慥宋史陈希亮传其先京兆人迁眉州青神之东山子慥字季常少时使酒好剑尝与苏轼游西山马上论用兵及古今成败自谓一世豪士晚弃田宅遯于光黄间曰岐亭庵居蔬食徒步往来山中妻子奴婢皆有自得之意人见其所着防方屋而髙因谓之方山子及苏轼谪黄过岐亭识之人始知为慥云张耒宋史列传字文潜淮隂人弱冠第进士绍圣初坐党籍谪监黄州酒税徙复州徽宗立起为通判黄州召为太常少卿复出知颍州汝州初耒在颍闻苏轼讣为举哀行服言者以为言遂贬房州别驾安置于黄
　　陈过庭宋史列传字賔玉山隂人中进士第宣和二年迁御史中丞时寇窃发过庭言致寇者蔡京王黼窜二人则寇自平又言朱勔父子本刑余小人宜昭正典刑以谢天下由是大与权贵忤飜陥以不举劾之罪罢知蕲州未半道谪海州团练副使黄州安置孙傅宋史列传字伯野海州人登进士第累官至中书舍人宣和末髙丽入贡使者所过调夫治舟骚然烦费傅言索民力以妨农工而于中国无丝毫之益宰相谓其所论同蘓轼奏贬蕲州安置
　　王济开国元勲审琦十世孙封宗翊郎髙宗渡江防跸南来保障江黄任蕲州刺使寓居富池即今广济岳震父飞讨李成驻兵黄梅诏进屯洪州飞以士卒非震莫可弹压因留震于梅及飞死震易姓匿大河间弟霆知震所在亦潜依焉以秦桧憎岳字改岳州为纯州遂从鄂姓孝宗防録徙岭南云雷支裔而此不及其后分为十三户鄂有武穆遗金钲一面地方有警则此金不敲自鸣【以上旧通志】
　　文天正姓谱庐陵人天祥兄寳佑间乡举署广济学谕天祥死弃官隠居广济五里桥东家世迄今儒业未艾
　　元龙仁夫元史刘诜传吉安之庐陵人同郡龙仁夫字观复其文学与诜齐名所着周易多发前儒之所未发用荐者为江淛儒学副提举不就明一统志至正间徙黄州明五经为时矜式学者称麟洲先生洪儁姓谱饶州人忠宣公皓之裔授江州路建昌令再授广州路清逺令挂冠不仕携四子二女过淮访旧经蕲之黄梅悦山水环秀买田筑室于东山子孙世家焉
　　明范承吉其先姑熟人学士常之后洪武初徙居蕲水北之土门少孤庐母墓三年一日之野获遗金数百守之以还遗者有司以孝义匾其门【旧通志】瞿大成其先合肥人通之孙能之第三子也能副李景隆战靖难兵败与长子大芳俱死成逃之黄梅遂家焉后补戍籍从征有功授都指挥得世劵以奉通祀
　　张复字子逺休宁人蚤以学行自立不业科举事亲孝亲卒始出游学访黄梅瞿九思值其被逮入京长子甲上书救父复左右之瞿得直罢归复执贽列诸弟子尽发其藏书读之乃曰学以治心也心念秽杂如野马乱丝仅鞶帨夸人乎制大鞭悬座右每妄念起輙自痛鞭或遍击几席牀壁如是者二十年著作皆丽古隽其他稿自焚不留惟黄河源流图考盛行于世
　　吕四峯失其名福建诸生有文武才当试日值海冦至启院出四峯捍贼乃举方丈砌石并拔樯杆以冲撃贼船贼走四峯仍入闱终试意不可一世独北面事西江梁汝元由是往来主黄安呉氏家呉氏庭有老桧蠧孔九众请四峯射手弓注矢次第毕贯又于呉氏壁奋笔大书所为春日郊行诗淋漓飞动洎汝元死乃去
　　补帽匠不知何许人无家室居止尝担补帽具往来黄州团风间以所得值市米取担头小铛作炊或煎水为茗饮晚乃举襆被投逆旅有书数帙暇即阅之有琴一张遇知者亦间为抚弄问其姓名漫云姓何字白云后不知所终【以上旧通志】
　　安陆府
　　列国左伯桃　羊角哀列士传燕人二人为友闻楚平王善待士乃同入楚值雨雪山道阻絶粮少桃度不能生乃并食与哀令往事楚而自饿死空树中哀至楚为上大夫言于平王备礼以葬伯桃毕哀自杀旧志伯桃墓在荆门诸里村哀祔
　　汉梅福前汉书列传成帝时福居家以读书养性为事至元始中王莽颛政福一朝弃妻子去九江至今传以为仙旧志云福隠于郢中后莫知所逝
　　唐郑谷姓谱字守愚宜春人七嵗能诗光启三年举进士干宁间以都官郎中退居荆门马仰山尝寓州治南石隠寺有白社已应无故老清江依旧绕孤城之句其诗清婉为嶭能辈所称赏咏鹧鸪尤工世号郑鹧鸪
　　何叅夷陵人博学孝义不求闻达隠居当阳称处士云【旧通志】
　　宋侯仲良姓谱良父道济娶二程女良呼二程为舅氏从之游人欲馆良见其家壁垂佛像几积佛书即去之朱子尝称其学清白劲直旧志云仲良河南人寓居当阳匾其馆曰时习
　　张伯常明一统志河南人隠而不仕徙居郢州司马光送以诗曰楚江白逶迤楚山碧叅差玉炊稻粒长缕切鲙鱼肥
　　浦良能无锡人性沉静寡言以父戍安陆自请于上官来代父役至郢拜父母毕出则戎服聴令惟谨入则乌巾防衣弄雏膝下以娯父母忘其身之谪戍也潘子安和州人寓沔阳工诗词有海天清啸集官防州府同知【以上旧通志】
　　胡安国宋史列传字康侯崇安人旧志云父渊寓迹荆湖间至安国为湖南提举学事为蔡京所恶退居当阳之漳濵后仕至寳文阁直学士
　　范彦晖绍兴间为太府寺丞作乆隂诗云何当日月明徧洗苍生病秦桧指为谤讪讽言者谪贬荆门因家焉【旧通志】
　　元程钜夫元史列传名文海避武宗庙讳以字行其先自徽州徙郢州京山后家建昌世祖时授千户召见问贾似道何如人钜夫条对甚悉帝大奇之命为应奉翰林文字曰自今国家政事得失及朝臣邪正宜皆为朕言之迁集贤直学士时相僧格専政法令苛急四方骚动钜夫上疏宜清尚书之政损行省之权罢言利之官行恤民之事僧格大怒羁留京师奏请杀之帝不许大徳四年迁江南湖北道肃政亷访使至官首治行省平章家奴之为民害者上下肃然召拜翰林学士商议中省事至大二年旱陈桑林六事忤时宰意帝遣近侍赐上尊劳之曰中书集议惟卿所言甚当诏偕平章政事李孟叅知政事许师敬议行贡举法钜夫建言经学当主程頥朱熹传注文章宜革唐宋宿弊命钜夫草行之三月以病乞归居五年而卒追封楚国公諡文宪
　　姚燧元史列传字端甫枢从子任翰林学士承防湖北提刑副使后辞老寓居潜江旧县北建藏书楼日读书其中有白鹤巢于上更以名楼卒城南赵吉甫明一统志其先蜀人徙居玉沙与许衡友善衡至武昌有问吉甫者衡曰吉甫天姿聪俊髙某一着则其人可知矣自号拙存以文学名世
　　呉钦仁和人举进士为刑部郎中讯鞫详慎有迎驾吁寃者连引千数辈钦悉纵之尝奉勅赈饥庆阳全活甚众后任湖广副使督屯夺其侵于豪右者五年増赋十万寻以病辞职贫不能归遂家沔终焉孔克学至圣三十五代孙元末授荆门学正寓沱潜间工诗文有集传世【以上旧通志】
　　明东冈生呉人亡其姓氏元末读孙呉书事藩镇有功明初例戍于郢居十年登览无不至一日去省其亲卖药都城市复归于郢尝与唐志淳登阳春台下瞰汉江北望襄樊慨然思得如厐徳公者与之游葢髙世之士也
　　李景自号东白其先江西人徙居京山教授后客天门鲁文恪与倡和诗多警句后游襄阳襄王爱其才厚加接遇泛舟东归至汉江中流作诗曰好水好山行路逺秋风秋雨到家迟吟未毕坠水死
　　徐明善邵阳人尝辑读易指南以启后学尤工诗文善草书宣徳中以明经举本学训杨文贞荐知均州致仕过郢贫不能归卒城东七里湾
　　王越字世昌濬县人由进士累迁兵部尚书以军功封威宁伯革爵谪戍安陆六年余山川景物题咏颇多
　　曹明周宛陵人寓郢故字郢南任情疏宕口不言利名工绘事相知情洽虽竹屋茅斋于壁上作山水花鸟剪韭饮黍留连累日视贵游淡如也【以上旧通志】
　　徳安府
　　汉张衡后汉书列传字平子南阳西鄂人少善属文通五经贯六艺作二京赋精思传防十年乃成尤致思于天文隂阳厯算永和初出为河间相徴拜尚书郎旧志云随州城东乃衡寓居读书处
　　南北朝陈昌陈书衡阳献王传字敬业髙祖第六子梁太清末拜长城国世子呉兴太守时年十六雅性聪辩明习政事寻与髙祖俱往荆州梁元帝除员外散骑常侍荆州陥又与髙祖俱迁闗右西魏以髙祖故甚礼之髙祖即位频遣使请髙宗及昌周人许之而未遣及髙祖崩乃遣之时王琳梗于中流昌未得还居于安陆王琳平后天嘉元年二月昌发自安陆由鲁山济江中流船坏以溺薨
　　唐李白唐书列传字太白其先隋末以罪徙西域神龙初遁还客巴西白之生母梦长庚星因以命之明一统志白上裴长史书曰顷见乡人相与大夸云梦之事云楚有七泽遂来观焉而许相公绍见招妻以女孙便憩迹于此移三霜焉
　　路审中阳平人僖宗时授黄州刺史光启二年为董昌所逐客游蕲黄徙居安陆贼周通率众刼之审中遁去【旧通志】
　　金宗敏髙丽人父行成奉使来朝居乆不欲归诏授安州通判数年卒诏以宗敏补斋郎安州月给钱三缗米五斛膳之遂终身焉
　　范愉方城人授安州掌书记五子致君致明致虚致祥致厚皆从父居安州遂以安州籍相继登第建五桂堂在今府署后后致君徙于随
　　诸葛觉李繁为随刺史韩愈与之善遂送其友诸葛觉读书于随【以上旧通志】
　　五代郑建中姓谱其先雍人五代时徙居安陆赀镪巨万城中居人多客舍每雨过则以瓦代人补屋漏客自为屋亦为缮完又隆冬苦寒蠲舍钱盈月晚年得子纾登进士第官至祠曹侍郎纾五子长曰狝中皇祐元年进士次獬皇祐五年进士第一世禄不絶宋连舜賔姓谱徐州人嵗饥出谷万石损价粜之惠及邻邑欧阳修表其墓旧志云字辅之其先闽人祖光裕卜应山因家焉少举毛诗不第遂归养其父不复仕家多赀悉散赒乡里教其二子庶庠以学曰此吾赀也嵗饥出谷万斛减价以粜乡民皆赖之盗亦感化不敢犯及卒逺近皆哭吊
　　王从吉彭城人真宗时坐上书讼父寃除名配随州【旧通志】
　　欧阳修宋史列传字永叔庐陵人游随得唐韩愈遗藁于废书簏中读而心慕焉苦志探至忘寝食必欲并辔絶驰而追与之并举进士试南宫第一熈宁四年以太子少卿致仕卒諡文忠
　　吕大防宋史列传字防仲其先汲郡人祖通京兆蓝田遂家焉大防进士及第元祐初拜尚书左仆射兼门下侍郎与范纯仁并位同心戮力以相王室复命以观文殿大学士左光禄大夫知颍昌府寻改永兴军未几左正言上官均论其隳坏役法右正言张商英御史周秩刘丞相继攻之夺学士知随州贬秘书监居郢州徙安州兄大忠自渭入对哲宗询大防安否且曰执政欲迁诸岭南朕独令处安陆为朕寄声问之大防朴直为人所卖三二年可复相见也邢居实姓谱字敦夫恕之子有异才从父居随州作南征赋蚤天苏轼以诗挽之曰诗至随州更老成山川为助笔纵横眼看白璧埋黄壤何况人间父子情李褒开封人朝散郎自襄阳佥幕致仕居安陆创草堂日以诗酒为乐今堂基在应通庙之东【旧通志】明孔僖字彦和其先自云南永昌来居安陆嘉靖癸未进士知浮梁县洁身惠民积谷备赈调知云县未任卒僖端谨友爱以父事兄喜周人之急有贷不能偿者輙焚其劵乡里徳之【旧通志】
　　荆州府
　　汉马融后汉书列传字季长扶风茂陵人才髙博洽为世通儒常坐髙堂施綘帐前授生徒后列女乐弟子以次相传鲜有入其室者明一统志荆州城西南有綘帐台汉马融教授之所
　　颍容后汉书列传字子严陈国长平人博学多通善春秋左氏初平中避乱荆州聚徒千余人刘表以为武陵太守不肯起着春秋左氏条例五万余言建安中卒
　　赵岐后汉书列传字邠卿京兆长陵人兴平元年诏书徴岐防帝当还洛阳先遣卫将军董承修理宫室岐谓承曰今海内分溃惟有荆州境广地胜西通巴蜀南当交趾年谷独登兵人差全岐虽迫大命犹志报国家欲自乗牛车南説刘表可使其身自将兵来卫朝廷与将军并心同力共奬王室此安上救人之防也承即表遣岐使荆州督租粮岐至刘表即遣兵诣洛阳助修宫室军资委输前后不絶岐以老病遂留荆州桓典孔融上书荐之于是就拜为太常建安六年卒先自为夀藏注夀藏冡圹也在今荆州古郢城中
　　士孙萌字文始年十五能属文其父瑞初知王允必败命萌将家属至荆州居焉及追论诛卓之功封萌为澹津亭侯【旧通志】
　　蜀汉李譔蜀志列传字钦仲涪人与同县尹黙俱游荆州从司马徽宋忠等学譔具传其业又从黙讲论五经诸子无不该览算术卜数医药弓弩机械之巧皆致思焉
　　王粲魏志列传字仲宣髙平人徙长安左中郎将蔡邕常倒屣迎之年十七司徒辟诏除黄门侍郎以西京扰乱皆不就乃之荆州依刘表作登楼赋
　　尹黙蜀志列传字思潜涪人逺游荆州从司马徳操宋仲子等受古学皆通诸经史又専精于左氏春秋自刘歆条例郑众等注疏咸畧诵不复按本后拜大中大夫蔡睦字子笃防稽人避乱荆州王粲与之游作诗赠之有慨我怀慕君子所同之句【旧通志】
　　司马芝魏志列传字子华河内温人少避乱荆州于鲁阳山遇贼同行者皆弃老弱走芝独坐守老母贼至以刄临芝芝叩头曰母老惟在诸君贼曰此孝子也杀之不义遂得免害以鹿车推载母居南方十余年躬耕守节
　　杜防魏志列传字公良河南人以知音为雅乐郎中平五年疾去官以乱奔荆州荆州牧刘表令与孟曜为汉主合雅乐乐备表欲庭观之防谏曰今将军号不为天子合乐而庭作之无乃不可乎表纳其言而止
　　杜袭魏书列传字子绪颍川定陵人避乱荆州刘表待以賔礼同郡繁钦数见奇于表袭喻之曰吾与子俱来者徒欲龙蟠幽薮待时鳯翔岂谓刘牧当为拨乱之主而规长者委身哉子若见能不巳非吾徒也吾其与子絶矣钦慨然曰请受命袭遂南适长沙裴潜魏志列传字文行河东闻喜人避乱荆州刘表待以賔礼后归魏迁荆州刺史
　　徐庶字元直魏畧庶先名福本单家子初平中中州兵起乃南客荆州与诸葛亮特相善蜀志诸葛亮传先主在樊闻刘琮降曹率其众南行亮与徐庶并从为曹操所追破执庶母庶辞先主而指其心曰本欲与将军共图王霸之业者以此方寸之地也今已失老母方寸乱矣无益于事请从此别遂诣曹操终身不发一防
　　晋罗含晋书列传字君章耒阳人为桓温别驾以廨舍喧扰于城西池小洲上立茅屋伐木为材织苇为席而居布衣疏食晏如也杜诗庾信罗含俱有宅今其基为承天寺
　　郭璞晋书列传字景纯闻喜人旧志云晋末避地夷陵今有尔雅明月二台其东有洗墨池璞所注尔雅处
　　皇甫方回晋书皇甫谧传朝那人子方回永嘉初避乱荆州闭户闲居未尝入城府蚕而后衣耕而后食先人后已尊贤爱物南土人士咸敬之刺史陶侃礼之甚厚每造之着素士服望门輙下而进王敦遣从弟廙代侃既至荆州大失物情百姓叛迎杜廙大行诛戮以方回为侃所敬责其不来诣已收斩之荆土莫不流涕
　　华畅晋书华表传平原髙唐人子峤元康三年卒所撰书十典未成而终后监缪徽奏峤少子畅为佐著作郎尧成十典并草魏晋纪传永嘉丧乱经籍遗没峤书存者五十余巻畅有才思所着文章数万言遭寇乱避难荆州为贼所害时年四十
　　南北朝王镇恶南史列传北海剧人随叔父曜归晋客荆州颇读诸子兵书喜论军国大事骑射非长而从横善果断宋武帝伐广固人或荐之武帝召与语异焉谓诸佐曰镇恶王猛孙所谓将门有将即以署前部贼曹拒卢循有功封博陆县五等子
　　宋炳宋书列传字少文南阳湼阳人于江陵三湖立宅闲居衡阳王义季在荆州亲至炳室与之欢防命为咨议叅军不起好山水爱逺游西渉荆巫南登衡岳因而结宇衡山欲怀尚平之志有疾还江陵叹曰老疾俱至名山恐难遍覩惟当澄怀观道卧以游之刘虬南史列传字灵预南阳湼阳人徙居江陵宋泰始中仕至晋平王骠骑记室当阳令罢官归家静处齐建元初豫章王嶷为荆州牧辟虬为别驾不应命永明三年刺史庐陵王子卿表虬及同郡宗测等五人请加蒲车束帛之命诏徴为通直郎不就以江陵西沙洲去人逺乃徙居之建武二年冬虬病正昼有白云徘徊檐户之内又有香气及磬声其日卒年五十八
　　庾易南史列传字幼简新野人徙居江陵志性恬静不交外物齐临川王映临州表荐之饷麦百斛辞不受以文义自乐建武三年诏徴为司空主簿不就宗如周慤之后事陈宣帝厯度支尚书后寓荆州子顔子希华博通坟典为楚儒宗【旧通志】
　　岑善方姓谱棘阳人清慎有器局博通经史仕后梁为吏部尚书更家江陵
　　解仲恭侨居南郡家行敦睦得纎毫财利輙与兄弟平分母病经时不差入山采药遇一老父曰得丁公藤当立愈忽然不见仲恭如其言得之治母病即差至今江陵人犹有识此藤者【旧通志】
　　徐俭姓谱陵子梁太清初起家行叅军侯景乱避江陵详见黄州流寓
　　唐李逊旧唐书列传字友道世寓于荆州之石首逊登进士第辟襄阳掌书记累官至刑部尚书长庆三年卒逊幼孤寓居江陵与其弟建皆安贫苦易衣并食讲习不倦逊兄造知二弟贤日为营丐成其志业兄弟同致休显士君子多之
　　李建旧唐书李逊传建字杓直家素清贫无旧业与兄造逊于荆南躬耕致养嗜学力文举进士选授秘书省校书郎徳宗闻其名用为右拾遗翰林学士累官礼部侍郎改刑部建名位虽显以亷俭自处家不理垣屋士友推之
　　杜甫旧唐书列传字子美本襄阳人后徙河南巩县天寳末授京兆府兵曹叅军累官工部员外郎永泰元年蜀中大乱甫以其家避乱荆楚扁舟下峡未维舟而江陵乱乃泝沿湘流游衡山寓居耒阳卒杜诗年谱大厯三年戊申正月去防出峡至江陵秋移居公安冬晚之岳州
　　田游岩唐书列传京兆三原人永徽时补太学生罢归入太白山母及妻皆有方外志与共栖迟山水间自蜀歴荆楚爱夷陵青溪止庐其侧
　　五代梁震明一统志蜀人唐末进士寓江陵髙季兴欲署判官震耻之终身不受辟署止称前进士自号荆台隠士
　　宋田伟广舆记燕人为江陵尉因家焉作博古堂藏书五万七千巻黄庭坚曰吾校中秘及遍游江南图书之富未有过田氏者
　　张商英新津人仕为御史里行以言事出监荆南盐商税又忤蔡京安置归州寻移陜州【旧通志】
　　刘安世宋史列传字器之魏人哲宗朝为右正言常论蔡确章惇等妄要定防之罪及惇入相落职谪岭外徽宗朝复职复贬夷陵
　　元谢端元史列传字敬徳蜀之遂宁人宋末蜀士多避兵江陵因家焉端幼頴异五六嵗能吟诗十嵗能作赋弱冠与尚书宋本同师明性理为古文又同教授江陵城中以文学齐名时号谢宋
　　杜敏明一统志汉嘉人其祖因避乱自蜀至公安因家焉兄弟六人好学不倦俱以儒业显敏仕为著作郎
　　何廷兰明一统志其先鳯翔人徙居公安践登台省三十余年纳忠陈善秉节不阿
　　宋本元史列传字诚夫大都人尝从父正官江陵江陵王奎文明性命义理之学本往质所得造诣日深善为古文辞峭洁刻厉多防词年四十始还燕明单达石门人徙枝江为陈友谅万户甲辰归附除荆州卫副千户洪武十二年调征四川黄坪寇阵亡以忠勇功赐茔于大溪坪后裔遂以为家【旧通志】喻镛永乐壬午由经明行修任石首训与诸生讲説务推明大义课艺有程度凡所造就者咸名著于时以疾卒于任遂家焉
　　蒋字美若贵州人万厯已酉进士官太守侨居江陵之沙市琴书啸傲时往来于田畯禅那间诗文千百言一挥而就书法与董其昌黄辉齐名至今争相寳重
　　鵞池生姓宋名登春字应元赵郡新河人初自号海翁晚居江陵之天鵞池更号鵞池生性嗜酒工诗善绘事尝登郢王粲楼曰此昔贤所寓吾可稍憇矣州守徐守谟闻其髙物色之再至始见取酒共饮而罢后二十余年徐家居生从新河往访已七十余居数月辞去曰当寻死所遂蹈海死【以上旧通志】
　　襄阳府
　　汉赵康字叔盛南阳人隠于武当山清静不仕以经传教授时同乡朱穆为侍御史年五十犹奉书称弟子【旧通志】
　　黄宪后汉书列传字叔度汝南慎阳人旧志云宪访王逸卒于宜城因葬焉
　　杜根后汉书列传字伯坚颍川定陵人性方实好绞直永初元年举孝亷为郎中时和熹邓后临朝权在外戚根以安帝年长宜亲政事乃上书直諌太后大怒收执根等令盛以缣囊于殿上扑杀之执法者以根知名私语行事人使不加力既而载出城根得蘓太后使人检视根遂诈死因得逃窜为宜城山中酒家保积十五年酒家知其贤厚敬待之及邓氏诛左右皆言根等之忠帝谓根巳死乃下诏布告天下录其子孙根方归乡里徴诣公车拜侍御史或谓根曰往者遇祸天下同义知故不少何至自苦如此根曰周旋民间非絶迹之处邂逅发露祸及知亲故不为也
　　晋栁卓南史栁元景传字孝仁河东解人曽祖卓自本郡迁于襄阳官至汝南太守
　　南北朝萧统梁书昭明太子传字徳施武帝长子以齐中兴元年九月生于襄阳明一统志襄阳有文选楼在府治西梁昭明太子所建聚贤士刘孝威庾肩吾等十余人号曰髙斋学士着文选于此
　　嶭憕北史列传字景猷河东汾隂人曽祖敞逢赫连之乱率宗人避地襄阳憕早丧父家贫躬耕以养祖母有暇则览文籍疎宕不拘时人未之奇也江表取人多以世族憕世无贵仕既羇旅不被擢用常鬰鬰不得志负才使气未尝趋世禄之门左中郎将京兆韦潜度谓曰君门地非下身材不劣何不裾数参吏部憕曰世胄蹑髙位英俊沉下寮古人以为叹息窃所未能也孝昌中杖防还洛阳
　　唐刘晏唐书列传字士安曹州南华人安禄山乱避地襄阳永王璘署晏右职固辞
　　甄逢唐书甄济传定州无极人天寳中来瑱辟为陜西襄阳叅谋拜礼部员外郎宜城楚昭王庙堧地广九十亩济立墅其左瑱死屏居七年大厯初卒子宪台更名逢幼而孤及长耕宜城野自力读书不谒州县嵗饥节用以给亲里大穰则振其余于乡党贫狭者朋友有缓急輙出家赀周赡以义闻
　　钱徽旧唐书列传字蔚章呉郡人父起天寳十年登进士第位终尚书郎徽贞元初进士擢第累官拜尚书左丞授吏部尚书致仕明一统志徽第进士居谷城观察使樊泽表署掌书记
　　五代郭昱显徳中举进士上书于宰相赵普诏署襄州观察推官潘美镇襄阳辟为幕僚雍熈中流寓襄樊【旧通志】
　　宋胡旦宋史列传字周父濵州渤海人少有隽才博学能文辞举进士第一咸平中通判襄州已而失明以秘书省少监致仕居襄州喜读书既丧明犹令人诵经史隠几聴之不少辍既死子孙贫甚寓柩民间皇祐末知襄州王田为言于朝得钱二十万以王纲字振冲其先自闽徙居谷城元符中进士通判徽州即改绶归有寇自均房来纲曰吾去必残吾乡因具牛酒以待寇素闻其贤不忍犯人称为长者【旧通志】
　　韩维宋史列传字持国累官至太子少传致仕转少师绍圣中坐元祐党降左朝议大夫谪崇信军节度副使均州安置
　　米芾宋史列传字元章呉人以母侍宣后藩邸旧恩召为书画学博士赐对便殿上其子友仁所作楚山清晓图擢礼部员外郎出知淮阳军卒年四十九广舆记芾寓居襄阳为文务奇险善书画好古钟鼎器皿法书子友仁仕至刑曹侍郎工书法人以大小米别之
　　曽纮明一统志南丰人家襄阳博学善属文号临汉居士子思号怀岘居士亦能文俱有集行世
　　孟宗政明一统志綘州人父林从岳飞至枣阳因家焉余详人物志
　　元宋道元史列传潞州长子人善记诵年十七避地襄阳已而北归至元五年大兵守襄阳赵壁行元帅府事道皆从焉军事多所咨访
　　明孔文英字世杰西化人徒襄阳永乐辛丑进士令庐陵擢监察御史折黄岩大狱歴陞刑部左侍郎卒赐祭子宗寅宏因占籍【旧通志】
　　汪则清玉山举人署枣阳谕十八年教授生徒留心学政陞任保留之遂家焉
　　边实江西人成化间任光化谕有文学不愧其职在任九年因留不去
　　李梦阳字献吉陜西人累官江西督学副使初寓居襄阳作汉濵及吊鹦鹉州云梦等赋
　　欧阳照字文白庐陵人就兄慨读书襄阳遂家焉后成进士令仪徴上官习为善地以不称意调扶沟歴陞闗西道有醒世名言先进遗风等书【以上旧通志】
　　郧阳府
　　五代郭宗训周世宗养子嗣立二年宋太祖初封郑王迁于房州以辛文悦长者幼尝师事之俾为房州守以防其变
</div>
    <div class="pagination">
<a href="湖广通志_page290.html">上一页</a><span>...</span><a href="湖广通志_page286.html">286</a><a href="湖广通志_page287.html">287</a><a href="湖广通志_page288.html">288</a><a href="湖广通志_page289.html">289</a><a href="湖广通志_page290.html">290</a><span class="current-page">291</span><a href="湖广通志_page292.html">292</a><a href="湖广通志_page293.html">293</a><a href="湖广通志_page294.html">294</a><a href="湖广通志_page295.html">295</a><a href="湖广通志_page296.html">296</a><span>...</span><a href="湖广通志_page292.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
