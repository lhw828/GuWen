<!DOCTYPE html>
<html>
<head>
    <meta charset="UTF-8">
    <title>钦定日下旧闻考 - 第 283 页/共 698 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定日下旧闻考 - 第 283 页/共 698 页</h1>
    <div class="content"> 幽州参军洎长房有子曰沛早亡琇兼监察御史有孙曰惠连兼殿中侍御史皆珪璋特达冠盖相望 
丹青克绍于形容兰菊联芳于英蔕所谓勋业卓冠儒史名家穆然清风高视群品相国以逮事逾远 
聿修渐遥松楸既行琬琰永勒景行安仰思之罔宁是用伐石他山建碑立隧以俭居其家尝窥旧史 
窃熟华宗授简勒铭期于直笔盛德难名因扣弦而常思堕泪謏闻强绎嫓黄绢而德媿受辛铭曰自 
汴元黄绢垂载籍华宗上德奇谋异迹闻道赤松受兵黄石道着昭晰庆流辉赫当涂代汉典午承曹 
地分东西位列卑高为绢署笔作宰操刀国储俊乂代有英髦降及元魏清河速偶为郡临燕卜凤戴 
仆公卿窟宅德义泉薮史不绝书士无虚口惟唐八叶诞生尚书文章轨范礼义椎舆挥金满路载德 
盈车清风穆若待价沽诸泳游道德蕴籍儒史力荷千钧名驰万里不享眉寿不登贵仕道迈前修庆 
流后嗣克生令子实曰时英魁梧噐宇性格恢宏爵位隆重度量襟虚业惟匡国惟怀永图持衡秉钧 
杖钺以壮龟鹤齐年山河北量籍籍群从秩秩德音或台或阁如玉如金日星照地桃李垂阴雪霁昆 
岫花繁邓林着于梧槚刋之彝鼎金石既刻丹青重炳文安县志原元平章政事王伯胜墓在县治东 
南二十五里岳村墓道有碑同上増王仪墓在文安县北十八里张哥庄大清一统志臣等谨按县志 
明右副都御史王仪墓有中允杨维聪志増孟母台台下有深洞相传为宋将孟良藏母处文安县志 
补王孝子原霸州文安县人父曰珣娶于张生原小字曰某时畿辅役事烦苛比屋流亡珣无所仰頼 
餬其口四方原稍长数问母父安之母告以故辄哀啼不自胜愿求父俱还母泣慰之既受室矣力请 
于母恸哭而出至燕至赵至齐粮尽行乞于市已渡海抵田横岛日夕飓风大作就道左土偶祠假寐 
梦游僧舍日当午僧炊莎米为饭推而食之一盂味殊苦复和以肉汁曰甘乎曰甘已复口诵偈授之 
曰如来如来真个来好去好去还须去忽闻剥啄声而寤则一老父拄杖逍遥来前类有道者原起立 
须之流涕白所以且告以梦老父沉吟曰日当午者南方也莎草者其根附子也和肉汁者附子脍也 
先苦而后甘子其南行乎必求诸兰若中乃得之原因南踰汶泗渡洺漳至辉县之山寺视其名为梦 
觉原心自喜会雨雪倚寺门而卧昧爽僧出问少年何所人何以至此原对以文安人为寻父来问父 
何状曰生数月而父出不识状僧引谒其师师分糜餟众珣方为僧都养僧召珣指原示之曰此少年 
亦文安人珣曰尔父何人原曰王珣珣曰尔非小字某者耶原曰是也父子相抱而哭乃同归原竭力 
耕田以供子职珣年八十有四而后卒越数十年有司上其事闻于朝诏旌其门原年亦八十有四有 
子六人孙一十五人曽孙二十有二人应期应霖举进士大泌山房集原燕王旦发民会围大猎文安 
县以讲士马汉书増汉武帝卫太子败燕王旦自以次第当立上书求入宿卫上怒削良乡安次文安 
三县文安始见于史文安县志原张茂者文安县大盗也家有高楼列屋深墙窖室招集亡命刘宸刘 
宠齐彦名李隆李锐杨虎朱千户等又纳赂于豹房诸近侍太监张忠者号北坟张居与茂迩茂结之 
为兄因得徧赂马永成于经谷大用辈遂出入禁中尝侍上蹴鞠倚是益无忌惮庚午春夏间河间参 
将袁彪数败茂及诸贼茂窘乃求救于忠忠置酒私第招彪与茂东西坐举酒属彪字茂曰此彦实吾 
弟也今后毋相扼又举酒属茂曰袁参将今日与尔一面之好尔今后毋冦河间彪畏忠不敢谁何既 
而都御史宁杲欲擒贼立功有主簿李为巡捕承杲意伪作弹琵琶伶人入茂家具知乡道杲率骁勇 
数十人乗其不备入擒之斧折茂股车载以俘余贼相率至京谋出首逭罪忠与永成为之请于上且 
曰必献银万两乃赦之宠宸计无所出潜令杨虎刼近境冀以足数献会虎焚官署宠宸知事败乃逃 
去其徒日多参将桑玉受其赂不肯力攻尝相遇于文安村中宠宸匿民家楼上欲自刭玉故缓之有 
顷齐彦名持大刀胁官军败衂者数十人至楼下彦名曰呼诸败军皆呼彦名曰救至矣宠宸遂弯弓 
注矢以出射殪数人玉大败引还时辛未六月也及都御史马中锡奉命讨之中锡家在故城惧贼残 
其坟墓乃为招抚之计尝与贼会饮于桑园时已有诏旨刘六等不赦又悬赏格募能斩之者中锡酒 
中许以不杀宸曰无多言吾已知朝廷不赦吾辈矣中锡曰无之宸出诏旨于袖中拂衣挺刃而去盖 
京师动静悉先知之以貂珰为之奥主也明武宗宝录补正德中文安县水忽僵立是日大寒遂成冰 
柱高五丈周围如其高中空而旁有穴数日流贼过文安乡民入冰穴中避贼得全土人谓之河僵丹 
铅录补高松字守之号南厓子文安人不仕善书擘窠大字写灰堆山小景并梅菊兰松墨竹钩勒甚 
佳画史会要 

 钦定日下旧闻考卷一百二十二 
钦定日下旧闻考卷一百二十二举正 
删定原书删讹作册今改尚野重修文庙记士马原书马讹作焉今据汉书改燕王旦发民会围条 
钦定日下旧闻考卷一百二十二举正 
钦定四库全书 
钦定日下旧闻考卷一百二十三 
京畿大城县 
原大城县州城南一百三十里明一统志臣等谨按大城县自周显德及宋元明皆属霸州本朝属顺 
天府增大城县在府南少东二百九十里东西距四十八里南北距六十五里东至天津府青县界二 
十三里西至河间府任邱县界二十五里南至河间府河间县界二十五里北至天津府静海县界四 
十里东南至青县治二十里西南至河间县治一百二十里东北至静海县治九十里西北至文安县 
治五十里大清一统志原大城本汉东平舒县属渤海郡太平寰宇记原代郡有平舒城故加东地理 
志曰勃海之属县也水经注增东平舒故城今大城县治汉置水经注漳水枝渎径东平舒县故城南 
代郡有平舒城故加东魏氏土地记曰章武郡治世以为章武故城非也大清一统志增平舒县在瀛 
州东北一百二十五里衡漳水在其界括地志增大城县西北去霸州九十五里本汉东平舒县北齐 
为平舒县周显德六年割隶霸州今改名大城太平寰宇记原后汉属河间国晋于此置章武国后魏 
为章武郡北齐废郡为平舒县隋开皇十六年于长芦县置景州以平舒县属焉大业末刘黒闼兵乱 
河朔侵吞郡县唐武德四年贼平县属景州贞观元年州废归瀛州同上原大城县五代时置属瀛州 
周显德六年属霸州舆地广记原宋金元仍旧明因之明一统志原正德七年知县事石恩始筑土城 
嘉靖中知县全尚贡张应武相继甃以砖建门楼二隆庆间知县赵德光补建二楼城周四里一十三 
歩髙一丈六尺为堞一千有九十四門东曰通和西曰安阜南曰明远北曰恩光环以壕广六丈崇祯 
六年知县毛云翰复増崇六尺大城县志臣等谨按大城县城本朝顺治九年重修乾隆八年改筑增 
故城基址在城北土垄回折相传是旧城又传名越州城今县城仍旧址筑只得其半大城县志原县 
治当城之中洪武元年主簿周自铭创置同上原学宫在县治西金天会十二年县令姚璧建元至正 
二十三年达噜噶齐杨甫重建元末兵毁洪武间县丞王峦复建弘治三年知县张津重修増设讲堂 
及光风霁月亭同上臣等谨按光风霁月亭今废原金刘光国重修庙学记昔王仲淹游孔子庙尝叹 
曰大哉乎君君臣臣父父子子兄兄弟弟夫夫妇妇夫子之力也盖夫子之道具于人心而着于君臣 
父子兄弟夫妇之伦其教具于六典而行于邦国乡党家庭之间自汉唐以至于今莫不知尊其道矣 
其道尊则其祀亦尊庙貎之崇垂之有永前哲之所以形于歌咏镌于金石者岂无谓哉平舒公廨之 
西孔圣旧宫在焉规制太陋瞻视未尊岁久而就圮天会十二年秋九月邑令姚公下车未久一日顾 
谓僚属诸士子曰风化之地衰敞若此吾何以辞其责乎乃积良村运坚甓集众工以量度之上而殿 
庑下而庖庾莫不缮治而复贲之墁餙缭之垣堵焕然其一新矣余惟儒学之设明人伦育人才非徒 
羙观也唐虞三代之盛盖有自来而秦火煨烬圣学榛芜视学宫为傅舍者众矣昔范甯宰余杭性质 
直好儒学风化大行于期年之后自中兴以来莫之或先云今公加意学校可无愧于余杭风矣然范 
公之崇学敦教者不止于修葺宫墙公之教平舒也岂无身先士类者乎其于圣经贤传之大旨君臣 
父子之大伦礼乐刑政之大法讲习讨论于师友之间勇徃奋迅洗濯刮磨务臻斯道之妙士习丕变 
与学宫而俱新庶不负夫子之教而造士作人之盛心愈久而不冺也于是乎书大城县志原元马克 
忠重修文庙记皇宋吕蒙正作孔子庙碑云圣人之兴也能成天下之务能通天下之志然不能免穷 
达否泰之数是故达而有位则圣人之道泰尧舜禹汤是也穷而无位则圣人之道否我先师孔子是 
也此时之所值虽殊而功之在天下万世者则均尔昔者大道既隐其风渐漓英灵始谢于衰周德教 
方隆于大汉辟邦家之正途播古今之彛宪百王取法千古师宗信乎夫子之道消息两仪损益三代
 立三纲而垂五教正礼乐而辨中外其有补于生民而垂于万世者盖贤于尧舜而禹汤莫之过也郡 
县各立学校以吾夫子为宗而配之诸贤所以崇德报功也自兵燹之后积有百年祀典衰而文教微 
平舒故有文庙黝垩漫污瓦甃剥落废毁殆尽至今三十三年达噜噶齐扬公宰邑下车之初躬谒圣 
庙覩草莽荒芜之状咨嗟瞻顾有戚于中乃与其僚属及诸士大夫谋曰圣庙未新文风未振尹兹邑 
者宁无愧乎于是命工庀材规办赀费相农隙诛茅茨即故基为筑垣墉自殿庑以至斋舍靡不聿新 
宏敞轩閟璀璨辉煌视昔则加隆矣故崇祀有所而神得其依授教有居而士安其业爼豆生辉儒林 
生色杨君功在庠序亦伟矣哉爰自经营之日不朞月而落成盖以侯躬亲其事榱桷砖埴之类积储 
素具无取给于民也宜其成之速而公无废务民不知劳也邑人张温刘泽等遹观厥成而乐民之不 
扰恳余书于石以扬其羙乃从而铭之铭曰圣道昭彰兮儒风庆延崇彼庙貎兮厥功茂焉雕甍画栋 
兮金碧相鲜琢词贞珉兮奎壁星联春秋致祭兮陈其豆笾人文宣朗兮亿万斯年同上原滹沱河出 
县北一百三十里太平寰宇记原永济渠在县东五十里同上臣等谨按大城县东二十五里为青县 
界永济渠在县东五十里地入青县今非大城所辖增黑龙港河在大城县南上流有三一自县西南 
径南头村入境循四呈口与盐河会一自县南曹家市北流迤逦至四呈口一自青县扈家店流至四 
呈口与盐河会流大清一统志臣等谨按黒龙港河与子牙河合详见后条乾隆五年疏浚原大城县 
北有子牙堽相传以为太公尝居此所谓北海之滨是也河中有钓台浮出烟波土人云常随水髙下 
</div>
    <div class="pagination">
<a href="钦定日下旧闻考_page282.html">上一页</a><span>...</span><a href="钦定日下旧闻考_page278.html">278</a><a href="钦定日下旧闻考_page279.html">279</a><a href="钦定日下旧闻考_page280.html">280</a><a href="钦定日下旧闻考_page281.html">281</a><a href="钦定日下旧闻考_page282.html">282</a><span class="current-page">283</span><a href="钦定日下旧闻考_page284.html">284</a><a href="钦定日下旧闻考_page285.html">285</a><a href="钦定日下旧闻考_page286.html">286</a><a href="钦定日下旧闻考_page287.html">287</a><a href="钦定日下旧闻考_page288.html">288</a><span>...</span><a href="钦定日下旧闻考_page284.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
