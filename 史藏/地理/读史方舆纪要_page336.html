<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 336 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 336 页/共 479 页</h1>
    <div class="content">
　　府山川明秀，原隰沃衍，居列郡之中，为襟要之地。

　　高安县附郭。汉置建成县，属豫章郡。武帝元光四年，封长沙定王子拾为侯邑。后汉仍为建成县。晋、宋以后因之。隋属洪州。唐武德五年，改今名，避隐太子讳也。又置靖州治焉，寻为筠州治。八年，州废，县仍属洪州。南唐以后，复为州郡治。今编户三百里。

　　○建成废县即今府治。汉置。唐始改曰高安。五代梁开平三年，危全讽以抚州兵攻洪州，请兵于楚，马殷遣军围高安，淮南将周本败楚兵于上高。宋亦为高安县。《志》云：郡旧有土城，唐初筑。宋元丰中修筑，建炎间又复增葺。元初毁，至正末亦尝营治。明正德六年，改营郡城，以砖石，又浚濠为固，有门九，城周十四里有奇。又城中旧有子城，宋时土筑，环城为濠，周三里，有门四。元毁。明正德元年增修，缘碧落山后筑墙，以卫府治。六年，经华林贼焚毁，郡守邝重建，石为墙，颇称严固，周一里有奇。

　　华阳废县府西四十里。唐武德五年置，属靖州，寻属筠州。八年，与州俱废。○云棚城，在府北三十里。又府北五里有断水桥城。隋大业末，萧铣、林士弘攻掠江西，土人应智顼拒贼于华林山，筑云棚等城，召义兵保安此土。二城，即其故址云。

　　○碧落山在府治后。下临井邑，尽在目中，一名凤凰山。山后有五龙冈，前临蜀水。又有李八百洞，久塞，亦曰迷仙洞，在郡之后圃。山之西脉曰逍遥山。又大愚山，在府治东南朝阳门外，门据山为固。又有龙化山，在府西南上蔡门外。○米山，在府北二十五里。《豫章记》：此山四面流泉，土地膏沃，生禾香茂，为米精美，唐因以名州。

　　败伏山府南百里。相传梁末陈武帝起义兵破贼，伏军于此，因名。又荷山，在府南二十五里，中有池，多红莲。山之南有琴岭，其形如琴。○凤岭山，在府西七十里。《志》云：唐初，靖州刺史应智顼屯兵之地，山势峭拔，远望如凤。相近者又有飞霞山，亦耸秀。

　　华林山府西北七十五里。有玄秀峰，相近有主岭、南北岭、三宝岭，皆山势危峻。正德七年，官兵分屯于此，进讨华林山贼。谚云：若要华林败，三宝去立寨。少南曰南山，皆华林之冈阜也。《志》云：华林山周百里，与奉新县接界。又白云山，亦在府西北七十余里，有涧泉瀑布诸胜。其相接者曰白鹤山，亦幽胜。○谢山，在府西北百里，奇峰怪石，甲于群山。

　　龙珠岭府西北四十里。又府西南六十里有鸡笼岭，高数百仞，皆以形似名。旧《志》：高安县有石炭岭，产篁竹，唐因改州为筠州。今府治北凤凰山下有大石，色黑，碎之若炭。《永和山川记》：建成县西有羊山，山产燃石。《豫章记》：建成县有葛乡，有石炭二顷，可燃以爨。疑即石炭岭矣。

　　○蜀江在府治北。源出袁州府万载县境龙河渡，流至上高县凌江口，合新昌县盐溪，历郡城中而东出，汇于南昌之象牙潭而入章江。亦曰锦江，亦曰锦水，《水经注》亦谓之浊水。自府西南来，折而东注，界为两崖。汉晋旧有城池，世远圮塞。唐武德中，李大亮始筑土城，浚濠以受之。今郡城分南北，锦江中贯，市南溪设三闸，而城跨其上，以为防卫。宋乐史云：蜀江东流五百五十里而入章江也。○钟口江，在府南三十七里，源出荷山，流入蜀江。萧梁时尝获古钟于此，因名。

　　清湖府东十五里。其水四时莹彻。又珠湖，在府南十八里，俗传有仙遗珠于此。又府西南二十五里有药湖，相传以吕仙弃药湖中而名。其下流皆入蜀江。

　　鸣水府西北六十里。发源山谷中，流经此，北流入奉新县界，合龙溪诸水，而为奉新江。碧涧飞流，空谷振响，因名。又曲水，在府南六十里，源出上高县之蒙山，流出潦浒口，东入赣江。其势回环萦曲，因名。○华阳水，在府西南百里，源出临江府新喻县界，东北流入蜀江。又龙口水，在府西六十里，一名谈口水。《志》云：高安县西界有蛟湖，引流为龙口水，北流至花园埠，入于蜀江。又务农溪，在府东三十里，源出新建县东，至府城南流入蜀江。

　　○阴冈岭镇府南六十里，有巡司。《志》云：县旧有洪成巡司，革。○仁济桥，在府治东，旧有浮桥。宋淳熙十二年，改建石桥于两岸，作石堤以摄悍流，垒八墩于深渊，以酾水势。墩之上架木为梁，以石版。梁之上覆以厦屋六十余间，往来者便之。后修废不一，元季毁于兵燹。明弘治九年，因旧址复建，长数十丈，屹为津要。又府东有青湖、舣口等渡，皆蜀江津口也。

　　上高县府西南百里。东南至临江府新喻县九十里，南至袁州府分宜县百四十里，西北至新昌县五十里。本建成县地。后汉中平中，汝南上蔡民分徙于此，因立上蔡县，属豫章郡。晋太康初，改曰望蔡县，以上蔡人思其故土也。宋、齐以后因之。隋复省入建成县。唐武德五年，复置望蔡县，属靖州。八年，又废。僖宗时，钟傅以故县地置上高镇。南唐升元中，改镇为场。保大十年，升为县，属筠州。今编户百七十五里。

　　○上蔡废县今县治西。晋曰望蔡。隋废。《五代志》：唐中和末，钟傅以其地在高安上游，因置上高镇。宋白曰：以地形高上而名也。天四年，淮南将吕师周等戍守于此，以备湖南。既而师周奔湖南。五代梁贞明三年，楚马殷遣弟仔攻上高，大掠而去。南唐升为县，有城，周五里。宋嘉熙中增修。元废。明正德七年，凿池树栅，立四门，议循旧址修筑，未果。嘉靖末，始筑石城千一百二十二丈七尺。○米城，在县西北十五里顾城山下，或云唐末淮南所置戍守处也。

　　○镜山县东二里。山有三端，圆如镜，相对而峙，中有径，可通人行。县界五里又有屏山，山势连亘如屏，因名。○宝盖山，在县南二十五里，嵌岩岌，霭翠玲珑。稍南曰灵峰山，峰前有铜丁岭，一名铜精岭。又南五里有宝珠岭。

　　蒙山县南三十五里。周一百四十里，峭壁横险，乔木千寻，常有烟雾蒙蔽其上。山有多宝峰及上下两洞。《志》云：宋庆元间，常产银、铅，故峰名多宝，并置蒙山务于山下。○九峰山，在县西北五十里，接新昌县界。其峰有九，曰云末、飞云、香炉、翠霞、苍玉、芙蓉、清流、峨眉、天竺。县西六十里又有末山，与九峰相连，以耸峙天末而名。其相近者曰谢君岭，高数百仞，接万载县界。

　　天岭县西二十里。岭最高，行者若登天然。《志》云：县北三里有敖岭，亦曰敖峰，高峻为近郊之胜。又礼架岭，在县西北六十里，高峻多石，洞深且阔，兵燹时，土人避此，寇不能近。县西北七十里又有蓬莱岭，草木蒙密，云雾杳霭。又有黄凤岭，在县西九十里，相传昔有黄凤集于此。○慈光洞，在县西四十里，悬梯而下，始有门可入。唐乾符二年，黄巢之乱，民逃避于此，壁间题字犹存。又旺贤冈，在县北二十里，一名黄田冈。

　　○蜀江县治西。自万载县流入，至县西北二十里凌江口，新昌县水亦流入焉。又东南流经县治南，又东流入高安县界。又斜口水，在县西十里，源发蒙山，入于蜀江。

　　鸬鹚洲县治东南，当蜀江水口。又仙姑洲，在县西六十里。县境又有八叠洲，皆在蜀江中。又章树潭，在县治西，其水澄澈而渊深。

　　○离娄桥镇县西七十五里。有巡司。○蒙山务，在县南四十里，蒙山之南麓也。宋置为采炼银铅之所，今废。

　　新昌县府西百二十里。西北至宁州二百里，西南至袁州府万载县百里。汉建成县地。三国吴析置宜丰县，仍属豫章郡。晋因之。宋初废。唐武德五年，复置宜丰县，属靖州。八年，废入高安县。南唐以宜丰旧地为盐步镇。宋太平兴国六年，以地广势险，于宜丰故城置今县，属筠州。元元贞初，升为新昌州。明仍为县，编户百二十九里。

　　○宜丰城县北三十里。孙吴置县治此。唐改置于今治。宋因之，改曰新昌。有土城，元圮。明成化间，因旧址修筑，寻砌以砖石，周五里有奇。

　　康乐城县东二十里。本建成县地。孙吴黄武中，析置阳乐县。晋太康初，改曰康乐，仍属豫章郡。刘宋封谢灵运为康乐侯，即此。齐亦曰康乐县。梁、陈因之。隋废。《志》云：上高县北十五里有阳乐城，盖地相接云。

　　○三峰山县西五里，与县治前盐岭相接。《志》云：盐岭高出群山，下瞰邑市，鳞鳞可数。县东门外又有折桂峰，奇石耸秀，俗呼火焰山，岁多火灾，后平其顶，改今名。○吉祥山，在县北五十里，一名瑞云山。山高耸，中有聪明泉。又尉山，在县西七十里，盘亘数里，相传南昌尉梅福栖隐处。

　　黄冈山县西八十里。山势磅礴耸秀，为新昌诸山之冠。又八叠山，在县西北九十里。山形盘郁，叠嶂纵横，断而复续，因名。又县西百里有黄蘖山，一名鹫峰山，泉石奇胜。唐宣宗与僧黄蘖观瀑布于此。○五峰山，在县西北百里。山有归云、积翠、罗汉、月桂、佛岩五峰。《志》云：县西五十里有九峰山，与上高县接界。

　　西岭县北六十里。望东面诸山，兀起蹲伏，若翔舞状，亦曰攀龙山。又县东北七十里曰北岭，截出云外如屏嶂，峰峦相倚，紫翠万叠，有飞瀑三四道，颇为奇观。

　　○盐溪在县治西。一名若耶溪。源出南昌府宁州界，流入县境，至县南三十里，出凌江口，入上高县界，东流而入蜀江。又治西南有小斜川，亦流合于盐溪。○濯湖，在县东二里，相传晋旌阳令许逊濯衣于此，因名。

　　○大姑岭镇县西三十余里。有巡司，明洪武五年置。又有黄冈洞巡司，本宁州之定江巡司，万历四年改。

　　◇南康府东至饶州府三百里，南至南昌府二百六十里，西至九江府德安县百三十里，北至九江府百八十里。自府治至布政司见上，至江南江宁府一千三百二十里，至京师四千六百七十五里。

　　《禹贡》荆、扬二州之域。春秋时，为吴、楚之郊。战国属楚。秦属九江郡。汉属豫章郡。后汉因之。晋初，仍属豫章郡，寻又兼属寻阳郡。宋、齐以后因之《通志》云：陈为豫宁郡地。隋属洪州。大业中，属豫章郡。唐仍属洪州，后兼隶江州。五代时，南唐亦为江州地。宋太平兴国六年，置南康军。元曰南康路。明初，改为西宁府时为元至正二十一年，寻曰南康府元至正二十四年改，领县四。今仍曰南康府。

　　府负匡庐之胜，面彭蠡之险，引湖口之舟航，屏南昌之肩背，势雄吴、楚，泽接江湖。刘裕败卢循之众，王守仁破宸濠之军，道皆出此云。

　　星子县附郭。汉枭阝阳县地，属豫章郡。宋以后因之。五代时，杨吴以境内有落星石，置星子镇，属德化县。宋太平兴国三年，升为星子县，属江州。六年，置南康军治焉。今编户二十八里。

　　○南康城即今郡城也。宋太平兴国中，置军，筑土城，周五里有奇，寻圮。元末徐寿辉、陈友谅等相继寇掠。郡无城郭，屡复屡陷。明正德七年复筑。明年，以砖石，以防寇乱，东西环濠，南临湖。嘉靖以后，屡经修治，为门五，城周六里。

　　○庐山府西北二十里。其峰岭岩谷洞壑之属在境内者，奇胜以百计，北与九江府接界。详见前名山庐山。○玉京山，在府西七里。一名上京山，当湖之滨，一峰最秀。其东西云山烟水数百里，浩渺萦带，皆列几席间。又层城山，在府西五里，一名乌石山，亭然独秀。下有蒲溪湾，流入彭蠡湖。府西南十里又有凤凰山，蜿蜒特起，水涨山浮，如凤翔然，一名流星山。

　　鞋山府北六十里。独立湖中，形如鞋，高数十丈。《浔阳记》：神禹尝刻石纪功于此。明初，陈友谅败于康郎山，其将张定边挟之退保鞋山，为明师所扼。本名大孤山，与九江府接界。○龙塘山，在府北三十里。峰峦峭拔，环抱湖湾。又西北十里有屏风山，丹崖紫壁，环绕如屏障然。《志》云：府北四十五里曰吴章山，与庐山接，岭峻峡隘，或谓之吴障山，以其为吴之障也。岭北为德化县界。

　　○宫亭湖府东五里，即彭蠡湖也。一云在府南一里，接南昌、饶州二府界。梁承圣二年，豫章太守萧永将兵讨陆纳于湘州，军至宫亭湖而溃，盖道出湖中也。《志》云：湖之西北有落星湖，湖中有石山如星，相传星坠水所化也。梁王僧辩破侯景于落星湾。宋建炎三年，命李邴等自建康扈从隆太后如洪州，过落星湾，暴风覆舟，宫人溺死无数，惟后舟无虞。一云落星石，高五丈，在城南五里湖中。宋孟后过此，立落星寺。夏秋之交水涨，石泛于波涛之上。隆冬水涸，可以步涉。后改寺为福星院，又为法安院。

　　灵溪府西三十里。又府西南五十里有龙溪，府南二十里有沙溪，六十里有渚溪。又有鸾溪在府西二十五里，又西一里有石镜溪。俱源出庐山诸峰，下流皆入于彭蠡湖。○ワ藤港，在府西南二十六里，源出府南三十里之黄龙山。又谢思港，在府东九里，源亦出庐山，俱流入鄱阳湖。又谷帘水，在府西三十五里，源出庐山康王谷，曰谷帘泉，下流入于彭蠡。陆羽《茶经》品为天下第一。桑乔山疏云：康王谷在府西六十里，泉在谷中，曰谷帘，其源出庐山绝顶之汉阳坡，悬注三百五十丈。今亦见九江府德安县。

　　渚矶府南七十里，当鄱阳湖之西渚。明初，与陈友谅相持于鄱阳湖，既而明师泊左蠡，友谅亦移泊渚矶，即此。渚，或作潴。《舆程记》：府南十里为瓜蠡，又六十里为渚矶，又六十里，即南昌府之吴城驿也。又黄婆矶，在府治东南二里滨湖，宸濠为伍文定所败，尝退保于此。○芙蓉洲，在城西二里，与玉京山相连。又鼍河洲，在府南十五里蓝车山下，滨鄱水，蜿蜒若鼍。府西六十里又有火烧洲，接新建、建昌二县界。相近又有绵条洲，与大洲相连，亦接建昌县界。

　　石堤府治南。江浒舟楫之冲，每风涛骤至，舣泊无所。宋元中，知军吴审礼始栅木为障。崇宁四年，孙乔年以石为堤，延袤百五十丈，横截洪流之冲，中开为门，以通出入，内浚二奥，可容千艘。岁久浸圮。淳熙七年，朱熹来为守，岁适歉，遂捐金募饥民增筑之。明景泰五年，嘉靖四十三年，亦相继增筑。《志》云：城西有西湾，在石堤内。宋徐端辅、朱熹知军事，相继作石闸，以泊客舟处。当夏秋水涨，商旅牵舟，萦纡循绕，人力疲乏，故又号为西疲湾。又湖西北有神林湾，多林木，中有神庙，商贾阻风泊此，必祈祷而去。○田公堤，在府治南一里。明万历二十一年，以石堤迤东一带，湖水荡啮，渐及城址，郡守田因筑石堤，长数百丈，以卫之，民因谓之田公堤。

　　○长岭镇府东北三十里，有巡司。明洪武十一年，置于府东二十里废延庆县，寻移置于府南三十里之渚溪镇。万历中又移置于青山镇，仍曰长岭巡司。○匡庐驿，在府治南一里。《志》云：府东一里有锦冈岭，宋置锦冈驿于其上。明初改置今驿。

　　都昌县府东百二十里。北至九江府湖口县百四十里，东至饶州府百三十里。汉枭阝阳、彭泽二县地。唐武德五年，置都昌县，属浩州。八年，州废，改属江州。大历间，徙治彭蠡湖之东，属饶州。宋太平兴国中，改属南康军。旧无城。明嘉靖三十七年创筑，四十一年始就，周五里。编户五十九里。

　　○都昌旧城在县北九十里王家市。唐初，置县于此。《志》云：唐以彭泽县地置浩州，又分杨梅岭以南更置都昌县属焉。一云李大亮刈鄱阳西雁子桥之地置此县。《纪胜》云：雁子桥，饶州之北壤也。唐始立县在狮子峰之南，其地先有古城，莫知年代，遂因之创县，以地名都村，远与建昌相望，近与南昌相接，遂号都昌。后移今治。今犹谓故城曰衙前。○彭泽故城，在县北四十里。盖梁、陈时尝徙治此。旧《志》云：古县盖治此，晋陶潜为彭泽令，即此城。误。

　　左里城县西南九十五里。晋义熙六年，卢循为刘裕败于大雷，走还寻阳，将趋豫章，乃悉力栅断左里。裕攻栅而进，循复败走。又陈永定三年，侯安都击余孝劢于新吴，军至左里，适王琳将曹庆等救孝励，还与安都遇，安都击败之。杜佑曰：地在章江之左，因名。《元和志》：杨澜湖北曰左里。《郡志》：县西北八十里有左蠡山，以临彭蠡湖东而名。明初，与陈友谅相持于鄱阳湖。明师自罂子口移泊柴棚，去敌五里许，诸将以湖水浅，请移舟扼江上流，乃泊于左蠡。正德九年，河南盗由湖广至江西，掠星子，都指挥赵钺败之于左蠡，即此。今有巡司。又檀道济城，在县西北七十里，相传道济讨谢晦时经此所筑城也，今其地有城山。

　　○松门山县南二十里。俗呼山。明初，陈友谅围南昌，太祖帅舟师赴救，自松门入鄱阳湖，战于康郎山，是也。《一统志》：松门山在南昌府北二百十五里，上有石镜。○石壁山，在县治西，临大江，有石如壁。一云山在县西南十里。又大矶山，在县西七里，一名望仙山，顶有平石，可以眺远。其西南里许为小矶山。《志》云：县北十里有芙蓉山，其山大小相对，形若芙蓉也。

　　华山县东北九十里。突然峭拔，高压众山，拟于太华。县东北百里又有黄金山，顶有龙湫，下有大石，飞泉喷落，谓之水岩。○元辰山，在县西四十里。相传晋苏耽居此得仙，一名苏山。《道书》以为第五十一福地。又土目山，在县西北八十五里，临大湖，巨浪冲激，成孔如目，因名。

　　○鄱阳湖县东南二十里。远近群川皆汇于此。西北入湖口县，注大江。春夏浩荡无涯，谓之东鄱阳，至冬则水束如带。又县北二十里有郭山湖，一名郭家湖。县西北二十余里有石流、吴江诸湖，八十里有左蠡湖，皆鄱阳之支委也。

　　新开河县治西一里。宋绍圣中，纲运船泊湖边，以大小矶湍急，请开此河，以避风涛，因名。又后港河，在县北六十里，自左蠡石流嘴引入县西北二十五里之吴江湖，又由县北二十里北庙湖至王家市，有九十九湾，春夏水泛，广通舟楫。《志》云：县东南三十五里有山田港，临鄱阳湖，引水溉田。○陈令塘，在县治南一里。唐咸通元年，邑令陈可大筑塘以阻潦水，因名。《闻见录》：县南四十里又有四山塘，由余干县康山入县境之道也。

　　○柴棚镇县东南七十里鄱阳湖中。有柴棚巡司。明初，与陈友谅相持于鄱阳湖，既而自罂子口移泊柴棚，是也。《舆程记》：自县至饶河口六十里，又十里为柴棚，又十五里为钓台，又五里为周溪，又十里为打石湾，又十里为棠阴巡司，饶州府鄱阳县界也。又左蠡巡司，在县西故左里城，明初置。

　　四望山寨县东南六十里鄱湖中。宋元时置巡简寨于此，以备逋盗，今废。《志》云：县西北七十里有彭蠡戍，西临彭蠡湖，陈末置戍于此。唐武德五年，以江湖阔远，遂置镇。景龙元年，复为戍，以扼要冲。又有檀山戍，在县北九十里，与马颊相对。唐武德五年，以水陆之冲，置戍。《寰宇记》：檀头山有石室，以宋檀道济尝领兵登望而名。其地盖与城山相近。

　　团山驿县西南一里。洪武初置。《志》云：县西十五里旧有白石驿，县东二十五里有矶子驿，县西四十里有赤石驿，七十里有游贤驿，西北八十余里有土目驿，俱宋元时置，明初废。○圣驾墩，在县治西三里。明太祖征陈友谅，驻跸于此，军士筑土为墩，一夕而成，因名。
</div>
    <div class="pagination">
<a href="读史方舆纪要_page335.html">上一页</a><span>...</span><a href="读史方舆纪要_page331.html">331</a><a href="读史方舆纪要_page332.html">332</a><a href="读史方舆纪要_page333.html">333</a><a href="读史方舆纪要_page334.html">334</a><a href="读史方舆纪要_page335.html">335</a><span class="current-page">336</span><a href="读史方舆纪要_page337.html">337</a><a href="读史方舆纪要_page338.html">338</a><a href="读史方舆纪要_page339.html">339</a><a href="读史方舆纪要_page340.html">340</a><a href="读史方舆纪要_page341.html">341</a><span>...</span><a href="读史方舆纪要_page337.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
