<!DOCTYPE html>
<html>
 <head>
  <meta charset="utf-8"/>
  <title>
   武林梵志 - 第 5 页/共 10 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   武林梵志 - 第 5 页/共 10 页
  </h1>
  <div class="content">
   伴庵在玛瑙寺侧有葛翁丹井祭酒冯梦祯顔其堂曰白业防僧性智焚修
　　妙智庵一名报国观音院在栖霞岭上旧多桃花春时烂然如霞故名栖霞左有宝云右有仙姑二山相挟岭在其中如剑门故名剑门岭有危松翠华如盖上临赐为御爱松有紫云洞栖霞洞金鼓洞灵芝岩乌石峰阎头陀盛暑曝背其上改名悟石
　　防国仁王讲寺在无门洞详记中　释文石记略曰洞在西湖北山智果山居后初阳台下紫云洞前旧传岩石防岈悬峦匝地宋有髙僧慧开字无门者居此故因师名云当淳祐理宗时召问法要称防命师求雨救荒得效赐号佛眼而师嗜静隠于此山师法躯短小毎登座说法必假重墄学者窃掩口胡卢师因命工凿后山成像约髙丈余且誓曰愿后有身伟不减此师既迁化距宋景定四年嵗癸亥十一月钱塘孙某妇李氏梦一僧持灯笼寄宿自云慧开道人翌日遂产男子异相非凢逮长身长九尺有竒出家受具是为中峰和尚于时咸识为无门祖师后身斯像徴也洞之右出则从防国左出则由玉泉左向则乌石峰右上则金鼓洞入从右脇则前绕澄潭入从左脇则髙藏像殿下为禅室庭除庖湢寮舍而巳古迹既废湮没无痕复于嘉靖甲申年有髙行沙门曰圆果厥号香林京口人也离俗既久操方有年逰歴至杭长行分卫夜宿三门时在仙林律寺檀信见其苦寒制新衣衣之送斋作供络绎蜂聚果师厌之略不少受遁至北高峰絶顶假一席之地缚草为团瓢止观其中主僧见其不出营食时时闵而给焉如是敛足已逾六载冬忽大雪旬有四日地积丈余主僧甚念是必僵死俄城中善信不期而防至者三十余僧相慰苦寒出郭何事咸曰夜梦闗公提刀立马厉声告曰北髙峰古佛饿困雪中几及半月何不裹粮救旃此无心道者饭之胜恒河沙百宝上施施佛也彼此相讶梦不少差众既覔师设供师怡然禅坐殊无冻馁之色作呗受斋举皆懽忻众因劝师下山师曰诸君早去每日未晡羣虎来集绕庵哮吼若迟返驾是必惊恐由是相送下山不觉行过积庆值一长人长可丈许师意必非凢人纵歩逐之愈趋愈疾俄至斯洞长人景防问诸薪者报云乌有而诸竖但拾瓦砾累于一矾石间师趺坐相对小憩良久石上恍然有光灼灼师拨去瓦砾顶相俨然爬搔砂土眉目尽显诸童喜笑而去告扬城市现像所以城中男妇聚观塞途礼像异师悉以衣祴手捧畚去其土湏臾毕尽像因毕露师慨然喜曰将非縁在斯乎遂谋募构小殿蔽之并得断碑复详无门祖师像也是时杭有守备内相郭公设食济饥以师道行延请为主是后两山凡遇禅讲咸以师笃实充为司库四众举称库头库头云师尝见前峰松际披拂俨如黄绢不测几长复作大雨堦庭尽没乃蛰其下遗坑一寻神临尚在隔嵗复归清泉自出久之方止先是土人相传为黄龙祠在昔祷雨灵应勅封灵济侯防国神龙师得断碑于斯有证夫龙之为物可巨可细可弥可宻即令倾天倒地覆雨翻云其性恒然凝寂三昧故云那伽常定无不定时果道人高行深修卧雪旬余居山数载出则经新古刹处定动恒然之间在佛法季运利益众生所度弟子若缁若素不下千计若今莲池法主东晖禅师皆其防学弟子夫山川洞壑由道见尊道在人必有所霞山定上人者迹虽栖栖而本实觧脱左司马公雅与契悟亦一时道行悬丝未絶果道人之前岂无一人见竖隳兴废劫中遂冺然无考呜呼文石感比世道行交废如果道人者亦寥寥其人定上人能拾士大夫遗言集之绍继前修庻几斯文俟夫君子易检讨云　冯梦祯诗序云辛丑九月十五日西湖放生事竣雨中从朱比部泰复潘太学景升防无门洞期而不至者为虞稽勲长孺俞徴君羡长分韵赋五言古诗余得金字薄云引湖泛纎雨继山寻所存在济物触事欣合簮吾生定有涯娱性赖丘岑遵涂始近隄歴畴带丰林遂得化人居窈窕入谷深絶壁绣莓苔幽涧戞鸣琴崇像斵石幻神龙随锡吟观化卑语海抚徃希布金且饥伊蒲塞聊以澄烦襟　朱长春得瑟字朝搴芙蓉英暮采桂华实有期山中人从迈理孤防凉秋风云厉防雨既萧瑟崇冈引载途隂溜启絶壁雀鸣空林中防走长松末洞门岌以幽古石白如雪言有黄龙防徃徃兴云窟感此化人居愿言投偃息神仙何当期年徃如过隙无为饰人世蹙蹙使生廹　潘之恒得玉字同流况慈航咨此生生祝纵鳞悉还渊放翼仍栖谷岂伊旷山行不遑懐水宿湖气溢漭沆岭雾垂霡霂良友倘不俱赏将焉告冲泥入溟烟乘兴匪由速到门桑竹清扪洞翆防触封云起瑶岛凿氷屑寒玉飞壁像飘云岿然瞻丈六突兀霄汉间敷泽想灵沃池舒宝胜光林奏迦陵曲感兹出世因何愿不詶复朔饥长莫辞鳬悲短莫续不忍蹒跚羞甘受轮转辱誓般若力共接西方躅　虞淳熈得商字补诗我昔骖黄龙逍遥青琳房豁落太无门聊与金僊翔手持緑玊杖驱龙出西方三翼开明湖苍茫烟水长放鱼戱莲叶波动芙蓉裳雨花散珠宫香水浮鸳鸯囘首渺丹崖洞壑滋瑶芳同舟二三客别我登石梁遥问昔所逰岩扉杳茫茫飞霞流锦石常防白毫光寒松鸣秋弦空翠天风凉长啸拂紫髯爽气凌金商叶落闻清声片片龙鳞黄呼我出岫云归来向空王阊阖尚可排石户徒相望窈窕入无倪极目笑长桑吾当握骊珠囘光照石牀龙卧三千春衔日上髙苍　吴用先诗序云万厯壬寅夏五余憩圣僧庵上人霞山为余道无门石像之竒余意佛眼中香林名为徃来而实无徃来者提灯寄宿案砾放光祗为防戱三昧耳上人于此承当不因为赋曰正法当秋晚津梁像教开化身留石壁瑞气绕香台象罔从谁覔珠不用媒无门千古意徙倚白云隈
　　双桐庵在紫云山栖霞岭侧新安许太史买山构庵额曰双桐竹径迤岩牎幽寂可坐僧性慈焚修于兹如晓防双桐庵访了元师诗云挂鉢双桐下巉崖
　　屋半间庭隂留夜月堦色乱春山世念随云薄禅心共鸟闲相过话岑寂不厌启柴闗
　　净性寺宋干德五年吴越王建名净心院大中祥符改今额元末燬国初重建傍有青衣桥
　　净业堂在秦亭山为净性下院僧圆礼筑室数楹饶竹函阮公过题云君多直节出尘俗日与高僧相徃囘云集鳯毛清大夏春蟠龙角奋轻雷遂名万竹净业堂孙克书额曰香光庄严
　　碧漪莲社在秦亭山下孙克书黄汝亨题曰旃檀窟普慈院在秦亭山嘉靖初建僧广莫栖寂于此莫号仁安多著述晚年防云栖师皈心净土尝有颂云肘后神符杀百妖室中无复用吹毛太平天子颁新令不许门前更钉挑刺十指血书华严一部法华二十部覔地竖窆深卧其中董太史其昌为题石曰安法师墓
　　玉泉寺旧名净空院南齐建元中僧昙超説法于此龙王来聴为之抚掌出泉遂建龙王祠晋天福三年始建净空院于泉左宋理宗书玉泉净空院额以榜之祠前有池畆许清彻可鉴蓄五色鱼数十头逰泳如画其前溉田千顷近者曰鲍家田吴越相鲍庆臣采地也宣德间置白纸局就池造纸淆浊久之局废而泉复冽矣旁一小池水翠緑虽以白粉投之亦成緑色万厯间钱塘令聂心汤重建有晴空细雨扁方伯窦公供书本藏经于方丈命住持僧性科等守之其藏经每本首叶有识云三吴大知识捐赀刻经径山有送余者叹非家物流照众生藏山于山藏佛于佛玉泉古寺百千年几废兴而名不改佛力哉将山河大地非待尽者有乎月高欲殿蓬杳拟宫飞来飞去意将何穷玉人呈相自西徂东生返乐土佛縁是空万厯辛亥秋合肥窦子偁识又匾曰神龙抚掌处旁有题云初防玉泉寺雨气在天登楼观鱼疑若出聴余以为乐方伯则曰此四族中苦海乎巳临小池细沸生花顾问僧不知所对归而求之乃神龙抚掌处也是日惊蛰心愈勃勃然动悲夫山来云外台岂世中一防浮沤穷尽瀛浡方伯为谁桐城吴体中同年友也窦子偁题　王在晋碑钱塘山谷湖濆氷泉流涌穴窦可通破竹可引其胜最者为虎跑龙井沁骨澄心清堪饮啜然多自上下下明溜响滴水精融液凡山皆然吾闻蛟龙之所潜水深洞黒冥莫穷底里杭之有玉泉介青芝坞石板巷九里松之间清冷湛澈方塘一鉴照人眉目鲂鲤文鳞浮沉出没悠然自适有客投饵鱼即受饵汲水不惊触人不避夏不知暑寒不知氷鱼之与水忘也见者亦忘其为鱼与水也寺以泉名转折而为方丈则甃石为平桥小磵喷珠飞沬滴如荷露洒如玊屑无云而雨无雨而防防生于水靣苔藻相染水入深蓝与青旻一色徃自南齐建元灵悟大师昙超卓庵讲经有老人于庵前抚掌泉自涌出泉名抚掌又曰细雨其来则自下上上满而靡见其溢淆之莫能使淆神龙变化覆雨翻云于鼓掌平地可成陆海巨浸可变桑田又安见夫大千世界自为升沉而干暵水泽不聴命于神物之呼吸耶防苍溪上大雨野中烈日蒋山厐眉直令一沼沸出西域止存其七山龙妙防化种种见竒其在本山则浙都之秀异独钟净空名院创于五代宋理宗皇帝御书玊泉净空锡额寺重葺于咸淳间元末燬而本朝宣德重兴歴年二百所矣万厯二十八年为织造内监孙公整其頽圮而住僧性科募金鸠工法宫梵宇益増而胜焉蠡水盂澜洸洋渊漠若金波玉海毘卢遮那如来所都实报无障碍土溟涬诞宕罔测邉涯大根萨埵优防其处而与夷苍水使者同宫左右顾而瞻忠魂义魄于横塘望紫岫晴岚于三竺钟灵防景气色神王池鱼可化为龙霖雨泽物西湖滴沥祗以供其一吸兴歇变迁安徃而不入厐眉老人之掌上也则予又安知千百斯年青芝石板巍然隤然若至今存否也请以问之龙神曰有子之言不二余乃为记勒石志之　白乐天诗湛湛玉泉色悠悠浮云身闲心对定水清净两无尘手把青笻杖头戴白纶巾兴尽下山去我知是何人　呉亷静过鲍家田诗摇斾家家酒扶犂处处村草深迷井口槿宻拥篱根緑水明秧本青山失晓痕多应忌蚕事畏客掩柴门　僧济颠诗千章老朩冷涵秋今日重来话旧防一池寒水凝虚碧照出当年五百流中有神龙隠头角为雨为霖苏旱涸圣主垂衣风雨调龙亦安然在丘壑　王世贞诗寺古碑残不记年清池媚景且留连金鳞惯爱初斜日玉乳长涵太古天投饵聚时霞作片避人深处月初还将吾乐同鱼乐三复庄生濠上篇　乔时敏晴雨轩诗有序灵苑山之阳有泉涌焉其规可二丈许虽风日鲜美时恒似防雨滴状则细雨所由名也予惜其名不雅驯易为晴雨顔其泉上小斋而系以诗湖光万顷浮春空湖上老龙卑故宫谢遣雷师别云吏跳身独入潢池中戢鳞藏珠等尺蝘池水不波疑镜融每当旭日正澄霁波纹衍漾如飞靀耳边曽未闻淅淅眼底辄复防蒙蒙信知此龙用不穷有为自妙无为功大能山海小盆沼变化良与真宰通巻舒潜见亦偶尔讵肯屑屑私天工我行泉闲习龙意为传此语开羣防饱闻九土困焦灼终拟肤寸酬穹
　　灵寺辟于晋太康中伏虎禅师所创一名鹫院新志称吴越王时建非也俗传为裴休墓院亦非也万厯初僧散寺败仅存殿宇邑人左布政陈善延僧通慧居之寺旧有眠云堂今废翠防阁洗鉢池妙髙台台已废址或云在背山之顶或云即右偏山椒今法禅居是也嘉靖末年有邑诸生张少岳万言者隠于寺中四十年不入城市为诗文有幽致通政周诗相与倡和为筑聴泉亭于寺侧居之诗有记今在亭中山人徃而泉石转属他姓荒僻岑寂防人罕至天隂月黒时闻伥啸寒泉喷薄尚无恙云　苏轼妙髙台诗灵峰山上宝佗寺白髪东坡又到来前世德云今我是依稀犹记妙髙台　许应元灵峰寺诗空门传不二令节届重阳防取莲花净无烦菊蕋芳沙虗喧候鴈露冷咽寒螀幽赏岂终巳请防山月光　周诗早春入灵峰诗杪秋经月社门幽献嵗方为鹫岭逰梅蕚巳防迎腊吐涧泉犹自带氷流云萝行乐风尘隔江海初衣嵗月遒闻道山人思削迹尚嫌城市迩丹丘　周诗聴泉亭记杭郡西湖诸山以二高峰为望北高峰蜿蜒东行鬰起岩峦灵峰为竒峰左右泉源胥委禅林之南雨成瀑而晴如珠聴泉石为胜少岳山人栖迹灵峰披荆棘开防翳始得兹泉已又汰沙砾决污滓而得兹所谓听泉石者葢旧物也石厚盈尺方广几丈乃举之层崖之下而置之悬流之上为命今名云山人于石西偏构草阁一楹日吟哦其中未几余以病告来归于山人月率三四过过率登石箕踞竟日忘去则谓山人曰峰以泉胜泉以石胜兹石之上可琴可奕可樽可茗可慿可眺可吟可啸顾不当亭耶山人韪余言方是时郡中人士雅有丘壑之尚者多从山人逰石上闻余言则争捐赀为山人命材鸠工之助甫浃旬亭遂告成诸君子则又载酒赋诗落之而请余记其事余惟山川灵秘在在而有其彰显也必系之人灵峰之有泉石其来旧矣顾自胜国以前无从考者迨入国朝兹峰彰彰郡人耳目而泉石之胜尚湮防无闻乃垂二百年得山人发之山人之栖是峰也又垂三十年然后亭之则岂偶然之故耶顾曩未亭也宜亭而辄虗迨其既亭无论士即山樵野衲咸相视色喜以为若天造地设不可无此亭者夫徃者与山人逰凡几曽未有及兹举者乃余发之诸君子适乐成之则又岂偶然之故耶山人于世味殊淡而于世故一切不营乃兹亭之构则经营区画靡所遗虑诸君子者不竞心于纷华绮靡之区而独于枯槁寂寞之地用情若此其雅致高韵胥足尚矣继自今酒食徴逐之流城市腥艳之论其尚毋辱兹亭哉少岳山人张姓万言名记之者则与鹿周生诗也
　　普福讲寺在九里松一名十方天台教院宋咸淳间天台僧明砺募贵戚鲍氏建凢八年始成穹殿杰阁诸刹罕伦饭僧至三千人易之巽为记有魏国公大普福扁赵子昻芝云堂额国初犹盛今寥落将灭矣寺有十景芝云台緑雪坡药涧桥思忆观音葛翁泉辟支塔锡杖山瑞冈坞玉莲池仙芝泉　邓文原寄住持无公诗净土谈屡欵扉平生我亦悟毘尼天台道在毘陵记庐阜神交惠逺师度岭白云飞锡处散花清昼説经时西南峰下龙路曽记山房旧赋诗
　　圎觉天台教寺自唐开山为修证了义法师塔院宋南渡后重建髙宗书天中万寿圎觉寺额以赐时有僧守璋能诗所着有柿园集髙宗尝书其晚春一絶云草深烟景重林茂夕阳防不雨花犹落无风絮自飞复亲书圎觉经及制二诗赐之诗云古寺春山青更妍长松修竹翠含烟汲泉拟欲増茶兴暂就僧房借榻眠久坐方知春昼长静中心地自清凉人言圎觉何曽觉但见尘劳尽日忙寺有归云堂三昧正阁清凉觉地皆理宗御书元至正燬　宋吴宝镆诗梵室飘香隔竹闻壁间旧赐宝奎文山深翠辇经行处犹卧从龙数片云
　　黒观音堂在集庆寺东俗传治间太监张庆逰山至此见青衣女子冲过匿入此庵索之不得见座中黒漆观音礼拜而去香火遂盛此蒙瞆之説也观音岂真女子哉　白玉蟾观音像賛云栁絮多头绪桃花好靣皮夫是之谓谁东海比丘尼又云顶戴弥陀呈丑拙手持杨栁惹尘埃纵饶人得三摩地当甚街头破草鞋亦防戏语
　　集庆讲寺宋理宗淳祐十二年贵妃阎氏建为功德院阎氏鄞县人明艳絶伦后宫为之夺宠寺额皆御书巧丽冠于诸刹经始之辰内司分市材朩于郡县旁縁为奸望青采斫鞭笞追逮鸡犬不宁虽勲臣旧辅墓皆不得自保或作诗讽之曰合抱长材卧壑深于今惟恨不空林谁知广厦千斤斧斵尽人间孝子心其后恩数渐隆虽御前五山亦所不逮一日忽于法堂鼓上得大字一联云净慈灵隠三天竺不及阎妃好靣皮于是行天下缉捕其人终不得有三池九井月桂亭金波池善法堂并废犹存理宗御容一幅燕逰图一辐后改额显慈集庆讲寺列天台讲院第一刹正统间废嘉靖年中贵邓文镇召僧焚修至今仇仁近诗半生三宿此招提眼底交防更有谁顾恺漫留金粟影杜陵忍赋玉华诗旋烹紫笋犹含箨自摘青茶未展旗聴彻洞箫清不寐月明正照古松枝
　　灵隠禅寺晋咸和元年僧慧理建山门扁曰絶胜觉塲相传葛洪书或云宋之问书寺有石塔四皆吴越王建宋景德四年改景德灵隠禅寺元至大元年僧慈照重修觉皇殿至正间燬国初重建改灵隠寺宣德间僧昙纉建三门靣壁轩良玠建佛殿殿中有拜石长丈余有花卉鳞甲之文工巧如画正统间玹理建直指堂堂扁张即之书旧有百尺弥勒阁莲峰堂千佛殿延賔水阁望海阁巢云亭见山亭白云庵松源庵及宋理宗御书觉王宝殿妙庄严域并废隆庆巳已罹祝融煨废殆尽万厯壬午寺僧德明圆辅圆宁延法师易庵通公主席太宰张瀚为之防法倡縁建殿宇廊庑凡百楹塑诸佛圣像铸钟竖钟楼重建慧理永安普同等塔悉就辛亥僧性证重建禅堂方丈廻龙桥方伯浮渡吴公复捐俸百余金建桥亭题曰觉路津梁上供凖提佛题曰宻因阁又为复阁曲轩以对溪流扁枕石漱流及云松巢额壬子延介如石公讲楞严义海于寺寻葺方等懴堂集三学精通禅者修方等懴法寺门原有五亭今止存冷泉由冷泉亭而上为翠防亭韩蕲王布袍跨驴日夕行防其中口不言兵今尚有故址　宋之问逰灵隠寺诗鹫岭鬰岧嶤龙宫锁寂寥楼观沧海日门对浙江潮桂子月中落天香云外飘扪萝登塔逺刳朩取泉遥霜薄花更发氷轻叶互凋夙龄尚遐异搜对涤烦嚣待入天台路防余度石桥　张祜飞来诗西南山最胜一境是诸天上路穿岩竹分流入寺泉蹑云丹井畔望月石桥边洞壑江声逺楼台海气连塔明春岭雪钟散暮松烟何处去犹恨更防顶莲　白居易题冷泉寄唐林夫诗灵隠前天竺后两涧春淙一灵鹫不知水从何处来跳波赴壑如奔雷无情有意两莫测背向冷泉亭下相萦廻我在钱塘百六日山中暂来不暖席君今欲依灵隠居葛衣草履随僧蔬肯与冷泉作主一百日不用二十四考书中书　贾岛灵隠寺诗峰前峰后寺新秋絶顶高见沃州人在定中闻蟋蟀鹤于栖处挂猕猴山钟夜渡空江水汀月寒生古石楼心欲悬帆身未遂谢公此地昔曽逰苏子瞻逰灵隠寺诗君不见钱塘湖钱王壮观今巳无屋堆黄金斗量珠运尽不劳折简呼四方宦逰散其孥宫阙留与闲人娱盛衰哀乐两湏臾何用多忧心鬰纡溪山处处皆可庐最爱灵隠飞来孤乔松百丈苍髯须扰扰下笑栁与蒲高堂防食罗千夫撞钟击鼓喧朝晡凝香方丈眠毺絶胜絮被缝海图清风徐来惊睡余遂超羲皇傲几籧归时栖鸦正毕逋孤烟落日不可摹　林逋同运使陈学士逰灵隠寺诗山壑气相合旦暮生秋隂松门韵虚籁铮若鸣瑶琴举目羣状动倾耳百虑沉按部既优防时此振衣襟澄冷泉色泻我清旷心飘飖白猿声荅我雅正吟经台复丹井扪萝尝徧临鹤盖青霞映玉趾苍苔侵温顔煦槁朩真性讶幽禽所以仁惠政及物一一深洒翰嶙峋壁返驾旃檀林囘睨窣堵峰天半千万寻　陆务观冷泉放闸诗泉声飞出闸逶緑云间此地原无暑多时不入山草欹疑石坠水定见鱼还谁得同鹤逰吟半日闲　僧契嵩冷泉独赏寄冲晦诗南风掠波溪水满山中逰人来洗浣独立溪傍清兴更爱泉流芳草短平生幽计贵萧散世道纷纭何足算人间五月夏云烦相约归来君莫缓　张商英见山亭诗卷疎烟醉眼开浮云飞尽见崔嵬苦嗟霖雨遮藏久深谢清风引致来丹桂有时明月满旧山无路白猿哀禅师指我真空理心火茫茫一夜灰　王守仁逰灵隠寺诗灵鹫髙林暑气清竺天石壁雨痕晴客来湖上逢云起僧住峰头话月明世路久知难直道此身那得尚虗名移家早定孤山计种果诛茆却易成　张瀚逰飞来峰诗长松十里昼隂重引入飞来第一峰洞里紫霞明日月天边青霭挿芙蓉小桥不断横溪路古寺先闻隔树钟恋赏顿忘城市逺归途几处暮云封　夏言逰灵隠和杨邃老诗扪萝诘曲歴崔嵬玉削芙蓉靣靣开白日老僧初出定仲春有客到山来林深秪树云霞绕地逈诸天日月囘世上宰官元是佛洞门猿鹤莫惊猜　补乐天诗在郡六十日入山十二囬宿因月桂落醉为海榴开黄纸除书到青宫诏命催僧徒多怅望賔从亦徘徊寺暗烟埋竹林香雨落梅别桥怜白石辞洞恋青苔渐出松间路犹飞马上杯谁教冷泉水送我下山来　李攀龙诗武林台殿敞诸天建自咸和第几年才到上方双涧合飞来何处一峰悬梵音动杂江潮转灯影常含海日传所以龙宫称絶胜骊珠交映使君前　乔时敏邀萧太史圃防灵隠期尽韬光诸胜雨阻有赋禅林遥上翠防重槛外苍茫逺寺钟雨色飞来双鸑鷟云光忽落秀芙蓉人如白雪吟偏壮座有青山泞未通自到龙门曽作赋肯教仙吏不相从
　　石佛庵在灵鹫山直指堂后梁简文帝所造迦叶维卫石佛二尊万厯间僧如□持凖提呪梦披荒莽中见石佛像身如芒刺募赀建庵庵后建凖提阁前后皆竹汤焕书竹林精含　觉迟居士沈防疏石佛从名山涌出千载胜縁凖提湏宝阁庄成一时善现良以众生业重每苔斑藓剥埋金刚不壊之身而佛毋行深正鸟语花飞破铁桶无明之相咒心性印多臂相严独对山前朗朗不起于坐手援天下事事了自当身无垢无净而搃持宻因不二乗时乗人而建立胜果必圆况乎鹫岭香飘下临无地狮林风逺直指余堂惊囘澹士前生从此中来此中觌露唤醒伽蓝幽梦应如是住如是布施三千界印证尔时十八咒传持兹土篝灯夜读茂才数月之縁着屐朝来居士片言之诺凡此有感有应有建立总之非因非縁非自然为是乐阿兰那奉劝檀波罗宻殿黒业造白业皈依无量光中办信心印佛心供养穷未来际谨疏　□以石佛未了因縁徴辞于灵山乞士复传意于圣水矜人呉之鲸而为之偈曰马祖靣壁坐九年即成道石佛背壁坐百年未成庵云何未成庵是庵非道故道成五叶芦庵成五株防若人金作土会见土成庵寻亦庵成道普愿世间人共成石佛愿庵成刹那顷石佛依然坐　陈继儒偈曰石佛出世凖提又来若人弹指楼阁顿开效尼上人梦石佛得石佛今复欲建凖提阁于庵后题偈倡之　西湖长豫章樊良枢疏效尼上人梦佛得佛澹防居士求子得子实相耶幻泡耶金刚经云不可见三十二相见如来凡所有相即是非相若见相非相即见如来上人建凖提阁于庵后是谓信心清净即生实相矣呉朗士陈眉公发三菩提心成是无量福德余不能以七宝大施喜其成而讃之上人但信是心不取于相如是不动荷担如来如是庄严佛土布满黄金将八百四千万亿众生共来顶礼咸瞻实相上人为説凖提神咒一遍散诸华香雨诸天花此阁成窣地光明藏矣
　　嵝山房郡人李居士因寺寮为栖隠处即墓其上遗诫并祭田俱归寺僧供祀事子孙不得干预万厯间僧鬻田且欲售屋矣司理丁公启濬断归寺判词古典可诵苐嵗久荒圮辛亥方伯呉公劄令祗树僧清茂焚修其中茂捐赀百余金重葺
　　韬光庵韬光禅师建师蜀人当唐代宗时辞师出逰师嘱之曰遇天可前逢巢即止师逰灵隠山巢沟坞值白乐天守郡悟曰此吾师命我也遂卓锡焉乐天闻之遂与为友题其堂曰法安尝以诗招之云白屋炊香饭荤羶不入家滤泉澄葛粉洗手摘藤花青芥除黄叶红姜带紫芽命师相伴食斋罢一瓯茶韬光不赴报之诗云山僧野性好林泉毎向岩阿倚石眠不解栽松陪玉勒惟能引水种金莲白云乍可来青嶂明月难教下碧天城市不能飞锡去恐妨莺啭翠楼前内有金莲池烹茗井壁间有赵阅道蘓子瞻题名
　　永福禅院在天圣寺侧与呼猿洞相对晋有上下永福寺剏自慧理法师前莲花后形胜山左香林亭右幽雅轩中有雨华亭金砂池诸胜　空谷禅师诗云声名累动帝王家曽挽春风上海槎永福门开最胜处江山一望不为賖厯代久废国初髙僧宗讵建大防宝殿寻燬万厯癸卯苕溪潘龙翰捐赀买永福故地延讲师耶溪若公修持其中若复建佛阁三楹禅堂香积十余楹方伯吴公扁曰古永福禅院给帖永防
　　无着禅师塔旧有无垢院因韩侂胄取以为夀地故迁院于灵石山下止存此塔后杨郡王复取为夀地遂起此塔乃陶龛也禅师容色如初髪垂至肩指爪绕身舍利无数留三日犹不壊竟荼毘之　僧肇淮海有诗云一定空山五百年不须惆怅启頺甎路邉多少麒麟冢过眼无人赠纸钱
　　邺公庵杭守祖无择爱此山之胜结庵于此以公所封名之自咏云松下门开入翠微草香花气袭春衣山中深僻无人到自有闲云共鹤飞　形胜山前感物华却乘清兴过僧家楼台消废无人问今古传闻只自嗟云拥断崖埋石笋泉冲凉雨落金沙慿君识得寻幽趣只管高谭至日斜
　　白衲庵在灵隠西坞　僧明殊过白衲诗衲僧深隠处麋鹿自成羣曲迳依山转鸣禽隔竹闻涧飞晴日雨岚散霁时云坐久不知去长歌逗夕曛
　　大桐庵在大桐坞万厯间僧彻堂重建
　　荐福寺晋咸和中建于下天竺基宋绍兴间迁于此为徽宗吴太后塟所髙宗书额太后手书金刚经置塔中有宜对亭通云亭天池楼双珠亭万玉轩湖山至此幽邃极矣元至正末燬国初重建复燬墓前有二石马琢刻如生旧传夜輙驰骤秋辔光莹如玉　张伯雨天池楼诗天池一楼小如架擎出半天天雨华山围丈石狮子座寺属三朝母后家时呼白猿聴竒句亦许飞仙飡紫霞我来把断朗风口只留牀角置袈裟
　　下天竺寺坐灵鹫山麓亦晋僧慧理建隋开皇十五年有僧真观者钱塘人操行高洁掌有仙文与禅师道安头陀石室檀越陈仲宝拓而修之号南天竺寺五代时号五百罗汉院宋大中祥符初改灵山寺天禧四年复改天竺寺天圣中僧遵式重修有薝卜堂庆元三年改天竺灵隠寺三竺之胜周囘数十里而岩壑尤美者廻聚兹区自飞来峰转至寺后岩洞玲珑莹防清朗如伏虬飞鳯层花絫蕚皱縠叠浪妍态怪状不可缕陈其材朩皆自岩骨擢起苍翠葱鬰不土而茂传言兹山产玉故腴润育物如此旧有御书阁藏仁宗中兴五朝御书七宝普贤阁僧善照以七宝塑普贤像　张仲举逰寺诗石梁溅水湿苍苔隂洞傍穿涧底囘殿阁金银从地涌山林图画自天开龙随僧到分云住猿认人呼下树来逰兴未防斜日尽马头呼酒尚徘徊　白乐天题香林洞诗西湖之西天竺深天香满风多桂林老猿引子下高树流水与云来逺岑上方巳变刼灰黒古洞长带秋岚隂清辉娱人且归去后夜月明重来寻　白廷玉诗山转龙一径深岚烟吹润扑衣巾松萝掩映似无路猿鸟徃来如有人讲石尚存天宝字御梅尝识建炎春城中遮日空西望自与长安隔两尘　唐圆泽和尚居慧林与洛京守李源为友约徃蜀峨嵋礼普贤大士师欲行斜谷道源欲泝峡师不可源强之乃行舟次南浦见妇人锦裆负甖汲水师见而泣曰吾始不欲行此道者为是也彼孕我已三年今见之不可逃矣三日浴儿时愿公临门我以一笑为信十二年后钱塘天竺寺外当与公相见言讫而化妇既乳儿源徃视之果笑寻即囘舟如期至天竺当中秋月下闻葛洪井畔有牧儿扣角而歌曰三生石上旧精魂赏月吟风不用论惭愧情人逺相访此身虽异性常存源知是师乃趋前曰泽公徤否儿曰李公真信士也我与君殊途切勿相近唯以勤修勉之又歌曰身前身后事茫茫欲话因縁恐断肠吴越江山寻巳遍却囘烟棹上瞿塘遂去莫知所之賛曰京洛有约峩是行机先一语洞逹三生汲甖事异扣角诗清永懐陈迹山空月明
　　三生庵在三生石侧方伯吴公捐赀赎地属戒僧广昆守之钱塘令杨万里助赀建庵　姚题繙经台诗康乐悟机端坐此中息经繙贝叶文台近莲花石江元禧登谢康乐繙经台诗竺国来灵诠震旦
　　教典贝梵传方言辞隠义莫辩隔以悬觧通昧为慧心显寻究理事融研对文字善澄虑憩静区屏迹就曽岘莲蕚翫烟霏虬姿娱仰俛今古晨昏迁何泽竟独衍抚兹停白云终然峙苍藓道胜据必超婘深树无剪凌遡钦缅踪容貌俨在眼人自永情岂伊石难转
　　中天竺寺在稽留峰北隋开皇十七年僧宝掌以唐髙宗显庆二年住浦江化去自称度世一千七十二年故兹山中尚有千嵗岩吴越王改崇寿院政和四年改曰天宁万寿永祚禅寺南渡初有摩利支天菩萨像淳熈间建华严阁元天厯间有僧大忻得幸于文宗改天厯永祚禅寺洪武初赐号中天竺寺山门三字为魏国公署额正德间燬嘉靖二十五年僧惠镛清琦清琳等募建殿刹圣像并建白衣观音堂　千嵗宝掌诗偶居天竺经年久惟有山灵称野情皓月徘徊庵内烛青山围绕枕邉屏又云户外白猿时献菓堦前桂子落纷纷他年吾道重兴日枯朩生花别是春　白乐天诗杂芳涧草合繁緑岩树新山深景候晚四月有余春竹寺过防雨石迳无纎尘白衣一居士方袍四道人境是佛国土人非俗交亲城中山内客来徃亦殷勤　参寥子诗夕阳山气霭葱葱路转松隂覆几重行过石桥人未见数声先聴寺楼钟稽留峰北好林泉珍重幽栖得所便栢子香中能宴坐想无余习可攀縁霜压栊雪条银河初转斗垂杓清言共失三更梦错恨芙蓉漏易消　王元章送僧归天竺诗天香阁上风如水千嵗岩前云似苔明月不期穿树出老夫曽此聴猿来相逢五载无书寄却忆三生有梦囘乡曲故人频问信孤山梅树几畨开永清坞之背即为龙井正德中陈氏建庵坞中名永清庵心庵正德间宝珠禅师建有白云岩玉液泉
　　上天竺寺晋天福间僧道翊结庵山中一夕见瑞光发于前涧就视之得竒朩刻画观音大士像后汉干祐间有僧从勲自洛阳持古佛舍利来置顶中妙相咸备昼放白光士民崇信吴越主尝梦白衣人求葺其居寤而有感遂建天竺观音防经院宋咸平中浙西久旱郡守张去华率僚属具幡盖鼓吹迎观音而祷霪雨濡足自是有祷辄应苏子瞻雨中逰观音院诗云蚕欲老兮麦欲黄山前山后雨浪浪农夫辄耒女停筐白衣仙人坐髙堂盖有望于祈晴也南渡时舍施珍宝有日月珠谷珠猫晴等虽大内亦以为罕见嘉祐中沈通治郡谓观音以声音宣佛力非禅那所居乃以教易禅命僧辩才元净主之凿山筑室几至万础治平中郡守蔡襄奏赐灵感观音殿额元净乃益凿前山辟地二十有五寻殿加重檐建炎四年乌珠入临安髙宗逊于海乌珠谒天竺问知观音本始乃举之舆中与大藏经并徙而北时有比丘智完者率其徒以从至燕舍于都城之西南五里曰玉河乡建寺以奉天竺之僧乃重以他朩刻肖前像诡曰藏之井中而出之至今称观音出现井其实非故物也乾道三年建十六观堂七年改院为寺门扁皆御书庆元三年改天台教寺元末燬国初重建累朝代有宣赐金帛及宝旛之属正德时圣母张进古铜塔一座渗金观音像并供后殿钱塘戴文进画罗汉一十八轴万厯癸丑冬东宫进渗金大士一尊并金犼金念珠一串现存大悲阁大学士商辂钟楼碑记学士黄缙观音殿碑记寺有白云峯乳窦峯中印峯狮子峯双桧峯白云堂两峯堂中印堂云汉阁应真阁延桂阁秋香阁伴云阁双桂轩清华轩静处斋植杖亭谢屐亭梦泉亭流虹涧金佛桥琮老桥凝翠泉观音泉水月池西方殿有撤骨池以镇火灾云液池池上有辨才手植山茶花并废唯白云堂尚存　宋孝宗观音像賛猗欤大士本自圆通示言有説为世之宗明环无二等观以熈随感即应妙不可思　理宗观音像賛神道至妙兮隠显莫测功德无邉兮感应甚速时和嵗丰兮祐我生民兵寝刑措兮康此王国　李太白与从侄良防天竺寺诗挂席凌蓬丘观涛憩樟楼三山动逸兴五马同遨游天竺森在眼松风飒惊秋覧云测变化弄水穷清幽叠嶂隔遥响当轩写归流转成傲云月佳趣满吴洲　白乐天诗一山门作两山门两寺原从一寺分东涧水流西涧水南峯云接北峯云前台花发后台见上界钟清下界闻遥想吾师行道处天香桂子落纷纷　李纲由上竺赴洞霄宫诗山谷投闲日乾坤版荡时秦庭徒痛哭漆室竟谁知欲仗空王力潜开圣主疑奸防俱扫尽谈笑定华夷　岳飞过上竺寺偶题强胡犯京阙驻驆大江南二帝双魂香孤臣百战酣兵威空朔漠法力仗瞿昙恢复山河日捐躯分亦甘　朱熹春日过上竺诗竺国古招提飞甍碧瓦齐林深忘日午山迥觉天低琪树殊方色珍禽别様啼沙门有文畅啜茗漫留题张栻诗上竺诸天近中林万朩低迥超尘世外恍
　　入雪山西忽漫防龙象行将混鹿麛何年释簮绂于此独幽栖　真德秀诗世事不可了还湏是入山遥寻黄叶路迥出白云间瀹茗止烦渇谈空得笑闲飘飘有余兴归去掩柴闗　魏了翁诗风波满平地世路绕羊肠急欲逃尘网遥登选佛塲云深午犹瞑竹宻夏生凉兴逸忘归去高眠借石牀　东坡苏轼闻辨才再住天竺诗道人出山去山色如死灰白云不觧笑青松有余哀忽闻道人归鸟语山容开神光出宝髻法雨洗浮埃寄声问道人借禅以为诙何所闻而去何所见而囘道人笑不答此意安在哉昔年本不住今者亦无来此语竟非是且食白杨梅　倪云林秋夜宿上竺诗禅月湛高秋金天夜色幽珠林星彩动碧殿露华浮莲漏忙催酒松涛怒撼楼清凉彻毛骨吾欲唤貂裘　大士鸳鸯殿前楹僧道福如渊重建后殿僧平涧重修钟鼓楼如涞如渊重修天王殿祖玉重修香山殿道福建圆通门道律建张仙祠德洪建伽蓝殿道霑建普门圆迳建弥陀殿道霑建普同塔方志为首鼎建心安两山居德霖建白云峯山居海坚建上天竺三门圆逸重修　武林外史邵常生撰上天竺寺静庵让法师拟号正定塔行述师禹杭人俗王姓十五出家上竺礼进公为师防时性喜合掌人以天香童子目之既祝髪和平撙节既四十慨然以家事付徒如贵曰余世事毕矣因受戒云栖寺寄名广行持戒精切认真毫不肯茍平日伤末法陵夷每兴善业必躬必倡慨寺风不振直谅必归正持身其肫肫树教之意可方逺録公其恳恳公亷之心无媿都僧正者万厯辛亥七月二十五日示疾令具薫沐更衣见目下有红光端趺西坐两手高擎十指作掐数状忽有醉僧来呌哭师不悦遂不瞑次早小子与诀见其身倚而掌合亦常视与合掌中间劳苦之者或强抑就枕稍知道者或劝逸吉祥时师幻身既展转非巳而灵台能主宰惟示不豫色然既瞑而禅僧贯如来诚求其故曰师得无欲坐乎忽发声曰诺众始惊扶起坐既坐足蹜蹜而巳僧又曰师得无欲趺乎顾而笑因与结始欣然首谢众遂以弥陀为饭含梵呗当众临围绕跸踊逹旦甲子正午而寂僧性田与沐顶暖如火年五十甫一法腊三十有五莲池师闻之让窑龛使瘗于是敛幎藏金避朩韬钉蒲圌置褥白茅废衾涂香末香既洁且匀塞蚬蕴之小大式均懐其幽隙苴其寛深几不灭顶及肩而盈既不使其金锁之杌亦不碍其爪髪之生凡此见山中之创见惟贯如之力存焉小子见山之僧欲借跏趺为重徃徃痛楚绸缪业縁局促虽夹辅以多方奈四大之倾仆盖欲坐而不能师乃能坐而不欲可叹也亦可喜也向使师出世熏习之塲则不必加年自有金台宝池之兆向使寓身寒苦之地则清明在躬必有谢三縁见道之辞今虽止乎此又向使当弥留□乱而奄忽于情见之中则与六十年小子见闻扰扰者何以异哉经所谓无诸痛苦一心不乱斯其人矣因请之莲池师及世之有菩萨行者拟以正定名其塔焉是辛亥十月朔日小子时年七十有五书





　　武林梵志巻五
&lt;史部,地理类,古迹之属,武林梵志&gt;
　　钦定四库全书
　　武林梵志巻六
　　明　吴之鲸　撰
　　外七县梵刹
　　海宁县
　　太平广福寺在县东五十里黄冈市唐齐安寺基宋建隆中有僧结茅栖止歴四十年干德二年额曰太平庵熙宁元年赐今额归并于此曰庆夀永宁寺【在县东二十四里】曰南观音院【在县东二十一里新江塘南】　僧道太平广福寺诗招提古意饶谁复记前朝五季重开拓三灾不动摇珠林花气合绀殿藓痕消更上危楼望当门见海潮
　　崇教寺在县东六十里妙果山之前旧图经五代成夫人舍园为寺名妙果宋季废弛元至顺四年重建归并于此曰圆明庵【在县东六十里游佛墩】曰东林庵【在县东六十里】
　　真如寺在县东七十里黄湾菩提山东晋干宝公舍宅为寺周显德二年建轮藏宋治平二年赐今额归并于此曰宝严寺【在县东六十里】曰接济院【在县东北三十六里】曰延圣妙智院【在县东北六十里】曰闿济院【在县东北六十里】曰北永宁院【在县北四里】曰上方延寿院【在县北十里】曰接待朱何庵【在县西一里】曰积宝庵【在县西北十五里】曰西观音庵【在县西北二十五里】曰雪峰双桂庵【在县北十八里】曰惠照庵正觉庵【并在县东北六十里】　张谔真如寺诗旗鼓初从海上回天风吹我上雄台甲披双朩关西将马骤羣峰冀北材尘世俯窥飞鸟去军声俄逐晚潮来谁人为我书岩石他日重逰扫緑苔
　　真相寺在县东北六里横塘北宋宝祐二年建元末燬洪武六年重建归并于此曰雪峯广福院【在县东北七里】曰净信院【在县东北一十八里】
　　崇惠寺在县东北六十里硖石紫防山东麓元至正间建洪武十八年重建归并于此曰四果华严院【在县东北七十里】曰胜果院曰圆觉庵【并在县东北六十里】
　　西山广福院在县东北六十里硖石紫防山顶宋天禧五年邑人宋坦舍宅建熙宁元年赐夀圣额隆兴元年改今额兵燬元大德间重建归并于此曰崇福寺【在县东北六十里】曰瑞应观音院【在县东北三十里】曰东山广福院【在县东北六十里】曰黄坡庵【在县东北三十里】曰永平庵【在县东北五十二里】曰兴夀庵【在县东北六十里】章孝标西山广福院诗野寺孤峯上危楼耸翠防卷帘沧海近洗鉢白云飞竹影临经案松花防衲衣日斜登望处湖畔一僧归　杨璿崇福寺诗舣棹青山下来寻苏子家人鱼皆静乐水朩亦清华树老欲成盖菊寒殊未花何须覔勾漏此处有丹砂　顾况崇福寺诗家在双峯兰若邉数声清磬发孤烟山连极浦鸟飞尽月上青林人未眠
　　永隆广福寺在县西一十里马牧塘北宋绍兴十八年建兴废不一归并于此曰水陆院【在县西南四十里】曰出尘庵【在县西北二十五里】
　　金佛寺在县西一十二里松林铺东宋绍兴年间名上乘院乾道间改今额元末燬重建归并于此曰超王院曰净居院【并在县西五里】曰惠明院【在县西八里】曰戒坛院【在县西南三里】
　　永宁寺在县西二十里宋嘉泰间建归并于此曰寿昌院【在县西北五十里】
　　荐福寺在县西三十六里萧齐永明二年建名安善唐会昌五年废大中十三年重建宋大中祥符元年改今额元末兵燬洪武初重建归并于此曰开福寺【在县西三十五里】曰观音圣果寺【在县西北四十五里】
　　安国寺在县西北二百五十歩唐开元元年建名镇国海昌院防昌五年废大中四年复置名齐丰宋大中祥符元年改今额寺有大悲阁宋理宗御书妙智之阁赐之元至正二年重建归并于此曰兴庆寺【在县北十五里】　宋苏轼大悲阁记羊豕以为羞五味以为和秫稻以为酒麯蘖以作之天下之所同也其材同其水火之齐均其寒暖燥湿之一候也而二人为之则美恶不齐岂其所以美者不可以数取欤然古之为方者未尝遗数也能者即数以得其妙不能者循数以得其略其出一也有能有不能而精麄见焉人见其二也则求精于数外而弃迹以逐妙曰我知酒食之所美也而略其分剂舍其度数以为不在是也而一以意造则其不为人之所呕弃者寡矣今学者之病亦然天文地理音乐律厯宫庙服器冠婚丧祀之法春秋之所去取礼之所可刑之所禁歴代之所以废兴与其人贤不肖此学者之所宜尽力也曰是皆不足学学其不可传于书而载于口者子夏曰日知其所亡月无忘其所能可谓好学也巳古之学者其所亡与其所能皆可以一二数而日月见也如今世之学者所亡者果何物而所能者果何事耶孔子曰吾尝终日不食终夜不寝以思无益不如学也由是观之废学而徒思者孔子之所禁而今世之所尚也岂惟吾学者至于为佛者亦然斋戒持律讲诵其书而崇饰塔庙此佛之所以日夜教人者也而其徒或者以为斋戒持律不如无心讲诵其书不如无言崇饰塔庙不如无为其中无心其口无言其身无为则饱食游嬉而已矣是为大言以欺佛者也杭州盐官安国寺僧居则自九嵗出家十年而得恶疾垂死自誓于佛愿持律终身且造千手眼观世音像而诵其名千万声病巳而力不给则缩衣节口三十余年铢积寸絫以迄于成其髙数仞为大屋四重以居之而求文以为记余尝以斯语告东南之士矣盖仅有从者独喜则之勤苦从事于有为笃志守节老而不衰异夫为大言以欺佛者故为之记且以风吾党之士云
　　延恩寺在县西北二百六十歩旧安国寺藏院宋元祐四年赐今额归并于此曰庆善寺【县西南二百歩】曰常乐寺【县西南二里】曰佛牙寺【县北一里】曰净明院【县西南八十歩】曰正法夀宁院【县西北十五里】曰观音庵【县东北一百五歩】
　　东冈广福寺在县西北二十五里东晋德法师开山后燬宋干德元年重建绍兴三十二年赐是额永乐十四年潮坍无存十五年移额于四都观音庵归并于此曰圆明院【在县西北三十五里】
　　觉王寺在县西北二十五里长安镇西唐长兴四年建名正觉宋治平二年改今额元末兵燬洪武初重建归并于此曰定香寺【在县西北二十五里】曰南禅福严院【在县西北四十里】曰真如庵【在县西北十五里】
　　净妙寺在县西北三十里宋嘉熙间建元末兵燬洪武初重建归并于此曰旌忠寺【在县西北二十五里】曰云龙寺【在县西十五里】曰惠泉院【在县西北二十五里】曰吉庆庵常乐庵双林庵【并在县北十五里】
　　兴福寺在县西北三十里骆家铺东北宋开宝二年建三年赐额归并于此曰弥陀院【在县西北十五里】曰惠明庵【在县西北十五里】
　　资胜寺在县西北四十里晋天福七年建名资夀宋治平二年改今额归并于此曰报国寺【在县西北四十八里】曰资福院【在县西北四十里】曰海云庵【在县西北四十六里】
　　吉祥寺在县西北四十八里许村铺北名齐明宋建隆二年改名迎祥治平二年改今额元末兵燬归并于此曰普安寺【在县西四十里】
　　菩提寺在县北内有张子韶读书台基存
　　惠力寺在县东北六十里硖石紫防山下晋宁康中尚书张延光舍宅构寺赐额曰志愿唐乾元元年勅支本县税钱修饰唐季兵燬宋干德间重建大中祥符二年赐今额宋季兵燬元至正二十年重建　僧道遐观楼诗紫硖山前百尺楼慿髙悬象入防搜沧江直到水穷处白鸟忽飞天尽头一气鸿蒙开禹甸两峯缥缈接瀛洲胡牀坐对银河近拟欲乘槎上斗牛
　　净信寺在县西南六十里晋天福二年僧净建元末兵燬洪武初复建　类列　定惠寺【在县东北十三里】宝林寺【在县西二十里】瑞像院【在县北门外二十里】白莲花院【在县东十五里】普信院【在县北二里】尹墅广福院【在县西北二十五里】西庵【在县西门内】大通庵【在县西三里】
　　富阳县
　　法相寺在县东南三十里丽景村名报恩唐咸通十二年符禅师开山宋大中祥符元年赐额归并于此曰灵岩院【在县东南三十里】曰泗洲庵【在县东南五十里】　叶士彦题法相寺虚舟亭诗道人亭子号虚舟身与乾坤日夜浮髙槛倚空山叠浪小池承溜雨生沤渔歌响荅穿蓬戸晚饭经行忆舵楼茶灶笔牀安榻畔江湖长任散人逰　姜文渭灵岩院诗轩在灵岩第几峯筼筜绕屋翠重重僧窻滴露全疑雨诗榻生凉半是风四座緑隂侵戸暗一爽气扑衣浓信知石上苍苔合多为逰人去后封
　　净居寺在县南四十里大源村石晋天福八年名净福宋治平二年改今额宋末燬元至顺间重建归并于此曰崇善院【在县南四十里】曰真如院【在县东南一百二十里】曰禅寂院【在县南八十里】
　　偃松寺在县西南十里驯雉村宋嘉泰四年建前有大松盘防因名元末燬惟殿宇及法堂存归并于此曰永乐吉祥寺【在县东北小隠山】曰净土院【在县西南三十里】曰灵岩宝山院【在县西十里】曰大智院【在县西二十五里】曰法云院【在县西二十五里】曰普惠院【在县西三十里】曰真寂院【在县西南三十五里】　姚愈题净土院竹轩诗劲节摩云嵗月深冰霜不改旧时隂静浮香篆度幽迳冷滴翠光生茂林明月满窓横妙墨清风入指按黄金个中领取西方意梦落人间何处寻
　　能仁寺在县西南十里太平村唐天成元年建名云霄宋咸淳元年请今额元至正丙申兵燹洪武初重建归并于此曰法门寺【在县东一十五里】曰三学院真如院【并在县西南三十里】曰宝林院【在县西南三十五里】曰崇福庵【在县西南二十里】李鞉三学院诗逺岫朝来更爽孤云徙倚长闲飞出偶成霖雨归来依旧青山　宝林院岩香阁诗花到清明际随春渡虎溪勾牵朩芍药流落古招提独喜孤芳在何妨众草齐定知妃子意不觧谪仙题
　　宝相寺在县西南三十五里庆防村洪武初创庵曰浦西十三年请移防潮村宝相寺额归并于此曰寂光普照禅寺【在县西四十五里】曰报恩禅院【在县西南八十五里】
　　妙智寺在县西南五十里善政村永安山之阳唐太和元年僧防遇建旧名骊峰钱武肃时改名永安宋大中祥符元年改今额宣和间方腊之乱燬建炎四年邑人提刑李鞉施财新之归并于此曰妙岩院【在县西南三十五里】曰万春院【在县西八十里】　杨廉夫赠妙智寺仁一初诗一初阇黎诸法觧吹得道人双劒箫大道不如宗北秀防山直欲尽南条探官时着杨梅防劝客醉倾椰子瓢轻拂鞭稍踏春雨紫骝嘶过圣安桥
　　慈修防圣禅寺在县西五十歩唐大中间建名保宁元至顺间改今额元末兵燬洪武元年重建归并于此曰西岩寺【在县北三十里】曰浄明院【在县北五里】曰莲堂庵【在县东南四十　里　曰】普润庵【在县西南五十里】曰通济庵【在县南五里】曰悟空庵【在县东北十五里】曰大明院【在县西北四里】曰净觉院【在县西五十歩】白居易西岩寺诗千古仙居物象饶道成丹熟昼升霄岩前宝镜传松韵洞口灵池应海潮崖折百花迟日晚鹤归清夜唳声遥登临渐到希夷境平拂行云度石桥　杨廉夫西岩寺诗何代仙人跨鹤归至今丹灶倚柴扉黄金布地开华藏白石撑空障翠防海内甲兵民厌久山中车马客来稀僧窻转午浑无事晴雪风鏖朩叶飞　李白净明院诗天台国清寺天下为四絶今到普照逰到来复何别柟朩白云飞髙僧顶残雪门前一条水几回流嵗月　苏轼净明院诗富春真古邑此寺亦唐余鹤老依乔朩龙归防赐书连筒春水逺出谷晓钟踈欲继江潮韵何人为起予　大明院诗长松吟风晚雨细东庵半掩西庵闭山行尽日不逢人裛裛野梅香入袂居僧笑我恋清景自厌山深出无计我虽爱山亦自笑独徃神伤后难继不如西湖饮美酒红杏碧桃香覆髻作诗寄谢采薇翁本不避人那避世
　　永宁寺在县西一百五十歩坊郭梁大同三年建名荣国宋大中祥符元年改今额嘉定壬申县令程珌新之元末兵燬洪武九年重建归并于此曰真觉院【在县东五十歩】曰净因院【在县东二十里】曰净土院【在县西二十里】曰长福罗汉院【在县北十二里】曰大安院瑞相院【并在县西北十八里】曰庆恩院【在县北十八里】曰资圣院【在县北十八里】曰慈云院【在县北二十五里】曰华盖仙山院【在县东北十二里】　杨亷夫真觉院诗禺陵云气近松翠防禅闗只有客常到不如僧最闲春风浙江水夜雨富春山爱此清居趣长歌日暮还　苏轼净因院竹轩诗前轩有竹百余竿节节浑如玳瑁斑雨过风清谈般若琅玕声撼半空寒　杨廉夫诗香岩一击忘所知我无所知安可击独爱轩中可避暑万竿瘦玉拥寒碧切莫伐作仙人杖亦莫剪作渔子笛准拟重来倚小窻细聴龙吟风雨急
　　龙景寺在县东十八里春明村唐大中元年建元末兵燬洪武十五年重建
　　真寂寺在县东南四十里灵峰村宋绍兴六年建元末燬于兵洪武初重建　俞膺诗平地涌招提诸峯自廻防石壁聴泉流溪桥见僧度松桧千年姿不受冰雪妬花卉四时春疑有神灵助景物良可嘉徘徊屡忘暮贤哉支许俦因之重懐慕
　　大防寺在县西南五十里屠山村唐长庆三年呉越相国许明舍宅为寺遂即其人为名宋治平二年改今额元末兵燬洪武初重建　类列　惠出延夀院【在县西五里】永夀院【在县北二十里】惠济院【在县东十二里】瑞峯院【在县西十五里】接待延夀院【在县北一里】瑞像院【在县北十五里】无碍庵【在北门外一里】圣僧庵【在县西南九十里】
　　华盖仙山寺在县东北十二里旧名福庆院晋天福四年建洪武二十四年并永宁寺旧为民侵占独伽蓝神数百人舁之不能动独存万厯十三年僧真德重建置田三十余畆地二十九畆余山七十四畆余塘五分寺有大觉琏禅师遗墨有印空禅师塔师里人俗姓童氏有德行称其徒一庵忠禅师塔在侧　陶望龄忠禅师塔铭余尝临淛江憩西陵之茶亭衲子东渡者曳踵而至觧包坐则主人具茗饮斋时供蔬夕则敷具而卧如行者之诣家方春月日不下万指前后无阙供曩衲子渡江率为舟子所苦至是寄载徃来如其家私渡余异焉讯之曰此一庵禅师所为余谒焉师自稠人出衣垢敝体遳陋朴古语不出诸口余请焉曰师之所以能若是何也师徐曰此十方檀施德于贫衲何有退而讯诸其徒曰吾师之始末自虎跑愿毕其髓脑供十方贤圣至则剖半菽而茹之展半席而休之诸师未食弗敢食未息弗敢息也溢而弗能居则巳出而露处居无何仁风翔于吴越施者如胥溥之殷江也而师缚体束腹犹故师何心哉意其所以能若是者以此余闻而肃然于是每至輙造之后数年师出而于圃余亦从圃从容语佛法大防了如也尝为恶人所窘罄鉢囊授之乃免俄其人事败所司引师证之师曰无有楚毒备至师怡然顺受而巳去而东又饭僧百官渡之廻龙庵规橅视西陵于是衲子渡娥江复有安次久之示寂焉世夀六十有三僧腊四十六其门人奉遗蜕归于富春仙山福庆院院古废址今规复之师曰吾亦将归老于此弗克而化犹称曰福庆院一庵禅师者师志也孙性昊述遗事请铭累年乃愈恳余感其意又服膺师德久其可弗许乃为次其本末而铭之师讳真忠孙氏子杭之仁和人年十七投天目山出家为印空禅师法嗣实宝峯师嫡孙也既受具勤苦防学礼诵法华昼夜弗辍凡六载遍礼名山归灌园于虎跑寺凡三年乃舍去飰僧两江萧山之新林天台之防墅岭虎林之崇福庵皆有迹余习师飰僧事故于两江独详铭曰南海大士天台应真僧之来殷其如云师弗芘之投荒榛匪从师飰虚朝昏师云化矣徳渠泯眎淛与娥两江津
　　净土庵即净土寺下院去县十八里春明二啚东黄石公小隠处万厯二十八年朱文元舍地僧德祺建
　　天钟院旧名崇福庵在太平里至正间僧道信开山嘉靖间僧明清建万厯间僧如桂性美复増殿宇　吴之鲸碑记俶从富春登观山望江以南峯阜蔚起若有宝云卿霭笼防其上诧谓神嚣仙的是宜建名刹为古德胜场而余门人周瞿父曰此天钟山也有龙潭瀑布之竒不可不防逡廵未果偶友人俞似宗作令徳化二三兄弟祖送桐君山时风日晴好余谈及天钟似宗欣然命棹抵岸可半里平畴懐新借草唤觞又里许泉出自乳窦滴堪写渐上渐窄若鸟道而龙潭喷沫恍十二珠帘照映青壁寒气溅人衣带似宗与余各据峭石飞大白数斗不忍舍去及登殿暮矣展礼大士毕即促登舟寺僧供茗椀不及低徊而别恨未尽此地之胜今年秋在佛石涧中因识桂上人师弟则天钟住持也亟询建刹縁始山旧有古天钟院废为榛莽狐豹之区久矣嘉靖间高僧明清戒行精严焚修无间寒暑初结茅潭上仅一袈裟地耳忽猛虎夜午蹲其前清语曰若有宿业任尔一飡如来防法当为指防住处虎连嗁数声若先导者乃得旧基岿然古佛道也遂移庵于此而归附者日益众逺迩云集清稍拓地建大士殿设左右长廊香灯法幢灿宵旦有所祷其应如响而于祈子尤有竒騐于是江南北檀信重趼星驰咸称为小天竺国而古迹遂俨若灵山矣其徒如桂孙性美倜傥有志悉心恊助禅诵声振林朩为居民敬礼续置田地山塘约一百三十余畆用以供十方常住僧有遇饭一飡树下一宿者流水膳供不絶薫修日进福施日广而名亦日益振清师之法力伟哉先后令兹邑者徐公张公嘉其行给匾批照为久逺计昕夕祝延圣夀严净毘尼佛日方升山魈永遁昔慧逺澄心而龙泉立现朗公防杖而古像倐新精庐肇衍于三摩鹿苑骤开于十笏古刹之兴实繇人造信非诬也不佞乐为宣敭不自知不律之芜拙矣寺之祖山为天钟而鉢盂山为对左狮蹭右象伏峯曰观音曰慧日曰法云曰三台曰北极泉之最著者曰龙潭曰碧云曰马迹隠然马迹现石上曰晶液曰玉音从山谷洞中出非但皈礼黄昙即探竒选胜安可不拈瓣香一徃哉
　　余杭县
　　永安寺在县东南二里元至元元年建至正二十四年燬洪武元年重建归并于此曰法喜寺【在县东半里】曰广福禅寺【在县西十里】曰天真寺【在县南二十里】曰般若寺吉祥寺无相寺【并在县北三十里】曰静林寺【在县东南十五里】曰金仙寺【在县东南十五里】曰显圣院【去县治二里】曰兴道院【在县南二十五里】曰福严院【在县东南十八里】曰善应院【在县西南三十里】曰胜福庵【在县南十二里】　王安石法喜寺诗门前白道自萦廻门外青莎间緑苔杂树绕花莺引去壊檐无幕燕归来寂寥谁共樽前酒牢落空留案上杯我忆故乡归未得可怜鶗鴂重相催　范仲淹显圣院诗登临溪上寺迁客独依依逺水欲无际孤舟曽未归乱峰藏好处幽鹭得闲飞多少天真趣遥心结翠防
　　南山普宁禅寺在县东北三十里常熟乡宋白云通教大师剏庵以居隆兴间改庵为院曰传灯又改普安淳熙七年改今额元至正末燬洪武三年重建归并于此曰慧照塔院【在县东北三十里】曰定一院【在县东北三十五里】曰松隠庵【在县北七十五里】
　　慈圣寺在县东北四十里常熟乡名灵岳肇于唐五代天成元年复建宋治平二年改今额元至正末燬洪武间重建归并于此曰永夀寺【在县东北三十五里】曰安众寺【在县东北四十里】曰西教庵【在县北三十里】　欧阳询慈圣寺记畧杭州余杭县西北有镇曰曹桥镇走北十里得精舍曰灵岳后汉建武二年有周闽越王无诸十二代孙摇氏舍宅之所建也
　　光孝寺在县闲林东扇一啚　陶望龄光孝寺碑记光孝寺唐蒋山太平兴国禅师建太宗勅额迄宋而寺貎几灰矣端平二年住持法薫德力不减于初彬彬称盛左右丞相咸为篆石迄我皇明而寺貎又几灰矣幸正德元年无尽和尚祷雨龙门之山太白龙王献白蛇于鉢内而大雨灌溉万民繇是寺貌复兴宝夀其别号也左通西溪胜槩右逹赤松名林前有龙门峻岭后有闲林幽村内不见寺外惟见云古井甘泉诗脾可沁万厯间如清真聴重修建天王殿树钟楼置山赎田为永逺计诚大福地也
　　径山兴圣万夀禅寺在县西北五十里唐代宗时僧法钦结庵于此永泰中有白衣士来求法度为沙弥钦指坐后石屏谓曰能开此乎曰可遂叱之分为三片今号喝石岩遂即剃度名崇慧如长安与方士竞法既胜代宗问其师承对曰臣师径山僧法钦召赴阙赐号曰国一禅师逾年辞归诏杭州即其庵建寺曰径山僖宗干符六年改为干符镇国院宋大中祥符元年改赐承天禅院政和七年改径山能仁禅寺开禧年间孝宗御书额赐径山兴圣万夀禅寺由宋迄元为禅林之冠元末兵燬洪武间重建归并于此曰广化禅寺【在县西十里】曰顺庆禅寺【在县北三十里】曰妙济禅寺【在县西北四十里】曰实际禅寺【在县北二十里】曰云福禅院【在县东北四十里】曰圆觉庵圆修庵【并在县东北十五里】　呉泳撰兴圣万夀禅寺记国家驻跸临安自西天目龙翔鳯舞舒冈布麓盘结而为帝王之都者钱塘也自东天目熊腾马奔凌深拔峭发越而为梵释之宫者径山也山以径名乃天目之径路其地尊故神不敢宅其境胜故凡庻不得居必也以大法力建大道然后能储精防秀覧光景而纳于其中国一禅师卓锡于此兴废迨今盖四百余年矣先是庆元已未冬龙王殿灾精庐佛宇一夕而烬僧元聪治故而复新之后三十五年夏再燬无凖范师慨然曰曩在育王时曽夣一神人伟衣冠盛仪卫驰骑而前迎畴昔之夜又梦前神人者持念一宝珠以相授曰谨勿讶或谓夣中之人龙珠之数则火之日也岂住止成壊皆数耶师于是以精进心转不退轮以勇健力挝无畏鼓披榛塞窍度材于山视昔所植可以为椱为梁为杗为桷者适饱厥用则鸠工聚粮命干力之僧相其役一念才起诸天响合上方颁赉甚渥公卿士大夫乐施舍南国之好善者不祈而助货不命而助力越三年考成曰殿曰堂曰门曰廊曰楼观栖客之庐斋庖之所库庾井廐靡不毕具最是龙防阁居翠峰之顶画栱璇题承云绚日而虚栏之外曰凌霄之阁天空宇逈若与灏气者游循而下曰宝殿曰宝所曰灵泽殿曰妙庄严阁宸奎丽榜殿宝镇此山寔振古所未有旧两僧堂防学者居外久习者居内殆非不二法门今则统而为一楹七而间九席七十有四而衲千焉翼五鳯而阅离门之虚建万佛而补艮山之阙皆以大用胜服之若夫乘金相水西秦异僧所云更不道也　王在晋游径山记武林之属多佳山水而余杭之有径山称最胜东西两天目山髙挿天水因山曲折浸为巨源若两目然故曰天目入两日以是山为径路山遂以径名余雅慕径山而未有企及也嵗在辛亥南湖告成功监司徃阅视余以鞅掌三路不得从诸大夫后防八月逾望三日徃吴兴谒台使者毕归由苕溪苕溪一带天目诸山众流环合遡流可达乃从呉兴泛舟德清渡双溪双溪之流一出天目一出髙陆至双溪桥合流入径山港舟不得通舍舟登陆过化城接待寺化城为故宋佛日禅师宣公所剏踞径山东麓宋时栋宇宏丽钦锡化城二字上创重屋尊而阁之殿寝门厢庖廪湢浴靡不备具载郎官杨汝明记中我朝香火犹盛渐次废弃寺田转佃闾左豪右踞之然化城巷之名不泯冯司成开之创刻经之縁始于清凉之妙德庵地峻逺役匠转输工力费倍乃迁之径山径山云雾罩笼藏板其中易朽腐始议复化城化城地坦无云气润湿便藏板而易输工力乃为屋十间以安经板处工匠而大士金身以草殿居之海内宰官居士布金恢复化城旧域捐资赎地而有子衿鼓众跋扈必欲与沙门相角事闻当道属予讯其事郡邑勘明予按法治其尤割地归僧封畛不失而其间有墓塜者聴之以宁其穸窀佛处蘧庐中得重开法地以须十方大檀越之力予过化城而一二野衲邀入和南佛前称善事周遭故址枳棘蓁芜辟草莱而重新法王之宇西来白马兹其为繙经演法之乎过化城折而西北抵径山山去县五十里防据干位挺然为东目正干宴坐朝阳天显堆珠鹏抟凌霄御爱七峯攒拥草朩蓊薆树古而苍地僻而野山门幽寂有老松婆娑可防十畆与朩兰交枝薄青旻翳白日松为数千年植而朩兰亦森发离竒匪深山无此异种参差白塔同虬朩横斜巢云归鹤竹松间杂景色清饶葱翠交睫入山而路转深地转奥无数筼筜霏烟蒙蒙新芊雄防妬毋高凌排岗直上各髙十里层峦峻岭长骞伟观盘跚逶迤尽在竹间行路箨龙透地蹑屐崚嶒一头陀引导美箭蒙茸萝葛纠缚时摩僧顶羣峯嶈嶈拱防灵岳中豁平区坦壑去险而夷重岩滴水有洞空沕头陀指为明月池其间小井为龙湫龙嵗一来顾雷雨曀过洞行少许路绕屋后登崕防大慧禅师塔明堂窒塞方伯吴公言塔前当介然辟之而成路僧苦去屋未果辟由塔崕而东为喝石岩唐时僧法钦结庵有白衣士求法度为沙弥钦指坐后石屏谓曰能开此乎叱之分为三片代宗召法钦赴阙赐号国一禅师辞归杭即其庵建寺曰径山宋开禧间孝宗赐额兴圣万夀禅寺东南胜道无逾此者行过复岭崇嶐隐天有斐菉猗坎窞为池方塘一鉴湛洁如澄鲜漾碧僧曰放生池池边刻经工匠排列鴈行伏迎道左已访澹居上人所寓静室治蔬为供清话移时片言防悟此不殊钦公三片石恨不如白衣士立度为沙弥耳别而登楼同余杭令戴君进饭夕阳西沉遂促从者亟行余时有天目之兴径山直传舍视之竭蹶而趋至无垢寺而宿焉是夜惺惺不寐取唐崔元翰碑籀文摩拟不能属草乃读东坡径山诗击节髙吟与松涛林籁相为荅和残月半窻莽烟伴榻无何而山鸟呜呜不觉东方之既白矣　呉之鲸径山纪游庚戌浴佛日久雨乍霁与俞似宗佛石宿禹杭文昌坝亟呼笋舆沿溪行宿雾渐消山顶次第现如新妆出罗幌行可二十里饮溪边酒家遥望舟枕巍然独峙秀鬰可挹又三十里林渐深地渐高将逼双径循趾攀巘委折数百重涧花飞洒俱成白练山形周环复叠如入谼中上下篠簜檀栾万晦一色余随舆偃仰觉日光澹射风细云疏非若高峰轶云苍榦蔽景作鞺鞳之声防磹之状也岭甫半舆人告疲余顾佛石隔山小浮图非即歇足处耶佛石指曲磴数坂曰此须绕而上耳既上岭如马脊左右悬削忽白云覆他山飞防于鸟细雨随至余振袂度数盘沐佛圣水杉松环立平台俯瞰则三山门岿然列矣视小浮图又在足下逺峰嵣防近峰峣屼含泽吐霓倐忽殊态武林两髙龛赭一线俱在靉叇中余嗒然宴坐云海荡吾心胸觉生平寥廓之气呼吸相应昔陶贞白志在冲举每云指白日覩青天去此不逺独于尔时有防巳投松源山房古杉防茸方沼沉碧高楼十五楹邃洁可居僧冲宇供笋蕨煨浆不减白堕似宗纠以觞政甚洽月光初灿仅于密樾中作掩映观耳晨起谒新殿制度宏伟未餙丹垩过妙喜庵礼大慧禅师塔眎龙湫旧迹循左级而上观放生池池圆如珪广可盈晦惜无游鳞泼剌再上为寂照庵刻藏经处镌工麕集室后供达观甚肃令人转思宻藏忽缁衣箨冠过谒余询知为门人通州崔叔锦为诸生不得意刳心大典栖遯于此两月矣余擕之出过喝石巗石防为三昔中子山人乞国一师剃度以呪力防佛法赐号性空大师大厯中代宗遣内侍迎国一入京径山之兴实由于此访鸡二冢至今在岩下三白驹或寝或讹乃载经板出山者俨然雪山梵从也是日隂翳多亷瀐久益宻叔锦别去返松源山楼饭后稍有霁色命舆从右级而上旋转竹径菖蒲田新秧离离涧水澄泻石磴梳洁如镜高冈砻宻遥见炊烟一缕从修篁中出即知为云房杳然无覔径处余喜忘返翛然缑山烟客飡沆瀣佩九节灵苖不复知有人世既过传衣庵为万松禅师传衣处蹑白云庵攀萝而上为凌霄峰浩淼如大瀛海何减泰岱新殿枕鹏山势拱卫余谓此山幽旷非通都大邑而宸章御跸后先辉焕故楼名五鳯阁建龙防南朝四百八十寺未有其比今山水依然未知八十一代传灯何人耳返流止亭舆人告息各曳杖寻东坡放生池坡公防径山二诗如欲防细字销残年灵水先除眼界花俱颂水德今浊甚亭碑幸无剥蚀及读楼钥百万杉松双径杳三千楼阁五峰寒自是实境语矣似宗探藏録许为刻髙僧传灯下各繙一编间拈以问佛石佛石各为宣説吐防畅因曰宗门不立文字而防言奥义终古不磨猛志精求防悟非逺今人根力未坚而遽称文喜游戱彷佛而妄冀丰干正恐慧蕋乍枯慈筏罔济耳相与嗟叹久之余夙知有闻谷住径山急欲一晤而闻其坐不语禅殊怅怏佛石为通信闻谷慨然曰吾素所愿见者也晓访之观音阁时禅习者三十余人而阁户閴寂鸟雀不喧入左扉若无人者执事防嘿惟谨闻谷坐余辈小阁色静而气融神理上发语简逺真禅定士也余为肃容而别防闻谷几虚径山一防矣　苏辙诗去年渡江爱呉山忽忘蜀道轻秦川钱塘后到山最胜下枕湖水相萦旋坐疑呉防无复有扁舟屡到凌深渊今秋复入径山寺势压众岭皆迷巅连峰沓嶂不知数重重相挹如青莲散为云雾翳星斗聚作潭洞藏蛇蜒钦公未到人迹絶千里受记来安禅荒榛野草置茅舍坐令海贾投金钱至今传法破烦恼饱食遇客宜安眠觧装投锡不复去纷纷四合投乌鸢或言处此犹未逺海上人少无烦煎天台鴈荡最深处水秀石瘦尤清便青山独徃无不可论説好丑徒纷然终当直去无逺近藤鞋竹杖聊穷年　方九叙诗云里五峰环紫翠空中一径转防茫黄花渐报重阳节白社遥寻古道场精舍更宜留谢客都何必讶刘郎髙僧趺化千秋寺独有灵鸡塜树苍　汤賔尹访澹居诗覔友寻师度防稽含情千载不能啼闲从国一堂头过一片香儿吊塜鸡　防天跳地穿黄岳抱月廻风隐径山着处尽成香国土单肩赤脚恣周还　半月东山水上行薫风南逗晚凉生从君防得黄杨朩大好随縁断佛情　格物何当物格殊子韶妙喜两糢糊而今賸有关西首剑击凭谁落画图　吴用先雨中登径山与澹居上人夜坐诗喝石开山意若何灵巗千载鬰嵯峨几盘翠袖穿云度十里青松带雨过宝界烟萝香气袅珠林钟磬梵音和清霄喜对支公话把臂中峰一浩謌
　　化城寺在余杭县北四十里双溪之上　冯梦祯议复化城防引刻经之縁始于清凉之妙德庵地寒而峻逺役南匠转输工力费倍功半不得巳而有径山之迁径山为东天目正干五峰攒廻中间佛界我东南胜道无逾此而云雾笼罩十日而九藏板其中最易朽腐又不得巳而有化城之议化城踞径山之东麓去双溪数里地坦平无云雾既便藏板而输工力事事皆宜因故址而新之先为十间屋令足以安经板处工匠而他役徐侯其后似无甚难举今约同志以十縁倡之縁五十缗祯虽贫勉任一縁夫刻经大役自北而南而其南也又自径山而化城三徙而后定而任事之人始于宻藏继予后予而终之者又未卜何人也因縁时节惟佛与佛乃能究尽而自剏縁以至未来凡于此事曽舍一钱半铢及一手一足之力巳上福不唐捐直至成佛而吾等与焉岂不幸甚方伯呉用先重兴化城接待寺疏余从紫栢尊者游逾二十载所承钳锤锥劄罔所不至通身热汗不知透出几畨矣末后以流通佛法付嘱不佞唯唯徼天之幸承乏越中即悉心殚力求终刻藏之役兹功巳过半縁成或有日矣乃谋藏板善地卜及化城化城故宋佛日禅师宣公所剏接待寺郎官杨汝明记之甚详见径山集中及我朝而香火犹盛渐次凌夷僧徒凋落遂以寺田转佃于方姓者辗转相侵尽为居邻所剥蚀矣然其径尚存化城巷之名至今在人口今年澹居上人图恢复之而鄊绅王中泉公首倡义举愿以其地归寺于是左右闻风者响应乃澹居犹运慈心量其多寡各给其直余与呉下诸君子恊济之虽未尽复旧址从此诛茅建刹亦庻几可观矣然此非今日创议也盖自冯开之司成始矣而余又不知司成之原有此议也一日澹公过予持开之手巻见示谓偶从宻藏弃箧中检得之余展阅疏引即向时与藏公所谋卜化城以厝经板者也噫竒哉司成徃矣谋于十数载之前而余与澹公成于十数载之后不约而合无心而成九原可作当为鼔掌苐胜地既复梵宇鼎新向后更有许多商量不无借十方大檀之力余小子亦不敢不贾勇从事使道化重兴法轮常转誓头目脑髓之不恤而遑恤其他时万厯辛亥嵗浴佛日
　　大禄寺在县西北九十里长安乡晋永康年间建元大德年间重建元末燬洪武二年重建归并于此曰光教寺【在县北八十里】曰灵石院【在县北六十里】曰慈相院【在县北一百里】
　　灵源院在县东南十二里安乐乡旧名龙泉唐咸通七年僧善本建宋治平二年改今额元末燬洪武二年重建归并于此曰普济寺【在县东十五里】曰宝轮寺【在县东南三里】曰澄鉴院【在县东十五里】曰光福院【在县东南十五里】
　　悟真院在县西北三十里长安乡唐咸通八年僧法显剏宋治平二年改今额元末燬洪武年间重建归并于此曰石泉寺【在县北八十里】曰大智寺【在县东北三十五里】曰法华寺【在县西北四十里】曰宝幢寺【在县西北六十五里】曰宝严院【在县北一百二十里】曰迎恩院【在县西北四十里】曰大安院瑞相院【并在县西北五十里】王安石悟真院诗野水纵横漱屋除午窻残梦鸟
　　相呼春风日日吹花草山北山南路欲无
　　洞霄宫在县西南十八里汉元封三年建宫坛于大涤洞前唐道元年有潘先生者于洞下建天柱观南向四维壁封三歩禁樵采为长生林中宗时赐观庄一所后有米法师改观为北向干宁二年钱武肃王与闾丘方逺相度山势复改南向未纳土时尝改天柱宫宋祥符八年陈尧叟奏改今名赐仁和县田一十五顷并赐钟磬法具等嵗度行童一人应天庆节设醮以祝圣夀天圣四年详定天下名山洞府凡二十处洞霄大涤洞为第五政和二年都监何士昭陈乞赐度牒三百道方腊之乱宫燬绍兴二十五年重建仍建昊天殿于东庑后殿左阳通明馆乾道二年三月夀皇洎显仁皇太后临幸尝以军士守御后奏罢以山麓民充佃夫防御淳祐七年灵济通真先生孙处道奏请赐钱益市恒产规制愈崇政和间援天柱观例经尚书礼部给洞霄宫印记庆元二年以嵗久漫防重给宋初天圣节道场应本县文武官僚入山建散诸山僧咸至立班自南渡后惟道士就官建散而县官止于普救寺行事凡诸宰执大臣丐闲去位者以提举洞霄宫系衘咸淳甲戌冬宫燬一空元至元甲申后再新宫宇元末兵燬洪武二十三年重建厯二十余年而后修垣钜殿门庑室庐庖庾坛□皆次第用完无改旧观矣　王逹记晋许迈称余杭山是洞庭西门濳通五岳山隂至临安名有金堂玉室仙人芝草左元放之徒汉末诸得道者咸在夫古者采真之士徃徃于名区奥壤穹崖邃壑留连忘返者何哉盖老氏之学贵清静非名区奥壤穹崖邃壑不足以养其髙致故名山大川瓌诡之观人迹所罕至者必为其徒得之余尝因迈之言而稽焉余杭之西有山曰天柱自汉元封三年建天柱观宋祥符间改称洞霄宫仙吏谓之福地而天目诸峯遐迩罗列光灵势气与造化相为流通蓄竒孕秀莫可殚纪当云行鸟飞之际一柱中立屹然摩空羣山四靣俯拱自列而宫正踞其幽深峻絶之境丹台绀殿琼楼璇室烜赫心目为民禬禳动輙有应元歩日窘四海鼎沸所谓丹台绀殿琼楼璇室一燬无遗大明升天九有宁谧洪武庚午提防贾公力以恢复自任夙夜劬勚罄槖是营不三载贾化去副知宫事资深吴公暨希然龚公克绍厥职缭以修垣构以钜殿至乙未门庑室庐庖庾坛壝次第用完丹台绀殿琼楼璇室视昔不异许迈所谓金堂玉室仙人芝草者宛然可徴汉末诸得道者其骨虽朽其神不死安知不与兹山之光灵势气相与盘旋于防漠之间耶夫置荣悴于两忘齐天地为一指为道家之常事然数百年之规矱一旦而复之非惟其徒以乐清静无为之教且俾一方萃向慕之诚致水旱禬禳之福明灵歆顾祥庆骈臻讵不宻禆皇化为邦氓之利也哉其嗣法弟子周应常刘宗显虑乎久而泯其绩也来京师求余记余喜诸君子能翼其教也姑书此庸刻诸石后有记者尚考于斯　陈尧佐诗娟娟红树碧峯前为爱桃花入洞天偶逐霓旌才百歩却忧人世巳经年　谷口停骖上翠防五云宫阙辟金扉不知何处朝元防却是龙鸾队仗归　一帆髙挂出红尘万仞长歌入紫云莫道仙游无别侣玉清冠盖许同羣　林逋诗大涤山相向华阳路暗通风霜唐碣久草朩汉祠空剑石花碧丹池水气红幽人天柱侧茅屋洒松风　赵抃诗龙穴藏身隐源泉抚掌清红尘人絶虑白日世长生我分谙冲寂谁能顾利名梦中休指笑又作洞霄行　苏轼诗前生我巳到杭州到处常如到旧游更欲洞霄为吏隠一庵闲地且相留　赵公硕诗里服萧萧入翠防虚亭髙敞纳晴晖仙归洞府云烟冷春入名山笋蕨肥缓引壶觞聊自适暂捐朱墨便忘归防当结屋山中住始悟人间万事非　旧时曽此覔仙縁一别于今四十年白髪重来嗟老矣青山九锁故依然肩舆直入松间路洗耳还聴涧底泉幽兴未防吟未就半峰斜日下平川　潘良玉诗石坛风冷露华凝羣玉峥嵘簇画屏水赤久传丹作井山髙时借翠为亭鹤迎仙驭迷三岛云入洞天朝百灵囘首武陵归去路碧桃零落晚风清　赵汝谈诗好闲谢尘事来作名山游杖防西涧曲乞浆东家丘大涤古洞天仙人此藏修至今翠箬下半夜丹光浮山中旧相识置酒为淹留日移云窻午水滴空林秋授我长生方挥麈谈幽我髪亦巳白赤霄莽何求业縁苦未断一笑风引舟囘首青天长身名两悠悠　曹元翰诗马归清晓破蓝田一出红尘骨巳仙任锁九重山下路终寻五处洞中天泉流碧砌常鸣玉迹隐苍崖久蜕蝉人世归时知变否樵夫犹记烂柯年白驹任诗桃花流水隔尘寰玉树琼林九锁关飞阁太虚开紫府卷帘终日见青山无为自觉心源净学道方知色界闲政满不湏瞻使节蹇驴潇洒聴潺湲张舆诗登临直到翠防巅晚向蓬山共醉眠雪后
　　梅花溪影淡月中瑶草露华鲜千年石室琅函秘万丈天峰玉柱悬此行不为长生诀要续游仙第二篇赵居仁诗十里溪声逐涧湾马蹄聴入洞霄间左
　　旋右折不知路九锁一开都是山紫极宫髙云絶顶翠蛟亭压水当关山中止説吴仙子独抱真心錬九还【此系三十六洞天之一故附载】　类列慈济禅寺【在县北六十里】善法禅寺【在县东三里】安乐塔【在县东三里】
　　临安县
　　海防寺在县西二里南北乡梁大同年间赐额竹林寺防昌五年燬大中五年重建天福二年钱氏拓旧址建竒石浮图二座宋大中祥符元年改今额天禧五年燬重建元至正十二年复燬洪武十六年重建归并于此曰殊胜寺【在县东十里】曰灵峰院【在县东十五里】曰宝林院【在县东三十里】曰法华院【在县西二里】曰梵安院【在县西二十里】曰精进院【在县西二十里】曰胜因院【在县西南三里】曰宝积寺【在县西北十里】蔡襄海防寺记临安县海防寺梁大同中始作号竹林及五代贞明之初吴越王又新之王县人也少尝徃来里中困甚巳而跨有全吴名贵地大私念所从来岂非有隂相者邪竹林最得山水佳处因大治之益广前制当是时吴中浮屠居虽百千数无是伦者宋大中祥符间例易天下寺名遂赐今额天禧五年冬十月大通夕而墟其徒散去僧有明顾思怃然以兴废为巳务每説于众曰吾师之法或资于塔庙福报之来称其所出今殿适谋始而大家力饶不能厚施异时名氏不齿篆载反索气于后人其可乎于是盛仁俊张从实先输而倡之从而和者数十百人度林砻石塈茨陛级之役积费钱三千万役一十年而后已既成列像其下鼓钟其中防而落之墟者复芘而散者复集钱氏以一国之资基之于前有明以一巳之志继之于后可谓能且勤矣　苏轼诗篮舆三口山中行山中信美少旷平下投黄泉上青线路每与猿猱争重楼束缚遭涧坑两股酸痛饥肠鸣北渡飞桥踏彭铿缭垣百歩如古城大钟横撞千指迎髙堂延客夜不扄杉槽漆斛江河倾本来无垢洗更轻倒牀鼻息四邻惊紞如五鼔天未明朩鱼呼粥亮且清不闻人声闻履声
　　净土禅寺在县南二里南北乡五代梁干化二年吴越王舍基为寺请额光孝明因宋大中祥符元年改今额元末兵燬洪武十五年重建归并于此曰防法院【在县西二十五里】曰昭明院【在县西四十五里】曰开化禅院【在县南二里】曰善住院【在县南五里】　苏轼净土寺诗鸡鸣发余杭到寺已亭午防禅固未暇饱食良先务平生睡不足急扫清风宇闭门羣动息香篆起烟缕觉来烹石泉紫笋发轻乳晚凉沐浴罢衰髪稀可数浩歌出门去暮色入村坞防月半隐山圆荷净泻露相携石桥上夜与故人语明朝入山房石镜炯当路昔照熊虎姿今为猿鸟顾兴废何足吊万世一仰俯　又开化禅院诗落日岸葛巾晚风吹羽扇松间野歩稳竹外飞桥转神功凿横岭岩石得巨片直度千人沟下有防流岗峦蔚囘合金碧烂明绚懐异姓王负担此乡县长逢跨下辱屡乞桑间饭谁谓山石顽识此希世彦凛然隂气逼屹起犹耸战他年万骑归父老恣欢宴锦绣被原野金珠散贫贱窦融既入朝吴芮空记面荣华坐销歇阅世如邮传惟有长明灯依然照金殿　方九叙昭明院诗胜地传浮玉前朝此布金龙湫悬雨急鸟路入云深万仞钟灵炁三秋惬赏心尘縁促归驾囘首恋东林
　　太平万夀禅院在县东二十里灵鳯乡唐天宝三年钦禅师卓锡于此天祐元年吴越王建赐额小径山太平禅院宋天圣七年改赐今额崇宁元年重建元至正十九年兵燬洪武九年重建归并于此曰普庆福田寺【在县东北三十里】曰蟠龙禅庵【在县西十里】曰法海院【在县西二十里】　陈度径山下院太平万夀禅寺庄田记临安县东二十里灵鳯山之腰乔木刺天修竹成林中有万夀禅院者故吴越国武肃王钱氏所建太平寺也宋天祐二年更为禅居天圣七年始赐今额初县人高君保与其子瞻自景德以来大新栋宇造殿塑像藏经铸钟百用具修又以田百有二畆与常住供僧君保瞻卒其子弟分财产欲夺前所予出交诉于县县没入之平其估许其市崇宁元年住持等觉大师募檀越百余人得钱三十七万有竒诣县请如夲估市宰君嘉其请而归之等觉刻檀越姓名于石以传不朽属无住居士序其事居士谓临安地寡人繁富官田今日示价明日争者盈庭高氏沃野膏壤竟四十年莫有市者岂神物防之乎抑亦有待乎且善恶一念至防细也长劫受苦乐报秋毫不差况予夺罪福之明著者等觉与十方来众当其食时升堂展鉢上味妙供不念自至何用区区营此一顷田为盖欲与高氏子弟悔罪与诸人植无穷之福也当知是田本无去住于彼于此何得何丧彼此得丧两忘则罪福安在哉故此山可倾此地可移此石可磨此福无有穷也他日大获仓箱充溢禅子终朝饱满元不曽破一粒米始知居士前语不绮宰君者霅上姚祐伯受以学行知名施于政事人安乐之等觉者法号慧源大通禅师之法嗣不惟道行髙洁抑且才力过人无住居士者丹阳人陈度崇宁元年秋七月中元日　方伯呉用先重复太平万夀寺田碑记太平寺在临安邑治东灵鳯山间擅风林云壑之胜肇基于吴越王至宋天禧中改为万夀禅院邑有擅信髙君保者父子相踵而防持殿宇像器各极庄严捐田百畆以充香积供四海苾刍当时丛林亦云盛矣及君保逝而后裔之为阐提者谋夺之讼成田没入官欲购者聴越四十年而竟无购者岂非韦防力耶至崇宁间有慧源为住持募钱数千缗自白于县请得赎之然世代逓更渐次凌夷田复为比邻所吞并矣寺僧零落三五辈无恢复志迄今有澹居者为逹观禅师高足以刻藏因縁来主径山之席一日至其地徘徊久之追寻古迹偶见石壁有小径山三字知为径山下院抚然叹曰是梵释龙宫地有神呵防焉百畆之丘乃高檀所捐飰十方僧者若辈踞为巳有入泥犁如矢迅耳曷若直而归之为众赎愆于是聚吴中善信赀仅赎其半半仍归比隣盖运以慈心也邑令黄君寔佐成之噫此区区一弹丸土檀化为魔魔化为檀来而复徃徃而复来亦何常之有总惟心所造耳心縁于般若则为喜舍为庄严是高君保之父子也是慧源澹居之恢复也心縁于无明则为悭贪为侵并是髙君保后裔之反汗也是左右比邻诸人之蚕食也争让祗縁识心人我了无实义谈性则空有之不立论相则因果之难逃福縁瑞事随善萌芽异类幽沦乘恶滋蔓夫人生如掣电飘风七尺躯殻受享几何胡为乎贪执不舍甚至彊吞甘以有尽之身而酿无穷之业哉吾愿后之人勿复垂涎此地自招业报也
　　玲珑山大防殿从华石山径过流霞桥登石门诎曲而上为三休亭九折岩风雨骤至屐下皆作小瀑醉眠石为坡公书字势飞舞寺内设东坡山谷佛印像寺傍有琴操墓　苏轼诗何年僵立两苍龙瘦脊盘盘上倚空翠浪舞翻红防防白云穿破碧玲珑三休亭上工延月九折岩前巧贮风脚力尽时山更好莫将有限趂无穷
　　化城院在县东北一里南北乡唐武德二年赐额罗汉院在县城内会昌五年燬光啓二年赐额法华院后里人钱尚父重建五代唐同光二年迁于县东北以钟尚书府地建立宋治平二年改赐今额元至正十九年兵燬洪武六年重建归并于此曰西明庵【在县北三十里】曰慈圣院【在县东南北乡】曰观音院【在县东北二里】曰普净院【在县东北三十里】曰无量院【在县西十里】曰净梵院【在县南十五里】曰兴善院【在县南四十里】
　　兴教院在县东一十二里灵奉乡唐天宝中赐额兴善会昌五年废天祐元年吴越王重建宋治平二年改赐今额元末兵燬洪武元年重建归并于此曰瑞隆院妙严院【并在县东二十五里】曰普泽院【在县东南十五里】曰不二院禅定院【并在县东南二十五里】曰吉祥院【在县东南二十五里】曰真君院【在余杭县西南二十五里并于此】
　　净应院在县西三十里金岫乡五代晋天福四年赐额应祈里人钱尚文建宋治平二年改今额归并于此曰无垢院【在县西北二十五里】曰长清院西化城院普信院梵行院【并在县西北三十里】曰等慈院【在县西北四十五里】
  </div>
  <div class="pagination">
   <a href="武林梵志_page4.html">
    上一页
   </a>
   <a href="武林梵志.html">
    1
   </a>
   <a href="武林梵志_page2.html">
    2
   </a>
   <a href="武林梵志_page3.html">
    3
   </a>
   <a href="武林梵志_page4.html">
    4
   </a>
   <span class="current-page">
    5
   </span>
   <a href="武林梵志_page6.html">
    6
   </a>
   <a href="武林梵志_page7.html">
    7
   </a>
   <a href="武林梵志_page8.html">
    8
   </a>
   <a href="武林梵志_page9.html">
    9
   </a>
   <a href="武林梵志_page10.html">
    10
   </a>
   <a href="武林梵志_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
