<!DOCTYPE html>
<html>
<head>
    <meta charset="UTF-8">
    <title>八闽通志 - 第 153 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 153 页/共 184 页</h1>
    <div class="content">　　陈麟字梦兆。旧居剑浦，娶于沙，因家焉。大观三年登第，调闽县令。有富民诬里人为盗，麟辩其冤，寻获真盗，邑人神之。势家欲徙人墓，以属麟，麟不可，部使者杖县吏撼之，终不为动，使者复令诸邑求翠羽奇花怪石，麟不顾，遣人谓曰：“汝河恃敢此？”应曰：“孤寒小官，惟洁己自守耳!”时与黄宗、翁谷号“闽中三循吏”。南渡传欲幸闽，人情汹汹，妖巫托神言以惑众，麟召巫叱责之，绝其妖妄。绍兴初知韶州，邻寇至，率所部败之，执其渠魁及余党数百人。擢湖南转运判官。孙光远，石城令。
　　余良弼字岩起。顺昌人。博学明经，乡试第一。建炎二年登第。历枢密院计议官，通判漳、泉二州。陈康伯入参政，以将作丞召。会交阯回文广西漕台，用印异常时，边吏以闻，道改良弼广西漕。至则缴而还之，蛮计道阻51。复覆正冒籍之军。移提点刑狱，平稽诛之寇。除知静江府，经略广西，减鬻爵，禁贩奴，抚诸洞，歼群盗，治效尤著。寻与祠。已而除直秘阁致仕。良弼为政知大体，每以教化为先。聚书几万卷，自为序以教子孙。有《龙山文集》。
　　张维字振纲。剑浦人。绍兴中登第。孝宗时除广西提刑，召对，谓“今日正当汲汲自治，不可扭52于小康，便为太平”，语甚切直，上嘉纳之，且俾察剖内守令臧否53。维到官，按行周遍郡县，条上以闻。就除广西帅，戢吏安民，招怀蛮獠，桂人生祠之。召为江东计渡转运副使54，面对，孝宗奖其治绩，且命董治屯营，以功加秘阁修撰。召入奏事，论军务得失，留为左司郎中，改司农少卿，再入都司。初，维守桂，尝言“熙丰行义仓法，独不及南方”，未报，至是复以为言，从之。

 〔元〕
　　徐赐字天锡。顺昌人。少业儒，尤娴史事。为汀州路掾史55，属武平县有僧杀人坐逮，囚至者众，赐承路檄，拘众僧立庭下，屏左右诘之。忽一僧错愕失次，就讯鞠之，果真杀人者，众获释。迁建宁西安巡捡，寇炽民徙，赐即剿捕，获其渠魁，坐以法，余党顺服，徙者复业，一境赖以安。升宁德主簿。先是，岁卖官盐，验丁取直，常课悉增十之五。岁久弊生，盐积不给，民贫无以输其直，公私俱病。赐白部使者为减常额，民德之，立碑颂焉。以延平路推官致仕。
　　叶荆才尤溪人。幼时丰采特异，丞相伯颜遇于道，命载后车归。既而第进士，累官至总管。尝使闽，度分水关，见迓者辄谦抑，似无爵位者，人益重之。

 〔国朝〕
　　陈真字思诚。将乐人，由太学生拜饶州府通判，转安庆，升知杨州府。政尚平恕，不事鞭楚，于贫民尤加存恤。岁旱，跣足自罪以祷雨，雨随霪，时称有古循吏风。性尤恬淡，寡嗜欲，居官常种蔬以自给云。
　　王旒将乐人。由太学生知萍乡县，廉慎公正，兴学奖士，尤急于惠民，民德之。时增置一丞，以专赋税，旒疏其职冗，且为民病，奏革之。秩满，迁西城兵马指挥。
　　杨丹珉字德玉。尤溪人。由太学生知永新县。兴学校，赈穷乏，押强暴，不数载民皆悦服。先是，邑有铺长谋财杀商人住铺者，诬逮甚众。丹珉至，讽鞠之，遂得其实，出尸田禾中，乃抵罪，众被诬者获免，岁旱，祷雨辄应。蝗起不入其境。后移靖水56，终泰州同知，俱有治绩。
　　吴谦尤溪人。以明经举，除山东道监察御史，调知湖广武昌县。县有守御千户所千户周颐挟勋旧虐民，谦劾奏之。寻卒，民德之。有挽以诗云：“一封朝奏动雷霆，死后精忠贯日明。惟有武昌东下水，千年□□为先生57。”
　　李胜字仲质58。南平人。以楷书荐，预录《永乐大典》，书成，愿就养，务期发身科目。已而中乡举，授无为军判官。莅事公勤，崇儒术，布惠政，民德之，肖其象祀于李冰祠。
　　温仪字仲盛59。将乐人。由举人除温州府推官，廉慎善治狱。会平阳叶八反，仪率士兵攻破夹屿山，入贼垒，获几三百人，还所俘平民男女百八十余人。既而泰顺徐怀思复叛，仪直捣巢穴，斩获甚众，擒怀思并其党三十余人。巡抚尚书孙原贞以闻，进五品阶秩。

 道学
 〔宋〕
　　杨时字中立。五世祖自弘农避地居将乐。时策熙宁九年进士。调官不起，以师礼见程颢□□60。及归，颢目送之，曰：“吾道南矣。”颢卒，复见程颐□洛61。一日颐偶暝坐时，与游酢侍立不去。颐既觉，则门外雪深三尺矣62。张载尝著《西铭》，二程深推服之。时谓其近于兼爱，与颐往复论辩，闻理一分殊之说，始□然无疑63@。杜门不仕者十年，久之，历知浏阳、余杭、萧山县，皆有惠政。改荆州教授。适天下多故，用事者欲引旧德老成置诸左右，而高丽国王以使者至，问时安在。使回以闻，召为秘书郎。迁著作郎。面对，陈圣学时政之宜，除迩英殿说书，累疏利病，拜右谏议大夫，兼侍讲。金兵初退，议者欲割一镇64以讲和，时遂极言其不可。命兼国子祭酒，因言童贯、蔡京误国之罪，其本在王安石邪说有以启之，乞追夺安石封爵，罢配享。安石遂降居从祀之列，时亦坐是罢祭酒，而元祐诸臣亦以时言次第牵复。寻四上章，乞罢谏省，除给事中，辞。已而奉祠。高宗即位，召除工部侍郎65。言圣贤之君未有不以典学为务，除兼侍读，以龙图阁直学士致仕。卒年八十三，谥“文靖”。有《三经义辩》66。子迪，字遵道，游太学有声。已而抱经谒程颐，颐器许之。诸经皆通，《易》、《春秋》尤精诣，早卒。
　　罗从彦字仲素。先世自豫章避地南剑，因家剑浦，后徙沙县。从彦幼颖悟，不为言语文字之学。初从吴仪游，已而闻杨时得程氏学，遂往学焉，初见三日，即惊汗浃背曰：“不至是，几虚过一生矣。”时熟察之，喜曰：“惟从彦可与言道。”尝讲《易 乾九四爻》，时云伊川说甚善，从彦即走洛见之，闻其说亦不异于时，乃归卒业。既而筑室山中，绝意仕进，终日静坐。间谒时将溪上，吟咏而归，恒充然自得。如是者二十余年，尽得不传之秘。自时倡道东南，士之游其门者甚众，语其潜思力行任重，诣极从彦一人耳。绍兴二年，以特科授博罗县主薄。未几卒。学者称豫章先生。尝采祖宗故事，大要谓艺祖开基。列圣继统，若舜禹遵尧而不变。至元丰改制，皆自王安石作俑，创为功利之图，浸兆裔夷之侮，为书四万言，名《遵录》。靖康中，拟献阙下。会国难不果。其遗书又有《诗解》、《春秋解》、《语孟师说》《中庸说》、《二程龟山语录》。谥“文质”。
　　陈渊字知默，初名渐，字几叟。沙县人。瑾之从孙，得闻家学。复从杨时游，而与罗从彦为友。时称其深识圣贤旨趣，妻以女。绍兴初，近臣荐充枢密编修官。胡安国继以直言极谏荐，召对，改官，赐进士出身，除监察御史，迁右正言。面对，因论程颐、王安石学术同异。高宗谓杨时之学能宗孔孟，其《三经义辩》甚当理，渊曰：“杨时始宗安石，后得程颐师之，乃悟其非。”高宗曰：“以《三经义解》观之，具见穿凿。”渊曰：“穿凿之过尚少，至于道之大原，安石无一不差，推行其学，遂为大害。盖圣学所传止有《论》、《孟》、《中庸》。《论语》主仁，《中庸》主诚，《孟子》主性，安石皆暗其原。仁道至大。《论语》随问随答。惟樊迟问始对曰：‘爱人’。爱特仁之一端，而安石遂以爱为仁，其言中庸所以接人，高明所以处己。《孟子》七篇专发明性善，而安石取杨雄善恶混之，言至于无善无恶，又溺于佛，其失性远矣。”因论和议，渊愿以和为息战之权，以战为守和之备。章五上，益梗切，桧患之。复论其姻党郑亿年，坐解言职，除宗正少卿。有《默堂集》三十卷。
　　李侗字愿中，剑浦人。祖纁，父洫，皆以儒学起家。侗年二十四，闻罗从彦得河洛之学，以书谒之而请学焉。从之累年，授《中庸》、《语》、《孟》之说，从彦好静坐，侗亦静坐。从彦令静中看喜怒哀乐未发前气象而求所谓中者，久之，而于天下之理该摄洞贯以次融释，各有条序，从彦极称许焉。既而退居山田，谢绝世故，余四十年，食饮或不充，而怡然自适。沙县邓迪尝曰：“愿中如冰壶秋月，莹彻无瑕。”而朱熹亦称：“侗姿禀劲特，气节豪迈，而克养完粹，无复圭角，精纯之气达于面目，色温言厉，神定气和，语默动静，端谨闲泰，自然之中若有成法。平日恂恂，于事若无其可否，及其酬酢事变，断以义理，则有截然不可犯者。”学者称延平先生。卒谥“文靖”。遗书有《延平问答》及语录。子友直、信甫，皆第进士。父子兄弟自相师友。信甫历监察御史，知衢州，擢广东江东宪，以持立不容士朝云。
　　廖德明字子晦。顺昌人。少学释氏，及得杨时书读之大悟，遂受业朱熹之门。乾道五年，第进士，历知莆田县，通判潮州，知浔州，除广西宪，移江西，广东。复以直秘阁知广州，兼广东经略，进直焕章阁，除吏部左选郎官。录奉祠卒。德明初除浔州教授，为学者讲明心学之要。在南粤立师悟堂，刻朱子家礼及程氏诸书。公余延僚属及诸生亲为讲说，远近化之。尝语人以仕学之要，曰：“德明自入仕至为郡，惟用三代直道而行一句。”学禁方严，德明确守师说，不为时论所变。所著有《文公语录》、《春秋会要》、《松溪集》。

 儒林
 〔宋〕
　　周谞尤溪人。熙宁六年登进士第。历知广州新会县。会王安石行新法，郡县风靡，谞独不举行。致书政府，力陈其弊，因求归田里。所著有《孟子解义》。一时门生称为周夫子。同郡王端，字道源，善讲学，最为范祖禹所重。嘉祐八年进士中第。
　　翁邵字好德，初名醇。顺昌人。博学工文，少有声场屋。元丰八年第进士。调崇安尉。时刘在布衣，邵待以国士，人服其知人。迁福清县丞，廉谨方正，当路闻其名，欲罗致之，檄至公堂，犹责以苛礼，邵拂衣回，有弃官意。檄者愧悔，委曲慰安之。已而以疾归里。县令俞伟大兴学校，力屈邵主师席，邵牢让不出。友人杨时贻书敦譬，邵不获已应之。数州之士负箧□集67，以儒学鸣于一时。官至宣教郎，杨时尝称其笃信好古云。
　　罗博文字宗约，一字宗礼。沙县人。殿撰畸之孙。从李侗游学有源委，以畸奏补官。张浚都督江淮，辟为属，侗闻之喜，曰：“张公高明宏大，而宗礼以精密详练佐之，殆无过事矣。”浚入相，荐知和州。汪应辰帅蜀，辟参议军府事。秩满请祠，卒，囊无余资，惟书千帙而已。为人和易纯实，人莫见其喜愠。年末三十，屏远声色，一榻萧然，大为朱熹所敬信，状其行哭之，曰：“熹既痛公之不幸，不及大为时用，又伤吾道之不幸而失此人。
　　余大雅顺昌人。良弼之子。与剑浦游敬仲同时从朱熹游，每见必告以简约切实工夫，而要其归于求放心一言。大雅尝有诗云：“三见先生道愈尊，言提切切始能安。如今决破本根说，不作从前料想看。有物有常须自尽，中伦中虑觉犹难。愿言克己工夫熟，便得周旋事仰钻。”熹深与其进。两捧乡书。有《朱子语录》一卷。
　　肃山沙县人。福州路长溪县丞。性颖敏，于书无所不读。宪极义理精奥，所著有《读诗传》、《论语讲说》、《读易管见》。
　　曹道振字伯大。沙县人。第进士，除福州路判官。博学通经。至正中，尝编次罗仲素文集为十八卷。

 文苑
 〔宋〕
　　廖执象顺昌人。父逊有诗名，初仕南唐，后归宋。执象七岁能诗，牛冕为闽漕，与语甚礼重之。甫冠入京师，献所为诗文，太宗览而善之。端拱初，赴省试，以疾卒，朝野多惜悼之。初，陈抟见执象，谓曰：“子谪仙人也，第恐尘世不能久留耳。”有集十卷，徐鈜为序。
　　龚懋字君美。顺昌人。少俊伟，书再读即成诵。仁宗朝举茂才异等，除房州推官。与张方平友善，方平知谏院，懋作十诗寄之，备言交契之厚。庆历初，近臣列荐，召为馆职，未几卒。
　　黄裳字冕仲。剑浦人。为书生时，常有魁天下之志。元丰四年，郡之谯门一柱，忽为迅雷所击，裳闻之，口占四句云：“风雷昨夜破枯株，借问天公有意无？莫是卧龙踪迹用，放教头角入亨衢。”次年对策为天下第一。政和间知福州，尝为礼部侍郎，后迁尚书。
　　胡璞剑浦人。工于诗，尝经采石渡，题诗吊李白：“抗议金銮反见仇，一抔蝉蜕此江头。当时醉弄波间月，今作寒光万里流。”苏轼见之，疑唐人所作，叹赏不置。
　　廖峣字次山。顺昌人，迪简之子。元符间入太学，属苏轼卒，诸生相与饭僧，以峣工于文，推为荐疏，又作诗悼轼，语皆妙绝。崇宁中，上书言时政，黜还乡卒。有《云溪集》十卷行世。
　　罗畸字畴老。沙县人。从彦之从父兄弟。少有声太学，熙宁九年第进士。调福州司理，坐忤使者归，杜门读书尔十年68，再除滁州司法。绍圣初，设词科，畸苟中选69，除华州教授，召为太学录。迁太常博士，论孔子冠冕，以王者十二旒为定制，从之，被命作奠献章二十余首。历兵部郎中、秘书少监。崇宁中辟雍成，命词臣赋诗颂，畸颂居第一，进官一等。以右文殿修撰出知庐州、福州、处州卒。有《文海》百余卷、《讲义》五卷、《道山集》三十卷、《秘阁秘录》四十卷、《蓬山志》五卷、《洞霄录》十卷。
　　廖正一字明略。将乐人。元丰二年进士第，元祐中召试馆职。苏轼得其策，击节叹赏。轼每以密云龙茶饮之，故名亦得亚于四学士。常言路，著直声，出知常州。蔡肇称其汪洋之学造微，瑰玮之文绝众云。后入元祐党籍，自号竹林居士。有《白云集》八卷。
　　吴致尧字恪文，一字圣任。顺昌人。政和二年第进士，除安化令，以事忤当路去官。因屏居衡麓，自次其文号《归愚集》。工于诗，尤喜集句。尝作调友十章，达于禁中。绍兴有《集雅词》，世误以为宣和中九重传出者。

 〔元〕
　　张本字在中。将乐人。元统元年会试，以《蒲车轮赋》得高选，擢进士第。官至宁都州判官。同县吴文谊，博学攻文词，至正中为延平路总管。

 忠烈
 〔五代〕
　　廖澄顺昌人。少负忠义。梁开平二年第进士，邅迍不显。后仕南唐，累官至大理评事。宋曹彬取江南，师围金陵急，校书林特劝之降，澄曰：“吾久仕唐，君臣之义不可废也。”矢死不顾。乃预以身事遣苍头亡归报其家。城陷，遂从容引决死之。
　　廖居素将乐人。仕南唐，以刚直见忌。骤谏后主不听，乃服朝衣朝冠立死井中。大书于箧曰：“不忍见国突主辱也。”

 〔宋〕
　　冯安国字彦修。顺昌人。少力学能文，行谊尤高。时行舍法，非王氏之学不取，安国因晦迹于家。自后虽屡应科选，然皆邅迍不偶，遂绝迹不出城市，惟聚徒讲学于里刹，名播遐迩。建炎中，范汝为据富沙，籍民降附，安国不屈死，时人义之。
　　范旺顺昌人。少有志操。为县巡检司军校。绍兴初，顺昌盗俞胜等作乱，官吏皆散，士军陈望者素乐祸，与谢士张衮谋举砦应之，旺叱之曰：“吾等父母妻子皆受国家廪食以活，今力不能讨贼，反更助为虐，是无天地也。”凶党怒，剔其目而杀之。一子曰佛胜，年二十，以勇闻，贼诈以父命召之，至则俱死，妻马氏亦死。贼既平，旺死迹在地，隐隐不没，邑人惊异，为设像城隍庙，岁时祭享。六年转运使以状闻，诏赠承信郎，更立祠号“忠节”。二十八年，复诏立愍节庙以祀之。
　　黄复字乾叟。沙县人。宝庆二年第进士，除山阳尉。闻汀寇猖獗，献庙堂三册，境赖以安。真德秀、陈交荐之，教授高邮军，改知兴化军兴化县，转通判滁州，与守陈广协力拒虏。广主西门，复北门，射杀虏众数十人。后广中炮死，复摄州事，士气复振。八十余日援不至，前后数百战而殁。在围巾遣子书云70：“父老矣，食君禄，继之以死，虽死犹生也。”总制赵蔡、饷臣吴潜上其事，乞为立庙。所著书凡三十卷。子垕、广，皆从事郎。
　　张昇字伯起。顺昌人。幼颖悟不群，八岁能诵九经，且以诗名。九岁膺荐赴省，省臣奇之，以神童闻于朝。卒业胄监，年十二除秘书省正字，累官至江西等处儒学提举，阶奉议大夫。至正末，陈友谅陷豫章，索昇所署印，昇叹曰：“吾自幼蒙被国恩，今年几七十，可违义苟生，隳先世而辱名教耶？”遂投印井中，不食死。
　　陈君用南平人。少负气，勇猛过人。元末红中贼入闽，闽阃授君用南平县尹，遂给钱募兵，复散家财以继之。克复建阳、浦城等县，累官同知副都元帅。引兵至连江，与贼转战而死。事闻，追封颖川郡侯，谥“忠毅。”
　　吴文让将乐人。至正十五年，漳州李志甫反，文让散储帑募义兵往击之。贼势方炽，兵力不振，力战而死。子克忠誓不共戴天，罄家资率众血战败之，尽殄其丑类。事闻授福建宣尉司都元帅府元帅。

 孝义
 〔宋〕
　　倪闪字泰夫。沙县人。颖悟嗜学，家饶于资，用俭而好施。每出辄以钱自随。遇贫窭则掷于其家，不问其知与否。及领乡荐，赴礼闱，在京师施与不减家居时。累试弗偶，人嗤之曰：“君日以济贫为事，何屡屈于春官，岂造物有未知耶？”闪闻益自励。绍兴三年寇起，蔓延广东、江西，破汀州，侵县境。官兵获贼，县狱克牣，闪以愚民无知罹于法，日饮食之。已而贼斩狱出，纵火焚民舍，火将及闪家，贼党相与扑灭，邻家赖之得完。明年大饥，道殍相枕藉，则济以糜靡粥，活者万计。五年赴省，邻人多梦竖旗里门，书曰“粥之功”，是岁果魁特奏名。除宁国府教授，出私帑创斋舍，置赡学田，所得俸余，分贻兄弟姑妹。秩满，迁广东提干卒。
　　王必大71尤溪人。性至孝。绍定初除漳州通判，累官至朝请大夫。尚濮雍懿王女。事父母，一饭必躬视，与其兄必学、必让极友爱。尝仿范文正公例以郭外田五百余亩创义庄，以资族人冠婚丧葬之费。又设义塾，延师以训族里子弟。子四，慈、恭、懃、慤皆登进士。
　　郭居敬尤溪人。博学，好咏诗文而不尚富丽。性至孝，乐亲左右承顺，得其欢心。既殁，哀有过而与礼称。尝摭虞舜而下二十又四人孝行之概，序而诗之，名《二十四孝诗》，用训童蒙。时虞集，欧阳友72诸名公欲荐于朝，居敬牢让不起。

 宦迹
 〔宋〕
　　吴璋字南玉。顺昌人。自少奇嶷异群儿，既长，问学充博，游上庠有声。绍圣四年第进士，历官州郡。所至奉法修职，以朝请大夫知韶州，赐三品服致仕。子南老，直秘阁，主管经略安抚司公事。

 〔国朝〕
　　吴复将乐人。永乐二年第进士。除湖广道监察御史，升广东按察副使，风节凛然，得宪臣之体。
　　李文殊字宗礼。将乐人。永乐四年，膺楷书荐，除工科给事中，左迁荣河县县丞。洪熙改元，召为户部照磨，升工部主事，转刑部，升郎中，寻升广信府知府。历仕中外，持身廉介，布素蔬食无异贫寒。退休田里，人甚重之。
　　叶宜字守义。南平人，自幼颖敏，比长，入乡校有声。永乐十年第进士，除铜仁府同知，丁艰服阕。除户部郎中，迁知卫辉府，升浙江布政司左参政。历官尽职，宽严适宜，务与民同其好恶，吏畏而民爱之。

 武功
 〔元〕
　　吴按摊不花将乐人。性刚直不阿。元末，红巾寇据邵武路，按摊不花募义兵克复之。事闻，授福建行省左参政。

 〔国朝〕
　　蒋伯良尤溪人。正统十三年，沙、尤寇邓茂七叛，势甚猖撅。王师至，贼负险不肯战，无如之何。伯良率民兵应之，冒险力战，贼望风奔溃，遂平。总戎宁阳侯陈懋、参赞军务刑部尚书金濂亟称其功，具以□闻73，授建宁左卫指挥同知。
　　林埜南平人。正统未著录郡宰。沙、尤寇起，蔓延邻邑，埜自陈效力，率民兵往战。至建宁高阳里，遇贼鼓噪而前，俘渠魁谢保大党一百八十余人，斩首六十余级，所至克捷。事闻，授尤溪县主簿，升广东布政司经历。

 隐逸
 〔五代〕
　　陈陶剑浦人。家世以儒业名。陶性沉敏博学，善属文，于声诗历象无不精究，常以台鈜之器自负。南唐元中至洪州，将诣建康，闻宋齐丘秉政，自料与齐丘不合，乃筑室西山，日以诗酒为事。有诗数百篇。

 〔宋〕
　　吴仪字国华。剑浦人。清修力学，荣利不入于心。渔钓橘溪74上，超然自适。时或行歌于松蹊竹疃，人莫窥其际，大为杨时所重。时尝题其钓台及咏归堂，罗从彦尝师事之。自号审律，时称“审律先生。”
　　吴熙字季明。博学励隐操。或从之谈道论文，则倾心泻意，怡然终日；语之以势利，俯焉不答竟去。与从兄仪称“双璧”。元祐间，陈瓘里居，以熙兄弟学行言于郡守，守延二人，诣学讲经，令诸生列听，仍以遗逸荐于朝，得召赴阙。
　　廖衡顺昌人。性警敏绝人，六岁能属文，县尉催租见之，负抱至天龙菴，命吟《雨中山茶》诗，有“泪多陈后愁离殿，浴出杨妃困倚闌”之句，尉喜甚。尉，湖外人75，时方得家书，复即事出对句云“洞庭消息寄来迟”，衡应声云“巫峡梦魂归去早”，尉大奇之。名闻于郡，郡守檄县以礼津遣。至，试以诗，迎题立就，句尤婉丽可喜，即冠赴乡举76，主司复77其文，置在第三，守以客不在选私易之，自是绝意功名，徜徉林壑终其身。
　　陈选字舜举。将乐人。读书尚气节，遭宋末，隐居耕樵以为业。
　　余起顺昌人。学问该博，不求世名，扁舟渔钓祥云峰下溪潭中。后人高其风节，名潭曰钓潭。

 〔元〕
　　张宗华字颖之。沙县人。清介绝俗，善词章，草书为世所重，评其书者，谓如秋云卷雨、苍石缠藤云。元季匿不出，国朝洪武初诏征，以老辞。子允厚知霍州；允继获嘉县学教谕。

 寓贤
 〔宋〕
　　朱熹徽之婺源人。父松任尤溪尉，寓延平郑氏而熹生。后遭父丧，徒崇安，依父友刘彦伦居焉。
</div>
    <div class="pagination">
<a href="八闽通志_page152.html">上一页</a><span>...</span><a href="八闽通志_page148.html">148</a><a href="八闽通志_page149.html">149</a><a href="八闽通志_page150.html">150</a><a href="八闽通志_page151.html">151</a><a href="八闽通志_page152.html">152</a><span class="current-page">153</span><a href="八闽通志_page154.html">154</a><a href="八闽通志_page155.html">155</a><a href="八闽通志_page156.html">156</a><a href="八闽通志_page157.html">157</a><a href="八闽通志_page158.html">158</a><span>...</span><a href="八闽通志_page154.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
