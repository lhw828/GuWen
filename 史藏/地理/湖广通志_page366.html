<!DOCTYPE html>
<html>
 <head>
  <meta charset="utf-8"/>
  <title>
   湖广通志 - 第 366 页/共 373 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   湖广通志 - 第 366 页/共 373 页
  </h1>
  <div class="content">
   湖广通志巻一百八
&lt;史部,地理类,都会郡县之属,湖广通志&gt;
　　钦定四库全书
　　湖广通志巻一百九
　　艺文志
　　记
　　明
　　游衡岳记　　　　　　　　　张居正
　　山海经衡山在中山之经而不列为岳岂禹初奠山川望秩犹未逮与舜典南巡狩至于南岳今潇湘苍梧故多舜迹殆治定功成乃修禋祀与张子曰余登衡岳盖得天下之大观焉十月甲午从山麓抵岳庙三十里石径委蛇盘曲夹于虬松老桧含烟袅露郁郁苍苍不人世矣余与应城义河李子先至礼神毕坐开云堂湘潭防沙王子汉阳甑山张子乃从他间道亦至同宿是夜怳然若有导余升寥廓之宇者蹑虹梯慿刚飚黄金白玉幻出宫阙芝草琅玕灿然盈把殆心有所忆触境生念云尔乙未晨从庙侧右转而上仄径缥缈石磴垂接悬崖巨壑不敢旁瞬十步九折气填胸臆盖攀扪云天若斯之难也午乃至半山亭亭去岳庙十五里五峯背拥云海荡漾亦胜境也饭僧舍少憩复十五里乃至祝融初行山间望芙蓉烟霞石廪天柱诸峯皆摩霄挿云森如列防争奇竞秀莫肯相下而祝融乃藏诸峯间才露顶如髻及登峯首则诸峯顾在屐底若揖若退若頫若拱潇湘蒸江一缕环带因忆李白五峯晴雪飞花洞庭之句盖实景也旁睨苍梧九疑俯瞰江汉纮埏六合举眦皆尽下视连峦列巘悉如培塿蚁垤不足复入目中矣同游者五人咸勒石纪名焉暮宿观音岩岩去峯顶可一里许夜视天垣诸宿大者或如桮盂不平时所见也晨登上封观海日初出金光烁烁若丹鼎之方开少焉红轮涌于海底火珠跃于洪鑪旋磨旋莹苍茫云海之间徘徊一刻许乃掣浮埃而上噫吁嘻奇哉伟与山僧谓此日澄霁实数月以来所无往往有好事者候至旬月不得见而去余辈以杪秋山清气肃乃得快睹盖亦有天幸云然心悚神慴不能久留遂下兠率抵南台循黄庭观登魏夫人升仙石西行四十里得方广寺方广在莲花峯下四山重裹如瓣而寺居其中是多响泉声彻数里大如轰雷细如鸣幽草珍卉夹径窈窕锦石斑驳照烂丹青盖衡山之胜髙称祝融奇言方广然磵道险絶嵓壑幽邃人罕至焉暮谒晦庵南轩二贤祠宿嘉防堂夜雨晓起云霭窈防前峯咫尺莫辨径道亦絶了不知下方消息自谓不复似世中人矣止三日李子拉余冲云而下行数里所倐见青云霁日豁然中开问山下人乃云比日殊晴乃悟向者吾辈正坐云间耳又从庙侧东转十余里得朱陵洞云是朱陵大帝之所居瀑泉洒落水帘数叠挂于云际垂如贯珠霏如削玉飞花萦洒衣襟岩畔有冲退石大可径丈列坐其次解缨濯足酌酒浩歌当此之时意惬心融居然有舞雩浴沂之乐不知簮绂尘鞅之为乐也
　　宜都县重修儒学记　　　　　张居正
　　庚戌之春余因侍从请告归故乡宜都教谕魏大济来移书曰宜都旧有学也歳久寖敝荐绅先生学士大夫游其中者咸思以新之而未能嘉靖乙巳防稽陶令守兹土大济则间以事谋之令慨然曰是在余矣防天大雨江水溢巨木浮江而下取以为材省费之什二乃为堂为庑为祠又置学田五百余亩以缮祭器给师生之廪禄自他旧制有不当于人者侯皆一新之于是百年之废一朝俱兴厥功茂焉乃大济与诸生则愿以其事纪之于石以垂不朽史张氏乃言曰余闻之孔子道之以政齐之以刑民免而无耻传曰如欲化民成俗其必由学乎信哉是言也夫法令政刑世之所恃以为治者也言道徳礼义则见以为希濶而难用然要其本则礼禁未然之前法施巳然之后法之为用易见而礼之为教难知故古之王者立大学以教于国设庠序以化于邑皆所以整齐人道敦礼义而风元元者也今议者不深维其本始务为一切之制以愉快于一时夫教化不行礼乐不立至于礼乐不兴刑罚不中民将无所措手足当此之时虽有严令繁刑祗益乱耳乌能救斯败乎由此观之道民之术在彼不在此也宜都环数里以为邑处僻逺之区吏复不能加意以振起士习数十年学者益落然陶侯一新学而人皆防防荐绅先生学士大夫咸相与踊跃讃叹改观而思奋延及齐民亦无不被服于徳教者此其转移化道之机盖有不言而风行者矣故上之化下犹影响也何必政刑子之武城闻弦歌之声而喜之岂惟一歌足以治武城哉在以道化民渐渍以礼乐而孔子取焉故曰君子学道则爱人也若陶侯所谓君子者非耶虽然人知陶侯之功矣而未悉其深意自孔子没微言中絶学者泥于闻见支离糟粕人持异见各信其说于世于是修身正心真切笃实之学废而训诂词章之习兴有宋诸儒独行之士往往反为世所姗笑呜呼学不本诸心而假诸外以自益只见愈劳愈敝也矣故宫室之敝必改而新之而后可观也学术之敝必改而新之而后可久也陶侯不惮改作以新宜都之学宜都之士亦必不惮去其旧习以自新其学继自今倘有闚圣人之宫墙而升堂入室者讵知非吾言启之与
　　襄阳府科第题名记　　　　　张居正
　　汪大夫守襄阳之三年诸大令既举乃为章表人物以兴士励俗取明兴以来郡中科第之士总二百余人出诸属邑者咸附焉勒石学宫虚其左方以俟来者而余适以使事道汉上为记其事夫自国家以科目选士士生此时即行若由鱼才懐管萧非是亦无由以进顾一切皆限以科条榘矱虽絶材奔驷亦必頫首屈就羁勒而足力稍后者又辄有顿踬之虞故襄阳为楚中钜郡然二百年来而阖郡之士登名科第者才百十余人而巳可谓希觏而濶闻者哉然余闻之古之觇国者恒视其有人无人以为强弱夫谓国有人者非肩摩毂击朝市皆盈也而无人者又非宫府左右尽皆虚也得士与不得士而巳夫得则以一二人重于千百不得则以千百人轻于一二故马不必拥轴要之齐足木不必蔽乗要之中墨夫士恶可以多寡言哉国初之取士或拔于台或举于三老或奋于刀笔当时号为制科者率不过百余人其作为文词皆居据经义务剽剥葩藻乃近时人所共姗笑者而名卿硕士往往多出其中功烈旋于后世者至不可缕数也今文教大兴海内向学于是悉罢诸荐士路一切网以科第士争趋阙下若鱼鳞杂还云合雾集文学斌斌可谓极盛然考其功实顾相悬也异日者天子患吏治之不振増颁制额广罗英隽令穷乡陬邑皆用科第士以为长吏其欲兴平治理盖惓惓焉乃求之愈多而呈材愈乏若是者何撷华之恱目固不若摘实之充口故士之适用诚不可以多寡论也余尝往来襄汉间羡其风俗与缙绅大夫处咸质直重厚辨于心而讷于口及闻长老言前辈风烈尤为恂实尔雅大者以经术取卿大夫辅翊其世主功名著于春秋小者友教治民皆有可称述沨沨乎固大国之风也如此即二百余人庸可以少称乎哉夫人材之汚隆由于风俗乃风俗亦赖人材以成庚桑抱道畏垒大穰緜驹善讴齐右变俗故君子之处世所以制俗者也非为俗制者也将使浮者挽之以就实而况实焉者乎漓者酿之以还醇而况醇焉者乎语曰不习为吏视已成事后有兴者考徳论世审名实之所归察操执之所究斯亦得失之林巳若曰整齐其故事巳耳非大夫意也大夫者名道昆字伯玉徽之歙县人与余同进士
　　荆州府题名记　　　　　　　张居正
　　荆州旧无题名定山袁公由祠部郎中出守兹郡三年既政成民熙公府多暇按郡志访遗老得国初以来太守若干人同知通判推官总若干人纪其迁授年月并勒于石以传永逺其中或用贤能取卿相显名当世鸿猷遗惠至今诵之不衰或但有姓名考其树立莫可称述后之览者必将有感焉斯亦得失之林巳居正既得览观前守行实因以慨风俗之盛衰乃喟然称曰嗟乎夫弛张之道岂不由时变哉余闻里中父老往往言成化治间其吏治民俗流风蔑如也是时明有天下几百年道化汪濊风俗纯古上下俱欲休息乎无为而荆州为楚中巨郡戸口蕃殖狱讼希简民各安其乡里亲爱长吏长吏出行旌麾前导社中儿羣游嬉车侧不知走匿盖其风纯至如此太守以下率八九歳一易即无他异能而因常袭故亦称贤能当其时治之为易其继也醇俗渐漓网亦少密矣一变而为宗藩繁盛骫权挠正法贷于隠蔽再变而田赋不均贫民失业民苦于兼并又变而侨戸杂居狡伪权诡俗壊于靡偷故其时治之为难非夫沈毅明断一切以摘奸剔弊故无由胜其任而愉快矣然则地岂有难易哉流俗之靡使然耳语曰圣人不能违时振弊易变与时弛张亦各务在宜民而巳居今之世用曩之治欲因常袭故以希治平譬以乡饮酒之礼理军市也亦必不可几矣是风俗之变也嗟乎今之变巳如是吾安知继今以往其将变而厌弃今俗以复古之敦厖简易乎抑将变而愈甚以至于莫知其所终乎后之治者非随俗救弊又将安所施乎是皆不可知也姑记此以俟来者
　　荆门州题名记　　　　　　　张居正
　　荆门者故荆州府北鄙自今上龙飞汉郢陞安陆州为府割旁郡列邑以益之乃荆门改隶承天焉古称东南形势荆襄为吴楚上游襄阳北距宛洛荆州西控巴蜀而荆门介居荆襄间唐邓瞰其腹脇随郢曳其肘臂南望江陵势若建瓴重关复壁利以阻守运奇制胜亦足以冲敌人之肘脇故称荆门言隘地也详其名义度其要害乃知改隶之议漏于是矣天下幸而无事关门夜啓行者不道儆守者不执殳虽有险无所用之即一旦狗吠于垣烽烟乍警则步仞之丘阻于崤函寻常之流画为天堑矣况此州当南北要冲为荆郢门戸噫其可忽哉余闻长老言始荆门隶荆州时人物殷富蓄积盈囷食山泽之利民至老死不覩市防今密迩潜邸供需百出又当九达之逵冠盖往来项背相望小不如意即被谴斥长吏奔走救过不给而其民亦颇饰诈狡狯骛为一切茍免无周身之虑盖旧俗之亡久矣夫财不足则争信与伪大奸之所资也何以守险曰人何以聚人曰财财赡而礼义生即有大奸盗莫之敢乗昔者孔子之论政曰足食足兵而民信之非甚不得巳不敢去一故善为天下应者毋使至于不得巳也夫欲先事弥患息民固土唯在拊循爱养哉唯在拊循爱养哉按南宋时荆门为边郡自象山陆先生守是州倡明道学以易其旧俗又积贮筑城为守御之备荆门遂为重镇然先生收之于疮痍凋瘵之后而今也养之于国家全盛之日程时度力难易又殊矣余尝读先生语録至所谓分别义利之辨者乃使人斤斤焉神悚心惕及过荆门谒先生祠下又低囘久之不能去诗曰髙山仰止景行行止茍有志于斯民者伐柯之则夫岂逺哉荆门旧无题名春溪戴君守此三年既政成民和乃列叙国初以来州守若干人同知判官总若干人并勒于石以传永逺戴君清敏而孚惠同知邹君慎靖而端慤皆能其官故余告之以此并以告后之人
　　重筑松滋县城记　　　　　　张居正
　　嘉靖乙夘松滋尹张君家传抵任二年厘正百务积滞具举乃为文抵当路曰邑故有土城歳久俱圯里甲约敛民财歳歳补葺而奸民隂窥其利干没自润实无益于秋毫城圯如故今独不可规久逺一切用砖石俾奸民无所规其利而邑以永宁且夫不一劳者不久逸不暂费者不终省窃与邑中士大夫父老熟计之皆以为修之便于是分守大参鹤峯栁公分巡宪副槐溪孙公郡守定山袁公咸报曰如令适歳大稔遂用其年八月始事君乃捐俸酌赎庀工约费民争趋之至十月工竣为城八百丈甃以巨石扄以崇关井干楼橹靡不宏丽屹屹为巨观矣异日抚治檄列郡督所属州邑城垣宜修者所司竟持空文塞责莫敢为先乃张君独以实奉行不惮一时之劳而建百世之利民不告瘁大工克就厥功茂焉史张氏曰余读周诗至兔罝之章曰赳赳武夫公侯干城尝叹以为文武之初治化旁洽胶结民心虽兔罝之野人皆可以为干城扞御何其盛也其季也疆圉多故在位者多旷诸大夫忧之曰无俾城壊无独斯畏劳役不巳曰土国城漕吁又何瘁也岂所谓盛世之守在人季世之守恃险耶在人者无形之险也恃险者有形之险也然亦时异世变有不得不然者明兴百八十余年属国家隆运海内无鸡鸣狗盗之警民至老死不见兵革可谓极盛矣往时东南濒海之区列县数十富甲天下无城守扄鐍之限及海冦窃发长驱诸郡民皆骈肩束手莫之敢撄何则事变起于仓卒而人心狃于治安此必毙之道也夫无形之险既巳靡恃而有形之险复不加修则是束手骈肩俟毙巳也松滋西接防峡面江阻山即有缓急亦要区也人之恒情能见已然不能见将然时属清泰未睹其利害一旦有不测则是城所系岂直一手一足之为烈哉诗曰訏谟定命逺猷辰告兹役有焉庸纪其事以垂不朽张君名家传浙之鄞县人果毅有为其在邑治理诸务皆如城事相其画者县丞苏曜主簿韩嶐董其工者省祭官田輶并列于后以彰保障之功
　　见南阁记　　　　　　　　　归有光
　　嘉靖十九年余为南京贡士登张文隠公之门其后十年沔州陈先生为文隠公所取进士余为公所知公时时向人道之先生由是知余无从得而见也其后十五年先生山西按察副使罢归家居久之而余始与先生之子文烛玉叔同举进士在内廷遥见相呼问姓名甚懽知先生家庭父子间道余也因与之往来论文益相契间属余记其所居见南阁者先生家在云梦间而沔江汉二水绕之先生于其居为花圃中为小阁沔之胜可眺也盖取陶靖节悠然见南山之语以为名每与玉叔读书论道之暇携之登阁逺览而沔去南江诸峯絶逺实无所见姑以寄其悠然之意而巳一日天新霁清净无云与玉叔凭栏忽见诸峯涌出楼观层叠峥嵘靓丽久之而后散而实非江南诸山也余闻登州有海市而史称衞州城既徙而故时城堞楼橹浮屠之影皆于日中见之神物变幻不可知夫海旁蜃气象楼台广野气象宫阙云气各象其山川殆有是耶登州海市出于春夏而东坡以歳晚祷海神一日而见之赋诗以自喜云重楼翠阜出霜晓异事惊倒百歳翁又云潮阳太守南海归喜见石廪堆祝融今之所见又非海市石廪比也先生父子必能赋之余与陈氏两世师门之谊又重以玉叔之情且又因以自通于先生而为之记
　　徳安府重建社稷坛记　　　　何　迁
　　成安蔡公之守徳安也政务近民补助湔涤有方民用静治然后旁引彝教摩揉之而示之趋期年民蒸蒸好服礼义公乃有事于神而境内秩祀繇此起焉郡三坛故设郊坰南祀风云雷雨山川北祀厉而社稷祀在西北由有郡以来未之有易也治初藩封至始析而易之收其二不领于郡郡所得祀惟厉尔歴七十载藩凡三易祀率不易至嘉靖末藩复絶而国废于是郡领诸祀皆还其旧然祀専而坛不设春秋墠无常处既四载矣蔡公至承祀其间肃恭蠲洁以介神劳顾令典大缺慨然内计之至是乃摭郡乗则南没于民北没于涢水涢水迳北迤西而南当其迤处一丘隆然特起巅衍而麓垂横断大野宋建胜业寺其上入明以祀社稷近麓皆石水不得没故其址独存公既选南阜以修常祀待雩禜改厉于东北隅以从幽奥若兹坛者故墟中格鞠为草莽公疏而出之负离面坎而坛髙三丈周一十三丈缭为内墉四十八丈前辟神路左宰牲庖库右斋舎翼室凡四区各三楹外复为墉九十四丈重墉四达各为门西临衢伐石为坊顔之不经时二坛并成式恢制举危硕丽密楚服让美焉乃其费斥赢公帑不以闻于民坛成公复承祀周旋有容寅慤隆于初而神益顾歆休贶显答歳以顺成疵疠不作民亹亹乗惠迪赴畴祉然后知公有以益我也郡僚顺徳张君昆明施君郏周君既相与落之乃属予为记予闻社稷之祀邦君分土受于天子所从来久逺矣由传记所称水土五谷之为养也民资之以生而祈报之情俟于长我而授者庶几能通于神故务明笾豆之节而益以明禋殽之以为降焉邦君所得为凡以宜民而巳先王立国之经后世守之不衰其数如此勾芒后稷虽甚不可湮非其训矣予尝校覩传记私窃遡而思之乃其义盖有难知者社稷资民生其化甚溥有水旱之过则变之其责又有所必专而其生物不测所谓神也缘祈报而效灵以此语博厚足极其微否欤猫虎昆虫迎报之所不遗也假令社稷亦将以此索飨之拟其功于禽兽之后岂其欤邦君有事由辟修斋戒于斯须以为神之听之可以度且格于是焉云汉之什圭璧既卒期以我听是巳彼闾阎夫妇奔走于困札其为呌号吁祓史巫纷若不能以斯须靳也而长民者俟其灾祸既至乃治禳禬肹蛮以徼于不可知是闾阎之所为祷也于对越何哉生者地之大徳也顺承天施率育不巳其为养也固如是而邦君政在宜民勤施而左右之亦无所与于神也然用其悌恺升为馨香足以播和导祥而昭明焄蒿若将接于民相以鬯遂乐生而不逢患盖所宣序于政者有以茂对乎神之良能而赞其化动于纯白者积于持久致其休嘉者根于潜默而可以斯须尽哉彼沈玉瘗帛荐彻以为侑虽极备且严周礼之所以为文而非交于神以几相民者之务也社稷徳在资生乃宜民之心君子所负含于敷贲而穷于幽足以质之非茍而巳后世此义不明依具文以为礼则性不可尽而神亦无以为质彼质神而无疑岂所与于器度仪章之际乎天地人至草木虫鱼皆吾性也性尽则上下幽明莫不灿然以着引为一体焉毋宁有外哉迁固谓君子交于神以政不以文其飨也有常不在承祀故观性于所着足知其可质尔乃先王取典礼以教后世则祈报之文斯须之敬不舍焉所谓立国之经有司之所事事也徳安秩祀弛而复兴事拟创始其为典礼不细而蔡公适以是时至公先民而后神其知礼乐之情盖巳独至第指次其所为备且严者亦足以绍明先王之遗不愆于立国稽于其政不可究辨哉予故记之俾继公而来者由祀事以求宜民之政于兹坛必有征焉而予言盖俟之矣蔡公名可教号虚庵嘉靖已未进士由戸部尚书郎至期年而坛成时隆庆三年也
　　恩江河记　　　　　　　　　鲁　铎
　　潜之为县以水名地本下是故水易为灾也夫汉水至芦洑支出为潜自排沙流经县之北西向南折以达荆通沔天顺间北流淤塓乃决髙家脑流经治东孝庙时受决处又渐淤为洲可以界兴邸正徳中洲益广水益挤而东而西齧县治危若亡唇矣前政一诿诸无所为力民病焉嘉靖改元之八月敖侯知潜甫三日汉水大至四境舣舟县衙愬灾市人骑屋以居公私廨宇尽坏向齧处复善圯侯祷之寻巳遂发庾赈民慿髙望淤洲激水曰此不河之乃使河我县鱼鳖我民乎父老曰洲属官家奈何侯曰吾为若请之乃上疏其畧曰捐官庄一洲租以永除一县之患惟圣朝图之时又有疏乞以重轻带办芜荒逋负及蠲本歳灾租道民情甚哀上悉可之下藩宪臣议行于是逋人归者相望于涂闻开河之役争持畚锸而至侯复从父老源委水道得为淤为齧之繇乃傍洲劙黄汉之碍为河七百丈直亘排沙因土为堤趂之肇工于明年二月十四日以四月四日讫工水乃帖然安流近冶无复决齧百坏修治复厥旧民用生乃相与歌曰转危为安兮敖公有江公如可借兮我终无殃盖欲以敖名江也侯闻而谕之曰恩若属自朝廷宜名恩江以志不忘吾于是乎何与未几以外艰去潜人莫能留复相与介其里居洎诸士夫庠之师若弟子于予请记夫儒之为贵其学有用也学诚有用则获上治民大至裁辅参赞胥此在也否则虽多亦奚以为今敖公之救弊兴理其敷奏中务当宁俯从获上也穷迫舒苏亡逋亲附得民也水从其道邑固人怙裁辅参赞之功也非夫有用之学能至是哉余尝谓治理莫先乎择守令而重之今天下郡县敝瘵岂独潜哉使尽得如侯者分布焉岂以不即大治为忧然吾闻之始侯之来白岩大宰实择使乳保潜人则余意白岩盖先得之但复周且重焉斯至矣侯名钺字秉之髙安人郧阳追祀抚治大理少卿吴公记赵贞吉
　　今南大理卿章立张公往以佥都御史抚治郧阳作而叹曰郧阳之政稍弊矣易不云乎治蛊者求其意于先事之初耳故其操切剂量思循往抚治原公吴公之旧而振新之也思其人因就观其尸祝之所始知吴公之未尝与祀也初原公以都御史抚治郧阳名杰字子英阳城人吴公先以巡按代抚诸郡后以原公荐陞大理少卿任抚治名道宏字文博宜宾人在成化时并以戡定绥宁郧阳事着勲名而郧之人并思之乃吴公之不得列祀则莫不防然伤心久而未忘者也张公曰嗟乎画一之章定于曹相泣碑之政广于杜君郧政之始建也原公纲之而吴公纪之有开拓于前有弥缝于后繄其可忘诸因访其孙为府经歴者得遗像焉遂肖而配诸原公于是太守黎君尧勲率诸文武父老生徒进曰诸司守章程以奉天子俾兹土之民免殱馘之痛者七十余年夫孰不知二大夫之功也而祀典之阙卒定于公闻之唯仁人能不忘人之功而处人以礼殆公之谓矣顷之张公去为大理而江西刘公代焉谓宜载诸石以騐来者而黎君以委于予也予尝浮汉江横郧而东者屡矣其地枕秦跨楚包络险阻员幅数千里元季弃之为荒国初殱之为墟间置数县以领其遗民而在三省之徼司燎击柝弃不顾者殆数十年故草木盛而变为矛防猿鹿多而化为防兕矣成化初盗屡起横不可制常州白公圭三原王公恕嘉兴项公忠继率大师往克之又复啸聚而原公实承之当是时吴公巡按河南佐原公有为于始继原公抚治以成能于终卒称原吴云盛矣二公之始经畧也谓大兵之后威巳振不可复言杀遂下令抚绥之得流亡民四十余万授田以养之置县以统之濬池髙城以固之设衞所屯重兵谨关隘以制之割三省之地得七府而合为都防开抚治府以聨属之矛防之墟长禾黍矣防兕之陵牧鸡豚矣山无不伐之椔涧无不汲之泉矣夫定近难而壮逺猷炳炳焉二公之功固百世不可忘祀亦百世不可废也由今言之原公固才矣忠矣然建事之初倡始实难孤立易夺非吴公何以□之功立之后梁笱易撤榱栋易移非吴公孰与定之则吴公之并祀固一日不可缓也张公刘公皆弥沦之器怜才稽往深致如此宜矣予与黎君又吴公乡人而每好共谈当世之务也安得不窃以为快而重有感哉嗟乎承平之世卓絶奇伟之士恒退而循默谨厚之人恒进忽有方隅之警而后知戡定绥宁之才之难也成化之际可谓承平而相继定郧难者皆得才卿名士甚易若此何哉渤海之盗必重用张敏西川之难必再起咏之才之鲜矣如此而诸公才名相埒聚定一方故能歴久尽善而不变何其盛哉今方隅之警多矣皇上拊髀念臣隣之义思阃外之才于是士大夫吐哺屏息思致其命以当天子任使于是时而表才士之名扬功臣之业诸君子岂得无意哉夫易弦而调声者智之门也防丝而理棼者勇之经也张公之言曰求其意于先事之初此智勇之所借手而功名之所从出也诸君子所以拜休前人者不在兹哉因拜书之以相騐焉
　　应宿楼记　　　　　　　　　廖道南
　　应宿楼成文学海涯丛君告诸内史氏素子曰勤斋萧公之尹咸也朞月而政行凡厥咸之士庶罔弗象其则焉又三禩而绩成凡厥王人之有事于咸者罔弗被其烈焉是役也民之父老歌于途士之乂髦颂于黉王人之监司书于台子夙职史事其纪诸素子曰曷谓也海涯君曰台闻诸父老云古者辰角见而雨毕天根见而水涸草木节解而备蓄焉是故周之王府汉之武库示有蓄也勤斋建兹役以卫吾民将以豫大蓄焉尔于是乎伐木于山厥材孔良凿石于岩厥制孔坚而又司晨啓寤司理诘奸损上益下民说无疆诗有之庶民攻之不日成之素子曰于乎可以征泽矣昔者赵文子身退然如不胜衣言呐然如不出诸口而其举管库也生不交利晋人称之其无乃非文子之遗泽也乎海涯君曰台闻诸乂髦云古者筑灵台以望氛祲作矩观以司闉阙欂□周遭而营楼焉是故魏之丽谯越之飞翼示有观也勤斋建兹役以兴吾士将以豫大观尔于是校艺于庠从者如云校射于圃观者如堵而又节其馆舍沸其歌履谦饬贲士征若彚诗有之成人有徳小子有造素子曰于是可以征则矣昔者苏文忠公好贤若将加诸膝爱民若将同诸身而其创黄楼也久而弥坚徐人称之其无乃非文忠之遗则也乎海涯君曰台闻诸监司云古者王人导利以市上下郎官应宿以司牧长法象炳炳而成章焉是故库楼系于角宿藏府象于离珠示有章也勤斋建兹役以敷王人之政将以豫大有焉尔于是乎上思衞国以充外帑下思裕民以杜后艰而又南有和薫东有体元西有广惠以巩中极诗有之维其有章矣是以有庆矣素子曰于乎可以征烈矣昔日萧文终侯盟泰山以若砺誓黄河其如带而其应昻宿也为世元勲汉人称之其无乃非文终之遗烈也乎海涯君曰建楼三征既闻命矣子盍终言素子曰天人之际其几甚微其理则一古者圣人观天文以察时变观人文以化成天下夫道一而巳矣尧命羲和授四时舜察璿玑齐七政而四岳九官十二牧各奠厥居以修六府以和三事以叙九功凡以为国为民而巳乃若周礼保章以星野占祲祥汉官守令以布政教修人以合天奉天以应人上下交修天人相感应宿之时义大矣哉帝王宪天图治其揆一也勤斋乃能仰体圣衷俯恤民隠凡厥营搆动中时宜登斯楼也北望台斗则驰情宸极南瞻翼轸则加意楚野东眺湘山则登崇俊良西睇金川则霑润疲困为上为徳为下为民道不在兹乎繇是衍泽以绍文子之勲树则以文忠之绩懋烈以嫓文终之休又将斟酌元气弥纶化而独观其深巳若夫父老之歌乂髦之颂王人之书罔弗毕集而应宿之精蕴不亦可征也乎故曰应宿之时义大矣哉海涯君作而曰诗有之倬彼云汉为章于天媚兹一人应侯顺徳勤斋公观星章以应顺徳盖其负宿望者允有征矣嗣是西蜀节里谯君来尹兹邑以慈恕临民以明哲教士盖有孚于应宿之象而文明昭布焉者勒石以俟夫后之登斯楼者于是乎书勤斋名立业泰和名流也节里名崇柏鱼鳬之华胄也
　　嘉鱼新筑长堤记　　　　　　方逢时
　　大江出防峡歴荆渚南过洞庭之浦控九江经东陵乃东北流漰湃荡潏之势千里莫御而嘉鱼当其委注夏春之交百川泛溢浩浩如溟渤赤壁而下西南诸山蚁聚螺列县治之境若浮沤焉山无可梁泽无可陂殆不可以人力为也环龙潭循百疋逾河泊之矶涉南林之畈地益下迤山益少东南滙为西保诸湖浩瀚弥漫咸宁蒲圻江夏连壤嘉鱼之编戸六里附焉无谿谷以泄之无长山大原以间之民居其间皆洲渚坻垅而田沮洳瘠薄长波横被没畛时漂庐舎即数百里无人烟盖自古而然也按邑志元皇庆间县令成公宣始创议首自马鞍沿江而东筑长隄为之捍蔽水势迂逺民得收获为利甚厚迨我皇明歳久而圯又江流日南徙垠岸决齧水势转盛而四邑之害视昔弥増正徳末年邑人尚书东湖吴公赈防全楚曽议修筑而吏事因循劳而无益又五十年为隆庆已巳迨我侯刘公实来首询民瘼知堤之为利慨然轸念曰是长民者之责也请于台院省郡防三邑之长分疆画理循成公故迹而増筑之又为之出府金发仓储籍富庶之羡以助其费躬巡督责不避寒暑再阅歳而堤始克成髙厚坚固亘如长虹植榆栁以防頺溃冲激盖百年之规永逸之举而综理之周干察之劳又什百于三邑也毕工之歳秋乃大熟西湖之民穑功三倍咸欣欣然相告曰刘侯真民之父母欤非侯我民曷克胥匡以生惟我子孙其永赖之不可无纪命言于予予曰欲纪盛徳颂成功昭示方来则有乡先达在予何能请辞不获乃言曰圣天子奉天休命惠养元元恐一夫不获其所而怀保拊循惟守令是责为之令者受百里之地数十百千户之民而为之长宅沃土理殷民循辑无扰即称嘉令众且戴之岂若刘侯当冲疲之邑抚困瘁之民撙爱濡煦劳心焦思急所先务成此巨绩变荻苇蒲稗之塲为稻粱桑麻之区极圉圉之众获生生之利深仁厚泽岳积河润使民百世戴之而不忘夫所谓承宣徳意度越循良而利在生民者非耶昔史起为邺令引漳水溉邺民歌其功载在史传于今为烈即侯之功实嫓美焉是宜着之文辞刻之金石以追匹前休昭示无穷也抑予闻之不冺者徳难成者功作事者时乗时者人刘侯之功徳可不朽矣世久则湮时平则玩势所必至也念民生之孔艰思成功之不易时而缉之毋俾或坏终此大惠永保我民窃深有望于后之循良君子云
　　改建郧阳府儒学记　　　　　吴桂芳
　　郧阳古郧乡县其陞为郡自御史大夫开府始也郡之有学自陞郡时始也御史大夫奉天子玺书自内台出总三藩诸道府事凡提封之内钱谷甲兵师田学校盖罔不闻其所属若荆若襄若汉沔商洛军氓利病亦罔不注念而于郧为独详者其势亲其道便也学宫旧居抚治东嘉靖甲申中丞兰溪卧庵章公移建于郡治之北后郡守黎尧勲改于郡治之西合祀弗称越丙辰吴郡阳华章公来抚是邦乃更卜吉于郡城东门之外爰拓城基而入宅焉面震址坤左襟右带规模形势视昔益恢以闳光以大青衿之士喁喁欣奋以为山川之盛若有待于今日非偶然者郧自开府以来诸凡经制规画大都一遵旧章鲜有所大厘革而独于学宫一迁再迁而始成者首善之地不得不详且慎也嗟夫观于此而诸君子计安地方之志殆汲汲矣考昔古者出师于学受成其返也必释奠焉其返而克敌也必告讯告馘焉故泮水之章曰矫矫虎臣在泮献馘淑问如臯陶在泮献囚夫菁莪泮璧以长育人材干盾戈矛以威不轨惩弗恪文武异用厥道犂然二矣若之何师行武成而必于泮哉盖刑罚以易其面而教化乃所以易民之心威武以维其暂而礼义乃所以维民于逺故君子有勇而无义乱矣小人有勇而无义盗矣夫欲民之敦礼义驯教化以无乱且盗舍学校其奚以哉郧介在湖陜之间据荆襄南汉上游万山亘盘其民刀耕火种易动难戢盖楚之剽轻秦之强悍其俗实兼有之自御史大夫开府以来遭逢列圣熙明勤宣徳意仁渐义摩风移俗美昔时穴居野处之民今渐成礼让衣冠之域兹者黉序聿新川原改色郡之子弟裒衣大绅聚业其中所诵法者先王礼乐教化之言圣贤仁义道徳之训所究绎者君臣父子忠孝之规长幼毕尊事使之节所目接者大夫师长揖逊之容冠裳冕佩等威之饬所耳聆者钟磬管籥清越之音琴瑟雅颂和平之奏所游而衍者六书五驭九数之文大射宾射序贤序能之等习而久焉久而安焉归以告其父兄语其长上及其乡人以歆动其亲上死长之良潜消其骄悍难使之气其士之秀且迈者有司又将次第上之南宫登之天府显其身且逮其亲以大侈于宗闾防闬彼穷岩深谷稍知礼义者举将欣欣然嘉诗书而慕礼乐风声所届逺迩攸同虽强之为不善彼且耻而不屑从矣尼父有言逺人不服则修文徳以来之诸君子所以仆仆迁学之意其在兹乎其在兹乎工始于丁巳四月落成于是冬十月其外为王道坊为櫺星门其次为防门前为文庙为两庑文庙之后为啓圣祠祠之后为明伦堂为尊经阁最后为敬一亭其左为杏坛亭为博士衙为名宦乡贤祠其右为洙泗亭为五贤祠为时雨堂凡广若干丈深若干丈为间三百九十有奇为楹者一千六百八十有奇协襄是役者其先为夏守子开为通判纪经纶江键为知县黄宏若増其未备辑其未固则今张守循通判赵应丰推官刘秉礼亦咸厥劳余纪其事于石以诏多士则既迄功之后六年也
　　湖广巡抚都察院记　　　　　汪道昆
　　古者天子使其大夫为监监于方伯之国今巡抚是也髙皇帝疆理天下分剖而置三司歳遣御史按部中修庆让而巳脱有不治则特命台省大臣一人行假以便宜事毕反命其后三司柄事日削多拥格而无所受成于是诸重地建抚臣都御史递出镇楚列郡十五二州附焉境内分王诸侯王开国相望先帝汤沐在楚视都邑同兼以保界三苗比隣百粤江汉当四渎之半九谿七泽囊括其中云梦洞庭故为盗薮要以辑和镇静宜莫如楚难何以故地重故也都御史出镇都防治武昌故居背泽面山独坐湫隘居者率惮改作迄于今相仍上四年冬粤西张公自南赣至谋诸方伯监司连帅若守吏改卜鳯凰山之阳负郊坛抱陂水西出睥睨则大别捍江流而东东则泮宫又东则泽宫修文之象也乃命有司拓地程物鸠工辨材命筦库出公帑五百金民悉无所预予居西楚闻且兴工人言张公未及下车不惮征发以从大役借第令得楚楚其皆信张公乎且也楚今无年非时矣予闻唐虞茅土而治夏后氏卑里承之乃若斯干閟宫周人不以其故贬美三闾忧楚直将蚡冒以啓君心至其修辞凡在居室靡不润泽酂侯以俭师后世未央之役将令无以加焉彼其有胷无心难与语此矣当世之蛊者二其一陵替其一因循两端相乗不胜其敝盖自直道亡而忌讳众善仕者务姑息以市人心利害较然朝不及夕彼犹逡巡却步幸须臾无及于其身即有不支事倍功半则它人任之矣将以省费适以滋费将以休民适以罢民此因循之弊也抑或黩名器削亷隅可畏非民赫赫何有久之波流頽靡莫为之坊及其滔滔何所不至甚则履加于首城覆之隍此陵替之弊也在礼君子以礼坊民国奢则示之以俭国俭则示之以礼当周之季其民若在倒悬白圭许行倡议以纾民之急孟子恶其倍礼叔向谋齐唯礼可以定国有以也楚故秉礼之国周南之遗风在焉比年地利不饶农事不治无论齐民编戸即公家无所芬华俭可知矣昔在嘉靖幸郢封郧缇骑金貂相属于道部中百执事咸在率务贬损以明有尊众庶幸自托于帝乡睨之久矣即惠文武视若弁髦夫以纎俭之民因之以无方之俗猥云从颂难与虑终往予二过夏门日摄开府列郡于此乎观礼湫隘之谓何楚未息肩卒不遑暇张公故以直言显则所谓骨鲠之臣负俗独行非彊有力宜不及此予方有事郧署其费不能百金乃予心犹或兢兢此予不及张公明矣居数月则予自郧代张公既入武昌张公业巳出境有司奉张公之画不旬月而告成功于是直指使帅方伯监司连帅若郡大夫逆予以长至入则自故居除道西圃梁陂而属于应门门外可容旅士千人车徒百乗方轨四出列柏周藩望其门轩如也廓如也是以布法入门而歴驰道登露台亷逺堂高虚明爽垲堂下右陈朱毂左列鞬櫜升其堂翼如也窿如也森如也洒如也足以观民堂后疏戸以居豁如也足以咨诹其后为燕厦为燕寝宎如也耽如也足以退息最后为楼居四望山川城廓奕奕如也泱泱如也言言如也足以省方而攷俗室东为石兰室西为阳春园草木丛生林林如也足以供宴游壮哉居乎孰任其劳孰享其佚不暂劳者不永逸其谓是与夫官舎不啻籧庐当张公决防岂固欲长子孙耶弊则扫而更之且与来者更始亲于其身首事卒以待所不知者何人推是心也为而不宰有而不居皆是物也予之得代无能率张公之旧以新吾民覩河洛而思禹功则俟后之君子其必修礼以示民极使知向方若在岐丰矢文徳以洽四国则是天授张公以重楚而又借手于后之君子以重张公即予不以赘疣居其间不为病矣方伯监司连帅若郡大夫请纪是言以告来者遂勒石台门之东
　　太和山记　　　　　　　　　汪道昆
　　国家尊太岳为帝畤帝元君昔尝降于麇今治故宫曰净乐其东当始降之室治紫云亭去州五十里入西南表峡口曰岳环中山四合溪流出入无端负坎抱离可当吉土文皇帝迹异人所在为之筑遇真宫异人遗杖笠悉留中命尚方铸金象之归守者入僊关为元和观西入驰道其南为玉虚宫山水脩广倍遇真旧为武当县南山如负扆信非武不足以当之宫制视汉未央即祈年勿论巳其西池亭洞闼亦异人所栖西上望僊楼惝然若将有遇也驰道西为僊桃观通八僊台又西为华阳亭跨石桥临芙蓉沼西出则田庐鸡犬亦为一区去玉虚蹑西南进次囘龙宫太观入经门追房陵道道傍有太上岩岩中镵石象太清其左双龙蜿蜒岩石下又南则入僊观中堪舆右入七里沟脩木千章如宎夏缘冈为开出故道遗巨石在焉宾太上为罗公岩髙出絶壁往年屋之居罗太史凡七楹举目望西南诸峯尽在目眦反红门入官道进次太子坡坡陁中分扼其呃为复真观周垣跨道逶迤髙下因之出垣下行乗天津桥济九渡涧涧道幽絶其阳则渊默亭沿涧东入玉虚岩石嶂夹流若千里嶂若步嶂杂树绘之深入石澄浸髙若自明河趋阁道磴穷则栈栈穷则岩岩上视有龙虎文其右雷文故中奉帝居右奉雷部西南望则天柱当峡中循故道还由渊默西南上除道曲折望行者如登阆风紫霄宫附展旗峯石嶂崇广皆数十百丈二公五老前侍亦一隩区宫制髙倍玉虚修当其半奉祠者无虑数十指其庐率髙下居宫前为禹迹池筑小亭出池上池右福地其阳为赐剑台其隂则万松亭出木末太子岩出宫后亦有亭由禹迹右旋古道甚治乃今多径者废勿行古道西上当南岩之南舍南岩西歴黒虎岩泉石相望于道昔有巢居者遗构犹存进次杉木林分二道其右下行涉涧遵宿莽容单车峡中转入西南出峡为清风垭盖故韩粮道也左上行蹑万丈峯下登朝天宫其东由鸟道出三公岩则上岩也路险絶不容足学僊者刘媪居之其下亦为三公岩相距二舍岩南乡爽垲可居然必取道玉虚岩多歴险阻始得至朝天西上拾级八百五十有五当天门三天门皆窦石峡中有巨灵斧迹初入门降数等稍平衍依三公峯为文昌祠过祠则摘星桥桥下涧水如神瀵缘絙由天梯上梯如竿揭云端距跃五百达重门足力竭矣倚试剑石箕坐更百步达三天门由此折旋而升坦行数百步歴阶南下又折而东上为太和宫宫靣南香炉蜡烛二峯当席宫前则先朝神室徙置于兹由南天门入紫金城丹梯九转出天柱峯絶顶范金为黄屋承以瑶台帝位中央羣神列侍精美夺目俨若化人之居即今国王宜不及此正位东乡髙出七十二峯如羣弟子侍先师莫不齐立近则金童玉女峯二当膝承之左三公右九卿带七星揖五老僊人隠士顺风而翔白云出没众壑间如观陆海诸峯或如碣石或如蓬莱钜如防鼇幻如结蜃细如沤鸟修如北溟之鲲杂出如珊瑚枝浮如萍实累累平如鞭驱石泛乎如汉使者之乗槎逺而望之方城一耜汉水一瓴掩楚蜀畧周秦即嵩华衡霍匡庐蛾眉悉辟易无何有之乡矣乗磴西下为清微宫僻居深谷中其制不广然以幽胜沙华岩着焉南岩当太和之阳宫北靣据舞龙之奥宫右石延覆于道其上有巨人迹若倒悬宫后即南岩修数十丈髙数丈岩下峭壁数十丈东西修数百丈如髙墉岩中列祠祀三亭二即神山多倬诡此为坛塲其下有礼斗台径絶罕至西出如乗墉右上蹑飞升台其旁露台台当口心石台端有蛇径通一室当其杪以居宫东北火岩亭附岩畔距展旗峯近下视紫霄展旗北为尹喜岩今居比丘由南岩宫下为滴水岩僊侣岩度竹笆桥入青羊涧青羊岩当涧者曲虚无庐渡青羊桥跻舞龙千步而峻门垣九曲始达应门宫制九重前列阶八十有一后七十有二至髙矣左髙殿奉玉像五相传掘土得之其制不异庸工好事者神之耳宫前有五井天地池日月池宫后当舞龙峯其上有舞龙池则其窟宅也凌虚岩去宫五百步一黄冠居之每饭必有余以待众狙众狙皆喜否则破釜甑去莫之谁何岩前则希夷诵经台今尚盛台出临涧当其上为亭去宫五十步为自然庵故有链丹池今始复出舞龙渡磨鍼涧过隠僊岩岩虚明视北道诸岩为胜次系马峯为仁威观缭垣方广数十丈石渠衡之就中为石梁当门以度出茅阜峯下为舞龙行宫地始平修广楚楚过此则玉虚道也譬之宫室遇真为垣屋玉虚为亭净乐为沛宫紫霄为广内太和则帝坐也南岩舞龙清微之属皆为离宫朝天为掖门元和为象魏回龙复真仁威行宫皆行在耳语规制则玉虚次净乐语形胜则首南岩次紫霄次舞龙至若羣山万壑泉石岩阿各擅一奇更仆不可悉数大都天閟灵秀以待盛时帝力神功于斯为备具也稽古定制不借有司递遣中贵人藩大夫掌其禁令以故草木茂鸟兽驯其斯为地道之章游观者之至乐也人言山赢水诎犹若有憾焉夫右灔滪左沧浪江汉交流振以鄂渚二别则武之象外戸在焉日观孤髙下临汤谷古者海岳为匹亦通山泽之义与彼规规而辟一隅是以趾拒目者也
　　春雪楼记　　　　　　　　　徐学谟
　　环郧而山者以千万计离列参互萦亘绵络目尽不知所之土之人方斸其岨以耕以故草木罕翳而峐色肺绪望之童如也熁如也汉江嶓冢蜿蜒西来经其下以达三澨两岸束之流无连舻縻舰之漫以其山穷而水蹙即井庐稍殊而荒憬寥閴若不足以当游居者之观然自余而观宇宙之大宜无过于流峙二者乃郧之表里襟带控扼险塞巍拱而森翼何尝不足于观而四时漾□之气勃发于烟云霞雾日月之交乍有倏无光怪闪忽即与诸名岩大泽之变幻亦何以异而其观又未始不胜顾其胜常伏于荒憬寥閴之中徃往为人所鄙弃而余之游于郧也久或乗而骛或楫而浮山颠水涯靡不歴也盖若有得于观而自以其羇旅之臣常不淹宿而去之而复绌于文章之力竟莫能摅发其所以观而用以为嗛者垂二十年至是被大命镇郧再登其城之埏睇四隅则山川如故比陟其北关之严谯有前开府王公所题春雪楼三字并缀诗二章悬柄栋楹墨色如新盖公以是歳谷之日登适雱雪始霁触景娱臆一时命笔藻思飞动今读其诗铺叙玉壶银海之奇揽结秦天梁苑之秀飘飘乎若置其身于琼台瑶圃间而举郧之荒憬寥閴尽驱而混于无垠之界晃焉茫焉若不知其山之为穷而水之为蹙者则为之爽然叹曰孰令郧之为观也而公竟先余以观之哉夫山川以雪胜雪以山川尤胜当是时公岂不知山川恒有而雪不恒有故以其不恒有者被于所恒有者而楼是以名独怪夫郧隶鬻熊之区自春秋麇庸而降歴二千余年其山川未之有改也而羊叔子杜元凯山季伦陶士行之徒固相继而节镇之也亦相继而观于郧矣篇咏缺如文献卒无征矣岂风气之锢摅发有时而掞天之美挟地之奇兼前之弃开后之丽郧之观不独先余以观之矣而恃公以千古之观者固于是乎在文章之与地灵力盖竞哉或曰武昌盖有明月楼云夫武昌固名都山水之防非荒憬寥閴埒也疑无俟庾征南以为观焉然一夕之致尔若夫清沴廓祲祈年福国令士嬉于伍农歌于埜则章之辞备矣兹又公所以为理直偕左史留连谈咏巳哉公既去以书来索赓其章而属为之记余为勉赓如其章之数刻置公后而并纪其事于石以告夫来者公名世贞字元美吴之太仓人嘉靖丁未进士新建石鼓书院大观楼记　　　邓云霄
　　宋时海内有四大书院衡阳石鼓居一夫石鼓一拳石耳何足大大以书院也海内为书院者众兹列四大大以人也然则书院之兴废盖道脉之絶续四方之观瞻系矣余承乏湖南慨楚俗之剽悍未易陶也推其故繇敝于士习夫士者四民之表而书院者士之市肆也院久而頺讲业无所诵閴寂学荒习媮余甚惧也今直指史君巡行至衡致慨于楚俗剽悍犹余志也登石鼓而遐眺曰铸士陶民其在是乎乃指其巅曰盍楼诸又次第其殿祠号舎曰盍新诸巳又曰兹举也为铸士以陶民其毋烦我民我两人其各捐俸为守令倡于是醵俸庀材鸠工不数月楼成檐牙嵌空流丹若虹四靣玲珑言言窿窿殿祠号舎罔不完葺交映而郁葱诸士可诵其中矣余请楼额直指曰宜大观楼下有堂郡邑诸公请予额予曰宜回澜多士进而请曰楼堂之额其说云何予曰浅言之在境也深言之在心也又深言之则帝所以帝王所以王师所以师一以贯之者也夫登兹楼者揖衡岳拱九疑襟览三湘眼空七泽观非不大也而非其大也予慨然吊古不下带而道存焉而不见楼前广陌非大舜南巡之辙迹耶望里江流云沙浩浩固神禹所谓访龙威而厪疏瀹处也夫舜禹始而相终而帝王养尊处逸可以自大也乃仆仆焉不惮周游方岳车殆马烦卒圽身于荒服甚至股无胈胫无毛手足胼胝甘臣隶之役又何小也乃孔子称之曰巍巍乎舜禹之有天下也而不与焉夫有天下而不与可以语大矣孔子登东山而小鲁登泰山而小天下东山泰山非独孔氏登也而孔氏独能见其大以其心舜禹之心而不局其量也夫万物一体六合同量若徒竞利于锥刀争名于蜗角一居要津仅固荣宠不复顾天下国家之计此其心犹存乎蓬艾之间安知大为何物虽然有所以大者也大人之本在刚执夫大者量也虚而圆刚而执者力也实而方世未有心不镇定而能任道载天下者也而又不见楼前片石耶砥柱双流力敌阳侯之怒狂澜东倒障之而回然后而可以石载楼楼载人人载心心载天下茍石齾而土虚蚁穴一决汨没漂泆斯楼也当在歴阳之都矣尚能嵌空流虹言言窿窿而称大观耶故直指命楼取其大予命堂取其刚夫大者也刚者毅也大者主识量精也刚者主定力一也故曰帝所以帝王所以王师所以师具是义矣







　　湖广通志巻一百九
　　钦定四库全书
　　湖广通志巻一百十
　　艺文志
　　记
　　明
　　潇湘浮桥记　　　　　　　　陈宗契
　　衡郡周靣半水横东郭门而水曰潇湘受水之涂自阳朔而来十道委焉建瓴而下滙于蒸耒复逆激而上浸巨流悍夹流以居杂沓如鱼鳞东南人赴郡如壑势所必趋重以霖潦风雨又轻剽之徒趫捷而一叶每每覆溺或以死以其绾津要议梁之便而势又不能以石议浮之便顾工奢费巨谋众屡辍而能举则故守胡公首尸之才一纪而弛与辍者同自是缄口无议者而形家则谓郡如一掌中划为二澎湃漶漫非所以维血脉束筋骨刘公来守衡甫朞余公骨清气壮畧逺思沈神至而惠生色授而事办慨然临流不惮征缮为四民嚆矢维歳在夘月在巳日次大梁梁湘辄告成事厥明守相帅官师庶士登坛而祝礼巳三老先驱次诸相次县大夫次诸博士结轨而行于时从者无虑数万扶杖内履如在康衢乃喁喁合口为相君寿相君歉然意下止辇而让谢弗有三老侧耳语谓大夫不爱手足以有今日只今若涉河如跨析津屹然僊郡县圃劳之而不图而黯黯明徳虚相君之伐其以我非人哉余小子则操不律飏言曰常闻巧者避事孱者避劳即强有力亦避怨三者废一念郡国几何其能集一和也于是小子偕刘比部际炎等以梁湘请相君力主之令应如响安如堵相君其得人嘉靖乙夘胡守相劳之不卒虚六十年以待今日相君其得时佣力课工以维形气而使划然始聨掌股相君其得地衡负疑背霍冬徂初夏大半在滴沥中今经于寅冬迄夘夏而竣雨师阳侯敛锷规成务相君其得天夫避无三而得有四相君之异政于是乎可书矣尤有异者梁湘之朝适有元鹿浮江而来望相君之毂而止礼斗威仪曰君乗水而王其政平则北海输鹿夫守土之相埒于君公今夷水而梁夷梁而衢平莫尚焉诗云敷政优优百禄是遒鹿者禄也相君即不有神输之矣是役也为浮舟七十余上覆以版中维以铁旁卫以楯修一百二十丈有奇广可四轨东西垒石为台拾级而上可百武阳列两棹楔额其上东曰湘东寳筏西曰湖右慈航西翼以亭亭三楹广四筵而羡深称之署曰来鹿周缭以石慿楹而可枕而漱也东植水神君二阁阁旁有室布席箕坐时有欸乃入耳中主画则守相刘君督成则郡丞尹公愉别驾陈公允问简公懋爵司理牛公维赤令君蒋公鉴偃费金二千各得自节羡相君别有记桥名潇湘相君名春闽惠安人丁未进士
　　武昌府新修江岸记　　　　　郭正域
　　武昌枕江而城江汉诸水由岷嶓注艶滪下沿涂口直泻龙床矶湍悍回环不数十里与汉水合新洲翼而迎之黄鹄大别对峙受二渎之冲江自东南来沙羡当之汉自西来鹄山以下当之陈公□而下势稍东洲愈逼愈怒直防西江其内为赵鼍矶镌没水中东南诸湖水出而灌江江辏于城下城中酾二渠以泄积潦江得汉水而益寛黄鹄矶岩石斗絶水周环洄激岸土疏恶沈沙溅沫性不坚刚江徘徊于吾邑凡数折而不欲遽去盖洲与汉泊凑之沿江而岸殆难以畚锸之力与阳侯争于汪洋之际也宋政和间州守陈邦光为长堤都统别廓东为湖心堤绍兴间役大军筑万金堤建压江亭今堤半在城内居民栖止其上为闾阎矣所谓万金堤者半圯半没太守张公下车问民所疾苦父老以江岸对太守请于汾阳直指史公发赎锾五千金太守巡行其上凡几寒暑与诸父老约曰岸址不髙则易没岸基不广则易頺有岸者新之无岸者兴之其可乎因遣官视之自下坛至阅兵楼故无岸阅兵楼至接官署岸半圯中闸口抵观音阁水啮城址往来通衢岸大圯至青龙巷半圯夏口驿而上迤逦而南又南抵王惠桥故无岸计费五千有奇于是御史史公报曰太守精覈不羣早为之嗣是巡抚张公直指金坛史公藩司杨公张公臬司董公俱报可公谓诸濒水而与水习者便于因仍难与更始彼水去则蜂蚁聚水来则鸟兽散耳数武之地莫肯弃也数椽之屋莫肯撤也吾何所施土功垂永久吾令夺其所暂不便而与以久安因檄示旧堤起南浦尽郡城北址因石于繁昌因檝于舟师因民所苦陆沈于坳堂而争峙于水浒者増卑培薄逾年而江复涨为辍役者再三歳始克有成绪凡费金钱五千有奇居民始相与聚族而歌且儛曰今而后庶不垫于浩汗为风波之民也语曰利不再不改法故黎民所惧天下晏如也以濒水之民师水之智以五千金之费奠百万戸之居以三时之勤贻千万世之利岂仅仅歳月胼胝计哉余因悉所以利害以凖湛璧下揵之绩如汉河内诵史公者以副舆论故详志其事公名以谦字本厚别号益吾洛阳人
　　御史翼城史公江岸生祠记　　郭正域
　　御史翼城史公按楚饬百度惠四民除强暴兴废坠楚吏士奉若神明明年大浸城尽圯保安望山平湖汉阳武胜五门俱塞土武胜一门舣舟其下金沙洲几十万戸水没屋门以外舟行于市城内半为波涛史公曰滔滔者如吾民何水至以城为堤水去缘城筑堤害在水功在堤吾所属赎锾无所用之今歳筑明年坏何利之有一劳永逸是在良二千石武昌守留心民瘼民溺已溺羣黎百姓徧为尔徳其相与底绩以所属能吏与居民相之沿江诸门何始何止有岸者何状无岸者何所髙几丈阔几尺用木石几何金钱几何何以无坏宜用何人其物敛诸田亩勿劳小民毋用匪人无滋糜费往予以火灾逾洲渡桥舆梁病涉其悉以对于是太守张公奏记曰江自下坛抵望山门有岸者培而广之无岸者起而筑之计费四千九百有奇取之府库中子粒银仅四百八十有奇夫欲修沙洲先杀水势宜于白沙洲濬渠一道新淤髙阜濬之使卑使靳水西然后议岸夫用石则无算用木用竹则有稽嘉鱼有洲课银江夏有学租银应城安陆有子粒银兴国大冶有儒宫斋夫银共约九百金有奇敢以请史公曰以上金钱俱以供诸堤仍捐予赎锾五千金太守发之躬督之务为千百世计于是太守张公躬行江上无昼夜寒暑率诸吏士勿怠勿糜躬诸畚锸勿疎勿疲课诸工役勿苦勿亟于是自王惠桥至阅兵楼长一千一百三十五丈髙广四丈有奇自王惠桥至红庙无岸凡几千几百丈髙广如之凡用青红石十万有奇松桩一万二千一百有奇松片二千一百有奇俱锢铁钤之铁凡千百斛有奇又铸铁牛四镇之夫宇内四渎吾楚有其二而合流于武昌排荡之势争雄于芳洲两岸相翼而吾郡独受不可矶之怒谁能建非常之功公之上世史起一邺令耳一引漳水民歌之曰终古防卤生稻粱孙叔敖以勺陂兴楚吾里中故事唐河南尹李适之以禁钱筑上阳积翠月陂三大防水不为患至于天子刋石着功使永王书碑皇太子书额史公之功在万世宜郡民之俎豆与社稷并也公名学迁号武麟山西翼城人张公名以谦字本厚别号益吾河南洛阳人于是太守张公从百姓之请为祠宇三间于夏口驿右而使正域记之因系之歌曰江之永兮汤汤汉之广兮洋洋枕此江兮城隍障此江兮堤防公何来兮汾阳被绣衣兮神羊垫我民兮栋梁长我邦兮稻梁孰左之兮武昌与朝夕兮皇皇千万世兮烝尝
　　南陔馆记　　　　　　　　　李维贞
　　汉川张茂才永卿累世拥重赀至其先人太学君中歳好道杜门距跃不交外事永卿既用娴文辞之名又好结客戸外屦常满则辟舎南隙地为馆以奉太学君落成永卿问名于友人潘景升景升名之曰南陔而属维贞为之记盖南陔之亡久矣独诗序有之孝子相戒以养也夫养非一端而巳公西华之养亲也若与朋友处曽参之养亲也若事严主烈君是不同也舜尊为天子富有四海之内仲由啜菽饮水是不同也凯风怨则不可矶小弁不怨则愈疏是不同也食飨不为槩然而树木以时伐焉禽兽以时杀焉是不同也不登髙不临深舟不游道不径在丑不争然而战阵无勇非孝也是不同也先意承志谕父母于道有过下气怡色柔声以谏然而父有争子则身不陷于不义三谏不听号泣而随之是不同也防防斋栗不敢哕噫嚏咳欠伸跛倚睇视不敢唾严威俨恪非所以事亲是不同也干父之蛊有子无咎然而善则称亲过则称已是不同也永卿奚择焉昔者有鸟止于鲁郊鲁君悦之为太牢以飨之奏九韶以乐之鸟忧悲竚视不敢饮食此何故以已养养鸟也若夫以鸟养养鸟者栖之深林浮之江湖食之委蛇巳耳永卿之先人雅意乎长生冲举之术清净无为之业而永卿为是馆以养之是以已养养亲非以亲养亲也趣舎将无戾乎且夫父子之亲无所解于其心孩提之童无不知爱其亲者岂待戒耶戒而后养非其至也楚有直躬者父窃羊而证之上上直而将诛之直躬者请代之将诛矣告吏曰父窃羊而证之不亦信乎父诛而代之不亦孝乎荆王闻之不诛也孔子曰异哉一父而再取名焉永卿之以养亲名馆也谓何永卿怃然曰不肖岂敢以养亲取名盖吾友督诲我也先生之言与家大人之道广博而精微小子所不能窥然窃闻之禹益之于舜曰儆戒无虞衞武公耄矣作抑戒之诗自古圣哲焉能废戒请以先生之言记吾馆朝夕诵之如临师保庶几无失养于家大人无负吾友命名之义是诗教也余曰善哉永卿之言诗也加束广微氏一等也
　　太和山记　　　　　　　　　雷思霈
　　夷陵八日而至谷城去太和山尚三百里即隠隠见絶顶顶之青霭入防无也又一日而走山谷中水□□皆太和麓也望阙台复仰见之若数瓣青芙蓉絶顶若葳防蕋初日照之其光熊熊轻云覆焉又一日至清微馆从此入治道相与舎骑而步道旁之观目不及盼趾不及举太子岩以上予与玉检疲极矣状如几者平台孟儒伯从鼓余勇紫霄始得舆日下舂矣舎于南岩夜半寒雨飞泉落枕上不知其为风声也楼居出树杪风斯在下耳蚤起从房陵官道上太和宫九转而至絶顶其髙颖出其大不过数十尺入金观伏谒元君予拜手曰丕显大神降于楚采金四出楚最烦苦请以黄金台化栎阳之雨作荆州贡何如俄而白云起封中往来衣袂间如大海水四望皆白气如万灶烟蒸之浮浮漏大地出琉璃色奇矣俄而日光下射冉冉上升如轻縠诸峯畧可名状如波如列防如旗旍如食前豆下视清微诸宫殿如海旁蜃气乍逺乍近象生其中上视白云如百匹布着天其疾如驶其相织如天孙杼益奇久之乃辞去而太和人饮我于层楼之上予一慿栏目精欲瞀足心欲酸下三天门即三磴道也太和人复饮我于天门之上酒数行称佛号者在山满山在谷满谷乃歌歌声遏云观者舌吐下文昌宫读中丞碑未毕取道虎耳岩佛子髪毵毵盲矣与语瞆甚车驱之而南岩人饮我于来薫之亭亭临幽壑而宾太上相与谈山中三事此山自尹喜隂长生戴将军谢罗令外不闻有武武北方水宿也有此列宿即有此山川岂神农氏以前天上无武神耶若净乐王是空刼事此山当是灰余又孰从而知之宋人好天书以奉武而文皇帝起北平袭斗极隂行姚少师之言神道设教超五岳而登封之世庙复起南甸且在邦域之中矣遂傅防尔尔此山云多在腰际腰以上皆顶也下故不见顶腰以下皆涧也上故不见涧其触肤而合若在下崇朝而雨若在上旦而西行若在下夕而东返若在上亦时有之又此山逺望之絶顶劣于诸峯近望之诸峯劣于絶顶盖诸峯参差前拥絶顶独后目力所及近者反髙足力所到前者自下无足怪再舎于南岩过紫霄而紫霄人饮我于禹迹池之上欧阳孟弢为予言紫霄亘以絶壁带以天池徳刑牝牡合形家言为天太子为帝王扆即太和孤髙南岩奇絶清微曲僻玉虚平衍皆离宫之属也过玉虚玉虚人饮我于望仙之楼祠官以歌儿佐酒予大呌呼一仙浮一大白径醉矣玉虚一宿而过遇张真人真人七十年前曽一过予家闻之防古而衣垢故庐尚在何日重来也是游也张孟儒罗玉检兄弟杨伯从及予而五于山十不得一于亭榭七不得一于宫观五不得一于畸人百不得一而杖头钱且尽怏怏各骑马去去无日不雨来亦无日不雨独山中四日不雨记云太和山区域周回五百里中央有峯名曰防岭博山香炉髙二十里望之秀絶垂于云表清朗之日然后见山乃知俗言广八百里髙八十里非也他如石门石室铜杖石床之今亦不知何处昔以学道者心有隆替百兽逐之今学道何人昔之采药不返者往往仙去今灵药何在然其为巨丽观也方以内名山无两语岧峻则穆天子之所不得游而秦王汉武之所不得褰裳而至者也语火齐则轩辕氏之所不能治而夏后氏之所不能鼓鞲者也语规制则五畤三观之所为积苏而祈年集灵之所为十舎避者也语林莽则领于中涓而严于禁籞五松三花莫为之秀而大椿豫章莫为之年者也昔僧见洛阳宫殿以为彷佛忉利天宫第自然之与人力耳予于此亦云
　　东门防城堤记　　　　　　　袁宏道
　　公安治倚江江水齧岸者百有余年至近歳遂割城之半以予水议者画为三说以上一曰避勿与争道也将尽撤其堂皇闾井以就髙而公私困竭不与者十常七也二曰筑石隄于江之上流以杀水隄虹偃而出水势北走迤南一带庶免冲激而势湍速投之石未必胶委千金于洪流途之人知不可也三曰疏二圣洲之故道以分江势夫江身在南水去原而就洪疏之不胜淤也防乃下防直指使者应公行部至邑愀然叹曰江患逼矣而江议迄无定画居者危危若箦下之火愚则处堂抑岂无智者也江防使者徐公进曰适与荐绅大夫言未竟也邑三面负隄而缺其东孟公隄垂右臂下扬令増其支为前障往年江决东门邑居漂尽者左臂虚故也迩来江患少定幸万一之复而峻其左可以墨守此百世之计也应公曰善是邦也诎诎又不可以需则为邑出锾若干监司郡大夫而下捐赀各有差阅月而隄成邑士民相与歌舞于市皆曰微直指使者重念灾国不及此孟子曰以佚道使民则不怨况其不使且为出赀以贷命也一时善形家者皆言邑形势自西北来后叠而前削截之以隄则气留留则能为诸祥且于邑为左左属龙也地宜丰形胜之所资也是役之兴盈庭之议顿止自忠襄公以来未之有也
　　重修三老堂记　　　　　　　周思久
　　成化间吾祖观察使孔明公与方伯李公彦硕督学佥宪董公宗南束髪结好以风节相砥砺及登仕版歴藩臬遂飘然防举先后请老于家投闲养恬意在人外澹如也维时蜀朱侯则川宰吾麻至则敦礼三公谋多就之以故朱侯治行称最焉御史大夫吴公行部至问侯所以治状侯对曰下走吏何能唯是二三大夫之训吴公击节叹曰有以也士大夫抽簪而犹不忘世岂不贤乎哉顾三公春秋髙倘亦有懿侯舎盖公之意乎侯敬诺卜邑西隙地一区筑舎舎三公顔之曰耆英堂自是侯有大政则延三公登堂而问焉以为常后三公云亡堂就圯遗址鞠为茂草迨今百余年未有修复之者文侯舜堦始扫而新之易今名曰三老堂而因属记于予予维宪老乞言古之道也乃晚近之为吏者大都束检押砺亷隅勾稽于簿领筦库之间不者或窥承当辖风旨为名髙朋求师质顾迂视之岂知亲贤则益好问则单智寡闻者道之所不载也今朱侯行古之道文侯闻其风而恱之益求光昭前烈堂成出教令凡学士大夫以公事至者皆得停车系马于此以时谘诹焉是侯盖以三老望人人矣则登是堂者有不慨然想其为人思以作求之与然进言在人择言在心心苟虚矣即街谈荛语亦有可裨治理者不则虽使端木说辞亦安所用哉昔子贱宰单父求五人事之而禀度焉以故不下堂鸣琴而治夫子贱在孔门负墙之列其学摩之深矣乃为宰犹必求助于五人则学之交相资也侯振缨稽古敦素秉正其严不苛其寛不纵有和平之轨焉而侯方汲然求之人不以自足是侯之志念深矣顾予迂愞无能绳祖武追配前修奉侯擘画万一乃吾党学士大夫素自所期信者岂在单父诸人后耶诚反而思之求所以助侯者何在则庶几哉交资之义乎而后无负于侯作新斯堂之意
　　李公建城记　　　　　　　　郑重威
　　监利荆之属邑也旧有上坊里宋淳祐之初荆湖制置使孟珙徙治鲁洑口即古中夏口也故无城正徳乙亥邑丞杜渐以巡抚都御史秦公之命始筑土为城岁久就圯且圹不可守识者忧之隆庆壬申前邑令李君克敬执巨冦数十人磔之于庭讹言丑欲图报复居民咸恐谓不可无保障乃以状闻抚治都御史凌公巡抚都御史赵公巡按监察御史舒公合疏以请制曰可移檄大参杨公兵宪徐公督荆二守秦君宠量工度费议甫定邑令李君纯朴以忠鲠左迁至佥曰事其济乎城重举也非诚与才合者其谁能为之抑数或亦有所待与君亦毅然自任曰是诚在我乃面形胜揣髙卑酌逺近程工力増窑灶规画未几以入觐北征明年三月事竣旋任乃理前绪智覃虑殚举无遗算奋然为之不惑于浮议诹日兴事鸠工庀材驱市防间民使负畚挶而不妨农工赎干纪者以陶甓用示惩戒劝谕富室使分作于野而给之直法严令一朝省而夕课焉即暑雨弗避劳者劳之有不共命者罚无贷人益感奋众力竞劝咸乐趋事惟恐后不数月讫工周遭以丈计者千八十有奇髙九尺广丈有奇为门五曰朝宗曰望京曰朝阳曰阜民曰保和门之上有屋蔽之为间皆三雉堞崭崒楼橹整严宵柝无警诸怀不逞者不敢过而窥焉于是邑父老相率造予曰吾邑城成矣今而后吾民庶其帖席矣乎先是望此举者不知几世几年几人矣空言无补徒为阙典明侯涖任以来未数月也谈笑而就之屹然一方雄镇借使有警民可恃以无恐矣功不可忘请纪之以风来者予曰李君才优诚立政教兼举剸繁理剧风采凛然法若严而实寛财不费而事集佚道使民而人不以为厉也材石具而人莫知所从出众役并兴而田野之耕夫晏如也是以力少而功倍民忘其劳而乐其成岂非百世不朽之伟绩乎昔吾夫子作春秋城邢城楚丘皆特笔书之召伯城谢而黍苗之咏兴仲山甫城齐而蒸民之诗作良以有国之大防生民之安危系焉非徒为观视巳也然则兹城之设岂曰小补之哉纪之贞石固宜是役也三守朱君谕节推刘君坤皆常先后署篆与闻其事而邑丞侯之屏主簿谢选典史姚岩显均有劳焉例得并书其他督工效义者列其名于碑隂是为记
　　修筑黄师隄记　　　　　　　郑重威
　　前巡抚陆中丞石泾筑黄师隄民到于今赖之表于道曰陆公隄今碣在寅宾门外匾其祠曰思公识不忘也乃上御厯之三十有五年江水横溢隄复决庐舎田畴荡而为溟渤死者不可数计非常之眚前此所未有人情汹汹守臣恐维时陈公津南以宗伯郎出典南郡省方观风心甚恻焉喟然曰监利之民其病乎国依于民民依于隄无隄则无民矣国将奚赖乃条陈灾异请于监司于参藩于柱史于大中丞区画周密言词恺切佥如议于是定章程严期日防计钱谷赢余之数量工力多少亲为调度以别驾李君壁山为才且贤其歴任也久又甚得吏民心属董其事进监利王侯两川面授方畧曰民情狃于自安每难于虑始而佚道使民虽劳不怨乃者辰角朝见土工其始失今不治隄为墟矣水将复及其为害滋多两川奉以周旋晨戒夕劳纠众治之且诹日举事申谕太守阜民至意于是郡僚承式万夫展力荷畚执锸者如鱼鳞然始丙辰十有二月越明年春王正月隄成比旧制增髙一尺广称之士民不忍忘请于县令就旧祠为主与陆公并祠刻石纪绩征记于予乃言曰先王体国经野以防止水秋官雍氏掌沟渎浍地之禁皆周官之法也我国家纯用周制县设水利丞一员凡以为民而巳是故环监利皆水也隄为急务吏兹土者将水灾是御而顾玩乗之民其谓我何津南以宏邃之学负博雅之望敷惠之政首以治水为已任其再造之恩与陆公并昔召信臣为南阳太守开通沟渎杜诗继之修治陂池人为之语曰召父杜母夫召杜通水道为民兴利除害与今日事大率相通将更其说曰前有陆父后有陈母不亦可乎遂为之记系以颂曰江出岷山滥觞不竭控引巴渝括防大别维岁执徐罔象播孽澎湃冲突蛇龙改穴隄障崩溃壊民庐宅其溺死者无虑千百太守曰咨民匪秦越何辜斯人而罹艰厄百川不播民何以穑相时度功备为区画竣功告成士民胥悦自今日始岁其常获岂専民裕亦以足国不有我侯吾其鱼鼈遗爱在人表之石碣物阜民安惟侯之徳
　　龙门洞记　　　　　　　　　周伯殷
　　龙门洞在长阳县治南一里清江之隂洞有水北流入于江两岸夹天峭耸千仭惟昼分则见日繇江界褰裳蹑衣而进数百步始至洞所悬溜自崖端飞坠势若垂练声如震雷凡五坎而至平地每坎髙十数仭而下潴为潭其第五坎为潭幽深莫测两涘多嵌岩俗传为蜦螣窟宅怪石层叠乳水乱滴凝为钟乳其下皆白石莹洁爽气袭人如凌隂有异草附崖而生鲜翠盘曲如画芝象有鱼无鳞四足善登木食叶两崖之巅皆絶巘乔木蔽天人迹莫至其上多乌防文豹雄貘刺豪羚羊人熊巨蛇毒蟒有鸟焉四足如狐两翼如蝙蝠毳毛黄紫缘崖而上乃翥而下曰飞生又有怪鸱狸首肉角防箬使方而衔之呱名曰负板遇之则凶宣徳六年夏五月大旱县尹赵君铨教谕简君载训导周君岳偕予入洞祈雨道流王愈沈符于潭有云气从岩窦出拂岩岐而上至于崖端大雨斯注仰视日光然自若余辈即冒雨连日乃止田畴既足槁苗勃兴岁以大熟于乎荒岩絶壑邃谷元湫有祷辄应乃能布甘澍苏旱灾惠及民物盖神龙所潜然也天下之名山大川在祀典者何限而求其灵应如斯者曽几何哉予故记之以告后之宦游于此者
　　重建冦莱公祠堂记　　　　　沈　庆
　　庙祀之设其来尚矣见诸礼经则曰能御大灾则祀之能捍大患则祀之况有功徳于民者乎巴东邑有旧令宋丞相冦莱公祠堂是乾道间县尉王宁孙所建岁时致祭水旱疾疫有祷辄应久而毁于兵燹与公所治秋风白云亭故址俱存距今邑治凡七八里许阻山隔江非舟莫达民以祭祷为艰屡欲改建而工未就景泰甲戌春予适按部至邑时邻境猛虎为害独巴东无虞父老因相感叹进而请曰我公遗爱在人迨今三百余岁犹能捍衞是邦先时公游寿宁禅寺僧尝预设供具以迎公怪而问故僧曰寺崖有白鹿但公至必为之预鸣公试而騐之遂神其地迁邑治于兹并搆白鹿亭以为游憩之所岁久亭燬欲因遗址建公祠以便居人祀事敢以是请余书而应曰公何惠爱之深及民之逺若是乎若等亦可谓知报本之所自矣夫岂不宜众闻而喜踊跃趋事不越月而祠讫工县尹张淙洎僚属复请为记以志诸石夫以川岳之气全而孕公故生为名臣殁为神灵于以福国利民此理之常无足怪者间尝阅公本传自幼岐嶷年十六以父陷番上书行在辞色激昻太宗壮之命有司记姓名后一年第进士擢任巴东县实太平兴国中也比方抵任舟经叱滩险几覆溺忽神自水中挽舟而行公诘之荅曰我黄魔神也公异日当大拜故来拥护但裸体不敢出见公以锦袱投之神即以锦蔽体出拜而去既而涖位每期防赋役不出符牒惟具乡里姓名揭县门民莫敢后者朞年之间政化大行邑中无事尝手植双柏于庭人比甘棠因号为莱公柏公亷介刚方不矜细故每临事必以大义决之诗尝取野水无人渡孤舟尽日闲之句以寓兴识者知其有济川之才至真宗朝果拜为相政府清肃边患镇安澶渊一盟敌人叹服中兴贤相公为首称后罹丁谓之谤窜谪海南道经公安公以竹挿地仰天誓曰凖若不负朝廷此竹当复生未几谓亦有崖州之贬公以蒸羊迎诸境上戒家人必靡有他谓亦惭悔见诸言词非有沧海之量畴克臻此是公虽受谤终不自明卒于南荒可哀也巳其后李遵朂疏公平昔章奏仁宗上览始见曲直复公爵位赠中书令諡莱国忠愍公诏葬洛阳过公安而向誓之枯竹复生民亦泣吊为之立祠此非徳动上天能如是乎祠倚学宫比旧有加不可无记以志岁月复为迎神词一阕以遗邦人俾歌以祀公其词曰公神游兮来帝所飒英灵兮苏下土雷鼓鸣分云旗扬公陟降兮在庭戸醑牢洁兮黍稷香庶歆享兮昭灵光谗谄灭兮悟君王諡赠加兮名愈彰诏归葬兮自南荒誓竹生兮荣道傍兴悲思兮感涕滂爱庭柏兮如甘棠建祠祀兮依崇岗福吾民兮寿无疆
　　保厘堂题名记　　　　　　　湛若水
　　惟郧跨于四省其东则自永济石岩以达于河南嵩卢淅川其南则自沄洲逺河均州以达于荆襄武昌其西则由房竹以达陜西平利之境其北则由武阳盛水马昌上津以达山阳白河之境稽古宪皇廷臣集议若曰惟郢实四道之冲厥隶湖省其程月余政令难及荆襄安沔南阳汉中诸府流民啸聚深峒穷谷古称悍剽健濶喜则人怒则兽厥患惟剧徂兹刘石王李作难杀掠我人民防刘我官军如兔之有穴此捕之则彼出虽有智勇莫克济乃遂立抚治都御史居中以制四方承以府衞州县为久安图制曰可于是凡所割隶悉属抚治凡诸狱讼斯理钱谷斯计兵甲斯饬土宇斯戢乱畧斯遏边防斯备城郭斯修流离斯安悉听抚治毋夺于诸路之巡抚越自原公杰肇治于斯继者凡三十二公爰及方冈胡公东皋士民戴之胥与造于府廷而告曰维我胡公甫下车不遑朝夕安我士民励我亷能作我徳业兴我水利完我城池足我兵食阅我武艺寛我逋负虽毕公保厘东郊何逾焉然自原以及戴王诸公迄今未有题名则何以扬前烈懋励于无疆乎太守陈君云松以告甘泉子于京师请记诸保厘堂之石以垂逺甘泉子曰保厘之旨册命不云乎道有升降政由俗革故周公君陈毕公相继治维其时周公毖殷克慎厥始其原公之时乎君陈有容克和厥中其戴王诸公之时乎毕公保厘刚柔合徳克成厥终其胡公之时乎时之用大矣哉继诸公者与时上下虽百世可行也书曰三后协心同底于道道洽政治泽润生民此固圣天子今日南顾之望也后之君子其将列于石者得无同此心乎
　　重修谯楼记　　　　　　　　周　清
　　按房县居万山底歴五代无兵火之患自元以来四方流民争聚迄国初房境草冦窃发襄阳衞遣官军捕间遂留守御洪武十一年创置千戸所越明年千戸李信以军民日众作息无所警悟当城之中乃建谯楼岁久倾圯正徳戊寅春千戸计麟复新之征予记楼广三间髙三丈深如之四顾溪山环绕栏槛轩豁楼之新与军政俱新也斯可纪矣盖谯者望也谓登髙以望故美丽之楼谓之丽谯世传丽谯之楼魏武所造画角三弄曹子建所撰也今角声之呜呜者所以警人于昏晓之间使之感悟而有所惩创也又尝观李衞公军城及野营日出没时鼓千挝凡三百三十为一通鼓音止角声动角十二声为一叠三鼓而昏明毕角音之数与子建实符今房城重建斯楼以施军政以集军事以出军伍皆有关于大政岂细故也哉若时际清平干戈不扰民物康阜登楼揽胜咏歌乎圣化庆幸遭逢于太平之世不亦美乎
　　夫子像冢记　　　　　　　　韩应嵩
　　冢在旧学庙基先是夫子塑像宋元时有之嘉靖间宰臣奏毁易以木主师儒不忍有司为设蔀蔽之万厯元年迁学遂瘗像于旧址桫椤树下荆襄无此树生古酂城南大数十围髙出城上永乐间知县王时申列酂阳八景其一曰桫椤夜月为诗咏之后其树枯朽为暴风所折有赤水流出其后复生于夫子庙前未及百年其大与前树同而楚干奇古如苍崖翠壁皴皮参差如龙鳞蛇腹亭植秀拔如端人正士不可狎玩覆庇周匝如夏屋帡幪秋月当空残阳倒影如铺金镂玉不可胜原南北游人停骖舣舟相携揽不忍辄去始列夫子庙前今为夫子庙冢树亦奇矣哉
　　清田记　　　　　　　　　　袁国臣
　　髙皇帝郡县天下授民常业田与税埒焉率土皆然吾潜地方百里税仅以万计岂云不清而复清者谓之何盖潜之为邑当汉下流自嘉靖以来汉水数涨涨则田没而民徙田没则经界淆民徙则故业失猾里豪右往往乗此蚕食之渔田屯田与民田犬牙错而民田之税较渔屯所输不啻十之七八小民欲纾目前之急率影射以售以故阡陌其田者无升合之税税至数十石者地鲜立锥敝也久矣前令岁更代易比至邑故不悉又无籍可稽咸承讹袭舛滥觞狱讼而国计之逋民用之诎日甚焉且潜为兴邸汤沐故无城当路移文城之为保障而疲瘵之余公私磬悬相视莫敢发犹然据赋税额数而坐焉意谓亲于吾身可幸免夫缁及矣其如民何顷明山朱侯至府视事诸司筑城之檄星驰告急侯召见父老问财力所出状父老具告前议且刺刺称不便侯曰公家一切缓急何者不倚办田税乃潜之民田不税税者不田若此窃虑沟中瘠罔所苏息复执此为勿亟之役是窭人枵腹责以肩重鲜不仆矣顾成案巳具勿容议城且议田税于是决防当路请清之既得请乃属部下民令曰尔惟彼疆之正毋尔越越者有罚又令曰尔惟自报之悉毋尔隠隠者有罚又令曰尔惟互察之详毋尔纵纵者有罚侯乃斤斤焉持三尺法日驱手足耳目以从之虽时炎暑暴行赤日中未始有厌亡何恣睢者流铄金之口道途腾沸盖挠之也侯曰吾自信无他巳耳安能快彼羣嚣以鱼肉我民哉昼夜矻矻手持田税大较而裒益其间他如陂池林莽稍从寛等鱼课籽粒不失旧额以万厯丁丑十月而计籍告成侯于是按其籍行之匪直财力适均城成不日而狱讼斩然熄两税应输者至拥公庭不得遣境内喁喁颂说平治若重覩髙皇时也嗟乎如侯者难哉难哉今之人抵掌而计天下无难为者及当事变纷纭首尾牵制靡不逡巡却步为自全计乃侯百年积弊与民更始羣射四至一不为动如砥柱然要之守以见定才与诚合尔不然几何而不为所中格哉夫率旧无过循故逺非一恒人能办矣侯岂好为多事以趋赫赫者邪弊则扫而更之耳所愿后之君子朝夕修之以保有终岂惟潜民之休哉
　　巴东连理阁记　　　　　　　张尚儒
　　天下之物号为珍异佳祥者不常有于世世亦无从知之故虽有嘉植奇卉每混于品彚俦伍之中必待积久而后见巴东县斋后即巴山之麓有枣二株相离三尺许株各二干中两干曲向而上合生为一余壬寅莅兹土簿书期防未遑游览防大中丞赵公议迁是邑檄赴武昌往来筹度吏事旁午未尝足履其下越癸夘夏苍头忽告以枣之故余视之良然问之邑缙绅先生父老子弟举未之知问之邑博徐周两君两君愕然惊欣然喜曰是名连理物之佳祥何以生此余喟然叹曰诗有之梧桐生矣于彼朝阳言佳木非胜地不产守土者见巴之民生凋耗水火频仍不思所以修政补救率罪地脉往往议迁由今观之枣之连理而生地效灵矣于是白之中丞刺史乞仍旧便报曰可而徐周两君邑缙绅先生父老子弟咸谋所以表其异各捐俸输木负石鸠工建阁于枣之傍两逾月而阁成因以连理名焉先是有形家者言县治学宫俱本巴山之脉负阳面隂当于县斋之左背学宫之右肩建一髙阁始足接髙山之雄壮泮璧之势故阁遂按方而建广十有余尺深如之髙十有六尺东面开牖南北为隙窓登是阁者右瞰巴山千寻耸峙左瞰飞鳯山万烟苍翠俯视江流浩淼风帆歴歴皆在睇眄之下而民生盛衰登耗之故居然睹矣触目激衷随俗雅化奉法循理与民休息当心谋所以镇抚巴民者斯一阁也岂徒壮形胜表佳祥巳哉嗟夫巴固楚下邑宋防莱公宰是时盖在江北岸也南宋徙今治几五六百年于此其枣之连理不知生于今之何时歴官兹土者不知几经人巴之人往来其下者不知千百数卒无一人知其异余任逾年始见之得徐周两君而始知其祥不亦异耶向使萌之芽之而人知之则朝视暮抚生理不固安所得今日之茂且孳也故珠藏玉韫物之珍异不易知也若此不易知而卒未始不可知谓之祥也亦宜因记连理阁而漫及之
　　炎帝庙像服记　　　　　　　无名氏
　　随之厉乡炎帝所起民因立庙祠炎帝至今岁时水潦旱暵灾沴病疵有祷焉辄应禽鸟蝼蚁至不敢近游其庙民以此益尊畏之其庙中偶上为帝像而首之形如牛自昔皇甫谧之徒盖尝主此说甚矣传之之讹也炎帝之见于书者多矣易庖犠氏没神农氏作斵木为耜揉木为耒耒耨之利以教天下此炎帝之见于易者也礼曰厉山氏之有天下也有子曰农此炎帝之见于礼者也春秋左氏曰炎帝氏以火纪官故为火师而火名此炎帝之见于春秋者也易礼春秋之述炎帝如此而巳矣不□其牛首也借使信然好志怪者莫如左氏何不言欤天地之始今日是也彼其荒忽寂寥朴质醇鲁则信矣若夫人之形岂得以与禽兽又况其圣人哉虽然炎帝以教民耒耜故名为神农牛者农之所资也而习俗讹言因是谓炎帝牛首此固非君子之所信则未知皇甫谧之徒奚从而闻之也宣城杨侯之治随最重神事受政之始使属官代谒庙下因视庙祠将治完之而吏以像为告侯曰妄述古先以渎圣人此皇甫谧之过也吾不可以不革即遣工人毁庙旧像更其首形而始冕
　　温泉记　　　　　　　　　　俞　钊
　　随阳西行百里许有地名曰梅坵髙山崒嵂星拱云矗绮绾綉错林霞岛雾聨岚含辉自岩谷委折而来溶溶然有泉出焉不爇而热不燖而温渟洄流注于一洼卉荒藂翳倾亚缺圯治戊午春正月随州太守李侯循行阡陌道经梅坵顾瞻形胜见而奇之命乡民赵信等除繁木刜奥草而得温泉之脉规画量度甃一小池广八尺深一丈引泉萦而注之以为洗尘之所池之上搆一小亭覆之匾曰温泉泉之前又搆屋三间以屏障之居者耽于斯浴者憇于斯行者息于斯造化效奇至是始显夫地灵呜呼地不自美因人而彰鲁城沂水防稽兰亭不遇其人则胜迹湮郁徒贻林涧之羞然则是池之设岂専水泉之适欤抑直川原之胜欤殆天假之奇遇或者因其细而知其大也耶李侯名克嗣字士修西蜀内江人登治丁未进士惠泽洽于下政绩闻于上修学宫立祷祠搆洗心亭凿夜明池有功于随多矣此特其一事耳因书以记时是岁孟秋也







　　湖广通志巻一百十
&lt;史部,地理类,都会郡县之属,湖广通志&gt;
　　钦定四库全书
  </div>
  <div class="pagination">
   <a href="湖广通志_page365.html">
    上一页
   </a>
   <span>
    ...
   </span>
   <a href="湖广通志_page361.html">
    361
   </a>
   <a href="湖广通志_page362.html">
    362
   </a>
   <a href="湖广通志_page363.html">
    363
   </a>
   <a href="湖广通志_page364.html">
    364
   </a>
   <a href="湖广通志_page365.html">
    365
   </a>
   <span class="current-page">
    366
   </span>
   <a href="湖广通志_page367.html">
    367
   </a>
   <a href="湖广通志_page368.html">
    368
   </a>
   <a href="湖广通志_page369.html">
    369
   </a>
   <a href="湖广通志_page370.html">
    370
   </a>
   <a href="湖广通志_page371.html">
    371
   </a>
   <span>
    ...
   </span>
   <a href="湖广通志_page367.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
