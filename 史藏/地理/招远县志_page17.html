<!DOCTYPE html>
<html>
<head>
    <meta charset="UTF-8">
    <title>招远县志 - 第 17 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>招远县志 - 第 17 页/共 36 页</h1>
    <div class="content">　　●招远县志卷之十 

　　邑后学张风羽仲威氏编辑

　　○艺   文（上）

　　王   言
　　晋
　　追褒王基诏
　　故司空王基，既著德立勋，又治身清素，不营产业，久在重任，家无私积，可谓身殁行显，足用励俗者也，其以奴婢二人赐其家。
　　明    
　　敕封大同府推官季骥千文
　　万历九年月日，敕曰：国家慎重刑狱，故郡设理官，以典一方之鞫谳，欲其佐政而弼教也。自非隽良，曷胜斯任。尔山西大同府推官李骥千，英敏之资，闳远之器，蜚声廷对，司宪名邦。而能持审克之公，适威明之用，荐牍屡闻，朕甚嘉之。兹用考绩，授尔阶文林郎，锡之敕命，夫云中当锁钥之区，尔虽职在刑宪，而边务武功，尤宜熟究，以需异日之用，无竞维人，朕且有赖焉，尔其懋哉。
　　敕曰；士君子之配，盖有始共其勤劳而弗逮于休显者，此人情所甚闵也。不有恩恤，曷慰其私。尔山西大同府推官李骥干妻阎氏，婉嬺性成，俭勤躬备，相尔夫子，学古入官，而中道捐弃，良可悼已。是用赠尔为孺人，生著宜家之范，殁膺从爵之褒。
　　敕曰：妇之于夫，义主相成，不以后先有间也。肆朝廷课绩疏荣，必并及之。尔山西大同府推官李骥千继室邵氏，夙闲内则，克绍前芬，壶政穆修，官常允赖，是用封尔为孺人，益守图箴，永光纶綍，俾干百世名垂列女，尔其勉旃。
　　敕封文林郎李栋文
　　万历九年月日，敕曰；国家优上计之吏，不独以玺书显其身，而且上及其亲，凡以广孝而劝忠也。尔遥授直隶保定府定兴县典史李栋，乃山西大同府推官骥千之父。抱朴居贞，敦伦乐善，养亲不仕，课子有成，致兹显融，征尔诒谷，是用封尔为文林郎，山西大同府推官。尚绥禄养之荣，用昭福善之典。
　　敕曰：朕读《蓼莪》之诗，悯劬劳之感，凡推恩臣下，怙恃惟均，矧其殁也，宁忘悯侧。尔温氏乃山西大同府推官李骥千之母。毓德名门，作逑善士，虽弃捐于中道，乃佑启乎后人。育子闵斯，遗芳不泯。是用赠尔为孺人，尚慰往灵，永昌来祈。
　　敕曰，人子之于继母，匪特尊与父匹，乃鞠育之恩，亦与母均也。国家疏荣并逮，岂非义哉。尔徐氏乃山西大同府推官李骥千之继母。嗣徽中馈，殚力内襄。尔子学仕有声，惟尔之训。是用封尔为孺人，诋服恩纶，式彰慈范。
　　敕封南京户部主事季骥千文
　　万历十年月日，敕曰：天下财赋，领于地官。朕所委以经国阜民者也，望郎底绩，嘉予褒章，矧遘斯庆典乎。尔南京户部福建清吏司主事李骥干，德操端洁，才识敏宏，奏策明廷，宣劳理郡，擢居留署，俾佐地征，盈虚之数周知，出纳之方克允，兹以覃恩，授尔阶承德郎，锡之敕命，今旧京储偫非丰也，而东南近苦无岁，征输则闾阎空，蠲逋则帑藏匮，尔尚深筹其便，以固国家根本，朕将图尔之功，钦哉。
　　敕曰：鹊巢正始，录于国风，所以章妇顺而重人伦也。故内阶锡命，元配必先承焉。尔南京户部福建清吏司主事李骥千妻，赠孺人阎氏，钟祥望阅，媲美名家，莒筐范协于有齐，环佩仪符于无遂，芳徽已邈，誉闻犹存，是用加赠尔为安人，贲以新纶，酬其旧勚。
　　敕曰：续徽音而司馈事，必资燕婉之贤，宠逮室家，荣均先后制也。尔南京户部福建清吏司主事李骥千继室，封孺人邵氏，禀训女师，作逑君子，率下励俭勒之节，居中襄清慎之操，考厥官声，知其壶政。是用加封尔为安人，祗赞素丝，永光彤管，俾尔夫蜚英声于天壤，尚其勗诸。
　　敕封承德郎李栋文
　　万历十年月日，敕曰：夫位不满，德者有后，盖天定也。朕奉若天道，褒表人贤。凡晦迹下寮、而燕诒有托者，湛恩必晋锡焉。尔遥授直隶保定府定兴县典史，封文林郎，山西大同府推官李栋，乃南京户部福建清吏司主事李骥千之父，清贞律己，信义孚人，领尉名封，传经哲嗣，才虽限於小试，业则光于后人，宜锡明纶，以彰式谷，是用加封尔为承德郎南京户部福建清吏司主事，迓丝纶之宠，观阀阅之昌。
　　诰封凤阳府知府李骥千文
　　万历二十年月日制曰：朕闻周室思豳汉家复沛，中都亦今之豳若沛也，所为绥辑元元，慰朕根本之思者，微良二千石，孰与领此。尔直隶凤阳府知府李骥千，风标峻整，才具敏宏出理郡刑，入司帮计，中外皆称其廉平，肆令剖符而治钟离，乃能悉力拊循。奉宣德意，政平讼理，民用和宁。堂揭均赋之条，家镂戒民之版，朕甚嘉阅，既擢拜尔颖州兵使者，所司仍以旧绩闻。爰授尔阶中宪大夫，锡之诰命，今尔虽迁秩，然犹朕所倚卫豳沛者也。乃辖益广，操亦益重，可弗毖与。盖昔张泳知成都，而军储足，崇龟守九江而武备修，岂谓仗节钺临治之。顾难辨，此往祗，乃叙，无替朕命。
　　诰封礼部员外杨觐光文
　　天启三年月日制曰：朕观士大夫一通朝籍，则所热中而程不越冷、炎、淹、速闲矣，有能抱素心以需大受者乎，朕独不得与此人同时哉。尔礼部精膳清吏司员外郎杨觐光，独往高标，再来异表，初宣劳于使职，嗣展采于枢曹。平进自安，时借跧伏以养素，清操独励，每托优暇以练材，盖缙绅衿韦，共知其有不竞之实，即田畯野叟，亦亮其无变塞之心。近佐秩宗，益隆清誉，兹以覃恩，授尔阶奉直大夫，锡之诰命，夫尔礼曹且膳司也。朕以膳喻，惟甘可受和，惟淡可不厌，尔道腴自甘，世芬莫齅骸，可谓当膻悦之代，独有羹玄之意者矣。从兹以往尚益敦素履，无替初规，书不云乎。若作酒醴，若作和羹，其为膳也，不滋大乎。朕且于世味之外，图所以大用汝。
　　诰封陕西固原兵备道左布政使杨觐光文
　　崇祯元年月日制曰：朕惟顺治威严，功资弹厌，简兵搜乘，职在保厘，繄兹甘兰，靖固之冲，尤重锁钥长城之选，非凭骏望，曷树鸿猷，钜任斯肩，懋赏攸赉。尔陕西布政使司固原兵备道左布政使杨觐光，冰壶映洁，霜锷淬锋，弱冠而焜耀汉庭，皇华而委迟周道，折冲千里，丕杨樽俎之谋，明禋六宗，克举秩宗之典，材总兵农与礼乐，任历藩翰以旬宣，而尔利策铸山，政修屯牧，投醪挟纩，行阵无庚癸之呼，秣马椎牛，壁垒壮风云之色，功高绸户，绩茂专城，聿旌榆塞之勋，宜洊枫宸之宠。兹授尔阶通奉大夫，锡之戏，武功文德，式表长材，旧秩新恩，诞敷休命，尔其益坚石画，克殚前猷，布威德于西陲，永奠安乎天府，载登八座之列，以光十乘之行，钦哉。 
　　敕封翰林院检讨杨观光文
　　崇祯十二年月日敕曰：朝廷慎简词臣，俾之橐笔蓬山，导泉幼海，蔚其望实，既乎弥纶，必人足与地副焉。尔东宫讲官、右春坊、右赞膳兼翰林院检讨杨观光，神规渊茂，风度端凝，襄追琢之云章，资弼于天序，养性、养气、养体，备陈养圣之功；正道、正事、正言，总赖正人之助，方宏论益，宜锡赞书，是用覃恩，授尔阶儒林郎，锡之敕命，夫经世以才，而露才非受大器也，储学以植裁，澄观以达变。于肩任有造车之合矣，朕且厚属尔。 

　　●招远县志卷之十一

　　邑后学张凤羽仲威氏编辑

　　○艺   文     （中）

　　元          招远县庙学记
　　奉政大夫，般阳府路，莱州知州兼管本州诸军、奥鲁、劝农、事务李诚撰
　　天生蒸民，圣人立名教，因天命之性，人之所固有者，仁义礼智，其为德也四。人伦之道，定分有在，君臣、父子、兄弟、夫妇、朋友，其为典也五。蚩蚩之氓，日汨利欲，重为习俗所溺，惟其不能自达于道，必待为师。为师者，设为学校，振浠而开牖之，涵煦渐摩，各使克去物欲，习染之污。乃能明其明德，新之又新，显见发越。率其典之所当然者，扩而充之，推致其德之所固有者，俾止于至善之地。然则学校之设，其所关系固不重矣哉？使斯邑之民，知名教之重，礼义之尊，修其孝悌忠信，则其憸鄙、嚚讼之徒，风动胥劝，革而从化，敬长奉上，服其心志，柔其肌肤，孰有弗顺。况秉彝之心，人皆有之，由是作兴，成就美俗，其可忽诸？莱州艮维，距四舍而近，有县曰招远。金大定间，登板籍之户万一千有奇，实为上县。境连山海，地土产金，人亦明秀，原隰沃衍，禾麦是宜，丝枲鱼盐，饶于他邑，板荡之余，户不满干，城无百家之聚。国初世官孙宰，愈其名者，即故殿之基，构室四楹，以奉朔望之奠，应故事而已。转官之后，历十余政，非无贤令佐，因库习陋漫不加省，以至檐摧栋挠，风雨泄落，识者惜之。元贞二年主簿樊圭，乃于其前，新大其门，以为异日之殿宇重修，是当与称。大德八年，主簿马受，市西邻隙地，规为教官居宅。明年，主簿王琳，署事之三日，恭谒先圣，顾瞻殿廷，倾圮隘陋，且无肄习之所，乃谋于众曰：为县者，事有大小，莫与兴学为大；政有先后，莫与教民为先。圣元受天景命，世祖皇帝混一区宇，以文治为永图，通经之士，咸复其家。崇儒重道，礼仕宿德，顺考古道，讲明政术。凡君国子民，一出圣学，圣上继统，首诏天下，兴学养士，作新民俗。是邑境虽荒僻，岂容有无学之县乎。且今也民安于畆畆衣食以乐生，休养生息，为曰滋久，岁物奉成，既庶而富，使知所学，易于趋善，此其时矣。迺慨然以兴建庙学为已任。典史赵贞，悉方裨赞。阖境士庶耆父，翕然从化，鸠赀献材，乐为欣助。乃市垣北之地通之，以广其学，以规以度。躬自督视，裁正方隅。庀徒蒇事，工力偕作，崇峻堂陛，首剏礼殿，其楹有四，坚整高明，夫子位正南面，衮服端冕，兖邹二公及十哲，列坐而待东西，为贤庑楹，各有六七十子及二十四儒，绘像具焉。廷起重基层，檐题节，翚飞凤翥。以阙里殿廷翰林学士承旨党怀英所篆“杏坛”二字，摹镌诸石，立于其中，以故殿之材，徙构于其后。揭其颜曰"思圣”，以为讲授之堂：诵习之斋列开右，庖饔之室居于左，又西为教谕所居之舍，光洁备具。经始于大德九年岁次乙已季秋之月，落成于十年夏四月，学必有记，以识岁月，属余文之。余谓夫立功，立事，惟得其人，非有为则难，而于众人莫为之中独能为之，斯为难焉。噫！招远之为县也，几何年矣！尹佐交承，无论四五十辈，前后因仍，终莫改作，监邑谋之尹，尹谋之佐，上下相颐，第终更而去矣。今主簿之到任也，适监邑及尹，时皆阙员。簿乃一心公诚置之无疑，不以职卑位下，毅然倡为是举，不数月，雄构凌云，杰然而出。财匪官给，民不告劳，迄用有成，非材略殊绝，心力妙运，而能至是乎，兹持牛刀试一割耳。会当国朝选贤任能，兴造功业，则将见规画措置，复有大于是者焉。余以疏谬，玷居州长，頋兹贤簿，锐然以兴学为事，其喜闻而乐道，宜何如哉。故以设为学校之本，道之于前，仍纪兴造始末，俾刻于石，以永其传。且望继是而任兹邑亲斯民者，无替厥成，复能恢张增饰。使邑民子弟肄业于其中，耳目之所接见，思虑之所安习，优游于洒扫、应对、进退之间，餍饫于敬让礼文之地，出入闾里，务自修饰一语有过差，跬步或有失，则赧然惭恧，愧耻无地，以为小人之归。若犯上，若作乱，虽驱逼之，纵叟之，有不可得者矣。故能成其美俗，安于善政，繇邑及于乡，繇乡及于家。父靡不慈，子靡不孝，兄靡不友，弟靡不顺，讼自此息，盗自此弭，他日至有行者让路，耕者让畔，兴学之力，岂浅鲜哉。大书特书，当不特止此而已也。主簿字济卿，莒人，以文学选为肃政廉访司书吏。秩满来主是邑簿，率之以躬，临之以诚，主以恺悌，有古循吏之风云。
　　明            重 修 学 庙 记
　　前癸卯科乡贡进士栾城县儒学教谕致仕益都张敬撰
　　登郡属邑曰招远。庙学重修既成，其司训梅先生，不远数百里致书于予，征文登石，以垂久远。予谨按书以记之。招远庙学造于前元大德之十年，历岁既久，中间修营无考，不能悉述。圣明隆兴，屡诏所司，建学毓材，以备任用。当时膺此责者，或出身他途，或征营事殷，且以邑僻近海，巡历部使者，岁不再临，玩日愒月，弗遑致力，以至庙宇摧毁，弗称学舍，鞠为蔬圃，不能壮邑人之观，厉俊民之志，为日久矣。其间虽有能为者，不过随其颓敝，补其缺漏，因循度日而已。其于大修营，以壮庙宇，耸观瞻，盖寥寥乎其鲜闻也。岁在壬辰，关中张侯，以儒职来宰是邑，眎篆之初，祗谒庙学，顾瞻之次，乃叹曰：庙学颓圮如是，何以妥圣贤在天之灵，何以壮邑人具瞻之美，又何以端本澄源为毓材敦化之地哉！于是思欲振而起之，以新丕构，若曰，学校之兴，乃为政之首务；庙宇之修，尤有司彝典，苟或不然，欲人材兴，风化厚，政教美，犹陟颠而捐阶，舍舟而求济，忧忧乎其难矣，乃遂捐已俸，鸠材庇工，取瓴甓于陶舍，采木于林麓，供亿取之有法，人力不至劳民。肇工于成化十年二月初旬。大成殿视旧加二楹，崇二丈，广称焉，于两庑则仍其事而增修之。灵星戟门复增其制而鼎新之。宰牲有所，庖库有需，抑皆未也。至若饰圣容以金碧，装贤像以采色，光映夺目，尤为蔓出，文昌旧祠，僻近西城，湫隘殊甚，今迁于学东爽垲文明之地，神妥人懽，咸以为宜。与夫会讲有堂，读诵有室，以至藏修亦有其处，会膳又有其所，凡其需用，罔不咸备。丹垔之辉煌，过者嗟叹；庙学之壮丽，见者称赏。输奂一新，东方推冠。不逾载，迄工告成。黎老游观者，传相告语，以为前此未之有也。然四十年间，科目乏人，今遂中举子孙贤以破荒天，张侯之绩，于斯懋焉。虽然侯之此举，非以为观美也，非以为要誉也，盖将以纳民于斯道之中也，夫道者何？尧、舜、禹、汤、文、武、周公之道也。当时所以措斯世于隆平，跻斯民于康义者，岂出于斯道之外哉。斯道之大如此，非吾夫子删定述作之功，继往开来之力，则天下后世贸贸焉何所适乎？然洙泗既讲明之，濂、洛、关、闽诸君子又羽翼之，向之所谓尧、舜、禹、汤、文、武、周公之道，粲然大明于天下后世矣。宜乎庙食学宫，与天地相为悠久者欤。然道虽原于尧、舜、禹、汤、文、武、周公，吾夫子删定述作之功而皆切于民生日用彝伦之常。苟能体之于身，以之事君则忠，以之事亲则孝，与夫夫妇长幼朋友无不各得其理焉。然则建学立师，以道化民，固朝廷之盛典，体朝廷建学立教之心，俾人材盛而风化美者，则又张侯之用心也。尚观邑之俊秀，游斯地睹斯制也，以张侯体朝廷以道化民之心为心，讲明乎诗书六艺之旨，服习乎孝悌忠信之行，如是将见招远风化愈淳，贤材倍出，家诗书而人曾闵，孰谓不本于张侯倡导之功也欤！侯名哲，字世明，关东蒲城人。董兹役于始终者，则又有老人逄智焉。于是书以为记。
　　户部员外郎赠太常寺少卿申公良墓志铭
　　李士允
　　往予推官苏州，盖知常州府同知申公云，无何，擢户部员外郎，逾年议大礼，伏阙死，归葬之翠屏山矣。阙友王君志道，思公百世之下，将没没也。于是状厥行，因寄之予请志焉。按状公讳良，字延贤，故陵川人也。其先曰刚者，迁高干而侨居，公未冠即奋志濂洛、关、闽之学，闻名儒輙不远千里从之游。无何，举山西乡试，授山东招远县知县。公之知招远县也，会山东贼起，横行青、齐间，旁郡邑弃城走，塞城门不出矣。公独缮修守战之具。贼至，以身先之，追贼至黄县，斩获数百千人，贼遁去。已而贼益来，公伺贼所在，斫树塞其三面，率死士突其前，大破之，乃后诸流贼，莫敢复寇招远县矣。于是监司旌其贤，调公知诸城县，以忧归。起而授良乡畿辅邑也，权贵人过者，率多所索，他知县咸应所索，乃公不与所索。厥后权贵人亦不复索。居无何，擢安吉州知州。而锦衣叶琼者，怙贼宁势，夺民田。讼之，州人谓公不可宁违也。公曰：“吾宁违宁不敢违法！”田归民，琼衔之，嗾无赖诬奏。公事下，竟白，于是安吉知州贤声冠诸州。升常州同知，寻升前官。公在常州时，以事寓苏州，善李子，会招远民来图公像祠之，闻之李子。李子曰：“古有树思碑泪，非申公者等也。孰谓今与古不相若哉！”不逾年而公伏阙死矣。嗟！公不死，使得纾蕴，必将康济群物，今可返之古矣，乃遽死也，悲哉！然泰山鸿毛，古同一死，公之死有不死云。夫死生祸变之事大矣，乃公善之，则其常而细者，咸可推矣。公生成化戊子二月二十日酉时，卒于嘉靖甲申七月二十二日辰时。（文载焦弱侯献征录。）
　　招远县令题名记
　　阎公朝
　　惟我招远为县，不知其凡阅几世。其事而治之者，不知其凡涉几人矣。即耳目之所逮者，其人可数也，乃其岁月稍久远，姓名仅有存者，溯而上之，则杳乎其不可得闻矣。遂使上焉者，无由考镜其得失，以裨益吏治。下焉者，无由上下其议论，以裨益文献，讵非旷世之缺典邪。君子曰，知者当务之为急，此所谓有当务非邪。嘉靖壬戍，水宁卢公来令吾邑。见其士风瘠薄，政体废坏，拊循和辑，夙夜不懈，益虔暇则谘诹故典，而慨然叹文献之不足也。方开局以纂邑乘曰：“吾将先乎其大者。”乃捃摭故牍，搜剔金石，参酌闻见，得令丁公而下凡若干人，其姓名历履，湮没弗传者，无如之何矣。其幸存未泯者，备录而谨书之，刊石于堂，用垂永久，而属公朝为之记。夫官无崇卑，尽职为良。县令七品秩尔，然抚有百里生聚而教诲之，生民之休戚系焉；其任亦弗轻矣。由今观之，若其才德优长，流风善政，口碑不磨，斯称乎其为民父母矣，舍是而拗焉，而陂焉，民罔攸赖，不亦旷若官乎！又不然，则安于为已，厉民自养，非徒罔功者，无庸以议为也。然方其晏然民上，非不犹之官也，逮势易时移，公论既定，流芳遗臭焉，可诬也。故有求名而不得，有欲盖而弥章。若此者，一切使之湮没弗传，贤者无以表其长，不肖者亦得以掩其短，宜非君子之所忍也。然更数百年，未有庸心于是者，无乃不知所务焉。呜呼！声实昭而劝戒寓，后之视今，亦犹今之视昔，苟非不自颐，籍甚者，其孰能无惕然于斯也。孔子曰“三人行必有我师焉”。择其善者而从之，其不善者而改之。然则兹石也，谓非有位者之盘盂乎。若卢公者，诚可谓知所先务者也。继公而至者，尚念旷世之缺典，有其举之，莫敢废也。将一邑之文献吏治，胥有赖焉，则公之绩，何可以弗著哉。朝也寡昧不文，而公之盛心不敢以不承也。谨执笔以识岁月尔，是何敢言记。
　　田侯修城碑
　　阎公朝
　　立天下之事者，诚也；济天下之事者，才也。二者缺一，虽小事犹难望治，况其大乎！若乃兼体而克臻厥成，惟我邑侯田公有焉。兹于其修城之役见之矣。招远，东方蕞尔邑，城垣素号庳陋，寄民社者，沿袭故事，非不岁一修之，大都因陋就简，取办目前，往往随手堕坏，故倾圮日甚一日。乃岁丁丑，夏秋之交，霖雨浸淫，城之敝也，几复隍矣。今将完旧而实无异创作，邑人方以为忧，我邑侯慨然任之，爰列状闻于当道，当道者咸归重而责成焉，颐公帑空匮，资用弗充，侯则为之，谘诹揆度，经营擘画，期于克济，于是乎揣高低，计丈尺，物土方，均力役，书餱粮，庀器用，精委任，勤劳徕，戒之用休，董之用威，由是负者鳞次。筑者栉比，相杵交动，鼛鼓弗胜，登登冯冯，声彻遐迩。侯昼夜庐于城门之上，有若父兄率其子弟，修治其垣、墉、室、庐，而意及曾云者也，两阅月，墙乃就绪，壁立崇竦，望如引绳，光泽可鉴，墙端皆伐山石，琢以椎凿，四平而布之，然后加之睥睨，陴睨之山颠冠以瓴甋之，方而剑脊者，仍雌雄而钩联之，以至楼橹陛级，罔不次第毕理，凡一切修筑方略，皆侯心计而指授，它人弗与也。经始于闰八月之望，至冬十一月而工以完。先是侯因西北濠有石横亘，已尝开凿，今则倍加深广，引东南之泉水，环城流注，作石闸于濠之四隅，以制其蓄泄，改作石桥于南北两门，濠堤植柳无算，内种芙蕖，尔时已为之改观。至是城成，则形势完美无遗憾矣，维时四民和会，观者填郭，颂者溢郛、不啻室家既成而妇子相庆也。咸曰，往者人谓城何？今者人谓城何？保障哉。侯之功在吾人也，其百世而不磨哉！君子曰，百姓之可与乐成也？有如此然，虑始，良不易矣，方工之未作也，孰不知其急，而亦孰不苦其难，向使它人当此，非不肯为，则不敢为，又不然，则不能为耳。惟我田侯，底兹丕绩，盖忧国忧民者，仁也；任恩任怨者，义也；当几而断者，果也；好谋而成者，毅也；综理之精且密者，智也。合而言之，诚与才合者也。诚则事立矣，才则事济矣。此侯之盛德、大业兼体不遗，而吾人所赖以安者也。诗云“遹求厥宁，遹观厥成”，其斯之谓欤，功讫之几，时乡民班白者凡若干辈诣余，而请书其事于石。既而，邑贰庐江任君判簿，绛县刘君幕领，金溪王君亦来，言如民意。因为摭侯之功，而推本言之，以垂诸后，用示夫生于斯宦于斯者。若夫侯之政迹，种种可书，盖未易一二，屈指计也，兹特为城功而言耳，故不具载。
　　游 山 记
　　阎公朝
　　东北诸山为一邑之名胜。久有往游之兴，而因循未果。今岁初夏，会东村杨老，此志偶协，遂携后生二三辈以往。余素不饮，而东村亦性不喜酒，止赍乾糟菜茹而已。二十五日饭后，行至埠后，从者留觅脚力，余遂与东村先行，抵下观许久，在后者方到。稍步松林，遂相与共饭。饭毕，东寻班仙洞，道士云：“至彼可三四里”。出观门，渡涧水，过一漫埠，复渡一涧，即登山。山甚陡峻，行不数十步，余已倦矣，数人扶掖以行，踉跄又数十步，喉乾足弱，不复能前，枕石而卧，良久，喘息始定。仰视山巅尚远，则见杨老已据坐石上欢笑招余矣。余羡之，有若登仙然。时日已将暮，勉强徐步以上。至则大石横亘，左右皆深涧，俯瞰可怖。诸子从容甚适，时推石坠之以为乐。循山而东，峰峦迥合，望之无际，鸟道盘旋；乍高乍下，大要非山脊即山腰，未当踏寸土也。据石藉草，时时偃休。前行诸人，或隐或见，或时不见而闻其歌笑声。既过险道，去洞不远而尚隔一山。余渴甚，令一童先行取水。顷之，自前山提壶而下，迎取饮之。甘露醴泉不为过也。道士宋迎，扶余至山顶，则见四山环抱，而洞负山南向，悬岩峭拔，壁立干仞，祠宇正承其阙，真仙灵之窟宅也。道士扶余下峻坂，对洞坐望久之。东村坐洞上真武庙前招余。遂越洞门左折而上，垒石为蹬，凡数折，石蹬穷处，有两石侧立，自相撑柱，中阙若门焉，穿石而出即庙。庙甚狭，止可容一二人，皆凿石为之，门外平石尺许，下临无地，俯视千峰万壑，争奇献秀，令人有遗世独立之想。庙侧有碑，字半磨灭。东村言：“庙旧有石门，前护以石槛。山多松，松之垂岩者，尤为奇绝，今皆废矣”，闻之可为太息。庙已在洞上，仰望山头，尚不知相去几许也。夫自涧底而望洞，自洞而望庙，自庙而望山，则山之高可知矣。东村言：“城中望东北诸山最高者，即此也”。比下至洞，则暮色苍然，自远而至矣。洞前为矮屋数楹，皆南向，西为神祠，东道士居之。屋皆半入嵌岩，前荣缭以短墙，树墙下以椒，徘徊瞻眺，既久，而后就寝灯炫皆无，焚松枝以代照，卧榻之侧，以席贴壁，发席而视之，有穴焉，出自穴，即洞也。前为屋所占，其中逼侧污秽。盖室本因洞而修，室成而洞因以隐，亦可惜也。余与东村接榻而卧，东村自言童稚时避兵寓此数月，因为余谈祠宇之兴替，山林之盛衰，历历如在目前，至夜分犹未寝。披衣出户，残月朦咙，隐映石壁，亦一奇观也。卧思赍来食物，寄下观中，此中道士一无所有，晨炊不给矣。天未明，分遣二童，一往下观取所寄者，一赴台上集市菜觳。晨起，迤逦登览以需之，西行者不须臾而返；日既高始见东行者循山涉涧而宋，遂具食。食毕，道士送至山头而别。由旧路抵下观，因询上观之路，道士言：“有三路，一由窟窿涧，一由冲天涧，一由六公涧。”窟窿涧道险人迹罕至，冲天涧稍平而无所观，遂定六公涧。取道以上，北行二里许，遂折而西，入深涧，仰视，两山夹峙，高插云汉，而人行涧底，宛转崎岖，乱石丛杂，数步一休，犹若倦剧。道傍皆野花杂卉，蒙茸葱蒨，不可名状。时有泉流石上，清莹可爱。东村邀余濯足，余未之应也。西抵九盘山，滴水崖在其左侧，就视之，石壁崇悚，旁张两翼如椅，水自壁端悬注而下，如缕风引触，则洒然惊溅如进珠碎璚砰磕有声。令从者以壶就挹注之，於道润喉。崖下皆积石，水渗入石罅中云：“往时既潴而泻，今天旱无有也”。崖间草本蓊翳，萝蔓蔽墟，微风时动，如翠涛滉漾，坐玩久之不忍舍去。既过山，北折而下，即六公涧，有颓垣存焉云。其下有土洞，未暇寻也。涧东西袤，而南北狭，越涧即上九盘，山益陡竣。余倦甚，且休且登，良久仅及其半。有道士来迓。扶策，然后能至山顶，则平地也。路旁有石碣，又有数石柱立田间，云：泰山行祠之遗址。过山阴下坡，冈垄颇宽衍，即其处立观焉。环观皆山也。观后平地无几即深涧，涧北山口望见海，即其处稍加修葺，足为奇观，今惟以堆积柴粪而已。此观之大较也，其西遍山弥谷皆松也云。过此迤西，松益多，亦不暇往。观中墙垣皆废，室庐敝甚，惟正殿新修，颇壮丽，盖毁于火而重为之也。殿前巽隅有碑，刻邱长春诗，字半磨灭，然诗已盛传矣。殿内悬一牌，载修造记，读之为发一笑。然兹行，所历数处，石刻大率类此，其不为山灵之辱者几希。览毕坐殿后西小室一饭。余意留宿，而同行者有归志，不得已遂匆匆下山。晚宿下观，天明科头而行，过埠后早饭以归。余因追忆，庚戍夏，以鲁竹翁之招，至下观，信宿而还。然当时心事郁郁，绝无好况，止应县公之命耳，观外未始别寻一步也。顾自是往来于怀，迄今始一游，偿宿心焉。又以所与俱来者，一老之外，二三童稚而已。且匆遽而返，不无遗憾。然，余闻诸庄生：“人贵自适其适，而不贵适人之适。”由此言之，则人之游，要于其适而已，此外奚足计焉。因援笔为之记，以当卧游。
　　赵侯重修
　　李骥干
　　邑侯赵公，既新邑治，邑绅衿共立石纪其事，属余载笔。是役也，自经始及告成，凡五阅月。正堂三间，东西楼各一座，銮舆首领厅各三间，东西廓各八间，仪门三门，后则居宅，正厅前厅，东西厢，各六楹，两楼今始作，余皆既敝而后更新之也。初余擢计部还，有谒邑大夫，适大雨，邑大夫鏾于厅，执事者棚于廓。出而问诸民，民曰：“大夫慎，不敢为也。”迨奏笺当宁，再有谒，其倾圮且日甚。出而问诸民，民曰：“大夫廉不忍为也”。夫君子之治国也，如治家。顾乃虑劳伤之小嫌，使公居废顿至不可息，克家之子固如是乎？岁已丑，出守风阳，复还谒，则见其焕然更新矣。出而问诸民，民曰：“大夫贤，百废兴焉”。然则侯斯举也，非所谓治国如治家者哉。复问其费，曰凡数百；问其工，亦曰凡数百。夫费以数百，其用侈，曰：“大夫之取民也有道，奚其侈；工以数百，其役繁。”曰：“大夫之役民也有节，奚其繁。夫用民之财，而民不以为费，烦民之力，而民不以为劳，侯也惟公，故民服，民服，则忘其劳且费，而以侯为贤也，固宜。”侯讳时亨，二泉其别号，直隶大名府大名县人。
　　裁革朱桥中火碑
　　招远县乡官礼部员外杨觐光等揭称：照得本县西六十里有朱桥驿，系掖县，东则黄山馆，系黄县，两驿相去六十里，周道如矢，而该县则僻处其南者也。从国初以来，一切应付，俱两驿承管，与本县原无干涉。后以本县迤北五十里，朱桥东二十里，黄山西四十里，有新城公廨一所，往来过客，间或乘兴暂憩，又值朱桥革去驿官，而青夫刘肇基、季效由等，遂乘机告攀又苦不肯放，幸蒙院道诸台，洞一切就里之情,出万不获已之计,议准协济掖、黄二县银两，节次加添,至二百六十余两,令接递各仍其旧。而新城之中火，则两处代办，；与招无预具题永免,勒石存署。又严为之禁曰：“以后敢有备办者，以逢迎参治！”嗣是过客从西而来者，朱桥既有中火，又备一中火而东；从东来者，黄山既有中火，又备一中火而西。虽事体归一，然其间供亿徒烦，而未当住歇者，盖十八九矣。总之，本县任费，而且多无名之费。两驿任劳，而且多无益之劳，皆为新城一片地而起也。近蒙上台深轸时艰，善推仁术，遂将新城公署，折革别用。意谓病本既拔，厉阶永杜，不独幸本县之津贴息肩有期，亦且为两驿之疲民加额称庆。不意又有黄山馆驿曲奉龙等，控诉之纷纷也。夫谓本驿之中火，不能越新城而更西，正犹朱桥之中火不能越新城而更东，以此称病，人情事理，谁曰不然。但欲诿之该县，则的属无谓。夫当日代办名色，盖指新城而言，特据扳扯之词，已不敢谓确，况新城去矣。岂有树去而影存，皮亡而毛在者乎！即两字之虚名，亦不任受，况万端之实若，何不能甘。且以该县与两驿较，则能应新城者，尚不能任朱桥，而原不能应新城者，反责以应朱桥乎？以该县之今昔自相较，则昔去新城五十里，尚求代办，今去朱桥六十里，反自应承乎？即揆地方时势之殊，体上台轸恤之意，则丰亨之际，尚以邻封之提携，特宽小邑之支撑。岂凋敝之秋，反忍既去之膏盲，又作重生之疮疣乎？反覆求之，无一而可，则招之此役，岂俟拟议辨说，而后知其当免哉。惟是各为其民者，有司之职分，同仁一视者，在上之权衡，且如黄民不得于招，势必操戈而向掖，掖民无策应黄，又将合力而攻招，譬之子弟自相殴詈，而父兄日费平章也，何益之有！以今灾沴频仍，军兴伊始，赋车籍马，雾拥云集。两驿本分之差役，恐亦真有不堪者，或广为摊派，以苏其力；或仍设驿官，以息其嚣。从前众思公论，案册犁然，料宪裁在上，当自有处分矣。又代办既属乌有，协济实亦骈枝。但此时营救不暇，又曷敢怀此侈望，出此溢语耶。仍当虚悬之，以听调度耳。为此，台词上吁，乞查照旧例，亟将中火一役特为豁免，庶穷黎安生，鸿恩永赖，等情具揭。巡按山东监察御史王蒙批：“仰登州府查报，蒙此该本府知府鲁廷彦备牒，本府理刑听覆议。”该本府推官孙昌龄牒称：“看得天下事有最明白而易知，反极颠倒而难解者，则朱桥之中火是也。何为明白而易知？掖县之东六十里为朱桥驿，黄县之西六十里为黄山驿，而朱黄相去亦各六十，夫一百八十里中，安置二驿，道路相若，迎送相若，夫马相若，岂其中火独不相若？故掖县之有朱桥，犹黄县之有黄山，各备坐司，不名中火，诿无可诿，争无可争，此不待智者而后辨也。至于招远，僻处道南尚五十里，原非上司经过之地，应无中火供亿之烦。惟是迤北朱桥东二十里，黄山西四十里，有新城公廨一所，为该县地方往来轺节偶憩于斯，而县官时以一饭相加，遗此自致之私，非公家所设也。沿袭既久，源本益迷。招远之于新城遂如掖县之于朱桥，黄县之于黄山，鼎足以供，竟为定例。而掖县之东三十里犹有平里店一中火，并朱桥为二，黄县之西三十里，犹有北马店一中火，并黄山为二，加以新城之一，是百八十里中，凡用五中火，诚极烦费。后来值朱桥裁革驿丞，驿事归并于掖县，中火遂去朱桥而诿新城。过客自西来者，掖县备，自东来者则听招远备。此掖县就招远县官自致之饭，而省其东来额设之一，非有公平之案可引也。最后上司心知其弊，裁革新城中火，仍归朱桥，具题勒石，且严为之禁，曰：“以后敢有备办者，以逢迎参治尸而掖之千里，亦行裁革，此一举也，在招适得其应无，在掖适得其应有，各仍其旧，无可诿争。且掖归并朱桥，裁革平里，在朱桥非增所原无，在平里是减所原有，欢然受之，有德无怨，此有不待智者而后辨也，故曰明白而易知也。何谓颠倒而难解？招远适得其应无，只合蝉蜕而去。即掖黄互争，亦宜听之。乃无故除协济朱桥接递夫马银二百余两外，又贴黄山银十六两，贴掖县银三十二两。而朱桥东来中火，则黄山大半而贴掖县之银，亦曰代办。夫不应办而不办，原无人代，将焉用贴？此一贴也，反覆求之而不得其故也。即贴亦必贴实代之处。不使朱桥坐家者代，而使黄山远离六十里者代。此一代也，反覆求之而不得其故也。即贴亦必贴实代之处。乃黄山忽添一中火，且六十里远，而贴银只一十六两。掖县去新城之一，平里之二，止还其朱桥之一，而贴银至三十二两。黄山代中火反仅存贴之之名，以愚耳目。掖县减中火反无名，送银而曲名曰贴，此一贴也，反覆求之而不得其故也，故曰颠倒而难解也。或曰：“朱既革丞，自应与前有异。”夫朱革驿丞，所减者惟一丞之俸，其他夫马等项，曾减去分厘否乎？为驿递额设钱粮，曾亦并丞，减去分厘否乎？若有未减，朱犹当日之朱，宜仍其旧。其或减也，是掖之除害，不止于新城、平里中火之去，乃令黄加中火乎？如此则黄亦革丞者久矣，或曰朱桥钱粮，原有招远协济，故招宜贴朱，夫招之协朱固也。而协朱者，岂止一招？按协而贴将长者当还。至于黄山之协，亦有青之五属，莱之一属，何不闻六属宋贴代办也。故曰事极明白反极颠倒也！然则东西中火皆宜归掖乎？曰不然。以登与莱论，则黄山属黄，朱桥属掖，朱桥之事即掖事；就掖与朱论，则掖县属县，朱桥属驿。县之物力出诸一方，驿之协济出诸六属，如此则朱桥之事，非掖事矣况往日东方僻净，非掖而归掖焉，掖能受也。今日东方疲累，非掖而归掖焉，掖能受乎？故中火宜归朱桥，而朱桥宜归六属之协济。今朱桥夫马加派，议以六届均任。何独中火，独推之招黄二县乘机归正，与夫马同，此谓因革递均，终于复旧。而数载纷纷，一刀斩断，时乎不可失也。然则驿丞当复乎？曰，驿丞之革在昔日则可，在今日则不可。而驿丞之革则易，革而议复则不易。有道于此，不复而有复之实，复而不必有复之举。闻莱州仓官大使之类，皆无事待俸，而夫马等项，掖县亦往往委之代管，诚以一人领本等俸银，管该驿事务。其加派钱粮，六属均任。而东西中火之供应，朱桥任之。所协济者，如或不足，则六属均派，按分帮补，若犹有余，亦不必找，即留以作代驿之用，并黄山之十六两亦送朱桥，以协济驿苦，此斩铜截铁之事，亦均千方正之举也。等因备牒到府，本府知府鲁廷彦，看得朱桥一驿设有夫马等项，则其原设有馆银备办坐司，而不系中火也明矣。况黄山馆六十里，属登之黄县，朱桥驿六十里，属莱之掖县。则黄山馆坐司，无与于莱，而朱桥驿坐司，无与于登也，又明矣。止因招远于新城，新添中火，后遂以为例，并朱桥之坐司而推之招远也。在招远为无妄之偏累，在朱桥为不虞之脱卸。今刑厅干心剖分，细意筹画，谓掖之新城、千里二中火既裁，俱归并于朱桥，则朱桥之坐司，自应掖县应之。其或不足者，则应于六属摊派协济，是在该府之斟酌。而招远之骈枝，宜斩断也。朱桥既系驿站，凡供应夫马，查核冒破应照刑厅议，委仓巡之类代管。日后凡客自西来者，止于朱桥用坐司，不许另设中火，以累掖县；自东来者，亦止朱桥用坐司，不许另设中火，遗累黄山及招远。所谓在招，适得其应无，在掖适得其应有。朱桥之驿事，亦犁然就理。庶彼此三地俱宜，可永无后议矣。等因具呈照详，申蒙巡按。山东监察御史王批：该府之议，裁断藤芜，数载繁嚣，一朝聞静，解招远无干之网，为掖黄当然之分。不磨炯鉴，永盘珉，各竖疆畛，以示不朽。否则数年之后，各于其民者，复施臆见，不费此一段干章乎。速会通行取各县遵依报缴。天启三年，岁次癸亥，盂夏吉旦立石。
　　按赋役全书，邑协济掖、黄二县中火，掖县银贰拾伍两，黄山馆银壹拾伍两，此外不得毫厘增加也。况勒之金石，已有铁案，近朱桥复敲剥碑文，妄觊推卸如此，为当事者告，当亦一层卷而了然矣。
　　海 日 赋
　　杨觐光
　　擅六一之奇观，惟东海而已矣。抛危屿其如拳，错惊涛而似织。三山迷岸，扁舟万里；一线横波，游龙千尺。志在浴天，喜洪津之上达；量能容物，任轻鸥而载息。外疑无地兮，沙砾迎潮；中若有天兮，鲸鳄类虮。维此瑰丽，犹滞寻常。虽鼌市之九衢，未堪撰异；况蜃楼之千堞，奚足称祥。独夫枢出地，羲仲飞芒。人逐繁华之梦，海生寂寞之光。阴阳欲判兮，天水两合；物理相催兮，鸡声三唱。羡汪度之静涵，喜丹心之欲壮。柔内茹刚，名尊左海；水中流火，象表太阳。理无深而不藻，道有美而即章。贝阙鲛人，口吐虹于画峤；蓬莱仙子，灶流火于丹房。海欲曙而犹暝，苍生昼寝；日虽迥而未旦，和驭宵忙。中流浩浩，内景盘盘。冲破琉璃，似瑞烟之笼红玉，摩开琥珀，若芳草之转金丸。万缕光驰，走赤蛇而摩毂，十洲焰吐，鞭火龙而驾辕。海若留宾，浮光上下，波臣送客，金影盘旋。久凌波而电掣，忽帖天而镜圆。信始旭之杲杲，若经浴而鲜鲜。雪浪别兮，叹绮罗之罢凤舞；青云接兮，欣鸳鹭之绕龙颜。自西徂东，轮转安在，入天出地，梯度维何。精甫炳焕，意尚婆娑。纷上征而荡漾，疑返顾而错号。徐转长空之辔，还惊前路之波。烛蛟宫之贝玉，洞鲻帐之笙歌，煮海威雄，幻不宥乎魑魅；燃犀照彻，蠢不遣夫鼋鼍。鲂鲤波澄，魍魉魄落，疏齿钜牙，悍畏察而暱影；锦鳞赤髻，驯受鉴而饮和。虽照临之功见离为大，而汤沭之地出震先多。隘沸波之火井，陋红溪之落花。体已居天而叱驭，光犹点海以生霞。画舫宵兴，见虞渊于近浦；罗峰夜宿，起踢谷于子沙。辉下寰中而徐睹，明择高者以先加。户尚朦夫楼阁，光已朗夫泰华。旦千门之暮气，澄万梦之余渣。冬驱寒而夏除湿，朝海角以夕天涯。茅屋竹窗，共承辉于金殿；寒枝弱草，均邀宠于绮葩。遵赤道以积勋，弃轻沤之如撒。凡此大观兮，莫逾沧波之升旭日；譬之文士兮，爰辞泌水而步天家。
　　东岳庙上梁文
　　杨觐光
　　伏以秩视三公、典重一王之制，东巡二月，岱称五岳之宗。庙食遍于寰中，云阴及乎天下。恭惟东岳帝君之神，尊居日观符握天孙。缥缈柏宫，周迥者三干余里；森严松石，封禅者七十二君。环依未了之青，鲁赡郑祀分致虚中之白，玉几金床。维邑东南，奉神左右。群峰辑玉，依稀芝草为天；一水流金，仿佛黄河如带，远符刘汉，宫阙成云：近轶李唐，清明抱日。乐鼓钟之肆觐，繁香火于三齐，不意岁在白羊，乃尔灾生赤帝。明禋百世，山不骊而泉温；回禄一朝，邱欲萧而火烈。凭物以告，无因曰灾，弊不苹而奚新，贯欲仍而非旧。庙中境内之象，为火为兵；人事天道之因，美轮美奂。岁云暮矣，兴也勃焉。伐木丁丁，再拭辉于玉简；白石凿凿，重绚彩于金鸡。有神斯灵，恍诧去天尺五；不疾而速，忽惊缩地三千。邑当大东之小东，日用先甲而后甲。嶕蛲红旭，试拈客难之辞；崎蚁青邱，为述孝文之语。既泰山而磐石，当流水以载音。
　　游东山催诗序
　　李乃兰
　　南陆纬天，新滋绿雨；东山携友，远谢红尘。棋眼则玉垒忘机，琴心而金徽解愠。惊破华阳之梦，车马敲枰；遥分虞陛之风，桑麻错绣。笑言无妄，山水同人，收物色于个中，呼童斗草；叩禅关于当下，对客拈花。挹彼流泉，鱼悬空而在藻；坐兹卷石，苔织壁以成纹。笔床落墨惊蝇，茶曰飞烟避鹤。白云吞吐，似量陵谷之浅深；黄鸟间关，若试林皋之疏密。星文自远，千里一堂，斗洒时需，九人四坐，六月暗移于七，五伦明备乎三。放瞩平原，天润夕阳禾黍；澄心远汉，人吹高树笙簧。闻之，地以人灵，文因情显，晋家柳社，经邱寻壑以成辞；宋室眉山，踞虎登虬而作赋。悠悠今古，一席非遥；落落宗盟，片言是重。芙蓉帐里，共期思人风云；玳瑁簪中，立见句垂金石。无烦刻烛，试与含毫。
　　重游灵山催诗序
　　李乃兰
　　烟云住处，车马重过；花鸟迎人，山河欲语。树悬阴而覆刹，岩鼓腹以栖僧。细雨清尘，冰轮濯魄。缁衣伏道，惊非昔日之千旌；白石穿云，喜是当年之物色。紫骝闲故道，度曲径以散蹄；黄犬识征人，傍朱轮而捷尾。阶头柏，古磬声，与鸟语争鸣；天际峰，青海气，与茶烟相乱。牛童率舞，扪萝探东壁之奇；田子归心，摘莱佐西天之馔。熊罴豹虎，巧集百丈危岩；剑戟旌幡，细削三山峭骨。先庚三日，纳甲初阳，入门而俗虑渐清，久坐而尘容顿洗。几番过处，每协吉于黄裳；此日还来，应宣威于白钺。闻之：文江列阵，学海抽思，指点目游，山川获申于知已；长歌短咏，烟霞受制于文人。请借离筵，共敲警句。庶龙门竞渡，无忝李郭仙舟，而鸲巽争雄，不负王杨簪笔矣。
　　矿    议
　　陈锺盛
　　开矿一节，事非创起，臣子好义急公为先，当此仰屋告匮之日，苟可勉鳨一得，上佐持筹，虽建议奉行，犯众怒而为之，当所不惜。况因天地自然之利，曾奉先朝举行之例，下无科派之扰，上无搜刮之烦，何不可即为行者。然审势揆情，窃意，言开矿于今日，与往时异；言开矿于今日之登州，尤与他郡异。盖国家当物力阜溢之时，偶一当试，迄无成效，则姑置之已尔。一切功罪得失，事后不复追求。乃计此一事；采取必用民夫，督率必置官吏，巡逻护卫必广集兵丁，其间雇募有费，廪饩有费，烧薙锤凿种种器具有费，即有所得，计所费已先不资。而且零星之窃取无数，通同之侵冒难稽，往往有深入数百丈，寻觅见旬月，且不得分毫者。其始则钱粮待用，区画之难，其既则工程虚糜，销算之难，万一得不偿失，谁任其咎？此其为害一。然登郡可虞者，更不止此。本地之民，犷悍难驯，五方之众，奸宄陌出。海上多事，而后室家漂散；土地荒芜，即使尽驱归农。犹苦未复本业，一闻开采之令，愚者恐身家后患，争先窜匿，其黯且贫者，结党连名，占风望气，游手无资，则幸希糊口，逋诛亡命，则藉径安身，焉知海澨内外，无观判煽祸之徒，薮泽其中，而宁可分别去取乎？而谓非开门延盗乎？此其为害二。近日朝廷严保甲之法，稽察异言异服，驱逐必力虑深远矣。今开矿非数十百人不可，招商采办，安得人人皆土著哉！及招得无籍之人，窜入报名，里甲保正副，明知非我族类，而下焉者不敢呵，上焉者不能问，此时保甲之法，尚得行乎？夫至保甲之法不得行，势且率天下而乱矣，其流祸可胜言耶？此其为害三。夫人惟利欲之念，牢不可破。每相倾相轧，不惜以性命为壑，此时倘深山穷谷，忽传某人某处得有矿沙若干，便群集纷嚣，以强凌弱，率众暴寡小，则杀伤毙命，大则啸聚称戈，专欲难成，众怒难犯，治之不可，化之不能，此其为害四。不独此也，守法良民，退处不争矣。然不惜玉丁辟道之艰，而暑雨侵寻，蛇虺为伍，尔时督责既穷，解散无策，外之扬帆摇橹，可以泛海而作异人；内之斩木揭竿，可以入山而勾流寇。肘腋变生，噬脐无及。言念及此，实切寒心，此其为害五。登州数年来，年岁非甚丰稔，而民尚不苦啼饥者，以米薪尚可措办也。若此端一开，则群口而食，群爨而炊，市鬻之人，乘人之急，物价腾涌，米珠薪桂，谁能堪之，势必携老扶幼，适彼乐郊而后已，此其为害六。圣天子蠲租减税，爱惜元元，惟恐百姓不沾实惠，今开矿之议行，附近居民之骚扰，苦不可言。更有一种棍徒，见人家道稍殷，则曰“尔墓有金，尔宅有银”，借端诈骗，无所不至；黄旗为插，任意施为。使哀哀黎庶，计求解免，或卖儿鬻女，以全性命，以安先垅，敢怒而不敢言，不负圣天子悯恤德意乎！此其为害七。登届时逢旱魃掘人新坟而毁伤之曰打旱魃。今开矿之令行，而甘心报复泄愤者，群起而伐人之墓，倾人之居，彼奉命采办，谁敢抗违，致荡析离居，抛毁枯骸，种种伤残，不可枚举。夫打旱魃尚虑后来事发而惧祸，今则公然行之，惨不畏明，岂圣明之世所宜有哉？此其为害八。大凡天下事，利之所在，害必伏焉。即利十而害一，尚当斟酌平衡，今则为利无几，而为害弘多。且不必计其后来若何，亦不必计其往事殷鉴若何，第聚乌合走死之人，为逐膻贪饵之事，纵各上台恩威交济，调度有方，而此辈有何道义，有何忠诚，谓机彀之不中变乎，断断未之有也！方今征调四出，无非救民于水火之中。頋反令方出水火之登民，而复纳诸罟获陷阱之内，固知所不忍也。查万历二十四年已举行，二十五年旋即报罢，则此事之不宜行也，往事明征矣。况今何时也，登何地也，若重以此举，恐叵测之患不在贼寇，而在萧墙之内矣！非私忧过计，而故为是不必然之虑也！
　　上防院书
　　杨观光
　　登之劫数，天耶？非天也，人也。何也？恢张者，从功名起见，不从百姓起见。究之，驱百姓以殉功名。谨慎者，从功令起见，不从百姓起见。究之，驱百姓以殉功令。上有两驱，民有二殉，无恠登民之无幸矣！迩来，郑图屡绘，丙问时行，然苦虽上而泽不下。总之，地芜丁亡两不及，数不实。为请豁款项，以苏民急。但空言审文，则审文之下，必且鬼录力役石田米粟矣。即急言招垦，而招垦之前，李代桃僵，貂以狗续矣。夫民悬未解，政如乱丝，职此之故，昨捧读老公祖行牌清查两事，且命左父母亲履其亩而具状，以闻万苍生，实切欢呼制治。光之为桑梓加额又可知也。从来有下呼而上不应者，有不呼而应如今日之美举哉。敢即两者而陈荮见，惟高明垂詧焉。夫地复额易，丁复额难，何也？地之荒者可治，而丁之死者不复生。且地之自荒而治也，一日可能，而丁非十余年之休息不可得。又况老者不再壮，壮者不再少乎。后泉蒙而前波逝，何处求有余以补杀运哉。然所谓地易复者，亦较丁为易耳。若夫大军之后，荆棘生焉，流离远归，牛粮何给。即向来抚按诸公祖捐赈，设法而度阡越陌，亦尚未及十之七八，且奈何！是以招邑七年以七分考成，实纳八分一厘始及数，则包纳原额之故也。夫七年蠲去什之三，犹然，矧八年足额求盈，而丁地之苦不令人酸鼻下泪哉]幸老公祖，大愿以广帝德，细心以酌民艰。实查缺额，彻底澄清，通盘打算，就起解存留中，择可暂裁者为何项，永裁者为何项，半裁者为何项，起解则上请之皇上；存留，则下行之郡县，地缺若干，则粮减若干，或限三四年复额；丁缺若干，则徭减若干，或限七八年复额。若是，将丁地无额外之征，人民有急公之义矣。
　　回府尊才比词过甚求缓征书
　　杨观光
　　再启，招之为招，老公祖所目睹者也。残破之后,招之为招,又老公祖所心悲也.丁半逃亡，地半荒芜，年来承院道公祖嘉意抚摩，而邑父母苦心招集，丁地得有现在之数。然以现在征现在此奉新额起科之明旨，其有丁地不及额者，于存留公费诸款暂裁,以待额复。不过设法调停，宽目前重困，民不叹无熟之征,官始免催科之拙，势不得不然耳。且明旨禁朦派私征。倘丁亡矣，而不为豁，地荒矣，而不为除，是私征也。即丁豁矣，而以现在之丁，兼纳亡丁之徭，地除矣，而以现在之地兼输荒地之赋，不几朦派乎！夫登，土瘠民贫，宋苏文忠守登时，曾以告其君。而招则瘠之瘠，贫之贫，我国家乃推以七分算十分之数，犹在平时也。今若照新额之丁地追原额之赋徭，不几以二十分算十分乎？况当残破之后，在民者，力既不能，在上者，法亦难尽，两病之道也。况邑父母所议，凡起解京边，皆行上应。而所裁者，不过县之公费等项，犹有未足，乃议挂欠仓口。各院公祖，司道公祖，俱行批允。惟在老公祖一主持，而招民安危聚散苦乐生死，关头立转矣。犹忆老公祖下巡县鄙时，见招之人，鸠面鹊立，百突不烟，一襟见肘，因泣数行下，直欲肉白骨而入青磷，立拯奇跪曰：“凡蓬得之者，务令招得之；即蓬不得之者，亦务令招得之也！夫招不敢望蓬之裁赋之并，里之马站，求协之赈米满万，而以自有之额，明白上请。老公祖羸子畜之，国手医之，只在平法处之耳。且请裁请挂，惟目前一年。若明年丁渐复，则地渐开。自新秋以来，为邑父母开垦者，已申报若干。则推之来岁，可知已至六年钱粮，奉旨优免，此在登城初复时，未经呼吁而得之者。若近日除缓征一节，招民实被恩泽甚少，虽今日一请，明日一请，要皆切体之痛痒，不能不呻吟，不可不搔除者。而士绅有口，黔黎有知，为招之父母者，安忍不以上达。况老公祖推心待招之民，刮目待招之官者乎。恃爱而忘渎，老公祖当垂照此情。此在张父母惴惴不安，然不孝光，固知此体老公祖奉旨干法之贤令，而非顺招人伸情挠法之过举也。盖从来法期可行，令期可守。若明旨禁以朦派，而复禁以明请，禁以私征，而复禁以减额，窃恐索徭无点金之手，索赋无量沙之术，即龚黄之循良，益以管商之心计，有束手叹耳，且奈可？或曰，黄亦残破，而额不甚阙，噫！招岂黄之比哉！无论黄之地十倍于招，而其山水蚕桑瓜枣布帛灰炭之利，工匠之技，商贾之通，何一不可以生金粟。是以为之，令长者一意催科即可。丁外补丁，地外补地，倘蝇头蜗角之可恋，虽剜肉医疮其何恤？若招，则地止有此人，人止有此地。鬼录既不能还魂，谁补丁阙石田复不解纳家，谁补地额？在猾者有背井而逃，愚者有徇法而毙耳。夫以蓬律招，招固不敢望无妄之乐，而以黄律招，招安能当此非分之苦耶。万恳老公祖深酌于蓬、黄、招之所以不同，而招处其中，不必入黄之取盈，以留此孑遗。盖新额起科，恤民力也，即以广皇仁也，信明旨也，乃以成久道也，达下情也，乃以伸国法也。台谕云，今日请蠲，明日请裁，而裁者何项，蠲者何项，惟恃老公祖扩居高听卑之虚怀，慰大声疾呼之望眼，是在此举。恳即如县申请，鼎主转详。是即不蠲之蠲，不裁之裁，而官民两便，情法俱平矣。招邑奉旨缓征，原待秋后，秋后者十月也。而一月之间，如太仓之二千余，新饷之一千余。或已起解，或正征收，小民有脂可竭，何物敢私？是亦忠良之性，莫可磨灭。而量力起科，因田制赋，所以存招，非去招也。语曰：“明主可为忠言”。此地之苦，几经入告，而士伸于知已，不孝光所以补牍老公祖之前，为招邑数万生灵请命者也。念苫块之中，何敢复预人间事！但恐民生棼棼势难复辑，室庐坟墓，谁与为守。安得不收泪娓娓，而避小嫌以误大机哉！为此，哀鸣上恳，惟老公祖俯赐鉴照，出东民于苦海，固今日之文忠也。临楮曷既竦切瞻望之至。
　　重修城隍庙序
　　杨观光
　　天地所以祀，久大也，通其义，郊之社之；山川所以祀，高深也，明其类，城之隍之。若其本乎水土，成乎筑凿，道则备乎天神人鬼之间，故邑无不祀城隍者，余邑尤著灵异。光每祷必应，其洋洋在人耳目者，不可胜纪。迩年，风雨不时，寇盗屡警，人物多灾，凡此皆城隍之神所得而有无之者，庙宇倾圮，不为茸缮，是人有力弗神乎，将神有力胡人乎恤耶？况筑凿金汤，高深焕色，乃栖幽阴隙之宇，不为更新，不几得之粗失之精欤。但饥馑之余，民生日蹙，功令之下，官政不暇。光，奉差过里，思有以倡之，因先蠲银一百两，命侄南司徒郎开世督其事。今庇材鸠工，开在簿末，但迫于王事，弗获观成。且大公之典，不惟独之不能，亦且私之不可。兹二麦有秋，同心趋正，凡我绅士，靡不欣然。请自米、粟、薪水、石、土、金钱，无分什百千万，皆可以歆神明，日襄盛举。若曰载笔者，先得同然，则吾岂敢！
　　忏 牛 文
　　崇祯十三年先生为此  杨观光
　　伏以天地之大德曰生，繇仁民而及爱物；血气之消归曰死，转咎孽而为休祥。时丁六气成灾，及此一元大武，窃念牛之具体，象独居坤，物凡知生，功皆在畜。龙头突目，洵遗大以投艰；虹颈悬蹄，可钩深而索远。地凭尔力，食乃民天。水火双行，绩懋昭于象鸟；神人共饷，瑞灵烁夫凤麟。况在罗峰斗大之区，蚕桑无术，惟兹昏旦星中之令，稼穑为艰。盼盼三秋，饥渴谁怜赤子；嗷嗷万户，死生总付冰儿。岁值丁年，患成丙问不月而喘。困逼三吴，无妄之灾，厄先百兽，文蹄竹立，枉劳童子鼻牵，花角烟蒸，大费医入耳。执时艰鲜食，舍水草而熟黄梁；状困神针，贱参苓而贵白枳。始焉，害气百六，西室东邻，继而死徙十三，北郊南陌。谷量白骨，操何术以回生；山集青毛，悯无罪而就死。角握、角尺、角茧栗、角难扣而奚歌；色滁、色栃、闰抨色欲避而无地。日之夕矣惟羊下来；皂所同兮数马以对。无苗何莠，试思丰亨，豫大之谓，何不粒斯饥，可为痛哭流涕者此也。小民依于天子，请命是在所司。独尔怒特魂销，哀鸣何处；木精火化，觳觳尚闻。赏不酬劳，自无分天堂地狱，灯能破暗，窃用当犬盖马。惟劫运辽氛，天行物杀。人既系灾于尔，的无疑；尔勿作孽于人，冤冤相报。比邱队里，小借轮迥；贝叶声中，大烦解脱。木行蜀道柏森，丞相堪依；槎泛天河渚次，君平可问。悟存亡于花生花落，阴司自在桃林；一去住于关闭关开，地下岂无函谷。若能不坏，愿尝依织女之星；倘欲再来，期只饮箕山之水。为此普忏，尔其通知。 
　　赠邑侯张君序
　　君讳士联川中人  杨观光
　　‘正其谊，不谋其利’，董子之言。亦曰：义尽在我，而遇之奇与否？则天道人事半然。奇于数为厄，于理为偏，于山水，于诗文，则为标胜，奇乃召奇，山如峨眉，水如三峡，诗如李白，文如子瞻，一皆蜀产。夫峨眉瞿塘据艮坎之奥，流峙西坤。当时九邱未贡，即舜禹广舆，亦未获与幽并营问时班秩，故峨不班岳，峡不先河，是亦水山之命之奇。越几千年，太白出，生傲天子，死傲江水，争谪仙之独不能如韦王辈团一第南宫，不可谓非奇于天。子瞻兄弟端明执政，亦既为天所当与，而胶西、岭南、丹崖、赤壁，一一不合时宜，则于人又奇之奇。虽然天人两奇，而正谊自若，则古人所以与山川久。邑侯张父母正人也，赋才与命俱奇。忆招当寇劫，羁靮流离，环百里荒烟野草耳。公自蜀来，缮城、练勇、散牛、赈米。一奉上台指无私，而催科檄下则不奉，严督之，不奉如故，民有讼，蒲鞭之而已。不罚钱恤士，类嘉意，布优政。寇至愚民间，首鼠求遁，公概不问。或病公宽。昔周家大定，武王商所以处顽，太公曰‘尽杀之’。召公曰：‘杀不听治者’。周公曰：‘不如尽赦，以徐俟其化’。武王善之，治乱大关，岂小儒所能行无事。癸酉，余归里，公益相信以道，茹蘖虚怀，不避台使喜怒，为民请命，四五年逋赋豁，六年租蠲，七年以七分考成。他如文登代派，岁三百金，民苦甚。今永除。黄县协马解银，免佥，此皆兴革之大者，尽得旨。百族欢腾，公敛功寂若，乃弹章偶挂，倘亦天人之并奇哉。公故脩然不形愠喜，日命诗酒，简囊中不充资斧，侨居旧游民无讟公怨公者，且称卮过从。夫太白在唐，子瞻在宋，或流寓济水，迁蓬壶，公复拂袖罗峰。蜀故多贤，齐鲁亦何幸耶。子瞻渡江遇风，内颐曰：‘岂亦惇为’。若公，可谓能继躅，而别史载蜀道之咏，有为而发，盖叹人事耳。今公归计维艰，或未免青天再吁。公有中可，颖滨公子孙且将繁，过太白如公者，真可仰对蛾眉，俯对三峡矣。
　　张魁三诗文序
　　杨观光
　　诗文之道，聚山川景物之理，入而告之情；散忧喜愠乐之气，出而及之物。其职聚散，才绝一代，得二人焉，曰少陵甫，曰眉山轼。二君子者，在唐、宋厄于天，厄于人，厄于地。如川江天落，峡束矶迎，激成异致，陵谷分驰，西秦、东楚数百里，无一步安缓，乃后惊人泣鬼，并华岱瀚沧，而孤军远出，九地九天，耻淮汉循行，崇衡数墨，滟滪一堆，复缀合后，俾六一之气，奇雄彻底，拂乱所为，体肤筋骨，无尺寸同丸肉造化，乃始报可。噫！少陵、子瞻闻此得勿首肯。独少陵博古今上下东西南北之物之情，入而聚之。川中子瞻复载而出之，譬波期胡泛海往返，舟中都无俗物，若期商出贾入，机棙莫传，巴峡名胜，子瞻人物，少陵流寓，蜀志三大奇，香光新发，若不知受厄三才者。惊涛万顷，一艇中流，随波转薄，则千古处明夷法。邑侯张君蜀产，得此意，一官屣弃，万里为家，朝夕拈弄诗之一事，未见其止。夫甘苦异质，生熟异侯，藏发异宜，五七字中，学识无所恃博，理道无所恃坚，有驯至无捷取。凡不门之室，不谷之峰，事所无有。况诗之在文，犹禅在圣，别肠别致，非关语下，拈花一会，领意者得之。夫诗亦得其意之所在可耳。诗意不若境遇，不问风雨，自少陵、子瞻一线，今古莫之或异。夫作圣之阶，志学可问，乃诗歌小技，举少陵、子瞻，辄视若天皇瑞云，可仿佛一见不可再。嘻！少陵之后，何有子瞻。窃惧子瞻之笑人也能否，听其天之所至为否，则断之自我。宁独一诗之道然呼哉。张侯贫奇，贫而乐更奇，乐而喜游山水，喜友，喜读书，则又奇。即此数奇，可质少陵、子瞻，可质峡口瞿塘。若其诗之自苦得甘，复自甘留苦，自生得熟，复自熟寻生。为藏为发，路转峰回，堂升室入，当于不息一机驯致之。
　　公莅官，烟高风逸，落落不屑世法，既解绶，环堵萧然，日以诗文自娱，因书用宾序，以补职官阙。
　　竹      记
　　杨观光
</div>
    <div class="pagination">
<a href="招远县志_page16.html">上一页</a><span>...</span><a href="招远县志_page12.html">12</a><a href="招远县志_page13.html">13</a><a href="招远县志_page14.html">14</a><a href="招远县志_page15.html">15</a><a href="招远县志_page16.html">16</a><span class="current-page">17</span><a href="招远县志_page18.html">18</a><a href="招远县志_page19.html">19</a><a href="招远县志_page20.html">20</a><a href="招远县志_page21.html">21</a><a href="招远县志_page22.html">22</a><span>...</span><a href="招远县志_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
