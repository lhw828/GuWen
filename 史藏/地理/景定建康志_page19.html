<!DOCTYPE html>
<html>
<head>
    <meta charset="UTF-8">
    <title>景定建康志 - 第 19 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>景定建康志 - 第 19 页/共 60 页</h1>
    <div class="content">　　鸡笼山在城西北六七里高三十丈周回一十里舆地志云在覆舟山之西二百余步其状如鸡笼因以为名【旧志】
　　事迹寰宇记云西接落星涧北临栖塘　宋改名龙山以黑龙常见真武湖此山正临湖上故名　元嘉十五年立儒馆于北郊命雷次宗居之次宗因开馆于鸡笼山齐高帝尝就次宗受礼及左氏春秋竟陵王子良尝移居鸡笼山下集四学士抄五经百家为四部要略千巻　晋元明成哀四帝陵皆在山南
　　幕府山在城西北二十里周回三十里高七十丈按舆地志在临沂县东八里晋元帝自广陵渡江丞相王导建幕府于此山因名焉山上有虎跑泉其西巅有仙人台其北里俗相传即古之宣武塲也【旧志】
　　事迹寰宇记云在城西北东北临直渎浦西接寳林山南接解浦　山有五峯南接卢龙石头　宋文帝元嘉二十七年魏人入防至步登幕府山观望形势　三国典略曰齐师伐梁大至于钟山龙尾周文育请战陈霸先曰兵不逆风文育曰事急矣当决之何用古法抽槊上马杀伤数百人齐军乃退屯幕府山又覇先众军自覆舟东移顿郊坛与齐人相对霸先自率帐内麾下出幕府山南与呉明彻沈泰等首尾击之齐人大溃陈史载武帝破北齐军四十六万于幕府山下即此事也　后主祯明中尝幸此山校猎　宋明帝高宁陵在山西晋王导温峤亦山西
　　卢龙山在城西北二十五里周回一十二里高三十六丈东有水下注平陆西临大江今张阵湖北岗陇北接靖安皆此山也【旧志】
　　事迹晋元帝初渡江见此山岭绵延远接石头眞江上之关塞以比北地卢龙山因以为名　此山旧与马鞍山相接气势雄包自秦凿为二后置都船埸圣妃庙其间至今沟内石骨连焉
　　马鞍山在城西北十里西临大江东与石头城接高八十五丈以形似得名【旧志】
　　事迹旧志载陈祯明三年宜黄侯慧纪遣南康太守鲁肃以鐡锁横江隋杨素与鲁肃争马鞍山四十余战隋军死者五千人指为此地今考之史传陈无鲁肃慧纪所遣者南康内史吕忠肃也所争马鞍山乃在巫峡间非此地也山名偶同耳详见诸辨
　　四望山在城西北一十里周回三里高一十七丈东至龙安西临大江南连石城北接卢龙山【旧志】
　　事迹呉大帝尝与葛共登鳯凰二年杀司市郎中陈声投于四望山下　晋苏峻反温峤奉陶侃为盟主同赴京师峤于四望矶筑垒以逼贼曰贼必争之设伏以逸待劳是制贼之一竒也
　　大壮观山在城北一十八里周回五里高二十八丈东连蒋山西有水下注平陆南临真武湖北临蠡湖事迹陈宣帝起大壮观于此山因以为名　太建十一年八月幸大壮观因大阅武命都督任忠领步骑十万阵于真武湖上登真武门观宴羣臣因幸乐逰苑设丝竹之防仍重幸大壮观振旅而还
　　直渎山在城北三十五里周回二十五里高一十七丈旁有直渎洞东西有水流入大江【旧志】
　　事迹见直渎下
　　以上诸山皆在钟山之右自城北绵亘达于城西
　　临沂山在城东北四十里周回三十里高四十丈东北接落星山西临大江西南有临沂县城
　　雉亭山在城东北四十里周回六里高五十丈北与旧临沂县相望今慈仁乡俗又呼为骑亭山【旧志】
　　事迹石迈古迹编云旧说齐武帝东防钟山射雉因以为名或云呉大帝时蒋帝神执白扇乘马尝见形于此故又呼骑亭山
　　衡阳山在城东北四十五里周回九里高二十九丈在清风乡东临清塘西北有水下湖南接雉亭山【旧志】事迹旧传朗法师尝住此有衡阳神女忽来听讲后遂为此神因名其山曰衡阳今钟山乡资福院有神像可攷
　　摄山一名繖山葢其状似繖也在城东北四十五里周回四十里高一百三十二丈东连画石山南接落星山西北有水注江乗浦入摄湖【旧志】
　　事迹舆地志云江乗县西北有扈谦所居村侧有摄山多药草可以摄生因名焉　江乗记云摄山形方四面重岭　南史齐明僧绍住江乗摄山后舍宅为寺今栖霞寺是也山有千佛岭按江緫栖霞寺记明僧绍居士之子仲璋为临沂令于西峰石壁与度禅师镌造无量寿佛大同六年龛顶放光齐文惠太子豫章文献王竟陵文宣王始安王及宋江夏王霍姫齐田奂防琢造石像梁临川靖惠王复加莹饰岭中道有沈传师徐铉张稚圭王雱等题名　梁绍泰中陈霸先与齐师战大败之追奔至摄山虏萧轨诛于城下即此也　陈后主与江揔同游有诗　陈轩所集金陵有懐摄山十题曰白云庵清风轩唐公岩天开岩宴坐台中峰涧明月台品外泉醒石磬石
　　白山在城东三十里周回八里高八十丈东接竹堂山南接蒋山北连摄山西有水下注平陆【旧志】
　　事迹舆地志云堦础碑石及麒麟狮子以石为之者悉出于此山　南史梁散骑常侍韦载有田十余顷江乗县之白山天嘉元年遂筑室居山屏絶人事不入篱门者十载
　　苻坚山在城东六十里周回一十五里高六十丈北连大城山【旧志】
　　事迹谢破秦归谢安在墅城问其方略于原野陈其营垒阵塲次序指此山曰此若苻坚驻军之山也因以为名
　　大城山在城东七十里周回二十二里高八十二丈南连苻坚山西连鴈门山北连竹堂山
　　云穴山在城东八十五里周回二十里高九十七丈南有水流入石驴溪有洞穴甚幽邃天欲则穴中云出因名之
　　癸山按十道四蕃志有癸山在城东北四十七里碑石硙础多出于此
　　武岗山在城东二十五里里俗呼为石佛子庙【旧志】事迹按石迈古迹编山有石佛十余躯旧传唐武后造未详乡民岁时祈祷一名墓山
　　土山一名东山在城东南二十里周回四里高二十丈无岩石故曰土山【旧志】
　　事迹舆地志云山下有湖自江山至京师此为半道今谓此山下道为半逻　晋石季龙入冦蔡谟所戍自土山至江乗　太元八年秦苻坚率众号百万次于淮淝京师震惧命谢安征讨大都督谢入问计安夷然无惧色答曰已别有防既而寂然不敢复言乃令张重请安命驾出土山墅张宴亲朋毕集方留围棊赌别墅游涉至夜方还府内逮明指授将帅各当其任又于土山营立楼馆植林竹甚盛每携中外子侄往来逰集肴馔日费百金世以此颇讥之安殊不屑意　上元县有两东山一在崇礼乡即土山是也晋书谢安寓居防稽栖迟东山此安之旧隐也在防稽后于土山营筑以拟东山今去县二十里一在钟山乡蒋庙东北宋刘勔隐居之地勔尝经始钟岭以为栖息及造园宅名为东山今去县十五里陈轩金陵集载李白李建勲东山诗皆指土山而作　梁书宋谢朏十岁能属文父庄防土山使朏命篇揽笔便就　梁末萧正德亦修筑以为墅　沈约郊居赋云临巽隅兮纵目即堆塜而流盻虽东山之培塿乃文静之所宴
　　张山按石迈古迹编在城东南三十里淳化镇之北旧江乗县【旧志】
　　事迹南史齐钦明皇后江乗县张山或云今城东北六十里章桥西又有张山亦古江乗境
　　青龙山在城东南三十五里周回二十里高九十丈【今溧阳县界别有青龙山】
　　事迹南唐后主尝校猎于此
　　祈泽山有祈泽寺在城东南三十五里周回一十里高五十丈东连彭城山北连青龙山【旧志】
　　事迹旧经云初法师尝结茅于此有龙女来听讲既而神泉涌于讲座下后遂为祈祷水旱之所因此得名
　　丁山在城东南四十里周回一十七里高二十七丈石硊山在城东南四十里周回一十五里高二十七丈在上元县崇礼乡去县二十五里一名竹山【旧志】
　　事迹祥符图经云有大垄悉是石故名石硊或云硊亦作柜每春夏水溢众流汇此山横据秦淮之上以柜遏水势　舆地志秦始皇时望气者云江东有天子气乃东逰以压之又凿金陵以断其势今方山石硊是其所断之处也　孙盛云东至方山有直渎自渎至此山或云是秦所掘山今方山西九里有大垄枕淮合垄悉是石京师沟塘累石悉凿此垄取之
　　方山一名天印山在城东南四十五里高一百一十六丈周回二十七里四面方如城东南有水下注长塘流溉平陆舆地志湖熟西北有方山山顶正方上有池水丹阳记形如方印故曰方山亦名天印山【旧志】
　　事迹秦始皇凿金陵山疏淮水此山乃其断者故沈约郊居赋云聊迁情而徙睇识方阜于归津帯修篁于桂渚肇举锸于强秦陈沈烱诗云淮源比桐栢方山似削成　呉大帝为仙者葛立观于此山　晋谢灵运东出邻里送至方山尝赋诗　宋何尚之为尚书令元嘉末致仕退居方山着为赋　齐武帝尝幸方山顾左右曰朕欲经始山之南复为离宫期胜新林苑徐孝嗣答曰绕黄山款牛首乃盛汉之事今江南未广愿少留神乃止　徐嗣徽兵至秣陵故治齐人跨淮立栅度兵夜望方山嗣徽等列舰于青堆至于七矶以防周文育归路文育鼓噪而发嗣徽等不能制今方山南有青堆垾即其地　句容者名东方山非此所谓方山也
　　彭城山有彭城馆在城东南四十五里周回九里高二十七丈西连祈泽山北连青龙山
　　汤山在城东南六十里西接云穴山山不甚高无大林木有汤泉出其下大小凡六处汤涧绕其东南四时常热禽鱼之类入者輙烂以煑豆谷终日不熟草木濯之愈鲜荗旧有汤泉馆今废【余见圣汤院】
　　雁门山在城东南六十里周回二十里高一百二十五丈西连彭城山南连大城山北连陵山【旧志】
　　事迹山势连绵类北地雁门故以为名○舆地志云山东北有温泉可以浴饮之能治冷疾
　　竹堂山在城东南七十五里周回一十六里高九十二丈东连云穴山西连白山南连大城山北有水下注平陆【旧志】
　　事迹舆地志云白山雁门山竹堂山并连带在建康县东北绵聨三四十里
　　横山在城东南一百二十里周回八十里高二百丈【旧志】事迹山谦之丹阳记云丹阳县东有横山连亘数十里或云楚子重至于横山是也又曰横望山四面望之皆横故有是名在城西南一百二十里接连太平州界
　　戚家山在城南天禧寺东
　　事迹郑文寳南唐遗事云韩熈载居戚家山
　　梓桐山在城南一十五里高三十八丈山下有谢氏诗楼及繙经台基存
　　聚寳山在城南雨华台侧上多细玛瑙石俗呼为聚寳山
　　紫岩山在城南一十五里高三十八丈【旧志】
　　事迹陈轩金陵集载李建勲春日紫岩山期客不至诗岩山在城南周回一十五里有呉纪功德石　山谦之丹阳记曰秣陵县南有岩山山西有石室山东大道左有方石长一丈刻勒铭题赞呉功德孙晧所建也宋孝武帝改曰龙山明帝泰始中建平王休祐从上于岩山射雉日欲暮上遣左右夀寂之等逼休祐令坠马因共殴杀之
　　夏侯山在城南二十二里周回十里高三十五丈仪同三司夏侯亶居此因名之
　　甑蔽山在城南二十三里周回八里高二十五丈以形似名之
　　牛头山状如牛头一名天阙山又名仙窟山在城南三十里周回四十七里高一百四十丈【旧志】
　　事迹六朝记自朱雀门沿御道四十里至山下西峰中有石窟不测浅深梁武帝于下建寺名曰仙窟山又云山南有芙蓉峰北有大石如卧鼓其山中空可坐数十人其高九尺上下有小石呉时呼为石鼓河图内元经云山南峯地面有石洞高一丈五尺中有路相通时号为石鼓天欲雨则石鼓自鸣　宋书云山之南峰大明中尝立南郊坛于其上　朱京登牛头山诗有削成双峰玉骨清之句　建炎四年岳飞败金人于清水亭乌珠复趋建康飞设伏于牛头山上待之飞又以骑三百步卒二千人自牛头山驰至南门新城为营遂大破乌珠之众所获负而登舟者尽以戈殪于水物委于岸者山积
　　观子山在城南三十里周回四里一百步高八十三丈东有水下注新林浦【旧志】
　　吉山在城南四十五里周回三里高一十丈西临大江【旧志】
　　事迹宋征虏将军建城侯吉翰于此因以为名
　　大青山在城南四十五里周回三十五里高一百二十五丈西有水下注平陆
　　隂山在江宁西南一十二里临大江【旧志】
　　事迹王导至此有隂山神见梦于导导乃以其事闻上为立庙时人遂名其冈曰隂山
　　三山在城西南三十七里周回四里高二十九丈【旧志】事迹呉志天玺四年晋琅邪王伷帅六军济自三山晋书王濬自蜀发兵攻无坚城夏口武昌无相支
　　抗于是顺流鼓棹径造　元和郡国志云王濬伐呉宿于牛渚部分明白前至三山即此三山也　舆地志云其山积石森郁滨于大江三峯行列南北相连号三山　鲍昭有还都至三山望石头城诗　谢元晖有晓登三山还望京邑诗　李白有诗云三山半落青天外是也
　　自临沂而下诸山皆在钟山之左绕府城东北隅达于城东转东南隅以达于城南又转西南隅及西而止于江与隔水石头城马鞍诸山相望其地脉山势似断而续似散而聚似逺而近环抱拱挹真如龙之盘也右在上元县界
　　湖山在江宁县南三十里周回七里高七十丈上有湖久旱不涸
　　车府山在江宁县四十里周回九里二百步高一百丈六朝常于此山藏车乗器甲故名
　　祖堂山在江宁县南四十五里周回四十里高一百二十七丈东有水下注平陆【旧志】
　　事迹宋大明三年于山南建幽栖寺因名幽栖山唐贞观初法融禅师得道于此为南宗第一祖师乃改为祖堂山
　　落星山在江宁县西南五十里周回二里高一十丈西临大江【旧志】
　　事迹旧图经云昔有大星落于此因以名之
　　铜山在江宁县东南七十里周回一十九里高一百丈【旧志】
　　事迹昔人采铜于此山故名　陈轩金陵集载鲍昭过铜山掘黄精诗云铜山昼深沉乳窦夜涓滴即此也属江宁县句容县北溧水县西亦各有铜山皆旧日采铜处
　　烈山去江宁县西南七十里近处真乡【旧志】
　　事迹近烈洲临江中流故曰烈山其山四面峭絶下瞰大江风涛汹涌商旅常泊舟依山以避风絶顶丛棘中旧有侯将军庙【陈永定初王琳聚兵于襄阳以窥台城造黄龙舟千艘泊于荻港阿而发忽西南风急琳谓得天助张帆直抵台城而下陈将侯瑱泊舟三百于芜湖随后而发战于烈山之下用抬竿以撞琳船遇之则破琳掷火焚之风逆自焚遂大败奔魏土人以侯瑱功烈甚盛故名山曰烈山以祠祀之岁久舟人以为陈簰头祠矣】寳祐初忽有僧披荆棘建庵其上自名为江心防国寺【曽慥百家诗选载晁无咎云金陵南数十里江心烈山崪然特起犹金山也家人云安得隐居于此作一絶云山如浮玉一峯立江似海门十顷开我欲此中成小隐莫教山脚有船来】
　　白都山在江宁县西南七十里周回五百步高【阙】　丈西临大江【旧志】
　　事迹舆地志昔白仲都尝于此山学道白日升天因以为名　呉志诸葛恪诛子竦载其母而走孙峻遣将军张承追斩于白都即此也
　　鼓吹山在城南八十里周回一十七里髙八十丈东北有水四望孤絶宋孝武大明七年自江宁县南登山及陵望台葢登山奏鼔吹因以为名
　　龙山在城西南九十五里周回二十四里髙一百一十二丈入太平州当涂县北有水以其山似龙形因以为名
　　慈姥山在城西南一百一十里二百步周回二里髙三十丈舆地志山积石临江岸壁峻絶山上出竹堪为箫管山南有慈姥神庙因名焉
　　天竺山在江宁县西南一百二十里周回一十七里髙一十九丈【旧志】
　　事迹东南有水下注慈姥浦其北连冈十里本名多墅山唐上元二年有天竺兴福寺僧道融移寺于此山因以为名
　　右在江寕界
　　茅山在句容县东南四十五里周回一百五十里初名句曲山像其形也茅君得道更名曰茅山三十六洞天之数第八者曰金坛华阳之天此山是也
　　事迹史记封禅书云禹封泰山禅防稽晋灼曰本名茅山呉越春秋云禹巡天下登茅山以朝羣臣更名茅山为防稽亦曰苖山　茅山记曰大茅山独高处黑帝命东海神埋大铜鼎于山顶深八尺上有盘石镇之又曰秦始皇帝二十七年游防稽还于此山埋白璧一双深七尺李斯篆刻文云始皇圣德平章江山巡狩苍川勒铭素璧又曰王莽地皇三年七月遣使者章邕献铜钟五口黄金百镒赠之于三茅君又曰光武建武元年遣使呉伦赍黄金五十斤献三茅君今山顶有埋金处上有聚石又曰中茅山独高处司命君埋丹砂六千觔镇于此山深三丈上有盘石镇之其山左右泉流下皆小赤色饮之延年益夀左真人就司命君乞得一十二觔以合九华丹山顶石坛石案香鑪今存今三阳百姓多长夀者盖太阳北阳朱阳三村耳　茅君内传曰句曲山秦时为华阳之天三茅君居之因以为名外有金坛山因坛为号周时名其源泽为句曲之穴按山形曲折后人名焉真诰曰汉宣帝时有三茅君得道掌此山故谓之
　　茅山又曰金陵句容之句曲洞为第八洞天又曰句曲地肺土良水清谓之华阳洞天可以度世种民是处五灾不生又曰金陵洞墟之膏腴句曲之福地履之者万万知之者无一【内经福地志曰伏龙之地在栁谷之西金坛之右可以高栖金陵之福地也许迈别传曰延陵之茅山是洞庭西门潜通五岳茅君杂记云一名句曲山即三十六洞天华阳第八洞天也周回一百五十里东西四十五里南北二十里洞五门三门显二门隐又按陶先生茅山记略云东通王屋西达峨嵋南接罗浮北连岱岳汉元帝时咸阳人茅盈茅固茅衷并此山得道故号茅山三人常乗白鹤各据一岭唐咸通中东海蓬莱观龚道者初入此山辟谷茄芝十余年后因月朔正旦焚香洞门恍惚之间得入洞中经由一十三日备见洞府岩壁山川星辰日月灵异难详　茅蒙字初成华阳人也隐华山修道秦始皇三十一年白日上升是时先有民謡曰神仙得者茅初成驾龙上升入太清时下洲戱赤城继世而往在我盈始皇闻之问故老曰此僊謡也于是有寻仙之意蒙之元孙盈得道于金陵句曲山上升为东岳上卿司命眞君太元眞人居赤城时来句曲邦人改句曲为茅君山图经云汉时有三茅君各乗一白鹤来居其上故号为三茅君世传茅盈茅固茅衷皆茅蒙之后也山在句容县东南四十五里华山华阳县皆在句容县王荆公有诗云一峰高出众山巅疑隔尘沙道里千俯视烟云来不极仰攀萝茑去无前人间已换嘉平帝地下谁通句曲天陈迹是非分草芥纷纷流俗尚师传　苏魏公颂诗三士隐沦地上林句曲前朅来思访道属赋望游仙松隐飞轮路云收积玉巅华阳不知逺趋驾似行天　周益公必大诗千峯溧阳来势若西南犇遥拱三茅峯不敢迫至尊三茅如轩县防第俨弟昆正西辟夷涂羣仙之所门至今下泊宫往往弥旗旙】山中有大茅峰【在崇夀观北旧记云在崇僖观北独高处昔青童道君乗颷举少憩于此今犹有故颷轮之迹山之半有绣衣亭昔三天使者衣绣衣执金丹以九锡之命诏大茅君故以为名山之巅有泉名曰一人泉汲之不竭】中茅峰【在积金山北其侧有泉色赤而有味真诰云饮之延年山下之民率皆眉夀而无疾】小茅峯【在中茅峯之背有如卧龙松左狃桧】抱朴峰【即大茅峰北相连一峯是】白云峰【在中茅峯西】五云峰【在小茅峯之侧华阳洞上积金峯金菌山东髙峰是也其峯甚峻昔茅君以三月十八日驾五色之云八景之舆伫于此山逾时而去故号为五云峰】积金峯【在大茅峯中茅峯之间二峯相连其长阿中有连石古谓之积金峰陶隐居所住之东有一横垄与之相对垄皆是石石形甚瓌竒即此峯也】叠玉峯【图经云大茅山上东南三山叠积亦有洞穴俗多呼叠石石之与玉犹为同类又作三角呼三角山今与葛僊坛相迩眞宗未生仁宗时尝遣左珰诣茅山祷祈遇异人言玉真人已降生于宋朝珰问玉真人本是何人答曰古燧人氏章懿皇后亦梦羽衣数百人从一僊官自空而下曰此托生于夫人及生宫中火光属天始行步常持槐木简以筯鑚之真宗问曰何用曰试鑚火耳帝頋后妃曰异人之言信不虚矣令刻石元符宫】华盖峯【在崇夀观东南】又有四平山【真诰曰大茅西南有四平山俗谓之方山其下有洞屋名方台又曰幽馆惟得道者处焉】良常山【秦始皇登句曲山北叹曰廵狩之乐莫过于山海自今以往良为常也尔乃羣臣并称夀叹曰良为常矣乃改句容北垂为良常之山】华姥山【茅山记孙寒华即呉大帝之孙女于茅山修道成冲空而去号其山为华姥山徐复禁山记曰华阳洞天金陵福地羣僊之所都防京福之所兴作故其坛宇之盛答享之殷修奉之严樵牧之禁冠于天下圣厯中官失其守望拜之地多所荒芜天祐间正素先生王君栖霞始复禁山之地由良常洞至雷平山十里而近入于萌者尽赎之刍荛者不得輙至墟墓不得杂处蓺树蔽野植松为门川梁必通榛秽必剪建方坛于雷平之上造高亭于良常之前朝奉有至诚之地防居有税驾之所姜巴古国秦望旧封肃然清光复如开元天寳之盛矣陈轩金陵集张公环诗云人间独有当时月山际犹无后世樵葢谓此也】
　　禁山碑【访闻茅山界内祠庙寺观之侧树木多有诸色不頋条法擅行樵采及放野火焚烧山林须议专行指挥国家方延景贶以祐烝民眷彼名山存于方志或仁慈所治或眞宇攸依是为降福之场允为栖神之所故宜加礼敬答储休岂可斤斧竟臻樵苏无节致嘉生之罔植使灵迹以何观爰伸禁止之文用表肃恭之意令下升州润州候宣命到于茅山四面立定界止严行指挥防絶诸色人并本寺观祠宇主首已下自今后不得輙有樵采斫伐及放野火烧令地分廵检官吏耆生壮丁觉察检校如有违犯便仰收捉押送所属州县勘防讫枷项示众半月满日防放如斫伐数多情理难恕即仰收禁奏候指挥当行决配如是逐寺观祠宇之外无有供烧柴山不是古迹之内久来存留树木即仰本县官吏与寺观等主者同共指定界止坚立标记方得采取若是已有斫伐延烧到树行稀疎处亦仰随处州县勒定数目去处常依时栽种补填务要别无空阙即不得輙便搔扰仍将此宣命指挥于寺观门首及往来要路镌石晓示知悉大中祥符二年奉勑如右】
　　绛岩山一名赭山在句容县西南三十里周回二十四里高一百六十五丈上有龙坑祠坛【旧志】
　　事迹地志云汉丹阳县北有赭山其山丹赤故因以名郡　寰宇记云本名赤山唐天寳中改为绛岩一名赭山一名丹山丹阳之义出此山极险峻临平湖山之巅颇坦夷惟只路可通旧传五季之乱居民避难于上徃往获免后斸山者常于其地获铜锭劔器之属建炎兵火乡民又依之以免祸者甚众
　　姜石山在句容县西北二十五里有梁南康简王墓射鸟山在句容县西北五十里周回一十五里高一十七丈
　　五棊山在句容县北五十里周回二十里高二十五丈铜山在句容县北六十里周回二十里高八十七丈以旧出铜故名
　　戍山在句容县北六十里周回一十一里高一十五丈北临大江俗传沈庆之屯兵于此因以戍名
　　竹里山在句容县北六十里按方舆记云行者以其途倾崄号曰飜车岘鲍昭有行飜车岘诗
　　事迹元和郡国志云山间有长涧高下深阻旧说似洛阳金谷隆安二年王恭举兵于京口仗刘牢之为爪牙使帐下督顔延为前锋牢之至竹里斩延以降还袭恭宋武帝起义自京口至江乗破桓将呉甫之于竹里移檄京师
　　华山在句容县界按方舆记云梁武帝舆驾东行至此山因问华山何如蒋山高薛对云华山高九里似与蒋山等泉水倍多
　　花碌山在句容县北五十里周回一十七里髙二十六丈旧有矾坹
　　秦山在句容县南三里有明月湾通秦淮父老相传谓谢安月夜乗舟垂钓于此今钓基尚存
　　郁罡山在小茅峰之东北草木郁茂故以为名俗呼为大横山学道者多居于此山下有泉昔有人就此合神丹而升洲山之东有古越翳王塜
　　龙尾山在大茅峰之东隐然而髙状若龙尾焉案茅山记云从大茅一岭直至山东接延陵界如龙状大茅山为头垄如龙尾故以龙尾为名
</div>
    <div class="pagination">
<a href="景定建康志_page18.html">上一页</a><span>...</span><a href="景定建康志_page14.html">14</a><a href="景定建康志_page15.html">15</a><a href="景定建康志_page16.html">16</a><a href="景定建康志_page17.html">17</a><a href="景定建康志_page18.html">18</a><span class="current-page">19</span><a href="景定建康志_page20.html">20</a><a href="景定建康志_page21.html">21</a><a href="景定建康志_page22.html">22</a><a href="景定建康志_page23.html">23</a><a href="景定建康志_page24.html">24</a><span>...</span><a href="景定建康志_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
