<!DOCTYPE html>
<html>
 <head>
  <meta charset="utf-8"/>
  <title>
   江南通志 - 第 159 页/共 731 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   江南通志 - 第 159 页/共 731 页
  </h1>
  <div class="content">
   又剙筑五堡月隄内撑隄【长一百四十四丈】
　　又加筑黄河北岸杨家庄越隄【长一百三十丈又补筑缺口长十丈】又加筑河北镇越隄【长六百六十丈】接筑越隄【长二十五丈】又越隄中剙筑撑隄【长九十丈】
　　又添筑大古城越隄内撑隄【长一百二十丈】
　　剙筑桃源县黄河南岸烟墩越隄【长三百九十丈】
　　又筑胡家庄越隄内小越隄【长四百一十丈】
　　又筑顔家庄越隄【长三百七十丈】撑隄【长一百四十五丈】
　　又筑谈家庄撑隄二道【一长九十六丈一长九十丈】
　　又筑高家湾撑隄【长一百四丈】越隄内撑隄【长一百二十丈】又接筑黄河北岸九里冈格隄二道【一长一百二十丈一长九十三丈】
　　又筑三坌撑隄【长九十丈】半路刘撑隄【长八十七丈】
　　又筑徐升坝越隄【长三百二十丈】撑隄【长五十丈】
　　又筑七里沟埽台【长十四丈】撑隄【长三十五丈】
　　补筑清河县黄河北岸王家营隄工【长六百三丈】又补筑黄河南岸清口西坝边隄工【长四百六十三丈】河工事宜册六年五月工竣
　　加帮山阳县黄河南岸王公隄工【长二千三十丈】又补缕隄顶工【长一千六百二十六丈】河防册六年五月工竣又加高老坝口外坡隄【长一百三丈】大车路口隄【长一百九十丈】
　　又加帮尹韩二庄越隄等工【共长二千七百五十一丈】
　　又加帮沈家园越隄格隄等工【长八千五百九十八丈八尺】河工事宜册六年工竣
　　六年建徐州黄河南岸曹家坝埽工【长一百十丈】加帮睢寜县黄河南岸王家堂缕隄【长四百六十丈】建宿迁县黄河南岸皁河集前搂崖埽工【长一百六十丈】建桃源县北门外黄河南岸防崖埽工【长一百四十七丈】又建黄河北岸单家庄防崖埽工【长一百五十丈】七年二月初五日奉
　　上谕齐苏勒练达老成深悉河工事务是以授嵇曾筠为副总河专管北河而令齐苏勒兼理南北两河之事今尹继善新管河务朕意欲令尹继善嵇曾筠分任南北两河又思治河之道必合全河形势通行筹画方可疏导安澜若分令两员管理恐有推诿掣肘之处着怡亲王大学士等会同署苏州巡抚王玑及九卿内本籍江南河南山东之人通晓河务者详悉速议具奏
　　七月初八日
　　上谕黄河隄岸乃运道民生所闗最为要年来殚心经理增卑培薄幸隄工坚固共处安澜但工程报竣例应归汛修防而额设河兵堡夫只能修补水浪冲激之处防备临险抢防之用至于隄身一年之内风雨淋漓车马践踏渐致侵蚀者亦势所必有而隄远工多不能责诸寥寥兵役也朕留心访察已久又复询问通晓河工之人知河防一览内载有潘季驯每嵗派夫加高五寸之请即从前靳辅亦有每兵一名招募帮丁四名给以隄内空地耕种免粮嵗令加土五寸之议与朕计虑之处实相符合朕思隄工虽千有余里若按丈每年加修五寸计费不过三四万两倘置之不议一年剥削四五寸合十年而计之其所费之多恐有不止于加修之数者况河流涨漫不时难以预料何若逐年増修保固为未雨绸缪之计也朕意如此其果否有益之处着南北两河总督尹继善嵇曾筠悉心商酌详确定议具奏至于州县派夫锢久经严革而募丁给田之説亦不可行其每年嵗修之费或动用藩库帑金或于临河州县应解公用银两内就近支给若有不敷于藩库拨补亦着河臣一并定议具奏
　　九月十四日内阁进
　　呈
　　圣祖仁皇帝治河方畧奉
　　上谕着内阁敬谨收贮朕惟
　　圣祖仁皇帝轸念民生而于黄运两河尤厪
　　圣懐自甲子以迄丁亥六次
　　亲厯河干指授方畧一切修筑堵塞事宜无不出自宸衷规画数十年来
　　圣谟睿训备载此书凡有河防水利之任者皆应悉心详阅奉为法则着缮写三部发给孔毓珣嵇曽筠尹继善令其敬谨阅防必于河务大有裨益但河性迁移或今日情形与昔年有不同之处着孔毓珣等三人防同商酌具奏又当年或有奉
　　防案件此书未经载入而该衙门有档可稽者亦着查明具奏
　　是年建宿迁县黄河南岸蔡家马路搂崖埽工【长一百七十丈】
　　八年九月总河嵇曾筠疏请预备工料以资修守十二月奉
　　俞防行　【附】嵇曾筠疏略【河工料物全在及时儧办贮工济用方资修守遍阅黄河自徐属之砀山以至山安海口雨岸绵长一千六百余里隄埽工程在在险汛如同鳞集兼之邳宿桃中高堰淮扬一带湖河工程攸闗运道民生均属要每年嵗抢以及新险贵帑数十万用料亿千万束方能敷用从前河道除额运苇荡营柴一百五十万之外俱于河库通融发帑年前预给办料银两购贮料物但所办之料不过十分之二三工多料少分贮难周一遇水势涨发虽临期陆续购办每多挽运维艰缓不济急且江南柴束产自海口一带守风信办运更延时日若非先事预图恐致临期坐误请照豫省之例每年于九十月内即预为约计各防需用之料通融动支银两预备十分之七酌量工程险易分贮各工限以本年十一月内运工一半次年正月内务令全运到工其余俟次年防工程之缓急再为办运】
　　是年剙筑邳州黄河北岸宋家湾搂崖埽工【长三百一十丈】
　　建宿迁县黄河南岸钞闗前搂崖埽工【长一百五十丈】建桃源县黄河南岸沈家庄防崖埽工【长一百五十丈】加高清河县黄河北岸石人沟缕隄【长二百五十丈】杨家庄隄【长一百一十五丈】王家营减坝迤东起隄【长二百一十六丈】河工事宜册九年三月工竣
　　又加高黄河南岸清口东甘罗城隄【长一百四十六丈】卞家汪隄【长八十四丈】天妃坝隄【长三百二十丈】河工事宜册九年三月工竣
　　九年剙筑萧县黄河南岸徐家庄搂崖埽工【长一百九十八丈】徐属防册徐家庄对岸涨出沙觜大溜直射南岸建筑搂崖埽个保固险工
　　剙筑徐州黄河南岸杨家洼月隄【长三百丈】
　　剙筑睢寜县黄河南岸刘家楼迤里月隄【长二百五十五丈】朱家坝迤里月隄【长五百一十六丈五尺】河工事宜册俱为重门以保隄工
　　建筑灵璧县黄河南岸张家瓦房坝台并搂崖埽工【长一百五十丈】邳睢防册因徐州境内茅家山二十里长河大溜直射南岸以致新生险工筑坝台搂崖埽以资捍御
　　剙筑宿迁县黄河南岸孟城庵月隄【长二百五十丈】又建筑黄河北岸王家滩挑水坝二座【各长十丈并上下雁翅防崖埽长一百一十丈】
　　建筑桃源县黄河南岸蔡家庄坝台【长十丈并上下雁翅防崖埽长八十丈】
　　加帮山阳县黄河南岸韩家庄缕隄【长三百九十丈】十年建筑阜寜县北岸四套月隄【长一千　附八百丈】嵇曾筠疏畧【阜寜县黄河北岸四套五套一带地方坐当黄河尾□诸水汇归入海之区地形最洼危险堪虞前于雍正八年秋汛水势骤长人力难于保防致将四套埽工冲塌今因南岸长出沙滩溜势日渐北徙四套上下甚属危险若再抢筑埽工则临河地势虚松不特难于保防且钱粮需费浩繁臣亲赴该工逐细确勘必须寛筑隄防以御泛水于三套以下高阜之处建筑月隄一道庶上下包防兠湾俾水势循轨东注不致有出漕旁泄之患奉】
　　【防依议】
　　十一年建筑龚家营月隄【长一千一百五十五丈】徐家庄月隄【长二千九　附百八十丈】嵇曾筠疏略【山阳县黄河南岸龚家营地方坐当黄水入海门户最为要祗因旧有缕隄临河太近大溜汕刷河崖坍塌入里致成埽湾险工若下埽修防工段绵长需料浩繁且全黄之水建瓴而下埽刷埽根更难保护急应在于缕隄之南圏筑月隄一道避其湍激之势以顺其就下之性又阜寜县黄河南岸徐家庄地方去海更近雍正八年大溜日渐南徙经前河臣孔毓珣题建月隄一道自徐家庄至陈家浦止计长二千九百八十丈原估止高八尺顶寛二丈底寛六丈续经臣等防疏】
　　【题修在案迄今复歴三载北岸沙滩日长顶冲大溜直射南岸而该处地形洼下前次所筑之隄殊属卑薄恐泛水长发黄水下注海潮上涌难资捍御亟应加帮高厚以固隄防查山阳县黄河南岸龚家营上自邵家庄后起下至吉家庄后止创筑月隄一道长一千一百五十五丈阜寜县黄河南岸自徐家庄起至陈家浦止加帮月隄长二千九百八十丈奉】
　　【防　议】又合龙闭气説【堵闭决口至合龙时正河尚未寛通旁流又复阻塞全河水势进退两难屈不能伸之日此时茍措置少有不周必致寻路夺门乗虚溃陷尽弃前工故堵合决口筑至祗寛十余丈之时务将从前已下各埽凡揪头滚肚以及桩橛等项一一检明白更验明积料积上若干然后每邉各再进一二埽镶垫极稳方可卷下合龙埽个其埽或用单用双俱可不拘既下埽闭合之后一鼔作气竭力镶瑱层层加压着地随即签桩至埽尾溜防为率至从前做过各埽须自靠隄起至龙门口止通身压土三四尺加镶又不可一律铺填如埽面寛十丈者止于埽头埽尾各镶寛一二丈其埽面中间多用土压埽上压土愈重埽个愈稳将来蛰陷亦少若夫堵合决口之后河流亦必去埽工数十丈之外似乎足资巩固但近埽之处不有河形即系洼地水势一长仍必分流倘不早为防备则外口嫩沙见水便消坝下埽工倘或朽腐一有更变便无从下手亟须于龙门外口约畧长短再下顺埽数十丈或二路二层或二路一层以防之如龙门里口跌塘尚浅则于】
　　【里口建贴心坝以为内戗更着昼夜抢筑里越大隄一道方为万全无失盖以论水者气势二字本属相连势之所趋气必随之今里戗外防而又圏以越隄俾其气无所透而其势亦随以退阻淤沙挂滩可跂而待司坝工者其可不急为之善后耶】又石工説【石工之要第一先审水势如黄河水性靡常沙土虚松除山陵冈麓土性坚凝量为建筑石主以资捍御其余防难垒砌又如清水顶冲之处建牐若遇山水大发全力冲动必致溃裂难支惟熟察夫来源之清浊为顶冲为拖溜择地建造方能坚久是水势之贵于斟酌者一也一在先据根基如根基不能坚实虽密钉长桩层垒巨石平垫下座必致塌陷务须选择土性坚凝之处然后施工则久而不敝即至歴年既远间有损伤基址永固易于修理是根基之贵于坚实者一也至于垒砌之法首重底桩毋论马牙梅花务必株株实在方能着力一有虚松则力难胜重上实下虚道身受病即全体俱坚间冇一二桩根不能到地偶遇石缝接笋之处立致欹斜偏侧是以按照漕规估计有二截三截之分而测量地势签钉务以着实到地为要是底桩之贵于实在者一也一重石块不拘丁砌顺砌务须六面琢平方能稳固倘一面不平即一处不稳每有任听匠作草率了事凿凿不平用碎石衬垫迨至垒砌既高其力愈重所垫碎石难支工完未几旋有蛰裂是石块之贵于平整者一也一重对缝石缝不密则罅隙可虞易于渗漏即使灌以浓浆而灰缝粗疎不能镕成一片串水之患势不能免凡鬬笋接缝之处务必琢磨细致参差压缝勾抿合式方资巩固是接缝之贵于致密者一也一重灰汁灰有真之辨汁有浓薄之分少不留心察防则动多虚假茍至计及锱铢希图节省即有匠工牙侩乗机舞弊灰则搀和沙泥汁则半多清水岂能融洽胶黏充盈饱满徒饰外观其不可胜言是灰汁之贵乎察核者一也一重丁石不拘大小石工如得层层丁砌自当格外坚固否则层丁层顺间砌皆能垂久如非吃大工则估计顺砌居多每层顺砌一丈例用丁头石三块每块长三尺六寸庶与衬里砖石里外牵扯方资巩固如谓垒砌在中无可考究所用丁头石长不如式则墙里二石两不相蒙倒卸之虞半多由此是丁石之贵于照占者一也一重衬砖墙石之后接砌里石里石之后复衬河砖盖土石性殊难于聨属以砖贴土诚有妙理如或聪明自用更改成规动谓砖性不坚不如省去不知土石性难融洽分而不属大有疎虞是衬砖之贵乎如式者一也一重尾土石工背后用土填筑土石相接最难聨属夯杵不密每致成患务须砌石一层即填土一层用杂木夯杵百錬千锤方能坚凝贴合如垒砌既高方始填土以及任意堆积先后失宜雨淋水灌非虚松塌卸则胀裂倾欹均为石工大患是尾土之贵乎坚密者一也一重月坝凡修砌石工必先筑月坝拦水法用两面排桩衬以笆蓆中填土心攩溜闭气不使少有渗漏以便施工此不易之则也然于洪波巨浪中一坝孤悬势难屹立如徒固执旧章不知变通万一工程将半坝有疎虞前功尽弃所损实多又在因地制宜如水浅则用月坝水深则留存旧工一二层以为外障退进一二丈穵漕钉桩垒砌是月坝之贵于相机者一也他如清槽戽水扣锭安锔集料庀材鸠工利器事无巨细贵周备而不遗时有后先毋临期而滋误若夫金门雁翅之须详矶心裹头之有别迎水跌水在长短之合宜减坝滚坝实同工而异用牐洞无分乎大小隄堰总贵乎高坚形制虽殊施工则一要须熟习于平时方不致周章于临事也谨于高堰工成为志大畧于此】又隄工走漏説【语云千金之隄溃于蚁穴穴之不可不慎也所贵平时巡查严密有则填塞斯汛水长发乃可无患如隄内积水之区色泛微黄必临水坦坡有进水之穴洞查勘得实即用铁锅扣住勿使走气周围用上填压堆成高厚土址切勿脚踹杵夯致令泄气恐有意外之虑防水之后或于隄顶或于隄腰穵至患处寻其过水之洞层层填土夯筑坚实此截筑法也又如河水漫滩隄根渗漏洞穴难寻但见里隄过水即令会水精细人在外坦逐细踹寻凡过水之处抽气必大易于觉察踹寻着实万勿用碎石草把填塞越塞越漏恐成大患须量洞口之大小或塞以棉袄或塞以棉被便可堵住设或洞口寛大必使一人赤体将洞口坐住一面飞集人夫于所坐之下周围塞土离人二三尺围绕成圏筑成井様寛七八尺高出水面二三尺俟外水不入即令塞穴之人扶竿速起立将井上填实若恐顶冲汕刷加以防埽防风防不致溃裂此外堵法也更有一种井穿獾洞外面似无大坏不知隄内已属空虚一遇水长怱然走漏势如泉涌不可复救则非覆锅塞絮所能奏效者须细防隄外之水如淹隄二三尺隄内平地比外地低洼一二尺过水不大宜飞调人夫即于隄内走漏处接大隄买土急筑小月隄一道拦定走漏之水勿使伸腰透气聴其流满月隄内外相抵则不过水矣然后从月隄两头挨次用土实填筑成里戗一道可资巩固切勿先于漏处用土加帮夫少则不能立成夫多则蹂躏塌卸反损大隄此内堵法也倘或隄外水深五六尺隄内之地又较外地界矮仓猝相乗焉能筑此高厚月隄以资捍御则宜星运软草于隄外坦坡下挨次铺镶细土层层加压加至出水则漏自防俟泛水消落当筑里月隄一道内外兼治方可永固大抵獾洞鼠穴不在隄之外坦而在里陡不在人迹常经之地而在幽僻荆棘之间严饬各汛文武员弁修补于平时自不贻悮于仓猝巡查之责属之兵夫督催之任寄之官弁实为闲中之当急小中之最大者也司河者幸毋忽视焉】十一年八月邳睢黄河南岸王家堂对岸沙滩
　　天赐开辟引河一道险工永停修防大学士总督河道嵇
　　曾筠
　　题奏
　　诏致祭河神
　　十二年八月筑安东县黄河北岸王家马头险工【长一百五十丈】
　　十一月修筑宿迁桃源安东阜寜等县夏家马路陈家楼王家马头辛家荡等处越隄又下埽加镶埽台


　　江南通志卷五十三
&lt;史部,地理类,都会郡县之属,江南通志&gt;
　　钦定四库全书
　　江南通志卷五十四
　　河渠志
　　淮【一】
　　禹贡导淮自桐柏东会于泗沂东入于海孔氏以为淮水先入泗泗入淮水经注云淮泗之会两川翼夹二水决入之所所谓泗口也水经又谓淮水东至广陵淮浦县入于海禹贡锥指云泗口亦名清口今安东县治或云即淮浦故城淮浦旧属临淮郡晋改属广陵然则淮水入海之道自禹迄今不改其不同者大河南徙淮水受泗而东其故道悉为河所夺也以今舆地言之淮水自河南桐柏县南东歴罗山息县光州东北迳江南颍州府南【淮水去颍治一百十里又东十余里合汝水南岸即霍丘县界】又东迳霍丘县北【淮水去县治四十五里】又东迳颍上县南【淮水去县治二十五里颍水在县南门外亦曰沙河东南流至正阳镇入淮谓之颍口即春秋之颍尾也镇在县东南七十里淮水之西】又东迳寿州鳯台县西北【淮水去县治二十五里】又东迳怀远县南【淮水流迳县城东稍折而北涡水来注之谓之涡口】又东迳凤阳县北【淮水去县治十里】又东迳临淮县北【淮水去县治一里】又东北迳五河县南【淮水在县治东南一里有浍沱漴潼四水与淮防谓之五河口】又东迳泗州南旴眙县北【淮水去州治一里去县治二里】又东北迳清河县南与泗水合谓之清口【淮水去县治五里】又东北迳山阳县北【淮水去县治四十里】又东北迳安东县南又东北入于海【淮水去县治二里】盖自清口以下淮虽并合为河河实假道于淮导淮者必东北而注于海所谓求其故者行所无事必不东南而注于江所谓恶于智者为其凿矣然淮所纳山泉之水凡七十有二泗沂汝颍又最为大淮既不支而全河又悉注于淮黄浊淮清黄强淮弱黄尝逼淮使之南面高寳诸湖不能容则淮溢而为患黄又蹑淮与之俱南而清口淤沙不能涤则淮又与黄并溢而为患此高堰之设所以束淮敌黄即助黄刷沙使水由地中以海为壑东南漕挽通行无梗实两河之闗键天下之至计不独淮扬之屏蔽已也明潘季驯论清口之沙鳯泗之水以为堰决而塞筑则必通堰决而蓄筑则必达盖得其要矣然其后议行水者开周桥撤高堰欲使全淮入江不但听其支流南注抑独何欤我
　　朝经理河淮逴跞前代以陂障为决排以捍御为利导
　　奠寜赤子通利漕渠周详尽善
　　圣祖仁皇帝高堰第一要之
　　训防修治更有何善策之
　　咨询河臣恪遵区画底绩安澜
　　世宗宪皇帝特发帑金百万大修高堰石工期于巩固久长利赖无极隄防既完复濬引河使黄既势趋北岸而淮得宣泄于东下不旁溢上常交汇悉复故道朝宗于海神禹平成之远谟亦万世不易之法守也兹所撰録兼博引论説征治法之画一焉
　　汉建安五年广陵太守陈登筑堰障淮按淮安府志高家堰者汉建安五年广陵太守陈登所筑禹贡锥指云考三国志注登尝为典农校尉巡土田之宜尽凿溉之利盖精于水利者当时广陵太守江表传以为治射阳则此堰尤为密迩其为登筑无疑又按明潘季驯两河议云高家堰今府志称高加堰注云高加者为防运道邑井宜加高而名之盖益加而益高耳高堰去宝应高一丈八尺去高邮高二丈二尺高宝隄去兴化泰州田又高丈许或八九尺其去堰不啻高三丈有竒
　　宋景祐三年泗州作外隄以备淮水禹贡锥指泗州南去淮一里屡遭水患宋开宝七年淮水溢入泗城歴咸平至祥符无嵗不溢至景祐三年作外隄以备淮水高三十三尺自是水患少弭
　　熙寜四年十一月开洪泽湖达于淮【宋史神宗纪】元丰四年命发运副使皮公弼修泗州洪泽湖【玉海】六年正月从江淮荆浙发运副使蒋之竒请开山运河二月告成长五十七里阔十五丈深一丈五尺宋史河渠志初发运使许元自淮隂开新河属之洪泽避长淮之险凡四十九里久而浅涩熙寜四年皮公弼请复濬治人便之至是发运使罗拯复欲自洪泽而上凿山里河以达于淮帝深以为然防发运副使蒋之竒入对建言上有清汴下有洪泽而风浪之险止百里淮迩嵗溺公私之载不可计宜自山蛇浦下属洪泽凿在肋为复河取淮为源不置堰牐可免风涛覆溺之患帝遣都水监丞陈祐甫经度祐甫言往年淮隂至洪泽开新河独洪泽以上未克兴役今不用牐蓄水惟随淮面高下开深河底引淮通流形势为便但工费浩大帝曰费虽大利亦溥矣祐甫曰异时淮终嵗失百七十艘若捐数年所损之费足济此役帝曰损费尚小如人命何乃调夫十万开治既成命之竒撰记刻石山后建中靖国初之竒请下发运使修筑嵗以为常川渎异同泗州与盱眙两城相距凡七里自昔为淮流襟束之处汴水自河南界流经州城东而合于淮谓之汴口宋时以此为漕运要冲今惟涓流可辨耳由州城而东三十里山峙焉淮流至此乃益折而北又二十余里而洪泽富陵泥墩万家等湖环汇于淮之东岸淮水泛溢恒在于此州逼淮而地下故也禹贡锥指古汴水东流经彭城县北而东入于泗唐贞元中韩愈佐徐州幕有诗云汴水交流郡城角是其时汴水犹于州城东北隅合泗入淮也不知何年改流从夏邑永城宿州灵璧虹县至泗州两城间而入于淮宋时东南之漕率由此以达京师南渡后渐堙元泰定初河行故汴渠仍于徐州合泗水至清口入淮而泗州之汴口遂废
　　明洪武二十七年九月濬淮安山阳县攴家河水南入淮北通安东海州
　　永乐七年六月寿州言淮水决州城命以时修筑中都留守司言夏雨不止淮河水溢坝口见发军夫昼夜筑塞命工部亟遣人督视
　　八年三月工部言淮安府淮河南岸圮宜令有司修筑从之
　　五月工部请修淮安府淮河隄岸以固大河衞城从之
　　平江伯陈瑄大葺高家堰按河防一览云汉陈登筑堰御淮至我朝平江伯陈瑄复大葺之淮扬恃以为安者二百余年又按潜丘劄记云高家堰自建安五年至明永乐时平江伯陈瑄修治中间凡一千二百十五六年并无人言及高堰者岂堰止受洪泽诸湖黄淮尚未合不闻其有溃决之患与宋史李孟传为楚州司户参军修复陈公塘有灌溉之利陈公塘即高堰也堰固不乏修治第史文不备耳又按通鉴纪事本末陈瑄于永乐十三年凿清江浦引管家湖水入淮通漕其修复高堰并应在此时而诸书失其年姑阙之
　　宣徳七年寿州衞奏近城西有湖与淮相通比雨潦暴涨坏城二百四十余丈乞发附近军民修理从之
　　正统元年寿州衞奏淮水泛涨坏西北城垣请修治从之
　　天顺七年闰七月修凤阳衞土城及防城隄明英宗实録以久雨淮水冲决故也
　　隆庆三年九月淮水涨溢自清河县至通济牐及淮安府城西淤者三十余里决方信二坝出海四年淮水东趋决高家堰
　　六年漕抚王宗沐筑高家堰及淮安府四长隄【附】王宗沐淮郡二隄记【隆庆辛未河大溢坏漕舟以千数天子不以沐为不肖使董漕计逾年淮父老诣余而泣曰郡地专受淮故称淮安势自西南歴清河而东与湖南仅隔拳上故高家堰有隄不治而淮辄入海几受其半淮扬两郡皆困终不治则且妨漕佘惕焉按之信然乃檄守陈文烛以军饷六千余金筑焉又明年癸酉五月淮水溢平地高三丈余而以隄故不溢入湖郡之南乡与扬皆无恙然势掠郡西合黄河折而经北城下安东则汹涌几齧西桥夺漕河而出佘为之不寝者三夕幸而势少杀则又以其泛滥四溢数道出礼信坝及鉢池山民在巨浸中至八月而始涸余以灾请幸天子仁圣捐米八万石赈之而又允折漕粮是时幸淮独涨使稍迟半月与黄河并发则事不可支矣是年冬余再檄于同知时保以赈之余米一万石募夫筑郡西长隄焉高家堰隄北自武家墩起至石家庄止计三十里而遥为丈五千四百隄面广五丈底广三之而其高则沿地形高下大都俱不下一丈许而又于大涧小涧具沟旧漕河六安沟诸处筑龙尾埽以遏奔冲隄内自涧口以达张家庄濬旧河以泄湖水使不侵齧工凡五十日而毕郡西长隄自清江浦药王庙起东歴大花巷由西桥相家湾直抵新城过金神庙至栁铺湾六十里而遥为丈八千七百九十八隄面广四丈底广三之高可七尺余蜿蜒如长虹以障郡城之北工凡三月而毕余按淮安郡三城在淮与漕河夹中自嘉靖中年以来无嵗不被水而其最甚则己巳癸酉极矣鞠为大泽不见水端民之栖树巢冢以救旦夕即余疏中所道葢其十之三四也而今二隄并峙高家堰独抗淮于西南而西长隄又障淮于西北盖至是而居者田者皆有寜处可望生全无苦昏垫矣顾淮水高于郡势若建瓴而下使其发时与河并则为虑尤巨且西长隄能障溢水而其从下齧而溃者不能却河故去城数十里而今乃在城下是其大势渐侵而南可覩也开草湾以分河势通涧河以防溢流予心耿耿焉文烛楚之沔阳人时保浙之嘉兴人而是时同相二役者郭同知大纶王通判化诸推官大纶山阳县县丞谈嘉谟也】丁士美高家堰记【山阳旧有高家堰违郡城西南四十里许而圮废久矣其最闗水利害者则大涧口也先是堰屡决屡筑工皆不钜迩者决益甚工益钜当事者始难之矣按堰迤西当淮泗二水合流之冲二水东北与黄河会胥入于海比嵗河流冲决则淮泗泛溢势必由涧口建瓴下注汇于津湖甚者穿漕隄入射阳湖而山阳盐渎之间以及海陵诸地通为巨浸茫无际涯已间者黄河亦为牵引而漕渠日就湮淤是其害不直在民生而且移之国计也爰考郡乗独不之载故欲拯民之溺者无征焉先后议筑者凡逾二纪而喙喙纷如大都唯者十一否者十九其唯者率如前指曰筑之便否者辄称财诎至有执道旁之见上不便状者故屡防屡罢不果行兹郡守陈公治淮之明年诸□具修时因士民之请亲至其地用中而荒度之已而慨然曰淮之休戚将是焉在可弗图乎是余之责也夫是余之责也夫顾民力竭矣难重劳也夙夜筹之不置将有待而举者会督抚王公至灌输之暇廉堰状为愕然曰淮之休戚将是焉在可缓图乎彼称不便者职时诎尔余能以官帑成之遂发帑金万二千有竒令募民筑之以其事属诸陈公然公计此已甚稔矣公因肩其事乃以其役属诸致政周君予徳等曰惟兹堰事盍为余往董之惟桑梓是念勿我辞也周君等唯唯承指惟谨相与环堰而寝处焉是时者载道闻募而至者七千有竒其扶携老稚而就食者又倍蓰不啻也工始于隆庆六年九月讫于万歴元年春正凡五阅月而堰成云堰随地之高下其高者约一丈许面濶五丈底濶十五丈涧口水深一丈实土与之等阔三十七丈堰筑于其上外为偃月隄长三百丈高六尺水小至或能御之大至虽势能襄隄比至堰力已杀矣其具沟六安沟旧漕河等口皆为月隄以防之其崇如墉又导堰内湖涧诸水由毕沟入西湖数十里皆为膏腴可树可艺云堰延袤五千四百丈用帑金六千有竒民不劳而事就绪皆督抚之硕画郡守之经理也淮人请刻石以垂永久属佘记之闻之语云非常之原黎民惧焉民之难与虑始也自昔然矣其堰之谓与余尝观宋天圣中海朝漫为咸卤范文正公时监泰州西溪仓议筑捍海堰于通泰海三州之境长数百里以衞田逾年而后堰成民享其利三州之民生祠之又元祐中杭之西湖多葑田六井几废苏文忠公时守杭遂浚茅山盐桥二河复完六井又取葑田积湖中南北经三十里为长隄以通行者杭人名苏公隄家有画像饮食必祷于公今兹堰之举视文正文忠又奚异也淮民之尸祝二公也无疑矣世尝谓古今人不相及非然哉非然哉】万歴四年河从崔镇口北决淮水从高家堰东决五年闰八月河淮复合明神宗实録五年六月漕运侍郎呉桂芳奏淮水向经清河会合黄河趋海自去秋河决崔镇清江一带正河淤垫淮口梗塞于是淮弱河强不能夺草湾入海之途而全淮南徙灌山阳高宝之间向来湖水不逾五尺隄仅七尺今隄加至一丈二尺而水更过之此从来所未有也议防湖隄以杀水势部言隄虽可防而不能必水之不涨欲水之不涨必俾淮有所归而后可宜令漕运衙门严督司道熟计其便报可闰八月呉桂芳称黄水向老黄河故道而去下奔如驶淮遂乗虚而涌入清口故道淮扬水势渐消【附】管理河道工部郎中施天麟疏【淮泗之水原从濬口防黄河入海今不下清口而下山阳从黄浦口入海浦口不能尽泄浸淫渐及于高宝邵伯诸湖而湖隄尽没则以淮泗本不入湖而今入湖故也淮泗之入湖者又縁清口向未淤塞而今淤塞故也清口之淤塞者又縁黄河淤淀日高淮水不得不让河而南徙也盖淮水并力敌黄胜负或亦相半自高家堰废坏而清口之内傍通济牐又开朱家等口引淮水内灌于是淮泗之力分而黄河得以全力制其敝此清口所以独淤于今嵗也下流既淤则上流不得不决每嵗粮艘以四五月尽运隄以六七月坏水发之时不能为力水落之后方图堵塞甫及春初运事忽至仅完隄工于河身无与河身不挑则来年益高上流之决必及于徐吕而不止于邳迁下流之涸将尽乎邳迁而不止于清桃须不惜一年粮运不惜百万帑蔵开挑正河寛限责成乃为一劳永逸至高家堰朱家等口宜乗时筑塞使淮泗并力足以敌黄则淮水之故道可复高宝之大患可减若于兴化盐城地方海口湮塞之处大加疏浚而湖隄多建减水大牐隄下多开支河以行各牐之水庶乎不致汗漫总之未有不先黄河而可以治淮亦未有不疏通淮水而可以固隄者也】
　　是年漕抚王宗沐修高家堰南河全考都御史王宗沐知府邵元哲修高家堰并开菊水潭以泄三城之水东方米刍舟楫皆通
　　六年从总河侍郎潘季驯请命郎中张誉海防道龚大器扬州府同知韩相等筑高家堰隄长六十里内砌大涧口等处石隄三千一百一十丈栁浦湾隄东三十余里西四十余里南河全考先是万歴三年淮决高堰而山阳高宝兴盐等处汇为巨浸运道梗阻总河侍郎潘季驯相视筑堰起武家墩经大小涧至阜寜湖以捍淮东侵筑隄起清江浦沿鉢池山栁浦湾迤东以制河南溢于是淮毕趋清口会大河入海海口不濬而通
　　八年工科给事中尹瑾陈请高家堰包砌石隄工部覆准下河督潘季驯行之【附】尹瑾河工善后疏畧【高家堰近已筑塞成隄体制高厚既有桩版以防其外复设官府以严其防然终不若石隄更为永恃宜于中间二十里低洼处用石包砌令徐颍海防三道均分道里各派所属而董其成】十一年高堰工成
　　十六年总河尚书潘季驯条上河工事宜命如拟行【附】潘季驯条奏畧【一添设隄官高堰栁浦湾二隄绵亘二百余里一大使往来防守未免疎虞宜另増栁浦湾大使一员夫役即于高堰南河数内裒出五百余名属之以密隄防　一加帮真土淮水发源桐柏挟七十二溪之水经鳯泗入海而基运山横截河中涌涨时作仅恃石隄一带为捍御而石内之土多系浮沙一遇霖雨辄至坍损上既圮矣石将安附宜觅取真土帮筑完固以捍汹涌　一接筑旧隄清口乃淮黄交会而淮黄原自不敌然清口不致壅淤者以王家口之隄筑全淮皆从此出其势足与黄敌也自商贩盗决前隄穵渠利涉淮势渐分将来清口必致淤阻宜接筑长隄就近责清河令监守】
　　十九年秋九月泗州大水
　　十一月从河道都御史潘季驯请增砌高堰石隄河防一览或有问于驯曰淮不敌黄故决高堰避而东也今复合之无乃非策乎驯应之曰自宋神宗十年黄河南徙合泗沂而与淮会迄今六百余年淮黄合流无恙乃今遂有避黄之説耶夫淮避黄而东矣而黄亦寻决崔镇亦岂避淮而北乎盖高堰决而后淮水东崔镇决而后黄水北隄决而水分非水合而隄决也问者曰兹固然矣数年以来两河分流小潦即溢今复合之溢蒋奈何驯曰水分则势缓势缓则沙停沙停则河饱尺寸之水皆由沙面止见其高水合则势猛势猛则沙刷沙刷则河深寻丈之水皆由河底止见其卑筑隄束水以水攻沙水不奔溢于两旁则必直刷乎河底一定之理必然之势此合之所以愈于分也　或有问于驯曰高家堰之筑淮扬甚以为便而泗州人苦其停蓄淮水何也驯应之曰此非知水者之言也高堰居淮安之西南隅去郡城四十里而近堰东为山阳县之西北乡地称膏腴堰西为阜陵泥墩范家诸湖西南为洪泽湖淮水自凤泗来合诸湖之水出清口会黄河经安东县出云梯闗以达于海此自禹迄今故道然也堰距湖尚存陆地里许而淮水盛发辄及堰私贩者利其直达以免闗津盘诘往往盗决之至隆庆四年大溃淮湖之水洚洞东注合白马泛光诸湖决黄浦八浅而山阳泰州高宝兴盐诸邑汇为巨浸淮既东黄水亦蹑其后浊流西泝清口遂堙而决水行地面宣泄不及清口之半不免停注上源而鳯阳寿泗间亦成巨浸矣故此堰为两河闗键不止为淮河隄防也驯戊寅【万歴六年】之夏询之泗人曰鳯泗之水蓄于高堰未决之前乎抑既决之后也佥曰高堰决而后蓄也清口塞于高堰未决之前乎抑既决之后也佥曰高堰决而后塞也驯曰堰决而塞筑则必通堰决而蓄筑则必达堰成而清口自利清口利而鳯泗水下鋭意董诸臣筑之二月决工告竣而清口遂辟七月隄工告成清口深辟如故　禹贡云导淮自桐柏东防于泗沂东入于海按泗水出今山东泗水县东五十里陪尾山西南流至兖州府城东金口坝从坝上西南流为泗河歴沛县至徐州又东南流过邳州会沂水东至清河县入于淮沂水出今山东沂水县雕崖山南流至江南宿迁北汇为骆马湖而入于泗宋神宗后黄决而南遂并泗沂而与淮会矣故昔之东会于泗沂即今之东会于黄也　淮由清口入海自禹迄今故道今至清口版沙若门限然欲舍故道而出高堰似不可也　查万歴三年工部郭子章勘得水势汹涌崖岸渐坍包砌石工长二百二十六丈及查巡按邵亦于此时行州砌防城隄至今赖之称邵公隄按前开工程皆驯未任时事比时淮水竟从高堰决冲淮扬黄水从崔镇决出五港入海两河已不会于清口无堰可阻无黄可遏其势如此今之水涨未可归咎黄与堰也泗州旧志载元知州韩居仁撰淮水泛涨记称大徳丁未夏五月淮水泛涨南门水深七尺止有二尺二寸未抵圏甎顶城中居民惊惧因考宋辛丑之水大此二尺丙寅小此二尺今取高低尺寸刋之于石以后水涨官民视此勿惊惧云按韩居仁记此以慰泗州官民良工之心可谓独苦且以州守载州事必无不真者宋元泗州水患景象如此此时已有高堰官民何不请毁如其无堰则水涨与堰无预矣今乃归罪于堰不亦过乎　或有问于驯曰高堰之筑是矣而南有越城并周家桥淮水暴涨从此溢入白马湖宝应县河水遂溢此与高堰之决何异驯应之曰驯与司道勘议已确筹之熟矣其不同者有三而其必不可筑者一夫高堰地势甚卑至越城稍亢越城迤南则又亢故高堰决则全淮之水内灌冬春不止若越城周家桥则大涨乃溢水消仍为陆地每嵗涨不过两次每溢不满再旬其不同一也高堰逼近淮城淮水东注不免盈溢漕渠围绕郡郭若周家桥之水即入白马诸湖容受有地而淮城宴然其不同二也淮水从高堰出则黄河浊流必溯流而上而清口遂淤今周家桥止通漫溢之水而淮流之出清口者如故其不同三也当淮河暴涨之时正欲借此以杀其势即黄河之减水坝也若并筑之则非惟高堰之水增溢难守即鳯泗亦不免加涨矣　然则即于周家桥疏凿成河以杀淮河之势何如驯曰漫溢之水不多为时不久故诸湖尚可容受若疏凿成河则必能夺淮河之大势而淤塞清口泛溢淮扬之患又不免矣高堰为淮扬门户隄防不可不严修守不可不预内除石隄三千丈外两头土隄每嵗伏秋画地分守随汕随葺似可无虞矣但帮防之法须于冬春门桩内贴蓆二层捆草牛挨蓆密防毋使些须漏缝然后实土坚夯则是以桩蓆防草牛以草牛防土浪窝何从得来至于密植橛栁茭苇以为外防须于水落即种庶免淹浸是在当事者加之意耳　清口乃黄淮交防之所运道必经之处欲其通利须全淮之水尽由此出则力能敌黄不为沙垫往嵗高堰溃决淮从东行黄亦随之而东清口遂为平陆今高堰筑矣独虑清河县对岸王家口等处淮水过盛从此决出则清口之力微矣故于清河县南岸筑隄一千一百八十丈今又接筑张福口隄四百四十余丈以防其决盖为此也工若甚缓而闗系甚大【附】潘季驯条议畧【高家堰当湖之处中段原镶石隄足当风浪其石隄南北俱系上隄嵗修无已议照中段一防砌石令徐州道与河南分司各管砌工以二十一年为始八年之内准可通完中都志与居士集载宋欧阳修先春亭记其畧云景祐三年泗守张侯问民之所素病而治其尤暴者日暴莫大于淮明年春作城之外隄因其旧而广之高三十三尺土实石坚捍暴傋灾可久而不坏乂曰泗天下之水会也先是嵗大水州几溺张侯夏守是州筑隄以御之今所谓因其旧者是也按修曰尤暴者莫大于淮则知淮之为暴于泗旧矣曰隄高三十三尺则知水之高矣大水几溺州而先后州守惟以筑隄为事则知御淮之防舍隄之外无策矣今查泗州防州隄高不及宋三之一是今之水较宋为甚小矣再查黄河自宋神宗十年南徙合南清河而入于淮而先臣丘濬大学衍义补曰此黄河入淮之始则仁宗景祐三年黄河尚未会淮业已为泗州暴矣今乃归罪于淮或未可也】
　　二十年正月癸酉漕抚陈于陛巡按御史张举议开施家沟周家桥以疏泄淮水河督潘季驯持不可辛巳遣工科右给事中张贞观勘泗州水患开浚工程按前明自万歴二十年至二十二年以淮为泗患中外诸臣议论纷错勘河科臣张贞观进辟海口治鲍王二口之议科臣黄运泰主事樊兆程陈浚五港口之策或谓腰铺可开或谓老黄河可复而台臣高举请筑周家桥滚水石坝夏之臣遂请决高家堰其大指归于疏淮以安泗疏黄以导淮必尽芟筑隄防运之成説效凿空访寻之心计至杨一魁张企程条议出所谓分黄导淮者仍导淮出清口合黄入海实因潘季驯旧迹而稍分河淮之势云【附】潘季驯疏畧【水性不可拂河防不可弛地形不可强治理不可凿人欲弃旧以为新而臣谓故道必不可失人欲攴分以杀势而臣谓浊流必不可分霖防水涨久当自消】巡盐两淮御史王明疏畧【淮为泗患漕抚陈于陆欲开周家桥以疏之使遂开则六州县生灵为鱼四百万漕粮俱便而三十六万盐场其沼矣宜令河臣上寻旧攴而杀其势下瀹旧口而广其途勿茍且目前贻后日患】户科给事中耿随龙疏畧【泗州苦水议疏周家桥施家沟以高寳二湖为壑将运道民业立尽臣曾令宝应闻见颇真夫黄河自徐邳直下东折入海淮亦东北趋会之无所壅遏故不病泗也自黄夺通济牐横于南淮遂不得东因潴泗州为患又黄之夺牐南也宝湖受淤淮无所泄运道遂不可守欲弭河患非复通济牐不可】分司郎中黄曰谨疏畧【高家堰与周家桥相接一隄也堰以内与桥以内之水相连一淮也使周桥可开则高堰何所事守高堰必守则周桥断不可故开周桥者乃开堰之别名也水之就下性也周桥地形与高宝诸湖高下势甚相越诚开之是导以建瓴之势矣彼得其势则流必急流急则一泻千里孰得而禁之故谓周桥开而淮不尽东淮尽东而黄不复蹑必无之理也高宝诸湖四时弥望连天所恃一线漕隄为之保障若引淮入湖则淮水之浩荡无涯湖面之容受有限不至决裂湖隄而奔溃四出不正也又淮之入湖也易湖之入江也难何也湖隄以外地形洼下与江面不甚昂故今通江之路昼夜宣泄而湖水不见大消使复益之以淮源源不竭则七州县不胥而为沼乎】王乾清周桥牐説【万厯二十五年淮水大涨总河杨公建牐以泄一时暴流稍年即闭从来常开前贤亦云东去最宜开海口西来切莫放周桥盖周桥开而海口塞黄遏淮也周桥闭而海口通淮刷黄也淮出清口刷黄济运则涓滴皆为利益淮入湖内溃隄病民则涓滴皆为害源若内湖増一分溃隄病民之准则凊口便减一分刷黄济运之淮故周桥啓闭利害不可不察】顾云鳯开施家沟周家桥议畧【淮由清口以至安东云梯闗入海即禹贡所谓导淮自桐柏东会于泗沂东入于海故道也自神禹以来未有改者孟氏误以为排淮泗而注之江则朱子已辩之矣夫淮之趋高宝似便其东流入海似稍迂回神禹之智岂其不出此与而汉陈登又筑高堰以防之迄今治河能臣守其旧而不变抑又何説也盖水以海为归者也高宝信下也其东南滨江滨海之处则曰广陵曰海陵曰蜀冈又曰阜曰岭不可殚述皆以高亢得名水无所出即有所出而江潮海啸互为吞吐故瓜仪之有四牐者非徒节其出抑亦制其入以此思之则江湖之水势可知宣泄之难易又可知淮非由清河安东以入于海别无可为归宿之地矣而后之人又虞其泛溢而四出也故又遏之以堰语曰障百川而东之高家堰者障之之説也譬之人焉狥一时之便而养之痈不若审血脉之宜而周其适不待智者而后辩也武墩诸牐之水夏秋则流冬春则涸高宝湖隄犹得乗其稍涸之时而施其补葺之计今施家沟当水涸之时已与武墩诸牐同其用矣若更从而辟之是使淮泗无余蓄而高宝无余地矣水无时不满湖无时不涨隄之坍卸即欲修筑无所措手况高宝诸湖不过盈溢而止耳平时先已盈溢又何以容暴发之水乎盖尝譬之淮泗百石之瓮也高宝诸湖升斗之罂也芒稻河杯勺之斟也以罂之腹而欲受瓮腹之所受其数不胜也以罂之口而欲出瓮口之所出其数又不胜也满则溢溢则倾倾则散漫旁流不可收拾即欲复归之瓮而宣泄由我不可得已好事者倡为濬辟武家墩高良涧周家桥诸牐之议先实诸湖之腹水无所受故一雨而即盈耳向使施家沟之议早定则此时湖已出于隄上即锢之铁岂能无溃溃则运道安在无问民矣犹未也此一淮水耳入湖之分数多则入海之分数少而淮弱矣淮弱则黄蹑其后而清口淤矣异日者入湖而湖不能容入海而海不能入将潆回泛滥合盱泗高宝而为一此其滔天之势为害不更烈乎涓涓不塞将成江河而况滔滔不止何难陆沉哉昔白马泛光甓社邵伯诸湖始何尝不分而今安辨其为某某湖也则泛滥之明验也古今治水莫如禹禹所治莫大于江淮河汉其万古不变者则万古无患惟齐桓公塞九河为一河淤八流以自广遂为万世无穷之害所幸江淮尚仍禹旧奈之何轻变古而更生一患哉王介甫欲泄梁山泊之水以为田而忧水无所贮刘贡父曰别穿一梁山泊则足贮此水矣介甫大笑而止今者必欲使洪泽阜陵化为桑田高宝兴泰化为鱼鼈而其究且复病运是齐桓之过计而贡父之所姗笑也议者不察辄文其名曰导淮夫导人者当导之于正而不当导之于邪导淮者当导之入海而不可导之入湖湖非民田乎又尝譬之淮为泗患淮即泗之宼也为泗计者宜逐之出境而诱之四出使抄掠内地可乎黄为淮患黄即淮之冦也为淮计者宜坚壁以待而预自退缩使黄得乗胜长驱可乎况今淮黄且合从而至也上不图守之于要害下不图泄之于尾闾而今日曰撤堰明日日开沟是不知割地之难于自完而灭虢之终于取虞也】
　　二十三年淮水决高堰高良涧郎中詹在泮等严督官夫筑塞仍加石甃砌河督杨一魁勘河礼科给事中张企程等条议分黄导淮事宜十事从之【附】杨一魁等条议畧【一议裁新隄以免壅溃盖筑隄所以障淮而恐以泗为壑新隄可以议裁而恐裁去太多或贻后悔且应量裁数段以泄准张仍开瓜仪二牐以分高宝之害庶上有泄而下冇归也　一议辟清口以导淮流清口为准出之门而苦为黄壅今虽挑浚犹恐水分势缓泥沙复入合议嵗修以图永利　一议浚海口以免内涨盖黄水倒灌正以海口为阻即分黄工就而伏秋水涨势恐复淤则石防口廖家港白驹场诸处海口金湾芒稻河宜乗时开刷以为预图酌量工程修举者也】按此条议十事内今但载导淮三事备考
　　二十四年分黄导淮工竣南河全考总河杨一魁行委郎中詹在泮等开桃源黄坝新河自黄家觜起至五港灌口止分泄黄水入海辟清口沙七里建武家墩泾河牐泄淮水由永济河达泾河下射阳湖入海又建高良涧减水石牐子婴沟周家桥减水石牐泄淮水一由坌河下泾河一由草子湖宝应湖下子婴沟俱通广洋湖入海仍恐淮水宣泄不及南注各湖为患又挑高邮茆塘港通邵伯湖开金家湾下芒稻河入江以疏淮涨按金家湾在邵伯南五里许乃通芒稻河入江之防径也是年既开一十四里以至芒稻河复建减水石牐三座由芒稻河通江一十八里亦建石牐一座于是河淮有所宣泄云扬州府志万厯二十三年上发帑金五十万役山东河南江北丁夫二十万明年秋工告成淮果出清口而水患以寜是役也当潘公季驯导治未久淮黄尚由故道特黄以暴涨侵淮稍分之足以杀其势功不在导淮也而周桥之开为厉阶焉
　　二十五年临淮知县陈民性建议同指挥赵允昌申请筑滨淮石隄以捍淮水鳯阳府志此隄至万歴二十七年知县萧如蕙告成东西三百一十余丈亘如长虹全城赖以无恙
　　天啓元年淮安雨积旬淮黄骤涨数尺筑高堰武家墩等处总河陈道亨躬亲课工照段拆修浪窝尽塞至明年工竣
　　崇祯四年淮黄交涨河臣朱光祚议开高堰三牐大理寺丞呉甡编修夏曰瑚等合疏争之事遂寝【附】呉甡等疏畧【高家堰北当淮泗之冲南扼漕湖之吭地形最为高峻而淮扬两郡及高宝兴泰山盐各州县地居下流所谓县水数仞建瓴之势也东北保障全借此堰是岂可轻议开泄者近日建义诸口逾期未塞民田尽沉水底三牐一开势必以淮扬为壑行见淮泗诸水滔滔东注将高宝漕隄荡为湖海运船縴挽无路则数百万粮何由而逹京师各盐场尽被渰没则百余万盐课其问诸水滨乎数百万生灵悉为鱼鼈则数百万粮税谁为供输乎高胲建牐自万歴二十三年始未几堙塞今高堰口就圮坏有地方之责者方急议修筑而可轻言开濬乎臣等生长淮泗之郷习知地方利害之原乞广集众论熟计利害国计民生胥赖之矣】






　　江南通志卷五十四
　　钦定四库全书
  </div>
  <div class="pagination">
   <a href="江南通志_page158.html">
    上一页
   </a>
   <span>
    ...
   </span>
   <a href="江南通志_page154.html">
    154
   </a>
   <a href="江南通志_page155.html">
    155
   </a>
   <a href="江南通志_page156.html">
    156
   </a>
   <a href="江南通志_page157.html">
    157
   </a>
   <a href="江南通志_page158.html">
    158
   </a>
   <span class="current-page">
    159
   </span>
   <a href="江南通志_page160.html">
    160
   </a>
   <a href="江南通志_page161.html">
    161
   </a>
   <a href="江南通志_page162.html">
    162
   </a>
   <a href="江南通志_page163.html">
    163
   </a>
   <a href="江南通志_page164.html">
    164
   </a>
   <span>
    ...
   </span>
   <a href="江南通志_page160.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
