<!DOCTYPE html>
<html>
<head>
    <meta charset="UTF-8">
    <title>山西通志 - 第 80 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 80 页/共 700 页</h1>
    <div class="content">　　尧山在州西三十里
　　伏牛山在州西三十五里山势巍秀有龙泉　宋康济记元丰六年河东大旱祷于伏牛山龙泉乃雨冬无雪又请泉以祷获瑞雪盈尺部使者上之太常以灵显揭庙额　明杨可大记铜川之西三十里曰伏牛山层蛮绕冈阜蟠踞而中则峭壁直上其上多乔松秀木盖三晋大观也山之中有泉相传泉有潜龙故以龙泉名州志昔人见神牛隐此　元岳至伏牛山庙碑距沁西三十里曰伏牛山嘉泽显济王庙在焉庙有泉泉有龙居
　　龟山在北郭外二里祝志作五里漳沁二水滙其前滑山在州北三十五里州志名花山高峰耸秀有王仙石洞　明俞汝为王仙传清漳之源有镇曰交口去镇不四里有峰削立孤耸云雾间望之若芙蕖醮水山巅平有古洞高深盈丈阔半之四围山色纷舞其前若拱若揖盖沁阳最胜地嘉靖三十年八月段柳里王威坐蜕其中上建神塔以镇虫蛇
　　圣鼓山在州东北五里明一统志作圣鼓岭　圆石象鼓击之有声下有水流入漳河土人名小河
　　麟山在州东北三十里有宣圣祠
　　烂柯山在州东北四十里武乡界今存碁局相传仙人对奕于此
　　檀山在州东少北四十里近麟山峰有九顶
　　伏甑山地有温泉
　　漳水祝徽山西通志水有二一在和顺县西百里八赋岭名小漳水流经榆社县合黄花岭水至武乡县西五里合湼水至襄垣县东北三十五里合浊漳水一出榆社县西北六十里黄花岭至县西南合仪川河此榆社武乡之浊漳也明一统志水有二一自伏牛山西谷发源经沁州城西南流一自古甲分水岭下发源经武乡县东南流入潞州界此武乡沁州之浊漳也水经注以武乡水属浊漳其説甚明沁州志漳源在州西北三十五里有泉滙为巨流绕州城之西东南与卫水合经云清漳发于乐平县浊漳发于长子县此一名漳源者乃漳水之余派也説未极了了然大槩不甚远武乡志武乡之水即清漳也交口镇立石碑清漳发源处则匪直诬冒而视浊漳亦太卑矣逊志集诗世人不解昆仑脉只道黄河是浊流义可例推　金志铜鞮有铜鞮山石梯山洹水交水志所称漳水乃古交水也　祝志源有二一出州西三十里伏牛山西谷一出州西北滑山流至交口与下庙水合名西漳河又名小漳水俱经州城西合流经襄垣县褫亭镇至县西南十里甘村合入浊漳【按此较沁州志尤朗晰】
　　东泉在州东南八十里
　　暖泉在州南一里隆冬不冰
　　南泉在州南十里
　　铜鞮水在铜鞮山下伏牛南麓之水经紫金山漳河合流入潞　水经注漳水歴鹿台山与鞮水合水出铜鞮县西北石磴山东流与专池水合出八持山东北流入铜鞮水又东南迳女谏水出西北好松山东南流北则苇池水与公主水合而右注之南则榆交水与皇后水合而左入焉乱流东南注于铜鞮　州志汉韩信擒代相夏説于此　五朝志铜鞮有铜鞮水
　　石梯水地形志铜鞮有石梯水东行入漳
　　清河在州南四十五里
　　后泉在州南五十里八角井流绕州城西合沁水湛泉在州南半里
　　龙泉在伏牛山旧有神祠祷雨辄应
　　甲水源出州西北九十里胡甲岭南东流入武乡县南为沁州烂柯山北为武乡三交里又名湼水
　　柳泉在北郭外泉自石窦中出滙为方池冬夏不竭杨可大记出郡城北三百里有泉一混混涌出岁旱不竭两防夹柳泉流其下空靓渟涵吐纳光景中畜锦鳞或潜或跃隂晴变候态状倐殊郡之人因泉构亭遂以柳泉名
　　小河水繇烂柯山南分水经圣鼓山下绕州城北西入漳河
　　沁源县
　　琴泉山在县东三里逓高五里盘踞三十余里连青龙山上有琴高真人庙庙前有灵泉祷雨多应　列仙传琴高者赵人也以鼓琴为宋康王舍人行涓彭之术浮游冀州涿郡间二百余年后辞入涿水中取龙子期日皆洁斋待于水旁设祠果乘赤鲤来出坐祠中旦有万人观之留月余复入水去　山壁立千仞夕阳辄丹碧流辉移时不散土人传琴仙放光　琴仙酒楼东关外沁河滨相传琴高骑白鹿徃来与抱朴真人饮酒于此
　　铁炉岭在县东十五里琴泉山后相传窦建德造兵器地
　　磨刀岭连铁炉岭上有大石相传窦建德试剑地马圏坪在磨刀岭下十亩有竒相传窦建德屯马地白土岩在县东十五里下有马跑泉
　　青龙山在县东二十里逓高二里盘踞三十余里连沁州屯留诸山巅常出云雾形似龙上有青龙庙
　　紫金山自霍山蜿蜒东来逓高十余里盘踞三十里而西城据其半史记正义霍太山东南八十里为沁源西岩下有数洞松栢隂翳远望似雨所谓太清烟雨也　乔扆太清观记沁源县西北隅地连紫金山麓横冈逶迤俯瞰井落有大松数十百本郁然森秀蔽亏云日昭惠灵显祠建其上
　　雕窠岭在县东南五十里绵延三十里接屯留县界州西岭在南门外百歩绵亘二十里有沁州故城岭在城西故名
　　螺山在县南二十里北石村连州西岭中藏古刹亦先师菩萨卓锡地也寺有石井泉冬夏不涸
　　卧云嶂在县西十里云常卧于嶂壑
　　云盖山在县西三十里上有白侯神庙
　　红祠岭在县西北三十五里土人名侯四岭上有清泉上观山在县西北五十里屏列林茂上有香林寺灵空山在县西北六十里高十里有竒盘踞五十里西连霍太山山势峭削四围石壁如屏岩邃林密径陡磴曲土人名十八盘峰半有仙桥峦桥越涧而度先师菩萨寺在焉先师菩萨名偘唐懿宗第三子也以黄巢乱为僧至灵空山有马跑泉之祥遂卓锡焉昭宗景福二年入灭　盖海洞【山东南麓洞有三关关径尺有竒劣容身乡人取水入二里始抵后穴相传一关得水风而少雨二关得水隂而多云三关得水雨始大而溥】五龙潭【寺东北隅四周青石崖广十丈有竒时出云雾现龙形上建五龙神庙祷雨多应】唐王寨【山东峡孤峯万仞削壁四周涧下乱石巉岩人不能歩东南有石峡劣容轨巅寛平十亩有竒相传先师望长安地】舍身崖【十八盘南崖高百丈有竒石胥赤削壁丹青错杂】仙桥【舍身崖西涧深十丈有竒阔一丈五尺先师以长石横亘其上】峦桥【仙桥西】五龙川【县西北七十里】含川【县西北六十余里灵空山后】苖维川【连五龙川胥由东入灵空山峡由仙桥下出】地峪川【县西北七十里】水屯川【连地峪川胥由西北入灵空山峡由峦桥下出】滴翠洞【寺东北石岩下可容百人洞上孔十数胥滴乳泉四周藓结翠似绣】马明王井【山东隅祷雨多应】
　　石台在县西北七十里石台村东南孤峯突起四周如削高二百尺有竒石光耀目
　　静草嵬山在县西北九十里连灵空山高二十里有竒盘踞百余里六月凝雪径絶寸草
　　碾台山在县西北百三十里怪石巉秀连霍太山　金志沁源有霍山沁水
　　南山在县西北韩洪镇上有海泉
　　朱鹤岭在县北四十里土人名猪窝岭有风洞在乱石堆中人莫敢窥有司岁祀巅有天池
　　仁雾山在县北五十里郭道镇东分脉绵山绵亘六七十里突起高峰埀首蟠结上有慈云寺旁分二支弯环廻抱胥起尖峰似双阙中通线径沁河潆绕于外乃形胜地也
　　上岭在县北八十里多木
　　青石山在县北八十里山石如黛松栢环寺
　　绵山在县北百二十里高十里有竒盘踞百里连介山抱腹岩　俞汝为介之推辨绵山迥伏蜿蜒数百里若奥若堂若复若波而涧谷中氷雪齿齿入夏不消乃倚衡而叹曰焚何容易哉非丰茅广野可燎之原也非丛林聚薪可赭之山也石涧之参错崖谷之委会推有伏而藏矣不然则遁而走矣
　　龙居山在县东北八里麻衣禅师栖此有麻衣寺五花山在县东北三十里连青龙山上有狐突庙青果山在县东北五十里巅有寒泉松栢环翠一名青裹山
　　羊头山
　　世靡谷
　　沁河在东关之东源出西北八十里灵石县界河底村南流隶县境百三十里又南入岳阳县界源有四一在滑鳯村东北沟中石崖下一穴出水湍急一在崖头村北山麓有泉一胥繇琴峪而南至阳城村折东一在车家岭底水繇地二孔涌出势甚雄沛繇绵上镇至阳城合流一在白狐窰马圏沟南流至交口村合流而南经县城东复受诸水其流寖巨又南经岳阳县又东南经沁水县穿太行山至河南怀庆府经济源武陟县入黄河　山海经谒戾之山有金玉沁水出焉南流注于河郭璞曰在湼　汉志注谷远羊头山世靡谷沁水所出东南至荥阳入河过郡三行九百七十里莽曰谷近师古曰今沁水至怀州武陟县界入河此云在荥阳疑传写错误　水经注沁水即洎水也或言出谷逺县羊头山世靡谷三源竒注迳泻一隍又南会山水歴落出左右近溪参差翼注之也　五朝志绵上有沁水　通典有沁水明一统志源出绵山东谷【山海经沁水出井陉东】沁水至秋有风激波涛声砰□奔腾彻十里有竒春夏则寂县南五里龟滩周十亩有竒形似龟土人名龟儿湾浅汀密苇候雁多宿此
　　灵泉在琴泉山下
　　清水河在县东八里源出龙居山泉西流入沁河龙居泉极清挠之不浊
　　马跑泉二一在县东十五里源出白土岩下南至有义村入沁河一在县西六十里灵空山旱不涸涝不溢
　　青龙河在县东三十里源出青龙山下西南至园寨村入沁河
　　石井泉在螺山上不溢不竭
　　小南川在县西南四十里
　　大南川在县西南四十五里
　　西川河在县西三十里源出卫村东沟至龙头村入沁河
　　清泉在红祠岭上
　　湱河在县西北八十里源出灵石县界太平头石岩下三穴出水甚急至郭道镇入沁河
　　狼尾河在县北十里源出马蓝沟及朱鹤岭下至河西村入沁河
　　水峪河在县北七十五里源出水峪村至绵上镇东入沁河
　　白龙池在县北百二十里大色村西有白龙神庙庙西有池环池皆石深莫可量五月五日祷雨即应唐诗古洞虽无百尺泉白龙蟠伏已多年谁知此物能云雨尝济山南万顷田
　　寒泉在县东北十五里青果山巅流入沁河泉四时不涸味埓金山冷泉所谓青果寒泉也
　　海泉在韩洪镇先师菩萨饮泉而甘建精舍焉
　　武乡县
　　太行山在县东百二十里南北袤亘八百余里
　　八座石在东郊
　　显王山在县东二十里长乐里四壁层山有古王墓德峰山在县东四十里有离相古刹
　　西石坡在县东五十里中村可登眺
　　左会山在县东五十里四壁崇峦土人多习猎
　　石门在县东五十里攀龙岭両山峙立中有古洞钟乳石产焉
　　黄岩山在县东六十里旧志作黄崖山注崖色黄玉华洞在县东六十里南交村产钟乳石殊怪伟中有三石笋魏光绪尝赋焉
　　天城山在县东六十里一名大井山层峦复壁插入云表昔人尝避兵焉
　　中方洞在县东七十里龙门山黎城县界　赵三麒记繇阳河过伏虎崖抵大岩最高者为中方断碣云山在太行之中故曰中方诸山纯石截霞而上诸水如磬截霞而下上为丸封洞半崖为盘安洞旁石如砥为三仙台北为生生洞左为俯观洞山后为雨玉处巅为捧天崖对面为金莲峰
　　墨镫峰在县东七十里双峰壁立
　　龙囤在县东九十里旧志作龙崖深远莫测祷雨辄应洞中时流出五谷杂穗土人传龙神扫囤云
　　韩家岩在县东九十里羊径有三洞中为双泉洞二水分流　赵三麒署语石曰惟韩陵片石犹可语耳
　　龙门山在县东百里对峙如门中出清泉繇龙门行三里为韩家岩岩东为羊径山
　　五峰山在县东百里五峰竝峙雪浪峰最高积雪不消所谓无盘石人有盘石雪也
　　崇城在县东百里危桥渡空絶壁凌汉嵌岩邃谷昔人尝避兵焉
　　漏岩岭在东山　李之蕃诗行人望岭头犹在层霄上大界峡在东山一名小壑头　杜来鳯诗劈此岭头分又曰度峡疑无路魏令望有大界峡赋
　　箕山在县东甎壁村形肖箕
　　立石在东监张石牛上高三十丈独立参天
　　南山在县东南三里有观音井八角池上有南山神庙三原山在县东南二十里有平原三当即三台岭龙洞在县东南六十里滴水下流滙而为池祷雨辄应白龙石洞在县南十里东贾庄岁祀
　　神灵背在县南三十里
　　时山在县西南三里
　　八角山在县西五里山形八角
　　鳯凰山在县西二十里相传鳯凰栖此
　　烂柯山在县西五十里明一统志隶沁州　二石人对奕其一旁观事见姑蔑志青霞第八洞天郑缉之东阳志广东肇庆府志　信安志烂柯山四诗题乃最高顶石桥仙人碁石室二禅师也
　　马鞍山在县西七十里以形肖名上有晋大夫狐突庙信义山在县西七十里环山竒耸
　　三交山在县西七十里山水交合
　　周家坡在县西九十里相传桃花女破周公卦术地西交山在县西百里一作西郊山
　　石臼山在县西北七十里有古石臼
　　石盘山在石臼山西石多土少山形肖盘
　　防甲山在县西北百里明初置巡检司后裁一名侯甲见班固北征赋山有口即分水岭也湼水源此一名鼓腰岭刘稹使其将康良佺屯鼔腰岭败太原兵生擒卒七百
　　龙舟洞在县西北百里防甲镇
　　麓台山在县西北百二十里接沁源灵石二县
　　隂辿山在县西北百三十里南关镇北
　　鞞山在县署北县城在山麓南低北昻上连石勒寨初名北原山石勒微时常闻鞞铎声乃改今名　载纪勒每闻鞞铎音归以告其母母曰作劳耳鸣非不祥也　石勒城在北原上半里周四百六十歩晋永嘉时勒屯兵于此
　　横岭山在县东北五十里县志即古大黾谷
　　紫岩山在县东北六十里石色胥紫
　　覆甑山地形志阳城有覆甑山湼水出焉东南合武乡水
　　羊径山在韩家岩东黎城界高接太行径狭裁可通羊故名
　　武山　长山　隐室山　县志见水经注今迷其处方山地形志乡有方山上有尧庙
　　三台岭地形志乡有三台岭上有李阳墓
</div>
    <div class="pagination">
<a href="山西通志_page79.html">上一页</a><span>...</span><a href="山西通志_page75.html">75</a><a href="山西通志_page76.html">76</a><a href="山西通志_page77.html">77</a><a href="山西通志_page78.html">78</a><a href="山西通志_page79.html">79</a><span class="current-page">80</span><a href="山西通志_page81.html">81</a><a href="山西通志_page82.html">82</a><a href="山西通志_page83.html">83</a><a href="山西通志_page84.html">84</a><a href="山西通志_page85.html">85</a><span>...</span><a href="山西通志_page81.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
