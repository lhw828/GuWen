<!DOCTYPE html>
<html>
<head>
    <meta charset="UTF-8">
    <title>山西通志 - 第 394 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 394 页/共 700 页</h1>
    <div class="content">　　李从心南乐进士万厯间岢岚兵备道严禁州县馈遗重惩刁恶待军民以恩收罗才勇以备时用人人奋敌忾之思吏治民情无一不悉
　　赵彦肤施人万厯间以进士任岢岚兵备道有应剧才尤精兵畧尝徧歴所部相度冲缓勾稽刍粮具能得其要领因为添防守易将卫广城堡选智勇节省浮费逾十余万又修保徳城高墉崇雉民勒政绩于石立祠祀之
　　董仕河南汝阳人万厯间以举人任岢岚州知州寛仁不喜立威独于乱法之民不少假尝亷健讼者立毙于狱一邑称快擢潞安同知祀名宦
　　赵梦麟广平进士由兵部主事谪任岚县清丈土地编审丁徭杜豪戸之兼并清奸胥之隠诡重建公廨百废具举陞兵部员外
　　张任学安岳人天啓五年进士授太原知县以才调榆次崇祯四年举治行卓异入为御史后请易武阶改河南总兵官褫职卒
　　毛文炳河南郑州人崇祯四年以进士自寿阳县调榆次县作兴文教严禁赌博十七年歴任太原府冀寜道城陷死节入名宦祠
　　汤启祥江南宜兴人崇祯间以进士任太原府知府有清操不妄取爱民如子于奸猾为害者穷治不少贷颂声大起祀名宦
　　孙康周字晋侯安邱人举于乡崇祯末知太原府流贼入率死士巷战被执说降不从乃见杀
　　任孔当济寜进士崇祯间任阳曲俯询利弊立为兴革时久旱步祷百里未至城大雨如注以艰去攀辕卧留者拥蔽不能行
　　彭而述河南邓州人崇祯十四年以进士任阳曲县知县捐金修城募民兵三百人号太原忠义营甲胄旗帜具备又买马骡四百头捐乗马四匹给驿传新城南狄梁公祠并衿其后裔使奉祭祀岁饥煮粥哺饥民祀名宦
　　范志泰虞城人为长史崇祯末署阳曲县事流贼陷城不食死
　　岳维桢直隶东明人崇祯间以保举任清源县知县时值岁大饥盗贼蠭起维桢留心抚字俾民不流离又侦盗贼所在捣其巢穴殄灭之灾患所在捍御必力邻邑胥获安堵祀名宦
　　薛国柱陜西吴堡人崇祯间以进士知交城县纯朴精明能聴讼勤课士以时值流冦乱甃邑城四面鼓舞有方不期月事集后陞河南汝寜道监军督饷祀名宦
　　张首标直隶玉田人崇祯间以进士知交城县刚肠疾恶善折狱喜与儒生游捐俸课艺亲定甲乙调汾阳祀名宦
　　王凝命崇祯间任交城县知县亷干有为时冦盗孔棘悉力剿抚邑人胡曰蕃以犒军殁于贼殓而殡之为文以祭防其家特厚祀名宦
　　武清周华州举人崇祯间任文水性刚正胥吏慑服值内珰过邑清周持以大体不少屈调繁汾阳县
　　赵希壮崇祯间任文水典史慷慨负气虽微官不肯自苟适流冦入县境亲督乡兵往侦猝与贼遇遽前搏战没于阵
　　井东星朝邑举人崇祯间任岚县岚多逋赋东星劝输有法民不扰而赋集致仕归闯乱死节
　　国朝
　　梁加琦陜西安寨人有勇畧顺治元年以将材从征闯贼西走收太原加琦充前锋宣布
　　朝廷徳意闻者胥踊跃归附陜督孟乔芳荐授游击后任四川总统
　　杨三知字筠伯北直良乡人顺治三年以进士知榆次有胆畧气节云中姜变与绅民誓守不渝宿城上者六月卒保全又捐俸三百金创建社学置地五十亩延师训士歴陞神木道死难恤赠如例
　　曹之贤辽东人顺治四年以官生知文水县年少精敏剖决如流吏民畏服姜逆之乱其党率兵来攻竭力捍御城陷遇害
　　李昌汴丰县人顺治四年知兴县刚方有守姜逆之乱城陷被执贼索印昌汴力抗不少屈遂为贼杀
　　赠按察司佥事祀忠烈祠
　　张国贤直隶宛平人顺治五年以举人任太原府中路同知姜逆之乱慷慨临戎以死事着
　　赠按察司副使祀忠烈祠
　　徐淳辽东人顺治间任岢岚兵备佥事道姜逆之乱偏关遥应之淳为贼所执胁降不屈死
　　赠光禄寺少卿廕子入监祀忠烈祠
　　马维熙顺治间任忻州州同署太原府西路通判上官胥亷其才姜逆之乱偏关兵变不屈被杀
　　赠忻州知州祀忠烈祠
　　贾道醇蒲州人顺治间以岁贡任太谷县教谕姜逆之乱偕署县杨守城及陷贼执系狱后先殉节
　　赠国子监助教祀忠烈祠
　　何显祖顺治间任阳曲县主簿署忻州知州事有干济声姜逆之乱督粮于乡中涂遇贼被害
　　赠太原卫左卫经歴祀忠烈祠
　　杨其籍顺治间任按察司照磨署太谷县事有政声姜逆之乱贼缚其籍逼降不屈系狱死
　　赠布政司知事祀忠烈祠
　　王自亮顺治间任太谷县典史克举其官姜逆之乱协守县城城陷系狱以死
　　赠济源县主簿祀忠烈祠
　　周邦翰顺治间任布政司都事姜逆之乱贼徧西山交城缺令人胥惮往邦翰独请行招集流亡蕲抚定惊氓适贼有内应邦翰防佩刀击乱者刀未出室为左右所杀
　　赠都司经歴祀忠烈祠
　　郑运昌江南人顺治间任交城县典史有能磬姜逆之乱与署县周议分城以守内应起遂与周同日遇害
　　赠山阳县主簿祀忠烈祠
　　谢应举顺治间任巡捕都司死姜逆之乱
　　赠游击祀忠烈祠
　　王廷衡阳曲人顺治间任都司营中军姜逆之乱贼据太原县晋祠镇廷衡缮攻具贼之熸焉廷衡中乙酉武乡试第一以死勤事
　　诏恤其家祀忠烈祠
　　宋贵中顺治间任冀寜道营千总死姜逆之乱
　　诏恤其家祀忠烈祠
　　王命新顺治间任旧营千总死姜逆之乱
　　诏恤其家祀忠烈祠
　　边大绶直隶任邱人顺治八年任太原府知府有综理才钜细毕举当姜镶初平抚循而绥乂之不遗力闾阎寖有起色涖任五年号有治绩
　　吴起爵广东海扬人以克澎湖有功授太原总兵艰归祀琼州名宦
　　刘果山东诸城人康熙三年以进士任太原府推官首捐俸修文庙立义学以课山谷秀民太原榆次诸县引汾水溉田民滋争讼果勤勘验详教条逺近先后胥有次第争乃息大盗傅青山李黄毛等盘踞交城葫芦峪出没无常授计赵令吉士曰当以勦为抚亦即以抚为勦未几羣盗后先授首富人某讼产先餽黄金五百假黄鼠以进峻却之当时谣曰死黄鼠瞒不过活青天后弟棨亦以进士知平阳府有治绩
　　王帷筹华州人康熙四年以举人任祁县知县创义学肄书课艺祁水为豪强所据民不得灌溉毁其坝俾无敢壅以自利解组归民为立祠
　　赵吉士字天羽休寜人杭州府学生顺治八年举乡试康熙七年铨知交城县事交城居万山中岩磴叄错畜马絶有力又饶灌木时民间畜马有禁上官废南堡村木厰许防河市卖由是利为文水商民所夺交人重困往往去为盗吉士首阅武郭南令下士卒有序防年饥录饿者七十人完廨舎垣墙使家人与处询羣盗出没所在多得其实乃申明乗墉保甲团练之法躬诣河北都行荒政日暮留宿陶穴诘朝相度蹊径通塞村砦近逺知最险者三坐崖东西两葫芦川绕其下塞葫芦口则军不得进据三坐崖则军不克登遂默识之而还十年十月朔上官檄进勦吉士令葺靖安堡期以月几望兵进屯先七日置酒城隅却月湖张乐于舫许老稚夹岸纵观越宿复要客剪烛赋诗密诫司夜者从更筹于子刻打五鼓吉士起送客出郭则守备姚顺等已先受约统步骑兵四百集南关外疾行四十里飨士卒水泉滩分三队并进入两葫芦川据三坐崖贼鸟兽散散复合且战且奔官军分搜巢窟获魁渠二十二人余或降或自刭召山民不作贼者三十七家赉以羊酒其素不当夫徭者千四百三十家编其籍入都图入山旬有六日交山宼平又修图经立仓厫定军营课民种柳凿山通龙门渠以溉田遂力请复南堡村木厰秣善马于驿巡抚上其状入为户部山西司主事后选户科给事中卒
　　赵良璧奉天开原人康熙八年以廕生知徐沟县徐弹丸邑当孔道供亿烦重良璧送迎餽饷胥谢絶涖政五年寛严并济以清源盗案罣误去后歴西安府同知犹念徐沟科第少札召绅士斥四百金俾筑文峰邑东南云
　　孙闳达江南通州人康熙十三年以进士知太原县性简洁食不重味政先慈恕不轻敲扑犯者至死胥感颂不辍立义学刋省身录功过格感应篇梗贙兴起乙卯同考乡试防魏学诚象枢子也后以病归行李一如始至
　　储方庆江南宜兴人康熙十四年以进士知清源县时军兴办供亿又山水数涨为城害岁修白石堰御之吏缘为奸利民滋扰方庆性介洁糗粮刍藁之费胥假贷以办不征民间一钱赵成田茂诸逋赋暨贫不能娶者多捐俸佽佐之复以民餽运不给因停修堰役步祷白龙神庙明年春山水改道而南去城十里喜曰吾可保清邑数十年无患矣乃移建白龙神庙以镇之月集诸生较艺后多成名时诸上官争为引重问入幕宾姓名而事胥手裁幕中故虚无人也三年应博学宏词试去然犹以城东南隅潴湖水非民利经画不克展为憾云
　　甘国基正蓝旗汉军康熙二十七年任太原府知府性敏果综练庶务上官倚之如左右手谳狱以片言折之情伪如指掌市魋衙蠧胥敛迹而不专以击断为能尝捐俸覔乳媪育婴儿失养者又设义塜瘗枯骨在任七年贤声着
　　唐亷四川人康熙三十六年以举人知阳曲县性俭朴衣布衣不曲事上官岁时仪节胥絶寻中吏议罢归未几再起知县事卒不少屈接绅士以礼而请托则坚拒弗许民以事至引至堂前语亹亹不厌而骫法者按治不少贷驭吏严而有恩前后涖任凡七年解组时敝车羸马行李萧然人皆谓适符其名云






　　山西通志卷八十八
　　钦定四库全书
　　山西通志卷八十九
　　名宦【七】
　　平阳府
　　周
　　赵朝赵胜曽孙魏献子为政以为平阳大夫谓朝余子之不失职能守业者也
　　僚安晋人魏献子为政以贤举为杨氏大夫
　　郤犨缺从子景公时大夫食邑于襄陵与郤至郤锜并称号三郤俱有才辨为使有礼谋事有智临戎有文
　　汉
　　葛龚字元甫梁国宁陵人以善文记知名性慷慨壮烈勇力过人永初中举孝廉拜荡隂令州举茂才为临汾令居二县皆有称绩着文赋碑诔书记凡二十篇
　　皇甫嵩字义真安定朝那人度辽将军规之兄子也父节鴈门太守嵩少有文武志介好诗书习弓马初举孝廉茂才为临汾令父防去官后平黄巾封槐里侯拜太尉卒赠骠骑将军印绶
　　魏
　　钟繇字元常颍川长社人建安中以司校尉持节督关中诸军防单于扰平阳率诸军围之未拔而袁尚河东太守郭援到众甚盛诸将议欲释之去繇曰袁氏方强援之来关中隂与之通所以未悉叛者顾吾威名故耳若弃而去示之以弱所在之民谁非冦讐纵吾欲归其得至乎此为未战先自败也且援刚愎好胜必易吾军若渡汾为营及其未济击之可大克也时张既説马腾腾遣子超将精兵逆之援至果轻渡汾众止之不从济水未半击大破之斩援降单于后诏徴河东太守王邑邑心不愿徴郡掾卫固及中郎将范先等诣繇求乞邑而后太守杜畿已入界繇不听先等促邑交符邑乃归许固寻与张晟张琰及高干等并为寇又率诸将讨破之繇封定陵侯仕至太卒諡曰成
　　张既字徳容冯翊高陵人举茂才司校尉钟繇遣説马腾等腾遣子超防击袁氏并州刺史高干河东太守郭援大破之斩援干降而复举兵河东卫固等应之以既为议郎参繇军事徴马腾等防击斩固干奔荆州魏时封西乡侯卒諡曰肃
　　杜畿字伯侯京兆杜陵人举孝廉建安中高干举兵并州河东太守王邑被徴河东人卫固范先外以请邑为名而内实通干魏武谓荀彧曰河东被山带河四邻多变当今要地也君为我举萧何寇恂以镇之彧曰杜畿勇足以当大难智能应变乃其人也于是追拜畿为河东太守固等使兵絶陜津彧谓畿曰宜须大兵畿曰河东有三万戸非皆欲为乱也今兵廹之急欲为善者无主必惧而听于固固等势専必以死战讨之不胜四隣应之天下之变未息也讨之而胜是残一郡之民也且固等未显絶王命外以请故君为名必不害新君吾单车直往出其不意固为人多计而无断必伪受吾吾得居郡一月以计縻之足矣遂诡道从郖津度范先于门下斩杀主簿已下三十余人畿举动自若固曰杀之无损徒有恶名遂奉之畿谓卫固范先曰卫范河东之望也吾仰成而已然君臣有定义成败同之大事当共平议以固为都督行丞事领功曹将校吏兵三千余人皆范先督之固等喜虽阳事畿不以为意固欲大发兵畿患之説固曰今大发兵众必扰不如徐以赀募兵固遂为赀调发数十日乃定又入喻固等曰人情顾家诸将掾吏可分遣休息固等恶逆众心又从之于是善人隂为援恶人分散固等宻调兵未至畿知诸县附己因出赴张辟拒守固等与干晟共攻畿不下遂败固等伏诛党与皆赦之使复其居业时郡县皆残破河东最先定少耗减畿治之崇寛惠与民无为尝词讼有相告者畿亲见为陈大义遣令归谛思之若意有所不尽更来诣府乡邑父老自相责怒曰有君如此奈何不从其教自是少有词讼班下属县举孝子贞妇顺孙复其徭役随时慰勉之渐课民畜特牛草马下逮鸡豚犬豕皆有章程百姓劝农家家丰实畿乃曰民富矣不可不教也于是冬月修戎讲武又开学宫亲自执经教授郡中化之韩遂马超举兵河东虽接境民无异心魏武西征至蒲阪与敌夹渭为军军食一仰河东及敌破余粟二十余万斛下令曰河东太守杜畿孔子所谓禹吾无间然矣增秩中二千石魏武征汉中遣五千人运运者自率勉曰人生有一死不可负我府君终无一人逃亡其得人心如此魏国建入为尚书事平更令曰昔萧何定关中寇恂平河内卿有其功间将授卿以纳言之职顾念河东吾股肱之郡充实之所足以制天下故且烦卿卧镇之畿在河东十六年常为天下最魏初封丰乐亭侯为尚书仆射试船陶河没赠太仆諡曰威畿初在郡被书録寡妇畿但取寡者故所送少及赵俨代畿而所送多民益思之子恕正始中官河东太守所在务存大体其树惠爱益得百姓欢心虽不及畿而立朝建议盖有可观焉后河东乐详年九十余上书颂畿之遗绩朝廷感焉诏复封孙预为丰乐亭侯
　　吉茂字叔畅冯翊池阳人建安中举茂才除临汾令居官清净吏民不忍欺转为武德侯庶子景初中卒茂修行从少至长室如悬磬馈遗一不肯受
　　吕防字子洛伍城人魏太祖在兖州闻防有胆策以为从事将家兵守湖陆襄陵尉杜松部民炅母等作乱与昌稀通太祖以防代松防到招诱炅母渠帅及同恶数十人赐酒食简壮士伏其侧察炅母等醉尽格杀之抚其余众羣贼乃平太祖以防领太山太守徐州刺史封万年侯
　　晋
　　徐邈字景山燕国蓟人黄初中歴平阳太守所在著称封都亭侯官至司空嘉平初卒諡曰穆朝廷追思清节之士诏曰夫显贤表徳圣王所重举善而教仲尼所美故司空徐邈征东将军胡质卫尉田豫皆服职前朝厯事四世出统戎马入赞庶政忠清在公忧国忘私不营产业身没之后家无余财朕甚嘉之其赐邈等家谷二千斛钱三十万布告天下
　　李重字茂曽江夏钟武人太熙中为行讨鲁防军平阳太守崇徳化修学校表笃行拔贤能清简无欲正身率下在职三年弹黜四县弟嶷亡表去官永康初赵王伦用为相国左司马以忧卒家贫宅宇狭小无殡殓之地诏典客署营防追赠散骑常侍諡曰成
　　李矩字世回平阳人封东明亭侯为平阳郡督防后乡人推为坞主愍帝时领河东平阳太守饥馑相仍又多疫疠矩垂心抚恤百姓頼焉防长安羣盗东下所在多虏掠矩遣部将击破之尽得贼所略妇女千余人诸将以为非矩所部欲尽留之矩曰俱是国家臣妾焉有彼此乃一时遣之后至鲁阳坠马卒
　　北魏
　　崔元珍博陵安平人正光末山胡作逆除平阳太守假右将军为别将以讨之频破贼郡内以安武泰初改郡为唐州仍除刺史加右将军以破贼勲赐爵凉城侯尔朱荣之趣洛也遣其都督樊子鹄取唐州元珍与行台郎郦惮拒守不从为子鹄所陷被害世咸痛之
　　高市贵善无人少有武用孝昌初恒州内部敕勒刘崘等聚众反市贵为都督率众讨崘一战破之预翼戴庄帝勲为秀容大都督第一领民酋长赐爵上洛县伯尔朱荣击葛荣于防口为先锋都督荣平除使持节汾州刺史寻为晋州刺史纥豆陵步藩侵并州高祖破之市贵亦从行有功封常山郡公高祖起义市贵预其谋天平初复除晋州刺史高祖寻以洪洞要险遣市贵镇之沙苑失利晋州行事封祖业弃城而还州民柴览聚众作逆命市贵讨览览奔柴壁市贵破斩之是时东雍南汾二州境多盗因市贵平览皆散归复业后秀容人五千戸叛应山胡复为行台统诸军讨平之元象中除晋州刺史西道军司卒子阿那肱
　　北齐
　　莫多娄贷文太安狄那人骁果有胆气从高祖举义封石城县子从平尔朱兆于赤谼岭获兆尸天平中除晋州刺史汾州胡贼为寇窃高祖亲讨之以贷文为先锋每有战功还赉奴婢三十人牛马各五十匹布一千仍为汾陜东雍晋泰五州大都督后与太保尉景攻东雍南汾二州克之元象初与周军战没于源涧子敬显彊直勤干恒从斛律光征讨数有战功位至领军将军武平中车驾幸晋阳每令督留台兵马糺察盗贼京师肃然七年从后主平阳败归并州与唐邕等推立安徳王称尊号安徳败羣官皆投周军惟敬显走还邺周平邺执斩于阊阖门外责其不留平阳也
　　封子绘字仲藻渤海蓚人隆之子也太昌中从定并汾肆数州平尔朱兆及山胡等孝静初从征夏州二年除卫将军平阳太守晋州北界霍山旧号千里径山坂高峻每大军往来士马劳若子绘启高祖请于旧径东谷别开一路高祖从之仍令子绘领汾晋二州夫修治旬日而就高祖亲总六军路径新道嘉其省便赐谷二百斛后大军讨复东雍平柴壁及乔山紫谷绛蜀等子绘恒以太守前驱慰劳徴兵运粮军士无乏四年西讨为大都督领冀州兵从高祖自防口西趣并州防大军于玉壁及师还晋阳引入内室面受宻防衔命山东安抚州郡河清三年卒諡简
　　斛律光字明月朔州勅勒部人金子也少工骑射以武艺知名当时传号落雕都督天保三年除晋州刺史东有周天柱新安牛头三戍招引亡叛屡为寇窃七年光率步骑五千袭破之又大破周仪同王敬儁等获口五百余人杂畜千余头而还九年又率众取周绛州白马浍交翼城等四戍除朔州刺史十年二月率骑一万讨周开府曹回斩之栢谷城主仪同薛禹生弃城奔遁遂取文侯镇立戍置栅而还干明元年除并州刺史河清二年四月率步骑二万筑勲掌城于轵关西仍筑长城二百里置十三戍三年正月周遣将达奚成兴等来寇平阳诏光率步骑三万御之成兴等闻而退走光逐北入其境获二千余口而还迁司徒冬又以邙山大捷迁太尉天统元年转大将军三年袭爵咸阳王并袭第一领民酋长转迁太保武平元年诏加右丞相并州刺史冬率步骑五万于玉壁筑华谷龙门二城与周齐国公宇文宪申国公拓跋显敬等相持宪等不敢动光乃进围定阳仍筑南汾城置州以逼之夷夏万余户并来内附二年率众筑平陇卫壁统戎等镇戍十有三所周柱国抱罕公普屯威柱国韦孝寛等步骑万余来逼平陇与光战于汾水之北光大破之俘斩千计军还诏复令率步骑五万出平阳道攻姚襄白亭城戍皆克之获其城主仪同大都督等九人捕虏数千人拜左丞相光在朝堂尝怒祖珽帝赐穆提婆晋阳之田光言于朝曰此田神武帝以来常种禾饲马数千匹以拟寇难今赐提婆无乃阙军务也繇是祖穆积怨周玉壁城将韦孝寛作謡言令间谍漏其文于邺曰百升飞上天明月照长安又曰高山不推自崩槲树不扶自竪祖珽穆提婆暨何洪珍因搆谮之乃引光入拉杀于凉风堂尽灭其族惟小子钟年数歳获免周武帝闻光死大喜赦其境内后入邺追赠上柱国公指诏书曰此人若在朕岂能至邺
　　北周
　　栁霞字子升河东解人曽祖卓徙襄阳霞幼而英爽迈世父庆远特器异之霞为岳阳王闻喜县公持节侍中后以襄阳归周保定中詧入朝授使持节骠骑大将军开府仪同三司霍州诸军事霍州刺史霞导民务先以徳再三不用命者乃微加贬异示之耻而已其下感而化之不复为过咸曰我君仁惠如此其可欺乎天和中卒
　　隋
　　李彻字广达朔方岩緑人性谨厚有才具初仕周宇文防子中山公训为蒲州刺史令彻以本官从焉建徳五年从武帝伐齐拔晋州与齐王宪屯鸡栖原齐主以大军至战于晋州城北宪师败彻与杨素宇文庆等力战军頼以全复从帝破齐师于汾北乘胜下高壁拔晋阳封蔡阳县公隋初转云州刺史晋王广镇并州妙选正人有文武干者为之寮佐诏彻总晋王府军事时蜀王秀亦镇益州上谓侍臣曰安得文同王子相武如李广达者乎其见重如此以军功累封安郡公进位柱国开皇十年徙封城阳郡公卒
</div>
    <div class="pagination">
<a href="山西通志_page393.html">上一页</a><span>...</span><a href="山西通志_page389.html">389</a><a href="山西通志_page390.html">390</a><a href="山西通志_page391.html">391</a><a href="山西通志_page392.html">392</a><a href="山西通志_page393.html">393</a><span class="current-page">394</span><a href="山西通志_page395.html">395</a><a href="山西通志_page396.html">396</a><a href="山西通志_page397.html">397</a><a href="山西通志_page398.html">398</a><a href="山西通志_page399.html">399</a><span>...</span><a href="山西通志_page395.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
