<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 65 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 65 页/共 479 页</h1>
    <div class="content">
　　○上曲阳城县治西四里。《括地志》：故赵邑也。赵武灵王伐中山，合军曲阳。即此。汉置上曲阳县，以在太行之阳转曲处而名。后移今治。五代唐天成三年，王晏球与王都战于曲阳城南，大破之。即今县也。

　　丹丘城在县西北。《史记·赵世家》：武灵王二十年，合军曲阳，攻取丹丘华阳鸱之塞。阚る曰：上曲阳有丹丘城。或曰：丹丘，恒山别名也。城在山下，因名。孔颖达曰：丹丘城在邢州。似误。华阳鸱之塞，见前重险倒马关。○宕城，《志》云在县西北十里，未详所始。

　　○恒山县西北百四十里。《汉志》县有恒山北谷，并州之镇也。详见前名山恒山。○少容山，在县南二十里，一名黄山。山绵延耸秀，上有集圣池。《志》云：五台山圣水潴流于此。又见龙山，在县南三十里，与新乐、行唐二县接界。

　　孔山县西北十五里。山多洞穴，因名。又县西北五十里，为莲花寨山，大山居中，峰峦九出，状如莲花。周回峻绝，惟一径可通。中为空谷，其下临水，深不可测。昔人于此避兵，因以寨名。又有临河寨山，在县西北四十里。其相接者曰灵山。

　　香岩阁山县北六十里。绝壁千寻，奇峰万状。又北十里，有王子洞，岩壑幽深，泉石奇胜。○水窦岩，在县西北五十里，飞泉奔泻两崖间，因名。金主尝游此。

　　○恒水在县西。《禹贡》：恒、卫既从。《汉志》：恒水出恒山北谷，东流合氵寇水。是也。或谓之恒阳溪。○狄水，在县东三里，亦发源恒山北谷，南流至定州，入氵寇水。相传宋将狄青曾治漕于此，因名。今塞。

　　沙河县南十里。自山西界流入县境，又东南流入新乐县界。《志》云县南有曲逆溪，水流多曲，故名。又县西四里有灵河，《志》云：发源县西白土坝，东流至三角潭，与曲逆溪合，下流入于沙河。○龙泉，在县北五十里，突出地中，渊涵停蓄，流入唐县界。又有小白龙潭，在县南七里，渊深莫测，皆为民利。

　　○军城寨县西北八十里，北去倒马关六十里。宋置寨于此，仍隶曲阳县。金为军城镇。国朝亦为戍守处。今亦见保定府唐县。又莲花寨，在县西北莲花山上。又东为张公寨，高山耸峙。相传昔有张公者，率民避兵于此。《志》云：寨在军城镇南二十里。是也。

　　白道安口在县西北，稍西即狼牙口也。自白道安口而东北，历岳领口、小关城口、夹耳安等口，而接倒马关。又自狼牙口而西，历梧桐树、乱树林、黄草安等口，而接阜平县之落路口。又伏城马驿，《志》云在县东北二十里。

　　岳祠在县城西。沈括曰：祠旧在山下，亦曰北岳庙。晋王存勖灭燕，还过定州，与王处直谒岳庙。是也。石晋之后，稍迁近里，今其地谓之神棚。新祠之北，有望岳亭，新晴气清，则望见大茂山。

　　行唐县州西南九十里。南至府五十里，西至灵寿县四十五里。战国时赵邑。汉置南行唐县，属常山国。后汉、晋因之。后魏为行唐县。太和十四年，置唐郡于此。二十一年，郡废，仍属常山。隋属恒州。唐因之。长寿二年，改曰章武。神龙初，复故。大历初，置氵氐州于此。九年，废，仍属恒州。五代梁初，又改为彰武县，寻复旧。晋改曰永昌。汉复曰行唐。宋因之。元改属保定路。明初改今属。城周五里有奇，编户二十二里。

　　○南行唐城在县北，县旧治此。战国赵惠文王八年，城南行唐，是也。汉因置县。晋太元十年，慕容垂击丁零翟成于行唐，灭之。魏收《志》：熙平中，移县治犊乾城，即今治云。《城冢记》：今县北三十里，有行唐故城，俗亦谓之故郡城，以后魏尝置唐郡于此也。

　　滋阳城在县西南。隋开皇六年，析行唐置滋阳县，属恒州。十六年，又析置王亭县。大业初，以王亭县省入滋阳。唐武德五年，又省滋阳入行唐县。《新唐书》：武德四年，置王城县。盖即隋王亭县故址。寻亦省入行唐。

　　○柏山县西北三十五里，以山有古柏而名。相传窦建德尝屯军于此。又西北五里，曰毗山。峰峦环列，俨如屏障。○箕山，在县西北五十里，以峰形若箕而名。《志》以为许由隐此，盖传讹也。

　　团山县北五十里，以山形团耸而名。其东南十里，曰见龙山，即新乐与曲阳接界处也。又有黑山，在县北三十五里。其南五里，曰伏山。○双岭山，在县西北八十里，以双岭并峙而名。其相接者，曰龟山。又有西山，在县西七十里。《志》云：县北八十里有扬川岭，告河之源出焉。

　　○滋河在县西。《志》云：自山西灵丘县，流经县西北之张茂村，伏流不见，至真定县而复出。是也。隋置滋阳县，以此水名。○告河，源出扬川岭，流经县治南，又东入新乐县之沙河。《志》云：县西北三十五里，有甘泉河，流合告河。

　　氵瓜河在县西南。旧自阜平县流入县境，又东入新乐县，今涸。○贾庄河，在县西北二十里。源出恒山，流入县境，下流入于沙河。《志》云：贾庄河自恒山南合氵寇水，流入滹沱河。误也。又曲河，在县北二十里，流入贾庄河。

　　倒马关水县东北二十五里。其上源即氵寇水也。自倒马关分流，盘回山谷中，经灵寿县界，复引而东出，合告河诸水，下流入于沙河。旧《志》云：倒马关水经县界，复折而东，北至定州，仍合氵瓜水。似误。

　　石臼河在县西。《后汉志》：南行唐有石臼谷，河因以名。《寰宇记》：即平山县之水也。东北流入县境，又东入新乐县界，为木刀沟。后汉永平中，引石臼、滹沱河以通漕，即此水也。

　　○两岭口镇县西北七十里。洪武七年，置巡司于此。

　　附见：

　　定州卫在州治西，永乐元年建。

　　守御倒马关中千户所在倒马关城。景泰二年设，隶真定卫。

　　冀州府东南二百八十里。东至山东德州二百三十里，南至广平府清河县百三十里，西至赵州百六十里，东北至河间府二百三十里。

　　古冀、兖二州地杜佑曰：郡理以东，入兖州之域；以西，入冀州之域。《禹贡》故迹以洚水为界也。春秋时，晋之东阳地。战国属赵。秦属巨鹿郡。汉为信都国。景帝时曰广川国，宣帝复为信都国刘敞曰：景帝前二年，为广川国。四年，为信都郡。中二年，复为广川国。宣帝四年，复曰信都。是也。后汉明帝更为乐成国，安帝改为安平国。晋亦曰安平国。按《宋志》：晋太康五年，改安平国为长乐。后魏亦曰长乐郡，兼置冀州魏收《志》：魏晋冀州皆治信都。北齐、后周因之。隋初郡废，仍曰冀州。炀帝复曰信都郡。唐仍为冀州武德六年，置总管府。寻曰都督府，贞观初废。龙朔二年，改曰魏州。咸亨三年，复故。天宝初，亦曰信都郡。乾元初，仍为冀州。宋因之亦曰信都郡安武军节度。金仍曰冀州，属河间府路。元属真定路。明仍曰冀州，以州治信都县省入编户十七里，领县四。今亦曰冀州。

　　州据河北之中，川原饶衍，控带燕齐，称为都会。光武入信都，为中兴之本。其后慕容垂得之，遂兼幽、冀。高欢始事于此，亦成僭窃之谋。岂非以东近瀛海，则资储可充，南临河济，则折冲易达，经营太行以东州其根本之地欤！

　　○信都废县今州治。汉置县，为信都国治。魏晋时又为冀州治。石赵慕容燕皆置冀州于此。其后苻坚亦置焉。晋太元十年，慕容垂自邺以东，略地至信都，河北州郡，次第降附。二十一年，拓跋取燕，河北州郡，惟信都犹为燕守。后魏孝昌三年，贼葛荣围信都，经年乃陷。普泰初，高乾等袭据冀州，推高欢为主，起兵讨尔朱，立勃海太守元朗于信都城西。隋初，析置长乐县。大业初，并信都入长乐，仍为信都郡治。唐初，复改为信都县。武德六年，移州治下博。贞观初，还治信都。后皆因之。明洪武六年，省。《城邑考》：州城，汉时遗址。宋建隆二年，增修，皆筑土为墉。明初因而不改。成化十八年，滹沱河溢，城坏，寻修复之。弘治二年，增筑内城，皆土城也。嘉靖二十年以后，屡经修筑。城周十二里有奇，有门三。

　　扶柳城州西南六十里。战国时中山属邑也。后属赵。《国策》：赵攻中山，取扶柳。汉置县，属信都国。吕后封吕平为侯邑。阚る曰：地有扶泽，泽中多柳，因名。后汉初，刘植据此以迎光武。是也。晋仍为扶柳县，属安平国。后魏属长乐郡。高齐省入信都。

　　辟阳城州西南三十五里。汉县，属信都国。审食其封辟阳侯，即此。后汉省。晋太元九年，后燕慕容楷等徇幽冀，楷屯于辟阳，为军声之本。亦曰辟阳亭。《水经注》：洚故渎东北经辟阳亭北，又经信都城东，散入泽渚。

　　昌成城在州西北，故赵邑。《史记》：赵孝成王十年，燕攻昌成，拔之。《括地志》：冀州西北，故昌成县。是也。汉置县，属信都国。宣帝封广川缪王子元为侯邑。后汉初，昌成人据城以迎光武。永平初，改为阜成县。晋省入信都。《水经注》：堂阳县北三十里，有昌成城。《括地志》曰：故城在信都西北五里。杜佑曰：在信都县北。又桃城，在州西北四十五里。汉桃县，属信都国，高帝封刘襄为侯邑。又昭帝封广川缪王子良为桃侯，亦后汉省。○泽城废县，在州东。隋开皇十六年，分长乐县置。大业初废。

　　○枣山州西五十里。山多枣，因名。《志》云：武邑县西南五十里，亦有枣山，环山皆枣也。又紫微山，在州东北三十五里。山皆冈阜，无岩壑之胜。

　　○洚水在州治北。自顺德府广宗县，东流入南宫县北，又东北经州城北而入衡水武邑县界，合于漳水。亦名枯洚。《禹贡》：导河北过洚水，至于大陆。郑玄曰：洚水在信都南。《括地志》：洚水从系，当作绛。与雩池、漳水北流入海。唐开元十五年，冀州河溢。盖大河决入漳水，合洚溢流于州境也。《河渠考》：州城东北有渠，泄滹沱、横漳诸水下流。雨潦涨溢，渠不时泄，恒有冲啮之患。成化十八年，滹沱溃溢，挟漳水南注，自城北迤东至城南，皆圮坏。久之，患始息。盖滹沱自宁晋县决入漳水，州实当其冲，漳、洚诸流，皆为所乱也。

　　漳水州西北三十五里。自宁晋县胡卢河东，流经南宫县北，又东流至此，入衡水县界。亦谓之长芦水。今州西二里有长芦沟，盖即漳水支流也。《水经注》：漳水过堂阳县西，分为二水。其右水东北出，注石门，谓之芦水。又云：长芦水西经堂阳县故城南，又东经九门陂，又东经扶柳县。晋永和六年，姚襄自滠头救襄国，冉闵遣将胡睦拒之于长芦，败还。即州境之漳水矣。《郡志》：州西二十五里，有清水河，自宁晋县流入界，下流仍合漳水。盖胡卢河支流也。

　　赵照渠州东二里。唐贞观中，刺史李兴公开引以注葛荣陂。陂在州西南二十里，荣攻信都时，盖筑此陂以灌城。○长堤，在城北，抵宁晋、新河县境。高丈余，长百三十里，以防滹沱、漳河之涨溢。成化十八年，知州李德美所筑。又有古堤，在州城外，四围高丈五尺，周四十里。盖古筑此以障水，今与长堤相连。

　　○草桥旧在州城西南。后魏正始五年，魏主弟京兆王愉为冀州刺史，据州叛。遣李平进讨，愉逆战于城南草桥。平奋击，大破之。胡氏曰：桥在洚水上。

　　南宫县州西南六十里。东南至山东临清州九十里，西南至顺德府巨鹿县六十里。汉县，属信都国。吕后封张买为侯邑。后汉仍曰南宫县，属安平国。晋省，后复置。北魏属长乐郡。高齐废。隋开皇六年，复置，属冀州。唐宋因之。成化十六年，大水，县城圮，移治飞凤冈。今土城周八里，编户二十里。

　　○南宫旧城县西北三里。《城邑考》：县有土城。正统十四年建。成化十四年，为漳水所圮。十六年，迁于城东三里之飞凤冈。正德七年，修筑土城，即今县也。○鸦城，在县西北。又县境有固城。唐元和十一年，诏诸道兵讨王承宗，魏博帅田弘正奏拔其固城，又拔其鸦城。二城盖当时戍守处。胡氏曰：皆在南宫县界。

　　堂阳城县西南二十里。汉县，属巨鹿郡。高帝封功臣孙赤为侯邑。应劭曰：在堂水之阳，因名。后汉初，光武自信都投暮入堂阳界，多张骑火，弥满山泽，堂阳即降。永平中，县改属信都国。晋省，寻复置。后魏属长乐郡。北齐废。隋开皇十六年，复置，属冀州。唐因之。宋熙宁六年，省入南宫县。金亦为堂阳镇。《寰宇记》：晋改堂阳为蒲泽，汉寻复故也。《一统志》云：堂阳在武邑西六十里。似误。

　　○漳水县西北六十里。自宁晋县东流，经县境而入冀州界。《唐志》：南宫县西五十九里，有浊漳堤，显庆元年筑。堂阳县西十里，又有漳水堤，开元六年筑。又县有大河故渎，宋元丰以后，县为大河所经。《宋史》：元二年，河决南宫下埽。三年，决上埽。四年，复决县境五埽。《志》云：时大河经县东，而入枣强县界。今堙。

　　洚水在县治南。自广宗县流入界，东北流入冀州界，亦曰洚河枯渎。《河渠考》：县地卑下，环以大防，逶迤至冀州，以备水患。其后洚河久塞，堤防亦废。夏秋淫潦，溢水由县西虹江口入境，没旧县民田数十顷。每漳河决入，旧县遂为巨壑，而冀州城外亦有汪洋决啮之患矣。又破塘，在县东北二十里。或曰即洚河所经也。○黄路河，在县南八十里。《志》云：上流自清河县城北流入境，疑即故清河矣。今堙废。其地斥卤，潦水数集。

　　堂阳渠在故县南三十里。或曰即故堂水也，县因以名。《唐志》：堂阳渠，景龙初所开，自巨鹿入县界，又东北入南宫县，即堂水故渎矣。近《志》：堂水在新河县西。恐误。又通利渠，在县西五十九里，唐延载中所开。盖引漳水以资灌溉。又小河渠，《志》云在县东，有二处，即浊漳之别流。河旁地极膏腴，旧时民皆引渠灌田，今淤。

　　○南亭在县南。旧为邮驿所经。《志》云：光武自蓟疾驰至南宫，遇大风雨，引车入道旁客舍，即此处也。似误。今见深州。又有崔家庙堡巡司，在县东南。今革。

　　新河县州西六十里。西至赵州宁晋县六十里，北至祁州束鹿县百二十里。汉堂阳县地。五代时为南宫县之新河镇。宋皇四年，升为新河县。六年，复废为镇。元初，复置新河县，属冀州。今城周四里有奇，编户十二里。

　　○新河废县县西三十里。宋县治此，寻废为新河镇。元复置县，始移今治。

　　○长芦水在县治南，即漳水支流也。自宁晋县分流入县境，又东至冀州城西，谓之长芦沟。下流仍合于漳水。今涸。

　　枣强县州东三十里。北至深州百二十里，东至景州故城县六十五里。汉县，属清河郡。以地多枣而名。后汉省。晋末复置，属广川郡，盖亦侨置于济南北境也。后魏省。太和中，复置县，属长乐郡。隋属冀州，唐因之。宋熙宁初，省为镇。十年，复置，仍属冀州。今城周四里有奇，编户十七里。

　　○枣强旧城县东三十里。汉县治此，武帝封广川惠王子晏为侯邑。晋永和八年，赵石宁以枣强降于冉闵。太元中，慕容垂徙治于废广川城。后魏复还旧治。隋以后因之。五代梁乾化五年，全忠侵赵王，自魏州遣军围枣强。枣强城小而坚，力攻始拔，即此城也。金天会四年，以河患，始迁今治。《邑志》以为广川故城，误矣。

　　广川城《县道记》：在县东北十八里。汉县，属信都国。阚る曰：城中有长河，因名。武帝封中山靖王子颇为侯邑。后汉亦曰广川县，属清河国。永初元年，邓太后复分置广川王国。王薨，国除，仍属清河国。魏、晋属勃海郡。后燕慕容垂于此置广川郡。郡废，移枣强县理焉。江左亦置有广川郡广川县，盖侨置于济南北境，非汉之旧广川也。后魏广川县，属长乐郡。太武焘太延初，畋于广川。文成帝大安三年，亦畋于此。北齐省广川入枣强。隋开皇六年，复置，属德州。仁寿初，改曰长河。《通典》：广川故城，在枣强县东北。隋于旧县东八十里置新县，在今景州境。《金人疆域图》枣强县有广川镇。

　　煮枣城县西北十五里。战国时故邑。汉高祖封功臣革朱为煮枣侯。晋灼曰清河有煮枣城，盖邑于此。孔颖达曰：煮枣故城，在冀州信都县东北五十里。此河北之煮枣也。后魏延昌四年，冀州刺史萧宝寅遣长史崔伯ら讨妖贼法庆于煮枣，败没。诏遣都督元遥讨平之。魏收《志》枣强有煮枣城。又河南有煮枣城，今见山东曹州。又棘津城，《志》云在县东北十二里，今名李仓口。《水经注》：棘津河，津名也。上有古台，相传吕望卖浆台。刘昭曰：吕尚困于棘津，其城在琅邪海曲，非此城也。○索卢城，在县东十二里。晋宋间，尝置索卢县。沈约《志》：江左改置广川郡，索卢县属焉，亦侨置济南境内也。后魏太和二十二年，复置索卢县，属长乐郡。后齐废入信都。

　　历县城在县东。汉县，属信都国。后汉省。应劭曰：广川县东北三十里，有历城亭，故县也。《水经注》：清河自广川县东北流，经历县故城南。县东有历口渡，为津济之所。晋太元十年，后燕慕容麟击勃海太守封懿，执之，因屯历口，即此。今景州亦有故历城，盖境相接也。○平堤城，《志》云在县西北三十里。汉县，属信都国。宣帝封河间献王子招为侯邑。又高堤城，在县东北三十里，亦汉信都国属县也。一名雍氏耶城。又复阳城，在县西南十八里，亦汉县，属清河郡。高祖封功臣陈胥为侯邑。三县俱后汉时省。陆澄曰：为枯绛水所湮也。
</div>
    <div class="pagination">
<a href="读史方舆纪要_page64.html">上一页</a><span>...</span><a href="读史方舆纪要_page60.html">60</a><a href="读史方舆纪要_page61.html">61</a><a href="读史方舆纪要_page62.html">62</a><a href="读史方舆纪要_page63.html">63</a><a href="读史方舆纪要_page64.html">64</a><span class="current-page">65</span><a href="读史方舆纪要_page66.html">66</a><a href="读史方舆纪要_page67.html">67</a><a href="读史方舆纪要_page68.html">68</a><a href="读史方舆纪要_page69.html">69</a><a href="读史方舆纪要_page70.html">70</a><span>...</span><a href="读史方舆纪要_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
