<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 76 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 76 页/共 77 页
  </h1>
  <div class="content">
   山朱作关山，《笺》曰：《禹贡》无关山。《汉志》扶风 县有吴山在西，古文以为 山。《周礼》雍州之镇曰岳山。郑云，吴岳也。赵改开山，云：按《经典释文 尚书音义》曰，岍音牵，又作 山。马本作开，《释名》曰，吴山谓之开山。盖刘熙，郑康成弟子，而康成，马融弟子也。故同马本。关山，是开山之讹。又脱禹贡北条山也注。戴改 山。守敬按：《一统志》云，两《汉志》皆谓吴山即 山。《通典》、《元和志》、
《寰宇记》俱别有 山，与吴山不相蒙，近志皆因之。然脉络相连，在古只是一山也。在扶风 县之西也。守敬按：汉县属右扶风，后汉、魏属扶风同。山，在今陇州西，赵自析城下连为一条，与各本异，误。又于此下增《禹贡》北条山也六字《注》文，[四六]云，按道元既参用马融、王肃之说，以西顷为中条，嶓 为南条，则宜以 山为北条。《地理志》右扶风 县下云，吴山在西，古文以为 山，雍州山。又总 云，雍州山曰岳。师古曰，即吴岳也。此本《周礼》郑康成说。而《渭水》篇《注》则又引班《志》左冯翊怀德禹贡北条荆山之文。全增同。
陇山、朱此二字合下终南云云为一条，作《经》。戴同。赵二字连上《禹贡》北条荆山也作《注》，云：全氏曰，此篇专释《禹贡》，而陇山非《禹贡》所及。《汉志》陇西郡下，应劭曰，有陇坻在其西也。师古曰，陇坻谓陇 ，即今之陇山。 、陇相接，道元或因 及陇，本《注》中剩字，其后脱落缪置，误作《经》文，未可知也，今改正。终南山、敦物山在扶风武功县西南也。朱敦作惇，戴、赵同。会贞按：朱从吴本作惇。守敬按：残宋本、明钞本、黄本并作敦。考《禹贡》作惇，《汉志》武功下则作敦，[《续志》同。]此《经》所据也。今改敦以还旧观。《汉志》右扶风武功，太壹山，古文以为终南。垂山，古文以为敦物，皆在县东。[当作南。]后汉、魏县属扶风同，太壹山今曰太白山，在武功县南九十里。垂山今曰武功山，在县南一百里。
西顷山朱脱西字，赵同，戴增。又朱顷作须，《笺》曰：《汉 地理志》作顷，读曰倾。戴、赵改顷。在陇西临洮县西南。赵云：按《汉志》陇西郡临洮县，《禹贡》西顷山在县西，南部都尉治。县西句，此云西
南，盖误截。守敬按：《禹贡，正义》作在县西南，《史记 夏本纪 索隐》同。乃今本《汉志》脱南字。后汉县属陇西同。山在今洮州厅西南三百三十余里。赵此条连上文，与各本异，误。
《禹贡》中条山也。朱《笺》曰：《禹贡》西倾因桓是来，马融、王肃《禹贡说》云，岍为北条，西顷中条，嶓 南条，凡三条也。
嶓 山在陇西氐道县之南。守敬按：《汉志》陇西郡西县下，载《禹贡》嶓 山。《续汉志》亦称西有嶓 山。此言山在氐道，与西接壤也。两汉县并属陇西，山在今秦州南。
南条山也。
鸟鼠同穴山在陇西首阳县西南。会贞按：《汉志》陇西郡首阳，《禹贡》鸟鼠同穴山在西南。后汉、魏县属陇西同。山在今渭源县西。
郑玄曰：鸟鼠之山有鸟焉，与鼠飞行而处之，又有止而同穴之山焉，是二山也。会贞按：《诗 秦风 秦谱 正义》引《禹贡》王肃《注》鸟鼠、同穴皆山名，则亦以为二山。鸟名为鵌，似鵽而黄黑色，鼠如家鼠而短尾，穿地而共处，鼠内而鸟外。孔安国曰：共为雌雄，杜彦达曰：同穴止宿，养子互相哺食，长大乃止。张晏言不相为牝牡，守敬按：《尔雅 释鸟》，鸟为鵌，鼠为鼵。郭《注》云云，亦见《西山经》，郭《注》、郑《注》当同。鼠如
句，鼠字下当有名为鼵三字，与上文对。郭又俱引孔说、张说，此兼采之，惟参以杜说。《书 疏》引李 曰，鵌鼵，鸟鼠之名，共处一穴，天性然也。不如杜详。故因以名山。朱《笺》曰：沈约《宋书》，沙州甘谷岭北，有雀鼠同穴，或在山岭，或在平地。雀色白，鼠色黄，地生黄紫花草，便有雀鼠穴。此虽非本注，存之以广异闻。
积石在陇西河关县西南。守敬按：《汉志》金城郡河关，积石山在西南羌中。后汉、魏县属陇西。今曰大雪山，在西宁边外西南五百三十余里，黄河北岸。
《山海经》云：山在邓林山东，河所入也。戴云：案《山海[《西山》]经》郭璞《注》引此为《水经》之文，其《注》乃后人所托，[四七]不足据证。守敬按：见《西次三经 注》。
都野泽在武威县东北。会贞按：《漢志》武威郡武威，休屠澤在東北，古文以為豬 澤。《史记 夏本纪》作都野。后汉县属武威同。泽在今镇番县东北。
县在姑臧城北三百里，会贞按：《寰宇记》，县在番和县西北三百里。在今镇番县北。东北即休屠泽也，古文以为猪野也。朱《笺》曰：《禹贡》，至于猪野。其水上承姑臧武始泽，会贞按：《通鉴》晋永和十一年， 宋混军于武始大泽。《地形志》，襄城有武始泽。今水曰三坌河，俗呼为郭河，源出武威县南境重山中。泽水二源，东北流为一水，径姑臧县故城西，朱脱径字，戴、赵增。东北流，水侧有灵渊池。朱渊作源，《笺》曰：宋本作渊。戴、赵改。会贞按：残宋本、明钞
本并作渊。《寰宇记》，灵泉池在姑臧县南城中。《十六国春秋》，张玄靓五年，有大鸟集灵泉池。后 吕光太安三年，宴 僚于灵泉池。王隐《晋书》曰：汉末，博士炖赵作敦。煌侯瑾，善内学，语弟子曰：凉州城西，泉水当竭，有双阙起其上。朱脱起字，赵以《晋书 张轨传》校增，全、戴增同。会贞按：《类聚》六十二引王隐《晋书》有起字。至魏嘉平中，武威太守条茂，起学舍，筑阙于此泉。太守填水，造起门楼，与学阙相望。会贞按：《张轨传》略同。泉源徙发，赵徙改陡，云：陡，音斗，通作斗。《史记 封禅书》。成山斗入海。昌黎《答张十一诗》，斗觉霜毛一半加。皆其义也。全改同。重导于斯，故有灵渊之名也。泽水又东北流径马城东，守敬按：《地形志》武兴郡有马城县，取此城为名。──城即休屠县之故城也。守敬按：汉县属武威郡，后汉因，后省。《地形志》，襄城有休屠城。在今武威县北六十里。至后魏武兴郡有休屠县，则别一城矣。本匈奴休屠王都。──守敬按：《寰宇记》休屠城即汉休屠王所理之地。谓之马城河，又东北与横水合，水出姑臧城下，武威郡凉州治。守敬按：汉县为武威郡治，后汉、魏、晋因，后魏改曰休中，仍为郡治。今武威县治。州治见下。《地理风俗记》曰：汉武帝元朔三年，改雍赵有州字。曰凉州，以其金行，土地寒凉故也。守敬按：《晋志》略同。《释名》西方寒 。或曰河西土田薄，故曰 。迁于冀，全云：按《续志》 州刺史治汉阳陇县，其再迁冀，则中叶以后
事。会贞按：献帝时， 州治冀，见《魏志》阎温及《蜀志 马超传》。晋徙治此。守敬按：《通典》，魏、晋并置 州，理武威。盖建安十八年省 州，后魏文帝复置州于此，而晋因之也。王隐《晋书》曰：凉州有龙形，故曰卧龙城，南北七里。东西三里，本匈奴所筑也。会贞按：《类聚》八十三引王隐《晋书》此文，作 州城有卧龙形，足证此脱城字，卧字，惟七、三下并有十字，则非。《通鉴》晋升平三年，《注》引王隐，三作二，亦微误。《张轨传》作七里、三里，与此同。《后汉书 窦融传 注》引《西河旧事》， 州城，昔匈奴故盖臧城，后人音讹名姑臧。及张氏之世居也，朱及讹作乃，赵据黄本改，戴改同。守敬按：残宋本、明钞本并作及。《晋书》，自张轨为 州牧，至天锡，凡九世。又增筑四城，箱各千步。东城殖园果，命曰讲武场，北城殖园果，命曰玄武圃，皆有宫殿。守敬按：《御览》一百九十七引王隐《晋书》增筑以下同。中城内作四时宫，随节游幸，并旧城为五。街衢相通，二十二门。大缮宫殿观阁，采绮妆饰，拟中夏也。守敬按：《晋书》，张茂大城姑臧，修灵均台。又张骏于姑臧城南筑城，起谦光殿，画以五色，饰以金玉，穷尽珍巧。殿之四面各起一殿，东曰宜阳春殿，以春三月居之。南曰朱阳赤殿，夏三月居之。西曰政刑白殿，秋三月居之，北曰玄武黑殿，冬三月居之。又张重华母严氏居永训宫，所生母马氏居永寿宫，又张天锡居安昌门、平昌殿。皆可与此相参证。若后 、南 《载记》称北城、南城，又称朱明、青阳等门，及融明观、紫阁，大率仍张氏之旧也。其水侧城北流，注马城河。守敬按：水在今武威县东。河水
又东北，清涧水入焉，俗亦谓之为五涧水也。水出姑臧城东，而西北流注马城河。守敬按：《晋书 载记》，秃发檀率步骑三万，次于五涧。即此。《寰宇记》番和县下，引《周地图记》，青涧源与五涧水合流。分青涧、五涧为二，误。又姑臧县下云，五涧谷水，自番和县界北流入白海。水亦在今武威县东。河水又与长泉水合，水出姑臧东揟次县朱《笺》曰：按《汉 地理志》，揟次县属武威郡。孟康云，揟音子如反，次音咨。旧本作楫，误。守敬按：两《汉》、《后魏志》作揟，《晋志》作揖。汉县属武威郡，后汉、魏、晋因。后魏属昌松郡。在今古浪县北。王莽之播德也。西北历黄沙阜，而东北流注马城河，守敬按：今黄洋川出武威县东南，北流，又东北入郭河，盖即此水也。又东北径宣威县故城南，守敬按：汉县属武威郡，后汉、魏、晋因。后魏[《志》误作《宜盛》。]为武安郡治。在今镇番县南。又东北径平泽、晏然二亭东，守敬按：《汉志》，休屠，莽曰晏然。是休屠即晏然，此称晏然亭，似即王莽之县，而去休屠故城颇远，岂王莽改晏然时，有迁徙欤？《地形志》武兴郡有晏然县，盖又以亭为县也。又东北径武威县故城东。汉武帝太初四年，匈奴浑邪王杀休屠王，以其众置武威县，武威郡治。朱脱治字。赵增云：阎若璩曰，汉武帝太初四年，以休屠王地，置武威县，为武威郡治。县居班《志》之第二。戴增同。赵又云：齐召南曰，《本纪》元狩二年置武威、酒泉郡。《志》云，武威郡，太初四年开，则不同时矣。疑当以《纪》为是。按《功臣表》昆邪以元狩二年封，则《志》误也。善长又误仍之。守敬按：《注》匈奴浑邪王杀休屠王以其众云云，此明
明引《武纪》之文。疑郦氏本作元狩二年，后人据《汉志》改之。王莽更名张掖。《地理志》曰：谷水出姑臧南山，北至武威入海。届此水流两分，一水北入休屠泽，俗谓之为西海；一水又东径一百五十里入猪野，世谓之赵有为字。东海，通谓之都野矣。全云：《汉志》，武威郡姑臧县，南山，谷水所出，北至武威入海，行七百九十里。道元以为通谓之都野，是也。考苍 县南山， 陕水所出，北至揟次入海。休屠县都尉治熊水鄣。谷水、 陕水、熊水，皆泽之所属也。 ，师古曰，古松字也。陕音下陕反，两山之间也。 陕，陕名。守敬按：《一统志》三岔河自武威县东北流出边又三百余里潴为大泽，方广数十里，俗名鱼海子，即古休屠泽。但《水经注》谓其东别有潴野，与《汉志》谓休屠即潴野泽，异。而《括地志》谓都野泽在姑臧城东北二百八十里，似指今古浪县东 陕水出边所汇之泽为潴野泽也。
合离山在酒泉会水县东北。
合黎山也。赵云：按《元和志》合黎山，俗名要涂山，在张掖县西北二百里。《括地志》云，兰门山，一名合黎，误。《行都司志》，合黎山在甘州卫北四十里，迤逦至镇夷所，出石硖口三百里。一作合离。《禹贡锥指》，汉会水县故城在今肃州卫东北。《十六国春秋》，吕光遣吕纂讨段业，战于合离。羌谷水北至张掖县合黎山下，与弱水合，故因山为名曰合黎水。是合黎水即弱水也。守敬按：《史记 夏本纪 索隐》称郑玄引《地说》与《水经》同，惟变离作黎。马国翰云，《水经》合离即合黎，用今文《尚书》字。
《汉志》删丹下云，桑钦以为道弱水自此，西至酒泉合黎。谓至酒泉之会水县也。后汉、魏县属酒泉同。山在高台县北。
流沙地在张掖居延县东北。守敬按：《禹贡》余波入于流沙，《史记 夏本纪 集解》引马融、王肃云，流沙，地名。《汉志》张掖郡居延，居延泽在东[《集解》、《索隐》作西，误。]北，古文以为流沙。后汉、魏县属张掖同。泽在今张掖县东北一千六百里。
居延泽在其县故城东北。朱脱北字，赵以《汉志注》校增，戴增同。《尚书》所谓流沙者也。形如月生五日也。会贞按：《海内西经》郭《注》，今西海居延泽，《尚书》所谓流沙者，形如月生五日也。弱水入流沙，流沙，沙与水流行也。朱沙与水脱沙字，戴、赵增。会贞按：《汉书 司马相如传》，颜《注》引张揖云，流沙，沙与水流行也。亦言出钟山，守敬按：《海内西经》，流沙出钟山。西行极崦嵫之山，守敬按：《西山经》有崦嵫之山。郭《注》，日没所入山。在西海郡北。全云：此汉献帝时曹氏所置之西海郡，非新莽置于金城者也。守敬按：《续汉志》张掖居延属国《注》，献帝建安末，立为西海郡。《晋志》，献帝兴平二年，武威太守张雅请置。当是请置于兴平，至建安末始置也。在甘州府境。山有石赤、白色，以两石相打，则水润。打之不已，润尽则火出，山石皆然，炎起数丈，径赵作经。日不灭。有大黑风，自流沙出奄之，乃灭，其石如
初。言动火之事，发疾经年，故不敢轻近耳。守敬按：《山海经》但言崦嵫山中多砥砺。流沙又径浮渚，历壑市之国，又径于鸟山之东，朝云国，西历昆山，西南出于过瀛之山。赵云：按以上所引，本之《大荒经》，而有脱失。据本文历壑市，又有国曰泛叶，曰鸟山，曰淮山，曰朝云之国。《注》中过瀛之山四字，不知所出，盖道元旁撮以成文。会贞按：以上本《海内经》，赵以为《大荒经》，误矣。此《注》无泛叶。郝懿行以为脱，又浮渚不见《山海经》，惟《汉书 司马相如传》云，绝浮渚，涉流沙。张揖云，浮渚，流沙中渚也。郦参用以示博。《大荒西经》云：西南海之外，流沙出焉，径夏后开之东[四八]朱脱此二字，赵同，戴增。守敬按：明钞本、黄本有此二字。开上三嫔于天，得《九辩》与《九歌》焉。赵云：按郭璞解上三嫔于天，谓献美女于天帝。《朱子》以为当是启梦宾天。吴任臣曰，夏启三梦上宾于天，得传天帝之乐，如秦穆听钧天之奏，唐皇效霓裳之舞也。《楚辞》启棘宾商，九辩九歌正作宾字。开即启，避汉景帝讳。然《大荒西经》之文曰，西南海之外，赤水之南，流沙之西，有人珥两青蛇，乘两龙，名夏后开。开上三嫔于天，得《九辩》与《九歌》焉。则非夏启也。道元盖抄变其词。[四九]守敬按：毕沅、郝懿行皆以为夏启事，无异说。又历员丘不死山之西，朱脱山字，赵以《山海经》校增，戴增同。赵云：按此句员丘二字，出郭璞《注》，非《山海经》文。会贞按：《海内经》，流沙之东，有山名不死之山。山在流沙东，故此云历山西也。郭《注》，不死山即员丘。又
《海外南经 注》亦云，员丘山上有不死树，食之乃寿。入于南海。朱《笺》曰：据宋本补之西入于南海六字。戴、赵补同。会贞按：黄本、吴本，不死字在行末，后一行即是三危《经》文，不死下明有脱文。守敬按：残宋本不死后一行不明。再一行方是三危《经》文。故袁寿皆校云，钞本缺此一行空白，则朱所据本是也。《海内西经》，流沙西南行昆仑之虚，西南入海。此言历昆山，后出过瀛山，历不死山方入海，盖杂采为文。全云《汉志》张掖、酒泉、敦煌，多有水道，道元不之详，而泛滥于《山海经》，甚矣其蔽也。
三危山在敦煌县南。赵炖作敦，下同，云：炖煌之敦不从火。守敬按：历史、地志皆作敦，《集韵》作炖。段玉裁以为浅人改。汉县为敦煌郡治。后汉、魏、晋、后魏因。今敦煌县治。《经》三危山云云，与《注》所指之山异。《括地志》三危山在沙州敦煌县东南三十里。唐敦煌即今县治。
《山海经》曰：三危之山，三青鸟居之。是山也，广圆百里。守敬按：《西次三经》文。在鸟鼠山西，守敬按：《史记 夏本纪 索隐》，郑玄引《河图》及《地说》云，三危山在鸟鼠西南，与岷山相连。[五〇]《汉书 司马相如传》颜《注》引张揖，西南作西，郦氏以为据。盖因古人言三危非一，聊述闻见，与《经》表异同也。即《尚书》所谓窜三苗于三危也。守敬按：郭《注》，三危山，今在敦煌郡。《尚书》云，窜三苗于三危，是也。郦氏则藉以释鸟鼠西之山。《续汉志》首阳刘《注》引《地道记》，有三危，三苗所处。是郦所本。赵云，《禹贡锥指》曰，《正义》云三危山必是西裔，未知山之所在。郑玄引《地记》书曰，三危之山，在鸟鼠之西，南当岷山，则在积石之西南。《地记》乃妄书，言未必可信。要之，三
危山必在河之南也。渭按《水经》两引《山海经》以证《尚书》之三危，与《地记》略同。[五一]鸟鼠之西，南当岷山，则在今临洮府南，岷州卫北矣。又云，在积石之西南，殊不可晓。山南带黑水，盖以扶州之黑水，出素岭山，入白水者当之也，妄言无疑。三危山自当以在沙州者为是。《肃州旧志》云，白龙堆沙，东倚三危，北望蒲昌，是为西极要路。推其地望，可以得三危之形势矣。《地理今释》云，梁州黑水即今云南之金沙江，其源发于西蕃诺莫浑五巴什山分支之东，曰阿克达母必拉南，至塔城关入云南丽江府境，亦曰丽水，东南流至姚安府大姚县之左 乡北，打冲河自盐井卫来会之。又东入四川境，径会川卫南，又东至东川府，西折而东北流，径乌蒙府西北，马湖府南，又东径 州府南，入岷江。雍州黑水出陕西、甘肃塞外，南流至河州，入积石河，今俗名大通河是也。导川黑水，即今云南之澜沧江，其发源于西蕃诺莫浑五巴什山分支之西，曰阿克必拉，南流至你那山于云南界东岐。一支为漾备江，东南流，分注大理府之西洱海经流，入顺宁府境。其正支南行，绝云龙江而东南至云州北之分水岭，仍与漾备合。又南流至阿瓦国入南海。案金沙，澜沧一为梁州之黑水，一为导川之黑水，然皆非四大水之黑水也。昔人谓蕃名山川，皆以形色。西南夷地，水色多黑，故悉蒙黑名，如打冲、金沙、澜沧，俱得称黑水也。而真黑水之源，去澜沧之西三百余里，蕃名哈拉乌苏色禽，经蒙蕃，怒彝、猓猓界，由缅甸入南海，即佛书所谓黑水出阿耨达山东是也。禹迹之所不至。盖中国在阿耨达之东，故名震旦，所入大水，唯黄河一支，可见黑水阿耨达之东，实在中国之西南，未尝流入内地，故从古无人知其源委也。又云，案黑水之辨，诸家纷如。今考地图，《禹贡》之黑水有三，正不必强合。《水经注》所谓黑水，出张掖鸡山，至于炖煌，此雍州之
黑水也。《汉书 地理志》犍为郡南广县《注》云，汾关山，符黑水所出，北至僰道入江。唐樊绰亦以丽江为古黑水，云罗些城北有三危山，其水从山南行，上流出吐蕃界。薛季宣谓泸水为黑水，引郦道元说，黑水亦曰泸水，即若水，出姚州徼外，吐蕃界中。《山海经》黑水之间有若水，是也。以丽江之说为非。不知打冲河至大姚县即合金沙江，会流入岷江。薛氏之说，原与《汉志》相合，此梁州之黑水也。宋程大昌以澜沧江为黑水，李元阳《黑水辨》亦云，陇、蜀无入南海之水，唯滇之澜沧足以当之。而《元史》载劝农官张立道使交趾， 黑水以至其国。吴任臣《山海经注》亦以澜沧为古黑水，此导川之黑水也。盖雍州之黑水其源在黄河之北，梁州及导川之黑水，其源皆在黄河之南，有截然不相紊者，第以张掖、炖煌尚在内地，可以寻源，而求、而推其委而不得，遂托为越河伏流之说。夫昆仑为地轴，其山根连延起顿，包河南，接秦陇，直达长安为南山。黑水自炖煌而南，纵可越大河之伏流，其不能越河以南之南山也明矣。若狃于雍州三危既宅之说，此是言雍州分域以内，今终南、鸟鼠皆在河之南，而三危更在鸟鼠之南，其与雍州之黑水又何涉邪？然主泸水、丽江、澜沧之说者，亦皆以意度，未能确指水之分合。不知泸水、丽江，源异而流同；丽江、澜沧，源近而流别。分合言之，梁州之黑水，有两支，而与导川之黑水实为一地也。而古未有及之者，盖以二水僻在蕃界，隔蔽南山阻奥，从古未通中国。即魏之法显，唐之元奘，元世祖之南征，邱处机之西游，皆绕出昆仑以外，历西域诸国，至于滇南，总未尝经其地，但从入中国之支流，以古今分域配之，料约为某水、某水而已。今海内一统，西南徼外，咸入版图，爰遣使臣， 历其地，究源讨委，写图以志支派经络，了如指掌，诸家浮说有所折衷矣。《春秋传》曰：允姓之奸，居
于瓜州。会贞按：《左传 昭九年》文。瓜州，地名也。杜林曰：炖煌，古瓜州也。州之贡物，地出好瓜，民因氏之。会贞按：《汉志》敦煌，杜林以为古瓜州地，生美瓜。《御览》九百七十八。引《广志》，瓜之所出，以辽东、庐江、炖煌之种为美。瓜州之戎并于月氏者也。朱氏作氐。赵改云：月氏音支，不作氐。戴改同。会贞按：《寰宇记》引《十三州志》，瓜州之戎为月支所逐。[五二]汉武帝后元年，朱作后元二字。赵后元下增年字，云：齐氏召南曰，《本纪》分武威、酒泉为张掖、敦煌，在元鼎六年，置郡久矣，曰后元年者，《志》之误也。全、戴作元鼎六年四字。分酒泉置，南七里有鸣沙山，会贞按：《续汉志 注》引《耆旧记》，山有鸣沙之异。《元和志》，鳴沙山，一名神沙山，在燉煌縣南七里，其山積沙為之，峰巒危峭，四面皆沙 ，人登之即鳴，隨足頹落，經宿復如舊。故亦曰沙州也。会贞按：《晋书 张骏传》，分凉州西界三郡，置沙州。
朱圉山在天水北，冀城南。[五三]朱城讹作县。赵改云：冀县当作冀城，《注》故云即冀县。全、戴改同。守敬按：《禹贡》朱圉，《汉志》作朱圄，圉、圄同。北字衍文，推其故，盖传钞者误分冀为北异二字，后人觉其非，改异为冀，忘删北字耳。何自来治此书者皆不觉也？《汉志》天水郡冀，《禹贡》朱圄山在县南梧中聚。后汉县为汉阳郡治。《蜀志 姜维传 注》引《魏略》言天水郡治冀，盖魏复改汉阳为天水也。此称天水冀城，乃《经》作于三国魏人之确证。山在今伏羌县西南三十里。
即冀县，山有石鼓，《开山图》谓之天鼓山。九州岛害起则鸣，有常应。又云：石鼓山有石鼓，于星为河鼓，星动则石鼓鸣，石鼓鸣则秦土有殃。鸣浅殃万物，鸣深则殃君王矣。守敬按：《渭水》篇 朱圉之石鼓，本《十三州志》及《汉书 五行志》详 之。此别引《开山图》二条，盖故示博。
岷山在蜀郡湔氐道西。守敬按：《禹贡》岷山，《汉志》作崏山，此作湔氐道，足见《江水经》作氐道之为脱误。《汉志》蜀郡湔氐道，《禹贡》崏山在西徼外，后汉县属蜀郡同。至蜀属汶山郡，则作《经》者所不照也。山在今松番边外二百二十里，曰大分水岭。
《汉书》以为渎山者也。朱《笺》曰：《汉书 郊祀志》，自华以西，名山七，一曰渎山。渎山，蜀之岷山也。
熊耳山，朱作嶓 山。赵引全云：三字误，说见下。戴改熊耳山。在弘农卢氏县东。朱作南，全、赵同，戴改东。守敬按：《汉志》弘农郡卢氏，熊耳山在东。后汉、魏县属弘农同。山在今卢氏县东南。
是山也。谷水出其北林也。全云：按嶓 山当作墦 林，见《山海经》。且谷水出弘农黾池，与卢氏无涉。桑《经》郦《注》，于《谷水》篇悉本《山经》之旧，至此宁遂忘之？此篇专释《禹贡》山水泽地所在，墦 林非《禹贡》之所有，篇中独失去熊耳山，则嶓 二字即熊耳二字，简策零断，行间失次，后人率意填写，又假作《注》文以附会之，未可知也。《汉志》弘农郡卢氏县下云，熊耳山在东。东近于南，不
至相悬，说地理者，当以班《志》为据。
荆山在南郡临沮县东北。会贞按：《汉志》南郡临沮，《禹贡》南条荆山在东北。后汉县属南郡同。至魏属襄阳郡，则作《经》者偶忽之。山在今南漳县西南八十里。
东条山也。朱《笺》曰：东条未详。赵云：按《禹贡锥指》曰，《漳水注》亦引《地理志》曰，《禹贡》东条荆山，在临沮县之东北。是六朝《汉书》误本，道元袭用之耳。然既以临沮之荆山为东条矣，顾于蟠 下云南条山也，曾不思《禹贡》导蟠 至于荆山本相连属乎？从导 至敷浅原，旧说有三条之目。《地理志》云，《禹贡》北条荆山在褱德，南条荆山在临沮，而临洮之西顷不云是中条，既不袭用马融、王肃之说。郦氏前遵马、王，又杂采班氏，然以荆山为东条，则大缪矣。三条，郑玄又分为四列，导 为正阴列，西顷为次阴列，蟠 为次阳列，岷山为正阳列。胡渭曰，四列长于三条，或嫌其阴阳之名近怪，余曰，阴阳只作南北字用。朱子据导字分南北，实本康成，而又参以一行山河两戒之说。然则究东条也。
卞和得玉璞于是山，楚王不理，怀璧哭于其下，王后使玉人理之，朱脱王字、使字，戴增，全增二字于后下，赵同。所谓和氏之玉焉。会贞按：《韩非子 和氏》篇，楚人和氏得玉璞楚山中，献之厉王，王使玉人相之，曰石也，王以和为诳，刖其左足。及武王即位，又献之，复相曰石也。刖其右足。及文王即位，和乃抱其璞，而哭于楚山下，三日三夜，泪尽继之以血。王使玉人治之，得宝
玉焉，命曰和氏之璧。
内方山在江夏竟陵县东北。守敬按：《汉志》江夏郡竟陵，章山在东北，古文以为内方山。[五四]后汉县属江夏同，至吴属江夏，则作《经》者所不照也。山在今锺祥县西南，接荆门州界。
《禹贡》注章山也。赵云：顾氏祖禹曰，章山在安陆府东四十里，古文以为内方山。《左传 定公四年》，蔡侯、吴子、唐侯伐楚，舍舟于淮汭，自豫章与楚夹汉。《图经》云，豫章即章山也，一名障山。晋太安二年，华宏讨义阳贼张昌于江夏，败于障山，即此。
大别山在庐江安丰县西南。朱《笺》曰：《禹贡》，内方至于大别。孔《传》云，二山在荆州，汉所经也。孙云，荆州大别山在江夏郡，此庐江大别，疑非一山。赵云：按大别是鲁山，即古翼际山，不在安丰也。会贞按：《汉志》六安国安丰，《禹贡》大别山在西南。后汉县属庐江，魏属安丰，此称庐江安丰，盖魏安丰郡后省，仍属庐江也。山在今商城县南，罗田县北。守敬按：大别在安丰，班、郑无异说，故《水经》从之。自李吉甫以鲁山当大别，而后人多为所惑，然古谊不可易也。详见《江水》、《沔水》篇。
外方山，崧高是也。赵云：按《汉志》古文以 高为外方山。此条与前条参互。
桐柏山在南阳平氏县东南。守敬按：《汉志》南阳郡平氏，《禹贡》桐柏大复山在东南。后汉、魏县属南阳同。山在今桐柏县西南三十里。
陪尾山在江夏安陆县东北。守敬按：《禹贡》陪尾，《汉志》作倍尾。云江夏郡安陆，横尾山在
东北，古文以为倍尾山。后汉、魏县属江夏同。山在今安陆县北六十里。赵云：按胡渭曰，禹导陪尾，实为泗水。泗出陪尾，见《博物志》。然则不在江夏安陵也。
衡山在长沙湘南县南。会贞按：《汉志》长沙国湘南，《禹贡》衡山在东南。后汉、吴初县属长沙同。山在今衡山县西三十里。
禹治洪水，血赵作用白二字。马祭衡山，于是得金简玉字之书。按省玉字，得通水理也。朱《笺》曰：《吴越春秋》，禹登衡山，血白马以祭。梦玄夷使者，告以神书。发覆釜山，得金简玉字，通水之理。会贞按：《吴越春秋》所 ，乃会稽山之事。《渐江水》篇载之。故《方舆纪要》引《舆地志》，会稽山一名衡山。《湘水》篇禹治洪水云云，则以湘南之衡山当之，此《注》同。而朱氏亦未遑深考也。
九江地在长沙下隽，朱作嶲，戴讹巂，赵改隽。守敬按：残宋本、明抄本作隽。县西北。守敬按：《汉志》长沙国有下隽县。后汉、吴县属长沙郡，依《经》则九江在今巴陵县。全云，据《汉志》九江在庐江寻阳县南，王伯厚谓以九江为洞庭，本于《水经》，胡、晁、曾因之。指此条也。予观《经》之所据，当是《楚地记》所云，巴陵、潇湘之渊，在九江之间者。善长《注》曾不及之，宁有遗忘？其疏九江，专主刘歆湖汉九水之说。一见于《江水》篇，再见于《赣水》篇，至《湘水》篇，绝不以九江与之，将无谓善长于《经》有异同耶？则宜纠正之矣。今不论列一言，何也？夫九江与东陵相首尾，以九江为湖汉，则东陵当在庐江，以九江为洞庭，则东陵当在巴陵，无两可也。今《水经》云，九江在长沙下隽，而又云，东陵在庐江金兰，自相矛盾，有是理乎？殆不学之人，见行间脱烂，从而妄补之，而不能掩其败阙也。至于九江之不当为洞庭，则
夏柯山已疑之，而胡梅 尤疑之。北宋以来，大儒数十辈，考正审定，而终不得其是，抑九江固不可以言地，若九江地果是《经》文，则如大伾地，善长亦必指其失也。赵云，按全氏之说甚辨，但此条决非后人添补，道元专附班固，故不以洞庭为九江，而又不敢显斥《水经》，存而不论，未可知也。守敬按：《禹贡》之九江有二，九江孔殷，荆州之九江也。东至于澧，过九江。《导江》之九江也。荆州之九江，当从《山海经》所云，沅澧之风，交潇湘之浦，是在九江之间。若《导江》之九江，在寻阳，《汉志》应劭说不可易也。但此义晦盲久矣，别详余《禹贡本义》。
云梦泽在南郡华容县之东。会贞按：《汉志》南郡华容，云梦泽在南。后汉、吴属南郡同。泽在今华容县南。
东陵地在庐江金兰县西北。朱九江至金兰县西北为一条，《笺》曰：前、后《汉志》庐江郡无金兰县，孙按，《汉志》庐江郡《注》云，金兰西北有东陵乡。《水经》三十二卷《注》中有金兰县。赵云：按《汉志》庐江郡下云，金兰西北有东陵乡。顾祖禹曰，金兰县亦见《汉志》苏林《注》。检今本《汉书 注》，非苏林也。又曰，或以为三国魏所置县。晋废。盖在大苏山东。胡渭曰，金兰，汉初有是县，中废。故《志》不书。晋、宋间复置。故郦《注》据以为言，当在固始西南，南直黄梅之北矣。今考善长《注》所说金兰县，见《决水》篇，而《晋》、《宋志》则又无之。宛溪、东樵所言，均未的也。
敷浅原地在豫章历陵县西。赵改南，云：《汉志 注》校改。师古亦云在豫章历陵南。会贞按：残宋本、明钞本并作西南。《汉志》豫章郡历陵，傅易川在南，古文以为傅浅原。傅、敷通用。后汉县
属豫章同，至吴属鄱阳，则作《经》者所不照也。原在今德安县西南。
彭蠡泽在豫章彭泽县西北。朱脱西字。赵增云：《汉志》分《注》在西。师古曰，在西北，从之。戴增同。守敬按：《汉志》豫章郡彭泽，《禹贡》彭蠡泽在西。西可以该西北也。后汉、吴县属豫章同。泽在今彭泽县西南。朱敷浅原至此连为一条，赵九江地至此连为一条，戴改。
《尚书》所谓彭蠡既猪，阳鸟攸居也。守敬按：《禹贡》文。
中江在丹阳芜湖县西南，朱脱西字，赵据《汉志》增，戴增同。东至会稽阳羡县，入于海。守敬按：《汉志》丹阳郡芜湖，中江出西南，东至阳羡入海。后汉、吴，蕉湖属丹阳同。阳羡惟汉属会稽。后汉、吴属吴郡。《经》称会稽阳羡，就《汉志》为说也。故中江出今芜湖县西，东至镇洋县入海。
震泽在 县南五十里。守敬按：《汉志》会稽郡吴，具区泽在西，古文以为震泽。后汉、吴县属吴郡，泽在今吴县西南。
北江在毗陵北界，东入于海。守敬按：《汉志》会稽郡毗陵，北江在北，东入海。后汉、吴县属吴郡，北江在毗陵县北。[五五]赵按《水经》此条是本《汉志》以成书，非《禹贡》之三江也。班《志》会稽郡吴县下云，具区泽在西，古文以为震泽。南江在南，东入海，扬州川。以震泽为南江，殆是误读班《书》耳。郦道元《沔水注》亦以具区为南江，且合石城分江水为一条，盖承其缪。孔安国《导江传》云，有北，有中，有南可知。《导漾传》云，自彭蠡江分为三，入震泽。夫彭蠡未尝分为三也，且亦未尝入震泽也。夫江流祇一川
耳，《禹贡》漾水下之北江，即《江水》下之中江，所谓江汉朝宗于海者也。故师古于北江曰，自彭蠡江分为三，遂为北江而入海。又于中江下云，亦自彭蠡出。班《志》之所谓中江出芜湖，西南至阳羡入海者，的是后来人力为之。断非禹迹也。《禹贡锥指》曰，苏氏曰，豫章江入彭蠡而东至海为南江。岷江，江之经流，会彭蠡以入海为中江。汉自北入江，会彭蠡为北江。苏氏之说，人或疑之，及阅徐坚《初学记》引郑康成《书 注》以证三江，曰左合汉为北江，右会彭蠡为南江，岷江居其中，则为中江。故《书》称东为中江者，明岷江至彭蠡与南北合，始得称中也。始知苏氏所说，东汉时固已有之。又曰，《越语》子胥曰，吴之与越也，三江环之，民无所移。韦昭《注》云，三江，松江、钱塘、浦阳江也。又范蠡曰，与我争三江、五湖之利者，非吴邪？三江亦当从韦解。然此但可以解《国语》耳。《水经 沔水》下篇《注》引郭景纯曰，三江者，岷江、松江、浙江也。愚谓以此当《国语》之三江，更长于韦。何也？《汉志》毗陵县季札所居，北江在北，是岷江正环吴之境，而韦独遗之。郦元云，浙江于余暨东合浦阳江，是浦阳、钱塘，浑涛入海，而韦强分为二，故以岷江易浦阳，较长也。然终不可以释《禹贡》，盖松江乃震泽之下流，以松江为中江，浙江为南江，与《导水》之文相背戾矣。又曰，《职方氏》荆州曰，其川江汉，扬州曰，其川三江，与《禹贡》同。盖荆州未会彭蠡，故但称江汉，及至扬州则江汉与彭蠡参会，故有三江之目。二经若合符节。朱自中江下至此连为一条，赵同，戴改。
峄阳山在下邳县之西。会贞按：《汉志》东海郡下邳，古文以为峄阳。后汉、魏县属下邳，山在旧邳州西北六里。又后儒多以邹峄为峄阳，可备一说。
羽山在东海祝其县南也。会贞按：《汉志》东海郡祝其，《禹贡》羽山在南。后汉、魏县属东海同。山在今海州西北。赵峄阳下至此连为一条。
县即王莽之犹亭也。赵云：按此文与《淮水》篇复出。《尚书》殛鲧于羽山，会贞按：《舜典》文。谓是山也。山西有羽渊，会贞按：《释例》郯地内，羽渊在祝其县西，羽山西南。禹父之所化，其神为黄能戴作熊。以入渊矣。会贞按：见《晋语》。故《山海经》曰：洪水滔天，鲧窃帝之息壤以堙水，不待帝命。帝令祝融杀鲧羽郊者也。会贞按：《海内经》文。
陶丘在济阴定陶县之西南。[五六]会贞按：《汉志》济阴郡定陶，《禹贡》陶丘在西南。后汉、魏县为济阴郡治，同丘在今定陶县西南七里。
陶丘，丘再成也。会贞按：见《尔雅 释丘》。
菏泽在定陶县东。会贞按：《汉志》济阴郡，《禹贡》荷泽在定陶东。荷一作菏，泽在今菏泽县东南三十里。
雷泽在济阴成阳县西北。会贞按：《汉志》济阴郡成阳，《禹贡》雷泽在西北。后汉、魏县属济阴同。泽在今灌州东南，接菏泽县界。
菏水在山阳湖陆县南。全云：菏泽在定陶，班《志》语也。菏水在湖陆，孔《传》及许氏《说文》语
也。二菏有上下之分，故《水经》兼引之，而胡渭哓哓于此，抑昧矣。会贞按：《汉志》山阳郡湖陵，《禹贡》浮于淮、泗，通于河，[当作菏。]水在南。后汉、魏县曰湖陆，属山阳同。水在今鱼台县南。此菏水亦本班《志》，全偶失检。
蒙山在太山蒙阴县西南。守敬按：《汉志》泰山郡蒙阴，《禹贡》蒙山在西南。后汉、魏无此县。《经》称太山蒙阴，据《汉志》为说也。山在今蒙阴县南四十里。
大野泽在山阳巨野县东北。守敬按：《漢志》山陽郡鉅 [古野字。]大 澤在北。后汉、魏县属山阳同。泽在今巨野县北。
大邳地在河南成皋县北。守敬按：《禹贡》大伾，《史记》作大邳。《汉志 总序》作大伾，《汉志》河南郡成 不载大邳。后汉、魏县属河南同。《续志 注》，《禹贡》至于大岯。张揖云，成 县山。《经》与张揖同。在今泛水县北。朱自菏泽下至此连为一条，赵同，戴改。
《尔雅》曰：山一成谓之邳，守敬按：《释山》文。然则大邳山名，非地之名也。朱《笺》曰：《禹贡》东过洛汭，至于大伾。郑玄《注》云，大岯在修武、武德之界。张揖云，成 县山也。臣瓒《汉书 注》云，修武、武德无此山，而成 山又不一成，今黎阳县山临河，是大岯也。
明都泽在梁郡睢阳县东北。会贞按：《禹贡》孟猪，《史记》作明都，《汉志》作盟诸，云，梁国睢阳县，《禹贡》盟诸泽在东北。后汉县属梁国同。魏受禅后，改国为郡。《魏志 卢毓传》魏初为梁郡太守，可证。
至明帝太和六年，元城王悌改封于梁以后，复为梁国矣。此称梁郡睢阳，此《经》作于太和六年以前之确证。泽在今商邱县东北。
益州沱水在蜀郡汶江县西南。守敬按：《汉志》蜀郡汶江，江沱在西南，东入江。后汉汶江道属蜀郡同。至蜀，属汶山郡，则作《经》者所不照也。水当即今理番厅之孟董沟，惟不自江出，盖有变迁。其一在郫县西南，皆还入江。会贞按：《汉志》蜀郡郫县，《禹贡》江沱在西，东入大江。后汉、蜀属蜀郡同。水盖即今灌县之太平河，东南流至泸州入江者也。
荆州沱水在南郡枝江县。会贞按：《汉志》南郡枝江，江沱出西，东入江。后汉、吴，县属南郡同。水在今枝江县东。《寰宇记》所谓南为外江者，岷江之正流也，北为内江者，沱水也。今则南江微而北江盛矣。全云，汶江县之沱，为开明所凿。郫县之沱，是湔塴江，李冰所堰，皆非禹迹也。顾祖禹尝疑之，而不能指沱之所在，岂益州无沱水乎？予谓《江水》篇都安县下《注》云， 江水出焉；武阳县下《注》云， 江水入焉。 江出江，入江，与沱义合。《禹贡锥指》亦曰，江原县邿 水，近世谓之大皁江者，岷江之正流，而班氏以为首受江。故郑康成云沱之类。以此当《禹贡》梁州之沱，或庶几焉。荆州之沱，惟枝江足以当之。赵云，按全氏此言亦未的。梁、荆二州之沱，当主夷水，故皆有沱 既道之文。而《导江》云，东别为沱，又东至于澧。直以江沱与醴水相接连。而《导漾》下不别出沱水，是其明证也。详见《夷水》篇。守敬按：梁、荆之沱，全一主班《志》，一不主班《志》，其说是也。赵乃以一夷水该之，不知夷水不自江出也，驳其彼篇。
三澨池在南郡邔县之北，朱讹作三澨地之南，在邛县之北。《笺》曰：邛县，误。《汉志》南郡有邔县，疑转写讹也。赵作三澨池在南郡邔县之北，云：《禹贡锥指》曰，《水经》三澨池，今本作地字为是，然自郦道元时已 。观《注》云池流可见。傅寅《集解》引此亦作池，明地字乃近世所改。一清按：《水经》自明正、嘉以来，屡经各家校刊，改池为地，池虽误文，实古本也，故不从俗改作地字耳。全与赵同。戴据《注》称《经》云邔县北沱，作三澨地在南郡邔县北沱。守敬按：北沱实不成语，戴读《注》文不审，故臆改。汉南郡邔县不载三澨，后汉县属南郡同。至魏属襄阳，则《经》偶忽之。依《经》，三澨在今宜城县北，朱自明都泽以下至此连为一条，赵同，戴改。
《尚书》曰：导汉水过三澨。守敬按：《禹贡》文。《地说》曰：沔水东行过三澨，合流触大别山陂，何焯校改陂作阪，戴、赵改同。守敬按：非也，详见《沔水注》中东行触大别之陂下。故马融、郑玄、王肃、孔安国等，咸以为三澨，水名也。守敬按：孔《传》，三澨，水名。许慎言：澨者，埤增水边土，人所止也。按《春秋左传》曰：戴删曰字。文公十有六年，楚军次于句澨，守敬按：杜《注》，楚西界。以伐诸庸。宣公四年，楚令尹子越师于漳澨。守敬按：杜《注》，漳水边。定公四年，左司马戍败 师于雍澨。守敬按：杜无《注》。昭公二十三年，司马薳越缢于蓬澨。朱《笺》曰：《左传》作薳澨。戴同。赵云：按胡渭云，盖以上文有薳字而误。宋绍兴间，括苍李如箎作《东园丛说》，引《左传》正作蓬澨，可知《世本》
之非，当据六朝旧典以正之也。杜《注》，薳澨楚地。服虔或谓之邑，又谓之地。京相璠朱有曰字，赵同，戴改。杜预亦云：水际及边地名也。赵云：按《春秋 成十五年 传》，则决睢澨。杜预《注》曰，澨，水涯。会贞按：《楚辞 九歌》王逸《注》同。今南阳、淯阳二县之间，淯水之滨，有南澨、北澨矣。会贞按：《汉志》，南阳郡宛有北澨山，淯阳有南澨聚，此淯阳当增宛字。《淯水》篇，淯水左右旧有二澨，所谓南澨、北澨者，水侧之濆。而诸儒之论，水陆相半，又无山源出处之所，津途关路，惟郑玄及刘澄之言在竟陵县界。会贞按：《史记 夏本纪 集解》引郑玄曰，在江夏竟陵之界。《经》云邔县北沱，然沱流多矣，朱《笺》曰：孙云，池并当作沱。赵云：按徐锴《说文解字系传》曰，沱沼之沱，通用此字，今别作池，非是。观楚金所释，则古字通作沱。故曹粹中《诗传 旱麓》篇，以出旱山之池水为沱水也。此与江沱之沱，声画 同而义异。守敬按：道元盖 括《经》文语，非谓经沱在北字下也。戴氏据以改《经》，疏甚。论者疑焉，朱论上有而字，赵同，戴删。而不能辨其所在。赵而依孙 校改亦，云：按此篇惟释《禹贡》山水泽地所在，不及其它，而忽出池字，所以后人改三澨池为三澨地也。《索隐》引《水经》亦云，三澨，地名。今竟陵有三参水，俗云是三澨水，参音去声。《方舆纪要》亦曰，三汊水在竟陵南三十里，汊读曰叉，即《禹贡》三澨故地也。最为低洼。然道元又明明注为池字，则非传写之误可知，而不能正其缪，殆强弩之末，博
学好奇，或未致思耳。守敬按：此篇专释《禹贡》山水泽地，大率本《汉志》，而不释水，[惟有菏水一条。]以各水已见《水经》也。然太原、覃怀、大陆、九河、荥播、蔡蒙、原隰、孟津、醴皆不载，而霍山、陇山不见《禹贡》者乃窜入之，嵩高与外方两载，以荆山为东条，与马融、王肃大异。以九江在下隽县西北，与《汉志》大异。以谷水出嶓 ，可云传抄之误，而以开明之所凿，李冰之所堰，属《禹贡》之沱，其它名称不合，方位差池，不可枚举，与旧说多异。此必非出着《水经》者一人之手。郦《注》详略殊甚，大抵已见《水经注》者略之，然如历陵之敷浅原，下隽之九江，不见《水经注》，亦不着一字。而已见《水经注》者如朱圉山石鼓事，见《渭水》篇，衡山血马事，见《湘水》篇，羽山鲧化黄熊事，见《淮水》篇。大邳引《尔雅》山一成谓之邳，见《河水注》，而皆复载之。又如内方《注》云，《禹贡》注章山也，此郑康成引《地理志》说，何以不标所出？至敦物在扶风武功县西南，何以复以华山为敦物？此明明不学者妄加。又《积石山注》引《山海经》郭璞以为《水经》之文，则尤非郦氏所及知矣。郭氏何能引郦《注》？戴氏以郭此注，为后人所伪托，是也。
右《禹贡山水泽地所在》凡六十。全云：按六十之目，芟去陇山之误文，改正嶓 山之讹字，厘定三澨池之标目，斯为合。前人读《水经注》者，至此大氐以将毕业，神疲力索，不复细讨，于是陇山窜入，熊耳丧职，而三澨池且为寄公矣，可发一笑也。
校记
[一]　「浙音折，晋灼音逝，非也」　按：《项羽本记 索隐》引韦昭谓晋灼音逝，但《秦始皇本纪 集解》引「晋灼曰：其流东至会稽山阴而西折，故称浙。音折。」不作「逝」，或韦昭所见本误作「逝」耳。标点本《史记》未对照校正。
[二]　「引见《吴志 虞翻传 注》」　按：沈氏《疏证》亦云：「见《吴志 虞翻传 注》。」
[三]　「宋本作都尉。赵云：始新无都尉」　按：《吴书 贺齐传》，建安八年，候官既平而建安复乱，齐进兵建安，立都尉府，是岁八年也。十三年齐始表立叶乡为始新县，立都尉府时尚无始新县。（「赵云……」一句，今据台北本删。）
[四]　「县南有孝子夏先墓……诸书并作孝先，与此异，未知谁脱谁衍」　按：沈氏《疏证》，「夏」字下补「先」字，引《寰宇记》睦州人物中语为据，云：「按此脱一孝字。此与殿本同脱。」
[五]　「《御览》四十六引此作峻」　按：今影宋本亦讹作「后」，不作「峻」。
[六]　「赵蛟改浣，云：《御览》引此作浣」　按：今影宋本《御览》四十六天目山条引《水经注》作「蛟」，不作「浣」。
[七]　「《一统志》，桐溪源出昌化县西」　按：《清一统志》杭州、严州均有桐溪，皆无此语。
[八]　「当是孙坚父锺，孙亮立庙，称曰太祖者」　按：赵氏误。《吴志》孙亮太平元年为权立庙，称太
祖庙。见裴《注》引《吴历》，非为「锺」也。
[九]　「《晋书 谢安传》，尝往临安山中，坐石室，临浚谷」　按：《注》言郡，则当在作太守时。此十二字可省。临安县属吴兴郡。「游县」犹言「行县」。
[一〇]「浙江又东径乌伤县北，王莽改曰乌孝，《郡国志》谓之乌伤……此句驳文」　按：此句非驳文，熊氏未细绎《注》文耳。《注》先出乌伤县，次 王莽改名，后 《郡国志》复旧名，层次井然。检班《志》，乌伤下班注莽曰乌孝，郦氏《注》引莽改名，岂未见班《志》？
[一一]「衔鼓之兴欲，令聋者远闻」　按：『兴欲』原作「故」，「聋」原作「袭」，朱《笺》引《异苑》文多误，脱一「兴」字，「欲」讹「故」，「聋」讹「袭」，依《类聚》七十二校正。
[一二]「《御览》……《舆地广记》引与《寰宇记》同」　按：《元和志》二十七义乌县下亦作「衔土」，但未言出《异苑》。
[一三]「自《舆地志》云，谷江……后人多为所惑」　按：沈氏《疏证》改「谷」作「縠」，引《寰宇记》龙游县下唐武德四年置縠州，云：「盖亦取此水为名。殿本与赵本作谷，皆误。」今按：《元和志》二十七盈州县下亦云：「縠水在县东南一里」。与熊氏说异。顾氏《方舆纪要》九十三亦作「縠溪」，云唐初置州以此。
  </div>
  <div class="pagination">
   <a href="水经注疏_page75.html">
    上一页
   </a>
   <span>
    ...
   </span>
   <a href="水经注疏_page71.html">
    71
   </a>
   <a href="水经注疏_page72.html">
    72
   </a>
   <a href="水经注疏_page73.html">
    73
   </a>
   <a href="水经注疏_page74.html">
    74
   </a>
   <a href="水经注疏_page75.html">
    75
   </a>
   <span class="current-page">
    76
   </span>
   <a href="水经注疏_page77.html">
    77
   </a>
   <a href="水经注疏_page77.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
