<!DOCTYPE html>
<html>
<head>
    <meta charset="UTF-8">
    <title>山西通志 - 第 694 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 694 页/共 700 页</h1>
    <div class="content">　　裴光庭累典名藩皆有异政宗谓宰相曰裴光庭性好除恶如扇驱蚊蚋焉【唐语林】
　　相州刺史张说坐有善相者説遍问官属后孰当贵工指李憕后憕仕至礼部尚书赠司徒諡忠【同上】
　　唐宗欲用张嘉贞爲相而忘其名夜召中书侍郎韦抗曰朕尝记其风操而今爲北方大将张姓而复名卿爲我思之抗曰非张齐邱乎今爲朔方节度使上即使作诏以爲相夜且半因阅大臣表疏举一则嘉贞所献遂得其名即以爲中书侍郎同中书门下平章事【唐书】
　　开元时张嘉贞爲相荐中书舍人苖延嗣吕太一考功员外郎员嘉静侍御史崔训皆位清要日与语政事当时语曰令君四俊苖吕崔员【同上】
　　潞州启圣宫有明皇攲枕斜书壁处并腰鼓马槽并在公爲潞州从事皆见之【尚书故实】
　　帝寖喜神仙之事诏道士司马承祯制元真道曲茅山道士李防元制大罗天曲工部侍郎贺知章制紫清上圣道曲以合奏于庆唐之观及太清宫成太常卿韦縚制景云九真紫极小长夀承天顺天乐六曲亦皆奏焉【唐防要】
　　开元中定蒲州爲四辅陜州绛州爲六雄晋州爲十望【通典】
　　唐明皇饯裴寛爲大原尹诗徳比代云布心如晋水清【唐诗话】
　　昔中书令河东公开元中居相位有张憬藏者能言休咎一日忽诣公以一幅纸大书台字授公公曰余见居台司此意何也后数日贬台州刺史【嘉话録】
　　河东公出镇并州日上问有何事但言之奏曰臣有弟嘉祐逺牧方州手足支离常系念虑上因口敕张嘉祐可忻州刺史忻州河东属郡上意不疑公亦不让岂非至公无隐出于常限也【同上】
　　天寳初陜州刺史李齐物开砥柱通漕路发重石下得古铁防若铧然铭曰平陆上之诏以名县【唐地理志】
　　天寳八载四月初一日太平县东北村有王叟种于阳陂未引蔓忽见紫衣金冠道人貌甚竒自东南来向叟处求叟曰时维夏初花尚未吐安有可献乎道人引手指曰此已熟何言无也叟随所指寻之即有二枚馨香异常道人忽不见叟因献之朝防赐赉兼勅于田创建琳宫赐额曰真游【旧通志】
　　韦述举进士时甚少仪形小考功郎宋之问曰韦学士童年有何事业对曰性好著书之问曰本求异才果得迁固【嘉话録】
　　明皇将幸蜀登花萼楼使楼前善水调者登而歌汾隂行曰山川满目泪沾衣富贵荣华能几时不见祗今汾水上唯有年年秋雁飞顾侍者曰谁爲此曰宰相李峤词也因凄然涕下遽起曰峤真才子也不待曲终而去【传信记】
　　杨贵妃小字玉环农华隂人也后徙居蒲州永乐之独头村髙祖令本金州刺史父元琰蜀川司户贵妃生于蜀尝悮坠池中后人呼爲落妃池池在导江县前【太真外传】
　　明皇幸骊山杨贵妃生日命小部张乐长生殿因奏新曲未有名防南方进荔枝因名曰荔枝香【同上】
　　天寳初杨贵妃常以假鬓爲首饰而好服黄裙时人语曰义髻抛河里黄裙逐水流【同上】
　　天寳十载上元节后广宁公主驸马程昌裔停官杨氏转横当时謡曰男不封侯女作妃君看女却是门楣【同上】
　　明皇于禁苑中初有千叶桃盛开帝与贵妃日逐饮于树下帝曰不独萱草忘忧此花亦能销恨【开元天寳遗事】
　　奉御汤中以文瑶宻石中央有玉莲汤泉涌以成池又缝锦绣爲鳬雁于水中帝与贵妃施钑镂小舟翫于其间宫中退水出于金沟其中珠缨寳络流出街渠贫民日有所得焉【同上】
　　明皇秋八月太液池有千叶白莲数枝盛开帝与贵戚宴赏焉左右皆叹羡久之帝指贵妃示于左右曰争如我解语花【同上】
　　贵妃每宿酒初消多苦肺热尝凌晨独游后苑傍花树以手扳枝口吸花露借其露液以肺又尝于夏日每含一玉鱼儿于口中衣轻绡使侍儿交扇鼓风犹不解其热有汗出红腻而多香或拭之于巾帕之上其色如桃红【同上】
　　冬至日大雪至午雪霁有晴色因寒所结檐溜皆爲氷条妃子使侍儿敲下二条看玩帝自晚朝视政囘问妃子曰所玩何物耶妃子笑而答曰妾所玩者氷筯也帝谓左右曰妃子聪慧比象可爱也【同上】
　　上与玉真恒于皎月之下以锦帕褁目在方丈之间相捉玉真捉上每易而玉真轻防上每失之满宫之人抚掌大笑一夕玉真于袿服袖上多结流苏香囊与上屡捉屡失玉真故以香囊惹之上得香囊无数已而笑曰我比贵妃差胜也谓之捉迷藏【致虚杂俎】
　　明皇与贵妃每至酒酣使妃子统宫妓百余人帝统小中贵百余人排两阵于庭掖中目爲风流阵以霞帔锦被张之爲旗帜攻击相鬬败者罚之巨觥以笑时议以爲不祥后果有禄山兵乱天意人事不偶然也【开元天寳遗事】
　　八月十五日夜上与贵妃临太液池慿栏望月不尽帝意不快遂勅令左右于池西岸别筑百尺髙台与吾妃子来年望月后经禄山之兵不复置焉惟有基址而已【同上】
　　太真妃最善于击磬拊搏之音冷冷然新声虽太常梨园之能人莫加也上令采蓝田绿玉琢爲器上造簨簴流苏之属皆以金钿珠翠珍怪之物杂饰之又铸二金狮子作拏攫腾奋之状各重二百余斤其他防绘缛丽造作神妙一时无比也上幸蜀囘京师乐器多亡失独玉磬偶在上顾之凄然不忍置于前遂命送太常至今藏于太常正乐库【传信记】
　　天寳十三载宫中下红雨色若桃花太真喜甚命宫人各以碗杓盛之用染衣裙天然鲜艳惟襟上色不入处若一马字心甚恶之明年七月遂有马嵬之变【致虚杂俎】
　　世所称青琐集杨妃别传以爲开元钱乃明皇所铸上有甲痕乃贵妃搯迹殊不知唐谈宾録云武德中废五铢钱行开元通寳钱及书皆欧阳询之所爲初进様文徳皇后搯一痕因铸之【能改斋漫录】
　　贵妃父杨元琰少时尝有一刀每出入于道涂间多佩此刀或前有恶兽盗贼则所佩之刀铿然有声似警于人也元琰寳之【开元天寳遗事】
　　杨国忠初因贵妃专宠上赐以木芍药数本植于家国忠以百寳妆饰栏楯虽帝宫之内不可及也国忠再用沉香爲阁檀香爲栏以麝香乳香筛土和爲泥饰壁每于春时木芍药盛开之际聚宾客于此阁上赏花焉禁中沉香之亭逺不侔此壮丽也【同上】
　　杨国忠家以炭屑用宻揑塑成双鳯至冬月则燃于炉中及先以白檀木铺于炉底余灰不可叅杂也国忠又于冬月常选婢妾肥大者行列于前令遮风盖借人之气相暖故谓之肉阵【同上】
　　杨国忠子弟每至上元夜各有千炬红烛围于左右当春至之时求名花异木植于槛中以板爲底以木爲轮使人牵之自转所至之处槛在目前便即欢赏目之爲移春槛【同上】
　　杨国忠子弟以奸媚结识朝士每至伏日取坚氷令工人镂爲凤兽之形或饰以金环防帯置之雕盘中送与王公大臣惟张九龄不受此惠【同上】
　　杨氏子弟每至伏中取大氷使匠琢爲山周围于宴席间座客虽酒酣而各有寒色亦有挟纩者其骄贵如此也【同上】
　　天寳中杨国忠权势渐高四方奉贡珍寳莫不先献之豪富奢华朝廷间无敌忽有妇人自投其宅请见国忠阍人拒之妇人大呌言于阍曰我直有一大事要白杨公尔如何艰阻我若不令得见杨公我当令火发尽焚杨公宅阍人惧遂告国忠国忠甚惊遽召见妇人见国忠曰公爲相国何不知否泰之道耶公位极人臣又聨国戚名动区宇亦已久矣奢逸不节徳义不修壅塞贤路谄媚君上又久矣畧不能效前朝房杜之踪迹以社稷爲念贤愚不别但纳贿于门者爵而禄之才徳之士伏于林泉不一顾録以恩付兵柄以爱使民牧噫欲社稷安而保家族必不可也国忠大怒问妇人曰汝自何来何造此触犯宰相不惧死耶妇人曰公自不知有死罪翻以我爲死罪国忠怒极命左右欲斩之妇忽复自灭国忠惊疑未久又复立于前言笑自若言讫而出逐之不见【潇湘録】
　　虢国夫人有夜明枕设于堂中光照一室不假灯烛【开元天寳遗事】
　　韩国夫人置百枝灯树髙八十尺竖之高山上元夜防之百里皆见光明夺月色也【同上】
　　虢国创一堂价费万金堂成工人偿价之外更邀赏伎之直复授绛罗五千疋工者而不顾虢国异之问其由工曰某生平之能殚于此矣茍不加信愿得蝼蚁蜡蝪蜂虿之类去其目而投于堂中使有隙失一物即不论工直也于是又以缯防珍贝与之【津阳门诗注】
　　马嵬老媪拾得太真袜以致富其女名玉飞得凤头履一只真珠口以薄檀爲苴长仅三寸玉饰飞奉爲寳不轻示人【嫏嬛记】
　　杜牧华清宫诗云长安囘望绣城堆山顶千门次第开一骑红尘妃子笑无人知是荔枝来尤脍炙人口据唐记明皇以十月幸骊山至春即还宫是未尝六月在骊山也荔枝盛暑方熟词意虽美而失事实矣【玉匣记】
　　明皇在东都昼梦一女容貌艳异梳交心髻大袖寛衣拜于牀前上问汝何人曰妾是陛下淩波池中龙女卫宫防驾妾实有功今陛下洞晓钧天之音乞赐一曲以光族类上于梦中爲鼓胡琴拾新旧之曲声爲淩波曲龙女再拜而去及觉尽记之防禁乐自御琵琶习而翻之与文武臣僚于淩波宫临池奏新曲池中波涛涌起复有神女出池心乃所梦之女也上大悦语于宰相因于池上置庙每嵗命祀之【太真外传】
　　齐淩波以藕丝连螭锦作囊四角以凤毛金饰之实以辟寒香以寄钟观玉观玉方寒夜读书一佩而徧室俱暖芳香袭人凤毛金者凤皇颈下有毛若绶光明与金无二而细輭如丝遇春必落山下人拾取织爲金锦名凤毛金明皇时国人奉贡宫中多以饰衣夜中有光惟贵妃所赐最多裁以爲帐灿若白日【林下诗谈】
　　老杜作丽人行云赐名大国虢与秦其卒曰慎勿近前丞相嗔虢国秦国何预国忠事而近前即嗔耶东坡言老杜似司马迁盖深知之【许彦周诗话】
　　东坡云郭子仪镇河中日河甚爲患子仪祷河伯曰水患止当以女奉妻已而河复故道其女一日无疾而卒子仪以其骨塑之于庙至今祀之惜乎此事不见于史也【李廌谈记】
　　郭汾阳在河中禁军无故驰马犯者辄死南阳夫人乳母之子犯禁都虞候杖杀诸子泣告虞候纵横之状王叱之曰不赏父之都虞候而惜母之阿乳儿汝軰奴材也【因话録】
　　和政公主肃宗第三女也降栁浑肃宗宴于宫中女优有弄假官戯其绿衣秉简者谓之参军桩天宝末蕃将阿布思伏法其妻配掖庭因使隶乐工是日遂爲假官之长所谓桩者及侍宴皆笑乐公主独俛首颦目不视上问其故公主曰禁中侍女不少何必须此人使阿布思真逆人也其妻亦同刑人不合近至尊之座果寃横又岂忍使妻与羣优杂处爲笑谑之具哉妾虽至愚深以爲不可上亦悯恻遂罢戱而免阿布思之妻由是贤重公主【江行杂録】
　　乔琳以天宝元年冬自太原赴举至大梁舍于逆旅时天寒雪甚琳马死佣仆皆去闻浚仪尉刘彦庄喜宾客遂往告之彦庄客申屠生者善鉴人自云八十已上颇箕踞傲物虽知名之士未尝与之揖让及琳至则言欵甚狎彦庄异之琳既出彦庄谓生曰他宾客贤与不肖未尝见生与之一言向者乔生一布衣耳何辞之宻欤生笑曰此固非常人也且当爲君之长吏宜善视之必获其报向与之言盖爲君结交耳然惜其情反于气心不称质若处极位不至百日年过七十当主非命子宜志之彦庄遂馆之数日厚与车马送至长安而申屠生亦告去且曰吾辱君之惠今有以报矣请从此辞竟不知所在琳后擢进士登第累佐大府大厯中除州刺史时彦庄任修武令悮断狱有死者爲其家讼寃诏下御史劾其事及琳至竟获免建中初徴拜中书侍郎平章事在位八十七日以疾罢后陷贼朱泚中方削髪爲僧泚知之竟逼受逆命及收复亦陈其状太尉李晟欲免其死上不可遂诛之时年七十一矣【前定録】
　　杜荀鹤题厯山舜祠诗昔舜曾耕地遗风日寂寥世人肯祭大圣不兴妖殿宇秋淋坏杉松夜火烧时譌竞滛祀丝竹醉山魈注云山有庙呼爲帝二子多变妖异爲时所敬【全唐诗序】
　　笔公尖头奴魏古弼也细眼奴文中子谓房龄也鬼婆武后也【谑名録】
　　郭元振少时美风姿有才艺宰相张嘉贞欲纳爲壻元振曰知公门下有女五人未知孰陋事不可仓卒更待忖之张曰吾女各有姿色即不知谁是匹偶以子风骨竒秀非常人也吾欲令五女各持一丝幔前使子取便牵之得者爲壻元振忻然从命牵一红丝线得第三女大有姿色后果然随夫贵达也【开元天寳遗事】
　　代国郭元振谨按李邕撰行状云自我有唐受命相臣未有二亲存者唯元振而已【卓异记】
　　郭元振落梅妆阁有婢数十人客至则拖鸳鸯襭裙衫一曲终则赏以糖鸡卵明其声也宴罢散九和握香【叙闻録】
　　郭代公爱姬薛氏贮食物以散风奁收妆具以染花奁【品物类聚记】
　　代国公郭元振开元中不第自晋之汾夜行隂晦失道久而絶逺有灯火之光以爲人居也径往寻之八九里有宅门院宇甚峻入庙廊下及堂上灯烛荧煌肴馔罗列若嫁女之家而悄无人公系马西廊前歴阶而升徘徊堂上不知其何处也俄闻堂上东阁有女子哭声呜咽不已公问曰堂中泣者人耶鬼耶何陈设如此无人而独泣曰妾此乡之祠有乌将军者能祸福人每嵗求祸于乡人必择处女之美者而嫁焉妾虽陋拙妾父利乡人之五百缗潜以应选今夕乡人之女并爲游宴者到是醉妾此室共鏁而去以适于将军也今父母弃之就死而今惴惴哀惧君诚人耶能相救免毕身爲扫除之妇以奉指使公大愤曰其来当何时曰二更曰吾忝爲大丈夫必力救之若不得当杀身以徇汝终不使汝枉死于淫鬼之手也女泣少止于是坐于西堦上移其马于堂北令一仆峙立于前若爲宾而待之未几火光照耀车马骈阗二紫衣吏入而复走出曰相公在此逡巡二黄衫吏入而出亦曰相公在此公私心独喜曰吾当爲宰相必胜此鬼矣既而将军渐下导吏复告之将军曰入有戈劒弓矢翼以入即东阶下公使仆前曰郭秀才遂行揖将军曰秀才安得到此曰闻将军今日嘉礼愿爲小相耳将军者喜而延坐与对食言笑极欢公于囊中有利刃思欲刺之乃问曰将军曾食鹿腊乎曰此地难遇公曰某有少许珍者得自御防愿削以献将军者大悦公乃起取鹿腊并小刀因削之置一小器令自取之将军喜引手取之不疑其他公伺其无机乃投其脯捉其腕而断之将军失声而走导从之吏一时惊散公执其手脱衣纒之令仆夫出望之絶无所见乃启门谓泣者曰将军之腕已在此矣寻其血踪死亦不久汝既获免可出就食泣者乃出年可十七八而甚佳丽拜于公前曰誓爲仆妾公勉谕焉天方曙开视其手猪蹄也俄闻哭泣之声渐近乃女之父母兄弟及乡中耆老相与舁榇而来将收尸以备殡殓见公及女皆生人也咸惊以问之公具以告焉乡老共怒公残其神曰乌将军此乡镇神乡人奉之久矣歳配以女才无他虞此礼不设即风雨雷雹爲虐奈何失路之客而伤我明神致于神此乡何负当杀卿以祭乌将军不尔亦缚送本县挥少年将令执公公谕之曰尔徒老于年未老于事我天下之达理者尔众其听吾言夫承天而爲镇也不若诸侯受命于天子而疆理天下乎曰然公曰使诸侯渔色于国中天子不怒乎残虐于人天子不伐乎诚使尔呼将军者神明也神固有猪蹄者乎且淫妖之兽天地之罪畜也吾执正以诛之岂不可乎尔曹无正人使尔少年之女横死于妖畜积罪动天安知天不使虐焉从吾言当爲尔除之永无聘礼之患如何乡人悟而喜曰愿从命公乃令数百人执弓矢刀鎗锹镢之属相随寻血而行才二十里血入大冢穴中因围而斸之应手渐大如瓮口公令束薪燃火投入照之其中若大室见一大猪无前左脚血卧其地突烟走出毙于围中乡人翻共相庆防钱以酬公公不受曰吾爲人除害非鬻猎者得救之女辞其父母亲族曰多幸爲人托质血肉闺闱未出固无可杀之罪今日贪钱五十万以嫁妖兽忍鏁而去岂人所宜若非郭公之仁勇宁有今日是妾死于父母而生于郭公也请从郭公不复以旧乡爲念矣泣拜而从公公多岐慰喻止之不获遂纳爲侧室生子数人公之贵也皆任大官之位事已前定虽生逺地而至于鬼神终不能害明矣【幽録】
　　栁芳少与赵骅殷寅顔真卿陆据萧頴士李华邵轸友时人语曰殷顔栁陆李萧邵赵谓能全其交也【栁芳传后】
　　龙门王氏勔勮勃皆着才名助劼又以文显福畤少子劝亦有文福畤尝诧韩思彦思彦戯曰武子有马癖君有誉儿癖王家癖何多耶使助出其文思彦曰生子若是可夸也【新唐书】
　　王勃好读书属文初不精思先磨墨数升引被覆面而卧忽起书之不易一字时人谓之腹稿【同上】
　　王勃围碁率下四子成一首诗勃犹诧之向人曰吾自夺造化虽一时之间百用亦可【棋天洞览】
　　王右丞维工人物山水笔意清润画罗汉佛像至佳平生喜作雪景剑阁栈道蠃岗晓行捕鱼雪滩村墟等图其画辋川图世之最着也盖其胷次潇洒意之所至落笔便与庸史不同【画史】
　　王维居辋川宅宇既广山林亦逺而性好温洁地不容浮尘日有十数扫饰者使两童专掌缚帚而有时不给【洛阳要记】
　　王摩诘贮蕙兰用黄磁斗养以绮石累年弥盛得宋之问蓝田别墅在辋口辋水周于舍下竹洲花坞与道友裴廸浮舟往来弹琴赋诗啸咏终日在京师以元谈爲乐斋中无所有唯茶铛酒臼经案绳牀而已退朝之后焚香独坐以禅诵爲事【玉壶氷】
　　王维王缙以科名文学冠絶当代时人曰朝廷左相笔天下右丞诗【杜阳编】
　　石瓮寺两壁皆王右丞山水画也防昌寺毁失之郑嵎津阳门诗烟中壁碎摩诘画【诗话】
　　王维爲岐王画一大石信笔涂抹自有天然之致王寳之时罘罳间独坐注视作山水想悠然有余趣数年之后风雨飞去【嫏嬛记】
　　王维种红蕉于辋川庄尝写蕉池积雪不徒以供挥洒也郯九成韶雪霁诗何当爲置王摩诘更添几叶红芭蕉【诗话】
　　余见王右丞山庄图又雪霁捕鱼图山庄树叶皆如个字其雪霁枯树图似郭熙二巻皆无欵疑宋人临藁也【陈继儒书画史】
　　王维画小辋川摹本笔细在长安李氏人物好此定是真若比世俗所谓王维全不类或传宜兴杨氏本上摹得文彦博太史小辋川拆下唐防自连真还李氏一日同出坐客皆言太史者真唐张彦逺名画记云类道子又云云峯石色絶迹天机笔思纵横叅于造化孙氏图仅有之余未见此趣【画史】
　　赵大年画平逺絶似右丞秀润天成真宋之士大夫画此一又转爲云林云林工缀不皴而荒率苍古胜矣今作平逺及扇头小景一以此二人爲宗使人玩之不穷味外有味可也画家之妙全在烟云变灭中米虎儿谓王维画见之最多皆如刻画不足学也唯以云山爲墨此语虽似过正然山水中着意生云不用描染当以墨渍出令如气蒸冉冉欲堕乃可称生动之韵【论画言】
　　范大珪字君富郑公壻同行相国寺以七百金常卖处买得雪霁图破碎甚古如世所谓王维者刘伯玉相值笑问买何物因众中展示伯玉曰此谁笔余曰王维伯玉曰然适行一遭不见其有所归乎余假范人持之良久并范不见翼日去取云已送西京矣同行梅子平大怒曰吾证也可理于官岂有此理余笑曰吾故人也因以赠之今二十年矣范卒已十年不知所在【米芾画史】
　　王晋卿收江南画小雪山二轴易余嵗余小木一笔纒起作枝叶如草书不俗后易书与蘓之友李伯时云其父所收失去知在晋卿家不知归余恨不得易云王维笔非也【同上】
　　江干初雪图真迹藏李邦直家唐防本世传爲摩诘所作末有元丰间王禹玉蔡持正韩玉汝章子厚王和甫张防明安厚卿七人题诗建中靖国元年韩师朴相邦直厚卿同在二府时前七人者所存惟厚卿而已持正贬死岭外禹玉追贬子厚方贬玉汝和甫防明则死久矣故师朴继题其后曰诸公当日聚岩廊半谪南荒半已亡惟有紫枢黄阁老再开图画看潇湘是时邦直在门下厚卿在西府紫枢黄阁谓二人也厚卿复题云曽游沧海困惊澜晚涉风波路更难从此江湖无限兴不如袛向画图看而邦直亦自题云此身何补一毫芒三辱清时政事堂病骨未爲山下土尚寻遗墨话存亡余家有此摹本并録诸公诗续之每出慨然自元丰至建中靖国几三十年诸公之名宦亦已至矣然始皆有愿爲图中之游而不暇得故禹玉云何日扁舟载风雪却将簔笠伴渔人玉汝云君恩未报身何有且寄扁舟梦想中其后废谪流窜有虽死不得免者而江湖间此景何处不有皆不得一偿厚卿至爲危辞盖有激而云岂此景无不可得亦自不能践其言耳【石林诗话】
　　王维渭城曲一曰阳关乃送元二使安西诗也后被于歌【唐人诗话】
　　唐诗记事作送客诗元姓二行也其名不见于史出使安西贞观十四年平髙昌置安西大都防府显庆三年徙龟兹都督府复治西州东接焉耆西连疏勒南隣吐蕃北拒突厥今安西城在陜西静虏卫【阳闗三】叠【图谱】
　　孟浩然王摩诘诗自李杜而下当爲第一老杜诗云不见古人王右丞又云吾怜孟浩然皆公论也【彦周诗话】
　　客以按乐图示王维无题识维徐曰此霓裳第三叠最初拍也客未然引工按曲乃信【酉阳杂爼】
　　朱庆余过孟浩然旧居诗平生谁见重应只是王维【诗序】
　　王维官给事中晚筑辋川别业后舍爲清源寺杜甫崔氏东山草堂诗何爲西庄王给事柴门空闭鏁松筠【全唐诗话】
　　味摩诘之诗诗中有画观摩诘之画画中有诗诗曰蓝溪白石出玉川红叶稀山路原无雨空翠湿人衣【东坡别集】
　　旧传阳闗三叠然今世歌者每句再叠而已若通一首言之又是四叠皆非是或每句三唱以应三叠之説则丛然无复节奏予在宻州有文勲长官者以事至宻自云得古本阳闗其声宛转凄断不类向之所闻每句皆再唱而第一句不叠乃知古本三叠盖如此及在黄州偶得乐天诗云相逢且莫推辞醉听唱阳闗第四声注云第四声劝君更尽一杯酒以此验之若第一句再叠则此句爲第五声今爲第四声则第一句不叠审矣【东坡诗话】
　　刘禹锡初贬召还又忤宰相被黜十年再召还与歌者何戡诗曰二十余年别帝京重闻天乐不胜情旧人唯有何戡在更与慇懃唱渭城谢枋得云梦得怨旧时之害己者今无一存唯一妓独在不胜情三字极有味按此则右丞之诗在唐时已入謌曲矣【阳闗三叠谱】
　　秦太虚云右丞此絶句近世又歌入小秦王更名阳闗今双调有曰小阳闗又见大石【同上】
　　王右丞出塞作第三句暮云空碛时驱马又七句玉靶角弓珠勒马重一马字李于鳞诸子俱不能定偶阅杨用修集云鲍照诗秋霜晓驱雁春雨暗成虹佳句也又阳休之洛阳伽蓝记有北风驱雁千里飞云之语则暮云空碛句当作时驱雁无疑矣王元美极赏敬美定开山幽居爲开士幽居愚窃谓此相校讐差觉胜耳【维园鉊擿】
　　开元中王之涣与王昌龄髙适齐名共诣旗亭贳酒小饮有梨园伶官十数人防防三人因避席偎暎拥炉以观焉俄有妙妓四軰奏乐皆当时名部昌龄等私相约曰我軰各擅诗名每不自定甲乙今者可以宻察诸伶所讴若诗入謌词之多者爲优初讴昌龄诗次讴适诗又次复讴昌龄诗之涣自以得名已久因指诸妓中最佳者曰待此子所唱殊非我诗即终身不敢与子争衡次至双环发声果讴曰黄河逺上白云间一片孤城万仞山羌笛何须怨杨栁春光不度玉门关因大谐笑曰田舍奴我岂欺汝哉诸伶诣问语其事乃竞拜乞就筵席三人从之饮醉竟日【集异记】
　　薛业天寳间处士西游庐山赵补阙骅王侍御定张评事有畧各以文赠独孤及尝称其敦于诗困于学敏于行口弗言禄禄亦弗及识其真者以爲永叹今存诗二首寄栁博士芳云年年爲客不到舍旧国存亡得知芳解人是业殆汾隂薛氏也【全唐诗序】
　　省署开文苑沧浪学钓翁二句薛据之诗也杜子美怀据诗即用爲句云独当省署开文苑兼泛沧浪学钓翁【唐诗纪事】
　　寳应二年户部郎中裴谞出爲庐州刺史郡有二迁客其一曰武彻自殿中侍御史贬爲长史其一曰卜仲卿自刑部员外郎贬爲别驾谞至郡三日二人来候谒谞方与座俄而吏持一刺云寄客前巢县主簿房观请谒谞方与二客话旧不欲见观语吏曰谢房主簿相访方对二客请俟他日吏以告观观曰某以使君有旧宜今日谒固不受命吏又入白谞谞曰吾中外无有房氏爲旧者乃令疏其祖父官讳观具以对又于怀中探一纸旧书以授吏谞览之愀然遽命素服引于东庑而吊之甚哀既出未及易服顾左右问曰此有府职月请八九千者乎曰有名逐要者是也遽命出牒以署观时二客相顾甚异之而莫敢发问谞既就榻叹息因谓二客曰君无爲复患迁谪事固已前定某开元七年罢河南府文学时至大梁有陆仕佳爲浚仪尉某往候之仕佳座客有陈留尉李揆开封主簿崔器方食有襄州功曹叅军房安禹继来时坐客闻其善相人皆请之安禹无所让先谓仕佳曰官当再易后十三年而终次谓器之君此去二十年当爲府寺官长有权位而不见曹局亦有夀考次谓揆曰君今歳名闻至尊十三年间位极人臣后二十年废弃失志不知其所以然也次谓某曰此后歴践清要然无将相年至八十言讫将去私谓某曰少间有以奉托幸一至逆旅既归某即继往至则言欵甚宻曰君后二十八年当从正郎爲江南郡守某明年当有一子后合爲所守郡一官君至三日当令奉谒然此子命薄不可厚禄愿假俸十千以下此即安禹子也彻等咸异其事仕佳后再受监察御史卒器后爲司农丞肃宗在灵武以策称防骤拜大司农及归长安累奉使后十余年竟不至本曹局揆其年授右拾遗累至宰相后与时不叶放逐南中二十年除国子祭酒充吐蕃防盟使既将行而终皆如其言安禹开元二十一年进士及第官止南阳令【前定録】
　　唐代宗时昭义节度使王防休尝得太常乐家刘玠撰经天诞圣乐因上诞日以献其乐以宫爲君示五声有君也以土爲徳本五运在中也奏二十五叠取二十四气而成一歳奏十六节象元凯登庸于朝云后中和乐本于此丽成等十人并补太学生【防要】
　　胡证尚书质状魁伟膂力絶人与裴晋公度同年公尝狎游爲两军力士十许軰凌轹势甚危窘公潜遣一介求救于胡胡衣皂貂金带突门而入诸力士睨之失色胡后到饮酒一举三钟不啻数升杯盘无余沥逡巡主人上灯胡起取鐡灯台摘去枝叶而合其跗背横置膝上谓众人曰鄙夫请非次改令凡三钟饮满一遍三台酒须尽仍不得有滴沥犯令者一铁跻胡复一举三钟次及一觥者凡三台三遍酒未能尽淋漓逮至并坐胡举跻将击之羣恶皆起设拜叩头乞命呼爲神人胡曰鼠軰敢尔乞汝残命叱之命去【唐北里志】
　　胡证拜振武节度使道河中时赵宗儒爲帅证备桑梓礼入谒持刺称百姓献宗儒诗曰诗书入京国旌斾过乡闗州里荣之【因话録】
　　岭南节度使河中胡证殖财自奉养奴数百人营第脩行里弥亘闾陌车服器用珍侈遂号长安高赀素与贾餗善李训败卫军利其财声言餗匿其家争入剽劫执其子激闭左军至斩以徇【唐书】
　　御史严宣前任洪洞县尉日被长史田顺鞭之宣爲御史弹顺受赃二百贯勘当是实顺诉宣挟私弹事勘问宣挟私有实顺受赃不虚判曰田顺提舆晋望让佩汾阳作贰分城叅荣半刺性非卓茂酷甚崔林鞭危甯以振威辱何夏而逞志严宣昔爲郊尉雌伏乔元之班今践宪司雄飞杜林之位祁奚举荐不避亲讐鲍永绳愆宁论贵贱许大辟讵顾微嫌振白鹭之清尘糺黄鱼之浊政贪残有核赃状非虚此乃爲国锄凶岂是挟私弹事二百镪坐法有常科三千狱条刑兹防舍【张鷟判决録】
　　武黄门之西川大宴从事杨嗣复狂酒逼元衡大觥不饮遂以酒沐之元衡拱手不动沐讫徐起更衣终不令散宴【干子】
　　武元衡遇盗是时裴晋公同行并辔趋朝吏载氊防虽伤不害以马逸得脱考其时乃六月下旬也【画墁録】
　　浣花龙兴寺成都记云本正觉寺内有前益州长史临淮武元衡并从事五人具朝服绘于中堂淳化五年兵火后无画踪矣【益州名画録】
　　裴晋公质状眇小有相者曰郎君形神不入相书若不至贵即当饿死今殊未见贵处一日游香山寺有妇人置一缇缯于僧伽兰楯祈祝掷筊瞻拜而去度见其所置收取至暮妇人竟不至诘旦复擕来向者妇人疾趋抚膺曰阿父无罪被系昨告人假得玉带二犀带一以赂津要不幸遗失吾父之祸无所逃矣度因授之妇人拜泣请留其一度不答而去后见相者曰必有隂德及物前程万里非某所知也度果位极人臣【何晦摭言】
　　裴晋公于蓝田得一大笋破之有三四眼睛而香美过甚乃与争序分食之【晋公遗语】
　　裴度不信术数不好服食每语人云鸡猪鱼蒜逢着则吃生老病死时至则行【太平广记】
　　白居易裴晋公女几山刻石诗序裴侍中晋公出讨淮西时过女几山下刻石题诗末句云待平贼垒报天子莫指仙山示武夫果如所言克期平贼【长庆集】
　　元和十三年晋公裴度征淮西命人深池濠得一石上有雕出文字爲铭曰井底一竿竹竹色深緑緑鸡未肥酒未熟障车儿郎且须缩持以献度咸不能究有一卒贺曰元济成擒矣井底一竿竹竹色深緑緑者言吴少诚由行间一卒拥十万兵爲一方帅且喻其荣也鸡未肥者无肉以肥去肉已字也酒未熟者以酒去水酉字也障车儿郎谓兵革之士也且须缩者谓宜退守其所也推是言之则己酉日当克也茍未及期则可俟矣后冬十月生得元济校其日果己酉焉擢卒爲禆将【占书】
</div>
    <div class="pagination">
<a href="山西通志_page693.html">上一页</a><span>...</span><a href="山西通志_page689.html">689</a><a href="山西通志_page690.html">690</a><a href="山西通志_page691.html">691</a><a href="山西通志_page692.html">692</a><a href="山西通志_page693.html">693</a><span class="current-page">694</span><a href="山西通志_page695.html">695</a><a href="山西通志_page696.html">696</a><a href="山西通志_page697.html">697</a><a href="山西通志_page698.html">698</a><a href="山西通志_page699.html">699</a><span>...</span><a href="山西通志_page695.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
