<!DOCTYPE html>
<html>
<head>
    <meta charset="UTF-8">
    <title>山西通志 - 第 607 页/共 700 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山西通志 - 第 607 页/共 700 页</h1>
    <div class="content">













　　山西通志卷一百八十一
<史部,地理类,都会郡县之属,山西通志>
　　钦定四库全书
　　山西通志卷一百八十二
　　艺文
　　御制
　　圣祖仁皇帝御制文
　　清凉山新志序
　　朕惟清凉山古称文殊大士演教之区也兹山耸峙于雁门云中之表接恒岳而俯滹沱横临朔塞藩屏京畿其地风劲而高寒层氷结于隂岩积雪留于炎夏故名清凉然地虽寒而嘉木芳草防茸山谷称灵异焉五峯竦立上矗霄汉日月之所回环烟霞之所亏蔽苍然深秀其为神臯奥区盖自昔而已然矣是以自汉迄今歴代皆有崇建古刹精蓝徧满岩岫宇内称灵山佛土最著者有三峨嵋普陀而五台为尤盛焉我
　　世祖章皇帝上为
　　慈闱祝厘下为苍生锡福赐金遣使屡沛恩施朕数经驻
　　跸兹山为
　　两宫祈康宁福祉因而登五峯陟台懐各为文勒石以纪之琪树灵葩形于篇咏盖尝念佛教以清净慈惠为本以戒定智慧为宗亦有裨于劝善逺慝兹山又密迩塞垣逺离尘俗当为清修者之所栖泊故于此每惓惓焉山之有志所以纪形胜述建置载艺文俾后之人有所稽考往迹旧闻不致湮没兹编详简适中不芜不支清凉胜境可抚卷而得其梗槩也因叙于简端
　　南台普济寺碑文【康熙三十九年】
　　南台世传文殊示现之处也台当山之阳地稍暄暖金蕖日菊佛鉢之花生徧崖谷若锦绣之相错故其峯曰锦绣之峯峯有寺曰普济盖宋所建云佛氏之教息心净业以独善其身而文殊所愿在饶益众生布施以广仁义持戒以守信忍辱以为谦精进以施
　　敬禅定以守静知慧以通理其慈惠之心有独者自汉以来清凉之山代有精舍至宋之十寺为国祝厘恒赐诏褒答载籍传之所从来久矣山之僧栖岩饮涧以自甘惟守其师之说以独善其身寺有圮者力不能兴葺也朕登南台乃命复新普济寺以居僧徒之息心净业者俾祝厘于是登临者睹象教之精严慈惠之心可以油然而生矣
　　东台望海寺碑文【康熙三十九年】
　　周官职方氏掌天下之图辨九州之国州表一山以为镇跻其巅可以望海者则之防稽兖之岱青之沂幽之医无闾凡四山焉惟岱距海较近登日观望扶桑其岧嶤峻极尤非他山可比也五台隶并州州境无海而台之东峯以望海名盖云中上党晋地踞天下之脊山之麓既高而台之高复三十余里龙泉以东冈峦陵阜皆处其下逺瞰沧瀛诸州景光惝恍俨若紫澜浩淼与青颢之气混涵相接记称旭日方升望天海若陂泽信有以哉台有寺榱栋桯桷不蔽风雨朕省方登此命加修葺复其初制莲台法相固极庄严已四方之人得于焉信宿纵睇渤海之朝暾以视夫岱宗日观又何多让邪遂砻片石文以纪之中台演教寺碑文【康熙三十九年】
　　五台之山高出云代然不与岳镇之列山经禹贡以及道书所称洞天福地均莫之载盖自昔为释子所栖故与峨嵋普陀号三灵山之三山者或在海上或当巴蜀险逺之区惟兹山峙神京之右千里而近宜登陟者较多焉朕尝览观载记谓兹山东有离岳火珠西有丽农瑶室南有洞光珠树北有玉涧琼枝中峯则有自明之金环光之璧是灵秀所钟中台为尤异矣台高三十有九里游者至是必思憇息之地此自唐以来演教寺之所由建也山峻多风寺久倾圯朕爰命工拓而新之譬之于物泽雉十步一啄百步一饮鹏之飞九万里而扶揺六月而息其逺迩高下虽殊方其息自适之情则一也朕之命新兹寺亦欲登是山者咸有自适之乐焉尔
　　北台灵应寺碑文【康熙三十九年】
　　清凉山左邻恒岳右接天池环基五百余里五峯竦峙而北台为最高岁癸亥二月朕銮辂西巡登其层巘云气生舄履之下开阖万变时春雪方霁青霄夐絶天风飒然所谓身歴清净之域目睇澄鲜之境心游太古之地盈缩造化吐纳颢气泠然善也台名叶斗峯旧有灵应寺丹青亏剥杗廇敧倾朕念衣缁之流不外仁义以为教故熙隆之代亦所不废矧曼殊化宇恒着感通逺迩之人蕲向久矣爰命崇其陛戺饰其题楶土木瓦石丹垩金碧之需财自内出不涉经费工以佣给役弗违农是以工敏于事而民若不知秋八月告落成焉董事之臣请制文勒石以志之用以上昭景福于
　　慈闱下广惠嘉于兆庶垂示于亿万斯年尔
　　西台法雷寺碑文【康熙三十九年】
　　朕闻鹫岭蜂台不少水晶之域鹄林鹿苑恒开金粟之园莫不献露裛之千花防春浮之双树乃有龙湫抱鉢偕猿鹤以高栖燕子成龛扪藤萝而直上况夫竺法兰之初地旧是花宫勾龙爽之画图羣推紫府缃莲照野智炬长然青豆开房精庐用结西台絶顶有法雷寺焉方广化城文殊密宇琉璃布地霄邻挂月之峯栲栳名山磴转干云之石仙人五百青髻曽游沙界三千玉毫尽彻指修蛇之负壑恒岳匪遥数归雁之衔芦并门在下朕对清凉之胜景招阊阖之长风北瞻则毕月昴车西顾则参旗井钺悯此伽蓝久废饬其瓴甋重新绀马铢衣长转相轮于云表桐鱼茶版仍流清响于山椒庶使龙象行时金阁逺符大厯狻猊坐处神光复现元和云尔
　　菩萨顶大文殊院碑文【康熙三十九年】
　　夫坤舆九壤厥有名区方志所标莫之胜纪若其峦陇緜邈岩冈崇阻萦纡窈窕悠然逺望列峰竞秀壁立霞駮不可殚视则惟清凉山之五台为最胜五台竝高数十里如覆盂如悬栈阁如鹘摩天如鼇脊出海飞防穹岫飘渺超忽而风高气寒土脉深陿逺近如一至夫郁盘回薄斥为广衍之地蕴真萃异信为灵迹之所栖托者惟台怀为最胜台怀居五台之中左襟右带前頫后仰若在怀抱其地阳陆平林旧多梵刹有菩萨顶文殊院者相传文殊示现于此其殿庑尤庄严邃殆福地之精蓝神坰之奥迹也我朝建鼎以来嵗有给赐为国祝厘盖其境域过清不可以业四民故于禅栖为宜虽寥迥深岨介于无何有之乡巾瓶施乞远莫能致然象教所感伊蒲之供率集于四方居其地者亦类能谨教律严心行致其洁防以一归于慈氏之训庶克称国家优厚之意焉朕西巡驻跸兹地因劖词于石列之院中以垂示无极云
　　射虎川台麓寺碑文【康熙三十九年】
　　五台峙京邑之西緜亘晋代数州地是为天下灵区奥境以壮固神京癸亥春二月朕省巡民俗言陟兹山而观览焉去台怀数十里适有虎隐现丛薄间朕偶御弧矢一发殪之里人皆欢呼曰是为民害久矣今銮舆临幸而此兽用殛殆天之所以除民灾也因号其地曰射虎川且相率为浮屠之宫以表厥异既成襟带山泽面势爽垲重栌巨栋鸟革翚飞与台上诸名刹相映带称胜槩焉邦人重其事请朕制文勒碑以垂永久夫事虽微而茍有利于民则皆可纪以示后尝观周礼特命官掌设弧矢以攻猛兽盖虎豹鸷戾能戕人害物者必殄灭之仁民故也朕乗舆所歴偶接于耳目之前爰发一矢毙一兽事则适然而羣心咸悦流传以为嘉美其有合于先王服猛之义也夫故俯顺其请因勒斯文用志巡歴之岁时云尔五台殊像寺碑文【康熙三十九年】
　　盖惟清凉福地拱紫塞以标灵台顶名山矗苍穹而耸秀文殊飞锡之所夙号神臯吉祥阐教之区旧多精刹况龛留古佛为法海之殊观壤接中台乃香林之胜境创琳宫于自昔葺绀宇以维新兹殊像禅寺开基台畔结宇山阿谷迩凤林环千岩之紫翠堂临鹿苑俯万壑之烟霞峯曰梵仙望层峦于天际泉称般若落清磵于云中殿有金容因名殊像天人肃穆羣瞻龙象之尊仪度庄严共礼狻猊之座青莲妙相琉璃光映于林端碧树幽栖钟磬声闻于岭外乃以嵗年歴久陈迹都荒风雨所摧僧寮非旧慨此丹楹画壁无非蛛网尘封朕为
　　慈闱祝厘故尔法驾戾止悯兹頽废爰命缔修梵宇再兴呗筵如故只园金地依然多寳之佛顶珠光重现牟尼之瑞招提既肃缁衲咸归室可赖以安禅用励清修之众事有禆于劝俗聿觉善之门式勒贞珉永垂奕禩
　　五台碧山寺碑文【康熙三十九年】
　　原夫园成只树聿标鹫岭之竒香满栴檀定据琳宫之胜况山雄云代宇结清凉文殊演教而基天龙八部迦叶瞻容而頫首螺髻千身繄朔塞之名区实梵王之法界经驼白马覩贝画之常新地布黄金喜薝林之重灿兹碧山寺栋构台柯翚飞岩畔牓传普济化城之玉磶犹存谷号萃严德水之青莲时现银龛珠洞映三藏之神光叠嶂层峦萃五方之灵秀浮烟罨翠迥接苍穹含蔼流清傍分绿涧何羣峰之凝碧绕大室以増幽雁塔崚嶒朱夏带隂山之雪鹤林高下白毫连紫极之云兹因嵗月迁移川陵委寂禅枝忍草侵榛蔓以交芜寳铎雕甍歴风霜而黯色朕亲来佛地借祝
　　慈禧爰整金绳丕施珠网啓琉璃之净国寳树攒香灿璎珞之红楼昙花四照相轮自备巧傍新幡丹凤飞来还栖旧刹苾刍竞集参不二之宗象力攸崇众证无为之果用镌贞石永焕名山
　　台麓寺碑文【康熙四十年】
　　朕惟道源普济金轮转灵鹫之峰象设庄严兰若啓阎浮之地盖振铎声于只树教泽弥长秀螺髻于莲台拜瞻斯肃况复文殊圣宅遥连紫塞之烟云大士名区近作神京之屏翰五峰屹峙千嶂回环三春四照之花长夏积经年之雪缅此清凉之灵境实为万里之幽栖若乃路入山隈寺名台麓飘法幢于云表影拂虹霓响清磬于林端声浮涧壑维兹胜域迥异恒规朕永惟佛教之深欲跻羣生于仁寿巡行驻辇式礼香林仰祈嘉祉于
　　慈帏敬制金容于袐殿出尚方之丹碧选内府之香檀刻镂精工集经营于匠氏威仪丰约裁尺度于朕心妙相端凝映云霞而焕彩粹容圆满偕日月以齐辉璎珞纷披寳镜照大千之界莲花璀璨祥烟笼丈六之身敬送台山奉安净土绣旛香辇出凤阙而西行法
　　鼓鲸钟望雁门而贲止逺近覩旌幢之盛天人瞻龙象之仪莫不注目竦观斋心稽首讲堂铃铎传呗唱于天风画栱琉璃朗慧灯于长夜绕径挺菩萨之树巡檐现优鉢之香智海汪洋川岳益増其炳焕慈云弥漫草木咸载其光华贝阙常新琳宫日丽嗣后六时禅诵望寳筏以知归四远缁流礼精蓝而式化宗风丕振品类咸休用勒贞珉昭示无极
　　重修清凉山罗睺寺碑文【康熙四十一年】
　　朕省方观民所过名山大川壮观胜迹与夫往圣先贤讲学明道之地心切向往多所表章而释氏之宫标灵显异所在多有亦间留题以寄遐怀尝一再至五台山慨然于清凉眞境如游崆峒汾水之间登眺五峰俱赐匾额维兹罗睺寺其地近文殊现相处其取义似皈依西方十六祖创建自唐显迹于宋续修于胜国贤藩迨我
　　先朝曽辟院以供十方暨朕躬亦尝宠以翰墨而日月既久榱题倾圯赤白漫漶今住持僧元旦复规而新之加丽焉夫浮屠义不三宿则无地非桑下也以无所住为常住亦何处不清凉也然其过化之所往往留精舍焉亦弟子职也往闻罗睺击钟集大众以别声闻而宋丞相张商英常见神灯兹寺中则今元旦之举于将废也钟声灯影或者复闻闻而见见乎因援笔而赐之记
　　五台山涌泉寺碑文【康熙四十四年】
　　地涌璇源山泽着醒心之号天金界禅宫标盥掌之名故链性高僧每栖真于碧涧而薰修净侣多遯迹于丹泉用浣涤乎尘氛乃流传夫灵迹五台山涌泉寺者只陀化域震旦清都宿列井参耸莲花之五萼山连恒岱环柏峪以千盘师利垂光神灯烛夜摩腾演教仙梵飘空陟中顶之岧嶤指北岩而迤逦路入清凉之谷万跳珠俗称澡浴之池一噀玉神膏滭沸金猊驻影而徘徊细縠渊沦香象凌波而蹴踏诸天防防四众皈依既拨藓以披榛遂结亭而甃石雪窦写空明之色月林生定慧之香朕以西巡驾临初地喜清澜之不竭念圣境之未湮爰发帑金式扶象教掲狮堂以缨壑绀碧重兴翼雁舍以连霄烟岚増焕虽慈恩广大千江共印圆辉而诚愫感通一勺亦沾法乳珠旛寳网无云不现吉祥粥鼓斋钟是水皆分功德緜灵长于亿载甘露恒滋普福利于羣生祥河永济泐诸贞石昭示来兹
　　五台山广宗寺碑文【康熙四十六年】
　　盖闻教阐浮提资神功于广运理融净域表大义于正宗山号清凉藏名欢喜览胜则雁门紫塞标竒则鹿苑珠林式承由旧之规宜示维新之象广宗寺者幽栖妙境禅悦精蓝泉飞猊座之旁塔涌鹫峰之半当其基曩代凿石成龛架宇虚岩范铜为瓦大孚金像俨然分照十方小朶天城久矣齐称五佛属星霜之流易致风雨之漂揺朕法驾时巡只园涖止特颁金帑再饰寳坊画栋于以重辉云楣因兹永焕风旛高卓偕铁凤以翺翔月镜长圆竝金羊而焜燿种福田于福地事重祝厘宣梵呗于梵天意兼劝俗庶几宏敷广席彻权实之指归丕振宗传识源流之派别云尔
　　五台山显通寺碑文【康熙四十六年】
　　山分五顶亘右辅之雄区地接三霄显西方之化域惟大士栖真之所高掲狮牀为竺兰演教之塲羣标雁舍靡不矗琼梯于碧汉耀琳宇于丹岩兹显通寺者创自永平辟大孚之灵迹拓于元魏増善住之崇基唐宗始易前称胜代再颁嘉号玉花园畔绀雨缤纷甘露津边璇源滴沥神灯焕彩散列巘以千星飞阁翔空绚明霞于万叠洵台怀之上刹恒朔之名蓝也朕驾銮辂以时巡望鹫峰而企向身云忽涌陟初地之清凉心月常圆烛慧光之鸿朗特捐净施香界重聿改旧观熏修倍肃石上辟支现影显示吉祥函中舍利升辉尽生欢喜葳蕤紫菌宛同四照交枝曲折红泉即是八功衍派上以緜
　　慈闱之景算寿岳弥崇下以锡兆姓之繁禧祥河普润爰
　　镌片碣用诏来兹
　　五台山栖贤寺碑文【康熙四十六年】
　　盖惟鹫岭西来西土旋移乐土凤林东望东台即是春台渐近神京云涌一峰独秀回翔震旦莲五朶齐明谷铺锦绣之花辉连忍草沟注清凉之水法具慈航名高选佛之塲眺瀛洲而若镜迹表栖贤之社探石洞以如霞俨然证道之区允矣降真之所昔者大士于此现身早证圆通阐从闻思修之教显标真实偕随声应感之缘曽为七佛之师化宣累劫今作十方之主泽普羣生幸兹常喜之国都瞻礼妙德之相好出缗钱于内帑香火频仍啓杰构于灵山庄严斯在只园遐敞地分五百坤舆寳座一乘光徧三千世界禅枝影静愿风雨之调均觉海波澄信金汤之拥防祝
　　慈有庆九天之寿域常新緜祚无疆兆姓之福田永赖砻镌贞石托记载于斯文抒写至怀俾昭垂于来许中台菩萨顶碑文【康熙四十六年】
　　碧落千寻浮法云于五髻绀宫百叠涌慧日于一螺摩腾天眼之所凭阿育神光之所摄譬诸木金水火行配土而居中岱霍华恒岳得嵩而峻极洵只林之胜槩梵界之伟观矣兹菩萨顶寺者区包灵迹阁贮真容黙赞化机初布贞观墨诏显资治理载新景德丰碑瑞像现于毫端金绳拓于觉路羣龙北向楼台当地脉之中双练南飞钟磬隔烟波之外基缘辟而加广殿以配而弥尊栴檀与婆律同熏薝卜共优昙竝馥结大士跏趺之座峰拥莲花登普贤般若之台河呈香象百千贤劫俱归不二法门万亿人天各证前三妙谛从此招提永焕栏楯重临列障以标竒冠诸方而首出用铭贞石作镇名山
　　五台山白云寺碑文【康熙四十六年】
　　三明阐教尘海之津梁八正宗示灵山之门阈白云寺者五台之接待院也面临逵道已饶林麓之观后枕岩椒即是烟霞之宅乍棼丝而出岫绀马羣翔俄散绮以盈川玉毫同色萦青缭白朝暮皆宜罨翠浮岚隂晴互换松寮爽垲霏香霭于诸天莲社萧闲隔氛埃于下界圣真兹焉显化士托以潜栖溯厥由来亦云旧矣然而法轮未建秘境犹湮阶绣苔钱难覔雀离之舍壁留蜗篆莫瞻螺髻之容惟洪构之有期信胜因之不昧朕旁搜竺典结念名区特颁内府之金镠用饰上方之象设天龙八部齐拱斋筵钟板六时共修禅诵刹竿高峙风琴动而月镜升梵宇长新意蕊飞而心灯炳冀愿船之普济道在慈庶觉路之咸登义存广善云尔
　　赐大学士【臣】呉琠临米芾千文跋
　　朕临米芾书千文数卷此卷赐大学士呉琠呉琠为人寛厚和平持己清洁先任封疆文武军民受其实惠者至今颂之朝中之事面折廷争必得其正朕甚重之故书其后以纪其大臣之体
　　圣祖仁皇帝御制诗
　　自长城岭至台怀
　　山行竟日夕风景一以殊万马鱼贯前宛若登天衢云际冠层峰雪外辨修途丛卉未甲坼寒禽互喧呼曲磵响环玦空籁鸣笙竽纵乏绮丽观烟萝澹相娯流览多所欣未觉道路纡五台遥八抱郁郁诚灵区翠微未及上身已临清都佳气惬遐赏旷怀抗逺图陶唐此故土余泽仍渐濡刻玉缅往迹游河景前模载咏蟋蟀吟遗风今有无
　　显通寺
　　兰若翠微重诸天第一峰金轮汉日紫府覔仙踪雪映交牕迥云封阁道浓夕阳松影外处处报疎钟殊像寺法相最异
　　五髻瞻殊像千花聚法筵经营思哲匠髣髴见初禅緤马明霞外燃灯画壁前不须仙梵放清磬已泠然驻跸灵鹫峰文殊寺
　　地敞层台近林法像遥香泉分乳鉢佛火簇松寮绀马迎銮入朱幢引队飘竺兰遗迹在选胜歴山椒菩萨顶
　　四十余年礼世伽本来面目是天家清凉无物何所有叶斗峰横问法华
　　天花
　　灵山过雨万松青朶朶缃云摘翠屏玉笈重缄敕飞骑先调六膳进
　　慈宁
　　登望海峰
　　谁架鼇为柱神州左一方重关连委粟半夜豁扶桑晓散岚光白晴收水气黄瀛壖不可极万里自苍茫北台眺望
　　絶磴摩羣峭高寒逼斗宫钟鸣千嶂外人语九霄中朔雪晴犹积春氷暖未融凭虚看陆海此地即方蓬娑罗树歌
　　娑罗珍木不易得此树惟应月中植想见初从西域移山中有人多未识海桐结蕊松栝形千花散尽七叶青山禽回翔不敢集虚堂落子风泠泠楚州遗碑今已偃峨眉雪外双林逺未若兹山近可游灵根终古蟠层巘繁隂亭午转团圞回睇精蓝路几盘凭教紫府仙山树写入披香殿里防
　　冬日重登清凉山
　　紫府名山忆旧踪招提驻防认云松隂崖尚有春时雪落日仍听下界钟塞逺浑河寒更白林疎恒岳翠逾重祝厘交叶人天庆银牓新题徧五峰
　　过固关入山西境
　　鸟道入云中风光塞漠同人依险地立城自越山丛俗朴观民舍才多壮士雄芹泉连冀北回首指青骢幸西省至太原
　　黎元瞻翠盖三晋力桑麻纳稼知丰稔祈年忆静嘉边无戍卒苦巷有读书家此幸非游玩隆冬见玉花过平定州
　　劳农岂惮元英节寒景风沙透体来志有鹊山无觅处目前惟见冻云回
　　赐山西布政使【臣】永泰
　　赋得绿树隂浓夏日长
　　绿槐影防碧纱厨茂树纷纷叶渐殊绵雨新霖消九夏薰风初未三驱末垂蝉咽浓隂下修景云炎暑无长日山中吟咏毕气清塞外鄙源珠
　　赐雁平道【臣】李毓柱
　　盛夏晩偶成
　　蝉声急处秋将近緜雨过时暑渐微树色茫凭逺阁云峰掩映罩斜晖西成平野年当稔烟息关山事不违披览牙籖心自得挥毫乙夜勉羣机
　　晚发古北口望雾灵山
　　流吹凌晨发长旓出塞分逺峰犹见月古木半笼云地迥连人迹山回簇马羣观风当景夏涧草自含薰
　　赐泽州知州【臣】陶自悦
</div>
    <div class="pagination">
<a href="山西通志_page606.html">上一页</a><span>...</span><a href="山西通志_page602.html">602</a><a href="山西通志_page603.html">603</a><a href="山西通志_page604.html">604</a><a href="山西通志_page605.html">605</a><a href="山西通志_page606.html">606</a><span class="current-page">607</span><a href="山西通志_page608.html">608</a><a href="山西通志_page609.html">609</a><a href="山西通志_page610.html">610</a><a href="山西通志_page611.html">611</a><a href="山西通志_page612.html">612</a><span>...</span><a href="山西通志_page608.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
