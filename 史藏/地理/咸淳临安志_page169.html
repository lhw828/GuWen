<!DOCTYPE html>
<html>
<head>
    <meta charset="UTF-8">
    <title>咸淳临安志 - 第 169 页/共 177 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>咸淳临安志 - 第 169 页/共 177 页</h1>
    <div class="content">熙宁八年轼知徐州日有杭州盐官县安国寺相识僧居则请轼作大悲阁记意谓旧日科场以赋取人赋题所出多关涉天文地理礼乐律历故学者不敢不留意于此等事今来科场以大意取人故学者只务空言高论而无实学以讥讽朝廷改更科场法度不便也
开平元年梁太祖即位封钱武肃镠为吴越王时有讽钱拒其命者钱笑曰吾岂失为一孙仲谋耶拜受之改其乡临安县为衣锦军是年省茔垄延故老旌钺鼙吹振耀山谷自昔游钓之所尽蒙以锦绣或树石至有封官爵者旧贸盐肩檐亦裁锦韬之一邻媪九十余携壶浆角黍迎于道镠下车亟拜媪抚其背犹以小字呼之曰钱婆留喜汝长成盖初生时光怪满室父惧将沈于丫溪此媪酷留之遂字焉为牛酒大陈乡饮别张蜀锦为广幄以饮乡妇凡男女八十已上金樽百岁已上玉樽时黄发饮玉者尚不减十余人镠起执爵于席自唱还乡歌以娱宾曰三节还乡兮挂锦衣吴越一王驷马归临安道上列旌旗碧天明明兮爱日辉父老远近来相随家山乡眷兮会时稀斗牛光起兮天无欺时父老虽闻歌进酒都不之晓武肃觉其欢意不甚浃洽再饮高揭吴喉唱山歌以见意词曰你辈见侬底欢喜别是一般滋味子永在我侬心子里歌阕合声赓赞叫笑振席欢感闾里今山民尚有能歌者【湘山野录】 
姚舜明庭辉知杭州有老姥自言故娼也及事东坡先生云公春时每遇休暇必约客湖上早食于山水佳处饭毕每客一舟令队长一人各领数妓任其所适晡后鸣锣以集之复会望湖楼或竹阁之类极欢而罢至一二鼓夜市犹未散列烛以归城中士女云集夹道以观千骑之还实一时之胜事也【以下王明清挥尘录及汝阴余话】 
王文穆钦若以故相来守杭钱塘一老尉苍颜华发矣文穆初甚不乐询其履历乃同年生恻然哀之遂封章于朝诏特改京秩尉以诗谢之云当年同试大明宫文字虽同命不同我作尉曹君作相东君元没两般风
蔡元长少年鼎贵建第钱唐极为雄丽全占山林江湖之绝胜今　行在殿前司是也　宣和末金寇豕突尽以平日之所积用巨舰泛汴而下置其宅中　靖康初下籍没之诏适毛达可友守杭州达可元长门下士也缓其施行密喻其家藏隐逾半所以蔡氏之后皆不贫又尝以金银宝货四十檐寄其族人家海盐者已而蔡父子兄弟诛窜不暇往索尽掩为己有至今海盐蔡氏富冠浙右
佑陵时有僧妙应者江南人往来京洛闲能知人休咎其说初不言五行形神且不在人之求而告之佯狂奔走初无定止饮酒食肉不拘戒行人呼之为风和尚元长褫职居钱塘一日忽直造其堂书诗一绝云相得端明似虎形摇头摆脑得人憎看取明年作宰相张牙劈口吃众生又书其下云众生受苦两纪都休已而悉如其言　绍兴初犹在广中蜕于柳州明清投辖录中亦书其略
张彦实扩番易人子公参政大父行有东窗集行于世自知广德军秩满造朝除著作佐郎秦会之当轴其兄楚材为秘书少监约彦实观梅于西湖楚材有诗彦实次其韵云天上新骖宝辂回看花仍趁雪霙开折归忍负金蕉叶笑插新临玉镜台女堞未须翻角调锦囊先喜助诗材少蓬自是调羹手叶底应寻好句来时楚材再婚故及玉镜台事会之见之大称赏曰旦夕当以文字官相处遂擢左史再迁而掌外制扬原仲并居西掖代言多彦实与之润色初亦无他彦实偶戏成二毫笔绝句云包羞曾借虎皮蒙笔阵仍推免作锋未用吹毛强分别即今同受管城封原仲以为诮己大怒愬于会之訹言路弹之彦实以本官罢为宫祠谢表云虽造化之有生有杀本亦何心然臣下之或赏或刑咸其自取
宣和初　徽宗有意征辽蔡元长郑达夫不以为然童贯初亦不敢领略惟王黼蔡攸将顺赞成之有谍者云天祚貌有亡国之相班列中或言陈尧臣者婺州人善丹青精人伦登科为画学正黼闻之甚喜荐其人于　上令衔命以视之擢水部员外郎假尚书以将使事尧臣即挟画学生二员俱行尽以道中所历形势向背且绘天祚像以归入对即云辽主望之不似人君臣谨写其容以进若以相法言之亡在旦夕幸速进兵兼弱攻昧此其时也并图其山川险易以上　上大喜即擢尧臣右司谏赐予巨万燕云之役遂决时尧臣方三十三岁迁至侍御史会蔡元长复将起预政事黼訹尧臣望风上疏以元长前日不合人情状攻之初榜朝堂然　上犹眷元长黜尧臣为万州监税而元长竟不告廷尧臣竟寝是行黼败尧臣亦遭斥　建炎中监察御史李寀疏其为黼鹰犬误国之罪始诏除其名初秦会之主判高密尧臣以沧州掾曹同为京东漕司试官因以厚甚会之擅国遂尽复故官虽不敢用招至武林每延致相府款密叙旧尧臣以前所锡万金筑园亭于西湖之上极其雄丽今所谓陈侍御花园是也会之炎炎时前御史敢于国门外建第以此可见
越人姚宏字令声　宣和中在上庠有僧妙应者能知人休咎语令声云君不得以令终候端午日伍子胥庙中见石榴花开则奇祸至矣令声初任监杭州税在任三载足迹不敢登吴山将赴江山宰自其诸暨所居趋越来访帅宪既归出城数里值大风雨亟愒路旁一小庙中见庭下榴花盛开妍甚可爱询祝史云此伍子胥庙其日乃五月五日令声惨然登车未几秦相以宿怨追赴大理而死
周美成晚归钱塘乡里梦中得瑞鹤僊一阕悄郊原带郭行路永客去车尘漠漠斜阳映山落敛余红犹恋孤城阑角凌波步弱过短亭何用素约有流莺劝我重解绣鞍缓引春酌不记归时早暮上马谁扶醉眠朱阁惊（风炎）动幕犹残醉遶红药叹西园已是花深无地东风何事又恶任流光过却归来洞天自乐未几方腊盗起自桐庐拥兵入杭时美成方会客闻之仓黄出奔趋西湖之坟庵次郊外适际残腊落日在山忽见故人之妾徒步亦为逃避计约下马小饮于道旁旗亭闻莺声于木杪分背少焉抵庵尚有余醺困卧小阁之上恍如司中逾月贼平入城则故居皆遭蹂践旋营缉而处继而得请提举杭州洞霄宫遂老焉悉符前作美成尝自记甚详今偶失其本姑追记其略而书于编
明清顷有沈必先日记言奏事殿中　高宗云近有人自东京逃归闻张九成见为刘豫用事可怪必先奏云张九成在其乡里临安府盐官县寄居去行阙无百里而远两日前方有文字来乞将磨勘一官回授父改绯章服幸　陛下裁之　上云如此则所传忘矣可笑不若便与一差遣召来盖子韶廷试策流播伪齐人悉讽诵故传疑焉翌日降旨除秘书郎
元佑中东坡守杭毛泽民为法曹掾公以众人遇之秩满辞去是夕宴客有籍妓歌赠别小词卒章云今夜山深处断魂分付潮回去公问谁所作妓以毛法曹对公语坐客曰郡僚有词人不及知某之罪也翌日折简追还留连数月泽民因此得名【百家诗选序】
咸淳临安志卷之九十二
　志〔七十七〕
　　纪遗四
　　　纪事〔四〕
欧阳公五代史叙列国年谱云闻于故老谓吴越亦尝称帝改元而求其事迹不可得颇疑吴越后自讳之及旁采诸国书与吴越往来者多矣皆无称帝之事独得其封落星石为宝石山制书称宝正六年辛卯耳王顺伯收碑有临安府石屋崇化寺尊胜幢云时天宝四年岁次辛未四月某日元帅府府库使王某又明庆寺白伞盖陀罗尼幢云吴越国女弟子吴氏十五娘建其发愿文序曰十五娘生忝霸朝贵彰国懿天宝五年太岁壬申月日题顺伯考其岁年知非唐天宝而辛未乃梁开平五年其五月改干化壬申乃二年梁以丁卯篡唐武肃是岁犹用唐天佑次年自建元也钱唐湖广润龙王庙碑云钱镠正明二年丙子正月建新功臣坛院碑封睦州墙下神庙敕皆正明中登圣寺磨岸梁龙德元年岁次辛巳钱镠建又有龙德三年上宫诗是岁梁亡九里松观音尊胜幢宝大二年岁次乙酉建衢州司马墓志云宝大二年八月殁顺伯案乙酉乃唐庄宗同光三年其元年当在甲申盖自壬申以后用梁纪元至后唐革命复自立正朔也又水月寺幢云宝正元年丙戌十月具位钱镠建是年为明宗天成招贤寺幢云丁亥宝正二年又小昭庆金牛码瑙等九幢皆二年至五年所刻贡院前桥柱刻宝正六年岁在辛卯造然则宝大止二年而改宝正宝正尽六年次年壬辰有天竺日观庵经幢复称长兴三年八月用唐正朔其年三月武肃薨方寝疾语其子元瓘曰子孙善事中国勿以易姓废事大之礼于是以遗命去国仪用藩镇法然则有天宝宝大宝正三名欧阳公但知其一耳通鉴亦然自是历晋汉周及本朝不复建元今犹有清泰天福开运会同【系契丹年】 干佑广顺显德右刻存者三四十种固未尝称帝也【已下容斋随笔】 
王顺伯家有钱忠懿一判语其状云臣赞宁右臣伏奉宣旨撰文疏今建呈乞给下取设齐日五更前上塔臣自宣却欲重建乞于仁政殿前夜闲化却不然便向塔前化并取圣旨判曰便要吾人宣读后于真身塔前焚化二十七日而在前花押子谓钱氏固尝三改元但或言其称帝则否也此状内进呈圣旨等语盖类西河之人疑子夏于夫子故自贻僭帝之议想他所施行皆然矣
东坡在杭州作有美堂会客诗颔联云天外黑风吹海立浙东飞雨过江来读者疑海不能立黄鲁直曰盖是为老杜所误因举三大礼赋朝献太清宫元九天之云下垂四海之水皆立以告之二者皆句语雄峻前无古人坡和陶停云诗有云云屯九河雪立三江之句亦用此也
国朝承平之时四方之人以趋京邑为喜盖士大夫则用功名进取系心商贾则贪舟车南北之利后生嬉戏则以纷华盛丽而悦夷考其实非南方比也读欧阳公送僧慧勤归余杭之诗可知矣曰越俗僭宫室倾赀事雕墙佛屋尢其侈耽耽拟侯王文彩莹丹漆四壁金焜煌上垂百宝盖宴坐以方床胡为弃不居栖身客京坊辛勤营一室有类燕巢梁南方精饮食菌笋比羔羊饭以玉粒粳调之甘露浆一馔费千金百品罗成行晨兴未饭僧日昃不敢尝乃兹随北客枯粟充饥肠东南地秀绝山水澄清光余杭几万家日夕闻清香烟霏四面起云雾杂芬芳岂如车马尘鬓发染成霜三者孰苦乐子奚勤四方观此诗中所谓吴越宫室饮食山水三者之胜昔日固如是矣公又有山中之乐三章送之归勤后识东坡为作诗集序者
钱塘关景仁子开为税官为其下告讦郡守械之狱子开弟子东【注】 往会稽告急于兵部侍郎汪彦章汪为驰书属杭守事遂释子开具书谢汪未达而死子东为致之汪书其后曰解晏子之骖昔曾伸于贤者挂徐君之剑今有感于斯文【已下夷坚志】 
蔡元长初登第为钱塘尉巡捕至汤村薄晚休舍有道人状貌甚伟求见蔡平日喜接方士亟延与语饮之酒而去明日宿他所复见之又明日洎近村道人复至饮酒尽数斗恳曰夜不能归愿托宿可乎蔡始犹不可其请至再不得已许之且同榻命蔡居外已处其内戒曰中夜有相寻觅者告勿言蔡意其奸盗亡命将有捕者身为尉顾匿之不便也然无可柰何展转至三更目不交睫闻舍外人声俄顷渐众遂排户入曰车四元在此何由可耐欲就床擒之或曰恐并损床外人帝必怒吾属且获罪蔡大恐起坐呼从吏无一应者道人安寝自如撼之不动外人云又被渠（身单）了六十年可怪可怪咨嗟良久闻室内如揭竹纸数万番之声鸡鸣乃寂呼从者始应问所见皆不知道人矍然兴谢曰某乃车四也赖公脱此大厄又可活一甲子已度世第三次矣自此无所患公当贵穷人爵吾是以得免如其不然与公皆死矣念无以为报吾有药能化纸为铁铁为铜铜为银银又为金公欲之乎蔡拒不受强语干汞之术曰他日有急当用之天且明别去后不复见蔡唯以其说传中子翛蔡死翛家窜广西赖是以济蔡之客陈丙尝为象郡守云然
张子韶侍郎谪居大庾得目疾后为永嘉守中风手足不能举目遂内翳丐祠禄还盐官旧隐　绍兴二十九年三月望夜梦青衣人引至大寺门金书牌八字但记其二曰开福一僧如禅剎知客见张甚喜延入坐张问主僧为谁曰沈元用给事也张曰吾与沈先生久不相见亟欲谒之命取公服随语即至见沈再拜沈荅其半礼劳苦如平生且曰尊公在此命青衣导往方丈东小堂其父母方对坐长啸张趋拜号泣旁人叱曰此不是哭处复至法堂前问曰何故无佛殿青衣曰此以十方法界为佛殿张曰吾病废又失明未知他日有眼可见佛有口可诵经否曰侍郎何尝不见佛何尝不诵经又行及门侧有小池清泠外设栏楯青衣曰八功德水也酌一杯饮之凉彻饥骨西庑一室极洁中挂画像视之乃张写真大骇曰何以得此青衣曰异日当主此地然待公见玉带了即来遂寤遽召门人郎晔使书其事皆谓玉带为吉证若疾愈且大拜至六月二日两疾顿除即日出谒先墓继往所亲家燕集如是五日偶与诸生读江少虞所集事实类苑至　章圣东封丁晋公取玉带事怒曰丁谓真奸邪虽人主物亦以术取因不怿废卷而入疾复作不能言翼日卒人始悟玉带之梦张寿六十八云
绍兴二十九年闰六月盐官县雷震先雷数日上管场亭户顾德谦妻张氏梦神人以宿生事责之曰明当死雷斧下觉而大恐流泪悲噎姑问之不以实对姑怒曰以我尝贷汝某物未偿故耶何至是张始言之姑殊不信明日暴风起天斗暗张知必死易服出屋外桑下立默自念震死既不可免姑老矣奈惊怖何俄雷电晦冥空中有人呼张氏曰汝实当死以适一念起孝天赦汝又曰汝归益为善以此语世人也
浙西兵马都监康湑居临安宝莲山夏夜且睡为蛙声所聒命小童捕之湑熟寐梦十三人乞命湑曰吾职虽兵官非能擅生杀者何以能贷汝死曰但公见许无不可者少焉魇寤告其妻妻曰得非群蛙乎呼童诘之已置一瓶中验其数正十三枚也即释之时　绍兴二十九年
京师人鲁畤　绍兴十一年在临安送所亲于北闸下忘携钱行解衣质于库见主人如旧熟识者思之而未得退访北关税官朱子文言及之盖数年前所常见丐者也其人本豪民遭乱家破与妻行乞于市使三子拾杨梅核椎取其实以卖少子尝见一白鼠在聚核下归语父父戒曰明日往捕之得而货于禽戏者必直数百钱勿失也迨旦母与偕行至故处果见鼠逐之及涌金门墙下入穴中而臧母立不去遣子归取锸斸地深可三尺望鼠尾犹可见俄得一青石揭去之下有大瓮白金满中遽奔告其父父至不敢取亟诣府自列愿以半与官而乞厢吏护取府主从其言得银凡五千两持所得即日鬻之买屋以居而用其钱为子本遂成富家即库中主人也
临安万松岭上多中贵人宅陈内侍之居最高　绍兴十五年盛夏纳凉至四鼓未寝道上人迹已绝忽见狱卒衣黄衣领三人自北而南一衣金紫者行前其次着紫衫又其次着凉衫到刘供奉门外升阶欲上金紫者难之狱卒曰彼中已承当如何不去时已晚请速行乃俛首而入其后二人相谓曰彦通早听吾言当不至是皆叹息相继亦入俄闻门媪索灯甚急曰犬生三子毛色甚可爱明日陈具以语刘育于家稍长人或呼彦通则奔走而前竟莫知为何人也
盐官县庆善寺明义大师了宣退居邑人邹氏庵　隆兴元年春晨起行径中见鸠雏堕地携以归躬自哺饲两月乃能飞日纵所适夜则投宿屏几闲是岁十月其徒惠月复主庆善寺迎致其师于丈室之西偏逮暮鸠归则阒无人矣旋室百（上一下巾）悲鸣不止守舍者怜之谓曰吾送汝归老师处明日笼以授宣自是不复出驯狎左右以手摩拊皆不动他人近之辄惊起呜呼孰谓畜产无知乎
绍兴二年两浙进士类试于临安湖州谈谊与乡友七人谒上天竺观音祈梦谊梦人以二楪贮六茄为馈恶之惟徐扬梦食巨蟹甚美迨旦同舍聚坐一客语及海物黄甲者扬问其状曰视蝤蛑差小而比螃蟹为大扬窃喜乃以梦告人以为必中黄甲之兆洎榜出六人皆不利扬独登科后二年谊复与周元特【操】 赴漕司举又同诣寺前一夕周梦与诸人同登殿谊先抽签三反而三不吉余以次请祷周立于后曰所以来唯欲求梦尔何以签为众强之方诣筒下遇妇人被发如新沐者从佛背趋出谓其贵家人急避之遂寤明晨入寺谊所卜三签果不吉余或吉或否周但焚香再拜愿得梦是夜梦乡人徐广之持省榜至凡列三等己为中等第一人已而贺客四集有道士在焉明年七月省试罢还吴兴待榜他日阅市闻呼于后曰元特奉贺奉贺回顾乃徐广之也云适过郡门见揭试贴司榜内一人与君姓名同聊相戏耳周方谯责之则又有言曰省榜自南门入矣遂相与散归及家而报至次日数客来贺一道士俨然其中周曰与君不相识何以辱顾我道士笑曰君岂忘之耶去年君过我卜我推君五行知今年必及第今而实然故来贺以印吾术非有所求也遽辞去沈思其人乃开元寺卖卜者始验昨梦无小不合周果居中等虽非首选而于吴兴为第一人夫广之之戏谈黄冠之旅贺皆偶然细事也而梦寐魄兆已先见于旬月之前人生万事不素定乎
国朝故事翰林学士草宰相制或次补执政谓之带入　大观三年六月八日何清源【执中】 登庸四年六月八日张无尽【商英】 登庸皆张台聊【阁】 草麻竟无迁宠时蔡京责太子少保张当制诋之甚切为搢绅所传诵京衔之会复相即出张知杭州明年六月八日宴客中和堂忽思前两岁宿直命相正与是日同乃作长短句纪其事曰长天霞散远浦潮平危栏驻目江皋长记年年荣遇同是今朝金銮两回命相对清光频许挥毫雍容久正茶杯初赐香袖时飘归去玉堂深夜泥封罢金莲一寸才烧帝语丁宁曾被华衮亲褒如今漫劳梦想叹尘踪杳隔仙鳌无聊意强当歌对酒怎消观者美其词而讶其卒章失意未几以故物召还遽卒于官寿止四十台卿河阳人
济南李茇字定国寓临安军营中以聚学自给暇则纵游湖山尝欲诣净慈寺过长桥于竹径迷路见青衣道人林下斸笋茇揖之道人问所往曰将往净慈瞻礼五百罗汉道人曰未须去且来同食烧笋食之甚美低风雨晦冥失道人所在茇皇惧伏林闲少顷雨止寻径而出至寺门下觉身轻神逸行步如飞洎归舍不复饮食其从兄大猷【莫】 为诸王宫教授将之任遣仆致书见其颜如桃红且能辟谷以语大猷及大猷至则已去云游茅山矣后又闻入蜀隐青城山大猷为梓路提刑使人至眉访所在眉守复书报数年前已轻举乘云而去今唯绘象存
乾道三年秋临安大雷震军器所作坊兵龙泽夫妇并小儿曰郭僧凡三人震死于一室初泽父全既死泽妹铁师居白龟池为娼其母但处女家遇子受俸米则来取三斗去泽夫妇颇厌其至屡出恶言郭僧者亦相与骂侮以乞婆目之故获此谴同时有严州人陈永年同其兄开银铺于临安市狂游不检母私储金十数两规以送终恐永年求取无度不使知一日开箧永年适自外来见之遽攫而走母恚闷仆绝兄追及争夺仅得其半以归母母遂病卧是夕永年亦遭震死
钱塘江潮八月十八日最大天下伟观也临安民俗太半出观　绍兴十年秋前二夕江上居民或闻空中语曰今年当死于桥者数百皆凶淫不孝之人其闲有名而未至者当分遣促之不预此籍则斥去又闻应者甚众民怪骇不敢言次夜跨浦桥畔人梦有来戒者云来日勿登桥桥且折旦而告其邻数家所梦皆略同相与危惧比潮将至桥上人已满得梦者从旁伺之遇亲识立于上者密劝之使下咸以为妖妄不听须臾潮至奔汹异常惊涛激岸桥震坏入水凡压溺而死数百人既而死者家来号泣收敛道路指言其人尽平日不逞辈也乃知神明罚恶假手致诛非偶然耳
临安盐桥富室李省贩海作商每出必经涉岁月　绍熙元年与同业六七人共宗伴而出亘四年弗反且无音耗其妻绝忧之有与李善者谓妻曰同涂数客已尽归不应独后岂非堕于非命乎宜往占之妻历访十余肆皆云不吉恐难得还妻恸哭而归召僧建道场招魂挂服闻空中泣声甚哀出视之见李在渺茫烟雾闲宛如存日仍询问幼稚婢妾且云赖汝荐拔之功获离苦难明日妻买地造冢备极力役之费又一月李泛舟达江下元不死也黠鬼诈为此态予累书之矣
朱思彦则　淳熙初知临安县因钩校官物得押录高生盗侵之过其妻尢贪冒每揽乡民纳官钱诈给印钞而私其直时高以事上府先逮妻送狱高归询诘之应荅殊不逊遂并鞫治囚系月余日加絣讯一夕丞定牢二人哀泣言楚毒已极恐无生理丞恻然怜之会朱延过客饮宴席未散乃为破械出之使潜窜迹明日丞诣县与朱言高某为胥长而夫妇盗没民钱且对长官咆哮诚宜痛治然久在囹圄昨夜呼其名已困顿不能应不免责出之旋闻皆到家即死幸不殒于狱不必彰闻其子亦愿敛瘗既从其请矣失于颛擅此情悚然朱喜丞之同嫉恶又处事委曲无迹致词言谢迨反室复念彼罪不至死一旦并命异时岂不累己正不然将有阴遣冤祟之挠自是寝食为之不宁遂见二鬼裸形披发棰痕遍体俓前挽衣裾曰我罪不过徒隶乃沦冥涂又使县丞屏去骸骨惨忍如是必得尔往地下证辨断无相舍之理朱噤不得对遂感疾鬼朝夕在傍丞来问疾朱告之故且曰思不忍一时之忿至不可悔今又奚言丞笑曰两人实不死吾悯其困而脱之匿诸邑下亲戚家而绐以亡告耳朱曰若是则日夕现形吾前者为何人丞曰此忧疑太过所致当呼使来甫经宿果至拜于阶下朱登时心志豁然厥疾顿愈命高复故役焉
政和中提举两浙路学事杨通贯之按部婺州往访一异人坐闲典笺吏以钱唐尉书至未开缄异人曰得非求举削乎杨曰然方欲论荐曰无益也渠为五百鹅诉冤非久于世者杨未之信明日遣驶卒持荐牍往比至则已殂杨后到钱唐呼尉史问其状对曰以病死曰尝杀鹅乎曰平时不曾杀生数月前平江朱太尉托造鹅鲊遂买五百头醢之杨深加悼叹疑异人者通知幽明之故云
乾道六年冬吕德卿偕其友王季夷【嵎】 魏子正【羔如】 上官公禄【仁】 往临安观南郊舍于黄氏客邸王魏俱梦一人着汉衣冠通名曰班固既相见质问西汉史疑难临去云明日暂过家闲少款可乎觉而莫能晓各道梦中事大抵略同适是日案阅五辂四人同出嘉会门外茶肆中坐见幅纸用绯帖尾云今晚讲说汉书相与笑曰班孟坚岂非在此耶旋还到省门皆觉微馁就入一食店视其牌则班家四色包子也且笑且叹因信一憩息一饮馔之微亦显于梦寐万事岂不前定乎
王仲衡【希吕】 　淳熙二年为起居舍人临安为僦吴山一新宅方徙居次日未晓将赴朝其婢诣厨欲煮汤才开厨门见异物如人在灶下若摇两扇之状呼问诃叱皆勿应婢恐而出告于王王未以为然复遣老兵张进携灯往验物凝立不动灯亦灭进还报王淮北人有胆勇暗中拔剑俓趋之物犹自若旋觉有人至疾走赴后门穿狗窦出未半王挥剑断其身为二取火照视乃白鹿也洒血满地王退朝剥其肉分饷侍从鹿之白者世所鲜有初疑为不祥后一月乃除淮西帅
淳熙七年夏秋之交浙西不雨苦旱吴江塔院大古井其水秽黑不堪汲饮僧命匠王大者浚之日亭午外闲居人见烈焰从井中出蓬勃丈许匠被爇皮肤皆灼破急出即死一卖果实小民过其傍亦损面又焚井亭自是水清冷可鉴同时有菜户孙氏亦浚井匠入凿土闻其下人声良久一衣绿者坐胡床一黄衫卒捧文书一童侍立匠望其处如官府然厅堂整峻黄衣叱之出急引索而登仅获免识者疑为龙神所据无复敢窥此井遂废
乾道初临安灵隐寺后山茁一蕈圆径二尺寺仆见之喜其光明润泽采以纳长老长老惊诧以为目所未睹谓之曰我固愿食异味然合院三百人今不过能及十之一非吾法平等意也于是赍饷杨郡王杨亦讶其大曰是当以奉玉食乃奏献于
孝宗诏以赐灵隐盖初不知其所从来也迨复持至寺已经日盘内颇有汁沾濡两犬在侧争舐之俄顷闲乐跌走若狂眼突毛颤仆地死诸僧乃悟为毒物使之入天庖宁不大为咎累亟瘗诸沈坑而不暇穷其根本惟　万乘所御自有神物护持杨王亦大贵人长老不私口腹故皆脱于意外之祸
咸淳临安志卷之九十三
　志〔七十八〕
　　纪遗五
　　　纪事〔五〕
余杭县吏何某自壮岁为小胥至押录持心近恕略无过愆前后县宰深所倚信又兼领开拆之职每遇受讼牒日拂旦先坐于门一一取阅之有挟诈奸欺者以忠言反复劝晓之曰公门不可容易入所陈既失实空自贻悔何益也听其言而去者甚众民犯罪丽于徒刑合解府而顾其情理非重害必委曲白宰就县断治其当杖者又往往谏使宽释置两竹筒于堂择小钱数千分精麤为二等时掷三两钱或一钱于筒中诸子问何故曰吾蒙知县委任凡干当一事了则投一钱所以分为二者随事之大小也子竟不深晓迨谢役寿终始告之曰尔曹解吾意乎吾免一人徒罪则投一光钱于左筒免一杖罪及谕解一讼则投一糙钱于右筒宜剖而观之两筒既破皆充满无余地笑而言曰我无复遗恨如阴骘可凭为后人利多矣遂卒后十年其子伯寿【铸】 登儒科　绍兴中位至执政累赠其父太子太师
忠训郎王良佐居临安观桥下初为细民负担贩油后家道小康设肆于门称王五郎夫妇好奉释氏斋施无虚日　淳熙初年二月清旦焚香日中有塔影七层现于侧黄碧璀璨宛若新饰金书三字曰宝叔塔私窃自念此塔草创修治全未成绪我今自任其责乃捐力重建造规范雄赫胜于承平之时寺僧塑其夫妇像于第一层上后买给使减年恩补官或云王生少年日因在市殴伤人捕系仁和县狱适与一重囚同牢语话颇款密因言我一生做经纪今焉败获念杀人负罪决无生理切有心臆之事为君陈之我昔年曾掠富室之物得金银甚多埋于宝叔塔下左方入地若干尺可悉掘取俟我伏法了幸为收拾骸骨瘗之高原仍广作佛事以资超脱遇忌日时节宜饭僧读经分明回向则我瞑目不憾矣王出狱悉如所戒往塔下启穴果得物可直万缗因此致富故假塔影之说以盖其事云
临安西湖旧传南北两山僧寺大小合三百六十兵革之余又为军营禁苑势人园圃之所包占今存者不满百唯南山境趣幽寂无繁华腴艳气象灵石寺僻在深林丛薄中古屋犹不坏屋山有六言诗一首曰南坞数回泉石西峰几迭烟云登携孰以为侣颜寓李甲萧耘老僧言昔年有道人四辈来乞食是时午斋已过拒而不与一客取笔题此诗其后好事君子寻绎之曰首句寓吕字次句为洞字又次为宾字下句三人姓名是吕翁与之俱来必皆仙者也　乾道四年三月予同三馆之士至彼见其字乃倒书于椽闲颇类李北海
钱塘顷岁有葛道人者无他技能孤独无妻子唯以业屦为生得钱即沽酒放浪于湖山闲往来累年不逢知识一日为寺僧修屦口中微作吟哦声若运思搜诗者僧讶而问之笑曰今日偶得句但未成章耳僧亦喜此者加礼谓曰可得闻乎曰百啭已休莺哺子三眠初罢柳飞花僧惊叹宣扬其语自是人始知为非市井凡流时宣和中也后不复审其在亡
钱唐旧有长老名重喜会稽人少以捕鱼为生业而日诵观世音菩萨不少休元不识字一日忽能书且又能作偈颂关子东博士及识之记其一颂云地炉无火一囊空雪似杨花落岁穷乞得苎麻缝败衲不知身在寂寥中味其旨趣岂捕鱼小儿所能万一解悟如是盖大士智慧力也
临安都税院土地予载田相公一事于支庚矣俗传为钱王辅臣有功于民者邦人崇事之甚敬而庙宇颓圯积久弗治　庆元二年冬监官鄱阳宗子赵怡夫到任之初欲加修缮又念彼何功于我便为致力遣征吏告白俟每月税课增羡则当以此报之未几邻居人郑五遭窃祷其神旋即获盗自拟出钱营建然亦未暇也三年三月十九夜赵梦神命使来召趣行甚速因随以往从后殿而过凡廊庑皆有貌位率起立拱揖徐抵正殿神邀坐聚语俄顷夫人携男女各一亦出见因置酒留饭具道阴庇一方之意先是都城颇严奉李王二太尉之祀云张王急脚时有灵应小人乘以射利散施符水至处处揭榜唱言今年李太尉行瘟赵恶其惑众告于府尹王卿巽泽【溉】 祈革此弊尹捕首恶数辈杖而出诸境仍追罚百千是夕神与赵言及此云闻君理会李太尉事张王甚喜盖为其所玷也继云吾欲治庙室无肯任责者赵顿忆曩志即对曰当竭愚衷神且喜且谢遂呼一僧使说相僧揣摩赵头曰好似傅二相法他日官爵正如熊震潘文虎遂觉思所谓傅熊潘三人莫知为谁明旦诣土地庙瞻谒宛如所梦始募众集力一新其居怡夫以书告于弟怿夫
庆元二年十月二十夜三更月初出时临安嘉兴两邦人未寝者皆见其团圆如望夕太史奏是为上瑞吴地当十岁大稔其冬不雪明春无雨民极以为忧下诏恻怛豤祈中夏雨足继此必有望也
绍兴中韩郡王既解枢柄逍遥家居常顶一字巾跨骏骡周游湖山之闲纔以私童史四五人自随时李如晦晦叔自楚州幕官来改秩而失一举将忧挠无计当春日同邸诸人相率往天竺李辞以意绪无聊赖皆曰正宜适野散闷可也强挽之行各假僦鞍马过九里松值暴雨众悉迸避李奔至冷泉亭衣袽沾湿愁坐长叹遇韩王亦来相顾揖矜其憔悴可怜之状作秦音发问曰官人有何事萦心而悒怏若此李虽不识韩但见姿貌魁异颇起敬乃告以实韩曰所欠文字不是职司否荅曰常员也韩曰世忠却有得一纸明日当相赠命小史详问姓名阶位仍询居止处李巽谢感泣明日一吏持举牍授之曰郡王送来仍助以钱三百千李遂升京秩修笺诣韩府欲展门生之礼不复见
赵粹中为吏部侍郎梦出至厅上大门豁开吏报客通谒其长七尺着道士羽服形容端严视其刺字曰北方镇天真武灵应真君赵奉神素谨肃然起敬趋下迎揖不敢以主礼自居神固请赵东向坐曰侍郎是主人今日之事公为政毋用谦辞遂就席局脊而寤是时　孝宗于潜邸王宫创建佑圣观以荅在藩祷祈感验之贶明日降　旨差赵为奉安圣像使乃悟梦语
余杭洞霄宫昔有主首道士诚敬感神诵度人经极着奇验其侧则龙潭所在每就彼持念倏一老人从潭出跪白曰弟子即龙王也每获听经文无任瞻仰但不敢辄前今所以呈身切有请尔道士曰其说云何对曰师才到潭上则水府幽祇皆当起敬不退殊不自安兹愿只宴坐宫中不妨日课庶几百灵得以休息若慈悲赐许当日供鲜乳二斤以充斋膳道士曰吾意岂在斯谨奉王戒老人喜谢而隐潭上之役遂罢翌日厨仆报几案闲得乳两片极新洁莫测所从来未审堪食否道士云非汝所知宜以饷我小师秤之果重二斤其后日日常然数年后忽失约深讶焉复诵经水次前老人再至曰乳乃世闲物弟子忝为龙神何以得之但尘几中有欺瞒取赢余者我则阴摄之此去市户董七者好舞秤权用十四两作斤故即而掠取今其人出外厥父自主铺业淳朴有守未曾罔利故无从可致乳道土叹息不已谓之曰吾欲知其端倪恐身有以诒谴尔然则欺心事那可妄为吾诵经以增之亦亡益也遂周行郊关一意导人于善乡宿至今尚能言之而忘其姓名及岁年矣
皮场庙在临安西湖者其威灵不减汴都处州士人叶生游国学赋性若痴昏而诚敬居心事神竭力每月朔望必一往拜谒无闲于寒暑风雪也因省试下第无聊念归而囊无一钱可动谓同舍曰吾穷困无策明当祷皮场乞三万钱众相与嗤笑及还有喜色曰卜之杯珓既许我矣明日当得之众曰如何送来曰殆不可知也明日兀坐薄晚有近郡太守倩邻斋诣名以百千招一习书者充馆客其人亦以失利不肯行叶亟往自献邻斋将付所迎之资但请借三十千约自乡里省母便道赴之遂符昨数皆以为偶然耳又须一夫力荷担复斋戒谢神之赐而申此请众曰此岂难办所患无钱既有之何必荐渎神祇拒不听复祷祠下亦有喜色临束装杏无其人迫于潮信令斋仆赍行众曰此只可至江下柰渡江乏使何曰吾所恃唯神定非所虑长揖俓出至午仆回争扣之仆云叶上舍将上船恰一乡夫自江西来无回驿正与之是邻人欣然随去矣于是始异之后数日一同舍自越回乃与叶同舟者语士友曰神哉皮场之灵独私于彼是日到中流风雨骤作吹仆帆樯舟人窘束无措同载百人惊怖诵佛而叶熟寐不知也俄而风定樯正舟人云方危急时见金甲巨神仗剑坐于篷上不审为谁所事实赖其阴助获免倾覆尔叶竦然改容曰即吾香火所奉皮场大王也绘轴见在吾笥适于梦寐中固睹之矣临川游祖武为前廊学录亲语其异
临安两通判官舍一在石板卷曰北厅一在审计司旁曰南厅　庆元三年北厅济南张真卿卒南厅金华潘好恭坐章罢四明王正民为张代居于石板有道人过门语阍吏曰此宅有怪物故处之者不宁阍入白王亟延问之道人指厅壁题名记曰正伏于碑石之下王集从卒移石过掘之三尺得大龟径二尺许亟辇致西湖中未几王亦卒
钱王名其居曰握发殿吴音握恶相乱钱塘人遂谓其处曰此钱大王恶发殿也【已下陆放翁老学庵笔记】 
秦会之当国有殿司军人施全者伺其入朝持斩马刀邀于望仙桥下斫之断轿子一柱而不能伤诛死其后秦每出辄以亲兵五十人持挺卫之初斩全于市观者甚众众中有一人朗言曰此不了事汉不斩何为闻者皆笑
东坡守杭法外刺配颜巽父子御史论为不法累章不已苏公虽放罪而颜巽者竟以　朝旨放自便自是豪猾益甚以药涂盐钞而用既毁抹赂主者浸洗之药尽去而钞不伤虽老于其事者不能辨他不法尢众有司稍按治轨劫持之曰某官乃元佑奸党苏某亲旧故观望害我公形状牒时治党籍方苛峻虽监司郡守得其牒辄畏缩解纵乃已　大观中胡奕修为提举盐事会计已毁抹盐钞得其奸奏之黥窜化州籍没赀产一方称快
杭僧思聪东坡为作字说者　大观　政和闲挟琴游梁日登中贵人之门久之遂还俗为御前使臣方其将冠巾也苏叔党因浙僧入都送之诗曰试诵北山移为我招琴聪诗至已无及矣参寥　政和中老矣亦还俗而死然不知其故
建炎三年春　车驾南渡　驻跸于杭有侍臣召对者既对所陈札子首曰恭惟　陛下岁二月东巡狩至于钱塘吕相颐浩见之笑曰秀才家识甚好恶
大驾初　驻跸临安故都及四方士民商贾辐辏又创立官府扁榜一新好事者取以为对曰钤辖诸道进奏院详定一司敕令所王防御契圣眼科陆官人遇仙风药干湿脚气四斤元偏正头风一字散三朝御裹陈忠翊四世儒医陆太丞东京石朝议女婿乐驻治药铺西蜀费先生外甥寇保义卦肆如此几数十联不能尽记
蔡太师父准葬临平山山为（施去方改马）形术家谓（施去方改马）负重则行故作塔于（施去方改马）峰而其墓以钱唐江为水越之秦望山为案可谓雄矣然富贵既极一旦丧败几于覆族至今不能振俗师之不可信如此
谨东美秋夜待潮于钱塘江沙上露坐设大酒樽及一杯对月独饮意象傲逸吟啸自若顾临适遇之亦怀一杯就其樽对酌东美不问临亦不与之语酒尽各散去
秦会之初赐居第时两浙转运司置一局曰箔场官吏甚众专应副赐第事自是讫其死十九年不罢所费不可胜计其孙女封崇国夫人者谓之童夫人盖小名也爱一狮猫忽亡之立限令临安府访求及期猫不获府为捕系邻居民家且欲劾兵官兵官皇恐步行求猫凡狮猫悉捕致而皆非也乃赂入宅老卒询其状图百本于茶肆张之府尹因嬖人祈恳乃已
乐天有移家诗云移家入新宅罢郡有余资又有履道新居二十韵盖公平生从仕至是始有俸余于是定居于洛以为终焉之计唐语林云公罢杭俸多留官库继守者公用不足则假而复填如是五十余年及黄巢至郡文籍多焚其俸乃亡公自言罢郡有余资而犹有寄留官库者岂亦如今世有事例而治不应得者乎【陈直斋振孙作白文公年谱】 
嘉泰癸亥岁刘改之在　中都时辛稼轩【弃疾】 帅越闻其名遣介招之适以事不及行作书归辂者因效辛体沁园春一词并缄往下笔便逼真其词曰斗酒彘肩醉渡浙江岂不快哉被香山居士约林和靖与苏公等驾勒吾回坡谓西湖正如西子浓抹淡妆临照台诸人者都掉头不顾只管传杯白云天竺去来图画里峥嵘楼观开看纵横一涧东西水遶两山南北高下云堆逋曰不然暗香疏影只可孤山先探梅蓬莱阁访稼轩未晚且此徘徊辛得之大喜致馈数百千竟邀之去馆燕弥月酬倡亹亹皆似之逾喜垂别赒之千缗曰以是为求田资改之归竟荡于酒不问也词语峻拔如尾腔对偶错综盖出唐王勃体而又变之余时与之饮西园改之中席自言掀髯有得色余率然应之曰词句固佳然恨无刀圭药疗君白日见鬼证耳坐中烘堂一笑【以下岳尚书桯史】 
秦桧在相位颐指所欲为上下奔走无敢议者曹泳尹天府民闲以乏见镪告货壅莫售日嚚而争因白之桧桧笑曰易耳即席命召文思院官未至趣者络绎奔而来亟谕之曰适得　旨欲变钱法烦公依旧夹锡样铸一缗将以进入尽废见镪不用约以翌午毕事院官不敢违唯而退夜呼工（备去人改革）液将以及期富家闻之大窘尽辇宿藏争取金粟物贾大昂泉溢于市既而样上省寂无所闻矣都堂左揆阁前有榴每着实桧嘿数焉忽亡其二不之问一日将排马忽顾谓左右取斧伐树有亲吏在旁仓卒对曰实甚佳去之可惜桧反顾曰汝盗吾榴吏叩头服盖其机（上穴下井）根于心虽嵬琐勿自觉此所谓莫见乎隐者亦可叹也
江山邑寺有缁童眉长谕尺来净慈都人争出视之信然事闻　禁中　诏给僧牒赐名延庆寺僧日坐之门护以行马士女填咽炷香谓之活罗汉遂裒施赀为殿寺有故铜像甚侈乃位之中不期而成
秦桧以　绍兴十五年四月丙子朔赐第望仙桥丁丑赐银绢万疋两钱千万彩千缣有诏就第赐燕假以教坊优伶宰执咸与中席优长诵致语退有参军者前褒桧功德一伶以荷叶交倚从之诙语杂至宾观既洽参军方拱揖谢将就倚忽坠其（仆去人改巾）头乃总发为髻如行伍之巾后有大巾镮为双迭胜伶指而问曰此何镮曰二胜镮遽以扑击其首曰尔但坐太师交倚请取银绢例物此镮掉脑后可也一坐失色桧怒明日下伶于狱有死者于是语禁始益繁芮烨令衿等吻祸盖其末流焉
刘蕴古燕人也逆亮将南寇使之伪降以觇国初吴山有伍员祠瞰阛阓都人敬事之有富民捐赀为扁额金碧甚侈蕴古始至辄乞灵焉妄谓有心诺辍俸易牌而刻其官位姓名于旁市人皆惊曰以新易旧恶其未华耳易之而不如其旧其意果何在有右武大夫魏仲昌者独曰是不难晓他人之归正者侥幸官爵金帛而已蕴古则真细作也夫谍之入境不止一人榜其名所以示踵至者欲其知已至耳闻者怃然不信后卒如言
今　中都有豢鱼者能变鱼以金色鲫为上鲤次之贵游多凿石为池寘之檐牖闲以供玩问其术秘不肯言或云以阛市洿渠之小红虫含凡鱼百日皆然初白如银次渐黄久则金矣未暇验其信否也又别有雪质而黑章的皪若漆曰玳瑁鱼文采尢可观逆曦之归蜀汲湖水浮载凡三巨艘以从诡状瑰丽不止二种惟杭人能饵蓄之亦挟以自随余考苏子美诗曰松桥扣金鲫竟曰独迟留东坡诗亦曰我识南屏金鲫鱼则承平时盖已有之特不若今之盛多耳
潘阆居钱唐今太学前有潘阆巷【俗呼为潘郎】 阆工唐风归自富春有渔浦风波恶钱塘灯火微之句识者称之唯落魄不检为秦王记室参军王坐罪捕阆急甚阆自髡其发易缁衣持磬出南熏门　上怒既怠有为阆说　上者曰阆不南走粤则北走胡尔惟　上招安之　上旋悟时阆已再入京敕授四门助教阆以老懒不任朝谒为辞自封还敕命时文法疏简犹若此未几论者谓阆终秦党语多怨望编置信上至信上勺道旁圣泉题诗柱上曰炎天□□热如焚却恨都无一点云不得此泉□□□几乎渴杀老参军犹称记室旧衔也先是卢多逊与潘善故有四门之命多逊谮赵普不行普相多逊罢故阆终不免　嘉定闲临安守建先贤堂于西湖欲祀阆于列有风不宜预者遂黜阆事见祠记【进德行而退文艺先节义而后功名以下叶绍翁四朝闻见录】 
光尧幸径山憩于万木之阴顾问僧曰木何者为王僧对大者为王　光尧曰直者为王有杉小而直因封之　光尧为龙君炷香有五色蝪蜥出于塑像下从　光尧左肩直下遂登右肩环圣体者数四又拱而朝亦数四　光尧注视久之蝪蜥复循宪圣圣礼之半拱而不数时贵妃张氏亦缀　宪圣觊蜴蜥旋绕僧至讽经嗾之　宪圣亦祝曰菩萨如何不登贵妃身蜴蜥终不肯竟入塑像下妃惭沮不复有施利
或问予曰今九里松一字门扁吴说所书也字何以用金予谓之曰　高宗圣驾幸天竺由九里松以入顾詹有扁翊日取入欲自为　御书黼黻湖山命笔研书数十番叹息曰无以易说所书也止命匠就以金填其字复揭之于一字门云
说又尝书东坡寒碧句于寺之髹壁　高宗命借入宫中玩者数日复命还赐本寺说字画际遇如此
今南山慈云岭下地名方家峪有刘婕妤寺【后赠贤妃】 泉自凤山而下注为方池味甚甘美上揭凤凰泉三字乃于湖张紫微【孝祥】 所书夏执中为后兄俗呼为夏国舅偶至寺中谓于湖所书未工遂以己俸刊所自书三字易之　孝宗已尝幸寺中识孝祥所书矣心实敬之及再幸见易以执中所书诏左右劈为薪幸寺僧藏于湖字故在诏仍用孝祥书今复揭执中字
柳州龙王祠　开禧中帅臣赵师（上睪下廾）重塑五王像冕旒珪服毕具其中三像一模韩侂冑二陈自强三苏师旦时韩陈犹在台臣攻师旦唯于疏中及师旦自貌其像不敢斥韩陈至今未有易之者过此皆不识三人者恐未必以子言为信而易之然师旦论疏可考也
考亭先生得友人蔡元定【字季通号西山】 而后大明天地之数精诣钟律之学又纬之以阴阳风水之书先生信用蔡说上尽建议乞以武林山为　孝宗皇堂且谓会稽之穴浅觕而不利愿博访草泽以决大议其后言者谓先生阴援元定元定亦因是得谪云辨正在丁集党议
龙川陈同甫亮尝奏书　孝宗谓钱塘一隅之地不足以容万乘山川之气发泄而无余故谷粟桑麻丝枲之利岁耗于一岁禽兽鱼鳖草木之生日微于一日力请移都建邺且建　行宫于武昌以用荆襄以制中原　上韪其议使宰臣王淮召至都省问下手处陈与考亭先生游王素不喜考亭故并陈而嫉之陈至都省不肯尽言度纵言亦未必尽复于　上翌日　上问以亮所欲言者王对曰秀才说话耳　上方鄙远俗儒遂不复召见时两学犹用秦桧禁不许上书言事陈尝游太学故特弃去用乡举名伏　丽正门下王又短之以为欺君
古篆无佑佑即右赐佑圣扁篆者为右羽流固争以为观中无人何以自立至诉之礼部　旨从之非篆古也识者谓既从佑字则不当用篆观为　孝宗潜邸先是有神三见于云端　孝宗为之拜跪既即大位赐邸为观盖　龙潜初志也真圣殿潜邸正寝也寝旁规小室若今小学有富贵必从勤苦得男儿须读五车书二句刻于石盖　宸翰也上自训　庄文读书之地故书此以厉之
庆元初韩侂冑既逐赵忠定太学诸生敖陶孙赋诗于三元楼云左手旋干右转坤如何群小恣流言【又曰群邪相煽动谣言】 狼胡无地居【一作归】 姬旦鱼腹终天吊【一作葬】 屈原一死固知公所欠孤忠幸有史长存九泉若遇韩忠献休说如今有末孙【又曰休说渠家末世孙】 陶孙方书于楼之木壁酒一再行壁已不复存陶孙知诗必己为韩所廉则捕者必至急更行酒者衣持暖酒具下捕者与交臂问以敖上舍在否敖对以若问太学秀才耶饮方酣陶孙亟亡命归走闽后登乙丑第
孤山凉堂西湖奇绝处也堂规模壮丽下植梅数百株以备游幸堂成中有素壁四堵几三丈　高宗翌日命　圣驾有中贵人相语曰　官家所至壁乃素即宜绘壁亟命　御前萧照往绘山水照受命即乞上方酒四斗昏出孤山每一鼓即饮一斗尽一斗则一堵已成画若此者四画成萧亦醉　圣驾至则周行视壁闲为之叹赏知为照画赐以金帛萧画无他长唯能使玩者精神如在名山胜水闲不知其为画耳
绍翁甲集载吴说所书九里松字详矣后阅挥尘后录载吴傅朋说知信州朝辞上殿　高宗云朕有一事每以自歉卿书九里松牌佳甚向来　朕亦尝书之终不迨卿当复以卿书揭之说顿首称谢是日有　旨物色说书犹藏天竺僧帑遂复揭之松门傅朋自云如此但至今九里松字尚填以金过者皆见则绍翁甲集所载似是而傅朋不以语挥尘何也以绍翁考之盖不特此按续稽古录　绍兴二年六月攽黄庭坚戒石铭于郡县亦用金书圣人不没人之善如此
张巨济字宏图福清人　嘉泰闲上书　宁宗以　慈懿攒陵今在湖曲若　陛下游幸则未免张乐此岂履霜露之义　宁皇感悟其言旌转一秩由此湖山遂无清跸之声非特俭德云御鹢至沈于波臣黄洪诗云龙舟太半没西湖便是　先皇节俭图三十二年安静里棹歌一曲在康衢
高文虎字炳如号为博洽名儒疾程文浮诞其为小司成专以藏头策问试士问目必曰有某人某事者士不能应但以也字对者字士之愤高也久矣会京尹赵师（上睪下廾）奏请尽以西湖为祝圣池禁捕鱼者作亭池上甚伟穹碑摩云高实为记其文有曰鸟兽鱼鳖咸若商历以兴既以锓之石石本流传殆不可掩改商为夏隐然犹有刊迹无名子作为词以谑之云高文虎称伶俐万苦千辛作个放生亭记从头没一句说着　朝廷【一作官家】 尽把师（上睪下廾）【一作太师】 归美这老子忒无廉耻不知润笔能几夏王说不是商王只怕伏生是你【一作夏王事却作商王那鸟兽鱼鳖是你】 然无名子之嘲胡可深信今详载其记于后云盖商字特笔误而或者乘闲而诋之尔
丁卯和议金索首谋函首予之或为乐府云宝莲山下韩家府主人飞头去和□高九万吴山绝句云拂晓官来簿录时未曾吹彻玉参差旁人不忍听鹦鹉犹向金笼唤太师【刘后村诗话】
咸淳临安志卷之九十四
　志〔七十九〕
　　纪遗六
　　　纪文〔一〕
　　　　赋
　　　　　丹阳葛澧钱塘赋 
【 钱塘据东南之都会号天下繁盛之乐土其山川之秀丽井邑之浩穰人物之丰景概之美详询熟览实浮于名考按图籍见于前人之称述备矣因摭其大略总而赋之其辞日茹华大夫遗弃歊尘采撷芳英穷足力之所暨遍九垓而周行想见东南之域有名区焉据一方之都会萃万景而敷荣赢粮首途荐罹寒暑始入其城倘佯踸踔四纵覛矕纷错呈露莫能识览目眩神耸惕栗而惊稔闻摛藻先生谢迹人寰屏除俗虑绎黄庭之秘术韄征侨之高趣眠云啸月隐林泉之胜处乃涤垢心斋鞠躬缓步徐届衡门情恳厥故曰先生高卧久矣蕲有攸闻愿洞开而悉论先生辴然笑曰视子辞气若有所睹有弗当于中心者乎岂生于偏城下邑而未究雄藩巨镇之浩穰也邪子来前予语汝粤若一气肇分二仪聿建有清有浊或合或散凝为山岳融为河汉五方各殊号名爰辨鸟策篆素文该迹备顾兹都督之大府上当星纪之躔次验夏书之所别为扬州之内地春秋之际属吴春秋之后属越嬴秦统于会稽历世藩于东北至陈始建钱塘之号当隋重置杭州之额总管府立于仁寿初余杭郡更于大业末唐武德时因名于开皇李子通后尝陷于公祏及正观之休明隶江南之疆场开元中分东道之采访干元来归江西之观察厥后景福闲刱镇海军之节度　圣宋淳化制宁海军而改易有山有川有市有廛提封千万井丁黄几万千景概之佳美百物之富繁可指而言焉七雉维高数寻维原麤然屹然长云断岸□台穿□窦□甓□溜其出入有讥其启闭有守内□居止外足御戎寇周袤连亘五十余里耽耽然虎踞麟伏罗峰列岫是为州城城中则有东西之陌南北之阡四达之衢九出之逵开通且长方轨甚夷清流中贯荡漾涟漪画艗来舣邮亭枕漘□礼会别去思披云宝右七星清辉吴门彩虹横带栏楯夹烝常乐延宝千秋普明清湖众安通仙都亭绮分瓜列各抚界分时则有坝南坝北南城西城开道奉国温泉水明中棚清波朝天清平巡逻纠禁昼警宵绳剖（木片）途巷标题坊号时则有通和延福广文常庆兴礼会昌义和从训慈孝清飌安国延定通宝丰财紫云立政大书深刻夸诩争胜坊中则有塈茨之垣墉肯刱之堂室上栋下宇以避燥湿欂栌关键墙挥地闑绿窗朱扉画帘绣幕耸楼阁兮千门丛绮纨兮万国或对牖而胥瞰或而水而稳植崇庳列峙交措杂出如栉密比如鳞迭集夫家于焉而乐生稚艾于焉而燕息凿井渴饮实廪饥食汉志载用物常足之言隋史有尚礼敦庬之说牧之具甲于天下之称居正叙繁会雕丽之迹邑屋华丽文忠公之记可稽万屋相夸王文公之咏纪实蔡侯云为一都会吕公云为天下剧伯凤言地多奇胜沈立言人物安逸世守良工竞精旧业缋画函韗刮摩搏埴裂帛之摫裁木之（金□）刱物器具交持递挈百所为备纤微罔阙背窳就攻丰阜积墆学古者不知力农之劳通鬻者不知伎巧之法熙熙陶陶含哺鼓腹沐浴皇灵优游化国其阜通（□集）贿懋迁化居则建垂旌之思次分朝夕之三市旗亭五重俯（目察）百隧列族聚货通（门贵）陈次有所次叙有地度量有式伪饰有禁大质小剂亮执其言胥师肆长各谨其令江帆海舶蜀商闽贾水浮陆趋联樯接武红尘四合骈至丛贮（）（上一吉下二吉）泶（□翏）挥袂飌举息操倍蓰功辨良苦乃有安康之麸金白胶汝南之蓍草龟甲上党之石蜜赀布剑南之缟纻笺锦其它球琳琅玕铅松怪石蠙珠（上厌下大）丝杶干栝柏金锡竹箭丹银齿革林漆丝枲蒲鱼布帛信都之枣固安之（□木）暨浦之三如奉化之海错奇名异状伙够堆积贸易者莫详其生博洽者畴克遍识其承流宣化听讼讯狱则有官府焉贵有正有贰有察有属贱有府有史有胥有徒牧伯之宇雄峙于爽垲廉按之司对列于通衢绣栭云楣镂槛文□（坏去土改王）干虹梁藻井橑桴长廊广庑连阁闬庭（左石右上而下大）磩致砌渥彩纷敷塞门内立仪檐豁如于以植其画戟于以通于轺车列鍜垂瞂警戒不虞诏条自是以宣扬吏民于焉而纬趋联职之第閷等并建征商之局据要阔居圜扉静兮束矢罕入帑藏启兮金帛广储鹾矾搉酤秉式法而受授常平镇城积红腐而羡余其岁月有会有计其参勾有籍有书庭无壅滞繄师帅之明健人耻图讼由易俗于恬愉其职供正取时运而益大府之用其休声美政时传而达天子之都毓材养士有学宫焉肄业有舍劝讲有堂模范有师切偲有友升降以齿而人遵长幼之序渐摩有素而俗安礼义之守春秋祭享多仪必举由是习先王之典岁时较艺工拙精分由是励循循之诱故得圃泽之多贤妹邦之君子楚材南金汝颍神锥鼓箧朋来袍纷鹭集俎豆莘莘献酬交错歌唐颂虞泳仁蹈德长者皆不厌不倦幼者亦克岐克嶷日就月将自强不息人人号为书淫处处称其传癖念夏侯拾芥之言慕桓荣稽古之力杏坛茂荫扇习习之清飌泮水澄波漾明明之皓魄衣冠不特盛于邹鲁龂龂岂专美于洙泗辅助文德有武备焉养稍食衣绘帛会什伍居营屯驻泊崇节龙山水军船务宝兴捍江牢城统节制训以五兵淬刃沙浦刷马江滨大阅有时赏罚有经或挥左右挥右或三令或五申暨暨詻詻堂堂烝烝跿（□句）揘觱儵眒麠□密须之鼓阙巩之甲繁弱乌号黄闲千钧枉絜杀鍭龙藻龟文偏裻重袭矛鋋飘英奋乌合兮其阵猛厉鹰扬兮其敌勍稔坐作进退疾徐疏数之节熟钲铎镯铙旗斿厹（矛肖）之名器用犀锐人习精明阵整鱼丽法严柳营勇者壮者大以备不虞不庭弱者脆者小以充执役使令足以镇南国之疆宇足以畅皇家之威棱府地之北有吴山焉（上山下截）嶭（上告下山）嶞（山妥）峗（山辟）（山扈）墱道逦倚刻（隍去皇改肖）可步英烈庙庭架植其所伊昔楚国有臣子胥愤谗夫之寖润哀天属之非辜解剑以析渔父渡江而奔东吴五战至郢而昭王大去破家鞭尸而宿耻已除声光既振措国强盛南服越人北威齐晋徒阖闾之抚封实子胥之辅政逮夫差嗣立宰嚭用事纳句践之币遗欲伐齐而肆志虽输忠谠之谏觊寤君心莫逃谗佞之谋终行诡计于戏身虽殒而德愈光事虽往而名弥彰致黔黎之爱慕建祠宇于高冈以迄于今余千祀矣回廊邃殿覃覃增壮直诚大节蔼蔼腾芳颜貌如生济济锵锵孱夫观之而激懦志烈士过此则厉刚肠（马皮）（马我）巍巅夏屋大启夷茀崴（上嵬下衣）（车献）（车献）嶊嶉越轶埃壒炳耀晔韡仰攀云兮俯杳眇是为堂兮日有美坻崿栈齴控压群峰飞翚老拱诞豁云际前瞻后盼左顾右睨江湖匒（句去口改台）波澜荡沃翠屏碧嶂极目无翳夫尊荣之饰必因圣人吟咏而后得谁其咏之我　仁宗皇帝夫景趣之佳必待贤者辑治而后显畴其辑之前守臣梅挚由是天下想望而玩慕邦人咨嗟而欣（上喜下心）当其阳和焕发景物华鲜值清明之后或禁火之前依依之绿野无际茸茸之芳草连天扑春欢之燕乳啼春恨之莺迁汀蒲岸柳之袅娜红葩绿萼之芊绵都人士女妒艳争妍鞚香（革廌）拥翠軿阗郛溢郭累迹差肩骈衍佖路要遮鲜扁水畔迟迟问谁人之祓禊林梢隐隐知何处之秋千若日山之气候则变态而无穷却躬远望穹林隐薮出没于杳霭岚光翠色合散于空中移跗近观低坡崇岌弥络开奠幽禽野鸟嘲（口哲）舞欢州城之外有西湖焉泉流潴汇广深停蓄（汀去丁改崇）淏澯潾止而清些（汀去丁改骉）渹（汀去丁改通）（汀去丁改葱）动而声些沙洲之垂柳绽嫩波心之浮图弄影湖中乃有千艘荃桡万舸桂楫绋纚轻维兰（木曳）捷行客游人旁午杂沓或浮泛缘漪之上或舣泊他山之胁梵宇朴缛峰峦（社去土改聂）濌相携首东水心定水崇福兴福惠明妙惠法善土宿其山有若竹园其岭有若铁埜其亭台则有众乐集贤在焉徙屦回南净慈佛慧昭庆普宁净因净相真如宝林其山有若南屏其岭有若慈云其亭观则有发符白莲在焉纵步寻西惠因香积法雨法空广果资国正济六通其山有若灵石其岭有若麦岭其亭槛则有流杯涵溪在焉随径羾北菩提招贤宝积宝云普济宝胜智果寿星其山有若巾子其岭有若衣眉其楼台则有看经英游在焉傍西深入岩谷益秀上下天竺灵隐灵鹫争出奇献互献重岫烟笼黛染泽通云覆十里之松径阴阴万脉之列泉溜溜又其西则南北高峰独透群岭之表亭亭插天亄费浮云在其下而可以攀瑶光曳玉绳者也植中岩岩则有孤山西林报国崇因广化开阖扉楹层厕碧瓦或跨阁于陛砌或引泉于堂下在昔林逋傲世嘉遁慕冥冥之高飞洁皎皎而率性幽居遂志遗累深隐飘飘杖履泛泛小艇去寻精剎步随幽径纵鹤翔云延客反命长留长者之车屡至公卿之迎蕙帐久虚而遗迹永存几换园林而犹佳故境芬芬播传而不泯湖山得是以增胜诞安步屧则有长堤隆隆防障横卧湖心其长千寻其广并输增卑培薄完缮砥平跨以徒杠夹以柳阴其它岩曰玉女佛手洞曰烟霞香林石曰缆船隐士峰曰莲花白云亭曰夜讲映发坞曰大慈枫林塔曰慈云黄皮涧曰呼猿石门井曰金沙烹茗庵曰永安宝云泉曰虎跑卧犀池曰定箭涌金钱源龙溅袁松陈桧涡渚别屿坞漾曲水绿竹有并生之奇偃松有八面之美小岭有飞来之号高台有翻经之志画桥碧沼触处逢之月观欢亭时时见矣或远或近四周环列妙景幽趣殊踪异迹名不可以殚纪足亦艰于遍历供骚人无穷之吟付丹青意外之笔故张祜载楼台高耸翠岑之言贾岛有烟浓景晚难状之述春波千顷见文正之句鱼跃蝉嘶形舜钦之什杨蟠以百咏而誉佳元之以画图而显饰每岁孟夏初旬八日郡人数万以胥会竞纵羽鳞而祈福者　天禧中故丞相王冀公始请为放生之会也水涸则草生水浅而葑横深虞堙塞之渐力陈浚治之言者　元佑岁前内相苏东坡敷奏乞兴役之策也广乎大哉东抵郭沥之境西接新安之际申画郊圻几七百里之地若稽古先建邦蕃卫以守民社以壮形势设（左汀去丁右上廌下去）备具莫盛于成周之世析之则有邻有比统之则有乡有遂岂王畿特私然举六服皆若是故得内外同欢遐迩均惠国家大猷是经议事以制敻观典则损益其事总之有州附之有县县则分乡以识别乡复分里以表异惟此钱唐疆界既广故立县有十而县之所治九十二乡乡之所管四百二十有七里畇畇□隰乃疆乃里其为县也钱唐置号以华信出私钱而筑塘余杭立名因秦皇舍舟航而登陆于潜盐官始自汉家临安富阳更由晋室孙吴分富春而刱新城之邑　我宋以仁和而易钱江之目南新立当淳化之年昌化改在太平兴国或为紧或为望或为中或为上其为乡为里制名取义亦各有所因焉如曰七贤因睹僊客如曰新登因更县额若兹之类有所因而名乡者也如云勋责因命钱镠如云白雀因见白雀若兹之类有所因而名里者也生齿居聚畜牧养蕃有场有圃有庐有园有桑有梓有林有泉爨烟相望鸡犬相闻隐隐振振缭垣（帛系）联称秀菰穗象耕鸟耘赛华芗之重秬散滍皋之香（禾亢）俗享再稔之利妇蚕入育之（帛系）家蓄鹤膝之器户衒犀渠之精出入足以相友赒救足以相生闲暇足以相乐急难足以相存颁白不负戴于道幼疾各得所而安吴地旧俗历世仍传尊释氏以崇奉习巫觋以相先故莲宫纷置五百三十有二而祠庙建立一百七十有三其为寺也在内则有若承天梵天广慧竺林净戒净住明心法云宁邦延寿仁王国清宝月翠峰澄鉴福明在外则有若宝轮龙光昼锦瑞竹朱金龙华云霄净福灵耀普光圆通正觉昕慈灵岩忻平石室绀园洞启净土广辟殿阁横敞廊庑深邃宝相璘（王扁）花香列卫光以垩丹饰以金贝珊瑚琳碧瓀（王民）翟翠藻绣纤缛瑰奇属缀雕（木甍）绘椽争华竞丽幡幢互出摇摇曳曳梵歌呗音磬低钹厉晨鱼数击散落民家暮钟杳杳纵横四起其为庙也近则武烈普济福安福利福隆广灵武宁卫宁保定立德护国始兴夫差皋亭威勇老人远则保庆兴圣彭泽七松隆福迎阳安惠桑亭广庆怀柔徐偃郭文塔山松溪白石崇宁雄姿伟貌仗卫森然或因功血食或以德显名或当朝近世或数百千龄载于祀典咸秩其文传记纪厥美实金石播厥馨芬至若旱潦流行札瘥骤起竭（上厥下足）虔祷肃将祀事立致感格默符人意故兹信仰弗怠弗替若夫疆圉形势则有群山焉凤凰白鹿秦望凿石功臣衣锦璧茂安国岝（上山下咢）金牛流襄峻立石甑金现玉座与邑阿顶独角金楼华石岘曰顾望墽曰仙姥岭曰金鹅峰曰卓笔岩则虎头鸡栖龙池朱积惟名山暨幽洞多异事及灵迹或振奇于一时或罕闻于曩昔如临平山石鼓尝出唯张华有言用蜀桐可击天井开兮涸溢蔑增损龙洞辟兮源深不可测如仙姥墩裴姥尝居采众卉之华蕊因酿酒以当垆异人来饮授药与俱如曰僊（沉去水改土）则有僊客回鸾驻踪虽有猎徒之偶到第见白鹤之飞空如曰金钱有僧智度栖隐山巅忽睹神人之出现固建精舍以相传言其山势嵾嶵崚嶒屹岦岝峉（上山下宝）（上山下儿）嶚峛崺嵽嵲犹云之蒸犹林之迭犹兽之蹲犹阵之列或如疏垂或如佩委或如鼎峙或如璧植遶者若朝近者若拜在后若拱居前若揖缭若篆籀妥若弭伏揭若（登瓦）梪赤若秃（上髟下间）其上乃有薛荔苜朮蒲黄牛膝桃李梅杏柑橘枣栗姜藿芋蒜葵苏芹蕨榆柳枫檀桑柘梓栎葔茥（□淡）葥苇苕茅荻发蔓滋茂雨培露殖攒柯拏茎重葩掩叶素蕊丹秀紫房青壁丽藻灿灿芳蕤馥馥橚矗森莘冒霜停雪侯樵侯采莫有艺极噫嘻山虽多矣莫若天目为大焉其广也厜（厂义）甗隒萦绕盘礡连延负压周遭有八百里其高也侵接霄汉弥茫眇视莫见其脊凡三万九千尺仰太虚兮日月低坐绝顶兮乾坤窄围八极于寸眸抚四海于一息带络虹蜺襟包坱轧其上则有东西涧可度谷坞澳湖蛟龙池其冢坦平两湖对立若人之有双眸兹其名日天目又有洞府三十六所每至深秋风雨晦冥而叵测盖灵异之所潜藏神仙于焉居宅异时尝有徐五仙张道陵摊饵霞而服气或举室而飞升近世亦闻隐者结庐危层高卧栖真每下视山半荟蔚紬隮如闻婴儿之声必有（上雨下滂）霈（上雨下立）霫大雷大霆则其穹隆峻极复可知矣主之有神司之有责飌□□兮宣威云霏霏兮降泽（上雨下蒙）（上雨下蒙）其零祁祁传及以沃我田楙土以稔我稼穑山所蓲蘛布濩蝉联触类推核斯可略言其木则山榎山樗杻檍椴檹棆楈（木隶）（木毕）虆楮（木彝）摠茎裛叶乔杭樛垂蓊郁薆薱吐葩扬蕤杉松青青并干接枝其高千仞其大百围拥肿拳曲发骫权奇蔓根锁石落影卧溪其草则有若苜蓿藷蔗苓（□昜）□蓟萰蘱旨（□鹝）菤（□庾）蓪（□裔）芊芊散叶茸茸合蔕瓣华黝□竦擢艳异万色争妍千枝丽其羽则有若鸑鷟（酓鸟）鶙（即鸟）鸰（迭鸟）鹂鷤（圭鸟）鹪鹩鶢鶋□鸍排虚轩翥彳亍参差近呼远应木巢草栖或曳尾而食或理翮而飞其毛群则有若（上敏下牛）犦白甝羭羖（□惢）獑（豕箑）□□□（孝廌）麎□□（马否）騃骙瞿弥迒骈田或遁藏密林或长养幽岩或驰逐而飌云起或吟啸而山谷寒若夫疏通灌溉则有众流焉溪则停辞石鉴颊口上博无他平渡下阮盘石曰苕曰猷曰松曰葛湖则御息明圣阳陂临平南上南下明星建宁曰查曰北曰高曰谷渡则盐桥庙山占渡剡口塘则武丞捍海沙河吴诸潭则浣沙玉儿浦则百尺明珠渠曰五福濠曰中外或始浚或增治或筑以去害或开而兴利或因事建名或因名显义如停辞溪始于范蠡欲开凿为山通浙江之水因民弗愿辞诉而停焉如南下湖修于归珧溉公私之大田兴利泽于无穷因对上湖以立名焉在临平湖则开通壅塞以显祥得石湖边以呈瑞筑捍海塘则强弩射涛以弭冲决诗什投海以回潮势兹惟神奇之殊迹因以播传于后世言其经理开窦酾流堤塍相绍或遂之纵或沟之横或洫之广或浍之深以列以舍以写以扬以蓄以止以荡以均潦则引出俾免滔溢暵则通入以遂耕耘噫嘻水虽众矣莫若浙江为大焉自婺歙之深山合二州而发源潀流会派东下沦大由建德经富春而后入海昔神禹行水尝躬临其（厔去至改圭）厥后巡狩横渡会稽想其服乘之车马仪卫之旌麾钟鼓撞磕□（上楙下土）生辉应足以畅文宣武普暨博施若江流之浩荡尽目力而渺淼沈（汀去丁改尨）潚潫（汀去丁改芝）（汀去丁改荨）（汀去丁改贪）（汀去丁改还）兹其深些漡（汀去丁改括）涾淢滮（汀去丁改虢）澉洃兹其流些貌也浤浤淈淈渳滭（汕莫）潗广也漭泱潆澐沺（汀去丁改鲜）□瀿西顾则疑达蒙汜东盼则恐尽扶桑岁时之潮有信不妄其大必于哉生明月既望其微必于上澣之休下旬之半当星虚之政中异三时之泛滥涌激澎湃浩溔滉瀁浴日之波浮天之浪沸腾回复其高数丈眇觌若赴敌大兵贯弓捧戟攒刃列杖争先摙出猛奔急趋而俯仰又如白练扬空随狂（风炎）而舒卷飞腾于波而听之则□□之声千车万马杂错轰吼而前乡又如破山疾雷悸神迅电惊天震地而动荡西睹浮石之随出时玩蜃楼之呈像离娄注目而矎矎阳侯倾耳而伎懩视无巅倪稽卢赋之铺陈狂抛猛过发罗诗之咏赏雄乎伟哉岷山之江桐柏之淮亦有潮焉异若是也逮其平□则湛湛波光彼苍一色乃有艅艎艒（舟宿）（舟发）（舟蠡）（舟）（舟弗）（舟仑）（舟｛｛上下小｝）（舟刍）（舟吴）（舟句）（舟鹿）艬舶鹢首载浮鼓棹（舟舌）□乘飌破浪以济以涉自西自东或南或北轻颿楗橹朝吴暮越以言所产则有若鯄鳛鲖鰶魦鲀鯦鮥（鱼娄）（鱼豆）（鱼皮）（鱼幼）鲩（鱼）鳀鱳鲭鰡鲫（鱼当）鰅鰫鰬魠随波去来逐流出没梁笱交设网罟互撒其它水虫水草水畜水鸟传记鲜备方言莫考笔难（尔见）缕而细道至若鸟云入河兮俗仰诸葛之神十石大瓠兮众嗟张俨之奇光怪生于先垄知孙氏之当兴敛板而见长吏美凌统之肃祗柯相因溺舟而显异元逊以老桑而烂龟寄鱼还刀兮卫嘉子恭灵运欲至兮梦应明师猛兽报郭文之德乡誉高叔孙之为却缣显孙谦之洁猾吏畏允恭之威江岩剖石而获紫玉之珍廉使绘图而献蔓竹之枝仰孝义于公弁之门慕遗德于吴筠之碑诘伪驳假人服其明者张无择之为参军也飌流雅韵播于吴中者房孺复之为州牧也枭尹卢于中江破曹休于石亭征六安不务徼幸围珠崖力谏无行则全琮之将略殊于众也挺直致主刚毅不跲载笔谓君举必书还笏扼艳嬖之立则遂良之秉节尢足尚也匠施及泉之工俗享勿幕之利贰参散处永世叵废则李泌之政诚可嘉也增筑塘堤时其锺泄以灌以溉勿湮勿窒其居易之泽是足道也禅师振锡而归净界德舆述序以送之惠皎石壁而镂法华元稹撰记以纪之候仙亭立于韩仲闻之任观飌亭刱于裴庶子之时见山置于卢子望冷泉建于元左司清辉之榜未挂幽致想严郎之飌度胥山之铭已刊叙实见元辅之芳词虚白花开兮念贤牧之栽植南庭记成兮仰予烈之施为术士识牛斗之王气绍威荐罗隐之能诗锦楼集成兮传元瓘之篇章庖人疾愈兮悟灵龟之酬私陈文惠以薪土易笼石而就工杜伟长自官浦至沙径而筑堤范文正发粟游宴大施荒政之惠耳沈文通鉏治奸蠹人皆绘像以祠之砌石为函接竹引水以注六井散在闾里而一城足用者长乐陈公之恩以及民也因旧佛祠刱新道观前旌钱氏之顺服后作臣子之奖劝而表忠为名者清献赵公之请以有立也以至仙人台高兮闻琴瑟之音陌上花开兮起缓缓之咏灯市于祥符而尢盛九曲花王有吉祥而冬日艳异亭牓碧波于道左堂标中和于府内南园之万卉争春别圃之翠幄殊丽羽宫之三教名垂理公之石室仍置百尺之佛楼齐巘后岭之鳗井泄泄前建后增昔殊今异远览近收萃佳擅美棋散域中孰穷孰计先生言未既茹华盱衡愕眙曰富哉言乎可谓多闻而博识者也仆尝闻之有唐之世分符守士多用名曹星郎老成宿望而名世佳士盖尝酸辛哀鸣投书相府愿拥朱轓一闯是境而终不可得者今兹先生群晓猿侣夜鹤云冠霞裳鸿飞遁迹艺苑百家饱烂（匈□）臆日玩山川之胜概优为　圣代之真逸其知幸乎是言也播之天下传之后世虽千万龄之永足以知今重熙累洽极富极庶北迹于二帝三王之盛际其蕃方外地尚至于此则内一宸居帝都其皇皇之美赫赫之盛虽驾倾河之辩秃南山之竹亦不能形容其万一若兹山川祠庙之号名闾里景物之故迹因革废兴之所由人材产殖之攸出括古今之流传备版图之阙失则将即此以核实徐磬折而复请曰　我宋中华疆境万里秦平一家名邦大城特胜相夸如大江之南则有建康剑阁之西则有成都彼二邦者青山碧水与夫邑都非不众且雄些然莫俪兹之盛者岂有说乎先生日猗嗟二邦昔事讵忍言哉夫风声气俗系一时理乱而盛衰景趣山群情忧愉虽历年已久而未能悉变譬苦病既痊而尚觉累（病去丙改瞿）刘备鼎分之时邓艾锺会之讨伐东晋建都之后祖约苏峻之战争去世愈远姑置勿谈至其近代之事则可按典籍而推言稽昔唐季王纲纵弛奸雄伺隙而虓阚攘臂唾掌而竞起僭窃位号者有焉逐鹿四方者多矣逮朱梁既立之后咸负固而列峙由是王建据蜀阔视至后唐庄宗之时当同光乙酉之岁乃诏军将曰郭崇韬举兵往伐所乡奔溃翦除妖孽削平僭伪即以孟知祥镇抚而临治及明宗应顺之初知祥复肆其奸计跳梁一方攫拏傲睨岂非僻处方隅保栈阁灵阙之阻又幸中□之多故因得逞爪牙而搏噬乎当彼之时五六十岁之闲经几战而几争封豕其土糜烂其民钲鼓一过则犬羊窜伏士卒所至则草木戕残川谷半凝膏血居室尽染腥膻　我宋龙飞　干德二年爰命全斌副以仁瞻统师西征入境问皋故蜀昶始降而剑岭属内若夫建康之事亦大同而小异始唐明宗本以徐温而镇守至晋天福厥子知诰乃窃位自称唐裔还姓李氏建国立号升殂璟嗣恃长江之险保兵甲之利我　太祖之御宇应天神而顺举爱惜元元之生命姑与包容之未取待其自悛十有五年轻肆桀骜终昧神天致　皇威赫怒而大军首南拥以罢貅度以龙船骁兵锐卒既逾采石一入其城李煜遂擒彼二邦者如成都之濯锦江浣花溪武都山锦里城与夫相如之旧垆子云之故居君平之□肆子美之草堂之颜如建康之龙洞山白鹭洲乌衣巷华林园以至齐武射雉之地凤凰栖集之台大江秦淮之波涛茅山蒋山之崔嵬之类非无风光之美景物象之缤纷可以搜罗而赋咏可以悦目而娱情奈何自前世之用武罹兵火之荡灭颓垣废址鼠穿狐穴残刻断础烧昏尘没幸逢圣世昌运大来睿泽洋溢而无类鸿恩共被其根荄道绥德抚熏醲涵浸一百五十载之久矣风声气俗虽移易而一于正而山川景趣犹未克远迈于雅无征战之邦也如论钱塘请申厥旨自唐干符之后拥戎车者接轨徐约刘浩之徒孙儒董昌之辈或毒螯于淮甸之邦或虏掠于二浙之内苏常近境允常故都鞠为战场荡为兵墟至钱唐则不然赖守土以安居虽黄巢之众不能逾临安而深入虽田頵之暴勿克破北门而驰驱历五季之后迄　圣朝之初几百年闲按堵无虞干戈有备而不试四民奠枕于里闾方太宗皇帝之当天繄太平兴国之三年镠裔曰俶遂捧图籍以所管而献焉是邦之内曰民曰军讵知血战之忧苦畴当矢石之辛勤矧历休平　八圣相承铺鸿藻申景铄洒德波散皇明教条备民风纯小而任一同之宰皆是荣途之遴选大而拥麾旄之牧莫非鹓行之贵臣勤劳劝课惠养斯民兹其繁富日增者也茹华曰二邦以战争而其迹若彼钱唐以效顺而其盛如此非特其邦也三家苗裔盛衰同之且清时待士如皇天罔私盖有贤而有否岂特用而特遗质以祸福报应之明验实缘忠顺恶逆之殊归因先生之言将使忠臣义士闻之而咸奋又足以贻万世奸宄之永戒者也虽然是邦之内或今或古抑有遗美可以为风化之补者乎先生曰昔者范子安不受蒲轮之召命褚伯玉优游林泉而自娱或追谥而褒其节或立馆以安其居孙锺色养而孝而感天成缅庐墓而紫芝显符或致司命之降顾或得旌表于门闾此其高尚之操纯孝之行曾之荣之足以粉饰王政当今明天子将圣在上贤公相以道弼丞孜孜图治勉勉属精惟是崇化阜俗之本常加宵旰探讨之诚逸民之举孝廉之科旌表之式追谥之荣即闻讲求而悉行矣茹华曰大哉言矣经国懿范岂伊地美实美风俗岂伊迹厚足厚人伦傥缘疏远而虽远盍亦投献于搢绅或四言以寤意将探摭而申明庶或不负皇皇之言言讫曳踵而退】 
〕
　　　　　周紫芝酹三贤赋并叙 
【 蝇馆主人独游西湖短棹扇舟夷犹孤山之下夜既久而无声月将晓而始出仰而望之吊三贤之遗纵怅高风之辽邈叩舷而歌举酒一酹而赋之岁互武之宵中兮月既望而时秋鼓兰舟之桂楫兮采芙蓉乎芳洲夜黮黯其未艾兮骖白鹭以夷犹俨望舒之始驾兮升素魄于海陬整余冠而仰睇兮叩余舷乎中流望华祠于山阿兮眷三士之高标虽出处之异致兮亦分路以扬镳维香山之忠正兮耿直节于中朝忤群奸而见逐兮指新井以蒙嘲彼西蜀之老人兮抱素业于夔皋援斯文于未泯兮障俗学之澜涛终一斥而不复兮病谗口之嚣嚣岁七周于海滨兮脱九死而归故丘痛二老之不遇兮越今昔而同俦岂鸾鸮之不可以争飞兮抑驽骥之难于并游岂枘凿之不可以相入兮抑亦臭味之异于熏莸弃珠玑而贯鱼目兮斥绿耳而驾罢牛笑蹄涔之沮洳兮转龙骧之巨舟独高人之前知兮遂遐举而莫招爰卜宅于兹山兮侣麋鹿而友渔樵却鹤书而不受兮恐晓猿之怒号草萋萋其春荣兮叶靡靡而秋凋阅四时而不改其操兮孰谓山中之不可以久留抗高风而配逸躅兮追两轨以奚羞嗟余生之后时兮徒心旆之摇摇瞻清扬于髣佛兮拜遗像之非遥聊举觞而一酹兮歌三迭而魂消傥微辞之可格兮冀旋旆乎云霄】
咸淳临安志卷之九十五
　志〔八十〕
</div>
    <div class="pagination">
<a href="咸淳临安志_page168.html">上一页</a><span>...</span><a href="咸淳临安志_page164.html">164</a><a href="咸淳临安志_page165.html">165</a><a href="咸淳临安志_page166.html">166</a><a href="咸淳临安志_page167.html">167</a><a href="咸淳临安志_page168.html">168</a><span class="current-page">169</span><a href="咸淳临安志_page170.html">170</a><a href="咸淳临安志_page171.html">171</a><a href="咸淳临安志_page172.html">172</a><a href="咸淳临安志_page173.html">173</a><a href="咸淳临安志_page174.html">174</a><span>...</span><a href="咸淳临安志_page170.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
