<!DOCTYPE html>
<html>
<head>
    <meta charset="UTF-8">
    <title>至正四明续志 - 第 10 页/共 35 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>至正四明续志 - 第 10 页/共 35 页</h1>
    <div class="content">张思义 【将仕佐郎元统元年之任】 
脱溥化 【将仕郎】 
李汝干 【将仕佐郎至元五年七月十一日之任】 
　　　县尉
郭仪 【延佑□年之任】 
孙恕 【延佑□年之任】 
白珪 【天历二年之任】 
哈海 【至顺二年之任】 
忽鲁台 【元统二年之任】 
马伯颜不花 【至元三年四月之任】 
　　定海县
　　　达鲁花赤
亦速失 【承事郎延佑五年十二月二十日之任】 
忻都 【承事郎至治二年三月初九日之任】 
阿察赤 【承务郎泰定二年四月二十七日之任】 
帖马 【进义校尉天历元年五月初四日之任】 
帖木儿不花 【进义校尉元统元年十二月初十日之任】 
僧吉观 【至元四年二月十九日之任】 
马哥 【进义校尉至正元年四月三十日之任】 
　　　县尹
赵孝祖 【承直郎延佑六年八月十一日之任】 
曹敏中 【进士出身承事郎至治二年九月初十日之任】 
陈天锡 【承务郎天历二年十一月初二日之任】 
韩继温 【承务郎至顺二年六月十二日之任】 
王煦 【承务郎元统二年六月初八日之任】 
张辅 【承德郎至元三年六月十五日之任】 
李师德 【承务郎至元五年四月十八日之任】 
李思敬 【承务郎至正二年七月二十日之任】 
　　　主簿
薛炳 【进义校尉至治二年二月初四日之任】 
庞思恭 【保义校尉泰定二年三月初二日之任】 
蔡拱 【将仕郎天历元年四月十一日之任】 
别不花 【进义校尉至顺元年七月二十七日之任】 
陈八剌歹 【将仕郎元统元年八月初一日之任】 
完者都 【将仕郎至元二年五月初二日之任】 
怯烈 【保义校尉至元五年五月二十六日之任】 
袁宗富 【将仕郎至正二年四月初六日之任】 
　　　县尉
马有 【至治三年四月二十一日之任】 
吴汉卿 【泰定三年十二月十五日之任】 
田按摊不花 【将仕佐郎天历二年五月二十八日之任】 
张可宗 【至顺三年四月十七日之任】 
勉古不花 【至元元年九月二十七日之任】 
陈公迪 【至元四年八月十二日之任】 
魏聪 【至正元年五月初十日之任】 
　　象山县
　　　达鲁花赤
撒的迷失 【忠显校尉延佑二年正月十八日之任】 
钦察 【承务郎至治元年正月十七日之任】 
哈荅不花 【忠显校尉至治二年六月二十六日之任】 
铁闾 【承务郎泰定二年六月十二日之任】 
暗都剌阿昔思 【忠显校尉天历元年六月初九日之任】 
哈散 【昭信校尉至顺二年五月二十六日之任】 
蛮子 【昭信校尉元统二年四月二十五日之任】 
萨的弥实 【忠显校尉至元四年十二月十二日之任】 
倒剌的牙儿 【承务郎至正元年十二月十二日之任】 
　　　县尹
张珪 【承务郎延佑五年四月十六日之任】 
焦泽 【承务郎至治元年五月十六日之任】 
白有邻 【承事郎泰定三年六月初四日之任】 
贾邦杰 【承事郎天历元年八月初十日之任】 
信思敬 【承事郎元统二年四月二十五日之任】 
庞思忠 【承事郎至元二年二月初一日之任】 
穆卜颜帖木儿 【承务郎至元六年九月二十五日之任】 
　　　主簿
丁垕 【进义校尉至治二年四月二十八日之任】 
邬述翁 【进义校尉泰定三年三月十二日之任】 
刘宽 【进义校尉天历二年三月二十一日之任】 
朵儿只班 【保义校尉至顺三年四月十七日之任】 
杨克仁 【将仕郎元统三年四月十八日之任】 
顽驴 【进义校尉至元二年三月二十四日之任】 
伯都剌 【进义校尉至元五年三月初十日之任】 
　　　县尉
罗衍 【延佑五年七月二十六日之任】 
戚侃 【至治元年十二月初二日之任】 
刘清 【泰定四年四月二十六日之任】 
免古不花 【至顺元年九月初六日之任】 
王栋 【至元元年十二月初六日之任】 
忽都 【至元四年十一月二十四日之任】 
冯元吉 【至正元年十二月二十一日之任】 
　人物
列传之作太史氏职也凡天下郡国之有忠臣孝子义夫节妇因郡志而书其梗概者所以备太史氏之采摭抑亦有警励末俗兴起廉隅之道焉然其事迹非有关于国体则不书非有功于乡社则不书非有纯德懿行足以垂世立教则不书非有抗义高节足以劝善惩恶则不书其有寸长只善人道之常亦奚以为竹帛之重哉
　　袁桷
袁桷字伯长同知枢密韶之曾孙生于钱唐寓舍七日而母病暍卒鞠于外祖妣张氏幼颖悟绝弃弱弄始从剡源戴表元学绩文脱去凡近长师深宁王先生授以文献渊懿深有警发尤长于论史悉究前朝典故人扣之亹亹谈不倦尝谓宋末程文几辱滥糜烂而不可救益自奋励屏奢崇俭善别臧否然耻以门荫补官初主丽泽祠塾大德闲用翰林承旨程巨夫荐入为翰林检阅擢应奉寻除待制词艺冠绝职内外制纂修累朝实录多裨国论累迁至侍讲学士恬退归里家旧有南园去城仅二里而近乃祖静寄先生所筑久芜秽不治于是复构蓺结亭其中扁曰芳思日延亲朋娱乐自号清容居士年六十有二以疾终既葬赠江浙行中书参知政事护军陈郡公谥文清有文集五十卷刊于家易春秋二解未脱稿桷年三十五时其妻郑夫人卒遂终身绝便嬖介洁自持云
　　补遗
　　　郑覃
字季厚鄞人幼嗜学攻苦食淡刻志自修宋靖康二年与乡书建炎三年贡于礼闱未及上金人陷明州纵兵大掠覃挈族避难山谷闲为贼追及兄章亦被执胁以刃曰予吾金即贳死覃号泣指所瘗黄金钗遗之遂见释而贼党相属覃拏小舟与其妻董氏同载去顾谓章曰万一不得脱覃岂北面虏酋者兄勉主祭祀复为贼所劫去将臣妾之覃厉辞骂不屈曰吾志得矣乃跃入水中董氏哭曰夫天也天可违乎且受辱以生不如死亦自沈史删定涓铭其墓有曰夫死于义妇死于节越王浩亦曰季厚忠愤骂贼并其室遇害忠义之门其后必大事闻于朝命有司定谥立传绍定闲孙清之为相赠覃太师秦国公董氏秦国夫人覃死后孙曾举进士登朝者十余人而清之最显
　　　史弥巩
字南叔鄞人八行先生曾孙性颖悟好学强记绍熙四年入太学不以举子业自售言必以修齐治平为本升上舍待对大廷时从兄弥远柄国寄理不获试淹抑十载始登进士第调峡州教授时悦斋李公直土开鄂阃知弥巩持论不阿多谘幕府事寿昌戍卒失律欲尽诛其乱者乃请诛倡者一人军心感服知建康府溧水县首严庠序之教手类濂洛诸贤训语锓梓以惠邑人学者化之端平初元郑清之当轴振拔淹滞一时名流应诏起称小元佑弥巩得监行在都进奏院陛对有君子小人才不才之奏护蜀保江之奏上悉嘉纳嘉熙改元都城灾上书剀切时政又谓霅川之变非济邸本心济邸之死非陛下本心矧以先帝之子陛下之兄乃使不能安其体魄于地下宁不能干和气召灾异乎蒙蔽把握良有以也除江南东路提点刑狱公事是岁大旱饶信南康三郡大侵谓赈荒在得人俾里户为五甲乙以等第赈粜丙为自给丁籴而戊济全活为口一百一十四万有奇徽之休宁有淮民三十余辈操戈劫人财逮捕法曹以不伤人论罪弥巩曰持兵为盗贷之是滋盗也推情重者尸数人一道以宁番昜兵籍溢数供亿不继议汰冗兵令下营门大噪乃呼诸校谓曰汰不当许自陈敢哗者斩咸叩头请罪诸营帖然廪给亦大省除司封郎中以兄子嵩之入相引嫌丐祠除直华文阁知婺州时已年七十丐祠提举建康府崇禧观而里居绝口不道时事自号独善年八十终有独善先生文集二十卷藏于家西山真文忠公尝曰史南叔三十年不登宗衮之门未仕则为其寄理已仕则为其排摈皭然不污有如此五子长肯之终刑部郎官能之有之冑之俱登进士第肯之第三子蒙卿咸淳乙丑进士调江阴军教授早受业于阳先生恪为学淹博读书立言一以子朱子为法乡人称为果斋先生云
　　　孙梦观
字守叔慈溪县人登宝庆丙戌进士第调桂阳教授专以朱子学淑诸生通判严州王遂以侍从为守因荐其学行超卓除太常簿陛对首论人主听言不容有所惮尤不容有所玩引归踰年复召授经朱邸皇弟嗣王爱敬弥笃知嘉兴府升国子司业极言风宪之地未闻有十八疏攻一竦者封驳之司未闻有三舍人不肯草制者且谓道揆不明法守滋乱天下之权将有倒持之患当路者浸不悦出守宣州悉蠲逋赋版曹专官急督梦观欲投绂去专官夜遁宣人言之感泣董丞相槐以廉吏闻除司农少卿奏论内外之人各遂其私谓王安石欲去熙宁之君子则名以流俗京卞欲去元佑之君子则名以邪党秦桧欲去绍兴之君子则名以异议李沐陈贾欲去庆元之君子则名以伪学当今复倡虚议欲尽去更化以来所收召之君子非所以为世道计不报遂与祠复以起居郎召面对以宠赂彰仁贤逝货财偏聚为言进吏部侍郎出知建宁年五十有八卒梦观重名节轻人爵特立不阿始终一致为淳佑全人吴丞相潜铭其墓王尚书应麟识其遗事曰近世名卿于慈溪得三贤文元杨公文靖张公则闻而知之侍郎孙公则见而知之允矣君子爱直之遗德言不朽千载之思位虽诎其道则信矣兄因孝友一门文行竞爽亦以科第显仕至朝请大夫诸王宫大小学教授
　　　孙枝
字吉甫鄞县人父允早从乡先生沈铢学学以真实为本教授乡校者十年枝与铢之子端宪公焕亦相友善又登朱文公之门学问益精粹著书解十三篇袁正献公燮见而叹曰初谓子善为文不意造理乃尔宁宗即位诣公交车上书极言天下大计不见省嘉定七年登进士第其子起予同榜允时尚无恙郡守程覃扁其里曰重桂乡人荣之枝卓迈有智略自秦陇荆襄达于淮海凡险要阨塞若指诸掌于边事军谋尤谙习江淮帅延致幕府枝以禄不及亲辞弗就起予为昭武参军群卒啸呼于巿起予往谕之众拜曰孙司户清廉官不得犯入朝为监察御史至太常少卿次子愿质登绍定五年进士第后中教官科终工部侍郎愿质子（王寿）知临海县奉母在官既而大兵至母子俱蹈难死叶丞相梦鼎汤文清汉王尚书应麟尝以文章政事荐之
　　　王文贯
字贯道鄞县人早嗜学与乡先生余端良游魁太学公试登宝庆二年进士第教授真州除宗学谕弟宗道与兄同领乡荐亦进士第文贯精毛氏诗说以辅氏为宗从游常数十人同郡之知名者奉化汪元春慈溪黄震俱以论议政事称于时文贯由是名益着四明诗学为最盛在奉化尤得渊懿舒文靖璘杨献予琛为倡首而曹粹中王宗道皆有论说三江李氏自元白受业文靖归教其家词伯诲伯森以称以制以益俱踵世科门人以次相授黄应春杜梦冠安刘王良学其杰然者在鄞者称文贯然源委实由于舒李云
　　　赵逢龙
字应甫鄞县人刻苦自修为学淹博纯实年四十二始登进士第除国子正太学博士历知兴国信衢衡袁五州提举广东湖南福建茶盐常平每至官有司例设迎接供帐悉命撤去日具蔬饭坐公署事至即面问决遣为政务宽恕抚谕恻怛一以天理民彝为言民以是不忍欺居官自常廪外一介不取民赋有逋负悉为代输尤究心荒政斥羡余为平籴本除将作监擢宗正少卿兼侍讲凡道德性命之蕴礼乐刑政之事缕缕为上开陈疏奏甚众稿悉焚弃其不好名若此年八十有八终于家逢龙家居讲道四方从游者皆为巨公名士叶梦鼎自相府出判庆元时节修弟子礼常谓师门庳陋欲巿其邻居充拓之逢龙曰邻里粗安一旦惊扰彼虽勉从我宁不媿于心逢龙寡嗜欲扬历日久泊然不知富贵之味或问何以裕后逢龙笑曰吾忧子孙学行不进不患其饥寒也乡人称厚德粹学必曰赵应甫先生
　　进士
延佑五年忽都达儿榜
搭海 【合鲁氏本贯南阳路汝州郏县】 
</div>
    <div class="pagination">
<a href="至正四明续志_page9.html">上一页</a><span>...</span><a href="至正四明续志_page5.html">5</a><a href="至正四明续志_page6.html">6</a><a href="至正四明续志_page7.html">7</a><a href="至正四明续志_page8.html">8</a><a href="至正四明续志_page9.html">9</a><span class="current-page">10</span><a href="至正四明续志_page11.html">11</a><a href="至正四明续志_page12.html">12</a><a href="至正四明续志_page13.html">13</a><a href="至正四明续志_page14.html">14</a><a href="至正四明续志_page15.html">15</a><span>...</span><a href="至正四明续志_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
