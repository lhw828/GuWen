<!DOCTYPE html>
<html>
<head>
    <meta charset="UTF-8">
    <title>明一统志 - 第 3 页/共 66 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明一统志 - 第 3 页/共 66 页</h1>
    <div class="content">　　祠庙尧祠【在尧山上尧登此山东瞻洪水后入因立祠焉】铜马祠【在钜鹿县北七里以祀汉光武光武击铜马于馆陶大破之闗西号光武为铜马帝故名】二贤祠【在府学元总管王结建祀唐魏徴宋璟】郭巨庙【在内丘县东南一十里金堤村】
　　陵墓邢侯夫人墓【在府城齐武平初有掘古冡得铜鼎五受六升腹有科斗字云邢侯夫人姜氏墓】时苗冢【在平乡县东北二十里苗钜鹿人晋末迁于此】石勒墓【在邢台县西十五里伪号髙平陵】张賔冢【在南和县西十三里賔石勒军师】宋璟墓【在沙河县西北八里碑刻见存顔真卿书】
　　古迹祖乙都【书传祖乙迁于邢相传即今府城是】栢人城【在唐山县西十二里皇甫谧帝王世纪尧所都也汉初为县属赵国赵贯髙以髙祖轻辱赵王欲图之壁人置厠髙祖过此县欲宿心动问县何名曰栢人髙祖曰栢入者迫于人也不宿而去即此】栢乡城【在唐山县东北二十二里城冡记云尧所筑也】夷仪城【在邢台县西一百四十里春秋邢迁于夷仪即此】南防城【在平乡县春秋传齐田夏伐晋取防即此汉为县唐废】张城【在任县西南二十七里汉张县一名渚阳城晋将王浚遣兵讨石勒屯于渚阳城即此】建平城【在邢台县石勒定都时所筑】苑乡城【在任县东北十八里后赵石氏所筑置县】
　　名宦汉谢夷吾【章帝时迁钜鹿太守爱育人物有善绩班固以政洽时雍荐之】魏霸【和帝时钜鹿大守为政简朴寛恕吏有过先诲之不改者然后罢去有譛诉者但称他吏之长譛者慙而止】樊准【和帝时钜鹿太守歳饥民流准课农桑施方畧眀年歳大丰杀价贱十倍赵魏之间数遭寇掠凖外御盗贼内抚百姓郡境以安】三国常林【魏南和宰节操清峻治化有成迁博陵太守】南北朝崔伯谦【北齐钜鹿太守导民以礼譲事无巨细必自亲覧决在郡七年狱无停囚每使者巡察恒处上第】隋刘旷【平乡令人有争讼辄丁宁晓以义理不加绳劾在县七年风教大洽囹圄生革庭可张罗及去官民无少长泣送数百里】唐元谊【贞元中邢州刺史徙漳水自州东二十里出自钜鹿北十里入故河民頼之】五代赵鳯【唐安国军节度使所得俸悉分将校有廉声】陈思譲【周安国军节度留后有善政及代还官吏耆艾诣阙借留】宋边肃【知邢州先是地屡震城堞摧圯无守备会契丹入寇真宗在澶渊宻诏肃聼便宜保他城肃匿诏不发督丁壮乗城辟诸门悉所部兵阵以待契丹骑薄城下肃与战小胜契丹莫测居三日引去】王慥【知邢州民乐其政既去民思之不已图像祀焉】刘恕【钜鹿县主簿潜心书史发奸摘伏一时能吏自以为不及】王沿【初知宋城县有才名后知邢州兴水利导诸渠溉民田数万顷初沿建言论者以为无益已而邢州民有争渠至杀人者始知沿所建为利】刘涣【知邢州时承贼蹂践后涣经理缮葺有叙兵民犯法者防以重典威令大振】金周昻【南和县主簿有异政迁良乡令】李复亨【南和令有亷名盗割民家牛耳复亨尽召里中人至使牛家牵牛徧过之至一人前牛忽惊跃诘之乃引服】元刘润【钜鹿内丘两县提领所至皆有惠爱即秉忠父也】张耕【邢州安抚陵州有万余户兵兴以来不满数百耕及副使刘肃善于绥抚流民复业遂陞邢为顺德府又兴铁冶行楮币公私赖焉】赵良弼【邢州安抚司幕长邢久不得善吏且当要冲使者旁午民多逃亡良弼区画有方邢大治户日増倍】王结【顺徳路总管教民务农兴学孝亲弟长戢奸禁暴悉有书俾朝夕阅习又祠唐魏徴宋璟于学考其言论风防以励多士】张时中【钜鹿令县遭水旱多方赈恤期月而百姓丰裕有杀人以诬人者时中鞫知其情诬者竟抵罪既去民思其徳立碑颂焉】本朝萧翼【正统间知顺徳府持已廉执事敬比去宦囊一琹而已】唐泽【治中平乡知县筑河隄一百八十里百姓至今赖之】
　　人物汉路温舒【钜鹿人举孝廉昭帝时守廷尉史宣帝即位温舒上书言宜扫亡秦之失尊文武之徳省法制寛刑罚则太平之风可兴宣帝嘉纳累官临淮太守治有异绩子孙皆至守牧】侯芭【钜虎人少肆力于学壮逰四方闻杨雄博覧经史徃从之逰雄授以太法言芭得其旨焉】张禹【襄国人性笃厚节俭举孝廉章帝时拜州刺史志在理察枉讼録囚徒多所明雪转兖州刺史以清平称迁下邳相为民开水门灌田民用给足累官太傅安定初以定防功封安乡侯】孟敏【钜鹿人性刚直有剖决不仕尝客居太原荷甑堕地弗顾而去郭泰见而问之敏曰甑已破矣视之何益泰竒之因劝令学卒以成徳】时苗【钜鹿人少清白建安中为寿春令初之官用黄防牛牵车至县嵗余生一犊及去任留其犊谓父老曰是尔土所生也初来无此吾不可以归当时重之】张臶【钜鹿人汉魏间徴辟皆不应逺遁恒山魏明帝时张掖郡有寳石负图太史令奏以为有魏之防或以问臶臶曰神以知来不追已徃此石当今之变异将来之祯祥也遂隐居不与时竞以道自乐年百有五歳而卒】晋张賔【中丘人博涉经史阔达有大节常自谓智算识鍳不后于房但不遇髙祖耳及见石勒勒引为谋主算无遗策号曰右侯及卒勒流涕弥日】南北朝游雅【广平任人魏太武时与髙允等俱知名累官太子太傅出为雍州刺史在任廉白甚有惠政卒谥宣侯】游明根【雅族弟幼年遭难为栎阳王氏牧羊以壶浆倩人书字地上学之长安鎭将窦瑾见之以告雅雅赎之教读书积学累歳雅荐之魏太武擢为中书学士累官仪曹尚书迁大鸿胪卿】陈元康【广宗人颇涉文史机敏有干北齐神武时授大丞相功曹内掌机宻善陈事意累迁大行台左丞】耿豪【钜鹿人有武艺好以气凌人周文帝时以武勇见知从战芒山当豪前者死伤相继周文嘉之拜雍州刺史进位侍中骠骑大将军】隋游元【明根孙父宝藏位至太守元少聪明仕周歴夀春令谯州司马俱有能名隋炀帝时为治书侍御史辽东之役宇文述等败绩元按其狱以公正称奉使黎阳督运杨感作逆元以正言谕之为所囚竞不屈莭而死诏赠之官其子】唐李嗣真【邢州栢仁人多艺数举明经直文馆与学士刘献臣徐昭皆少有名号三少髙宗时累官太常丞武后尝问以储贰事对曰程婴杵臼存赵孤古人嘉之后悟中宗乃得安卒谥曰昭】李元恺【邢州人博学善天步律歴性恭慎未尝敢语人宋璟尝师之既当国厚遗以束帛将荐之朝拒不答卒年八十余】李怀远【邢州栢仁人少孤嗜学宗人欲借以髙防懐逺辞退曰因人之势髙士耻之乃擢四科第累官至同平章事爵赵郡公懐远久贵益素约不治居室常乗欵叚焉卒谥曰成】李景伯【懐远子仕为谏议大夫中宗宴侍臣酒酣命为回波词众以谄言进景伯独为箴规语以讽有建言置都督非是者诸羣臣普议景伯议愿罢都督留御史以时按察秩卑任重以制奸宄从之】宋璟【邢州南和人耿介有大莭风度凝远武后时为鳯阁舍人每遇事直言不頋身之利害宗时拜相务清政刑善守文以持天下之正中兴贤相璟为首称】潘好礼【贝州宗城人第明经博学能论议莭行修整开元初为邠王府长史兼司马王好游观农月出猎好礼乃卧马下謼曰今农在田王何得非时暴禾稼以损下人请先践杀司马王惭而还后迁豫州刺史勤于政治】魏少游【邢州钜鹿人天宝末累官水陆转运使四为京兆在官无赫赫之名然善任人缘饰规检有足称者】五代孟方立【邢州人少有勇力仕梁为昭义军节度使节制泽潞邢洺磁五州而治潞州后徙军于邢晋将安金俊攻磁方立往救之兵败驰还邢食尽饮酖卒】孟知祥【邢州人仕后唐为成都尹西川节度使明宗立知祥训练兵卒阴有王蜀之志并有东川及明宗殂乃建国曰蜀传子昶为宋所平】李周【邢州人父矩遭乱不仕尝谓周曰今世道未平汝当从军旅以兴吾门卢岳徙家太原周送之岳曰子方颐隆准眉疎彻真将相也吾占天象晋必有天下宜留事晋后为莭度使歴四镇】柴守礼【尧山人与周太祖郭威同里妹归周祖为后后无子以守礼之子为子是为世宗守礼徙居洛阳终世宗之世未尝至京第以元舅礼之】王仁镐【龙冈人仕周累官至枢宻副使后为安国军莭度郡有盗镐遗以束帛谕之盗悉遁去宋初加检校太师】宋范质【宗城人性明悟九歳能属文后唐时进士自从仕未尝释卷后周时累官平章事左仆射及宋太祖陈桥之立质诮譲之具陈禅譲之礼封鲁国公质防慎守法太祖称为真宗相有文集及五代通录共九十余卷】张思钧【沙河人祖中正汉泽州刺史思钧善击劔挽强初补龙卫指挥使歴绵汉等九州都巡检累立战功迁左千牛卫将军卒年八十几思钧质状小而精悍太宗尝称其楼罗自是人目为小楼罗】魏廷式【宗城人少明法学有胆气登进士累官益州转运使尝入奏事太祖谓有事当白中书廷式曰臣远乗驿而至以机事上闻愿取断宸衷非为宰相来也即不时召对称旨歴知数州所至以严明称官至右諌议大夫】刘知信【邢州人父迁晋帐前军使母即昭宪杜太后之妹知信累官武徳使真宗时歴知河南及升定州虽因戚里致贵而以循谨着闻卒赠太尉】范旻【质之子初知开封县太宗尹京时数召与语器重之后权知两浙诸州军事有政誉尝从征晋阳加给事中子贻孙官至主客员外郎】范杲【质从子少孤质视如己子杲刻志于学为文尚深僻初为太庙斋郎尝求奏迁秩质作诗晓之后歴拾遗补阙终史馆修譔子坦亦第进士】刘承宗【知信子幼善射兼习书数真宗时累官知保定州在郡有治迹诏书嘉奬官至东上閤门使弟承渥以防补殿直喜为条奏官至閤门秖】李玭【宗城人力耕事母母卒譲田与弟庐所昼夜号泣负土筑坟又以二代及诸族父母槀未尽礼筑之凡三年成六坟不食肉衣帛不预人事坟成复留守坟三年常令兄子卖药以自给天禧中知府张知白以状闻诏赐粟帛里中有母在而析产者闻玭被旌兄弟惭惧复同居】陈荐【沙河人举进士为华阳尉后从韩在定州幕府琦每称其亷于进勇于退嫌疑间毫髪不处累官龙圗直学士河北都转运使后知蔡州进资政殿学士子厚御史台主簿】成闵【邢州人靖康初刘韐帅真定以应募在麾下后从髙宗南渡屡立战功韩世忠推譲其勇尝拒金主亮有功拜太尉卒赠开府仪同三司有子十一人】金王徳元【邢台人大安中举经童第二人既受官避兵于许许人以为师出其门者数千百人为人岂弟敦厚与人言必本于忠信许人化之及卒为立祠于学以祀之】元刘秉忠【邢台人蚤遁迹浮屠博学多材艺深于数学世祖召见大奇之留置左右迨下江南常赞世祖以天地好生为徳世祖即位拜太保领中书省事益以天下为己任建国号定都邑颁章服立朝仪凡事有闗于国家大体者必酌古今之宣焉卒赠常山王谥文正有文集十卷】刘秉恕【秉忠弟好读书受易于刘肃遂明理学世祖召见擢礼部侍郎歴彰德等五州总管所至皆有惠政召除礼部尚书出为淮西宣抚使终平阳路总管】郭荣【邢台人通五经精于算数水利而尤善于教子时刘秉忠张文谦张易王恂同讲学于邢州西紫金山荣使其子守敬从秉忠学遂至成名】张文谦【沙河人为人刚明简重洞究术数尤粹于义理之学世祖时以刘秉忠荐深见信任世祖征大理欲屠其城文谦力諌止之时大臣议欲每事奏闻不闗白省府文谦曰朝政不闗中书古无是理累官枢宻副使卒赠太师魏国公谥忠宣】郭守敬【荣之子幼有大志尝从刘秉忠游张文谦荐之于世祖能知水利尝兴复西夏濒河五州诸渠后受命治歴乃徧考诸书昼夜测验推算极为精验歴成拜太史令再迁昭文馆大学士知太史院事】董朴【顺徳人自幼强记师事乐舜咨刘道济有求道之志至元中用荐为陜西知法官未几以亲老归养召不起命以翰林修譔致仕卒年八十五朴所学自六经及孔孟先儒微言莫不融贯其旨为人清而通和而介学者称为龙冈先生】林起宗【内丘人自幼力学尝从刘因游深得道学之指既而教授于乡后学多宗之尝着志学指南心学渊源二圗及大学论语孟子中庸诸圗孝经圗觧小学题辞发明鲁庵家説等书】夲朝左献【广宗人洪武中由太学生歴官户部主事勤于职务荐陞浙江布政司左参议永乐初召为刑部右侍郎才能著称】张瑛【邢防人洪武中领乡荐任教职被荐为给事中进春坊中允宣徳中累官礼部尚书兼华葢殿大学士入秘阁防预机务寻调南京礼部尚书卒】井源【邢防人父田永乐中乡举任户科给事中源风仪俊整为驸马都尉谦恭小心接士大夫有礼正统中没于王事人咸惜之】李聪【顺徳人由进士歴官郎中饶州知府广西左防政所至有惠泽及人人多思慕之】崔恭【广宗人由进士歴官布政司副都御史吏部侍郎进尚书卒恭好学荐士惟恐不及在吏部奬廉退抑贪竞未尝以好恶黜陟人时论伟之諡庄敏】
　　列女房氏【钜鹿人年十六为魏溥妻溥遇疾且卒顾谓之曰死不足恨但痛母老家贫赤子防房垂泣曰幸承先训出事君子义在偕老不获所愿命也母虑母子在妾一身溥卒房操刀自割左耳投棺中曰鬼神有知相期泉壤终身不预坐席事姑终养训子成立后孙为济隂太守】
　　仙释潘师正【宗城人隐居嵩山逍遥谷高宗幸东都召见问所须对曰茂松清泉臣所须也高宗尊异之诏即其庐作观时太常献新乐遂更名祈仙望仙翘仙曲卒年九十八諡体元先生】竺道生【钜鹿人生而頴悟聪哲若神遂改俗归依沙门竺法汰年十五便登讲座虽宿望老僧莫敢詶抗初入庐山后逰长安还止青园寺宋太祖深加叹重寻入呉之虎邱山竪石为徒讲湼槃经石皆点头复入庐山升法座而卒】
　　广平府【东至山东东昌府临清县界一百二十里西至河南彰徳府磁州武安县界八十里南至河南彰徳府临漳县界八十里北至顺徳府南和县界六十里自府治至京师一千里至南京一千六百七十五里】
　　【粮五万九千石零】
　　建置沿革禹贡冀州之域天文昴分野春秋属晋战国属赵秦为邯郸郡地汉初置广平国武帝改为平干国宣帝复为广平国东汉省入钜鹿郡晋魏因之后周改置洺州隋改为武安郡唐初改为洺州立山东道大行台寻罢置洺州大总管府天宝初改广平郡乾元初复为洺州宋属河北道金属河北西路元初置邢洺路总管府又改洺邢路至元中改广平路本朝洪武初改为广平府属北平布政司今直隶京师领县九
　　永年县【附郭本春秋曲梁地汉为曲梁县属广平国东汉属钜鹿郡晋属广平郡北齐并曲梁入广平县隋改广平为永年县属武安郡唐属洺州宋以临洺县省入元仍旧本朝因之编户二十八里】曲周县【在府城东北四十五里本汉旧县属广平国东汉属钜鹿郡后魏改曲安县属广平郡隋属洺州唐复为曲周县宋省入鸡泽县后复置金以平恩县省入元仍旧本朝因之编户二十四里】肥乡县【在府城南四十里本汉邯郸蒲县地曹魏置肥乡县属广平郡晋因之后魏省入临漳县隋复置属磁州后属洺州唐省清漳县入焉宋金元仍旧本朝因之编户二十六里】鸡泽县【在府城北七十里春秋盟于鸡泽即此汉为广平县地隋于广平城置鸡泽县大业初省唐初复置自后县治屡迁而名不改元初并入永年县寻复置本朝因之编户一十一里】广平县【在府城东南七十里汉置广平县属广平国东汉属钜鹿郡曹魏于县置广平郡北齐以曲梁县省入隋置武安郡唐属魏州宋属洺州金以魏县并为广平县元仍旧本朝因之编户一十八里】邯郸县【在府城西南五十五里本战国时赵都秦置邯郸郡汉废郡为县属赵国曹魏属广平国隋初属磁州后省入洺州唐初复置属洺州后改属磁州宋金元仍旧本朝改今属编户三十里】成安县【在府城南六十里本春秋晋干侯地汉为魏郡斥丘县地晋因之后魏置成安县后周属相州隋属魏郡唐属磁州寻改属相州又割属洺州宋金因之元省入滏县寻复置属磁州本朝改今属编户二十里】威县【在府城东北一百三十五里本汉广平国斥漳县地隋置洺水县唐省入曲周县宋复置寻废金始置威州治井陉县属真定府元徙威州治于洺水而县属焉至正间废县以州属广平路本朝洪武初降州为县编户一十里】清河县【在府城东北二百里本周之甘泉市秦为厝县属钜鹿郡汉为信成县属清河郡后汉改甘陵县晋改清河县后魏北齐皆为清河郡治后周于郡置贝州隋罢州为清河郡唐复为贝州或为清河郡五代时晋置永清军节度宋改为恩州金移治歴亭县而清河县仍属恩州元属大名路本朝初属大名府洪武六年改今属编户八里】
　　郡名广平【汉名】武安【隋名】
　　形胜漳河间一都会【史记邯郸亦漳河之间一都会也】北通燕涿南有郑卫【旧圗经】万山盘礴泉流环汇【翰墨全书】肘翼太行【元善政楼记】
　　风俗土广俗杂髙于气势【汉书】人性质直尚俭约勤稼穑【隋地理志】地杂斥卤人多畜牧【宋地理志】风俗循美【善政楼记】
　　山川聪明山【在府城西六十里上有神庙陈荐山神碑云此山紫山一峯耳或云即古之邯山】狗山【在府城西七十里山顶有狗迹因名唐太宗讨刘黒闼建垒于此】辘轳山【在广平县南二里】紫荆山【在广平县东三十里】子山【在广平县治西北】天台山【在肥乡县西南十五里上有夀亭侯庙】浮丘山【在肥乡县南四里】紫山【在邯郸县西北三十里常有紫气与山相连故名赵封赵奢为马服君山旧有奢冢故又名马服山】鸡泽【在鸡泽县境杜预云在广平曲梁县西南隋置县以此泽为名】洺河【在府城北三十五里源出辽州太行山流经武安县东北入永年县北境至鸡泽县界与沙河合】沙河【在府城北五十里上从沙河县界流入永年县北境下达鸡泽县界与洺河合】拳庄河【在广平县东十里流入肥乡县】石家河【在肥乡县东南五里源自漳水支流经县界达于东漳河】西河【在邯郸县东二十五里一名渚沁水源出紫山流入府城西贾葛潭】漳河【源出河南磁州西山经流本府成安广平肥乡曲周四县下流入洺河】水【在府城南五里上从邯郸县界流入古塌河经永年县境达曲周县界东北流去】圣井泉【在邯郸县西十五里故老传歳旱祷雨辄应因名】永济渠【在清河县西北一十里引清漳水入界旧名孤女渠隋帝征辽时改曰永济俗名御河】贾葛潭【在府城西二十里发源邯郸西山】董塘陂【在曲周县西北十五里晋刘牢之北救符丕追慕容垂于董塘泉即此】
　　土产精石【邯郸县出】
　　学校广平府学【在府治东南金建元末废本朝洪武四年重建正统十一年重修】永年县学【在县治西旧学在城东北隅洪武十一年徙建于此】曲周县学【在县治东金建本朝洪武二十七年重建】肥乡县学【在县治东南宋建本朝洪武二十三年重建】鸡泽县学【在县治东金建本朝永乐十三年重修】广平县学【在县治东洪武三年建永乐二年重修】邯郸县学【在县治西南洪武十年建永乐十一年重修】成安县学【在县治东南元建本朝洪武三年重建正统十一年重修】威县学【在县治东南金建本朝洪武八年重建正统十一年重修】清河县学【在县治东南金建本朝洪武八年重建永乐十三年重修】
　　宫室丛台【在邯郸县北史记赵武灵王所筑因其丛杂而名唐李远诗有客新从赵地囘自言曽上古丛台云遮防国天边去树绕漳河地底来管变成山鸟弄绮罗留作野花开金舆玉辇无消息风雨年年长绿苔】廉颇台【在府城南一十里十六国春秋云冉闵遇慕容恪于亷颇台十战皆败即此】説法台【在成安县相传南北朝时僧达磨慧可説法于此隋开皇中筑台】
　　关梁孔桥【在清河县永济渠之东唐永昌初于此置清阳县开元中又移清阳县于永济渠之曲】永济桥【在清河县永济渠之西】
　　寺观保庆寺【在府治东南洪武五年建】保宁寺【在曲周县治西北洪武中建永乐中重修】千佛寺【在广平县治东】圆照寺【在成安县治西北】文殊寺【有二一在肥乡县治西南一在威县治西南已上三寺俱洪武中因旧址重建】爆台寺【在邯郸县东北十五里元至顺间建本朝永乐中重修】隆兴寺【在清河县治西南洪武初建】通惠寺【在鸡泽县治东北正统中因旧址建】清都观【在府城西北四十里元至元间建本朝正统中重修】冲虚观【在曲周县治西北隅元大定初建】东明观【在邯郸县西南二里元至正间建】迎祥观【在成安县治西南隅元建本朝洪武中重修】
　　祠庙成安君庙【在成安县治西北陈余事赵封成安君与汉韩信战于此而死后人立庙祀之】吕僊祠【在邯郸县北二十里唐开元中道士吕翁尝息于此遇少年卢生自叹贫困时主人方炊黄梁翁以枕授生曰枕吾枕当令子荣适如意生枕之梦自枕窍中入至其家娶崔氏女甚丽明年举进士歴官至中书令年八十卒及寤頋翁在傍主人炊黄梁犹未熟谢曰此先生所以窒吾欲也后人为立吕仙祠】
　　陵墓英陵【在清河县东南三十里汉章帝子清河孝王庆庆初立为太子后废为王其子祜是为安帝】甘陵冢【汉安帝母甘陵氏于清河县东北角因名甘陵郡】赵惠文王墓【与孝成悼襄二王墓俱在邯郸县西北二十里俗号三陵】冉耕墓【在永年县西北四十里耕孔子弟子】毛遂墓【在府城西南二里遂赵平原君客】蔺相如墓【在邯郸县相如赵相】乐毅墓【在邯郸县东二十里毅燕将下齐七十余城惟两城不下齐田单纵反间于燕惠王召毅毅遂降赵封望诸君又顺天府良乡县亦有乐毅墓】廉颇墓【在清河县西三十里与鲧隄相近颇赵良将】赵奢墓【在邯郸县西北紫山奢赵将也】宋璟墓【在邯郸县西二十五里璟唐相】张公谨墓【在清河县西南三十里樊水村公谨唐名臣】李沆墓【在肥乡县治西沆宋名相】王磐墓【在府城北四十里磐元名臣】窦黙墓【在肥乡县东十里】何荣祖墓【在府城西三十里】呉鼎墓【在府城西五十里】
　　古迹葛蘖城【在肥乡县境俗名葛鵞城即赵武灵王夫人所筑一名夫人城】列人城【在肥乡县列人堤上梁惠成王八年伐邯郸取列人即此汉为县属广平国唐窦建德据广平郡尝置列人营】邯沟城【在肥乡县西北十里汉旧县属魏郡俗名为桓公城】信成城【在清河县西北十二里汉县属清河郡后汉省入清河县】清阳城【在清河县东本汉县属清河郡后汉省入甘陵隋复置宋又省入清河县】甘陵城【在清河县西北汉旧县】王郎城【在邯郸县西三里郎一名昌邯郸人明星歴常以河北有天子气诈称成帝子子舆率车骑数百入邯郸僭号即此城也】平恩城【在曲周县平恩鎭晋置县金省入曲周】末杯城【在清河县东北五十里末杯十六国时叚疾六眷之从弟自称辽西公与石勒相持因筑城于此】临洺城【在府城西隋置县属武安郡唐属紫州宋省为鎭入永年县后复置金复省为鎭】清漳城【在肥乡县东南七十里本汉列人县地隋于此置清漳县属承安郡唐会昌中省入肥乡县】建徳城【在府城北二十五里有故城二东西相直相传窦建徳屯军处】广平旧城【在鸡泽县境隋于此城置鸡泽县寻省唐复置于冯郑堡石晋徙治于故城东二十里金寄治于台头村始筑今县城】普乐城【在鸡泽县界唐初置县后陷于窦建徳遂废】洺水废县【在威县北隋县金属洺州元属威州本朝省】黑闼垒【在府城西南一十里唐太宗平刘黒闼时所筑】鲧堤【在清河县西三十里自顺徳府广宗县界来相传鲧治水时筑】列人堤【在肥乡县东北二十里亦云列人埤后魏孝昌中有掘此得破船莫晓其因盖漳水淤泥积久成髙岸云】神腴堤【在肥乡县北有堤东西约五里唐韦景骏宰县时所筑以备漳水之患也】白塔营【在肥乡县东南后燕慕容垂尝筑城于此以贮辎重】漯河枯槽【在曲周县东自永年县界泊头堡接本县西朱堡五十里外与漳河枯槽合遇雨涝水泛涨经由此槽北流入滹沱河】漳河枯槽【在曲周县东一十五里从肥乡北口接本县赵林村】
　　名宦周赵胜【赵平原君秦围邯郸胜求救于魏于是信陵君率精兵救赵会楚救兵亦至秦兵引去邯郸围遂解】三国凉茂【魏甘陵相有政绩】司马芝【魏广平令后又为甘陵太守甚有治绩】卢毓【魏广平太守有惠化】南北朝张恂【魏广平太守招集离散劝课农桑流民归者数千户】路去病【魏成安今在畿内素号难治重以请嘱百端去病消息事宜以理抗答权势莫不惮其风格当时以治最称】宋世良【魏清河太守郡东南有曲隄成公一姓阻而居之羣盗多萃其间入为之语曰宁度东呉会稽不歴城公曲隄世良施八条之政盗奔他境人又谣曰曲隄虽险贼何益但有宋公自屏迹郡无一囚岳内皆生桃树蓬蒿】裴譲之【北齐清河太守至郡期月奸吏敛迹盗贼清靖有二奸吏胁取人财譲之恶其乱法杀之】杜纂【后周清河内史性俭约尤恤贫老问人疾苦至有对之流涕者劝课农桑躬亲临视勤者赏之惰者罪之吊死问生甚有恩纪】隋厍狄士文【开皇初贝州刺史性清苦不受公料僮仆无敢出门政令严肃道不拾遗】唐韦景骏【肥乡令漳水泛溢景骏筑堤功成而费约河北饥教导循抚县民独免流散当中宗时与清漳令冯元淑临洺令杨茂谦俱有治声后为赵州长史道出肥乡民争进酒食有小儿在中景骏问何故来对曰耆老为我言学庐馆舍桥障皆公所治所以来也】裴防【永年令有惠政吏民刻石颂美】毕炕【天寳末为广平太守拒安禄山城陷覆其家谥曰忠】严挺之【洺州刺史以正自持以严为治吏皆惮之】张巡【清河令有治声凡人困阨归者倾赀赈防之无吝】五代郭进【后周显德中洺州团练使有善政郡民诣阙请立碑颂徳尝于城四面植柳壕中种荷芰蒲薍后益繁茂郡民见之有垂涕者曰此郭公所种也】宋刘福【端拱初洺州防御使为政简易御下有方畧人甚德之】李斌【淳化中洺州团练使勤于政理人服其清愼后拜桂州观察使仍判洺州】卢之翰【通判洺州会契丹入寇之翰募城中丁壮决漳河以固城壁敌不能攻吏民诣阙借畱】徐兴【洺州部署以善绩闻初议建方田命兴董其事】寇准【知成安县每期会赋役未尝辄出符移惟具乡里姓名揭之县门莫敢违者】鲁有开【知洺州有岂弟之政时称为循吏】郭谘【监通利军摄肥乡县令时田赋不平歳久莫治谘闭閤数日以千步方田法四出量括遂得其数除无地之租者四百家正无租之地者百家收逋赋八十万流民皆复】周审玉【淳化中知贝州有骁防卒戌州者三十余人谋劫库兵而叛推虞赵咸雍为首审玉觉之与转运使王嗣宗率兵悉擒之磔咸雍于市】黄莘【清河县今是时莘与南宫令刘挚信都令李冲皆以治行闻人称为河朔三令】龚夬【知洺州清介自立召拜殿中侍御使】元张居敬【广平路总管浚河以防泛滥立常平仓以恤孤贫均赋役兴学校郡人至今思其徳】刘容【广平路总管富民有同姓争产者讼久不决容取籍考其父祖名字得实立断之争者遂服】邢秉仁【延祐中广平路总管平反寃狱发擿奸伏兴学劝农善政甚多】韩仲文【威州知州有惠政及民民懐服之】夲朝杨浩【永乐初广平知府兴学校均赋役盗弭民安】李鼒【清河知县抚绥贫困民爱戴之】梁觐【广平知府以廉能著称】秦民悦【天顺间知广平府公平廉威民为立祠以祀】熊懐【广平知府歳饥捐俸发廪赈之全活者众民立祠祀焉】
　　流寓鲁仲连【齐人奇伟倜傥秦围赵急魏使新垣衍説赵尊秦为帝仲连适游赵因见衍曰梁未睹秦称帝之害也彼即肆然为帝连有蹈东海而死耳秦将闻之却军五十里适魏救至遂引去衍曰吾乃知仲连为天下士平原君以千金赠之连笑曰所贵乎士者为人排难纷也却而去之】
　　人物列国李同【赵邯郸人秦围邯郸急平原君患之同曰今君诚能令夫人以下编于士卒家之所有尽以飨士平原君从之得敢死士三千同遂与俱赴秦军秦军为之却三十里亦会楚魏救至秦兵遂罢同战死封其父为侯】汉李云【甘陵人举孝廉桓帝朝为白马令时中常侍单超等以诛梁冀功封侯用事云上书指其奸邪害国遂下岳杜众陈蕃上疏救云不聼竟死狱中天下寃之】三国朱灵【清河人从曹操征伐有功文帝禅位封鄃侯诏称元功之将社稷之臣后更封髙唐侯卒谥曰威】刘劭【邯郸人魏文帝时为尚书郎散骑侍郎受诏集五经羣书作皇覧寻拜骑都尉定律令尝作赵都赋明帝美之诏作许都洛都赋时外兴军旅内营宫室二赋皆寓讽諌后执经讲学赐爵闗内侯】晋程卫【曲周人刘毅闻其名辟为都官从事毅奏中防军羊琇犯法当死武帝与琇有旧遣人喻毅卫正色以为不可驰入防军营收琇属吏考问奏琇所犯然后言于毅由是名振远迩】南北朝房叔安【清河人宋明帝时青州刺史王邈辟为长史邈为明帝所疑欲北结魏以叔安諌而止齐髙帝即位怀其忠正时为益州司马宁蜀太守就拜前将军方用为梁州会病卒髙宗叹曰叔安节义古人中求之耳】冯道根【广平人事母以孝闻郡召为主簿不就闻梁文帝起兵率乡人从之为骁骑将军攻战有功进爵为伯能检御部曲所至不敢骚扰战胜未尝言功】傅永【清河人有志干涉猎经史仕魏为王肃平南长史时齐将鲁康祚赵公政侵豫州永击杀之又裴叔业侵楚王戍永复败之两月之间遂再献捷昭成帝叹曰上马能击贼下马作露布唯傅脩期耳脩期永字官至贝丘县男子叔伟膂力过人弯弓三百斤左右驰射能立马上与人角骋见者以为得永武】傅竖眼【清河人沈毅壮烈仕魏为参军累官散骑常侍西征都督卒赠吏部尚书齐州刺史】房亮【清河人好学有节操魏举秀才奉朝请后歴济北平原太守以清严称卒赠抚军将军齐州刺史】程骏【曲周人少孤贫居丧以孝称仕魏为著作郎除髙密太守以有史才留之歴官清慎言事每惬人心门无挟货之客诏赐帛以旌其俭骏悉散之亲旧】隋马光【武安郡人少好学从师数十年昼夜不息圗书毕覧尤明三礼髙祖徴为太学博士髙祖幸学光升坐讲礼诸生论难光剖析疑滞咸共推服尝教授瀛博间门徒千数】唐程名振【洺州平恩人仕为永宁令太宗征辽尝召问方畧不合旨太宗诘之名振辨对益详太宗称为奇士拜平壤道行军总管破沙卑城及独山阵皆以少击众号为名将】程务挺【名振子少从父征讨以勇力闻嗣圣初为单于道安抚大使士服其威爱突厥惮之不敢盗边后以诬被害突厥闻之相庆为立祠每出师必祷焉】王及善【邯郸人父从太宗征辽战死及善授朝散大夫袭邢国公爵武后时庐陵王之还及善密赞其谋为人不甚文而清正自持临事不可夺有大臣节累官文昌相同鳯閤鸾台三品】宋庆礼【洺州永年人擢明经承诏与邵宏等筑营州都督府故柳城三旬毕事授营州都督开屯田八十余所追拔渔阳淄青没户复旧田宅不数年居人蕃集仓廪充盈卒赠工部尚书谥曰敬】冯仁海【鸡泽人事亲居丧有至行为乡人所称】郭守素【鸡泽人与冯仁海齐名同载唐书孝友传】崔圆【贝州人志向卓迈喜学兵法开元中歴京兆防军宗西幸次河池圆疏具陈蜀土腴谷羡储供易办即日拜中书侍郎同平章事肃宗时为淮南节度使在鎭六年请朝京师吏民乞留之】五代崔居俭【清河人祖蠡父嶤皆为唐名臣居俭善文词举进士仕梁为翰林学士歴唐晋官至户部尚书其家専以门望自髙尝自着家礼行之】张归霸【清河人仕梁累官右龙虎统军左骁卫上将军尝与张眰战中流矢反拔其矢以射贼一发而毙夺其马而归其骁勇如此弟归厚善用弓槊能以少击众歴官鎭国军节度使归弁亦善战为滑州长劔指挥使】霍存【洺州曲周人骁勇善骑射仕梁累官曹州刺史兼诸军都指挥使】王清【曲周人仕晋为奉国都虞侯寻以战功加检校司徒卒赠太傅】宋张美【贝州清河人仕周为枢宻承旨授三司使太祖征李筠美有馈运功为定国军节度太宗时以左骁卫上将军致仕】解晖【洺州临洺人父珪后唐时西征至劒门战殁晖鸷猛木强初仕周为奉国军节度使宋初屡从征伐身先士卒金创徧体时称骁将以功迁马步军副都军头后以右千牛卫上将军致仕】元达【洺州鸡泽人身长八尺负膂力善射尝醉见道旁槐树拔劔斩之树立断初亡命山林后太宗帐下累迁北面行营都部署交士大夫能折节尽礼人以是称之】赵瑫【贝州清河人由卫士累迁龙卫指挥使后以徐河战功加鎭州团练使至兵马部署卒赠归义军节度使】孟元【洺州人性谨愿少过颇喜读书仕为眞定路钤辖讨贝州叛贼被数十创战愈力累官大名路副都总管子在累官闾门只荣州刺史在之女为哲宗皇后】丁德裕【临洺人父审琦彰义军节度德裕仕周为供奉官宋初累官内客省使成都初平羣寇大起用为西川都巡检使率兵讨平之后征江南领常润等州经畧巡检使】王明【大名成安人仕周歴清平郾城二县令宋初知荣州以廉正持身而徳惠及民太宗召拜諌议大夫累官礼部侍郎知真定府子挺扶并进士及第皆知名】李炳【洺州肥乡人祖豊防陵令父滔洺州团练判官炳初从邢帅薛怀让辟为观察支使歴邠州鳯翔判官拜殿中侍御史知舒州太祖征金陵以供亿甚劳加侍御史】李沆【炳之子太宗时进士为右补阙知制诰上尝称其风范端凝真宗时拜相日取水旱盗贼奏闻曰人主少年当使知四方艰难不然则留意于土木祷祠之事矣王旦初以为细事后果验叹曰李文靖真圣人也至于焚封妃之诏夺西夏之谋不用浮薄不市私恩可谓正大光明矣张咏曰吾榜得人最多谨重雅望无如李沆故论宋初得大臣之体者沆为首称卒谥文靖】李维【沆之弟举进士累官翰林学士承旨仁宗时为尚书左丞维博学以文章知名至老手不废书尝预修续通典册府元卒赠右仆射子师锡虞部员外郎公谨太子中含】丁逢吉【恩州清河人父顗后唐清泰初防于契丹后脱身南归逢吉精于医术事真宗于藩邸然好聚书与儒者游力教其子度度遂登服勤词学科累官至防知政事】李若水【洺州曲周人以上舍登第为太学博士靖康初金人入边选若水为使见尼玛哈于云中归兵已南下及尼玛哈攻汴以若水为吏部尚书金人邀帝出郊计中变逼帝易服若水抱持而哭诋金人为狗大骂不屈遂遇害谥忠愍】孟忠厚【元曽孙父彦弼追封咸寜郡王即元祐太后兄也宣和中官至将作少监建炎中奉太后幸杭州及洪州累迁鎭海军节度使封信安郡王卒赠太保】李椿【洺州永年人父升进士起家为吏有廉名靖康中金人破汴以刃迫其父升前捍之与父俱死椿奉继母避地南走仕为吏部侍郎知太平州以敷文阁待制致仕椿长于易凡措诸行事者皆易之用曾孙芾死节于潭州】金董师中【洺州人少敏赡好学强记皇统中举进士调泽州军事判官累官叅知政事尚书左丞尝曰宰相不当事细务但一心正两眼明足矣卒谥文定弟师俭亦登进士】刘政【洺州人性笃孝母老丧明政每以舌防之逾旬母能视物母疾刲股肉啖之者三母死负土起坟葬之日飞鸟哀鸣翔集丘木间庐墓三年防御使以闻除太子掌饮丞】李庆嗣【洺州人少举进士不第弃而学医读素问诸书洞晓其义天德间嵗大疫庆嗣药与米分遗贫民全活甚众年八十无疾而终所着有伤寒纂要及伤寒论针经等书】元刘肃【威州洺水人金兴定初词赋进士累官户部主事金亡依东平严实元中统初擢真定宣抚使后商议中书省事致仕肃性舒缓有执守尝集诸家易説曰读易备忘后追封邢国公谥文献子宪礼部侍郎孙大名路总管】刘恩【洺水人徙威州父辛元初为贝州长恩幼知读书勇而有谋以管军总管入蜀与宋将战守成都路副万户后同佥行枢宻院事招降防府等州邑授副都元帅子德禄袭万户】窦黙【肥乡人初避地大名与姚枢许衡讲明道学寻还乡世祖在潜邸闻其贤召至首以三纲五常诚意正心为言及世祖即位召问欲求如唐魏徴者乃荐许衡史天泽时平章王文统用事黙力诋其学术不正后果败由是国有大政辄以访之黙为人乐易至论国家大计面折廷诤不少挠累官昭文馆大学士卒谥文正子履集贤大学士】石髙山【洺水人以管军总管鎭息州军令严肃边境晏然后从巴延南征至焦山与宋将孙虎臣等战杀获甚多累迁显武将军侍卫都指挥使】秦起宗【洺水人幼生长兵间学书无从得纸父顺削柳为简写以授之成诵削去更书会立防古学学既成辟译史累迁中台御史劾中丞和尚不法后为抚州路总管以兵部尚书致仕子钧铨铎镛皆仕于时】王磐【永年人幼笃志好学超然异众举金进士后仕元官至翰林学士兼修国史与许衡同议朝政禆益居多其文章著称当时卒谥文忠】何荣祖【永年人初习吏事后折节读书日记数千言累官御史中丞出为山东按察使奏免海运陷粮民以福星目之入为叅政寻迁右丞条具有官新格进平章政事至元大徳间朝廷晏然多其力也尤明性理文学所着有学易记观物外篇等书自号总山卒谥文宪】元明善【大名清河人五经皆通尤防春秋早以文章自豪出入秦汉间仁宗在东宫时首擢太子文学歴陞翰林直学士诏节尚书经文译之以进每奏一篇帝必称善曰二帝三王之道非卿莫闻也官至湖广行省参知政事复入为翰林学士眷遇之隆当时莫并卒諡文敏所着有文集】刘赓【肃之孙少有文名至元间用荐者授国史院编修累迁集贤大学士兼国子祭酒复为翰林学士承旨久典文翰当时大制作多出其手以耆年宿徳为朝廷所推重云】呉鼎【永年人为人特达博通经史歴官大司农都事纂古今农桑録累迁河北道提刑按察副使不事华细严警大吏百城凛然朝廷方大用以疾卒追封寿国公諡宪穆】呉元珪【鼎之子简重深沉世祖竒其仪貌累迁礼部侍郎参议中书省事寻拜枢宻副特加平章政事时政多所论建卒追封赵国公諡忠简】李齐【广平人元统初进士第一知高邮府有政声时张士诚据防州河南行省遣齐徃招降被拘久之纵归已而有诏赦叛逆者士诚防高邮不受命绐曰请李知府来乃受命齐徃则囚之官军进攻城士诚呼齐使跪齐叱曰吾膝如铁岂为贼屈遂遇害时人悲之】夲朝张琏【曲周人为国子生明经有志歴官着能声后迁至河南右布政使】郝珩【广平人永乐三年领乡举擢吏科给事中以清慎称后累官陜西左布政使】金贵【邯郸人登宣徳庚戌进士歴官有能声】蒋勋【肥郷县人登成化辛丑进士第歴官内外以廉能著称】马子聪【广平人成化丁未进士有廉能声】
　　列女崔氏【清河人适荥阳郑诚生子善果宇文周末诚讨尉迟迥力战死之时崔年二十父母欲夺其志崔抱善果曰妇人岂可再适且幸有此儿在背夫为不义弃儿为不慈吾安忍为乃截髪割耳以明素志】崔氏【清河人赵元楷妻自幼有礼度遭隋末乱途遇盗欲以为妻崔曰我士大夫女为仆射子妻当即死终不为贼妇羣盗防崔于床箦将凌之崔绐盗释之因倚树而立曰任加刀锯盗怒乱杀之元楷后得杀崔者支解以祭其灵】房爱亲妻崔氏【清河人性严明有髙节子景伯爲清河太守每有疑狱辄先请焉贝丘人母列子不孝吏欲案之景伯以告崔氏曰民未知礼故也乃召其母来处之于榻与共食景伯旦夕温清其子侍立堂下未及旬日悔过求还竟以孝闻】赵氏【宋贝州人父尝举学究王则反闻赵有殊色刼致之欲纳为妻赵慢骂求死贼爱其色不杀使人守之赵知不脱乃绐曰必欲妻我且择日礼聘贼信之使归其家且聘币盛舆从来迎赵与家人诀遂涕泣登舆而去至州廨举帘视之已缢死舆中矣】
　　大名府【东至山东东昌府冠县界九十里西至河南彰徳府临漳县界一百一十里南至河南开封府封丘县界四百里北至山东东昌府馆陶县界一百里自府治至京师一千一百六十里至南京一千一百四十里】
　　【粮一十四万八千石零】
　　建置沿革禹贡冀兖二州之域天文室壁分野本商旧都周封武庚于此春秋为晋地战国为魏卫二国之境秦属东郡汉置魏郡治元城东汉分魏郡为东西部置都尉魏置阳平郡晋因之刘宋尝置东阳平郡前燕于此置贵乡郡寻省后周置魏州隋改州为武阳郡唐武徳中复为魏州治贵乡贞观初置都督府龙朔初改为冀州咸亨中复为魏州天宝初改为魏郡属河北道魏博节度治此乾元初复为魏州号曰天雄军五代唐陞为东京兴唐府寻改邺都晋改广晋府汉改大名府周复改天防军宋初因之庆厯初陞为北京大名府治元城金为大名府路又改安武军元为大名路本朝洪武初改为大名府属北平布政司永乐初直隶京师领州一县十
　　元城县【附郭本春秋时沙麓地汉置元城县属魏郡曹魏因之后魏析置贵乡县北齐省入贵乡隋复置治古殷城唐贞观中又省入贵乡圣厯初复置五代唐改兴唐县晋复为元城县宋金因之元初省入大名县寻复置本朝因之编户三十九里】大名县【在府城南一十里本汉元城县贵乡地后魏析置贵乡县属昌乐郡周于此置魏州隋改置武阳郡唐复置魏州五代唐改为广晋县汉改大名县宋省入元城县金于此置屯营元初复置为县本朝初省洪武中复置编户一十九里】南乐县【在府城东南四十里本汉乐昌县属东郡后汉省晋置昌乐县后魏兼置昌乐郡隋开皇初废郡析置繁水县大业初以昌乐县省入繁水属武阳郡唐复置昌乐县省繁水入焉五代唐改为南乐县晋以后隶大名府宋改隶开徳府金复隶大名府元仍旧本朝因之编户三十三里】魏县【在府城西四十里周时地名洹水战国时为魏武侯别都汉置魏县属魏郡晋因之北齐省入昌乐县隋初复置又析置漳阴县大业中以漳阴省入隶武阳郡唐武德中复置漳阴县贞观中复省入隶魏州宋属大名府金元仍旧本朝因之徙治五姓店编户四十五里】清丰县【在府城东南九十里古顿丘卫邑汉为顿丘县地属东郡晋置顿丘郡后废北齐县省隋复置属武阳郡唐大厯中析顿丘及昌乐县置清豊县属澶州以孝子张清豊故名五代晋以顿丘为德清军宋庆歴中徙徳清军治清豊熙宁中省顿丘入焉金罢军以县属开州元仍旧本朝洪武初改今属编户四十里】内黄县【在府城南一百里殷河亶甲居相春秋襄公时防于柯皆此地汉置内黄县属魏郡东汉及曹魏皆因之晋属顿丘郡后魏省入临漳隋复置属相州唐初属黎州贞观中还属相州天佑中属魏州宋属大名府金属滑州元仍旧本朝洪武初改今属编户三十四里】濬县【在府城西南二百里本春秋卫邑汉为黎阳县属魏郡晋省后魏置黎阳郡及黎州隋初州郡皆废寻复置黎州大业初州废以县属汲郡唐复置黎州贞观中州废以县属卫州五代晋置濬州宋改为通利军熙宁初改为黎阳县属卫州政和初陞濬州濬川军寻改平川军金改通州后复为濬州元以黎阳县省入属眞定路后改属大名路本朝洪武初改为县编户四十五里】滑县【在府城南二百三十里本古豕韦氏之国春秋为卫地秦汉皆为东郡地晋为濮阳国地刘宋于此置兖州及东郡后魏罢兖州以东郡属司州后周改州隋改滑州大业初改东郡唐复为滑州天寳初改灵昌郡乾元初复为滑州后置义成军光启初改宣义军宋改武成军后改滑州金初开封府后大名府元仍旧本朝洪武七年改为县以白马县省入编户七十九里】东明县【在府城南一百八十里本朝析置编户三十九里】开州【在府城南一百六十里春秋时地名澶渊属卫秦为东郡地汉为顿丘县地属魏郡晋为顿丘郡及魏郡地隋为东郡及武阳郡地唐置澶州又分置澶水县贞观中州废以县属魏州后复置五代晋陞鎭宁军宋陞开德府治濮阳县金复为澶州后改为开州属大名府元仍旧本朝因之以濮阳东明县省入编户八十里领县一】长垣县【在州城南一百五十里本春秋时卫之匡邑秦属陈留郡汉置长垣县王莾改曰长固后汉复旧晋属陈留国后魏属东郡隋改为匡城县唐因之五代梁晋复为长垣属开封府后唐复改匡城县宋初复长垣金属开州元初属大名路后改属开州本朝因之编户六十里】
　　郡名魏郡【汉名】阳平【魏名】
　　形胜南有鸿沟东有淮颍西有长城北有河外【史记苏秦説魏襄王】守白马之津示诸侯形制之势【汉书郦生説沛公】屹屹魏土山河之固【宋刘攽魏京诗】矗如巨防扼为要津【江休复县壁记王在在浚澶为北门重郛言言淇河浑浑矗如巨防扼为要津】九河绵络之奥区【宋黄庭坚上梁文全魏大名冀州右部二圣豫逰之近地九河绵络之奥区】地当两河之驿路【澶渊地域志】襟山带河【滑州沿革此州襟山带河临征讨必争之地】介东西山水之间【濬州志】
　　风俗俗近梁鲁微重而矜节【史记】刚武尚气力【汉书】人人知本农桑劝学校【晁旡咎澶渊登科记】俗尚义槩有古推逊之风【澶渊旧志】先人后已务崇礼让【元志】好学而乐善【澶渊志】右朴无文而无浇薄之风【滑州旧经】
　　山川沙麓山【在府城东四十五里春秋沙麓崩即此亦名女姓丘汉书云王翁孺既徙魏郡元城委粟里元城建公曰昔春秋沙麓崩晋史卜之曰后六百四十五年当有圣母兴其齐田氏乎翁孺徙居正值其地日月当之后翁孺生禁禁生女政君即元后也平帝防元后果临朝称制焉】洪洋山【在开州东南五里秀丽隆峻】鲋鰅山【在开州旧顿丘县西北三十里一名广阳山山海经颛顼其阳九嫔其隂四蛇卫之】卫阳山【在开州东南二十里居卫之阳】惬山【在大名县北一十五里汉成帝时河决俾王延世于此运土以塞河颇惬人心故名】善化山【在濬县西北二十五里去内黄县西南六十里山有三如鼎峙南北连跨巨冈左右溪涧不翅数百西南近西有黒龙潭上有龙祠又有仰泉如盆者七十二春夏水常不减山产紫斑石又名枉人山相传纣杀比千于此故名居民以其能兴云致雨因目之曰善化】大伾山【在濬县东二里山髙四十丈周十五里巘秀防若倚屏障禹贡导河至于大伾即此亦名黎阳山又名青澶山有小山就鏒为佛像元朱叔服诗伾山苍苍出云表夜半金鸡报天晓晓色欲动河汉横岚气上浮山月小蟾精未坠阳鸟升照见佛身光缥缈】浮丘山【在濬县西南三里巘三层宋濬州故城在山西二里天圣初因防为湖移城此山本朝复徙县沿于山东北之平地】紫金山【在濬县东北六里大伾山之东山无余土翠石棱峻可爱相传古玉女修眞于此上有玉女观白金泉驼扆石玉女巗仙迹】鳯凰山【在濬县故河东岸与紫金山东西相对碧石壁立下瞰于河相传昔有鳯凰集此因名】同山【在濬县西南四十五里相传武王伐纣诸侯会同于此故名山西有小溪名波罗河挟山南流至龙口渚伏于地若遇潦溢则会于长丰泊】黒山【在濬县西北八十里一名墨山形如展箕岩石竒怪其色苍黒山之东岩有寺曰嘉祐寺有泉曰甘泉九州要记黒子昔居此采茯苓服食寿五百嵗汉献帝时黒山贼十余万众掠魏郡即此山也】陈家山【在黒山西南连亘临于淇水石壁险立髙二十仭俗传昔陈氏居此】狗山【在滑县西北隅上出狗脊草】白马山【在滑县东北一十四里昔有白马羣行山上悲鸣则河决驰走则水至故名】秋山【在顿丘废县西北山海经帝喾于此山之隂】博望冈【在内黄县东南一十三里接汲县界】漳河【有旧漳新漳二河俱在魏县西北流至府城西宋时常引注雕马河入府城灌御河又从西北陡门出灌流沙河复入漳河漕运】雕马河【在大名县北】王莽河【在元城县有屯氏入河故渎俗云王莾河一名毛河唐代宗时朱滔攻魏州寔濒王莾河壁即此】御河【自魏县界流经元城县泉源乡东北流下接舘陶县界御河旧名白沟水】沙河【旧自府城西南引漳河入城灌御河复西北出城灌流沙河河南北约长二十里东西濶二里其河常不定形势如山相近沙麓】卫河【源自卫辉府辉县经本府濬内黄二县下流与淇漳滹沱等河合至直沽入海】滑河【在滑县境河经北而东滑最大自洛以西百水皆会于滑唐沈亚之尝作魏滑分河録】淇水【在临河废县东南五里源出林虑山中绵歴太行而东至于濬县枋头东流入卫河】黎水【卫河淇水合流至黎阳故城为黎水亦曰濬水俗传旧水流至濬县南十里有名外郎河乃黎之故渠西经长豊泊东北歴善化山复西北会于漳金时濬州守以州城象州乃自外郎河防引东北浸而流于此若舟在水也】澶水【在顿丘废县西南二十里伏流至古繁水城西南谓之繁泉】濮水【在开州东南六十里即庄子埀钓处】繁水【在南乐县西北三十五里元志在内黄县东二十六里】汤水【在内黄县水经云汤水又东北至于内黄即此】永济渠【在临河废县西北三十里自濬县入界东北入内黄县隋大业中尝増修】鸬鷀陂【在内黄县洹水旧县西南五里周回八十里蒲鱼之利土人所资】髙鸡泊【在府界唐中和中宰相王铎出为义昌节度过大名乐彦祯子从训利其裘马妾侍伏兵于髙鸡泊刼铎及家属吏佐三百余人皆遇害时朝廷防弱不能治其寃】长豊泊【在濬县西二十里按地理志天下水名泊者有二一曰梁山泊二曰长豊泊今为牧马地然常为水占不得用】白金泉【在紫金山相传古玉女尝炼丹于此丹成飞去即今泉内色碧如酒味甘香山南壁有太守徐闳中泉铭剥落不可辨】御井泉【在开州治南界极甘冽宋真宗驻跸时所饮之泉也】豢龙井【在韦城废县古城内之东南即豢龙氏乡有古记云左右直殳工口白丁下八十一口】八角井【在滑县旧州子城外北壕下唐贞观初节度使贾耿所凿自为记】
　　土产枝头干【南乐县出】紫草　土硝鹻【俱本府出】南粉【开州出】紫斑石【善化山出光腻类玉其色五等可充殿阁柱础之用】
　　学校大名府学【在府城东南原在旧府城内宋时建为辟雍有赐辟雍诏碑本朝洪武三十五年与府治俱徙焉】开州学【在州城东门内元建本朝洪武二十五年重建】元城县学【在县治西北洪武三十五年建】大名县学【在县治西南洪武三年建】南乐县学【在县治东南】魏县学【在县治东俱洪武三年建永乐五年修】清丰县学【在县治北宋建元末頺圯本朝洪武七年重建】内黄县学【在县治东北元建后废本朝洪武二年重建正綂九年修】濬县学【在县治东洪武三年建景防元年修】滑县学【在县治东南金建本朝洪武十三年修】东明县学【在县治东成化中建】长垣县学【在县治西洪武元年建】
　　书院崇义书院【在开州元国子生唐元建为育材之地且置学田四顷余请于朝赐名崇义】宫室骑山楼【在旧府治西园宋韩留守日有诗】濮阳楼【旧在开州治汉干祐中移就州南三里德胜寨故防或云宋改澶州为开德府时置此楼】秦女楼【在清豊县南四十里故老传金隄上有秦女楼】仁风楼【在滑县旧州子城北即晋东郡袁宏奉仁风之所】众乐堂【在旧府治西园宋文彦博留守日建每春时许人逰赏故名】贤乐堂【在旧府治通判防侧宋黄庭坚记】观德堂【在旧府治西园后周时符彦卿尹大名创为射堂宋冯京留守日改今名】清心堂【在旧府治宋冯京建】大阅堂【在滑县宋梅挚知滑州时建旧有石刻记】安正堂【在旧府治韩魏公留守时建与所建善养雅集二堂皆有诗】氷堂【在滑县治宋欧阳修守郡日建尝造酒名氷堂春后苏轼送修之子主簿赴苇城有诗云使君已复氷堂酒盖谓当时守滑者已复造氷堂酒而欧之画舫斋守未能复故隂讽之】喜雨亭【在旧府治五代时王彦超守魏郡为民祷有感因名】九思亭【在旧府治宋文彦博留守日建有诗】雪香亭【在旧府治宋文彦博有制石刻存】晚香亭【在旧府治宋韩琦留守时重九日燕诸监司于后园有诗云莫嫌老圃秋容淡且防黄花晚节香其后代者以公能全晚节遂以晚香二字名亭】许公亭【在旧府治韩诗有三月三来御水涯古亭春色偶相遮之句】望春亭【在旧府治韩琦三月十八日防此亭有此日倾城乐御河之句】归鴈亭【在滑县治欧阳修建有诗云斩诛榛莾辨草树颇有桃李当墙隈新年风色日渐好晴天仰见鴈已囬】蒙鸿亭【在大伾山南巅金时防御使搆有石刻】画舫斋【在滑县治欧阳修为守日建以为燕私之居有记蔡襄书扁】昆吾防【在开州城东二十五里古颛顼城内相传为夏昆吾氏所筑夏昆吾五伯之一】鹿防【在濬县西五十里纣筑以聚财武王散鹿防之财即此卫辉府亦有此防】重华防【在开州南昔卫灵公坐防上侍御数百人仲叔圉谏曰昔桀纣行此而亡今若宠妾毋乃盛与灵公出之民大悦】魏防【在魏县界相传魏文侯所筑】秦防【在开州废东明县秦始皇尝驻跸于此故名】蒯瞆防【在顿丘废县北五里卫太子蒯瞆登铁丘上望郑军投车处】天王防【在府城后唐庄宗筑】烽火防【在内黄县北宋时契丹犯大名眞宗遣杨延朗御之兵屯于此筑防置烽火又开州东南澶濮间亦有烽火防】东防【在东明废县东北相传即古之南华县也】盖寛饶防【在魏县东南】杏花防【在大伾山西浮丘山东髙二丈周百歩盖金时富家所筑植杏花以偹逰赏】
　　关梁金隄闗【在废灵河县西南五十三里隋大业中置关寻废】博望关【在内黄县东南十三里接河内汲县界】五龙桥【在旧府城内十字街相传五代时有此桥】天成桥圣功桥【宋政和五年夏都水使者孟昌龄奏开凿大伾三山两河回引河流修繁水桥及天成圣功二桥进合龙门至秋毕功羣臣拜表请贺徽宗为之铭而磨其二崖工得赏赉不赀】黎阳津【在黎阳故城东又名白马津汉郦食其所谓守白马之津即此】灵昌津【在滑县境灵河废县东北二十里旧名延津石勒伐刘曜至河渚不得渡时流澌下因风结氷济讫氷泮勒自以为得天助因号曰人昌津又有湖周十里曰灵昌湖】澧水桥【在南和县西十里旧在孔村永乐十三年移于此】
　　寺观普照寺【在府治西宋元时在旧府城内本朝永乐初徙建于此清豊县亦有普照寺】太平兴国寺【在开州治南宋建本朝洪武初重修】灵感寺【在内黄县南元建本朝洪武初重修】文殊寺【在魏县治西南洪武初建】兴国寺【在滑县治东洪武九年建】白塔寺【在长垣县治西洪武十年建】白马寺【在大名县治东南】净土寺【在南乐县治南俱洪武中建】万寿观【在府治西元时在旧府城内本朝永乐初徙建于此】长春观【在浮丘山北元建】崇真观【在长垣县治东北洪武中建】万寿宫【在滑县治东洪武九年建】万安宫【在清豊县治西北洪武中建】演道宫【在南乐县治西北隅】
　　祠庙颛顼庙【在开州城东二十五里颛顼城唐太和四年立宋干德六年重修本朝祀典有祭】比干庙【在长垣县西南六十里卫楼村比干殷忠臣】楚王庙【在内黄县北项羽斩将军宋义于此后人为立庙】灵津庙【在开州西南八里宋神宗时河决曹村下埽遣官以牲玉沉河祷焉诏立庙曰灵津今碑刻具存】卫灵公祠【在长垣县东北一十五里】卫大夫祠【在开州城北七里戚城祀仲由又长垣县蒲城镇亦有祠】赵文君祠【在魏县东二十三里文君名防字虚和汉武帝时为令时天旱自防祈雨民感之为立祠】三贤祠【在旧府城文庙东南祠唐魏征狄仁杰宋韩琦】狄梁公祠【在府城南门外唐梁公狄仁杰尝为魏州刺史有异政民为立生祠旧有防碑一李邕文张处继书开元中立一冯朝文明证书元和中立】忠烈公祠【在开州治东元郭嘉尽忠所事本朝洪武初旌其忠烈命有司立祠春秋致祭】
　　陵墓颛顼陵　帝喾陵【俱在滑县东北七十里】殷中宗陵【在内黄县南三十里中宗啇贤君以上三陵本朝祀典有祭】仓颉塜【在南乐县西三十五里并有庙颉黄帝时始制字者又河南开封府亦有仓颉庙】赵宣子塜【在善化山南巨塜髙五丈塜前旧有祠宣子晋大夫赵盾】蘧伯玉墓【在长垣县南一十五里傍有祠伯玉卫贤大夫】子路墓【有三一在清豊县西南三十里一在开州北一十里一在长垣县北三里盖子路尝为蒲宰后死孔悝之难蒲人葬之然三墓未知孰是】汲黯墓【在开州城西南六十里黯自淮阳太守归葬于此】五女墓【在开州临河废县西三十里汉太仓令淳于意无子有五女意卒五女之于此墓髙五尺】葢寛饶墓【在魏县东南八里乆被水冲没寛饶汉司校尉】韩擒虎墓【在滑县东北小韩村擒虎隋将自云生为上柱国死作阎罗王故墓有阎罗庙】李宻墓【在大伾山西宻隋末起兵后被唐诛其旧将徐世勣请其骨焉魏征为铭】劔甲墓【在府城南一十三里后周髙祖尝为邺都留守遗诏其劔甲于此】
　　古迹昌意城【在南乐县界黄帝子昌意所造因名】帝丘城【在滑县东北七十里土山村春秋时卫成公迁于此】颛顼城【在开州城东二十五里一名东郭城盖颛顼古都也又临河废县东北三里亦有颛顼城】龙城【在旧长垣县东南二十里昔夏桀之臣关龙逄所居故名有墓及祠】殷城【在内黄县东南一十三里殷王河亶甲居相因筑此城】朝歌城【在濬县西七十里纣所都也其南有糟丘酒池土人犹依约识之汉于其地置朝歌县隋改为卫县元省入濬州】葛筑城【在魏县界赵成王与魏卫王遇于葛筑即此有筑亭】平邑城【在南乐县东北七里晋公四年赵成平邑唐马燧尝提兵至此今有浮图】魏武侯城【在府城南一十里旧有坛亦曰武侯坛】鹤城【在长垣县西一十八里卫懿公好鹤鹤有乘轩者此其养鹤城也又夏果养鹤于此因名】咸城【在开州城东南六十里春秋齐桓防诸侯于咸即此】澶渊城【在开州城南五里春秋防盟于澶渊宋神宗时河决澶渊城即此】戚城【在开州城北七里春秋晋赵鞅纳卫世子蒯瞆于戚即此】牵城【在内黄县西南一十二里春秋公防齐人卫人于牵即此】柯城【在内黄县春秋襄公防于柯即此】雍榆城【在濬县西南一十八里春秋叔孙豹帅师救晋次于雍榆即此】繁阳城【在内黄县东六十里赵将亷颇伐魏取繁阳即此】匡城【在长垣县西南一十五里春秋诸侯盟于牡丘遂次于匡论语于畏于匡即此】长垣故城【在今县西南三十五里本秦置唐废入匡城县】訾楼城【在旧长垣县西北六十里春秋邢人伐卫取訾楼即此】漆城【在旧长垣县西二十里竹书纪年邯郸伐卫取漆即此】蒲城【即长垣县治春秋齐侯卫侯胥命于蒲家语子路为蒲宰即此金元长垣县旧治栁家村本朝徙治此】平阳城【在韦城废县西二十里左传卫侯饮孔悝酒于平阳即此】顿丘城【在清丰县西南二十五里卫风送子渉淇至于顿丘即此亦谓之隂安古城汉置顿丘县晋于县置顿丘郡五代晋置德清军宋淇入清丰】干城【在顿丘旧县界郡国志卫县有干城卫风出宿于干即此】漆园城【在东明废县东北二十里今名漆园村内有庄子庙盖庄周为吏之所】长罗城【在旧长垣县西南三十里汉武封常惠为长罗侯即此光武时并入长垣】东明城【在长垣县东四十五里本汉东昏县莽改曰东明东汉复曰东昏宋初置东明县属开封府金徙于曹州济隂县西本朝省入开州】故魏县城【在府城西三十五里故老云此即旧魏县今为旧县店】昌乐城【在南乐县界晋置此县隋省唐复置】繁水城【在南乐县北四十里隋置此县唐省入昌乐】德清城【在开州城北七十里陆家店晋天福中移澶州于德胜寨而于故澶州置顿丘镇寻改镇为德清军开运初移于此】隍城【在旧府城五代周郭上皇所筑其城仪门东南有五礼碑西南有大乐大成碑皆宋徽宗所立】清丰故城【在今县西北一十八里宋时因水故迁治于今县】妇姑城【在旧长垣县西南七十里隋于此置匡城县宋改长垣县金始迁县于栁家村此城遂废】旧府城【在今府城西八里宋元时府治在焉本朝洪武末沦于水始迁今治】废濮阳县【在开州治西南后魏置县于此隋改昆吾县后改濮阳唐属濮州五代时澶州治此本朝省入开州】废白马县【在滑县治南本卫之曹邑汉为县隋唐以来为滑州附郭本朝省入滑县】废黎阳县【在濬县西二里汉县元省入濬州】废临河县【在开州西六十里本汉黎阳县地隋析置临河县金省入开州】废澶渊县【在临河废县东四十里隋割临河顿丘内黄三县地置唐初改澶水贞观中废入临河】废韦城县【在滑县东南五十里本殷伯豕韦氏之国隋置县金省入白马县】废灵河县【在滑县境隋置灵昌县后唐改曰灵河宋省入白马县今名灵河镇】废卫南县【在滑县东六十里本春秋楚丘地卫文公自曺迁此隋初置楚丘县后改卫南金省入白马县】废永昌县【在濬县境隋初置大业中废】钜桥【在濬县西五十里纣聚粟之所武王发钜桥之粟即此又卫辉府亦有此桥】泉源【在顿丘古城东北卫诗泉源在左淇水在右】五鹿墟【在府城东左传晋公子重耳乞食于五鹿有野人与之块即此处又开州南三十里有五鹿城鲁伐卫取五鹿盖此城也】百花坞【在府城内宋王拱辰留守日于西园髙筑坞名曰百花】旄丘【在开州城东北风旄丘之葛兮何诞之节兮】铁丘【在开州北五里左传卫与郑战蒯瞆登铁山望之至今云此丘曰铁丘】清丘【在开州东南七十里左传盟于清丘即此】延丘【在开州东南四十里左传延陵季子适卫説蘧伯玉等曰卫多君子未有患焉盖季子憇于此坵】瑕丘【在开州城东南三十里礼记檀弓公叔文子升瑕丘蘧伯玉从文子曰乐哉斯丘也死则我欲焉伯玉曰吾子乐之则瑗请前】马陵道【在府城东南一十里即孙膑伏弩杀厐涓处】黄河故道【在开州治南又长垣县南六十里清丰县西五里及废东明县南五十里皆有故道本朝正统十三年河决阳武循故道至开州南一百二十里东流扺濮州过张秋入海其流奋激声闻数十里俗名响口子】中军帐【在大伾山近北絶巅隋末李宻尝息兵于此故立帐后人因之又立中军亭】台头堡【在府南大门外有高台相传魏惠王拜郊台今称村曰台头堡】逯明垒【在滑县石勒将所筑逯明石姓因以称垒遗址尚存】黎阳仓【在大伾山北麓乃隋炀帝所制及隋乱李宻袭仓以赈兵民唐宋皆复其制漕河北粮储以饷京师自政和后河易故道始废】王铁枪寨【在滑县东北四十里五代王彦章与叚凝屯兵于此彦章善铁枪故名】德胜寨【在开州南三里汉干祐初自夹河移澶州于此周世宗又迁于夹河与德胜寨南北相直故居人有南澶北澶之目】鲧堤【在开州城西一十里自濬县入界相传鲧治水时所筑】复关堤【在开州城西南古黄河岸北卫诗乘彼垝垣以望复关即此】金堤【上接清豊下入南乐县界汉书金堤古堰也成帝时王延世运土以塞河决自金堤而增筑之堤上有金堤驿秦女楼】瓠子口【在开州城西南二十五里汉武帝时河决濮阳瓠子使汲仁郭昌发卒数万塞之帝因封禅还自临决河沉白马玉璧令从官自将军以下皆负薪寘决河作歌二章悼功之难成卒塞瓠子筑宫其上曰宣房云】枋头【在濬县西南八十五里淇水之北即淇水口也魏志曹操于淇水口下大枋木以成堰遏淇水东入白沟以通漕运故名枋头晋书桓温伐慕容暐暐将慕容埀拒温大破之遂至枋头亦此地】濳龙宅【在开州旧澶州城内乃后唐明宗所居之宅后名潜龙院】御店【宋太祖太宗防时尝寓澶渊城中有邸舍后以瓦覆之号御店徽宗时改修观以潜德名】东园【在旧府治宋韩判大名新进少年多怱之尝游园为诗云风定晓枝蝴蝶閙雨匀春圃桔橰闲时人称其防婉】棃园【在旧府城内宋时置有棃万余株其后许留守又种桃万株名公题咏甚富】
　　名宦周仲由【仕卫为蒲宰孔子称其有三善蒲人德之】汉儿寛【内黄县令尝开陆辅渠以灌田民获其利因号儿公堤】韩延寿【东郡太守尚礼义好古教化在东郡三嵗令行禁止断岳大减为天下最】王尊【东郡太守河溢泛浸瓠子金堤尊躬率吏民投沉白马祀水神请以身填金堤因止宿堤上吏人数千人争叩头救止尊终不肯去俟水波稍却回还吏民奏其状】耿纯【光武时为东郡太守视事数月盗贼清宁居四嵗坐免后因事过郡百姓数千涕泣愿留之】黄香【肃宗时为东郡太守上疏愿任以宫台烦事召为尚书令】仇览【为蒲亭长劝人治生产农事毕令子弟就黉舍有陈元者母告其不孝览惊曰母守寡养孤奈何欲致子于不义乎母感悔而去览亲至其家因陈孝行元竞成孝子】李云【白马令桓帝时中常侍单超等以诛梁冀功封侯专权用事云露布上书指其奸邪害国下狱死天下甚寃之】三国司马芝【魏阳平太守家无余财政声流闻】郑浑【魏阳平太守劝稼穑明禁令民安于农盗贼止息】晋乐广【元城令有清声迁中书侍郎】羊暨【阳平太守有治行】郑黙【东郡太守值嵗饥輙开仓赈给乃自表请罪朝廷嘉其忧国诏书褒羙子球为顿坵太守亦有治绩】南北朝明亮【魏阳平太守清白爱人甚有惠政既去吏民追思之】许惇【魏阳平太守时迁都邺阳平为畿郡军国责办又勲贵属请朝夕征求惇并御之以道咸以无怨政为第一后为魏尹】羊烈【北齐阳平太守蝗不入境诏书褒羙之】隋杨文恩【开皇初魏州刺史甚有惠政及去吏民思之为立碑颂德】魏德深【贵乡长为政清静不严而治防兴辽东之役所在征敛下不堪命惟贵乡一县有无相通百姓不扰寻转舘陶长两邑民诣阙争之】郑袤【黎阳令吏民悦服太守班下属县特见甄异为诸县最】唐狄仁杰【通天中为魏州刺史时契丹防冀州前刺史惧贼至驱民保城修守具仁杰至曰贼在逺何自疲民悉纵就田民爱仰之为立生祠】李懐让【以御史劾宰相崔湜等过失出为魏县令为政方严】张廷珪【魏州刺史在官有威化时议以蚕折租廷珪谓安可不恤其患而殚其力奏免折租之害】苗晋卿【魏郡太守有德政郡为立碑王维撰文】宋璟【魏州刺史有惠化吏民懐之】苏干【埀拱中魏州刺史河朔饥前刺史苛暴百姓流徙干检吏督奸劝课农桑由是流民尽复以治称】杜暹【开元中魏州刺史发奸摘伏吏民畏爱后封魏县侯】李邕【开元末滑州刺史上计京师邕蚤有盛名人传其眉目瓌异至阡陌聚观后生望风纳谒】卢晖【开元末魏州刺史徙永济渠自石灰窠引流至贵乡县西注魏桥以通江淮之货】苏晋【魏州刺史清心省事吏民安之】阳峤【魏州刺史以清白闻迁本道按察使魏人耳阙下请为刺史故再治魏】王志愔【魏州刺史在任破碎奸猾令行境止境内肃然】令狐彰【魏博节度使始滑当冦冲城邑墟榛彰躬训吏下检军力农法令严无敢犯者田畴大辟库委豊余】田正【魏博节度使得军士心事事禀承朝命来朝请留阙下宪宗劳之曰卿为朕长城安用辞正死朝廷以其子布贤可世其官召布仍拜魏博节度使】韦景骏【贵乡令有母子相讼者景骏曰教之不孚令之罪也因呜咽流涕付授孝经使习大义于是母子感悟后为魏州刺史民甚悦之】萧仿【懿宗时义成军节度使滑州濒河累嵗有水患仿徙其流逺去树堤自固人得以安】五代王彦章【梁澶州刺史晋人防澶州获其妻子诱之降彦章不从既而兵败被执晋王欲用之彦章曰朝事梁而暮事晋何面目见天下之人遂死之】魏丕【周世宗镇澶渊辟司法叅军有盗五人狱具丕疑其寃缓之不数日果获真盗后又歴顿坵冠氏元城三县令】王祜【周魏县南乐二县令善治剧有声迹宋初自潞州召还知大名府】宋张永德【以魏国公判天雄军专意安静以老去官】李昭亮【以成徳军节度使判大名府治声流闻移定州寻徙为天雄军节度使】曹玮【再知天雄军以威爱相济吏民安之契丹使过天雄戒其下曰曹公在此毋纵骑驰驱】赵昌言【知天雄军又知澶州有操畧敢断治军极严治民和易甚有治状】魏咸信【太平兴国初知澶州训齐卒伍契丹不敢入冦】陈恕【知大名府时契丹内冦受诏増浚隍城器用取于民者不时集恕擒一大豪将斩之宗族号愬请救愿翌日集事违期甘死由是无敢后期者数日就功既而改知澶州尤以寛厚待民威严治吏】赵及【知魏县又通判大名府和厚廉退所治有声吏民爱之】雷有终【知大名府专以寛厚治民】寇凖【知天雄军契丹使过谓曰相公重望何以不在中书凖曰主上以朝廷无事北门锁钥非凖不可】马知节【知天雄军有惠政吏民懐之】李昭述【河北都转运使知澶州时河决澶渊久未塞防契丹使来乃命昭述城澶州以治堤为名调兵农八万逾旬而就】韩亿【真宗时通判澶州时河决亿集濒河丁夫就伐芟亲督筑不赋于民而河患平仁宗时又知澶州尤有惠政】陈尧佐【眞宗时知滑州治水有功滑人徳之号其堤为陈公堤】陈尧咨【仁宗时知天雄军特命佩鱼以示优恩改判澶州令行禁止境内肃然】王曽【天禧初天圣中再莅大名凢旧政有不便者委曲弥缝悉掩其非吏民感悦咸绘其像祠事之】冦瑊【河北转运使天禧中河决澶渊瑊视役河上堤垫数里众皆奔溃瑊独留自若须防水为折去众皆异之仁宗时知滑州总领脩河河平擢枢密直学士】张知白【知大名府有惠爱人徳之】姚仲孙【知澶州河壊明公埽仲孙亲总役堤上埽一夕复完权知大名府夜领禁兵塞金堤决河是歳澶魏虽大水民不及患】吕夷简【以前宰相判天雄军兼北京留守不以大臣自骄而留意民政】王徳用【知澶州契丹使刘六符至谓曰比嵗大熟此公仁政所及也徳用曰丰年乃其常耳后以使相再判是州民喜曰黒王相公来矣】梁适【以翰林侍读学士知澶州有善政】靳懐徳【知澶州州居水陆之要懐徳悉心抚治着政绩使车徃复多称誉之】程琳【仁宗时知大名府前后十年持重不扰増守御备植襍木数万曰异时楼橹具可不出于民矣魏人爱之为立生祠】贾昌朝【三领魏藩咸有惠政吏民常恐其去英宗即位始徙许州】杜衍【自河北都转运使改知天雄军专以慈惠及民】陈执中【以使相判大名府河决商胡走大名程琳欲为隄不果成而去执中乗丰年调丁夫増筑二百里以障横溃】文彦博【以使相两判大名府徳望老成为朝廷倚重】韩琦【熈寕初以使相判大名府处事果防而器量不凢魏人思其徳绘像生祠之辽使过境相谓曰此侍中治境毋多需索子忠彦亦知大名惟务安静民皆乐其至焉】欧阳修【通判滑州时仁宗登用杜衍等分列府乞召脩重言路遂入知谏院】包拯【两为河北转运使治大名府政令严明吏民畏而爱之】陈希亮【知滑州防河决鱼池希亮发禁兵扞之而自庐于当决之处吏民涕泣更谏坚卧不起水亦渐去人比之王曽】李若谷【知滑州恺悌爱人河啮韩村隄夜驰徃督兵为大埽至旦以完既去民思之】韩综【亿子知滑州在任有徳政民甚懐之】韩绛【综弟熈寕中判大名府神宗遣使问役法绛上疏条其时河决小呉都水议傍魏城穿渠绛言徒费耗国力三奏讫罢之】苏辙【为大名府推官当官论事不肯謟附甚得时誉】张观【知澶州河壊孙陈埽州人大恐或请趋北原避水观曰太守独去如州民何乃躬率卒徒増筑之隄完水亦退】黄庭坚【大名府国子监教授文学足以轨范学者当时推重焉】张锡【知东明县始至令其下曰吾所治者三恃力恃富恃赎者吾所先也嵗中以治迹闻】梅挚【知滑州州歳备河调壮丁伐滩苇挚以其疲民奏用州兵伐之河大涨将决夜率官属督工脩完水不为患】燕度【知滑州滑与黎阳对境河埽下临魏者霖潦暴至薪蒭不属度悉以所储茭楗御埽頼以不壊】刘涣【知澶州治平中河圯地震民乏粟率贱卖耕牛涣尽发公钱买之明年民无耕牛价十倍涣复出所市牛以元値与民澶民頼不失业】张问【通判大名府羣牧地在魏歳久冒入于民有司按旧籍括之至毁室庐发丘墓问止以闻仁宗曰吏用心如此民何不安立罢之】韩璹【元丰初知澶州河决昼夜扞御又脩立学舍以兴起文风使澶知有诗书之化】任布【知澶州慈祥恺悌行以不扰】李亰【知魏县奉法严正吏不便欲以竒中京遂相率遁去监司果议以斥京知府任布曰如此适堕吏计京赖以免】司马光【佥书武成军判官摄韦城令有政声】李肃之【通判澶州契丹泛使将过而楼堞圯壊肃之鸠工构成屋凡千区已而中贵人命来视规置一新惊赏嗟异闻之于朝】王拱辰【元丰初以宣防使判大名府时借氏为保甲禁令苛急徃徃去为盗拱宸抗言其害主者指为沮法拱辰上章不已神宗悟于是第五等户得免】刘挚【元丰末知滑州有惠政】李常【通判滑州留意政事民懐其惠】李若水【元城县尉甚有执守】傅尧俞【直昭文馆以力论新法贬监黎阳草塲郡掾行县尧俞出迎尽礼守为遣他吏代主出纳尧俞辞曰居其官安可矌其职虽隆寒盛暑必日至庾治事】金裴时亨【同知大名府事先是豪猾纵横前政莫能制亨下车宣明约束阖境帖然】图克坦公弼【知大名府事时军兴有司督捕租及牛头税甚急公弼奏民皆疲弊宜缓征以纾民从之】元张范【大名路总管以嵗大水免民租税朝廷罪其专范请入见言朝廷储之小仓不若储之大仓帝曰何説也曰今必责民输仓库虽实而民死亡殆尽明年租税将安出曷若活其民使歳有恒収非大仓库乎帝曰知体其勿问】赵矩【至元中南乐县尹务兴学校当时诵之声遍闻四野人比之文翁】陈执中【清丰县尹时兵革未寕民多困苦执中平赋役课农桑又修饬学校以兴起文风时称其治教咸尽云】张孔孙【以廉访使莅治大名粜粟以赈饥民全活甚众后为大名路总管兼府尹大兴学校有献故河隄三百里于太后者即上章请还于民从之】王士元【知濬州州溃黄河城堞不完至正中贼逼州州兵悉散溃士元坐堂上贼至前问曰尔为谁士元曰我王知州也强贼识我否贼欲防士元士元奋拳殴贼贼怒并其子致防杀之】刘友谅【至治中知濬州下车访察利病修举坠废六事俱兴百姓咸慕其徳政立碑以思之】夲朝欧阳莘【洪武初为开州判官爱士恤民政从寛简奸悉除吏胥畏服迁行省郎中民攀留泣下不忍释】金雍【洪武初知清豊县博学多才为政有惠爱时兵燹之后樽节财用脩举废坠劝课农桑期年之间民皆安生乐业】诸道【洪武中知滑县在任招抚逃移优恤穷困教耕桑之法立学校之规风俗丕变】栁申【洪武中知大明府在任专尚徳礼志欲措刑为政务推经术有古循吏风】胡俨【永乐初为长垣敎谕淹贯经史师道尊严一时模范无出其右后为国子祭酒】翟整【永乐初知南乐县在任兴补废坠孜孜不辍为政务寛平民心悦服职满邑人不释复留之后致仕】夏忠【永乐中知大名府存心忠厚持己廉平脩学校励风俗政化兴行人皆徳之】宋安【宣徳间知内黄县公勤节爱民心胥悦秩满士民诣阙保留得复任数年去民益向慕立祠祀焉　郡志】李辂【正统初以御史出知大名府时曾鹤龄称其为政清而温惠而直廉而不激寛而不纵人以为实録云郡志】阎禹锡【景防中任开州训导博学通五经敦尚行义克振师范　郡志】张凤【内黄知县法律精明恩威并着储谷至数万斛歉饥有赖焉　郡志】杨动【成化初知濬县清介自持敝履布其心休休然也去之日民有致赆者皆泣而拒之　郡志】李瓒【成化间知大名府筑长垣东明间长隄二百余里又于元城筑卫河隄工费相等世享其利在任十有二年百姓防分若家人父子云　郡志】熊绣【以御史左迁知清豊县殚心民瘼均徭役省转输立重轻嵗给之法民便之　郡志】洪逺【成化间知濬县政体寛平凡事务存长者嵗饥讲求荒政全活者多　郡志】李嘉祥【治间知开州以勤敏著绩学校公署多所建置而民不扰　郡志】韩福【治间知大名府措置经尽大着威名以治行为天下第一　郡志】华珩【治间知元城县除刷吏聼讼明允发奸擿伏如神裁节冗费与民休息元民至今首称　郡志】朱应昌【元城知县以廉介自持才猷绰裕狱无滞政声借甚　郡志】唐锦【治间知东明县才猷敏达发擿奸伏如神后擢兵科给事中去　郡志】梁渠【治间元城县学教谕制行纯正虽暗室屋漏如对大賔教廸士子无异子弟束脩以上一无所受邑人感其徳化至今士子首颂之　郡志】马卿【大名知府时蓟盗猖獗大名者盗数出没之区卿首檄属邑缮城浚隍练习民卒贼闻之道出东境不敢犯围东明十二日竟不能防而去赈饥发仓不俟报复其他善政尤多　郡志】高防【正徳初知魏县沉毅有大畧时流贼布满畿防昼夜区度浚治隍堑凡兵械火器战车之毕具贼犯境防攘臂登城倡勇敢以挫其势贼竟不敢近　郡志】何塘【正徳中忤瑾由脩撰摘开州同知时称其一介不取之廉万夫不当之勇　郡志】潘中矩【正徳中知内黄县恬淡乐易与民道疾苦蔼然如家人一切俭约时河道脩筑嵗费薪埽万计为疏请竟得蠲豁百姓至今思之郡志】陆昆【正徳间知清丰县以廉明着声擢御史　郡志】陈滞【由大名府教职以荐擢知濬县值流贼倡乱募兵城守贼至相机设竒累战皆防城以完论功擢为本府通判　郡志】孙孟和【正徳中知滑县时流贼倡乱城被围孟和誓众守御城得不破擢监察御史百姓去而思之郡志】张治道【正徳间知长垣县刚毅有为兴利除害百姓至今思之　郡志】刘鸾【正徳间知东明县时流贼攻东门几陷乃据城督战百余合项刺二鎗神色不变廵守愈厉乗风纵火烧贼贼围始解活数万民事闻有防叚之赐　郡志】乔玺【正徳辛未流贼攻围东明玺从逰击许防及千户姜大战贼于东门奋身死敌贼乃败去城赖之以全　郡志】潘埙【以兵科都给事中谪开州同知兴坠举废惠政之及民者多政声炳烈　郡志】朱纨【嘉靖初知开州下车汰冗费厘革政羣吏肃然操持廉洁与民纎芥无所取论者谓其与嘉祥前后并称及去民追思之不已　郡志】王芳【嘉靖初知魏县政务节省革里甲无名之科祛徭役不平之弊比嵗大饥赈济有法全活甚众在任期年民懽然徳之郡志】贾世祥【嘉靖初知滑县端方凝重刚介不阿造就诸生不废寒暑且政事不拘拘故常】
　　【酌地均粮民无偏累有古循吏之风焉　郡志】乐頀【嘉靖间以光禄卿出知大名府頀本雅操又以列卿宿望来典郡事故吏民不严而化頀亦不以重臣倦民事辨决如流狱舍累旬月无请繋者寻改陜西叅政郡志】叶溥【嘉靖中知大名府性刚介自持务廉白寡言笑虽寮佐之间事之如大父也不敢干以私境内肃然郡庭中常空尽日可罗鸟雀随至官唯两童子琹书一挑而已去郡之日亦如之人呼为叶青天　郡志】王徳【嘉靖中大名府推官谳决多哀矜之意吏畏而民不能欺甞辨出滑县诬繋富民滑人立祠祀之擢兵科给事中以持正见忌外补寻罢去　郡志】曹邦辅【知元城县居官以正大寛平为务操持廉洁吏惮之如神省节里甲之费歳数千计时边方多故悉以公帑羡余给军器之资毫髪无干于百姓歳値歉饥民赖赈以活遭外艰去士民追奠于其家者数百人　郡志】诸儞【嘉靖间知大名府妻孥不入官舍清约如寒素置学田数顷以给贫士筑隄障河其功至今赖之　郡志】张谦【大名知府为政严明知大体以廉驭吏每季冬察举州邑吏有贪墨者辄庭挞之终谦之治吏无敢受一钱者祛害兴利积除剔殆空去后见思于民民立祠祀焉　郡志】李冕【大明知县为政以爱利为本视四境如枨臬之内田庐生业无不周知作地丁之法以均徭役百姓称便他如兴学礼教赈饥捕蝗政绩甚伟邑父老愿尸祝冕弗许士论高之　郡志】
　　人物上古仓颉【南乐吴村人生而神圣有四目观鸟迹虫文始制文字以代结绳之政乃轩辕黄帝之史官也】汉汲黯【濮阳人性倨少礼不容人过景帝时为太子洗马以严见惮武帝时为谒者徃视东粤以便宜持节发仓粟赈贫民面折庭诤武帝惮之称为古社稷臣不冠不敢见后出为睢阳太守】冯杨【魏郡人宣帝时为农太守有子八人皆为二千石赵魏间号曰万石君】盖寛饶【魏郡人性刚直初以明经为郡文学以孝廉为郎举方正对防髙第迁谏议大夫奉公守法不避权要终司校尉】京房【东郡顿丘人师焦延寿学易甚精尤长于灾变占騐以孝廉为郎元帝时日蚀隂雾房数上疏指陈时政得失石显五鹿充宗嫉之出为魏郡太守卒为所中下狱死】虞延【陈留东昏人性敦朴力能扛鼎少为户牖亭长王莽末兵乱延扞卫钞盗赖其全者甚众光武时官至司徒曾孙放少为杨震门生及震被谗自杀放诣阙白震罪由是知名】杜邺【内黄人为凉州刺史莅政寛厚不尚威严元夀初加后父孔乡侯爵临封日食邺上言极论阳尊隂卑礼明三从之义昔郑伯随姜氏之欲终有叔之祸襄王廹惠后之难而遭居郑之危不可不戒也时不能用】刘昆【东昏人深于易敎授子弟五百余人王莽簒位昆匿河南负犊山中光武时歴江陵令农太守征为光禄勲召问曰前在江陵反风灭火后守农虎北渡河行何徳政而致是邪昆曰偶然耳帝叹曰长者之言也】索卢放【濮阳人以尚书教授子弟千余人光武征为谏议大夫数献忠谠寻以病去不复就征】冯勤【杨曽孙光武时为郎中精勤尽忠赐爵关内侯迁尚书令母年八十诏给扶上殿帝谓诸王曰使冯勤贵宠者此母也】杨纶【东昏人少师丁鸿习古文尚书讲授大泽中弟子千余人州郡征辟皆不就顺帝特征拜侍中防武威太守任嘉以罪下廷尉牵染百余人纶乃上书论枉直有司奏其辞不逊免归田里】呉祐【陈留长垣人父恢南海太守祐年十二随至官恢欲杀青简写书以祐谏而止祐举孝廉仕至齐相梁冀诬诛李膺马融为具章草祐谓之曰卿何面目见天下人乎冀怒出祐为河间相自免归家不复仕】栾巴【魏郡内黄人性质博覧经典累官议郎陈蕃窦武被诛灵帝怒其为党谪永昌太守甞有噀酒之异至今传焉】成公简【濮阳人家世二千石与周馥齐名官至散骑常侍】晋成公绥【东郡白马人性寡欲不营赀产有孝乌集庐舍绥作赋以美之又为天池赋累官中书侍郎】束晳【阳平元城人察孝廉举茂才皆不就太康中旱为邑人请雨三日注官至尚书郎后罢归教授年四十卒市里为之废业门生故人为立碑晳学博通所着有五经通论发蒙记补亡诗文集数十篇】桑虞【黎阳人父冲有深识惠帝时河间王颙引为司马冲知颙必败就职一旬即求去虞仁孝年四十防父毁瘠过礼甞有人逾其宅后垣盗者虞以园多荆棘乃为开道盗闻之自诣请罪虞家五世同居闺门雍穆世皆重之】南北朝李崇【顿丘人性寛厚深沉有谋仕魏孝文为荆州刺史氐人作乱命崇都督陇右诸军事讨平之累迁至徐州大都督卒諡武康崇善御众寇贼侵邉所向辄摧破号曰卧虎】李平【崇从弟涉猎羣书有文才仕魏为散骑侍郎自请效一郡拜长乐太守政务清静吏民懐之徴拜河南尹后迁司徒子谐风流文辩歴位中书侍郎谐因瘿而举颙因跛而缓步因塞而徐言人言其善用三短】隋华秋【汲郡临河人家贫佣赁以养其母母终负土成坟容貌毁悴县大猎有兔奔入秋庐中匿其膝下郡县嘉其孝感以闻诏旌其门闾隋末乱羣盗常往来必相戒曰勿犯孝子郷赖秋全者甚众】唐张公谨【魏州繁水人贞观初为代州都督置屯田以省餽运又数言时政得失后迁襄州都督甚有惠政其卒也太宗不避辰日哭之】傅仁均【白马人唐初言厯者惟仁均最精宻仕至太史令】李义琰【魏州昌乐人举进士补太原尉时李勣为都督僚吏惮之义琰独敢辩曲直累官至银青光禄大夫致仕从弟义琛举进士累官刑部侍郎后为黎州都督终岐州刺史】谷那律【魏州昌乐人贞观中累官至文馆学士博识羣书禇遂良称为九经库孙倚相仕为秘书省正字讐校羣书多所刋定倚相子崇义天寳末为幽州大将以雄敢闻崇义子从政涉儒书有风操】王恭【白马人贞观初召为太子博士讲三礼别为义证甚精博】冯嘉运【魏州繁水人少为沙门后还治儒学常讲授白鹿山受业者千余人贞观中召拜文馆学士尝摭指孔颖达五经正义之疵当世诸儒服其精博】薛頥【滑州人善天步律厯唐太宗为筑台观九嵏山号曰紫府拜頥大中大夫徃居之每所上灾祥与李淳风合】姜师度【魏州魏县人擢明经调丹陵尉神龙初为河北道廵察使作沟于蓟门以限契丹并海凿渠以通饷路罢海运省功多累迁至司农卿】王栖曜【濮州濮阳人性谨厚善骑射累立战功官至鄜坊节度使卒赠尚书左仆射子茂元河阳行营攻讨使】崔日知【滑州灵昌人擢明经累官太常卿从弟日用举进士累官户部尚书出为并州刺史兄弟皆以文学知名】解琬【魏州元城人举中幽素科景龙中为御史大夫兼朔方行军大总管前后乗邉积二十年务农习战专为长久计逺近安之】沈佺期【相州内黄人举进士累官起居郎兼脩文馆直学士弟全交全寕皆有文学而不逮佺期】郭震【魏州贵乡人少有文才为太学生家甞送资钱四十万防有衰服者自言五世不愿假以治防震举与之无吝年十八举进士为通泉尉景云初拜同中书门下三品后封代国公】卢懐愼【滑州人在童丱时已不凢歴官清慎所居环堵萧然开元中拜相元宗谕之曰朕用卿坐鎭雅俗耳】冯伉【魏州元城人为醴泉令着谕蒙书十四篇以教民后为散骑常侍领国子祭酒卒赠礼部尚书】崔良佐【滑州人擢明经补湖城薄以母防去官遂不复仕治诗书易春秋有文名子鹏举进士博学宏词贤良方正皆异等仕至武部郎中】南霁云【魏州顿丘人张廵守睢阳霁云从之廵遣乞师于贺兰进明因食防所佩刀防一指血淋漓以示一座大惊知贺兰终无出师意即驰去将出城抽矢射佛寺浮图矢着其上砖半箭曰吾归破贼必灭贺兰此矢所以志也睢阳防与巡俱死于贼】柏良器【魏州人父友王奂见之曰尔额文似临淮王面黒子似颜平原殆能立功乃荐之学光弼年二十四更战阵六十二李希烮围寕陵良器以救兵至择善射者沿汴渠夜入及旦伏弩发贼乗城者皆死録功封平原郡王图形凌烟阁】韩【滑州匡城人庄重寡言沉谋勇断初试大理评事累官司徒中书令卒赠太尉諡曰隐】张万福【魏州元城人三世明经止县令州佐万福乃学骑射累官和州刺史鎭咸阳时李正已反江淮漕船不敢逾涡口徳宗召拜濠州刺史漕遂通阳城等论裴延龄帝怒万福大言曰朝廷有直臣天下太平矣吾年八十与见盛事天下重其名官至左金吾卫将军图形凌烟阁】罗信【魏州贵郷人状貌雄伟善骑射仕为节度使累迁检校太师卒赠北平王諡庄肃子绍威少有英气吏事明辨嗣父节度累加检校太尉】呉保安【魏州人仕为义安尉姚州都督李蒙表掌书记后防与蛮战没判官郭仲朔被执欲得千缣赎之保安为经营十年得缣赎仲朔以归其后保安以彭山丞客死其妻亦没防不克归仲朔为负骨归衰绖庐墓三年乃去及为岚州长史迎保安子为娶而让以官】郑遨【滑州白马人敏于文辞昭宗时举进士见世乱乃隐于少室山其妻数以书劝还家遨辄投于火后晋高祖以諌议大夫召不起赐号逍遥先生】五代刘赞【魏州人始就学其父自肉食而以蔬食食赞曰尔欲之则勤学以干禄由是赞力学举进士后唐明宗时为御史中丞刑部侍郎守官以法权豪不敢干以私】王周【魏州人仕晋歴泾州节度使尚寛恕去苛二十余事歴四鎭皆有善政在定州时契丹呼周出降周曰受晋厚恩不能战死而以城降何面目南行见人主与士大夫乎】冯晖【魏州人晋天福中拜义成军节度使鎭灵武推以恩信部族懐惠止息侵夺然后广屯田以省转输民不加赋管内大治抚绥邉人凢十余年恩信大着】宋崔彦进【大名人纯质有胆畧善骑射初仕周至都虞侯宋初累立战功积官至彰信军节度使鎭河阳卒赠侍中】李继【大名元城人性质直仕周为安国军节度宋初加检校太尉累迁至同平章事以太子太师致仕弟继偓亦有武勇官至龙卫右厢都指挥使】曹翰【大名人少为郡小吏多知数饮酒数斗不乱仕周至枢宻承防宋初从太祖征泽潞及平江南太宗时又从下太原征幽州皆有功累迁左千牛卫上将军攻幽州时士卒掘土得蟹以献翰曰蟹水物而陆居失所也且多足彼援将至不可进防之象况蟹者解也其班师乎已而果验】马令琮【大名人少善骑射尝从其父全节屡战有功由是知名周世宗时为虎防都指挥使宋太祖即位出刺懐州陞团练使累功迁昭义兵马钤辖】司超【大名元城人初仕汉周以战功累迁舒州团练使宋初陞防御使太祖讨李重进以为前军歩军都指挥使后徙蕲州防御使】潘美【魏州大名人少倜傥有大志仕周以功迁客省使宋太祖受禅陜帅袁彦防悍潘徃谕以天命彦遂入朝自后平泽潞扬州下江南广东云代皆有功累官忠武军节度使同平章事封代国公卒諡武惠】柳开【大名人父承翰干徳初为监察御史开防警悟豪勇开寳中举进士歴官诸州皆有政绩太宗以其文臣有武畧擢知寕邉军徙全桂环邠代诸州著书自号东郊野夫又号补亡先生作二传以见意又作家戒千余言刻石以训诸子开兄肩吾官至御史肩吾三子湜灏沆并进士及第】陈兴【澶州卫南人事太宗屡从征伐为御龙弩直都虞侯眞宗时歴知覇州沧州徙鎭戎军部署与曹玮掩击蕃寇斩获甚众诏书嘉奬兴起行伍有武畧所至着声绩官至神龙四厢都指挥使】宋白【大名人年十三善属文豪俊尚气节建隆初擢进士甲科干徳献文百轴累官翰林学士承防眞宗时迁至吏部尚书卒諡文安白甞典贡举得苏易简王禹偁田锡李宗谔胡旦时称得人所着有文集百卷子献臣国子博士得臣赐进士及第良臣太子中舍人忠臣殿中丞】李符【大名内黄人博通时务有吏干初仕汉为县主簿入宋累官至諌议大夫知开封府甞为京西转运使奏便宜百余条命着为令后出知春州】师颃【大名内黄人父均后唐进士官至永兴节度判官颃旷达夷雅笃于问学与兄颉齐名建隆初举进士累官至殿中侍御史知资眉二州所至以简静为治后召为翰林学士所着有诗集十卷子仲囘端拱初进士】田仁朗【大名元城人宋武晋昭义军节度仁朗性沉厚有谋畧颇涉书传从讨李仲进征太原皆有功累官知庆州太宗时知防定州所至皆有善政迁右神武军大将军】陈琰【澶州临河人进士及第累官监察御史父防哀毁坟木连理歴京西河北转运副史积迁至尚书郎中】臧丙【大名人弱冠好学性刚果有吏干太平兴国初进士为大理评事多所建明淳化间拜右谏议大夫知江寕府子列进士及第官至太常丞】冯继业【晖子幼敏慧有度量仕宋为静难军节度使改鎭定国军吏民立碑颂其遗爱太平兴国初封梁国公卒赠侍中】赵延进【澶州顿丘人父晖周太子太师延进初仕周为兵马钤辖宋太宗讨幽蓟以督造礟具功累迁右监门卫大将军知鎭州及代吏民请留知邓州蝗不入境终金吾卫大将军延进涉猎经史好作诗士流多之子昻登进士官至直昭文馆】邓中和【开封长垣人举三礼防亲庐墓终其防定省徃来如事生者二十年负土累坟高三丈】李防【大名内黄人举进士为莫州军事推官累官至右谏议大夫知永兴军防精力过人好建明利害所至必有论奏朝廷颇施行之】王延徳【东明人曽祖芝濮阳令祖璋相州录防父温石晋末契丹内冦率郷豪捍蔽里人徳之延徳素谨愼事太宗眞宗累官至东京旧城都廵检使所至好撰集近事掌御厨有司膳録掌皇城有纪事録从郊祀则有南郊録及治郡则有奏报録】潘惟吉【美从子累官天雄军驻泊都监虽连戚里能以礼法自饰敭歴中外人咸称其勤敏】柴禹锡【大名人少时有客见之曰子质不凢若辅以经术必致将相由是留心学政事太宗累官至枢宻副使后授鎭寕军节度歴知泾贝州卒赠太尉子宗亮尚太宗女孙宗庆累官武成军节度使判郑州】王岩叟【大名清平人年十八举明经进士累官至枢宻直学士签书院事后出知河阳平生进谏无隐或章至十数上必行其言而后已为文语省理该深得制诰之体所着有易诗春秋传】刘越【大名人少孤贫有学行举进士累官秘书丞防禁中火诏劾火所从起越与滕宗亮疏谏仁宗为罢诏狱又请章献太后还政太后崩擢甞言还政者越已卒赠左司谏】冯守信【白马人从太宗征讨有功累官龙神卫四厢都指挥使出知定州后改滑州治河决有功迁威塞军节度使】张田【澶州人第进士为应天府司録以欧阳修荐通判广信军歴知数州治有善迹知广州日甞作钦贤堂绘古清刺史像日夕师拜官至直龙图阁】刘航【魏人第进士歴知虞城犀浦县为政寛猛不同而两县皆治知宿州押伴夏使使者执礼不逊抗折正之持节使夏凢例所遣却不受还为河北转运使熈寕大旱求言航论新政不便者五不报请祠去起知泾相二州终太仆寺卿】潘夙【美从孙天圣中上书论时政授仁寿主簿后为河北转运使知河中府章惇察访荆湖讨南北江蛮猺陈夙忧邉状以知潭州再迁光禄卿知鄂州】李载【黎阳人少苦学隆暑读书置足于水虽得疾不舍去登进士知大名冠氏县守吕夷简入相荐其材累官歴六州一以寛厚称载性笃孝侍母病不解带至病亟不能食载亦不食母知之为强食】刘筠【大名人頴悟善文举进士累官翰林学士承防出知庐州筠三典贡举始以防论升降天下士眞宗朝居文翰之选者筠与杨亿齐名】郭申锡【魏人举进士为侍御史知杂事屡诋权幸无所避种谔取绥州申锡曰邉患将自此始及夏主谅祚死请捐前故聼其子袭爵且言但得重将守邉不要功生事则善矣以给事中致仕】刘安世【航子登进士第不就选从司马光学问尽心行已之要光教之以诚且令自不妄语始调洺州司法歴台谏论事刚直一时敬慑目之曰殿上虎哲宗末坐党安置英梅等州徽宗即位移内郡安世仪状魁硕音吐如钟忠孝正直家居未甞有惰容甞曰吾欲为元祐全人见司马光于地下也】李清臣【魏人少孤事母尽孝七歳知读书日数千言暂经目辄诵登皇祐进士欧阳修壮其文以比蘓轼歴官尚书右丞门下侍郎徽宗甞欲息朋党清臣与执政者叶辅上意为曽布所陷出知大名府所着有淇水集】郭永【大名元城人刚明勇决博通古今得钱即买书家藏至万卷仕为丹州司法防军迁河东提点刑狱金人犯大名宗泽檄永为战守具城陷永瞠目大骂为金人所杀一家皆遇害绍兴初赠资政殿学士諡勇节】金苏椿【大名人以元帅守许州时元兵南下至许节度使石伦遣提控高珪徃斥堠珪降元引大兵至城下使韩夀孙者持檄招降伦椿即斩之既而城陷椿被擒元将怒其不屈杀之伦亦投井死】阎忠【滑州人卫王时为开州刺史赛格叛忠单骑入城防之出由是渐被擢用哀宗迁蔡围城之役与义军招抚毛全等同日战死】张特立【东明人防和中进士歴官宣徳州司侯贵戚敛手迁济阳令时军旅起责令具糗粮约三月足后期如军法民争输于庭寻拜监察御史言宰执与细民争利近习忌之遂罢归田里教授诸生元世祖降玺书赐号中庸先生所着有易集説歴年系事记】元王珎【南乐人慷慨有大志仕为行营军前都弹压防宋将彭义赟取大名珎弃妻子闲道走及元兵破大名珎谓其妻子曰吾非弃汝辈诚不以私爱夺吾报国之心耳后以军功累授本路征行万户子文干累官东平总管】王鹗【东明人防聪悟日诵千言长于词赋金正大初进士第一授应奉翰林文字金主迁蔡擢左右司郎中蔡陷将被杀万户张柔救之辇归保州世祖在藩邸遣使聘至进讲孝经书易及治道每夜分乃罢及即位首授翰林学士承防后致仕歳给禄有大事遣使就问卒諡文康】张立道【其先陈留人后徙大名父善金进士立道事世祖授云南廵行劝农使通水利立学校云南之风丕变累官至云南防政所着有效古集平蜀总论安南録云南风土记六诏通説】靳徳进【大名人读书通大义精星歴之学世祖时选为太史官属所言休咎辄应时因天象以进谏多所禆益累官秘书丞掌司天事成宗即位歴陈世祖进贤纳谏帝嘉纳之授昭文馆大学士知太史院预议中书政事卒赠大司徒諡文穆子防工部侍郎】元善【大名人父有五兄弟因贫流散江淮皆客死至大中善徃寻其骸骨并迎弟侄等一十五防而归改祖父母以诸防序列于茔次州县以闻旌其家】李好文【大名东明人至治初进士为翰林国史院编修官累迁翰林学士承防所着有端夲堂经训要义大寳録大寳鉴】王贤【元城人登进士第歴官福建盐运同知累迁浙江廉访使清介端谨为世所称以引年致仕寿百有十歳】盖苗【大名元城人性孝友学术淳正延祐间进士授单州判官累迁至陜西行御史防中丞卒赠魏国公諡文献苗平居恂恂谦谨及过事张目敢言虽经挫折无少囘挠有古遗直之风】李茂【大名人徙家州父兴临卒语曰吾死尔善事母茂泣受命奉母孟益谨母病目失明茂祷于泰安山三年复明母殁居防哀恸闻者伤之州再火延烧千余家及茂庐皆返风而灭事闻旌之】李从善【元城人至正间为太常礼仪院判征西夏有功赐虎符俾世守大名卒赠太师追封魏国公】郭嘉【开州濮阳人祖昂父惠俱以战功显嘉有大志举泰定进士累官礼部员外郎防辽阳骚动特授广寕路总管既至贼势日张孤城无援贼遣使胁之降嘉杀其使开门督战力竭死之诏諡忠烈】高昉【元城人泰定中累官湖广行省平章时两江黄岑二族为患昉谓遐荒之人抚则治扰则乱请部使者诏谕果相率效顺朝廷赐玉带以酬其功卒諡文贞】巴延【濮阳人一名师圣以隐士征为翰林待制辞归复起为江西廉访佥事以病免归从学者至千余人其学专事讲解而务眞知实践后遇乱不屈与妻子俱死赠奉议大夫諡文节】潘廸【元城人博学能文歴官国子司业集贤学士所着易春秋庸孟述解及格物类编六经发明诸书传于世】刘天孚【大名人累官知许州有异政后迁知河中府适陜西行省丞相阿斯罕谋叛举兵至河中天孚日夜修守战具力竭城防投河死诏諡忠毅】夲朝何显周【内黄人洪武初为四辅官赐坐讲论治道命工图其像赐待漏院记及诰命以旌之】宋讷【大名滑县人父寿卿元陜西行台侍御史讷博学强记登元至正进士授盐山知县夲朝洪武初为国子助教陞翰林院学士撰宣圣庙碑称防改文渊阁大学士寻转国子祭酒严立学防诸生畏敬终于官命官赙祭给驿归其柩有司治事官其子复祖为司业】崔克升【内黄人防以孝闻父遘疾医弗能疗克升取父大小便尝之以审轻重卒治得瘳父年九十九卒克升跣足负土筑坟庐墓三年有司上其事诏旌表其门】傅铎【内黄人早有才识由太学生歴官勤能陞至户部左侍郎】陈嘉【魏县人防有大志驰声太学歴官练达终山西布政使】李谦【濬县人由太学生歴职效劳志节卓越官至佥都御史】张忠【开县人才识过人逰太学有声歴官尽职终刑部侍郎】王斌【南乐人由国子生入仕有干才官至广东布政司防政】纪着【开州人博学明经初任夲州训导后歴官有能声官至右佥都御史】蒋庭赞【滑州人少有学术识达治体志存忠孝洪武中以才行荐用累官工部侍郎永乐中开设布政布政司迁左布政使抚治夷人安静地方声誉大振】宋明【濬县人官授户部主事督临清仓储裁恣横者以法宿一清歴员外郎进两浙塩运使杜絶私谒不畏强御浙人因呼之曰铁宋仕终左叅政　郡志】刘祯【清丰人由进士擢监察御史以直谏死时论高之祀郷贤祠郡志】刘矩【开州人永乐辛丑进士及第第二授翰林院编修陞修撰以疾致仕卒矩方平古朴有至行学问宏深为文温醇典则笔力道劲至今郷邦称古君子以矩为首祀于郷贤　郡志】董俊【南乐人由举人擢监察御史出按淮南关陜应天等处激有声进云南按察司副使防寻旬夷叛俊勒兵讨之兵不血刃而首恶就擒境内晏然后广西临安及铁索青赤石厓昌明等处夷酋弗靖俊复筹画底寕陞为按察使　郡志】王越【濬县人登景泰辛未进士初授御史超拜按察使寻特徴右副都御史廵抚大同时屡有拒敌之功三迁为左都御史歴官至太子太保兵部尚书赐爵威寕伯越姿表竒伟身经数十百战尤善按得邉徼险易处每出竒兵黙计熟甚廼发传令受约偏禆莫得测其际且其身先士伍防敌搴旗虽古名将亦何让焉卒赠太傅諡襄敏　郡志】刘聚【清丰人善骑射俊伟不羣永乐间屡扈从北征至正统甲子从立战功积官至左都督进寕晋侯后以总兵榆林有功陞世袭卒諡威勇封寕晋侯　郡志】王崇之【滑县人天顺间进士由知县擢御史出按辽阳调剂振作切中几宜以不屈枉直出为延安府推官崇之性友爱刚直弗挠与濬王越齐名　郡志】张如宗【大名人歴官四川防议子伦天顺丁丑进士官太原知府父子相与退休锄蔬灌园以自给居常方严如对大賔教郷人力行孝弟人为感化説者比之汉石氏父子云治中入祀郷贤　郡志】甘泽【开州人与其弟润俱以纯孝称歴官御史广西副使既而谪滁州天顺初召还至张秋闻父讣乃徒跣三百余里归庐墓旦墓泣奠尽哀有兎及蛇驯绕墓旁润事母亦笃孝俱被诏旌表　郡志】李岳【长垣人登进士由礼部员外郎陞山西防议以御冦功擢按察使累迁左右布政廵抚宣州都御史为人峭直不阿自持以正故始终三十年宦逰山西人不敢以所私干之所在立石颂功以忤瑾致仕今祀郷贤　郡志】侯英【开州人与弟侃皆笃孝甞母病眼疾忧泣辍食每夜稽首祈祐疾竟愈歴官江西按察使闻母讣奔还偕弟庐于墓有白鹭数千绕墓事闻旌表英仕终河南都宪　郡志】董进第【元城人由进士歴知慈谿太湖二县俱有惠政湖人立祠祀之擢礼科给事中勘事山西奏抚臣等官之不法者俱罢黜进吏科都给事中以言论忤防归不获大用士论惜之　郡志】王鼐【东明人性孝友补邑庠生居防执礼庐墓三年致平地涌泉之异事闻诏旌表焉治壬子领郷荐官监察御史浙江按察佥事郡志】王綖【开州人举进士授户部郎中迁湖广副使宦者谷大用迎世庙而南强綖长跪綖竟不屈转河南擒鑛贼有功歴陞布政使廵抚都御史官至大理卿以防驳咈众左迁山东防政卒宦逰三十余年萧然如寒素士论贤之没祀郷贤　郡志】刘宗仁【大名县人以进士知鄞县先是市舶太监倚权贵为民病以宗仁禁不敢恣擢南监察御史甞论事被逮寻释之陞州知府陜西副使鄜州兵备虏不敢近邉境以寕陞左防政卒　郡志】薛赟【魏县人治中进士歴知县约已戢吏锄强剔蠧迁淮安知府转都转运使时总督江彬太监丘得需索无赟力为阻抑商民咸赖之寻以病乞休避迹城市益秉节励行穷达如一日　郡志】刘珂【开州人少孤奉母性至孝登嘉靖癸未进士未授官即上疏乞终养后数年母以病卒哀毁过礼郷人称孝焉已而授刑部主事歴郎中以亷平着声擢陜西佥事尽心屯政甚着劳绩陞副使俱有清愼之称　郡志】晁瑮【开州人嘉靖辛丑进士改庶吉士一时海内俊髦悉推让焉寻迁检讨专制诰修防典丝纶宻勿多所裁定陞洗马进国子监司业未几以疾卒于官祀于郷贤祠　郡志】
　　列女郭氏【大名人王徳政妻少孤事母张孝及笄富贵家争求聘张不许时王徳政教授里中年四十余貌甚古陋张欲纳为婿使教其二子郭慨然愿顺母志既婚相敬如賔属教二弟有成未几徳政卒郭年方二十余励节自守元大徳间表其家】冯淑安【大名官家女元山隂尹山东李如忠继室也如忠初娶防古氏生子任数歳卒如忠病笃谓冯曰吾已矣其奈汝何冯即防髪誓不他适如忠没两月遗腹生一子名伏李氏及古氏族至山隂尽取其赀及子任以去惟余如忠及防古氏两柩冯鬻衣权厝二柩携其子庐墓侧时年二十二羸形苦节为女师以自给居二十年始防丧归汶上齐鲁之人闻之莫不叹息】王氏【内黄人赵美妻元至治初美溺水死王誓守志舅姑念其年少无子欲使更适人王曰妇义无再醮且舅姑在安可弃而去舅姑欲以族人继婚王不从舅姑迫之王即自经死】陈氏【开州张庆妻庆有疾殆尽陈氏号泣吁天愿以身代谓其夫曰汝死父母必再嫁我不如一死以从汝庶几免辱是夕即自经明日庆亦死郡人咸哀叹焉　郡志】邵氏【长垣郜仁妻仁卒遗二孤长甫三歳次在襁褓纺绩自给有怜其贫而劝以他适者即哀泣力拒以刃自誓事姑罗郷人称孝后次子永春少登进士第立朝謇谔风裁自持皆庭帷防范之力也隆庆二年旌表之　郡志】
　　仙释王梵志【黎阳人王徳祖有林檎树生瘿大如斗瘿烂徳祖撤其皮见一孩儿抱胎而出七歳能语问谁育我具以实告因名梵天后改曰志盖菩萨示化也】一行【张公谨孙自防聪黠师事普寂禅师出家剃染于嵩山见高僧卢鸿文一覧成诵因穷大衍歴数得其精妙唐宗闻之召问曰卿何能对曰善记覧即以宫人籍示之覧毕如素所习读宗呼为圣人汉洛下闳造大衍歴云歴八百歳当差一日有圣人出而定之一行当其期乃造大衍歴而正其差谬卒谥大慧禅师】











　　明一统志卷四
<史部,地理类,总志之属,明一统志>
　　钦定四库全书
　　明一统志卷五
　　明　李贤等　撰
　　永平府【东至山海闗一百八十里西至顺天府丰润县界一百二十里南至海岸一百六十里北至桃林口六十里自府治至京师五百五十里至南京凡三千九百九十五里粮四万五千零】
　　建置沿革禹贡冀州之域天文尾分野初虞分冀州东北为营州此即其地商为孤竹国周属幽州春秋时为山戎肥子二国地秦为辽西右北平二郡地汉末为公孙度所据魏改卢龙郡北燕置平州及乐浪郡后魏改乐浪为北平郡隋改为平州后废州为郡唐复改平州天寳初改为北平郡乾元初复为平州五代唐以为辽兴军金陞为南京天防初复为平州陞兴平军元改兴平府中统初陞为平滦路大徳中改永平路夲朝洪武二年改为永平府属北平布政司永乐中直京师领州一县五
　　卢龙县【附郭古肥子国汉为肥如县属辽西郡北齐属北平郡又析置新昌县隋开皇中省肥如入新昌后为卢龙郡治唐武徳初移平州治此改为卢龙县辽金元俱仍旧夲朝因之编户一十里】迁安县【在府城西北四十里汉为令支县属辽西郡东汉以后废辽始于令支废城迁定州安喜县民于此置安喜县金大定中改为迁安县属平州元至元初省入卢龙县寻复置夲朝因之编户一十七里】抚寕县【在府城东八十里夲汉骊城县地属右北平郡东汉以后废辽初置新安鎭属平州金大定末陞抚寕县元至元初省入昌黎县寻复置省昌黎海山入焉后复析置昌黎县本朝因之编户一十七里】昌黎县【在府城东南八十里夲营州地在平辽二郡间后魏为辽西郡地属平州隋开皇初置营州大业初罢州置辽西郡唐初复为营州金皇统初为广寜县大定间改为昌黎县属平州元至元中省入海山县未几复置昌黎县并海山入焉夲朝因之编户二十七里】滦州【在府城南四十里本商孤竹国汉为石城县地东汉为海阳县地晋属辽西郡后魏因之隋唐为北平平州之境五代时契丹始析其地置滦州在卢龙塞南因滦河而名金元仍为州领义丰乐亭二县本朝洪武二年以义丰省入编户六十七里领县一】乐亭县【在州东九十里本卢龙县地唐开元中析置马城县五代时契丹属滦州金大定末又析置乐亭县元初甞于县置溟州寻废复为乐亭县属滦州本朝因之编户二十七里】
　　郡名孤竹【古名】北平【秦名】卢龙【魏名】
　　形胜连接边郡【隋地理志】山如龙形【元和志平州有卢龙鎭山如龙形】四塞险固东北雄邦【地志集黑肥水之西洞山之北赤山之东方山之南广二千余里四塞险固实东北之雄邦也】负山带河为形胜之地【辽地理志】地连青幽【元志】
　　风俗人性劲悍习于戎马【隋地理志】人尚义勇节俭务农【元志】孝义为先质朴相染【郡志昌黎之俗孝义为先质朴相染勤于栽植趋于稼穑】习尚朴茂人好礼让【元乐亭庙学记】
　　山川阳山【在府城东南一十五里峯峦高耸下多溪谷西有李广射虎石】笔架山【在府城南一十五里山颠有石如笔架】洞山【在府城西一十五里其上产铁有冶】双子山【在府城西北一十五里山有孤竹长君之墓】周王山【在府城西南二十里滦河中水夹流其下】马鞭山【在府城西北二十里山有孤竹少君墓】团子山【在府城西北二十五里山有孤竹次君之墓】灰山【在府城东南二十五里上有龙神庙下有龙潭】裂坡山【在府城西南二十五里下有龙潭歳旱居民于此祈雨】北安山【在府城东北二十里】龙山【在府城西四十里燕慕容皝表此山为福地】黄台山【在迁安县南三里山多黄土其状如台】蟒山【在迁安县东北一十五里山之东有深宂甞藏巨蟒其山产铁有冶】龙泉山【在迁安县东二十五里山有泉号曰圣泉郷人歳旱于此祈雨】团山【在迁安县东二十里山峯团秀逺望如釡】晒甲山【在迁安县东二十五里相传汉李广出军于此晒甲】都山【在迁安县北一百五十里高耸秀防羣山莫及上多木材】兎耳山【在抚寕县北二里双峯尖耸状类兎耳山顶有潭常有云罩其上】大崇山【在抚寕县南一十里】临渝山【在抚寕县境峯峦崛起高千余仭下临渝河】铧子山【在抚寕县北一十里】茶芽山【在抚寕县二十里山顶有洞中有水如盘号圣水池】孤山【在山海卫南六里屹然独立于海上四面皆水】石门山【在昌黎县西北五里两山峙立如门】两山【在昌黎县东北八里两山对峙】锯齿山【在昌黎县北十五里山形如锯齿】水巗山【在昌黎县北一十五里一名西巗山中有深洞石壁间出泉夏冬不竭】道者山【在昌黎县西北二十里上有道者寺因名元宋纲诗兹山介平营特与太古存碣石拱其侧水巗何足论东北医无闾罗列为弟昆】碣石山【在昌黎县西北二十里禹贡注云碣石在北平郡骊城县西南河口之北今平州之南也郦道元言骊城县枕海有石如甬道数十里当山顶有大石如柱石韦昭以为碣石旧在河口海濵歴世既久为水所渐沦入海已去岸百余里矣今碣石在平州东离海三十里逺望其山穹窿似塜有石特出山顶其形如柱疑即禹贡冀州之碣石】横山【在滦州西四里下有深潭石井】岩山【在滦州南五里山势巉巗】紫金山【在滦州北五里】芹菜山【在滦州西南一十五里下有陂塘产莲】偏山【在滦州西北八十里涧谷逶迤山下多生果木】唐山【在滦州西南一百一十里上有姜将军墓】赤峰山【在府城西四十里上有公孙神康墓】双岭【在迁安县境内其上旧产銕】尖山洞【在抚寕县东南二十里世传昔有学道者于此脩炼】石洞【在昌黎县西八里相传昔有僧居其中】临石洞【在昌黎县西八十里崖分八字切近深潭由小迳而入其中昏晦既而四壁有孔明朗可爱一名织罗洞】谷【在府城东南二里其形如入其中暖气勃然每嵗过时花卉方凋】西山危石【在昌黎县治西三里其石中撼之即动虽加千人之力亦然故名】孟姜女石【在山海卫长城北石上有乱杵迹及妇人迹相传为秦时孟姜女寻夫之处】射虎石【在府城南八里汉将李广夜出见虎弯弓射之至没羽比明乃知为石】海【在府城南一百六十里东连辽东西抵直沽】溟海【在昌黎县东二十里一名七里海延袤三十余里中有菱芡鱼蟹之类居民赖焉】漆河【在府城西门外源自口北入桃林口南流至迁安县为青龙河东流为漆河与滦河合入于海】肥如河【在府城东二十里源出部落岭下流至城西入漆河】滦河【源自口北开平东南流经迁安县界至卢龙县合漆河又南至乐亭县入于海元宋本诗滦河上游陿防防仅如带偏岭下横渡复绕行都外颇闻防众潦既逺势滂沛虽为禹贡遗独与东海会乃知能自致天壤无广大】寛河【在迁安县地有金洞】青龙河【在迁安县东北七十里其源自口外来经桃林口入漆河】阳河【在抚寕县东八里源出口北列坨山流经县东南入于海】渝河【在抚寕东二十里源出古瑞州南流至莲峯山入于海】沂河【在滦州西二十里南流入海】安流河【在乐亭县西北乃滦河下流至岳婆港分为二东曰葫芦西曰定流各入于海】清水河【在乐亭县西源出马城北蔡家庒旧已湮塞本朝洪武中濬其故道置闸潴水以通海运自是入于滦河以达于海】卑耳溪【齐桓公北征孤竹国将至卑耳溪见一人长尺许具冠右祛衣走马疾前管仲曰登山之神有俞儿覇王之君兴而登山之神见且走马前左祛衣示前有水今右祛衣示右方渉也及至溪从左方渉其深及冠从右方渉其深至膝桓公拜曰仲父之圣至此今不知所在】鲜龙水【在府城东九十里源出辽西新平县马山东流入封大水】沮水【在府城北有二渠一曰小沮水一曰大沮水下流相合入于滦河】双龙池【在抚寕县八里傍有龙王庙歳旱于此祈雨】谯楼前井【在府治南每天将雨有气自井中出居民遇旱则占雨候】双文井【在山海卫学前西偏卫城七十余井水营咸惟二井甘滑】峰山胜泉【在滦州西九十里山有石圆耸中一孔泉出不竭】扶苏泉【在滦州泉甚甘美秦太子扶蘓北筑长城甞驻此】汤泉【在府城北一十二里温暖如汤饮之或可愈疾】温泉【在抚寕县东北七十里泉常温浴之可以愈疾】蒲泊【在昌黎县境内有塩塲】长春淀【在滦州废石城县旧名大定淀金大定中改今名有长春行宫】
　　土产金【迁安县寛河川出】丹锡【滦州及迁安县出】鐡【迁安卢龙二县出】盐【滦州及乐亭县俱出有塲】人参　麝香　豹尾【俱废栁城县出】纸【滦州及迁安县出】鹰鹘【昌黎县道者山出】石灰【抚寕县有塲】蔓荆子【迁安卢龙二县出】甘棠
　　棃【迁安县出】香白芷【乐亭县出】
　　公署永平卫【在府治南洪武四年建】东胜左卫【在府治东北旧属山西行都司永乐元年移建于此】卢龙卫【在永平卫南永乐四年建】门平中屯卫【在滦州西石城废县旧在口北大寕沙岭后调眞定府永乐初移建于此】兴州右屯卫【在迁安县城旧在口北大寕永乐三年移建于此】抚寕卫【在抚寕县北十里永乐三年建】山海卫【在抚寕县关口洪武十四年建】
　　学校永平府学【在府治西北元至正间因其旧脩本朝永乐十五年重脩】滦州学【在州治西洪武四年建】卢龙县学【在府城东南】迁安县学【在县治东南俱洪武二年建】抚寕县学【在县治东洪武七年建】昌黎县学【在县治西南元大徳间建本朝永乐中重建】乐亭县学【在县治西北金建夲朝洪武初建】山海卫学【在卫城西正统七年建】
　　宫室鸣逺楼【在府治前洪武初建】望高楼【在府城上】文防亭【在府治西北下临漆河】濯清亭【在滦州城东滦河之上金建】金泉亭【在滦州治西地高而多泉潴而为池池方数畆中产莲金人作亭于池中以为宴逰之所】钓鱼台【在府城南三十里水浒有石矶】望海台【在卢龙县相传汉武帝筑登之以望海】僊人台【在昌黎县有石刻围棊烂柯仙子像存焉】
　　关梁榆关【在抚寕县东二十里隋开皇间汉王谅将兵伐高丽出临榆关即此一名临闾关】刘家口关【在迁安县北东至桃林口关凡四口】桃林口关【在卢龙县北东至界岭口关凡四口】界岭口关【在昌黎县界东至义院口凡六口其间差大者为箭杆岭口】山海关【在抚寕县东其北为山其南为海相距不数里许实险要之地本朝魏国公徐达移榆关于此改今名】青山口【在迁安县西北西接大喜峯口东至冷口凡十二口】冷口【在迁安县西北东至刘家口关凡三口其间差大者曰河流口徐流口】义院口【在抚寕县北东至董家口凡五口其间差大者为石门寨】董家口【在抚寕县北东至山海关凡十口其间差大者为大毛山口大青山口】漆河桥【在府城西南一里跨漆河】滦阳桥【在府城西南十七里】虹桥【在昌黎县南八里金时造】沂河桥【在滦州西二十里跨沂河】柳河桥【在昌黎县西北三十里】
　　寺观开元寺【在府治南洪武五年建永乐三年重脩】龙泉寺【在府治东南洪武五年建永乐中重脩】观音寺【在府治南】严福寺【在乐亭县治西北俱宣徳三年建】荐福寺【在滦州治西北】开福寺【在迁安县宣化坊俱宣徳中建】金寺【在抚寕县治北正统四年重建】崇兴寺【在昌黎县治东北正统中重脩】紫阳观【在府治东南】昊天观【在迁安县仁义乡】栖云宫【在迁安县西三十里】
　　祠庙伯夷叔齐庙【在旧府治西漆河之濵伯夷叔齐孤竹国君二子宋封伯夷为清惠侯叔齐为仁惠侯元封伯夷为昭义清惠公叔齐为崇让仁惠公旧庙久废本朝洪武九年于城东北隅重建有司每嵗春秋仲月祭焉】姜将军庙【在唐山上将军仕唐清防间授命镇碣石之石城时有蛟为民害将军斩之人懐其惠庙祀至今】韩昌黎祠【在昌黎县治西北唐韩愈其先昌黎人愈歴官吏部侍郎其文章佐六经学者仰之卒諡曰文后封昌黎伯本朝洪武中建祠祀焉】
　　陵墓孤竹三塜【俱在府城西北双子山有孤竹长君之塜团子山有孤竹次君之塜马鞭山有孤竹少君之塜传曰国人立其中子葢次君也】公孙塜【在赤峯岭及道南烽火山有公孙神康墓汉末公孙度据平州子康岂其所欤】韩氏祖坟【在昌黎县西五里唐韩愈高祖以上之地自其曽祖防任曹州司马因家于河阳而子孙不复在此】
　　古迹孤竹国【在府城西一十五里殷孤竹国君所封之地】肥如国【在卢龙县春秋晋灭肥肥子奔燕受封于此】黄洛城【在滦州殷时诸侯之国】朝鲜城【在府境内相传箕子受封之地后魏置县属北平郡北齐省入新昌县】辽西城【在府治东西汉为郡治于此隋省】秦长城【在府城北七十里即秦将蒙恬所筑今因其遗址加脩焉】令支城【在卢龙县东满旧县属辽西郡东汉末废】海阳城【在府城南三十里夲汉海阳县后废辽始徙定州望都县民居之亦名望都县金改为海山县元省】五花城【在山海卫治西南其城连环五座故名相传唐太宗征辽时所筑】土垠城【在府城西南汉置县属右北平】辽兴城【在府城东一十八里唐开元初安东都督府治此遂为辽兴府城】石城废县【在滦州西九十里汉旧县属右北平后废至唐复置辽金因之元省入义丰县】柳城废县【在府城西二十里隋置县属辽西郡唐于此置营州】安喜废县【在府城东北六十里夲汉令攴县地辽以安喜县俘户置此县】马城废县【在滦州城南二十里唐置契丹割滦州金因之元省入义丰县】义丰废县【在滦州辽置元至元初省入州】千金冶【在马城废县东北旧有城】茂乡镇【在千金冶城东】卢龙鎭【在平州西一百九里其土色黒山如龙形故名】卢龙塞【魏曹操北征田畴自卢龙引军出卢龙塞堑山湮谷五百余里即此】天桥柱【在昌黎县境废石城县汉武帝登碣石望海当山顶大石如柱故名】石槽【在府城东五里大石盘礴上低陷如槽相传唐张果饲驴之器】三圻【一名温沟一名白望一名常寕俱在府境内】四絶【一名石峪有泉西流至莲花池而絶一名五里塔有泉自狼家峪西流至道东而絶一名白望有泉自双子山流至石砂厓青石头而絶一名杜台西峪有泉自部落馆阳岛峪出与肥水合至杜坛西而絶故名四絶俱在府境内】七安【以府境内有北安山南安山迁安县宜安村新安镇永安録事司乐安镇故名七安】
　　名宦汉周勃【以相国为将击卢绾军追至长安定右北平十六县辽东二十九县】李广【为右北平太守在郡向奴号曰飞将军避之数歳不敢近塞】路博徳【为右北平太守从霍去病有功封符离侯】赵苞【辽西太守抗厉威严名振邉俗遣使迎母及妻子道经栁城值鲜卑冦钞为所击质防以击郡苞率众与贼对阵贼出母以示苞苞悲号谓母曰为子无状不图为母祸母遥谓曰人各有命何得相顾以亏忠义苞即时进战贼悉摧破其母妻为所害】三国田豫【仕魏为防乌桓校尉防素利为北能所攻豫率兵救之至马城敌追围之豫宻使司马建旌旗鸣鼔吹从南门出豫将精骑自北门鼓噪而出敌溃乱而走追讨二十里僵尸蔽野自是不敢犯】晋张华【为安北将军过卢龙慕容廆童冠徃谒之华异之且曰君必为命世之器因以所服簪愤遗之】卫瓘【泰始中以幽州都督兼督平州时东有务桓西有力微为冦瓘至不逾时而二冦平】慕容廆【元帝时为安北将军平州刺史】唐田仁防【平州刺史歳旱自以祈而雨大至谷遂登人歌曰父母育我兮田使君挺精诚兮上天闻中田致雨兮山出云仓廪实兮礼义申君常在兮不患贫】邹保英【平州刺史万歳通天初契丹入冦城且陷妻奚率家僮女丁乗城不下诏封诚节夫人】张俭【营州都督太宗将征辽东拜行军总管领诸蕃骑为六军前锋】乌承玭【开元中与族兄承恩皆为平卢先锋沈勇而决号辕门二龙】张仲素【徳宗时以列将事卢龙军节度使张允绅擢平州刺史允绅卒诏仲素代为节度使同平章事】张仲武【为卢龙节度使镇邉有功李徳裕幽州圣徳碑具载其事】辽韩徳枢【为辽兴军节度使下车整纷剔蠧恩煦信孚劝农桑兴教化民获苏息后迁平滦营三州管内观察等使】元郭仁义【为迁安尹有惠及民秩满当代县人保留不得立石颂之】潭澄【至元初为平滦路总管孜孜爱民有循良之政】刘徳温【永平路总管当天歴兵革之余野无居民徳温为政朞年而户口増仓廪实学校兴庶事毕举嵗旱祷而雨】夲朝娄大方【洪武初为抚寕知县奏徙县治措置得宜民懐其徳】马负图【永乐中为永平知府在任孜孜爱民多有善政寻以绩防陞陜西左布政使】任祐【永乐中永平府同知在任勤慎不怠政声大振寻陞四川右布政使】陶安【永乐中为滦州知州在任持身廉谨处事公平及去任州人懐其徳不忘】
　　流寓张升【定州人后徙平州防警敏异常既长力学攻文辞至元末用荐者授翰林国史院编修预修世祖实録累官侍御史淮西道亷访使顺帝即位升条上时所宜先者十事授奎章阁大学士卒諡文献】
　　人物商伯夷　叔齐【孤竹君二子其殳将死遗命立叔齐叔齐让伯夷伯夷曰父命也遂逃去叔齐亦不立而逃之闻西伯善养老徃归焉及武王伐纣夷齐叩马而谏左右欲兵之太公曰义士也扶而去之殷亡耻食周票俱隐首阳山遂饿而死】汉公孙瓒【辽西令支人仕为郡书佐郡守刘道器之妻以女后守坐事征诣廷尉当徙日南瓒具馔祭其先人祝曰日南多瘴气或恐不还与先人辞于此再拜而去道遇赦还瓒举孝廉为辽属国长史光和中兵击张纯于渔阳以功迁骑都尉封都亭侯属国长史皆乗白马乌桓畏之更相吿曰避白马长史】田畴【右北平人好读书善击剑躬耕以养父母曹操北征乌丸先遣使辟畴畴趣治严门人曰昔袁君礼命五至君义不屈今曹公一来而君若恐弗及何也畴笑曰此非君所识也遂随使者到军后拜议郎】三国程普【右北平土垠人初为州郡吏有容貌计畧善应对从孙坚出征坚卒复随孙防防庐江下秣陵皆有功遂为呉郡都尉迁零陵太守防卒辅孙权讨平不服官至荡冦将军子咨封高侯】韩富【辽西人以便弓马有膂力幸于呉孙坚从征伐犯危难陷敌擒虏为别部司马后周瑜拒破曹操与吕蒙袭取南郡封都亭侯迁至昭武将军】南北朝段永【石城人晋幽州刺史匹防之后魏正光末避地赴洛阳拜平东将军时贼魁元伯生攻陷城壁孝武遣娄昭讨之昭请以五千人行永进曰在速不在众若星驰电发出其不意精骑五百人足矣帝然之命永代昭以五百骑倍道兼进果讨平之】韩秀【昌黎人父仕魏为宣武将军都尉秀聪敏才辩有文学累官至青州刺史有政声】屈遵【昌黎人博学多才艺仕魏为中书令后以开拓之功赐爵信都侯寻加昌黎公】卢鲁元【昌黎人父副鸠仕魏为中书令鲁元寛和雅度工书有文采累官至襄城公卒諡曰孝】卢丑【昌黎人魏大武监国丑以博学入侍经帷后以师傅旧恩赐爵济隂公位尚书加散骑常侍】窦瑗【辽西阳洛人仕魏为太常博士从尔朱荣东平葛荣封容城伯瑗乞以让兄叔珍叔珍由是积官至廷尉卿孝武时释奠开讲瑗为擿句累迁至大宗正卿官虽通显贫窘如初清操为时所重】韩麒麟【昌黎人魏孝武时拜齐州刺史在官不尚刑罚太和中京师大饥麒麟表陈时务甚切为人恭慎恒置律令于坐旁临卒之日唯有俸绢数十匹其清贫如此追封燕郡公諡曰康】韩显宗【麒麟子有才学魏太和初举秀才对防甲科除著作郎后兼中书侍郎性刚直面折廷诤后与崔逸等防定朝仪】隋豆卢通【昌黎人祖长魏柔镇大将父寕柱国太保通厚有器局歴夏洪二州总管所在并称寛惠卒諡安】豆卢勣【通之弟聪悟有才识为滑州刺史甚有惠政华夷悦服致有白乌玉浆之瑞民为之謡曰我有丹阳山出玉浆济我民夷神乌来翔累功封楚国公卒諡襄】豆卢毓【勣子汉王谅出镇并州毓以妃兄为长史累功授仪同三司及帝即位谅谋不轨苦諌不从语留守朱涛曰王搆逆吾軰岂可孤负国家邪当出兵掠之后为谅所害诏赠大将军封正县侯諡愍子愿师袭仪同三司】唐李惠登【营州栁城人为平卢军禆将安禄山乱従董秦泛海后为随州刺史兴利去害为政清静居二十年田畆辟户口自増人歌舞之累迁御史大夫卒赠洪州都督】李光弼【营州栁城人郭子仪荐其能授河东节度使后累功进封临淮郡王卒諡武穆光弼用兵谋定而后战能以少击众唐室中兴世推其功云】田正【北平卢龙人为人忠孝畏慎为魏博节度使封沂国公元和间诏命韩愈撰其先庙碑铭】周寳【平州卢龙人曽祖待选为鲁城令安禄山反拒战死之祖光济左賛善大夫父懐义工部尚书寳仕武宗朝为检校工部尚书节度泾原务力耕聚粮二十万斛号良将中和初进同平章事兼天下租庸副使以功封汝南郡王】宋郭琼【平州卢龙人初仕契丹后归汉歴团练防御周初知宗正少卿事宋初以右领军卫上将军致仕归洛阳琼虽起卒伍而尊礼儒士孜孜乐善葢武臣之贤者也】姚内斌【平州卢龙人初仕契丹后归周为汝州刺史吏民诣阙举留入宋从平李筠后为庆州刺史在郡十数年西夏不敢犯塞以其武猛号为姚大虫子承賛为阁门只候死于阵承鍳殿中丞】陈思让【卢龙人初仕后唐及晋以功累官坊州刺史入汉周歴官刺史团练使从世宗北征为关内都部署宋加检校太傅卒赠侍中】陈若拙【思让孙防嗜学太宗时举进士甲科累官殿中侍御史歴四川河东转运使擢谏议大夫出知永兴凤翔入拜给事中知澶州】辽赵思温【卢龙人少果鋭膂力兼人仕为干州刺史迁汉军都团练使伐渤海力战防扶余城身被数创太祖亲为调药后以功擢检校太保保静军节度使卒赠太师卫国公】金刘敏行【平州人自太子校书郎迁肥乡令嵗饥盗起民不敢出城耕种敏行白州借军防民日夜躬亲廵逻民遂安业九迁为河东路转运使】赵兴祥【思温六世孙父瑾辽静江军节度使兴祥初以父任入官后仕金天眷初累官同知宣徽院事迁至太子少傅封申国公】赵质【思温裔大定末举进士不第隐居燕城南教授章宗甞幸其齐舍见壁间所题诗赏其志趣不凡召至行殿命之官困辞章宗益竒之赐田千畆复之终身】赵思文【平州人累官至礼部尚书时朝廷多难思文在间闗覊旅中未尝堕于非礼时人称之】王元粹【平州人为南阳酒官有诗名诗见中州集】元姚枢【平州栁城人有王佐才世祖召至首陈帝王平治大经世祖嘉纳自是内脩外攘之政咸委任焉累官至翰林学士承防卒諡文献子炜官至平章政事】李彦忠【永平人性至孝父防庐墓八年不至家至治中旌之】姚燧【枢之从子少从许衡游以真知实践为事为文闳肆该博有西汉风累官至翰林学士承防所着有国统离合表牧庵集】周宏【迁安人为无极寕昌昌黎三县尹在昌黎时程思中作乱宏率其民赴永平城拒守城防被执宏不屈七日不食骂不絶口而死】陈颢【卢龙人为集贤殿大学士政事无不与闻科举之行颢賛助之力居多每侍仁宗燕间辄取圣经所载大经大法有切治体者陈之每见嘉纳颢先后居集贤署好荐防士类有诘之者曰吾寕以谬举受罚蔽贤诚所不忍卒諡文忠追封蓟国公子孝伯敬伯俱仕有名】厐遵【永平人母病肿三年不能起忽思食鱼遵求于市不得归途叹恨忽有鱼跃入其舟作羮以献母悦而病瘥】夲朝习成【卢龙人洪武中以才能擢用歴陞湖广按察司佥事】温原【乐亭人洪武中领乡贡歴职勤能官至都察院左佥都御史】史怡【乐亭人永乐中以守城有功授户部郎中累官江西布政司左防政】祖述【昌黎人永乐中由太学生擢嘉定知县在任克谨累迁福建布政司右防政】李乐【乐亭人永乐中由国子生拜监察御史在軄有声迁山东按察司副使】宋礼【抚寕人由进士累官工部尚书疏通漕河世受其利立庙祀之】才寛【迁安人由进士知商河县平易近民官终都御史】李宗商【乐亭人登治庚戌进士莅官以才能著称】吴吉【滦州人举正徳戊辰进士敭歴中外以廉平着誉士论重之】
　　列女陈氏【营州人父陉累官司徒陈氏通经义覧诗赋辄能诵年二十以归应州邢简孝舅姑闺门和睦有子六人亲教以经后二子抱朴抱质皆仕辽位宰相卒赠鲁国夫人】周氏【乐平石城人李伯通妻年十六适伯通生一子名易金末伯通监丰润县元兵攻破城不知所适周与子被虏谓偕行者曰万一受辱生不如死即自投于堑主者怒防佩刀三刃其体得不死遂携易闲关至汴绩絍以自给教易读书有成】宋氏【永平人王宗仁妻从夫避兵铧子山夫妇为军所虏行至玉田县有窥宋氏色美欲害宗仁者宋氏顾谓夫曰我不幸至此必不以身累君言讫遂携一女投井死时年二十九】金氏【邯郸人喻某妻夫亡早寡守节终其身】
　　延庆府【东至四海冶一百三十里南至坌道屯界二十里西至保安州沙城界一百里北至云州八谷寨界五十里自州治至京师一百八十里至南京三千六百二十五里粮三千九百石零】
　　建置沿革禹贡冀州之域天文尾分野汉为广甯县地属上谷郡晋属广甯郡后魏郡废北齐置北燕郡隋废郡以其地属涿郡唐武徳中置北燕州贞观中改妫州唐末析置儒州辽为儒州缙阳军治缙山县金皇綂初州废以县属徳兴府元至元初省缙山入懐来县寻复置属奉圣州后以仁宗生于此陞为龙庆州夲朝初州县俱废永乐十一年诏复置州改曰隆庆直京师隆庆元年改曰延庆编户一十四里领县一
　　永宁县【在州城东三十里本辽缙山县地金元因之本朝永乐十一年始置县治团山下取书其寕维永之义为名编户五里】
　　郡名广甯【晋名】嬀川【唐名】缙阳【辽名】
　　形胜南挹居庸之翠北距龙门之险【元志】
　　风俗地临险要俗近淳朴【元黄溍诗】
　　山川东岩山【在州城东北一十八里下有东岩寺遗址】红门山【在州城东南二十里山高三里】大翮山【在州城北二十五里上有王仲庙仲弱冠变仓颉旧文为今书蔡邕曰上谷王次仲变古成终古行焉或传秦始皇甞征仲不至大怒诏槛车送之仲化为大鸟飞去落二翮于此因以名山】佛峪山【在州城西北三十里下有温泉】歴山【在州城西北三十里形似覆釡相传为舜所耕之歴山恐非】阪山【在州境内轩辕与炎帝战于阪泉之野即此】东山【在州城西北三十三里山高七里许】画字山【在州城西南四十八里】水峪山【在州城西南五十里】石佛山【在州城西北五十里岩中有石佛像因名】西山【在州城西北六十七里】独山【在永寕县西北一十五里其形独立故名亦名团山】缙阳山【在永寕县北一十三里又名龙安山】防髻山【在永寕县东北二十里絶顶有双峯并峙状若髻然】八达岭【在州城南三十三里居庸关外金刘迎诗山险路已出弥望尽荒坡风土日已殊气象惟沙陁我老倦行役驱车此经过时节春已夏土寒地无禾行路不肯留奈此居人何作诗无佳语以代劳者歌】澁石岭【在永寕县东北一十二里又名塞石岭】苗香东岭【在永寕县东北一十里】苗香西岭【在永寕县西北一十五里】嬀川【自州界流至懐来城东南又西流合桑干水俗名清水河元陈孚诗榆林青茫茫塞云三十里忽闻鸡大声见此十家市石桥百尺横其下跨妫水人言古妫水残城无乃是民家坐土床嬉笑围老稚粝饭侑山茈劝客顔有喜足迹半天下爱此俗淳美醉就輭莎眠梦游葛天氏】溪河【源自永寕县界团山流经州南合沽河西至懐来入桑干河】沽河【源自州城东北双营西南流入溪河】防河【源自八达岭西南山下经青龙桥入居庸关达昌平县界】龙湾河【在永寕县西北一十里源自缙阳山下西流入桑干河】白龙潭【在永寕县东南四十里水深莫测祈雨有应】古井【在州城西北七十里元时凿水极甘冽上有团柱亭】嬀泉【在故懐来县西一百二十里书云尧厘降二女于妫汭按传妫水在河东县出歴山入河葢舜所居之地此恐非是】玉液泉【在州城西南水清味淡造酒极佳元时取造玉液酒因以名泉其水西流入清水河】温泉【在佛峪山中】缙阳泉【在缙阳山下】
　　土产粱米　蒲萄　榛实　地椒【州县俱出】
　　公署延庆卫【在州城东南五十里居庸关洪武三十五年建】延庆左卫【在居庸关永乐二年建】永宁卫【在永寕县治西永乐十五年建】
　　学校延庆州学【在州治东南隅洪熈元年建正统九年重脩】永宁县学【在县治东正统元年建】
　　宫室古台【在州治东北】
　　关梁溪河桥【在州城南永乐中因旧重修】香川桥【在州城东三里】
　　寺观灵照寺【在州治东南金建旧名观音寺本朝宣德中重建改今名】龙安寺【在永寜县北一十五里元建有幽岩禅师碑】寳林寺【在永寕县西南一十五里宣徳三年重建】显化寺【在永寕县治西旧名永安寺宣徳中重建改今名】水峪观【在州城西南四十里宣徳八年改建】天成观【在永寕县东北二十里宣徳十年建】云居庵【在永寕县东北二十五里正统十年建】
　　祠庙舜祠【在歴山】王仲庙【在大翮山】
　　古迹蚩尤城【在州城西南去废懐来县东南六十里】上谷郡城【在州城西北去废懐来县北一十里元和志云燕所置史记云燕筑长城自造阳至襄平置上谷郡在谷之上故以为名】小甯城【在州城西又在懐来县汉置县】龙镇卫城【在州城南城址尚存元指挥使展巴哈时建有善政碑】废儒州【在州境唐置辽因之金废】缙山废县【在州城内本汉上谷广甯县地汉末废唐天寳末置妫川县唐末于此置儒州金废州为缙山县今废】统幕【在州城西南八十里相传辽主游幸甞张大幕于此因名俗讹为土墓元陈孚诗千里茫茫草色青乱尘飞逐马蹄生不知何代开军府犹有当年统幕名】岔道【在州城南二十里出居庸闗东西路由是而分故名本朝杨士竒诗已度重闗险初临广野平岚兼逺水白山拥半空青扈跸同三事搜原合五兵农间陪阅武亦得畅余情】香水园【在州治东元仁宗诞处其址尚存】
</div>
    <div class="pagination">
<a href="明一统志_page2.html">上一页</a><a href="明一统志.html">1</a><a href="明一统志_page2.html">2</a><span class="current-page">3</span><a href="明一统志_page4.html">4</a><a href="明一统志_page5.html">5</a><a href="明一统志_page6.html">6</a><a href="明一统志_page7.html">7</a><a href="明一统志_page8.html">8</a><span>...</span><a href="明一统志_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
