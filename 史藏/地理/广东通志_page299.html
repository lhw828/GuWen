<!DOCTYPE html>
<html>
<head>
    <meta charset="UTF-8">
    <title>广东通志 - 第 299 页/共 352 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广东通志 - 第 299 页/共 352 页</h1>
    <div class="content">　　粤中曾见火鸡毛黑毵毵下垂高二三尺能食火炭相传火鸡火鼠毛为火浣布此鸡毛焚之亦成灰烬恐非此鸡亦自海外来【杂记　按防州志火鸡色红嘴翅黒春夜先鸡而鸣此即粤之火鸡也】
　　端新州有鸟类青鶂而嘴大常在池塘间捕鱼而食每作一声则有蚊子羣出其口按尔雅曰鷏鸟似乌而大蚊母鸟也土人云其翅堪为扇惟辟蚊子【北户录】
　　灰鹤大如鹤通身灰惨色去顶二寸许毛始丹及颈之半亦能鸣舞【虞衡志　按粤中少鹤惟琼州则裳缟衣丹顶其余灰鹤居多又有蓑衣鹤】
　　鹤白色千岁变苍又千岁则黒惟黄鹤最大青鹤颇小此山俱有之【罗浮志】
　　白鹇素羽黑文状如山鸡举止闲静雌雄定耦不乱不鬭故曰白鹇【同上　按白鹇粤人多称为白雉】
　　岭南珍禽有倒挂子非尘埃间物也毛羽五色日闻好香藏之羽间夜则张翼倒挂散香【苏轼集　按刘缋霏雪录云即桐花鳯】
　　倒挂子一名么鳯似鹦鹉而小绿衣黄里嘴红色甚姣丽常倒悬架上屈体如环东西相穿以自娱罗浮梅花邨多有之【罗浮志　按杂记倒挂性畏寒不能度岭东坡词中有倒挂收香之说殊不确或别一种耳】
　　海雉如雉而黑在海中山上【尔雅注】
　　海鸡毛色如家鸡惟双足鼈类耳【海语】
　　西洋鸡头高尾趫与常鸡甚异亦有黑白杂色诸种【杂记】
　　海鷰大如鸠春囘巢于石岩危壁葺垒乃曰海菜也岛人伺其秋去以修竿接铲取而鬻之谓海鷰随舶至广宴品珍之【海语】
　　燕窝有数种日本以为蔬菜供僧此乃海燕食海边虫虫背有筋不化复吐出而为窝缀于海山石壁之上土人攀援取之春取者白夏取者黄秋冬不可取取之则燕无所栖冻死次年无窝矣【杂记　此条附録】山乌形如八哥【按一名山鹕又名瑚】能作种种禽兽音敎之能学人语臆间有黑色圆长者善鸣眼红者善鬭彼处多畜之【同上】
　　绿鸠似斑鸠而色绿自广西而来相传每年九月黄鱼化为之出水集岩树间网之輙得粤东甚贵之而粤西以充庖【同上】
　　官雊喙距皆红身五采顶有缨碧绿闪烁处山谷中羣鸟附之俗呼山判官【广州志】
　　兜兜雀其名自呼产东莞大奚山中出则有大风【同上】豁鸡鸡头乌喙尾长下垂鸣声豁豁性嗜蛇能治骨节折伤其哺子时取其雏折两足以蛇饲之屡折屡复故有奇验【同上】
　　云白鸟出肇庆能禁蛇【肇庆志】
　　钩割雀四五月夜半飞叫若云钩割年必丰钩钩割年必歉【亷州志】
　　阁雀昼不见形每岁初夜向东高飞鸣声阁阁必兆岁丰【琼州志　按钩割与阁阁之声相近大抵一禽也】
　　琼郡无喜鹊明景泰间指挥李翊自海北携来纵之今蕃育滋多矣【同上】
　　兽【山海之间奇兽所丛罗浮虎不咥人则天下所独也其渉于荒怪者不载载其殊尤与夫多而适于用者】
　　炎洲在南海中上有风生兽似豹靑色大如貍取其脑和菊花服之得寿【东方朔十洲记】
　　九真之麟【班固西都赋】
　　平定县巨海有水犀似牛其出入有光水为之开【顾微广州记　按平定县地今在吴川】
　　汉时交趾有犀奔至高凉人以黑牛眂之有识者曰此元犀也杨孚南裔异物志赞曰于惟元犀处自林麓食惟棘刺体兼五肉或有神异表灵以角【南越志】犀出九德县其毛如豕蹄有三甲头如马有二角鼻上角长额上角短【交州记】
　　海犀间出海上类野兕而额鼻有角与陆犀同所游止处水为分裂夜则渊面白光莹莹岛人以是候之然罕有获者旧说温峤燃犀能照水中神怪莫容逃遁者即此角也【海语】
　　彖耳濈濈其大如掌行动鼔舞有懽悦发扬之意状似犀而角小居草茅而知吉凶东粤谓之茅犀遇之则吉【赤雅】
　　象长鼻牙南越之大兽三岁一乳【说文】
　　九真都厐县多象生山中郡内及日南饶之【吴录地理志】广之循雷产黑象土人捕之争食其鼻云肥脆偏堪为炙象有十二肉惟鼻是其本肉梁翔法师云一名伽那【北戸录】
　　象嗜稼凡引类于田必次亩而食不乱蹂也未旬即数顷尽矣岛人以孤豚缚笼中悬诸深树孤豚被缚喔喔不絶声象闻而怖引类而遁【海语】
　　□□【一作狒狒】其状如人而长黑身有尾反踵见人则笑笑则上唇掩其目交趾及南康郡山中有之俗呼山都【山海经注　说文云□□一名枭羊亷州志云狒狒俗呼山笑】
　　狌狌似狟声如小儿啼出交趾封溪县【广志　华阳国志云猩猩能言其血可以染朱罽】
　　安南武平县封溪中有猩猩焉如美人解人语知往事以嗜酒故以屐得之或饷封溪令以帊盖之令问何物猩猩乃笼中语曰唯有仆并酒一壶耳令笑而爱之养畜能传送言语人不如也【朝野佥载】
　　胥浦县有兽名果然猨狖类也色靑赤有文居树上九真日南皆有之【吴录】
　　交州以南有果然兽其名自呼身如猨犬面其体不过三尺而尾长四尺余喜反尾度身其鼻两孔仰向天其毛柔细滑泽白质黑文集十余皮可得一褥繁文丽好细厚温暖【南州异物志】
　　熊好攀援木而引气故谓之熊经其胆春在首夏在腹秋在左足冬在右足当心有白脂如玉味甚美俗呼熊白冬蛰不食饥则自防其掌故其美在掌【异苑广州志云熊之所蛰獞人谓之熊馆罗浮山志有人熊猪熊狗熊马熊其体同首异】
　　钱乙言熊胆奇药佳者色通明如米粒用草莛防入水转如飞惟性急者良【刘跂暇日记】
　　貊色苍白其皮温暖【广志】
　　貊大如驴状颇似熊多力食铁所触无不拉【南中八郡志】海畔有兽名蒲牢性畏鲸每食于海畔鲸跃蒲牢则鸣声如钟【李善文选注】
　　麡狼大如麋角向前有枝下出反向上长者四五尺常居平地不得入山林【刘逵吴都赋注　按异物志麡狼入林则挂角逐得之皮可作履袜角正四据南人因以作踞牀】
　　豺似狗而长尾狼似犬锐头高颊【说文　按肇庆志高要有腾豺山出豺以其捷于腾树谓之腾豺又狼大如狗青色作声诸窍皆沸尾大能食犬羊并攫小儿出封川】山獭出溪峒峒人尤贵重云能解药箭毒中箭者研其骨少许傅治立消【虞衡志】
　　合浦有鹿额上戴科藤一枝四条直上各一丈【南康记】儋耳珠厓郡山多麈麖【前汉书　顔师古注麈似鹿而大麖似鹿而小】麈尾辟尘取置帛中能令岁久红色不黦以拂氊则不蠧【埤雅】
　　麞性善惊故从章吴越春秋曰章者傽偟也饮水见影輙奔【同上　广州志云粤人以酿酒甚佳】
　　麂大麕【一作】旄尾狗足好作声其大者名麖【同上广州志云麖牡者有短角黧色喜食橄榄声如破钹每鸣则赦书至其皮软腻以作履袜甚良】
　　麂鹿属虎所在麂必鸣以告鹿鹿属冯而安者亦其声几几然出东南山谷【字说　按雷州之野多鹿万州有鹿市崖州多麂鹿黎人谒州守必以为贽徳庆青旗山有三足鹿相传秦时龙母蒲媪常乗白鹿以出入农人恶其害稼母乃断一足以放之至今鹿有三足者】
　　罗浮山有哑虎不啸不咥仙人常乘之茅君内传山有湖岸周回数里常应海潮铁桥石柱人不到者卽有哑虎巡山云因谓游山虎【罗浮志】
　　罗山高入云雾诸仙所游上有豹兽小似猿猴南海人名之为果下豹非凡豹也【同上】
　　火狸其毛色如金钱豹但其钱差大耳彼人云岁久则化为豹其先似之矣【虞衡志】
　　风貍状似黄猨食蜘蛛昼则拳曲如猬遇风则飞行空中其溺及乳汁主治大风疾竒効【同上】
　　高凉青山镇多猿有黄绯者绯者絶大毛彩殷鲜真谓奇兽善啼其音凄入肝脾【北户录】
　　猨有三种金丝者黄玉面者黑纯黑者面亦黑金丝玉面皆难得【虞衡志】
　　猿飞云顶后最多有黑白二种其黄者谓之金丝猿尤可爱玩【罗浮志】
　　乌猿出罗定及石城浑身如墨止眼碧齿白卽舌亦黑也短身长臂臂倍于身行走如人性甚警慧携归畜之甚驯　石猴小如拳出高州化州罗定等处可于笔筒中睡【杂记】
　　狨葢猿狖之属轻捷善缘木大小类猿长尾尾作金色俗谓金线狨甚爱其尾中毒箭卽囓断而掷之恶其为身害也狨毛以借衣不皱取其皮为卧褥鞍被坐氊之用唐制文臣两制武臣节度以上方许乘狨毛暖坐【杨亿谈苑】
　　岭南有狨似猿猴而大毛深厚而金色以猿猴为粮每啸则羣猴皆集列跪其前狨乃一一手按之验其肥瘠视肥者以石戴其顶此猴跪捧不敢动余乃散去戴石之猴随狨至水次入水洗濯又自拔毛净讫乃卧而听狨食之物之相制至于如此【杂记】
　　犦牛即犎牛也领上肉犦胅起高二尺许状如槖駞肉鞍一边健行者日三百余里今交州合浦徐闻县出此牛【尔雅注　今海康有之】
　　潜牛形似水牛一名□牛【广志　肇庆志生西江中形似鱼能上岸与牛鬭角软还入水坚则复出今阳江有之按赤雅云东粤曰潜牛西粤曰州留楚曰鰅鳙】
　　犤牛庳小今之牛也又呼果下牛出广州高凉郡【同上】
　　山牛与牛无异但眼红耳山中作队而行见人不畏海南山中甚多【杂记】
　　乌犍牛出阳春电白等界毛色光腻土人饰鞍辔乘之以代驴骡
　　儋耳珠崖郡无马与虎【前汉书地理志　琼州志马非琼产由北购来】果下马土产小驷也以出德庆之泷水者为最高不逾三尺骏者有两脊骨故又号双脊马健善行【虞衡志】山马形似鹿千百为羣角弯绕后【杂记　按肇庆志凡深山皆有之而阳江尤多似马而有角毛似牛肉味美皮可为卧具能御湿】
　　平定县东巨海有马似马牛尾一角【南越志】
　　海马色赤黄高者八九尺逸如飞龙山食而宅海葢龙种也岛番老于泛海者间一见云昔人有得巨兽骨者以问沙门赞宁赞宁曰是为海马骨水火俱不能毁惟沤以糟卽腐矣试之果然前代缁流博雅如此【海语】
　　海驴多出东海状如驴舶估有得其皮者毛长二寸许晴则毵毵下垂阴则牦防整整或以制卧裀善人御之竟夕安寝不善人枕藉魂数惊岛番诧其灵【同上】豪彘夹髀有麄豪长数尺能以脊上豪射物吴楚呼为鸾猪【山海经注】
　　昔有懒妇化为奇兽得其脂燃之照纺绩则暗照歌舞则明习懒之性不革也今州峒俱有之状如山猪而小喜食苗田夫以杼柚之类挂于田头则不敢复近矣【南越志】
　　山猪卽豪猪身有棘刺能振发以射人三二百为羣以害禾稼州峒中甚苦之【虞衡志】
　　龙猪出南雄龙王岩在城东百里重一二十斤小耳庳脚细爪【杂记】
　　麢羊似羊而大角圆锐好在山崖间【尔雅注　按肇庆志高要有羚羊峡羊角多节夜则挂角树间】
　　花羊南中无白羊多黄褐白斑如黄牛又有一种深褐黑脊白斑全似鹿【虞衡志】
　　乳羊本出英州其地出仙茅羊食茅举体悉化为肪不复有血肉食之宜人【同上】
　　石羊色黑类人家羊而蹻捷其角烧纸为火罐能收头风其皮作褥可愈筋骨疼痛其血能疗跌打损伤犹秦中山羊也【罗浮山记按肇庆志出高要山中似羊而高大长角耳厚于羊一孔三毛服用柔而能久】
　　獶獀南越犬名也【逸雅】
　　蛮犬如猎狗警而猘【虞衡志　按杂记西洋狗小者最贵又一种稍大状如狮子尤狞丑】
　　赤狗穴居【韶州志】
　　海狗纯黄形如狗大如猫常羣游背风沙中遥见船行则没海渔以技获之盖利其肾也卽腽肭脐【海语】獴□有白有黑有黄有貍状酷类猫而大高足而结尾捕鼠捷于猫也诸国皆产惟暹逻者良舶估挟至广常猫见而避之豪家每十金易一云【同上　按尔雅蒙颂猱状郭璞注云即蒙贵也状如蜼而小紫黒色健捕鼠胜于猫九真日南皆出之】
　　海鼠大如豕重百斤目正赤然犹畏猫或畜之别囿遇獴□啮其目而毙【同上】
　　竹鼠如小狗子食竹根出封溪县【交川记　卽竹防也肉甚肥美】土□似鼠而大嘴短穴居【韶州志】
　　岭南人好蜜喞即鼠胎未瞬通身赤蠕者以蜜饤之筵上梜取啖之【朝野佥载】
　　香鼠至小仅如指擘大穴于柱中行地中疾如激箭【虞衡志】
　　鼠脯顺德佳品也鼠生田野中大者重一二斤炙为脯以待客筵中无此以为不敬【杂记】
　　鼯鼠似蝙蝠肉翅脚短爪长飞且乳亦谓之飞生【尔雅注】
　　千岁蝙蝠色白如雪山中间有之亦有色红如茜雌雄不相舍多巢芭蕉中皆可服之成仙【罗浮志】
　　鳞【海至南而异鱼尤大且众非特中土所无亦东海北海所未有也兹谨纪其异中之常常中之异者介鲸乘涛行舟或遇嘉鱼食乳他产则无此其例也外此娵隅之族不胜穷矣】
　　魮鸟头鱼尾鸣似磬而生玉【山海经　按即文魮山海经本出鸟鼠同穴而广州记及南越志皆云海中有此鱼在鉴江南高州志亦载之】
　　东方有比目鱼焉不比不行其名谓之鲽【尔雅　按郭璞注状似牛脾鳞细紫黑色一眼两片相合乃得行异物志云比目一名鲽一名□似左右分鱼南越志谓之板鱼亦曰左介介亦作魪】
　　鲵大者谓之鰕【同上　按郭璞注鲵鱼似鮎四足前似猕猴后似狗声如小儿啼大者长八九尺别名鰕邢昺疏云鲵雌鲸也今连州有狗子鱼似鮎四足大者裁数斤盖鲵之小者耳】鲸鱼海鱼也大者长千里小者数十丈一生数万子常以五六月就岸边生子至七八月导从其子还大海中鼓浪成雷喷沫成水族惊畏皆逃匿莫敢当者其雌曰鲵大者亦长千里眼为明月珠【古今注】海防鱼长数千里穴居海底入穴则海水为潮出穴则潮退出入有节故潮候有期【水经注　按海防鱼大抵即长鲸也长者亘百余里牡蛎聚族其背防平水即牡蛎峍屼如山矣舶猝遇之如当其首輙震以巨炮防徐徐而没犹漩涡数里颠顿久之人始有更生之庆其出入乘潮非能为潮也高防呼为海主雷琼谓之海龙翁】海防鱼海鱼之最伟者也小者亦千余尺一海船过南海见有山阻东海涛险而急又见十余山或出或没初甚讶之篙工曰非岛防鱼背也果见双目闪烁须鬛扬日中忽霡霂舟子曰此防鱼喷气水散于空风势吹来若耳【岭表录异　按异物志南方大鱼声为雷气为风涎沫为雾所谓吞舟之鱼也中记云海中有大鱼行海者一日逢鱼头七日逢鱼尾又明统志云吞舟之鱼其名曰摩蝎皆此类也然海防背常负子以游蛋人以长绳系铁鎗丛标其子候其困毙曳至岸取油货至万钱脊骨可为舂臼琼州志云】
　　玠秋晚巡行昌化属邑俄海洋烟水腾沸竞往观之有二大鱼游戏水面各头下尾上决起烟波中约长数丈离而复合数四每一跳跃声震里许玠怪而询于土人曰此番车鱼也间岁一至此亦交感生育之意耳今中州药肆悬大鱼骨如杵臼者乃其脊骨也【海槎余録　按琼州志亦载番车鱼】
　　于頔在南海夜忽晓如日初出移时却暗后海客言某日夜海中大金鼇浮出其光照耀如白昼后徐复验其日正同方知鼇光【纪闻谈录】
　　牛鱼方圆三丈眼大如斗口在胁中露齿无唇两肉角如臂翼长六尺尾长五尺【南越行记】
　　鱼牛象獭大如犊子尾青黄色其毛似氊知潮水上下【临海水土记　按鱼牛一曰海牛形长文余紫色无角足鮎尾性敏捷见人则飞入于海膏可燃灯皮可为弓鞬矢箙】
　　虎防长五丈黄黑斑耳目齿牙皆似虎形惟无毛或云变乃成虎又有虾防尾似虾【临海异物志】
　　错鱼【一作防】鱼子生后朝出索食暮皆入母腹中【吴录按水经注引南越志云暮从脐入旦由口出腹里两洞肠贮水以养子肠容二子两则四焉】
　　鲛鱼出合浦长三丈背上有甲珠文坚强尾长三四尺皮可以饰刀剑又可以鑢物【交州记　按鲛鱼防鱼即海鲨鱼其能化虎者则是虎防俗名虎鲨】
　　鲨鱼有二种鱼丽之鲨葢江汉闽广之常产海鲨则虎头鲨体黑文鼈足巨者余二百斤常以春晦陟于海山之麓旬日而化为虎唯四足难化经月乃成或曰虎纹直而疎且长者鲨化也炳炳成章者常虎也【海语　防州志鲨鱼有犂头鲨剑鲨虎鲨有斑防者食人皆胎生子随母行惊则从口入母腹复出】广东海鲨变虎近海处人多掘岸为坡俟其生前二足缘坡而上则袭取食之若四足俱上坡则能食人而不可制矣【菽园杂记　按任昉述异记虎鱼老者为蛟又张师正倦游杂录云海鱼之异者黄鱼化为鹦鹉泡鱼大者如斗身有刺化为豪猪沙鱼之斑者化为鹿是不但化虎也】
　　凡鱼皆孚子卵生唯鲨鱼口吐而生破腹取胞鱼目未开者肉嫩中羮若鲨鱼则其美在翅肉粗淡无味也【杂记　粤中名鱼翅为银丝菜】
　　鹿鱼头上有两角如鹿【临海异物志】
　　人鱼似人长三尺不可噉【同上　按人鱼雄曰海和尚雌曰海妇体发牝牡皆人惟背有短鬛微红耳间出沙汭亦能惑人舶行遇者必作法厌禳之】
　　鳄鱼【一作鳄】似蜥蜴长丈余四足口森锯齿居水中以食鱼为本【南州异物志】
　　王齐直知潮州钓得一鳄鱼其大如船画以为图其形如鼍喙长牛身牙如锯齿尾如三钩极利遇鹿豕卽以尾防而食之生卵甚多或为鱼鼍其为鳄不过一二【万花谷】
　　水防鱼似猪形【南方草木状】
　　海鱼千岁化为剑鱼一名琶琵形如琵琶而善鸣【述异记】
</div>
    <div class="pagination">
<a href="广东通志_page298.html">上一页</a><span>...</span><a href="广东通志_page294.html">294</a><a href="广东通志_page295.html">295</a><a href="广东通志_page296.html">296</a><a href="广东通志_page297.html">297</a><a href="广东通志_page298.html">298</a><span class="current-page">299</span><a href="广东通志_page300.html">300</a><a href="广东通志_page301.html">301</a><a href="广东通志_page302.html">302</a><a href="广东通志_page303.html">303</a><a href="广东通志_page304.html">304</a><span>...</span><a href="广东通志_page300.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
