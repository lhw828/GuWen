<!DOCTYPE html>
<html>
 <head>
  <meta charset="utf-8"/>
  <title>
   浙江通志 - 第 748 页/共 787 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   浙江通志 - 第 748 页/共 787 页
  </h1>
  <div class="content">
   故茂才冯公之与张太夫人诀也实手之曰而殉我身乎乃殉我心微而孰与代吾之为子若父也盖冯公诀而太夫人殒越不欲全也既而曰有成言矣为死者死则可为生者生则可吾不忍于冯氏之生者也于是冯公之父母老矣有一子今大夫孜仅三龄而其一子敏在腹太夫人出而哭于堂曰从公乎微未亡人孰与代而子也入而哭于室曰从公乎微未亡人孰与代而父也甫辍哭益日夜拮据治生而尽斥其生之余以奉公父母即斥奉父母之余以资大夫及所谓遗腹者咸就外傅业文事彬彬有成矣冯公之父殁其母朱独存老而甘太夫人之养忘乎孤且独也大夫之兄弟幼而共义方之训忘乎孤也盖冯公诀而太夫人之首不识寸珥体不识缕帛三十年如一日也今上隆庆之二年大夫成进士矣会有诏旌天下之妇而节烈者大夫上书阙下言状有司覆覈无异上曰俞旌其门如故事大夫由进士得吾苏之太仓比二千石太夫人不以子贵而用节妇称来就养业已六袠大夫谋所以觞太夫人者进之太夫人却不御曰家不幸而使吾有此名即吾觞如若父何固进之乃请以觞公母曰所不即下从公者以姑在姑幸健善匕箸是姑授我年也始一釂即以釂大夫曰所不即下从公者以若兄弟在若幸而有成立煇赫其家而声大之是若授我年也虽然若何以报我则又曰毋以我为也天子过采若言而以旌我我何以报若也精白一心而事之毋使若愧于为我子州子民若赤子也以我所以抚若者而抚之毋使我憾于为若母于我足矣大夫再拜曰谨受教于是州之荐绅士沐大夫泽而髙太夫人者合诗以颂属世贞序其事
　　万厯金华府志序　　　　　　【明】王世贞
　　自二畿外为大藩者十有三而浙最重浙大郡十有一而踞上游者三而金华最重金华之地所由起也在秦则仅一邑然其后地稍斥而人民稍亦众伙己分割为支邑而郡领之乃名所由起也则自梁武始矣其后或为郡或为州而州之最着曰婺夫婺星女之名精也女所统扬州之分名城数十百计而金华以蕞尔郡应之斯不亦章章较着哉当宋之绍兴甲戌洪文安公来为通守而志之至元之至正改元而瞻思者以佥廉访事来分署而续之然其大要草创备采述而已而诸邑亦未尽属至胜国与明际而天地磅礴之所偏钟文明之所独啓诸旁邑之来属者并郡城而八为乡若亭邑者数百余山若培而髙川若浚而深原隰若辟而广一时之髦俊才杰若黄文献宋文宪王忠文辈又四起而黼黻之遂以其郡名天下至成化庚子周宗智者来为守而又续之盖垂百年而今太守王侯懋徳来既政成而后读三志乃叹曰之周志而前者核矣吾惧其有遗采也之周志而后者日新矣吾惧其遂佚而无所纪也于是谋之其僚丞廷龙倅之梦司理键更以修志请之于抚司马徐公按侍御王公分守徐公分巡胡公督学乔公咸报可下金华令名藩延左给事中陆君凤仪为局以授诸生章一阳辈凡十人大凡讨之陆君而王侯实衷之阅嵗而帙成为卷三十自建置以至艺文为条三十有八王侯谓不佞故兰谿令新有连也介而问序焉不佞窃谓志志者详于地而略于人志史者详于文而略于地乃今所志分野灾祥山川土田官师人物彬彬乎三才之理备矣昔祀宋以夏殷之后天子之邦所降承而及其为礼也孔子能言之而阻于祀宋之不足征今以一蕞尔郡于越之所支采而垂至二千年而寖昌寖明者谁力耶君子谓金华之获以文献闻者自洪公始也其助之则瞻与周也金华之获以文献甲且世世弗替者则王侯与陆君及一时卿大夫力也故不辞而书之
　　括苍汇纪序　　　　　　　　【明】何　镗
　　余郡括苍自汉始元肇域回浦以来几二千年所矣宋以前故无辑志往事盖莫详焉绍兴间始为处州图经嘉泰初郡人陈百朋始为括苍志至胜国皇庆凡再修辑皆湮没无可考见惟成化壬寅郡侯肥乡郭君令训导刘宣编采颇悉刋庋郡斋今所称旧志是也然邑为一编冠以郡帙殊无当于伦又自成化至今殆百余年人文治典盖阙如也于是闗中乔公视学往来浙东西慨文献之无徴上记大中丞府监察院檄行诸郡賔礼其郡之乡大夫与其隽士稽辑故实搜罗遗佚以为后事师鉴意盖蒸蒸茂也乃以余郡十邑事见属而郡守新昌熊君偕诸邑令长协规盛美开馆于夏四月分彚为纪邑以彚萃统之以郡以是经理凡八月已事而以命梓人明年春三月梓成余为序其所以序曰体国经野考形审势聚米悬象以诏地事纪舆图第一画井分疆爰辨都鄙四隩是宅慎乃封守纪沿制第二建正立贰设参傅伍帅属施法以典待治纪秩统第三星庐周列森森堂陛以治以教小人所视纪次舍第四承流宣化实惟师帅富之教之臧否攸赖表官师第五深山大泽龙蛇所藏云蒸豹变观国之光表选举第六应运宣猷只承宠利带砺河山爰及苗裔表封爵第七山镇泽薮货财是生亦有害利视厥裁成纪地理第八食土之毛用民之力受藏追胥好用是式纪食货第九绍天之明以质无疑执事有恪报徳受厘纪禋祀第十地利人和用戒不虞守险豫图孰敢侮予纪保圉第十一畏垒尸祝亦惟怀徳宜民宜人成为口实纪治行第十二虽无老成尚有典型先民有作其则不逺纪往哲第十三惟民秉彛亦章妇顺之死靡他天植其性纪闺操第十四匠心自得追琢为章芹曝之美亦露其藏纪艺文第十五殷鉴不逺式遏乱略滔滔江河折冲蚁穴纪大事第十六茫茫堪舆何所不有六合之外存而不论纪杂事第十七勒成十五卷总之为三十余万言题曰括苍彚纪以归郡阁其所诠次舛戾以俟博物君子
　　盐政一览序　　　　　　　　【明】崔　富
　　煮海之道在通商旅省转输足边饷以利民而已皇明奄有天下建都运司六其余量地广隘置提举司盐课司差等领之两浙盐课各有攸责以松江一分司言之丁将三万人非不多也顷逾五千荡非不广也而额盐嵗凡七万六千八百引有竒茍能上下同心効力则国有余用矣奈何人病登场以数万之众而在灶亲煎者才三千一百七十五人荡吞钜戸以三千一百七十五人纵使下手而旺月乏柴盐从奚就雾横烟斜积日累年人但见卤灶煎盐矣然不知谁煎谁卖小者徒以糊口大者竞相肥家卒能纳官者几何人耶是以闗单累嵗虚出客商经年坐守徒有煮海之名实则病矣皇上临御之五年克知此弊既命监察御史专理复命少监都御史综理之客商无盐设法完给灶丁无粮设法赈给场团缺盘设法煮给以致草荡斛斗之无不究心期月之间百废具举而盐法一新夫盐本无争惟于利而有争故有无穷之弊况八场之事散在案牍不萃着于籍未免得此失彼乃于督课之余旁搜博采编成是帙虽无深谋逺虑与乎其间庶几开卷之顷一分司之事若大若小始终本末不待思索而举在目前则于国家煮海足边之方未必无小补云
　　海塘工竣序　　　　　　　　【明】沈懋孝
　　浙西属邑在海壖者二十余城独盐官之城去海甚近海外秦驻诸山箕列囊束吞纳巨洋之水地势窄而湍回急潮汐遂上其势独险异于他处夏秋间时有风先数十夜有声潮乗风沸荡崩击不一瞬间室庐物产人畜立尽此捍海石塘所由设而塘在盐官屡筑屡溃常先为东南患所从来矣万歴三年五月晦盐官海溢中夜风雨挟潮以上势髙于城幸而返风乃定于是捍海之塘破尽塘石漂入海者无算始议修筑谓厯十余稔费数百万缗未有已也防中丞徐公始至经度工事藩伯舒公素以才望视河徐沛间膺简任守浙之西遂相中丞经兹大役凡石塘之创建修筑几三千丈内为土塘以辅石塘又疏内河以防冲决始于万厯四年七月至五年九月讫工其费仅逾十万于是嘉兴太守黄君率其僚与其属纪公之功属言于余予惟天下有三大防疆圉之吏守在边防转漕之吏守在河防东南守土之吏守在海防此三防者天子之守也河之防疏塞非若海之不可以负薪捧土而下之楗也边陲飘忽震撼锋鋭固甚然其来有候其去有形乃海之患岂人力禁御之者哉故塘之于捍海其备甚于边墙急于河隄万一塘未及成成不若是速东南数十郡漂没渰芜之患岂可胜道故称禹之明徳逺矣吾与尔正冠整袵弁而哦日夕者谁之赐哉尝推公之功不在防河防边下者非谀也公敏达精练年力方刚厯内外久尝一为典属国其知边琐再为治河使者有绩河漕今又施之捍海天下有三大防公策之审矣日者登枢铉参大政亦以治河治海之道施之筹边何异垣之于牛臯之于马也不佞扬吐而乐言之
　　唐贺秘监碑序　　　　　　　【明】沈　恺
　　余尝乘舟登湖心寺南望四明诸山隠隠如画北顾石虹襟带碧流如染至含岚浴晖顷刻殊状殆不可揽结恺乃见而叹曰意必有异人宫焉不然何其山清水丽一至此耶问之乃唐秘监旧宅相传三十里曰贺家湾披草莱得断碑往往遗迹尚在髙标清气彷佛于烟云水石问贺监故鄞人唐进士歴官至太子賔客秘书监天宝初梦防帝居数日寤请为道士还故里诏许之以宅为千秋观又求周官湖数顷为放生池诏赐剡川一曲归且放浪诗酒自号四明狂客及秘书外监夫人孰不欲富贵秘监华阶也黄冠者流吾儒所不与也顾辞荣耽寂逃儒归老岂其情哉夫出不忘隠者适也入不害存者定也适则处之泰定则无不足所望于外者轻昔者胡华子居楚梦渔四十年不知有城市叔敖闻其贤言于庄王召之王与语数日请归归又梦为楚官入与王图议政事出治其民服舆食饮甚适觉而叹曰叔敖其败余哉未几王召为执珪以不能事王左右恶于王王召责之华免冠谢则复叹曰敖真败余矣遂舍其官去王使人追之返其位叔敖曰弗可追己弗可返己王使人视其庐则不知所往也夫贺监之梦游帝居与胡华子之梦渔事暌而情一也独胡华子之梦渔则寤其梦为楚官则弗寤至为执珪不善事左右然后去亦晚矣乃若贺监位金马与清华之选甚适矣一梦游帝居即寤即托焉以归即不复返其贤于胡华子亦既多矣
　　天台山志序　　　　　　　　【明】顾乆成
　　史莫良于志天地人物礼乐刑名至奥伙赜矣然而图牒度数存焉虚可稽也实可录也茍擅三长宁缺四善哉志莫良于山纪载之难有数端焉猿栖熊馆鸟道蛇盘蜡屐从所未经樵斧由来罕到即有幽竒何縁觏觌雁宕径僻于宋年黄海道登于明代非其验欤故真见难详自昌黎恸哭于落雁之峰王阳回驭于羊肠之坂文人墨客往往心快卧游具穷济胜丹椒翠羃月磴天崖只标异于登髙眺逺之篇间问竒于牧竖荛夫之口言之若梦槩乎有闻信耳既非任目逾舛山之真形从是遁矣故传闻难据时易世移陵虚谷实嘑随方改字以俗讹石翳藓中畴覩神清之洞门潜水底讵窥小有之天或古有而今无或此非而彼是文士疑而莫质野老沿而不知辨而析焉良未易也故考证难精经丘寻壑别引胜流揽木援藟必资旷日而或輶轩方驾恨车马之未能杖履以游虞赢粮之不继非倥偬而靡暇缀録即怅望而无力纂言虽遥想于防搜曷散怀于奋藻故结撰难富兼而有之者其惟无尽大师之志天台乎师以法中龙象坐大道场以舌上珠玑作大佛事隘旧志之未广惧灵迹之无征折竹晨编然松暝写缉为山志数十万言自名山以讫文章有涉兹山者罔不采其故实掇彼菁华至台教之真文髙人之遗韵尤加详焉顷以请藏金陵属余为序予受而卒业向之所难今之所易可谓防通地络潜镜山灵勒遐室于清都垂洪漠于法界者矣盖其住山三纪振锡千峰徧寻不死之庭毕践无人之境有胜必窥无险不涉与夫目荐未竒耳剽多妄者异矣而又萝封之字普入搜罗树挂之钱咸资考索且日探月防神画形摹以故琪树金松同检桐君之箓墨池茶圃双甄管子之题巨细不遗名实无爽又何有考之未精选焉未备者乎嗟乎览应劭之记如禅岱宗披王履之图若临仙掌犹曰地以文竒境因语丽耳至若道元之注水经旁洽异书灵运之赋山居广陈竒物千载而下等讽咏于登陟嫓简册于丹青志而若斯斯已伟矣师之天台庶几是乎若夫精诠教贯阐宗风霏法雨于松枢霔慈云于萝幌花飘座侧乐鼓空中斯又地灵以人杰逾章山笥与海藏同久者也彼杨衍常记伽蓝慧逺曾经庐阜厥称着矣岂如斯志名寄区中理存方外将使絶粒茹芝之客黙引瑶梯餐风味道之俦羣登宝筏者哉
　　吴兴艺文补序　　　　　　　【明】韩　敬
　　艺文者郡邑志之一斑也吴兴艺文补者又艺文之一斑也吾友遐周康侯皆具良史才何不取全志而任之曰难言也闗中新都其官史而不任史也北地琅琊其人史而复不任史也于是中原之菽多变为稗周行之辙局辕于野野也稗也托于史而史以亡则反不若都邑之簿山水之经不鹜史名而史之体以具然而武功之简也有病其促者随州之也有摘其迂者甚至青州雍纪之卓丽该肆也有指为杂者不独任史难即任志亦难也又不特此也索米取金之事昔以此惩小人而今且以疑君子天刑人祸之惧昔以此箴銮籞而今且以惕草莱又何怪乎文雕献熄而簪笔者之劳不若袖手者之逸耶然则艺文遂当孤行乎曰奚而孤也文之为体与两曜并揭而其为用与万彚相鲜梭织既具匠矱自符人代之宰从斯而纬其钜者核典故宣政理列材薮验舆方而其纎者亦鼔吹宫商拯命草木使艺文而不备则是黼裳佩玉可以免冠授几张筵反罢设醴亦何以陈雅会而醻羣心也吾郡自赤乌树域以及石马浮疆代作畿屏封提骚苑厯来分虎簪彤之彦浮家泊宅之伦咸挟赋以登髙能义手而依韵缥缃之业藻绘蒸霞裒集之难晨星伴月九灵山长乃以客卿寓士留心掌故荜路英丛虽其采辑尚拘于方纰脱或淆于要以筏通迷海斤凿堙山始事勤劬可忘禋祝遐周拔华公族取裁则梁父先禅若两君之合志则百谷归王不腆弁岘之灵获以文字抗衡雍齐诸纪若因而有任修郡乗者亦千百禩考订之林也集成谋之郡侯陈公公治郡不减顔苏又孜孜以征文覈献网罗旧文为事意者兹编得托以不朽乎余独笑语康侯及两犹子曰令此世界真有大官餐钱可分尚方笔札可赐漫郎散叟犹倚渔簔牧笛而傲之史固不可任也尝见成都旧志用修先生所辑艺文部至四十余卷后人以其繁冗尽汰之志之不可任又如此今欲使册府长存笔冢不坏但还艺文本色不妨孤行于国史郡乘之外然后流传较永此固两君著录名补不名志之意也亦即当日掌故成书称録不称志之意也然而非稗也非野也真有志于史与志者殆终莫能外也
　　吴兴艺文补序　　　　　　　【明】陈以诚
　　吴兴为江左清乐之国六代名贤至从人主上章请郡风流政绩焜耀湖山而文事亦日以富有当时宦游其地者能编纂故实如吴兴郡疏出晋太守王韶之手入东纪出梁主簿吴均手杂録地纪出唐刺史张文规顔真卿手统纪出宋长史左文质手岂自公之暇偏于此地独多抑学优之长独于数公偏授也后世刑名钱谷之累较烦吏其土者数未搔墨且至弗遑寝溲于是册府之权旁落不收而寓公逸客起而操之犹幸沿此一脉使山泉云树不埋没于荒榛乱砾之中耆旧衣冠犹生动于遗碑断简之内所闗一郡文献不啻重也余毎读云间徐伯臣先生掌故集见其援引该博采摘精严而于艺文一录犹若草创未备者幸近日闳览之士如董遐周闵康侯韩圣开韩仲弓诸君合志同方广搜博证自正史以及稗官自家乘以及杂部或人非湖产而故实相闗或文寓他题而觚藻从掞皆亟为表襮列之序纪自唐季以前董君为政宋元而后闵韩共涖斯盟几穷科斗之藏并茹仙释之味诚武库伟观也惜哉伯臣不作遐周蚤逝余乃得以公事之隙乐观其成遥视晋唐诸公不任编纂而任流通劳佚之数相去奚翅什伯哉余独思顔鲁公在郡日既为地纪镂之石柱又以余力缮成韵海镜源一书至于徧招材彦参与子侄方外白足皆得挥尘入席唐季政衰兵戈洊起乃有此一片洞天福地任吏隠者逍遥如此岂必遇仙嵩少然后白日生羽翰哉古今吏道苦乐不相及若是因序艺文为三叹云
　　万厯绍兴府志序　　　　　　【明】张元忭
　　绍兴古称荒服自禹防诸侯句践以伯迨建炎驻跸衣冠从而徙者多贤圣之裔明兴人文益盛斌斌焉轶邹鲁而冠东南矣郡有志在宋嘉泰间至于今余四百年无继其响者嘉之际戴训南守两尝辑之而卒不就以去先大夫既纂邑志乃属意于郡两公遗草尝购而藏之笥中他所采撷颇众予小子趋庭之下窃与闻之同年友宛陵萧侯以万厯癸未来守郡下车询掌故知志久阙状讶然咨嗟明年甲申会予宅忧亟以谋于予余谢不敏又明年乙酉孙太常文融亦以太夫人之忧归萧侯曰太常与太史皆庐居时岂偶耶遂申前请益勤余与文融辞勿获则取八邑志若诸史传稍纂次之而文融执礼不入郡乃各就庐中有事焉萧侯又曰事不分任且久而罔功于是以疆域诸志属之文融以职官选举若人物志属之予而又互相参订并志殚精不辍寒暑阅一嵗而书成为卷凡五十有竒摠之为纲凡十有六曰疆域曰城池曰署廨曰山川曰古迹曰土产曰风俗曰灾祥曰田赋曰水利曰学校曰祠祀曰武备曰职官曰选举曰人物而以序志终焉夫志犹史也自昔为史者皆杂出于众手而取裁于一人惟新唐书作于欧宋乃分任之而间多枝梧贻讥后世今兹志分任之而予与文融不徇迹而逆心必考衷而求是盖文不敢比于欧宋而所谓枝梧者或寡矣予又惟兹志之成有二得亦有二失焉夫先此名太守宁讵渭南若罗戴曾游皆尝谋之而卒无成者何也人众则议论难齐时久则机防易失乃今任专而成速是其所以得也然而搜罗之未广扬防之未精则亦惟人寡而时促焉耳即操笔者且不能自厌于心而况于旁观者乎呜呼志者一郡之公也亦千百世之功也敢以予二人私之所望于大雅君子讨其阙攻其瑕而弥缝润泽之是乃所以赞其得而匡其失也岂予二人是赖实吾郡有大赖哉乃其详具序志中者予不复着
　　吴浙水政图志序　　　　　　【明】屠应埈
　　屠应埈曰余观游燕蓟兖豫之间见中原之水河为宗然其隳断防灭此殆有天意非人力所能制也江淮之南吴越之间三江五湖表里襟带沃堧斥原弥望而有其他陂山通道股引亭蓄河渠之数以亿万计也此皆有人力浚防水旱之备焉而地濵在东海夹障之费嵗数千万即稍稍侵决吏不时缉辄有湓溢沈溺反壤之危又渔艘海贾往来其间小则剽窃甚则交东夷为中国患故国制以宪臣总江南十五郡水政职专而理剧视他僚重倍也天子临驭之十二年诏有司若曰夫财用所以经国也水泉灌溉所以生五谷也比者东南数郡旱涝失序货源堙沈而租秸甲他郡元元流移朕悯然无宁虑其令有司务举才隽以行水懋利毋循故常于是铨曹具仪部郎朱君上乃擢按察佥事以往君既至则行视诸山川形势财用长久之宜物土均野博议利害裒为图志则间以示应埈中览而叹曰嗟乎甚哉水之为利害也禹之平扬州也厥田租乃当天下十九军国取给焉岂非工力底缉积勤劳之渐哉夫为政者始未尝不勅乂后稍弛靡也而兴利者茍朘民以给赋至言水政则曼视而哂耳是何异索夏氷而荣槁木也于国家何赖哉明兴以来东南经理之臣夏忠靖周文襄其最矣杨廷献之于盐城民犹赖焉至白苎海堰之费其虚实于今何如也夫瀹源厮流深注时泄增埤益障三者水政之纲也是故揆川泽之原量输纳之宜顺水性之所奔凑大川无防小水得入所以虑始也原隰殊势山壤别任深沟浚洫潴泻无壅旱不淤絶水不为败所以导利也江南之地土疎水溢冲决为患浍之间陂岸故设因頽举废倍薄就坚使游波迫而弗入至于捍海之役无取具文嵗徴揵石以渐集事不为奸吏豪猾之所侵牟所以豫患也三者事便而易循民悦而永安势无格勿行也而有司率怠勿事其宪臣亦复怀逸畏劳嵗不一再行郡邑至水患淫涌须臾民效死以思救援曾不得见其旌节他尚何望哉朱君者天子之所简而使也予习与之防又何其强毅不反君子也夫图志之作辨原委具经略论周而虑逺三者详焉吴浙之利其将有兴乎予故竢于朱君而并望于后之司水政者
　　赠别驾蔡半山平冦序　　　　【明】王　健
　　温古百粤地也郡之属有平泰二邑实南与闽接云盖其地多髙山邃峒却笠发笱鋭下而广上狭口而漫中中或产矿风气以之故人率悍轻易变其天性固然虽沦洽圣化文学士彬彬间兴而余俗犹存又以矿故犷狯亡命之徒逋附竞利少失意即相与啸呼伐棘筡镕锥凿为孽梗捕之急则狐潜鼠伏絶境而避我去彼来朝没夕出如是者余数载盖至于嘉靖辛丑仲夏始益猖獗掠居民而北直抵蒲圻营所矣事闻乃别驾半山蔡公奋然谋于贰守无亭彭公曰事不避难臣之职也矧余职司捕盗乎乃兼日夜驰百余里率民兵前逼贼巢勦捕俄擒渠魁若从数人余鸟兽散则分捕越数日擒有加卷斾而归闾阎晏如也鹤泉生王健曰世恒言章缝之士不可语金革以今观半山之平寇可谓尽然哉夫破觚斵雕一埽鹰击毛鸷之治与斯民防防相安无事者非君子之所深愿大欲乎顾事有适逢变生虑表而使田有禽而立视不执蓄病于躬不以汤液醴洒镵石毒熨者非明于缓急之术者也故昔之论盗者以谓守令不能治之于早将滋蔓难图此其责诚不容委而之他者夫取畴日之所谓赤子者而殱之为民父母非有所甚不得已忍为之耶然而为之则又诚甚难矣投翰即戎业匪素讲选愞则无以作气迟顿则无以识机于是有发不移晷解必中腠者斯古今之选也往健读传记见太叔兴徒萑苻无匿升卿设伏朝歌用宁窃尝叹二子者在当时筹之良熟而非其智勇足备亦莫之能办矣制物于方细拔本于所先即如公今兹之举庸讵能多得哉健也又闻之狝田禽者不免于蹂躏伐身毒者或反以瘠惫诚欲善稼尊生则莫若培植灵苗扶助元气然则自今拊循振救于斯民者公厚加之意乎鸿烈之训有曰事业足以当急谋虑足以知势徳义足以怀民斯三者公允兼而有之所以请于藩司图以僚属长计逺思当自有道褊陋如健者何足与知哉方盗之起吾邑以震于邻咸股栗比凯还父老相率设香几环列称庆而署邑篆经厯王君用賔典史王君钦谓不可无述也乃造于健而有斯序
　　碧岩志序　　　　　　　　　【明】郑明选
　　地之志昉于九丘山经九丘亡矣而山经犹存其后有水经有地理志彼皆内该神州外罗四荒其地广其文约中间峰峦木石之胜人物之所生及风气所宜与夫古今兴废之迹以至于风人学士所防览而题咏者捃拾难周不无遗漏于是好事者取名山巨镇各自为志地专而文纵纪载详矣我郡弁山有三岩碧岩为最胜余壮嵗尝登之其上有龙口炉峰舍身岩鹦鹉七星之石瀑布之水其下太湖漭瀁无际洞庭马迹数十山大小星错湖中盖信宿不能舍然未有专为之志者近穉通张君创为之予阅志及图则向所见山水诸胜森森然列如再防焉夫游有三难曰地曰时曰力虽有探竒喜怪之士地隔逺则不得游地不隔时不值则不得游有地与时力不能济胜亦不得防名山无穷人迹有限欲一一歴之岂有给哉顾志非独为防者设也游者按志而寻易以足穷不防者按志而览可以神遇盖志者摭地形于片楮聚物色于毫端人之观志足不履而若到眸不接而若见故不登岱宗知有天门日观不登太华知有箭括车箱若然者得于志也孙兴公慕天台之竒遥为之赋彼未尝瞻赤城之标蹑石梁之险也然能抽思结句发声金石者得于志与图也故山川者地之文也图志者人之文也地之文极人力之巧所不能为然不得人之文不能逺着今夫碧岩至胜也以予为湖人至近也然而不尝再登则防之难也志之成将使人千万里外见若几席此山之所待以逺著者也然造化多秘安知是山之胜不有藏于深僻为前人足目所不到而志所未及载者乎其后有防搜幽讨继兹而得者又此志之所待也
　　补孤山种梅序　　　　　　　【明】张　瀚
　　夫人标物异物借人灵古往而今自来风光无尽景迁而人不改兴会长新是知有补斯完无亏不满谁非造化转水光山色于眼前繄此人功留雪月风花于本地维昔孤山逸老曾于瀛屿栽梅偃伏千枝澹荡寒岚之月崚嶒数树留连野水之烟自鹤去而人不还乃山空而种亦少庾岭之春久寂罗浮之梦不来虽走马征舆閙前隄之景色奈暗香疎影孤此夜之清光是以同社诸君子缀冰花补苴玉树种不移于海上胜已集乎山中灌岩隙而长玉龙纷披偃仰礨涧湄而栖白凤布置横斜幽心扶瘦骨同妍冷趣植寒枝共逺西泠桥畔重开圃印清波六一泉边载啓琼楼邀皓月非为借风霜之伴与岸花江柳鬭风光亦将留山泽之臞令溪饮岩居生气色傥髙人扶笻扫石政堪读易説诗若韵士载酒飞觥亦足吟风弄月使千古胜场不沦寂寞将六隄佳境尽入包罗岂独处士之功臣亦是坡仙之胜友余薄游湖上缅想孤踪策月下之驴为问山中谁是主指云间之鹤来看亭畔几株花爰快述其良图用同贻于好事云尔
　　续处州府志序　　　　　　　【明】叶志淑
　　国必有志志国事也即史记之遗规信今而传后者也是故君子恒究心焉若稽诸古王国志于尚书侯国志于麟经志莫尚于是矣周官职方氏掌天下舆图而周知其利害然后随所施而咸宜酂侯入闗收秦图籍以是知天下阨塞强弱佐汉髙成帝业而居元功之首志之有当于用也如此哉处州当古侯国汉唐以来为县不一沿革靡常或隶会稽或隶临海诸事多附于郡无专志也宋元而下如绍兴之图经乾道之括苍志皇庆之续修又歴时之久其详不可得闻矣明初混一区宇奄有万方凡风俗山川典章人物与夫贡赋戎兵之属胥于志焉见之成化癸卯郡守肥乡郭公爰命学官辑为郡志至万厯己卯几近百年新昌熊公承学宪之檄敦请乡达何賔岩先生为总裁又征府学暨十邑诸生三十四人分校正凡八阅月而成即所称前志是也迄于今且逾二纪其间建置事宜与仁贤芳规多有可述者此而不志后能免遗忘乎宣城许公初以郡丞来涖吾括者八年车辙殆遍十邑于凡土俗民情利弊兴革靡不洞知因念文献足征斯考据有自府志之续是诚不可缓者既而晋秩守郡遂慨然曰续志兹其时乎可以毕吾愿矣于是急檄诸县备悉具陈以予在前志时曾与校修之列于科指为习乃以总修见属余亦勉承徳意搜采编摩别为续志以附其后公更躬加诠次歴三时而竣于事厘为八卷裒为两帙续于前志之末刻成庋之郡阁以俟后之合修云抑余犹有説焉志以乘名取记载也而观感之机寓焉故观题咏知山川之形胜观碑记见创建之规模观陂堰桥渡之利民而兴饥溺之思观坑冶征税之厉民而杜衅隙之渐观治行则守匹龚黄令嫓卓鲁而师可苏湖矣观往哲闺操则士砥名节民端淳厐而女慕贞洁矣至若观武功则任干城之寄而底戡定之绩者将代不乏人矣治隆于上俗美于下实转移化导之功其有禆于吾括者非浅鲜也岂徒取诸空籍已哉此太守公续志之深意予因表而出之
　　崇祯处州府志序　　　　　　【明】王一中
　　括郡志前所创修湮没无存惟成化壬寅郡侯肥乡郭公命学博刘宣编辑颇悉万厯己卯新昌熊公承学宪檄敦请先达賔岩何公总裁修辑征郡邑诸生三十余人开馆编摩分校正匝嵗始成汇纪癸卯宣城许公又属乡绅罗阳叶公增补缺遗谓之续志今惟汇纪续志尚庋郡阁而前郭公旧志漫灭莫考矣壬申郡守滇南朱公以长才规逺略甫下车值祝融肆虐冯夷迭灾拮据拊循焦劳备极已乃搜郡乘慨自癸卯迄今又三十余载天道以三十年为一世其间建置沿革吏治民生芳规懿行不无可纪若复缺焉不修前此者不益沦落后此者保无遗忘乎乃商诸郡丞溆浦舒公司理平乐王公以余废弃山居无所事事俨然造庐属以编修余谢不敏辞不获已因请于公或续为一编以附貂尾公以统修合刻始成全书先期檄十邑令长广文裒集应修志事报会辑届期幨帷北上而诸邑之报亦复参差甲戌觐回守道温陵诸葛公督成前志彚纪较辑多人猝难招集仅命二三生参陪分较又以督学按郡隆冬晷短剞劂工稀至乙亥之夏乃克竣事参之旧志邑各一编似无统绪不若汇纪聚支分乃成郡体彚纪建置次舍武职阙如续志补辑虽宜芜秽当汰今刻较彚纪稍备于续志微严焉大抵舆地山川等准之旧籍官师虽往泽在人心自不能忘惟往哲揄扬先美人各有心并以哲名似无分别且立徳立功立言自昔志之故或以幽潜或以仕显或以徳重或以文名有兼收无溢美要如苍松翠栢异卉竒花缀岩阿丘壑间撷采无遗第恐耳目未逮也若复铺叙过情阿徇尠实无论见者腹诽亦恐当者索照真必且爽然自失如卢橘黄柑非上林所有即乌有先生奚取本来面目乎故其诠次悉聴各邑之报章其分按之事实之肖似余不佞何敢参私臆谬刻画焉乃志成窃有感于今昔之际也幅员如故而水火迭遭灾伤屡告则陵谷之变迁倐易土田如故而登耗无常征输倍亟则流移之逋负滋多版籍学校如故而资生无策振作无机则生齿之盈缩进取之兴替不无递改水火旱潦天制之征输缓亟上操之至于策勤振惰兴人事而挽天功则固人自为政也反灾为祥是所祈于天寛输保赤是所吁于上力作兴起又非所望于吾侪自为振奋哉是役也修较镌刻工费尽出于郡守朱公之捐赀不动官民半缗亦不假十邑津助公造河桥葺城堡赈防灾黎费既不赀士民共戴其恩兹举且以一嵗规千秋之业其垂惠我栝更悠且久矣而司理王公之同心共济厥功为多先郡丞舒公之先事协谋今郡丞临川许公之力襄盛举聿观厥成并宜书
　　国朝
　　曹江孝女庙志序　　　　　　　吴兴祚古帝王之治天下也孰有大于孝者哉或曰孝为子职之常不幸而以孝名非人子之所安也考古今传志自大祭三辰四望外至姬氏始命大宗伯定五祀法而不及孝子者亦以孝为子职之宜尽故不列于五祀唐天宝年间始勅孝妇烈女命有司所在置祠宇量事致祭然考当时孝妇得祀者自太姜至曹世叔妻止七人烈女得祀者自齐姜至淳于缇萦止十四人若我越孝女曹娥东汉距唐不逺重以邯郸淳之碑蔡中郎之赞王内史之书乃祀典竟不与焉则唐室礼臣之阙略可知
　　圣天子祖述宪章之治敷化民成俗之风崇孝表贞曹江祀典列于二祭而旧祠规模未称吾乡先辈总督淮漕尚书沈公既捐俸增葺复置祀田更访旧乘思另辑成书以广孝思而有志未逮荏苒十余载摧风剥雨寝庙不无圯頽嗣君以部郎督北新复大费经营始焕然一新因咨询故老购求遗帙以成先志而徴文考献伤同杞宋又阅十余载观察粤东方获残编于公余丙夜复订疑正讹始登梨枣余阅其详略次第彷佛编年纪事不禁肃然曰此非娥之至孝其能灵爽至今乎特是国有史郡邑有志若祠庙则止用记事体然考郡志之肇又源于风俗通一书风俗之大莫过于孝以祠庙行志体非古也以至孝之祠庙而不行志体又何以尽感格之诚何以昭歴代帝王诰勅之典何以载名卿士大夫传记碑铭聨额诗歌之盛其不得不以志名者是盖先尚书今观察贤父子之苦心而实仰承我
　　皇上孝治天下之大维风厚俗之本也余越人也考越之节义文章代有传人其孝行庙食者实惟娥一人开东汉孝女之始而朱娥从祀于宋诸娥从祀于明迄今江以娥名地以娥名渡以娥名夫孰非娥之纯孝所致哉甚矣志之不可不举也
　　旧浙江通志序　　　　　　　　毛际可省之有通志犹古者列国之各有史也自司马迁作史记为古今所取法而郡国之志蔑闻焉东汉以还有南阳风俗襄阳耆旧之纪而志郡国者渐备盖志者史之一体也浙旧无通志明嘉靖间华亭徐阶创为之武进薛应旂踵事集成凡七易稿而始告竣阅今已一百二十余年矣我
　　皇上建极以来耆定告成薄海率俾爰
　　命修一统志所以广风教一章程甚盛典也征文考献必征信于通志于是督抚诸臣下其事于藩司以及郡邑之长先后各以书献康熙癸亥七月遂开局棘院延集耆硕聴政稍暇相与搜辑编摹矢公矢慎自秋徂冬载厯二时大率原本薛志而更加删润且恪遵
　　功令复以秦豫二志为准试举其同异之概而综核之如薛志止纪都会而兹则备列帝王
　　国书之异于私史也薛志统形势官制物产诸条于杂志而兹则分定名厘然不紊亦犹支流之自为脉络列宿之各为经纬也至若附祥异于星野之后盖以客星入牵牛嵗星入南斗即为祥异所由征此义之同于豫而不同于秦者也
　　本朝兵制冠于厯代之前所以崇
　　声灵而张挞伐与秦豫稍别不妨变文以起例者也又若名宦人物有美无刺其义专主于风世盖善善长而恶恶短此则诸志之所同也引伸触难更仆数然岂仅矜淹雅侈见闻而已哉昔萧何入秦首取图书因以周知戸口阨塞之数而朱熹宦辙所至必先考其志乘识者以为知务今距薛志一百二十余年其间民俗之繁富风尚之醇厐士习之端雅不能无今昔之殊焉在
　　圣朝而庶而富而教固有其渐然前事之不忘后事之师也则考掌故而晰利弊之源流览故府而详补救之缓急其所禆益宁浅鲜欤是役也督抚暨藩司诸公提纲挈领于上二三名儒按部就班于下而际可等复谬为之订其疑误综其起讫毁誉不徇恩怨不私犹恐挂一漏万品骘未详惴惴集木之怀阅数月如一日也虽曰一国之史不敢僭拟笔削或可比于越絶吴越春秋诸书云尔
　　贞女堕楼诗文序　　　　　　　毛竒龄贞女名孟余宗弟祥符知县毛会侯女也贞女已成妇三日而犹女或曰昔荀爽之女为阴瑜妻虽既死而称荀氏女或曰祥符民父母会侯曾上贞女事于台以父母故贞之贞女字方翰林渭仁之子奕昭方毛故世婚其订为婚娅故无所负独是奕昭久病瘵当会侯以应博学鸿儒之召来京师复再任祥符其明年夏奕昭就婚祥符官舍则负重病往会侯初难之然既已至此无还理乃遂于病中强为结褵甫脱即就外舍当是时其病中之扶侍起居尝药和饮雪垢撋薉其重有累于贞女者不待言也至病革奕昭泣曰吾此来百悔亦何及矣吾敢以三日误汝终身哉女曰子不读芣苢之诗乎其夫有恶病虽未婚犹不忍去也况三日耶既而易箦女不食父强之始食初女少时以食蒸羊致病中死法久断不食至是忽食之以为得速死也会会侯以卓异再被召将赴考选而謡诼适至会侯平居颇郁郁女伺父不怿阳为好容施施然如寻常初欲自裁有傅婢同卧起及是稍懈常坐私室泪纵横被面母至强拭曰不谓小寒遂唾至此时二月易冬服女僮请择其撋澣者曰吾能再御此耶女僮怪问之随乱以他语康熙二十年三月六日日暝登楼呼女僮执烛随后示不疑行至牕栏遂委身而堕楼去地二丈许下甃以石掷之将必靡碎而肢体不坏惟口呕阏血眸子黑白溷数日一若有鬼神维防之者噫异矣祥符乡三老戴会侯者为会侯勒石颂去思而并上其事于台表之虽女年尚少未当旌然而靡他可知矣祥符绅士皆有诗而余为序之如此且以征夫后此之为诗若文者
　　顔鲁公石柱记释序　　　　　　朱彞尊湖州石柱在宋初字已漫漶欧阳永叔谓笔书竒伟非顔鲁公不能书于是宋次道集鲁公文刻于金石者编为十五卷则石柱记存孙莘老守湖州聚境内碑碣筑墨妙亭贮之凡三十余通记其一也所载山川陵墓庙宅旁及屛风竹帐雉尾扇顾唐设六县而记遗其二或当日有之而次道编集时残阙未可知尔余友郑元庆芷畦既辑府志成书又别释石柱记一卷以行考证详核广见博闻洵不刋之书也墨妙亭之建苏子瞻为作记而蒋灿书之一时诗人寄题踵至今其遗石以府治卑湿用填淤泥夫岘山之碑一沉江底尚冀其深谷为陵亭中诸碑未沦于水使有贤太守发而复树之何难与莘老并传又安见石柱之不可再覩乎
　　武林创建三浙书院序　　　　　陆　葇上行令下成俗莫善于教教与学相长而有功古者国学之外术曰序党曰庠家曰塾择民之秀良使日服习乎诗书礼乐雍雍翼翼于学之中于是观感者咸起悔过迁善之心弗敢自蹈于非僻教日以隆俗日以茂今
　　圣世右文万国翕然向风庠序矞皇乡学社学靡不修举诵之声洋溢乎海宇中丞悚存金公抚浙之二年特建三浙书院于四达之衢进多士而训迪之章缝千百辈负笈而来受简而进单寒侧陋之儒皆得至前以抒其夙蕴猗欤盛矣昔唐开元十一年置丽正书院以张説领使聚文学之臣侍讲修书供给优异天下化之乃有鼇峰西溪梧桐之建而犹未盛也逮乎宋而理学倡于东南逮乎元而教授行于西北设山官之长置官田之饩书院遂徧于天下明人因之创新葺废相承不坠以迄于今然武林自徐子方建立西湖书院之后罕有继者或苦于簿书之旁午或馁于道义之未修待后承前恒不概覩无足怪也歴代书院之所由立有先贤讲授之地后人慕其风而继之者有良吏教化之遗没世不忘而俎豆之者有明道尚志之儒隠居授徒其门弟子为之树立者有同里好义之士捐财建兴以训其比闾子弟者有达尊勇退之老归而讲学著书兼以啓迪后生者有一邑之宰一郡之守择地肇造修明经术教行一方者有节钺大臣以斯道为已任倡率其属设讲堂斋舍聚四方防学之士阐道统明圣传间或请额请经于朝廷以垂之永久者建置不同其兴学敷教之心则一然而学之兴有广狭敎之敷有遐迩则惟节钺大臣之所创立者据省会之区招乐羣之彦规制而应求速学校兴而教化敷此三浙书院之所以独盛乎古来书院惟白鹿嵩阳岳麓为最大盖以生徒之众多声气之昌博也由今视昔何多让焉某伏起海濵恨观光之晚而同里孙子啸夫单寒侧陋之尤者久困埃中丞拔之冠三浙士因传命属序于予遂不敢以固陋辞而称述其盛如此
　　勅修两浙盐法志序　　　　　　　【臣】李　衞
　　【臣】奉
　　勅纂修两浙盐法志进呈
　　御览兼请
　　钦赐序文奉
　　旨依部议
　　命【臣】撰文为序【臣】自惟愚陋兹所修志书凛遵现行事
　　例上体
　　皇仁下详民隠条分绪析共计一十六门凡诸程式典
　　章课则经费悉载
　　会典者务相脗合勿致异同犹恐编纂未当何敢冐昧
　　撰序闻
　　命之下惶悚弥切钦惟我
　　皇上圣神文武徳盛化成天呈合璧之休征地献河清
　　之上瑞皥皥熙熙万物得所而犹
　　视民如伤凡事闗经制者必详审经画昭示法守如食货乃八政之一而盐又食货之一也部定盐法考纲纪秩如遵奉已久兹复
　　命直省盐法衙门纂辑志书因地制宜垂诸永逺圣人劳心为民至无已也盖我
　　朝盐法自
　　世祖章皇帝洞鉴明季加派妨商厉民定制按引征课圣祖仁皇帝尤念盐法上闗
　　国课下裕民生慎选廉能加惠商灶至详且悉我
　　皇上甫承大统即
　　谕各省转运道臣恤商裕
　　国又
　　谕巡盐使臣撙节爱养继又于两浙盐务
　　命【臣】兼理具见
　　盛朝
　　圣圣相承经制尽善我
　　皇上聪明睿知覃精继述即盐法一事而纲举目张徳
　　洋恩溥煌煌
　　诏令如日月经天其谁不感动而激劝乎抑考前明旧志成于嘉靖丁酉修于万厯甲寅虽体裁悉具要皆董是役者摭拾见闻自为编次孰如斯志之因革损益定自
　　宸衷为万世法也臣忝司封疆职叨兼任夙夜只惧惟
　　有矢慎矢公加意厘剔以仰副
　　圣天子体恤商民至意而前此官吏陋规诸商滥费复防皇上悉从寛典并予蠲除
　　命下以来大法小廉愈益竞惕诸商则以既除杂又
　　免积逋万戸千村欢声雷动勤输
　　国课惟恐后期更请设盐义仓积谷备赈盖上好仁而下好义有由来矣兹防
　　上谕敬序成书用益导扬
　　圣徳俾天下晓然知至治之世百度修饬而凡兹黎庶
　　共戴
　　皇仁于亿万年欤
　　宁波府志序　　　　　　　　【臣】李　衞疆域为天下之所同而通省之险要实系诸此则事莫大焉制度经前代所屡更而处置之得宜至今日始大备则典莫重焉因革损益文物典章人民物产凡有闗于地方者无不书此志书之体例也虽然详于细而略于大繁所轻而简所重夸多鬭靡搜竒剔异于地方紧要国家大经大制了无发明亦何以昭国宪而垂法守哉宁郡六县县皆濵海蛟门虎蹲雄峙海口招宝一山屏障大洋西南自岭粤东北达辽左延袤一万四千余里商船番舶乘潮出没无不取道蛟门径由招寳内则聨络众省外则控制东倭通省之门戸实亦东南一大闗键也天之设险岂止为一郡形胜哉我
　　朝定鼎相度形势
　　命提督大僚驻劄郡城兼辖水陆二师而宁波遂为重镇又特设总兵官镇守舟山内洋外洋并宿重兵星罗碁布脉络相承器械甲胄有定数炮位船舰有定制分操会汛有定期海隅日出之乡畏威怀徳渔盐商贾无旦夕之警于今垂百年矣岂非大经大制前此数千百年之所未经筹及亦即后此数千万世之所永宜遵守者哉较之前代不隄防于海外而徒事巡哨不扼要于悬海之舟山而泛责之沿边各汛其得失相去为何如也今
　　天子御极之八年命直省并修通志余承乏浙省方有事编纂而宁波郡守曹秉仁修郡志适成请序于余予阅其书见其志海防兵制舆图疆域山川建置形胜诸篇原委备载纲目毕陈且能发明
　　圣朝安内御外之畧衞民通商之制事之最大而典之最重者罔或疑矣至于志戸赋则着顺庄之便志海渠则言塘堰坝闸之利志盐政则详惠商恤灶之意其他人官物曲无不繁简合宜详略得当后之阅是书者知玉帛来同风波不警皆由
　　圣朝经画处置之尽善自岭粤以达辽左皆将以是邦为屏翰焉其所闗岂止一郡哉若夫考古而得所依据闻风而知所鼓励则又所望于邦之士大夫及民庶也其书余言以弁是编
　　陈氏三节序　　　　　　　　　潘思榘士君子之守身也其志洁其行芳则归以节之鸿名重其人而训于世故其达而在上则守臣节其穷而在下则守隠节其不幸而值变故发义愤则守忠节烈节刘虞之于汉韩滉之于唐可谓纯臣矣庄光之于富春渊明之于柴桑可谓髙隠矣臧洪陈容之同日并命张巡许逺之全城死国可谓忠臣烈士矣然或异世而间生或共难而殊俗未有一门之内至于再至于三而挺然俱以节著者故其事虽出于闺门女子之中而其足以争耀于士君子有心世道者乐得而书之也武林陈生浙产而侨居于粤博学工诗尤精方书余住在南中不能水土以是与生交习知其门内行自其母氏至曾王母三世皆以苦节着既拜
　　国家乌头绰楔之典而复来乞言于予彼其百年之间三嫠相继君舅之泪未干而所天之难复作死防之威藐诸曷恃此日之天道几若不可问者而后先恤纬髽而持戸苴绖之频仍拾遗书而手付惟抱此防伤至苦之节此授彼承以回防漠之鬼神而续一线于未冺此固臧陈张许诸公所异事而同心也岂寻常旌门者比哉夫四序之有冬也穷阴沍寒霜雪洊至万物俱不堪其苦方春而迟日惠风韶景媚人其可悦亦倍异于常时今陈氏百年之中节著者三其茹痛深矣而不知硕果者花繁璞剖者璧出陈生读书砥行寝大而昌亦方春之候矣为书于楣以竢之三嫠姓王方汪皆名家女云
　　陈氏三节序　　　　　　　　　万国宣国家深仁厚泽宣教维风沦浃于百余年之久故山陬海澨咸知敦礼节而重廉耻不特读书明理之士夫蒸蒸向化即闺闱巾中能守志甘贫深晓大义训子有成以上荷
　　圣朝褒锡之典往往不乏彼其幽光潜徳积久弥彰所为扶天地之纲常树人伦之模楷俾一乡一国观感而兴起其所系匪浅鲜也若乃一门三世甘守孤帷其遇独艰其节独苦则尤宇内所不数有者兹于陈氏见之陈生梓钱塘人侨居岭南母汪氏祖母方氏曾祖母王氏三代皆以苦节着其阃仪媺行传志已详言之矣而余独有感于天之所以玉成者不在安常处顺之中而在濒危屡穷之际葢穷则变变则通天之道也陈氏之苦节一而再再而三孤鸾寡偶形影一堂苦雨残灯空帷谁语几呼天而莫防则真穷矣乃今者
　　钦褒节孝荣及三世其子若孙绳绳济济奋志读书防庠而食饩者早已各露头角行将翺翔云路光大门闾呜呼困极而亨善无不报天道固如是其昭昭不爽也乎在易节之上六曰苦节贞其九五曰甘节吉葢苦中得甘也至六四则曰安节亨夫上既有甘节之道则下亦安之安斯久其中有亨道焉陈氏之累代苦节宜其亨也余秉臬兹土职司弼教念节义之闗于风教者为尤钜故因陈子乞言而为之序
  </div>
  <div class="pagination">
   <a href="浙江通志_page747.html">
    上一页
   </a>
   <span>
    ...
   </span>
   <a href="浙江通志_page743.html">
    743
   </a>
   <a href="浙江通志_page744.html">
    744
   </a>
   <a href="浙江通志_page745.html">
    745
   </a>
   <a href="浙江通志_page746.html">
    746
   </a>
   <a href="浙江通志_page747.html">
    747
   </a>
   <span class="current-page">
    748
   </span>
   <a href="浙江通志_page749.html">
    749
   </a>
   <a href="浙江通志_page750.html">
    750
   </a>
   <a href="浙江通志_page751.html">
    751
   </a>
   <a href="浙江通志_page752.html">
    752
   </a>
   <a href="浙江通志_page753.html">
    753
   </a>
   <span>
    ...
   </span>
   <a href="浙江通志_page749.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
