<!DOCTYPE html>
<html>
<head>
    <meta charset="UTF-8">
    <title>安溪县志-清-谢宸荃 - 第 4 页/共 60 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>安溪县志-清-谢宸荃 - 第 4 页/共 60 页</h1>
    <div class="content">  

原志序 
  

《安溪县志》巻首 
  

《安溪县志》序一 
  

自南唐保大三年，安溪之称县于是始，阅宋、元、有明以至我朝，其间建置损益，亦可得而悉数也。仆来守泉，会奉部檄直省各修志，于是郡邑咸有事于此，而安溪令谢君遂成邑志，予读而善之。 
  

夫安溪，岩邑也。壤接汀、漳之交，箐密蒙丛，民朴而野，有唐、魏之俭陋。乃近者民不安生分，好讦讼，喜淫巫。此岂习俗然欤？抑有以致之耶？君踵前书，以成此志，美善不遗，纤悉必备；所以纪兴废，励风俗，其亦有取于是哉！ 
  

偶以行部至此，叹古人之风流咸在吾目。彼凤山者，非紫阳所题诗处耶？龙湖者，非西山所祷雨处耶？至于仁贤君子，接踵如林，而皆得彪炳于是书之内，览者亦当比絜于琅玡之编，颉颃于陈留之志矣，君其勉之哉！后之续今，犹今之续古，使后世讴思者次于詹敦仁、陈宓之后，则庶几乎。 
  

时大清康熙十二年岁次癸丑立秋后一日。 
  

泉州府知府古沛年家侍生王者都顿首　拜撰 
  

《安溪县志》序二 
  

邑设安溪，自南唐始。而安溪之有志，则自胜国正德始也。厥后一修于嘉靖之己丑，再修于嘉靖之壬子，而丙申、辛酉复为增缉，志亦綦备矣。独是辛酉迄今五十余年，其间陵谷虽无变迁，而此外不无损益。况我国朝鼎建以来，邑虽小，可无增修以备一邑文献乎？兹者更际我皇上加惠宇内，欲周知天下户口、扼塞之要，以昭一统盛事，垂亿万世无疆之征，令各郡县仿秦、豫通志款式，详订成书。宸荃也敢不夙夜兢兢以仰副维新之治乎？ 
  

但文武两闱，执事榕城，至仲冬始得取旧志而读之，远稽近采，于所已备者重加考核，未备者斟酌增补。越冬及春，三阅月而事告竣。文采虽远愧班、马，体裁则恪遵功令，从此山川、土田以及文章事实，庶几皆斑斑可考。上之备秉银管修国乘者之采择，泰山沧海，窃自同于细流土壤矣。下之俾邑人士眷兹风土，鉴于先型，务本勤生，以裕家室之谋；息争止讼，以培忠厚之基；读书循理，以成礼让之俗。朴者农而秀者士，无虚余三事教诫之心。于斯志也，更不无惓惓焉，岂曰弹丸黑子，可勿是究是图也哉？遂濡笔而并授之剞劂。 
  

康熙十有二年岁维癸丑仲春之吉。 
  

同进士出身、文林郎、知安溪县事、前授广西庆远府荔波县知县、安肃谢宸荃谨序。 
  

重修《安溪县志》序三 
  

昔人有言，作史之难，莫难于志，班、范而下，盖阙如也。史以志称，自陈寿始，而所载独纪传，名实牴牾，识者讥之。今郡邑之志，则星土、名物、官师、贤隽、贡赋、风谣，莫不具载，虽以志名，实该全史，珥笔从事，胜任綦难。我国家奄有四海，声教翔洽，郡县之志，各纂葺成书，以上于所司。匪特黼黻太平，润色鸿猷，盖将以备参稽、考谣俗，会车书而大一统也。 
  

安溪为泉郡支邑，适上谷谢令出宰兹土，因征文考献，从簿书期会之暇，编辑成书。其分野、疆域、山川、土田，则史氏之志也；仕宦政绩、士女懿行，则史氏之传也；其官师临莅，贤隽登庸，莫不年经月纬，则史氏之表也。一展卷而灿然不遗，秩然不紊，举五十余年之废坠而修明于一旦。盖踵前志而折衷之，可以称信史矣。 
  

考安溪初造，始于周显德间。其山峻，其水洌，澄泓凝碧，厥名清溪。相传民俗率安土敦仁，不作浪游，是以宋宣和间更今名。向者考亭常过而乐之，其遗风余泽犹有存者。诚使出治者绎清之名，待治者思安之义，将见郅隆之治，淳庞之俗，复见于今日。史氏秉简而书之，昭垂国史，副在有司。后人读其志，因以想见其邑，则安溪弹丸之区，且首为采风者屈一指矣。志成，问序于余，因走笔弁其简首。 
  

时康熙癸丑秋仲之望。 
  

赐进士出身，福建分守兴泉兼巡海防道布政使司参政，今升江西等处提刑按察使司按察使，前奉敕提督云南学政大梁李光座撰。 
  

《安溪县志》序四 
  

今天子聪明旁瞩，欲周知民生休戚之故，户口殷凋之所，风俗变易之理，吏治更化之功，诏直省所在辑志乘，上于天府，将以资乙夜之览，而施化裁焉。吾闽郡邑，各应时而成书。 
  

夫山川、物产、人物、沿革，此在圣人知之可也，不知庸何害？今滨海数郡，三十年氛沴之中，气数蹇厄，颠连未休，兽迁鸟举，哀嗷于中路，是宜遇长沙而恸，遘东门而图者矣。虽九重讲诵之余，屡顾轸问，然堂上万里，亦安知一隅危支惫以至于斯？ 
  

谢侯起名进士，来宰吾邑三年，政将成，兹所为志甚具。侯生长日月之旁，出既为天子整顿之，入当为天子敷陈之，计言之藏于臆者，不知其几也。独是志书格于义例，使惨怛愁忧之形无由附见编端，具具而因，具具而完，此亦慈惠之心所悲悯而不自怿者也。虽然，势之所拘，不可卒抗，则尽其意而已矣。 
  

吾邑自詹公敦仁启治以来，世有贤侯。而詹本名德君子，报政以后，卜隐于佛耳山下，遂蕃其子孙于此。吾祖森，当明宣德间尚义赐爵，用逻尉调绾邑符，南面临其桑梓。一事在七百年上，彼君我而侣我，而民不惊；一事在二百年上，彼侪我而莅我，而民不忌。于今志乘咸彪炳焉。其处心积虑，不过自尽其当日之意，而岂谓其传之勿斁也哉？ 
  

夫意之所储胜于言，言之所纾胜于文，他日恭逢临轩之问，侯其写所臆而对焉。吾之望侯，尚未有已也。 
  

翰林院编修、年家治弟李光地顿首拜书。 
  

前志序 
  

正德十六年尚宝司少卿晋江李源序 
  

安溪，古清溪。当邑之阳，溪流清莹，顺下如驶，故曰安。安者，顺也。或曰：“恶其声之类于非族，故易之。”易之，嫌名也。其地舟车所通，贸迁化居，不以山溪之限。民乐耕纺，士俊警尚意气。隋置场，南唐县之。六百年来，志书无有修废。正德辛已正月庚申，龚侯揖师生而进之曰：“县志，古列国史也。匪古匪今，匪今匪后，尔师生亦此之忧乎？”用是事事不怠，毋废前闻，毋略后观，三越月而草已具。龚侯过竹坡之居以序请。 
  

予闻之，小史掌邦志，《周官》则有 。东汉之初，诏南阳撰作《风俗》。则知县与天下，昔人不以大小广狭详略也。侯其以天下视安溪哉！夫古今之氏史家者，自三代以还可数也；惟司马氏称实录焉。侯其以西汉纪安溪哉！侯诺以往。又三越月，志以告成，遂书以归之。 
  

侯名颖，吉水人。登江西戊午榜，好学而文，政知所先。 
  

邑人按察副使詹源序 
  

安溪志，志吾安溪一县之事也。修之者， 令吾县吉水之龚侯栗夫也。与修事者，吾邑博南海之邹君至道、丰城之涂君仲介也。安溪之为县，与夫志之所以修，其详已见于地官郎李竹坡先生序矣。龚侯谓予邑人也，当缀数语于后。 
  
</div>
    <div class="pagination">
<a href="安溪县志-清-谢宸荃_page3.html">上一页</a><a href="安溪县志-清-谢宸荃.html">1</a><a href="安溪县志-清-谢宸荃_page2.html">2</a><a href="安溪县志-清-谢宸荃_page3.html">3</a><span class="current-page">4</span><a href="安溪县志-清-谢宸荃_page5.html">5</a><a href="安溪县志-清-谢宸荃_page6.html">6</a><a href="安溪县志-清-谢宸荃_page7.html">7</a><a href="安溪县志-清-谢宸荃_page8.html">8</a><a href="安溪县志-清-谢宸荃_page9.html">9</a><span>...</span><a href="安溪县志-清-谢宸荃_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
