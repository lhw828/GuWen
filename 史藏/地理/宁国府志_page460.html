<!DOCTYPE html>
<html>
<head>
    <meta charset="UTF-8">
    <title>宁国府志 - 第 460 页/共 477 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>宁国府志 - 第 460 页/共 477 页</h1>
    <div class="content">洪士楷妻胡氏楷秀楷行贾不归。翁病剧，姑叹曰：“有儿割股庶可，今无耗，恐死矣!”氏闻割股和药进，病果愈。卒年六十五。同上
潘桐林妻凤氏赛枝先曾割股愈姑疾。后数十年姑病复发，氏亦有年，又股进。姑觉而问之，隐不言，姑终以哀死。同上
王锡贵妻吴氏夫因溺成疾，氏代子职谨甚。姑病，股得痊。学使周题额旌之。现年八十一。同上
朱宁藩妻胡氏事两代翁，故有疾，未尝解带。翁姑俱臻上青，氏亦年老，甘旨汤药必手进之。历五十载，一门百口，内外无闲言。学使戴题额旌之。同上
监生吴士杰妻卫氏高英士杰贾江宁。姑病疫，医药不救，氏焚香祝天，割股和糜进，得痊。同上

宁国县

〔宋〕郑巍挺妻刘氏姑性严，刘能得其欢心。姑病九载，侍汤药衣不解带，晨兴必露祷于天，乞延姑算。比卒，脱簪珥营葬，蔬食三年。后以夫贵，累封恭人。《乾隆府志》

〔明〕包吉祥妻胡氏银贞奉姑孝，姑未食不敢食。姑病，侍医药旬月不解衣。比殁，哀恸不胜，久后言及，必泣下。邑令范镐旌之。同上
胡宗彦妻汪氏彦死，守节。以父应宫贫，迎养之。宫遘重疾，割股以进，得瘥。人称节孝。同上

〔国朝〕吴士伦妻周氏十六岁归吴。值姑病，露祷割股和药进，病乃愈。二十七岁夫故，事羸姑，抚二子，孝慈兼至。据《事实册》增
增生洪克堂继妻冯氏歙县人，父故无棺，氏年十五，愿卖身殡父，遂归洪为继室。克堂殁，守节三十年，现年六十。同上

旌德县

〔明〕管春浚妻江氏妆容年十四，割股愈母病。既归管，会姑病，又割股疗之。《乾隆府志》
姚希俊妻江氏翁姚摈，安庆仓官，在任病笃，氏割股啖之，寻愈。抚按交奖。同上
宋氏年甫十三，母病，羹股进，未愈。祷以身代，久之母痊。归方门，以贤妇称。同上
庠生江有燮妻芮氏母、姑先后病剧，皆割股啖之而痊。及夫病，吁天请代，亦良已。家贫，纺绩以佐夫读，年三十卒，人贤而哀之。据《县志》增
郭起锟妻宋氏年十三母病，股。及归郭，复割股疗姑疾。夫病，又之，股肉几尽。二十五夫亡，抚孤三十载，邻里怜且敬之。同上
江之锺妻吕氏球贞年二十夫亡，抚遗腹子以守。舅老病噎，焚香祝天，割股以进，舅疾竟愈。同上

〔国朝〕张文珏妻郭氏珏兰少司空建邦女孙，适张二岁珏病，割股疗之，不起，自以无子，决从死。而珏故尝私婢有娠，婢遣后产而男乃赎还，哺之。当侍舅疾，右股，父疾，左股，舅与父相继逝。未几姑病，自念三割股而不效，乃吁天而割之，仍不救。哀瘁欲绝，闻者为之流涕。卒年四十四。子守统夫妇事郭亦孝。方应台为立传。《乾隆府志》
张尚谦妻姚氏翁患噎，谦欲割股和药。氏曰：“君体羸，请代割。”割以进，良效。年二十七谦亡，三孤皆幼，苦守五十七年。
庠生刘杰妻方氏少寡，抚孤以守。舅先殁，事继姑孝。贼入室劫姑，氏急救被创，姑赖以免。值蛟水暴发，独免漂没。后邻火延烧及屋梁而熄。人咸异之。雍正十三年旌。同上
庠生姚继韬妻张氏年二十四夫病，割股不效。后翁姑疾，又皆割股。乾隆七年旌。同上
汪振芳妻江氏姑病，夫割股和药，痛不支。氏觉，割臂以进，病旋愈。年二十六夫故，事翁抚孤。卒年六十四。据《县志》增
江日旭妻吕氏年二十五夫亡，子方襁褓。姑病剧，祷天割股和药进，病旋瘳。迨姑殁，哀毁尽礼。卒年八十四。同上
宋再廉妻方氏曾割股疗姑疾。年二十一夫病，割之不效。事姑尽礼。卒年六十九。同上
吕光妻江氏年十九夫亡。姑病，割股疗治。卒年六十二。同上
王一峦妻汪氏姑病，亟默祷灶神，割肝以进，姑疾遂愈。后夫病，复两股疗救，亦愈。同上
庠生叶芳春妻杨氏姑病，祷神割股，竭力调护，姑赖以痊。同上
朱守贤妻汤氏父疾，割股啖之而愈。及嫁，夫贫服贾，病姑坐卧转侧，动必需人。氏日夕扶持，二十年无倦色。偶患乳痈几殆，梦神告曰：“怜尔孝，为延五春。”果瘳。同上
高兴揆妻胡氏嫁半载，而夫行贾四十年，音问继绝。氏卖妆奁，易木棉麻，夙夜织作，以供老翁。翁卒，殡葬如礼，并葬五世悬棺，人称贤孝。同上
管嘉杰妻方氏年十六母病，割股疗之愈。嫁后姑病，复割股，亦愈。伯叔五房食指浩繁，家计日窘，氏一身综理数十年，无难色，亦无闲言。同上
戴一乐妻刘氏年二十八夫亡，纺绩养舅姑。姑病，割股和羹进，遂瘳。邑令邱淑文题“孝烈流芳”额旌之。卒年九十。据《事实册》增
刘体妻鲍氏年二十七夫亡。姑病疯，坐卧需人，氏扶侍十余年，不稍懈。姑旋发背疽，氏口吮之，出脓数升而愈。五十一岁卒。邻火延烧，及殡室而灭。人咸见有物呵护云。同上
舒荣妻汪氏姑病，祷天愿代。复割股啖之，遂瘳。学使以“清孝维风”旌之。同上
赵良苑妻吕氏姑病，典质妆资，医治罔效，乃割臂和药进，竟痊。同上
朱家潜妻赵氏姑病，氏割臂疗之。姑现年七十一，氏年三十八。同上
刘茂点妻方氏夫觅食京师。姑病危笃，割股啖之而愈。氏现年五十八。同上

太平县

〔南唐〕聂氏太平乡民女。父早殁，与母居。一日随母入山采薪，母为虎攫去，蹲踞方食，聂持柴刀，自虎后，跃登其背，用手按头，连割其项。同樵见者，呼噪助斫之。虎奋掷不得脱，自囤死。聂拾归，告乡里，共收母尸。时年十三岁也，众咸异之。据《十国春秋》增

〔明〕徐仅妻王氏归四月，仅卒。姑病，割股以进，翁病，祈神请代。翁姑继亡，伯氏谋夺其志，遂自刎。《乾隆府志》
叶尚亨妻刘氏尝羹股疗姑。亨以邑掾赴燕死，讣至欲殉，家人防之，密乃婉词告姑曰：“同死，儿志也。今待丧归，惟誓守耳。”遂弛防，忽投缳死。同上

〔国朝〕曹良务妻孙氏幼割股救父。长适曹，二十五而寡，抚孤成立。同上
王寿妻查氏姑病割股，吁天求代。年二十四夫死，遂缢。同上
杜攀桂妻宁氏年二十寡，无子，独养姑二十六年。姑殁葬毕，即于是夜沐浴投缳死。同上
盛文茵妻查氏年二十二夫故，忍死事姑。姑殁，遂绝食死。据《事实册》增

卷二十九·人物志文苑◇宁国府志卷二十九人物志

文苑

宣城县

〔唐〕刘太冲博洽工诗，与弟太真齐名。天宝中举乙科，颜真卿守平原，辟从事。划策拒安禄山。寻真卿掌吏部署，冲、高等归宣城，为文送之，谓才不偶命而德无其邻。所著诗俱亡逸，惟存《寄业师》一篇，见《宛雅》。《康熙志》
刘太真宣州人，善属文。师兰陵萧颖士，举高第进士，淮南陈少游表为书记。尝以少游拟桓文，为义士所訾。兴元初，为河东宣尉赈给使，累迁刑部侍郎。德宗以天下平，贞元四年九月，诏群臣宴曲江，自为诗，敕宰相择文人赓和。李泌等请群臣皆和，帝自第之，以太真、李纾等为上。迁礼部掌贡士，多取大臣贵近子弟，坐贬信州刺史卒。《新唐书·本传》《康熙志》
王炎工诗歌，与李白齐名。尝游蜀，白为《剑阁赋》赠之，因以中戒。他日白道溧水，炎已卒，又哭以诗云：“王公希世宝，弃世一何早。”《乾隆志》
顾蒙宛陵人。博览经史，慕燕许刀尺亦一时之杰，余力深究内典。由是屡为浮图碑，仿欧阳，率更笔法，酷似前人。庚子乱后，萍梗江浙间。无何，有美姬为润帅周宝奄有，蒙不能他去，而受其豢养，由此名价减薄。甲辰淮浙荒乱，避地至广州，人不能知。困于旅食，以至书《千字文》授于聋俗以换斗筲之资。未几，遘疾而终。蒙颇穷易象，著《大顺图》三卷。《摭言》按：顾蒙《旧志》无传，唐说部中往往见之。《摭言》称韦庄请追赠不及第人，蒙与焉。其推重于时名流，固非偶然。今据《摭言》原文补入。

〔南唐〕邵拙字拙之。孤峭不挠，博通经史，饭酒至百杯不醉。水部郎赵庆贻之诗云：“迈古文章金，出群行止玉麒麟。”尝上书献所为文，请应制科。诏赴阙，次舒州卒。籍装得手抄史传文集三百卷。拙初为诗云：“万国未得雨，孤云犹在山。”时谓穷谶。有诗百篇，曰《庐岳集》，尚书孙迈序。《十国春秋》、《乾隆志》按：《旧志》，邵拙系唐人，今从吴任臣《十国春秋》改属南唐。
蒯鳌工属文，江南承唐末文体纤丽之弊，士率不能自振。鳌独不事华藻，以理趣为本，得承平余风。鳌尝曰：“夫文章者所以达道德之本，发才智之蕴，使旨胜于辞，理过于文为得之矣。其余摘裂章句，钩校属耦，绮丽悦目，清新沃耳，则吾不知也。”闻者善之。然居乡饮博无行，不为人士所容，乃去。入庐山国学，亡赖尤甚。晚乃励风操，尚信义，一言之出，必复而后已。常蓄龙尾砚，友人欲之而不言，鳌亦心许之，未及予也。一日友人不告而归，鳌悔恨，徒步数百里追及，授砚而还。至后主末，始登仕版。迨国亡铨授未及，遂不复谋仕。宋开宝中，薄游汴京，樊若水欲荐于朝，鳌耻之，亟归，隐庐山数年卒。一云归宋，擢进士第，以殿中丞致仕，隐于庐山。《十国春秋·本传》按：《一统志》载，蒯鳌擢太宗时进士第，历茶陵令，以殿中丞致仕，隐于庐山。《嘉定志》亦同，惟殿中丞作殿中侍御史为异耳。《江南通志》、康熙、乾隆《府志》并云，耻若水之荐，谢隐庐山。鳌既称晚励风操，《嘉定志》并称其家贫，未尝干谒士流，高之。似非希荣失身之士。《十国春秋》于《本传》中无此语，而附注于传尾，亦传疑义也。

〔宋〕邱旭字孟阳。本农家子，弱冠始读书，习为辞章。俄随计金陵，凡九举而曳白者六七，旭自励弥笃，不为耻，由是学益进。后主时试厚德载物赋，擢第一人。国亡归宋，吕蒙正判铨，久习旭名，问曰：“若非能为赋者乎?”旭曰：“江南献赋适为第一。”蒙正曰：“闻名旧矣。谓为古人乃并世耶。”荐授令，录迁京秩，卒于衡州。常纂古名贤遗言，为宾朋宴语行世。其词赋得故唐程度，时人取以为法。《十国春秋·本传》
梅尧臣字圣俞，侍读学士询从子也。工为诗，以深远古淡为意，间出奇巧。初未为人所知，用询荫为河南主簿，钱惟演留守西京，特嗟赏之，为忘年交，引与酬倡，一府尽倾。欧阳修与为诗友，自以为不及。尧臣益刻励精思苦学，由是知名于时。宋兴以诗名家为世所传，如尧臣者益少也。尝语人曰：“凡诗意新语工，得前人所未道者，斯为善矣。必能状难写之景如在目前，含不尽之意见于言外，然后为至也。”世以为知言。历德兴县令，知建德、襄城县，监湖州税，佥书忠武镇安判官，监永丰仓。大臣屡荐宜在馆阁，召试赐进士出身，为国子监直讲，累迁尚书都官员外郎。预修《唐书》成，未奏而卒，录其子一人。宝元嘉中，仁宗有事郊庙，尧臣预祭，辄献歌诗。又尝上书言兵，注《孙子》十三篇，撰《唐载记》二十六卷，《毛诗小传》二十卷，《宛陵集》四十卷。尧臣家贫喜饮酒，贤士大夫多从之游，时载酒过门。善谈笑，与物无忤，诙嘲讥刺托于诗，晚益工。有人得西南夷布弓衣，其织文乃尧臣诗也，名重于时如此。《宋史·本传》
高元矩工诗，不仕，以子惠连贵赠光禄卿。诗有警语，赠徐学士云：“鸟掠琴弦穿静院，吏取诗草下闲庭。”载王举《雅言》。系述，全篇无考。惠连博学尚气节，登端拱己丑进士，历工部郎，知吉州。精堪舆术，迁学址。欧刘相继出，并登士第为名臣。天禧初，徙知扬州卒。孙器之，知南康军。周紫芝，惠连曾孙婿也，尝过其墓下，赋诗吊之。《康熙志》
周紫芝字少隐，居陵阳山。父觉，义方甚笃，每曰：“是子相法当贵，然肩耸而好吟，其终穷乎?”后两以乡贡赴礼部不第，家贫并日而炊，人嗤之不顾。嗜学益苦，尝从姑溪李之仪及吕本中游，有美誉。年六十一始以廷对第三，同学究出身，调安丰军霍邱税不赴。监户部曲院，历枢密院编修官，右司员外郎，知兴国军。政崇简静，终日焚香课诗而事不废。秩满奉祠，居庐山。初秦桧爱其诗云：“秋声归草木，寒色到衣裘。”留京每一篇出，辄击赏不已，颇厚遇焉。后和御制诗：“已通灌玉亲祠事，更有何人敢告猷。”桧怒其讽已，出之。紫芝惟言士遇合有时，吾岂以彼易此。绍兴乙亥卒。著有《太仓米集》、《竹坡老人诗话》、《楚词赘说》，见《文献通考》、《万姓统谱》。子琴，并力学不仕。《康熙志》
李宏字彦恢。建炎中，吕好问知宣州，得士四人，詹友端、周紫芝、王相如、及宏，每宴集必与俱。宏博览群书，登政和五年进士第，历官转运使卒。后一年，天子问：“淮西漕李宏在否?”执政言物故士，嗟惜久之。宏诗集散逸，后有李亦能诗，《辰光门》云：“夜深灯火明沙路，秋令笙歌拥画轮。”并见《宛陵群英集》。同上

〔元〕贡奎字仲章。父士浚赠广陵侯，力学尚义，作义塾，以待四方学者。奎十几能属文，长益博综经史，聘为齐山书院山长。时方议行郊祀礼，奎讨定之。朝廷多采其说，应奉翰林，纂修《成宗实录》。授江西儒学提举，敷明理学，诸生皆竦听不懈。累迁集贤直学士。天历二年，奉使还卒。谥文靖。奎为文闳放俊傀，其在词林与天复初袁伯长、邓善之、马伯庸、虞伯生辈唱和，皆一时豪俊声名之士。晚年萃撷诸礼书欲定为一家言而未竟。所著诗文悉藏秘府，有《云林小稿》、《听雪斋记》、《青山漫吟》、《倦游集》、《豫章稿》、《上元新录》、《南州纪行》，凡百二十卷。子师泰，详《名臣传》。侄师道，字道甫，举茂才，累官翰林待制兼国史院编修，有文名。时奉旨修宋、辽、金三史，丞相脱脱总史事，欲以辽、金为正统。师道奋笔议曰：“昔符坚已据中原，不忘东晋，凡以成正统也。本朝得上承中国帝王之统，而与唐虞三代汉唐齐称，以承宋耳，则正统在宋，不在辽、金也。”议不行，师道坐此忤时，出补嘉兴路治中。部使者交章荐之，寻卒。《乾隆志》
张师愚字仲愚，弟师曾，皆好学工诗，先后领延天历乡荐，并从汪文节泽民游。文节礼下之，尝称生平畏友有二张云。师愚诗有《和施炳仲》云：“桑落山中酒，芙蓉江上秋。”《送赵伯渊》云：“秦淮倚棹秋听雨，易水驱车晓度霜。”师鲁有《挽刘待制》云：“视草催春直，藏舟惜夜移。”《怀师氏山林》云：“雨林黄耳菌，春涧白头鱼。”颇工丽。师愚子知言，亦以诗名。同上〔明〕贡钦字元礼。少颖异，读书过目不忘。成化庚子，领应天乡试第一。同榜公宴多列声妓，各携，筵间索解元题诗，钦挥洒无难色，众服其敏给。甲辰登进士，历官文选郎，掌选事最久。世宗出郊，诸官蒲伏，钦颀长，上疑其立，询之，因呼“长官儿”。仕顺德知府。钦诗文才情豪荡，震耀一时，著有《湖亭集》。大学士李东阳、学士程敏政亟称之，有秋水芙蓉之目。《宣城事函》、《乾隆志》
贡汝成字玉甫，镛之子，领正德癸酉乡荐。生而慧，废产市古今书，搜讨不遗余力。博洽与旌德梅鹗齐名，而汝成尤探极理蕴文，密而藻，法而瞻。嘉靖初，预修《祀仪成典》及献《郊庙赋》，并赐金帛，授翰林待诏，预校录经史。上复古治策十五事，凡三万七千余言。章圣太后丧，两疏请复三年制，不报。寻卒于官。著有《三礼纂注》四十九卷。《宣城事函》、《乾隆志》
梅守箕字季豹。豪宕善属文，援笔立就，诗不为今体。汤宾尹雅傲岸，独推服之曰：“与季豹游使吾神王。”又赠诗云：“坐上若无梅季豹，也容他辈得猖狂。”其见重如此。年四十五卒。著有《居诸前后集》，王世贞序之，极其倾倒。又赠诗云：“从夸荆地人人玉，不及梅家树树花。”子元祚，从子蕃祚、台祚，皆善诗文，喜任侠，惜早卒。《静志居诗话》、《乾隆志》
孙攀字士龙。长于记问，博览沉思，尝得《周礼》古本，编考诸家，折衷为一书，名《周礼释评》，同时梅鼎祚序行之，称其孝友端谅，非礼勿履。所辑著与贡待诏汝成纂注《三礼》后先相望，至今里中称博洽，必首贡、孙两先生。《乾隆志》
梅鼎祚字禹金。父守德官给谏，时生鼎祚癯甚，怜之，欲其弃笔砚。乃匿书帐中默诵，年十六廪诸生。郡守罗汝芳召致门下，龙溪王畿呼为小友。性不喜经生业，以古学自任。文词沉博雅赡，海内皆知其名。阁臣申时行等欲以文徵明故事疏荐，辞不赴。归隐书带园，构天逸阁，藏书坐卧其中。著有《鹿裘石室集》，又编辑《历代文纪》、《汉魏诗乘》、《古乐苑》、《唐乐苑》、《书纪洞诠》、《青泥莲花记》、《才鬼记》诸书。孙朗中，字朗三，亦工诗文书画。海内名宿如冯元飚、周镳、陈子龙辈咸亟推之。尝辑唐以前赋为《赋纪》五十卷，编校垂竣而卒。所著有《书带园集》十六卷。又孙超中、从孙磊，并知名，各著有诗稿。《明诗综·诗话》、《乾隆志》
高维岳字君翰，惠连裔孙。弱冠领万历癸酉乡荐。善诗赋古文词，与里人沈懋学、梅鼎祚辈为敬亭诗社。遍游天下山水奇绝处，游必有诗。仕雷州推官，廉明有惠声，寻摄琼州。矿徒万余人窃发，钩倭入寇。维岳伏兵清澜海口夹攻，大破之。转巩昌郡丞，督饷临洮，招番人置近甸，边顿以安。以抗直左迁兴国知州，兴国故苦柯、谭二贼，维岳卑车驰至郡，立擒盗魁，盗悉平。当事忌其功，遂投劾归。维岳文学政事并长，归田日，家无余财，所居不蔽风雨。翰林焦每叹曰：“君翰诵诗达政有元道州之风。”著有《远霁堂草》、《翠云亭集》、《保洮八议》等书。《广东通志·名宦传》、《乾隆志》
汤宾尹字嘉宾。万历甲午举于乡，乙未冠南宫，廷对第二。授翰林院编修，内外制书诏令多出其手，号称得体。神宗每加奖赏。寻晋中允署司业谕德庶子，迁南京祭酒，雍中考课分闱所得皆当世名士。好奖借人材，士子质疑问难，殆无虚日。词林旧例，每优游文史需次公卿，宾尹独慷慨负气，纵谈天下安危大计。由是与人不合，又以闱中争韩敬举首，忤执政罢归。崇祯初，廷臣乔若雯等疏荐，未及用卒。以制举业名天下，至今无不称汤宣城云。所著有《睡庵诗文集》，其条议防边备倭诸策，详文集中。《乾隆志》
吴伯与字福生。好读书，每夜向晨拥衾假寐，觉复读，以是得疾。年五十八始连登甲乙榜，授户部主事，历员外郎中。出为浙江布政使司参议，迁广东按察使司副使。为诸生时，高自负以晚达，得肆力典籍，博极群书，工古文词。董思白题其《素雯斋集》云：“体齐梁之绮靡，兼燕赵之悲壮。”所辑有《宰相守令合宙》、《名臣奏疏》、《事函》、《文函》等书行世。《明诗综·传》、《宛雅》、《乾隆志》
沈有则字士范，懋学伯子。少警颖，淹通经籍，娴六艺，下至骚赋楷隶靡不工。著《九边策要》诸篇，数十万言，悉经世巨务。沈氏累代簪缨，以理学世其家，有则所著皆有本之学。万历庚戌成进士，官行人，即疏请建储，词甚切。至壬子奉命使楚，兼奉母南归，次东平州。值母疾作不起，有则日夜泣不绝声，继卒于道，时年五十有三。有则生平性孝友，敦睦好施。著有《紫烟阁文集》。《乾隆志》
刘仲达字九逵，太学生。著《鸿书》一百八卷，凡二十有四类，顾起元序之曰：“总百代之秘文，搜二酉之佚典，采玉于山非悬藜无以结佩，漉珠于海非有月无以入怀。”一时类集未有或之先者。同上
钟震阳字百里。少孤贫，寄食舅氏郑世德。性癖古学，不屑屑经生家言。年及艾，犹困童子试。积岁馆谷尽购书还，寝食其中，不稍倦。崇祯庚午领乡荐，辛未登进士，是科程策半经其手裁，一时古学声噪京师。知山阴县，筑塘捍海，民便之。祠于海，部民碑焉。著有《偶居集》行世。子无瑕，详《宦业》。同上
汪念显字仲恭，庠生，文节八世孙也。博通经史百家言，试辄冠军郡邑。长如陈彦吾、姜孟颖，乡先达殷登瀛、詹沂、徐元太皆雅相器重。念显亦远大自期，杜门稽古终其身，未尝一至吏廷，有古高士遗风焉。有《语神编》、《世道忠言》二刻。同上
刘振字自我。少高尚，博学慷慨，善持论。尝纵游燕赵齐梁间，中原多故，范景文巡抚河南，振以布衣上书谈时事多中，甚见优礼，由是知名。寻返金陵，键户撰著，辑古今治乱得失，作《庙算》；采兵家言作《纬书》；又以明三百年实录藏馆阁者，旁稽野乘，裁以己意，仿《史记》述为本纪、志、表、列、传，自洪武迄万历，名曰《识大录》，计百余卷。范景文为南兵部尚书，每有大事多就咨访，及内召聘修《北工部志》，书成，会闯贼陷京师，未上，景文殉国，书散逸。乙酉疽发背死。振平生熟于掌故，所著述甚富，词章其余事云。子易，字望之，古义自好，博极群书。后徙居河南，著有《章甫集》二十卷，《拟骚》数卷。同上
俞绶字去文。壮谢诸生业，笃志古学，博览遐搜。居宣之西鸣，有小园，中为楼，聚所藏与所构典籍充其中，颜曰“父书楼”。为诗古文词不加点，长于叙事，得《史》、《汉》法。求者踵接，意到则置几园中花竹下，徐步微吟，茗饮数杯，立书十余纸。著有《涧影诗文集》六十卷。同上

〔国朝〕梅巨儒字闻。早弃举子业，尽读藏书，乃上溯羲轩，下迄近代，仿司马公《通鉴》目录、邵子《皇极经世》编年体，博搜慎讨，举要订讹，为《史鉴大事录》一书，又著《左传发明》，订正诸家诗古文辞百余卷。下帷精思，则累筑户，通食于牖，辄经时月。每岁除，家人陈设毕乃出。事孀母诚孝。邻人有鬻妻赎罪者，得巨儒倾囊获免。子，见《名臣传》。同上
唐允甲字祖命。幼时汤宾尹器之，留读园中，年十三文誉驰江上。崇祯末，金陵初建，议征江左巨儒充中书之选，阁臣高宏图首荐允甲为舍人，一时辞命多出其手。会权臣披剥善类，允甲遂遁迹溪山，息意仕进，以诗酒自娱。老年书法名海内，笺盈几，酒酣落笔，获者如拱璧。所著诗文数十余卷，周亮工、沈寿民、施闰章辈序之，倾倒备至。《宛雅》、《乾隆志》
戚懋字稚含。性倜傥，留心经济。崇祯间游都下，适司礼监王某奉命巡边，延为参谋。遍历酒泉、张掖等郡，凭吊山川，诗文盈箧。例三载复命，当授通判职，懋慨然曰：“因人受爵，志士不屑也。”弃归。应童子试，入泮，寻入浙幕。顺治初浙闽内附，懋以诸生授龙泉教谕，期年告归。隐于水阳西浒，足迹不入城市，日与唐允甲、袁友韩、李侠辈饮酒赋诗。老而诗益工，人以高达夫拟之。《街南文集》、《乾隆志》
梅士字象先，太学生。最淹洽，自汲冢、鲁璧、周鼓、秦碑以逮虫鱼、草木、地舆、医卜之籍，靡不穷究。尤豪于诗，有不平不与人较，时时寄咏以自寓。伯仲早世，抚诸孤煦煦若慈母。寻以兄子事冤系圜扉五年，尽鬻产以纾难，无几微怨怼。晚为潜山县丞，著《孤山》八集行世。子靓，字清老。好吟耽游，綦履所及，与一时名流赠答，悉自写性灵，不一语借人牙慧。所著有《风声集》、《客吟》、《卧吟》、《余吟》，共二十卷。《乾隆志》
孙竹字稚君。长于诗，雕刻奇创，类李长吉。出游，公卿间争为延誉。从弟给谏襄，每称其内行完备，惜无后。有《西湖蘧啸集》行世。从侄支芬，字昆孩，邑诸生。博极群书，诗文援笔立就，隶体尤工。同上
吴字若金，群庠生，孝廉伯敷子也。敷有行谊，淹经史，以父兼师。少英爽，与沈寿民齐名。吴中钱禧亟引重之，贻书于人，必称吴沈，无轩轾也。诗尤清拔，冲口而出，不见斧凿痕。著《浮筠轩集》。弟，字季野，邑诸生。甲申后谢举子业，壹意古文，力追周、秦、两汉以上。渺诡谲，变灭神奇，使人不见端倪，而折衷一轨于正列。有《梦华子集》四卷。从子谋公，字聪若。丁卯乡试第二，性简名淡，声利外似诙谐而守实介。不喜讲学浮名，尝曰：“高谈性命不如卑论人情，广结知交不如近恤乡里。”闻者服之。同上
张延世字子尉。七岁能吟咏，笃嗜诗古文词，长益肆力群籍，所学日富，而行谊甚高。幼失恃，孝事其父，父殁，哀毁几不胜丧。与异母弟同居，数十年无闲言。姊少寡，孤甫四龄，值兵乱，延世挈以远避，获保无恙。连试于乡，不得志，徜徉自适，所撰著不下数十种。以明经授宿松训道，年已老，犹日夕讲论不辍，问奇者趾相接。归。年八十四卒。族有一鼐者，亦好学能文，以诸生终。五经俱有注解，并散佚，惟存《春秋留传》十余卷。同上
</div>
    <div class="pagination">
<a href="宁国府志_page459.html">上一页</a><span>...</span><a href="宁国府志_page455.html">455</a><a href="宁国府志_page456.html">456</a><a href="宁国府志_page457.html">457</a><a href="宁国府志_page458.html">458</a><a href="宁国府志_page459.html">459</a><span class="current-page">460</span><a href="宁国府志_page461.html">461</a><a href="宁国府志_page462.html">462</a><a href="宁国府志_page463.html">463</a><a href="宁国府志_page464.html">464</a><a href="宁国府志_page465.html">465</a><span>...</span><a href="宁国府志_page461.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
