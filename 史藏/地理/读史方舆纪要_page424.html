<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 424 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 424 页/共 479 页</h1>
    <div class="content">
　　○大江在州西南。自奉议州流入境，又东入隆安县境。《志》云：州治西南有三索桥，即大江所经也。

　　○润山堡《图经》云：在州东。又州西有丹良堡。

　　果化州府西南三百二十里。西北至田州三百五十里，东北至归德州百里。

　　唐羁縻蛮峒地。宋为羁縻果化州，仍隶邕州。元属田州路。明初，属田州府洪武二年，土官赵荣归附，授世袭知州，以流官吏目佐之。弘治中，为田州所侵铄，改隶南宁府，仍以赵氏世其职。弘治十八年，改今属编户一里，秋米一百四十石。州今省。

　　忠州府西南四百余里。西至思明府百余里。

　　唐羁縻蛮地。宋置忠州，属邕州迁隆寨。元属思明路。明初，属思明府《土司考》：忠州土官黄姓，其先江州之族。明初，黄威庆率子中谨归附，授威庆江州，中谨忠州，各世袭。隆庆中，知州黄贤相与思明土官黄承祖争四都地，贤相擅命侵据，官兵讨擒之，因改州属南宁府，仍以贤相子有翰世其职。隆庆三年，改属南宁编户一里，秋米二百一十石，贡马。今仍属思明。

　　下雷州府西五百八十里。西北至镇安府百三十里，南抵太平府安平州界百二十里，西抵交趾界二百里。

　　唐羁縻蛮地。宋置下雷州。元因之。明初为下雷峒时州印失，因废为峒，属镇安府。嘉靖四十三年，改属南宁府《土夷考》：下雷峒长许永通，明初归附，调征有功，世袭峒长。嘉靖十四年，复得旧印，仍号下雷峒，后改今属。万历中，以地逼安南，升下雷州，授许应为土官，流官吏目佐之。万历十八年，升为下雷州编户一里，秋米百石。今省。

　　◇太平府西南至交趾界二百四十五里，南至江州界六十五里，西至龙州百八十里，北至向武州界三百里。自府治至布政司二千五十里，至江南江宁府六千九百八十里，至京师一万四百二十五里。

　　古南粤地。汉属交趾郡地名丽江。晋、宋以来，为夷獠所据。唐为羁縻蛮地《志》云：即西原蛮地也，隶安南都护府。其后，或臣或叛。宋平岭南，于左、右二江溪洞立五寨，此为太平寨与古万、迁隆、永平、横山四寨为五也。五寨各领州县溪洞，属邕州。元初，仍为太平寨，后改置太平路，控制左江州县溪洞。明洪武二年，改为太平府《土夷考》：元至正间，太平路为上思酋黄英衍所据，迁路治于驮卢村。洪武元年，归附，因改路为府，设流官知府统之，复迁府治于丽江。编户三里，秋米二千石有奇，领州四、县一，又羁縻州十四、县二。今仍曰太平府。

　　府内环溪峒，外达交趾，山川围绕，为西南之藩翰。

　　崇善县附郭。宋置羁縻崇善县，隶古万寨。元隶太平路。明洪武初因之，土酋赵氏世袭。宣德间，改流官。嘉靖十九年，迁入郭内。编户十六里。

　　○太平城今府城。一名壶城，以丽江自西北来经城南复折而东北屈曲如壶也。元末，徙治驮卢，在今城东北三十里。洪武初，复还旧治。六年，创筑府城，以砖。永乐六年，易以石。正德十四年，复修筑。隆庆六年，水泛城淹，旋复修治。万历三年，复营缮。旧有门五，正德末塞西南一门，今为门四。东、西、南三面皆据河为险。城周不及四里。

　　崇善废城府西北五十里。古名崇山。宋置崇善县，隶古万寨。元隶太平路。明洪武初，土官赵福贤归附，子暹袭。宣德间，暹叛，攻破左州，占据村峒四十余所，帅臣顾兴祖讨诛之，始改流官。嘉靖初，徙入郭内。今故址犹存。

　　○将军山在府城东。山势耸立，如武士然。或谓之衣甲山，今名文奎山。又金柜山，在府城东隔江，山形如柜，其中虚明，可容百人。○笔架山，在城东一里。其北曰{劳}山、筋竹山，上多产竹，故名。又城东三里曰蛾眉山，屹立云表。其并峙者曰白云山，方岩连亘，如玉屏然。有七洞相连，而白云最胜。其相近者又有尖峰，峰尖而秀，如卓笔然。

　　灯架山府北四里。高耸尖秀，望之巍然。又鳌头山，在府东北四里，屹立江心，形如砥主。其西即峨眉山也。每春夏，波涛冲激，有声如雷，俗名鸡笼山。《志》云：城北三里有石门，其石突立江上，中通如门。又有感谷，在城西北一里，上有进宝石，下瞰江流，状如石阙。

　　青连山府北十里。山势绵亘三百余里，峰峦纷列，青翠相连。其阳青山岩，高阔深邃，奇胜不一。岩中之土可以煎硝，郡人取之。又北四十里曰盘环岭，纯土可耕，望见太平、安平二州，一名望州岭。

　　崇官山旧县北二里。县因以名。或云即古崇山，舜放兜处，传讹也。《一统志》旧县南二里有环岭，盖即盘环岭矣。

　　○府前江在府城南，即丽江也。亦曰左江。发源交趾界广源州，合七源州之水，历凭祥州、思明州、龙州、下冻州，会崇善县水，经府城西，环绕城南而东北出，历左州、思同州、陀陵县、罗阳县诸境，又南入南宁府界，至合江镇，与右江俱入于郁江。

　　旧县江在府西北。一名崇善江。合思城州、太平州诸水，流经故县北，又东南入于丽江。《志》云：旧县东又有崇善水，出崇官山，与崇善江合流。

　　龙马泉在府治南。水色清碧，南流入丽江。又有广济泉，在青连山北。《志》云：泉在府北二十里，皆有溉田之利。

　　○壶关府北三里。府城三面临江，惟北通陆，江流屈曲，形如壶口。正德三年，置关于此，用石筑，东西跨河，为城北之保障。关外一里有陇口岭，与关城为唇齿。又有保障关，在府东北四十里。○威震关，《志》云：旧在衣甲山下，一名伏波关，相传马伏波征交趾时所筑。又旧有南关，近交趾界。今皆废。

　　府前渡在城南。一名南门渡。自府境达思明府思陵州、上思州、忠州、江州之路，皆出于此。又有归龙渡，一名中渡，在府城东。又城西有上郭渡，城东南有下郭渡。皆丽江津口也。○左江驿，在府城东南，与下郭渡相近。

　　附见：

　　守御太平后千户所在府治东。洪武五年建，隶南宁卫。

　　左州府东北百里。东至永康州百里，南至江州八十里，东北至万承州五十里。

　　旧蛮峒地古名左阳。唐置羁縻左州，隶邕州都督府。宋仍曰左州，隶古万寨。元改今属。明初，亦为羁縻州《土夷考》：洪武初，土官黄胜爵归附，世袭知州。天顺中，以争袭相仇杀。成化中，始改流官。弘治、正德中，余党屡作乱，皆讨平之。成化十三年，改同正州，仍属太平府编户四里，秋米二百三十石有奇。今因之。

　　○左州旧城在州东十五里，地名龙村。正德十三年，迁于古榄村，即今治也。有土城，周四里。

　　○金山州西北二里。有通幽岩，奇峰错峙，怪石环列。稍北有流霞峰，最高，登之则八表在目。又有双清、独秀诸峰，联络环向，亦州之胜概也。又银瓮山，在州西五里，临江，上有洞。又州西南有华父山，泉石甚胜。《志》云：州南门外有天登山，两山峙立，言其高可登天，故名。

　　云岩山州东南二十里。岩有二层，平广如一，一名云洲山，亦名落城岩。又传感山，在州东南八里之布亮村，奇峰对峙，一水中流，水隔处架槎以渡，岩洞泉石，类皆幽胜。○柏岭，在州南三里，一名北山岩，中虚敞，可容百人。

　　○丽江在州南。自府东流入境，又东入思同州界。州治南又有桥龙江，源出陀陵县之三清山，西南流合诸山溪水，经龙、光二村，环州治而南入丽江。

　　龙泉州东二里。高山连络，一石卓峙，泉涌其下，四时不竭，汇而为池，北流合于桥龙江。州民引流灌溉，凡数百顷。

　　○驮朴驿在州东沿江村。《志》云：州东境有龙头隘，旧设以防陀陵盗贼出没；南有怀拔隘，旧防江州、新宁流盗攻劫。今皆废。

　　养利州府北百五十里。西至思城州界二十里，东至全茗州界三十里，北至龙英州六十里。

　　旧蛮峒地古名历阳。唐置羁縻养利州，属邕州都督府今《唐志》不载。宋属太平寨。元隶太平路。明初，亦为羁縻州《土夷考》：洪武初，土官赵日泰归附，世袭知州。宣德三年，其裔赵文安侵掠邻境，服辜，因改流官。宣德七年，改同正州，仍属太平府编户二里，秋米一百四十八石有奇。今仍曰养利州。

　　○养山州西北三里。绵亘甚远，苍翠蓊蔚，州盖以此山及利水名。又西四里有金马山，玲珑耸峙，为州之胜。○武阳山，在州东三里，有武安洞，武阳水出焉。《志》云：州治南有古嵩山，州治西又有小印山。两山相望，仅隔一里。

　　○通利江在州北。自龙英州流入界，又西南入崇善县界合崇善江。○利水，在州西一里。《志》云：源出思城州，东流入境，合于通利江。

　　武阳水在州南。源出武安洞，洞中水滴成溪，亦曰洞溪，西南流至州南，有瀑布泉流合焉，下流亦汇于通利江。溉田甚广。

　　永康州府东北二百里。西至左州百里，南至思同州六十五里，东北至南宁府隆安县百里。

　　旧蛮峒地古名康山。宋置永康县，属迁隆寨。元隶太平路。明初因之《土夷考》：洪武初，土官杨荣贤归附。成化八年，其裔杨雄杰纠合峒贼劫掠宣化县，总兵赵辅讨诛之，因改流官。万历二十八年，升县为州，仍属太平府编户一里，秋米四十石有奇。今仍曰永康州。

　　○净瓶山州东二里。平地突起一峰，如瓶立。又州西北有凤凰山，西有白虎山。

　　○驮排江在州西。山溪诸水汇而为江，南流至罗阳县境，下流入于丽江。○绿瓮江，在州西南。源出州北绿氵空山，西南流合思同、罗阳诸水入于丽江。

　　上石西州府西南三百三十里，东至思明府百五十里，西至交界百三十里。

　　古蛮峒地。唐置羁縻石西州，属邕州都督府。宋初因之。嘉间，改为上石西州，属永平寨。元属思明路。明初，并入思明府。永乐二年，复置《土夷考》：上石西州土官赵姓，明初归附。既而更赵、何、黄三姓皆绝，始改流官。成化中，知州殷舆为土人毒死，厥后莅职者多寄孥于太平，承使令之乏而已，其州地则为思明土酋黄氏所据。嘉靖中，州虽属官，而莅职者旷废如故。万历十九年，知州孙继先复新州治，赫然更始，既而复为蓁莽。论者谓以土官辖流官，事体非便，乃改今属。万历二十八年，改属太平府编户一里，秋米三十石。州今省。

　　○古望山在州北。山势嵯峨，可以望远。又白马洞，在州南三十里，中甚宏敞。

　　○明江在州东。自思明府界西北流经此，又西北入龙州境，注于丽江。

　　太平州府西北八十里，东至左州九十里，东北至养利州百二十里。

　　旧蛮峒地古名瓠阳，即西原农峒地也。唐为羁縻波州地，属邕州都督府。宋为太平州《宋志》不载。或曰即西农州，隶太平寨。元隶太平路。明初因之《土夷考》：洪武初，土官李以忠归附，世袭知州，设流官吏目佐之，后属太平府编户四里，秋米二百三十九石，贡马。今仍曰太平州。

　　○龙蟠山州西二里。以山势盘绕而名。又州东有坡高山，绵延昂耸。○板栈山，在州南里许。州北又有岩傍山。《志》云：州治以四山环绕，称为形胜。

　　○逻水在州西。自南宁府下雷州发源，东南流入境，环绕州治。又有陇水，自安平州发源，东南流入境。又教水，自思城州发源，南流入境。俱合于逻水，三水同流，经崇善县入于丽江。
</div>
    <div class="pagination">
<a href="读史方舆纪要_page423.html">上一页</a><span>...</span><a href="读史方舆纪要_page419.html">419</a><a href="读史方舆纪要_page420.html">420</a><a href="读史方舆纪要_page421.html">421</a><a href="读史方舆纪要_page422.html">422</a><a href="读史方舆纪要_page423.html">423</a><span class="current-page">424</span><a href="读史方舆纪要_page425.html">425</a><a href="读史方舆纪要_page426.html">426</a><a href="读史方舆纪要_page427.html">427</a><a href="读史方舆纪要_page428.html">428</a><a href="读史方舆纪要_page429.html">429</a><span>...</span><a href="读史方舆纪要_page425.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
