<!DOCTYPE html>
<html>
<head>
    <meta charset="UTF-8">
    <title>福州府志乾隆本 - 第 323 页/共 388 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>福州府志乾隆本 - 第 323 页/共 388 页</h1>
    <div class="content">　　[HT5H]彭　亿　字宋延，闽县人。绍兴中，知尤溪，明敏有干才。建县治，徙县学，增置学田。邻封盗起，民多流窜，亿募精兵固守，士民祠祀之。《闽书》
　　王　纯　字长紘，闽县人。绍兴中，知崇安县，摘发奸伏，吏惮其明。他日，数一吏罪过，吏惧，赂庖人置毒炊饼中，食未毕，亟入廨仆地。卒后二日，神附婢体，踞榻坐，请丞、簿、尉至，斥吏，杖数之，曰：“诸公皆在，好启吾棺。”吏与庖人皆伏辜，邑人哀祠之。[HT6SS]《闽书》
　　叶　绾　闽县人。绍兴十七年，知龙泉，令行禁止，讼牒至庭，烛见诚伪，委曲开谕，晓之以理。习俗好争，教以惩忿息怒，全身养生，率多感化。《闽书》
　　童居明　闽县人。没于王事，诏赐一子出身，本州以子颖闻。颖，后举进士，终职方员外郎。《闽书》
　　周　勣　闽县人。张浚帅福建，辟为幕官。时赵鼎贬潮州，人莫敢相顾，勣独沿檄往明州，为挈官，寓居福之外邑，坐贬封州。《闽书》
　　林　采　字伯玉，闽县人，淳熙中，知遂昌。始至一新学舍，请还赡学金于郡，括匿税田于乡以廪士，旬有课，季有考，学者翕然向风。核隐户，定税名，置都籍，事无不举。[HT6SS]《括苍汇纪》
　　柯春卿　福州人。淳熙间，宰宜春。吏事精明，剖决不倦，太守张杓雅器重之。迁邑庠于秀江北，后倅大府，亦著能声。《江西通志》
　　吴季发　字宗勤，闽县人。与伯兄起岩同领淳熙乡荐。初为司户参军，籍籍著声。历秘书省正字，秘书丞，天章阁侍制兼右司谏。喟然引退，曰“亲没国危，奸邪据位，窃禄不去，宁无愧乎？”遂上章引退，终身不出。纂《闽书》、正德《府志》。
　　郑　湜　字溥之，闽县人。乾道二年进士。光宗初，为秘书郎，因转对旨，乞“尽事亲之道，以全大孝，严家法之义，以正内治，明教子之方，以隆基本。”又乞“节燕饮，约用度，亲正人，勤省览。”庆元初，为起居郎，权直学士院。赵汝愚罢相，湜草制，有“持危定倾，任忠竭节”等语。韩侂胄以其无贬词，恶之，出知福州坐免。后为刑部侍郎，入伪学党。卒，谥文肃。《福建通志》
　　郑昭先　字景绍，闽县人。淳熙十四年进士。初授浦城主簿，闻朱子讲明濂、洛之旨，遂往游朱门。秩满之京，谒丞相葛邲，曰：“君浦城郑主簿耶？击贼不受赏，吾闻名久矣。”擢知归安，累官左司谏议大夫，知枢密院事，兼参知政事，进右丞相，辞不拜。立朝累有奏疏，言皆切直。居政府沉厚镇静，以爱护人才，振拔淹滞为已任。景献太子薨，议建储，昭先请以仁宗为法，上意乃决。会旱灾求言，同列有欲罪上书者，昭先曰：“求言岂可以直而罪之？”人称其得大臣体。卒之夕，有星坠于故居，谥文靖。有《日湖遗藁》五十卷，真德秀序其“不事刻画，而敷膄丰衍，似其为人。”《闽书》、万历《府志》合纂。
　　许应龙　字恭甫，闽县人。嘉定元年举进士，调汀州教授，累迁太学博士。时李全、时青辈归附，应龙入对，有“艹弁蜂是惩，养虎遗患”之说，后皆如所言。迁国子博士，国子丞，宗学博士。理宗即位，首陈正心为治国，平天下之纲领。再迁著作郎，丐外，知潮州。盗陈三枪起赣州，出没江、闽、广间，势炽甚，而盗钟全相扌延为乱。应龙亟调兵分扼要害，明间牒，守关隘，断桥开堑，斩木塞涂，艹鬼补亲兵，日加训阅。既而横冈、桂屿相继以捷闻，招捕司遣统领官齐敏率师由漳趋潮，截赣寇余党。应龙谕敏曰：“兵法攻瑕，今钟寇将穷，陈寇猖獗，若先破钟，则陈不战擒矣。”敏惟命，于是诸寇皆平。端平初，召为礼部郎官，兼荣文恭王府教授。力辞，迁国子司业，兼权直舍人院，迁国子祭酒，摄侍右侍郎，兼学士院权直。是日，罢郑清之，乔行简制应龙所草也。拜端明殿学士，签书枢密院事，累辞，会正言郭磊卿有论疏，以端明殿学士提举洞霄官。卒，年八十有一，赠资政殿学士，银青光禄大夫，谥文简。应龙不躁不竞，不激不随，不妄荐士，而亦无伤人害物之事。潮州之治，最可纪也。《宋史》
　　陈公益　字谦父，闽县人。嘉定元年进士，累官兵部侍郎兼侍读。绍定六年，御经筵，诏以御制“敬天法祖事亲齐家”四十八条，宣付史馆，公益等撰述箴辞，附各条之下，揭于缉熙殿，朝夕省览。正德《府志》
　　陈　逵　三山人。嘉定间，知遂昌，首谒学官，引试士子，一时士风丕变，囹圄空虚。既去，民绘像立祠祀之。崇祯《处州府志》
　　陈　岳　字伯咨，闽县人。嘉定间，守恩州，拊循劳来，御民以诚。有死丧不能葬者，作两义冢，别男女瘗之。以荐，擢本路提刑。《闽书》
　　赵思懿　闽县人。宁宗时，知道州。振顽俗，戢吏奸，期月百废具兴。宁远民困弊望治，为之兴利除害。民祠之九疑庙西，碑于永福齐云之阁。《闽书》
　　林光裔　福州人。嘉定十二年知宁都，周知民隐，举行荒政。邑俗多溺女，光裔储米为举子仓，积俸为举子钱。贫民生女者，邻里以闻，先给钱米养产母，阅月，抱女至庭验视，则月给米三斗，至周岁而止，行之数年，全活甚众。《江西通志》
　　赵纟川夫　福州人。嘉定十三年，宗子正奏。绍定四年，以赣尉摄宁都县。时石城寇黄元仲僭号狂逞，纟川夫葺城濠为守御计。贼围城，登台射之，稍退，率兵逐北，遂禽元仲，脔于市。明年还职，父老磨石纪其功。寻知本县，在任能声益著。《江西通志》
　　戴　翼　字汝谐，闽县人。绍定中，摄南康事，鼎创城壁，两新县治，政绩彰闻，迁知邕州。《闽书》
　　陈希讠黾　闽县人。绍定中为广昌令，听讼理财，谈笑整办，百废具举，民不知役。万历《府志》
　　黄　山成　闽县人。绍定中，知南雄州。政先教化，尤重表扬忠节。久旱祷雨，历三昼夜，岁以大稔。秩满，迁广东提举，奏蠲本州岁上供银三千余，民祠祀之。《闽书》
　　王治雍　闽县人。官剑浦丞，勤恤民隐，廉声大著。子光大，丞仙游，亦以清白著。弟介雍，任光泽丞，刻志励操途遇穷民，解衣给之，及去任，挈一袱徒步归。《闽书》
　　潘　牥　字庭坚，福州人。端平二年，策进士，牥对曰：“陛下承休上帝，皈德匹夫，何异为人子孙，身荷父母劬劳之赐，乃指豪奴悍婢为恩私之地，欲父母无怒不可得也。”又曰：“陛下手足之爱，生荣死哀，反不得视士庶人。如此一门之内，骨肉之间，未能亲睦。是以僮仆疾视，邻里生侮。宜厚东海之恩，裂淮南之土，以致人和。”时对者数百人，庭坚语最直。会殿中侍御史蒋岘劾方大琮、刘克庄、王迈并诬牥，调镇南军节度推官、衢州推官、历浙西提举常平司，迁大学正。旬日，出通判潭州。日食，应诏上封事，曰：“熙宁初元日食，诏郡县掩骼，著为令。故王一坏浅土，其为暴骸亦大矣。请以王礼改葬。”又移书丞相游似申言之，似申善其言，方将收用之，而牥卒。牥所为文，脱去笔墨蹊径，廷试策传京师纸贵，识者皆曰：“子韶，龟龄辈人也。”所著有《诗集》、《古乐府》。《宋史》参正德《府志》
　　朱　挺　字烈仲，闽县人。端平中，知循州，行乡宾举课试，首先风教申明节制。适外寇经循，遣兵捕绝之。《闽书》
　　彭彦坚　字图器，闽县人。端平中，知循州，省檄敷籴，彦坚请减五千斛，转输之费不及民。捐钱数十万，作新学舍，且蠲佃丁困夫役者五十余家，隶学宫营缮。其去也，士民相与祠焉。《闽书》
　　郑良臣　闽县人。淳祐二年知潮州。民苦白丁钱，据籍取办，虽死徙不得蠲豁，良臣更籍之，增置田租于学宫及韩山书院，为养士费。《闽书》
　　黄　唐　字雍甫，闽县人。为考功郎。韩侂胄为其父请谥，唐不肯复议，遂辞官。万历《府志》
　　陈　登　闽县人。淳祐间，知新昌县，镇之以静，抚之以宽，有岂弟之风。逾年，政清讼简，民怀其惠。万历《府志》
　　吴秀发　字宗鲁，闽县人。宝祐元年进士，判饶州。政务便民尤留意平狱讼。出犯罪吏民，给以农具，使耕种，凶岁赈给，饥民全活甚多。元兵南寇，疏论屯田战守之计。后以功进中散大夫、光禄卿，加松江制置，仍前判州事。正德《府志》
　　陈　琥　字少严，闽县人。宝祐元年进士，为南丰令。临政惟痛绳群吏，尝曰：“民不得安者，吏为之蠹也。”取吏之巨猾曰三陈者，断手足以令，于是群吏股栗，百姓欢呼。有问者，曰：“公以恕斋自号而竟不恕，何也？”对曰：“吾恕于民耳，吏可恕乎？”识者以为名言。同郡赵以孚，字用甫。宝庆初，亦令南丰，承严密之后，一以儒雅宽大，抚柔其民，崇学校，简刑役，邦人亦怀之。万历《府志》
　　林潮孙　字伯凤，闽县人。宝祐间，令建宁。莅事精勤，深达民隐。邑乡饮酒礼久废，潮孙复举行之。《闽书》
　　王光亨　字汝通，闽县人。官袁州司务，蔬粝自给，不取一钱。《闽书》
　　[HT5H]王　勋　字克壮，闽县人。景定进士，官乐昌令。心澹欲寡，遇事剖决若流，久之公庭晏然，日焚香读书而已。秩满去，或问舟人何所载，曰：“吾贩一船清耳！”万历《府志》
　　林　畔　闽县人。景定二年，以太常丞摄惠州事。尝察盗，得其情，谕之曰：“人性未尝不善，汝亟自新。”因遗钱三缗，释之，盗感泣。自是境内无盗。《闽书》
　　王霖龙　福州人。景定五年，任浦江知县。奉公勤政，修坏起废，有兄弟讼者，霖龙愀然曰：“是明伦之化未孚也，令与有责。”乃授以《孝经》，朝夕诵习，由是感悟，和好如初。远峤村氓，久不输赋，霖龙移文呼之，氓欣然相率拜庭下，曰：“吾侯清声稔矣，何幸得亲见耶？”悉完积负。后转奉议郎。《东阳续志》
　　林稼翁　闽县人。德祐中，以荐辟授广东盐运司奏差。恭而有礼，才德著闻。《闽书》
　　洪振龙　闽县人。尉建宁，刚明难犯。县有大辟，令欲贷之，振龙不可，竟直其狱。所至屏绝馈送，鸡犬不惊。《闽书》
　　曾　噩　字子肃，闽县人。初尉上高，有声。后知潮州，与丁允元、陈宏规前后称贤守。官终大理寺正。《闽书》
　　王孔硕　闽县人。任洽江尉，以儒学饬吏，廉明刚正。《闽书》
　　李大训　字君序，闽县人。父士龙，仕至直秘阁，以老居里中，后生师之。大训初丞庐陵，历知安远、龙泉二县。在倥偬中，力于事功。再知归善，以安静修礼教为务。所至称廉勤整辨，论者谓其“儒而不腐，吏而不俗”云。《闽书》参正德《府志》
　　林　谷　字声之，闽县人。家泉州，知上虞县，通判严州。以倪思荐，召审察。时权臣专国，有欲媚之者，挽谷输金为寿。谷叹曰：“资生攻苦，俸钱尚不敢多取，焉有以奉权要？若然，审察饵我耳！”径注潮州通判归。谷善审讼，或疑其以数钩索，笑曰：“吾临事无私心。”子灏，知宁化县。《闽书》
　　　　元
　　卓　琰　闽县人。至大四年，教授宁波。积学工文，作新启迪，寒暑不懈。《闽书》
　　赖天赋　闽县人。至正中举人，任兴宁簿。县有贼屯兵龙母砦，出与战，败绩，贼追执之，不屈死。《闽书》
　　　　明
　　赵　明　字景纯，闽县人。洪武中，由国子生拜监察御史，与同列七人俱忤旨，处以大辟。明独以状貌英伟，特赦为民。三十一年，以荐授闽清县学训导。永乐初，擢知上饶县。乞仍旧职，以便养亲，不许。既抵任，悉心民事，正风俗，革吏弊，均赋役，息盗贼，治声茂著。在官三载，日惟二食。及卒，衣笥中余白金一两，邑人哀之，如失父母，立庙祀焉。[HT6SS]《明人物考》
　　林　基　字孟高，闽县人。幼嗜学，践履笃实，乡邦推重。洪武初，聘为连江训导，师道甚严，施教有方。寻有荐于朝者，太祖亲试问之，基对有忠谠言，超授吏部员外郎，数论国家大计。时妻子皆留于家，惟从学陈、邵二生及一仆随寓。未几，为同官所累，下狱。基，恐祸不测，乃抽簪刺腹而死，时年方三十。正德《府志》
　　陆维远　福州人。由人材，洪武初，任象山县丞。十年，莅政严肃，处已廉洁，吏民畏惮，目为铁面，卒于官。《宁波府志》
　　胡　龙　闽县人。洪武戊辰进士，任星子知县。廉勤公正，蔬食布衣，除革吏弊，民深德之。擢监察御史。《江西通志》
　　黄　泽　闽县人。永乐十年进士，擢河南左参政。南阳多流民，拊循使复业。尝率丁役至北京，周恤备至。久之，调湖广。仁宗即位，入觐，言时政，多见采纳。宣宗立，下诏求言，泽上疏，言“正心恤民，敬天纳谏，练兵，重农，止贡献，明赏罚，远嬖幸，汰冗官”十事。其言“远嬖幸”曰：“刑余之人，其情幽阴，其虑险谲，大奸似忠，大诈似信，大巧似愚。一与之亲，如饮醇酒，不知其醉，如噬甘腊，不知其毒。宠之甚易，远之甚难。是以古者宦寺不使典兵干政，所以防患于未萌也。涓涓弗塞，将为江河。此辈宜一切陈远，勿使用事。汉唐已事，彰彰可监。”当成祖时，宦官稍稍用事，宣宗寝以亲幸。泽于十事中，此为尤切，帝虽嘉叹，不能用也。其后设内书堂，而中人多通书，晓文义，宦寺之盛，自宣宗始。宣德三年，擢浙江布政使，复上言平阳、丽水等七县银冶宜罢，并请尽罢诸坑冶，语甚切，帝叹息，曰：“民困若此，朕何由知？遣官验视，酌议以闻。”泽在官有政绩，然多暴怒，盐运使丁钅兹不避道挞之，为所奏，巡按御史马谨亦劾泽。九载秩满，自出行县，敛白金三千两偿官物，且越境过家，遂逮下狱。正统六年，黜为民。初，泽奏金华、台州户口较洪武时耗减，而岁造弓箭如旧，乞减免，下部议得允，而泽已罢官逾月矣。《明史》
　　[HT5H]吴　颖　字克怀，闽县人。永乐初，授全椒教谕。善形家言，筑文笔峰，卒致飞语，祸不测，乃率诸生登明伦堂，曰：“始祸者予也，予死，若等获生矣。”遂自缢。诸生王冕等为卜葬南山之阳。《江南通志》
　　林　真　字汝实，闽县人。永乐三年举于乡，以杨荣荐，迁庶吉士，入经筵侍书，授慈溪县。上书言时事，成祖嘉纳之，赐白金、文绮、鞍马。时妖贼龚伯谅词连无辜甚众，真辩释八十余人。丁艰，服阕，补江宁令，旋改宜兴。以勤劳卒于官。万历《府志》
　　[HT5H]林　硕　字茂宏，闽县人。永乐壬辰进士，拜监察御史，出按山东。宣德初，按浙江，毅然负澄清志，寻迁浙按察使。时，中官裴可烈为奸，硕将绳以法，可烈怒诉于上，诬硕毁诏书，被逮至阙，言：“臣前为御史，官七品，今擢按察使，官三品。臣惟恐不能报上恩，实无诽谤语。小人不便，欲去臣，唯陛下裁夺！”上动容，曰：“朕固未信，是以面问汝。”即命释之，复其官敕，切责可烈。硕忤左右，处雷霆下，卒能自直，士论壮焉。在浙久，人怀其惠。正统三年，误引赦例出入死，佥事耿定劾之，逮讯还职。官终广东布政使。《明史》
　　郑　珞　字希玉，闽县人。永乐乙未进士，选庶吉士，授刑部主事。宣德中，擢宁波知府。中官裴可烈以公事至郡，贪暴不法。珞上其罪状，诏置可烈于法。未几，丁内艰归。适海寇为患，郡民千余人上疏乞留，诏夺情起之。珞辞不巳，既复任，黜脏吏，抑豪强，令行禁止，发奸摘伏，治绩为两浙最。满秩，升浙江布政司左参政，未上，卒于家。《明人物考》
　　刘　麒　字伯祯，闽县人。永乐乙未进士，授御史。宣德初，知南康府，作兴士类，勤课农桑，政治聿兴，士民爱戴之。《江西通志》
　　叶　光　闽县人。由明经为南海县簿。莅政初，每事逊于尹，及摄邑篆，以廉明称，吏不敢欺。民歌之曰：“南海簿，性不贪。百鸟凤，人中难。”万历《府志》
　　林元美　名镠，以字行，闽县人。永乐中，登进士第。宣德中，授上犹知县。邑土田硗瘠，民贫无以供赋税，元美请于朝，核其无田及有田而污莱者，悉蠲之。邑人旧鲜知学，元美政暇，辄集序庠弟子员，亲为讲经，科第始不乏人。山峡中有盗，时出剽掠，元美抚以恩信，后皆向化。正统中，擢宁海知州。州置两卫武职，习为民害，元美密条其不法以闻，绳之，其害遂戢。有二僧至境，以术惑众，执而讯之，乃他郡越狱盗也，人以为神。值岁旱蝗，躬巡历赈恤，复奏减其赋。天顺初，授抚州知府，年六十致仕。成化初，诏进阶亚中大夫。[HT6SS]《分省人物考》子瀚。
　　瀚　字亨大。成化二年进士，改庶吉士，授编修，再迁谕德，请急归。弘治初，召修《宪宗实录》，充经筵讲官，稍迁国子监祭酒，进礼部右侍郎，掌监事如故。典国学垂十年，馔银岁以百数计，悉贮之官，以次营立署舍，师儒免僦居，由瀚始。历吏部左右侍郎。十三年，拜南京吏部尚书，以灾异率群僚陈十二事。御史王献臣自辽东逮下诏狱，儒士孙伯坚等夤缘为中书舍人，瀚疏争，忤旨，乞罢，不许。已，奏请“重根本：曰保固南京，曰佑启皇储，曰抚绥百姓，曰增进贤才。”正德元年四月，吏部尚书马文升去位，言官邱俊、石介等荐瀚，帝用侍郎焦芳，乃改瀚南京兵部，参赞机务。命未至，瀚引疾乞休，因陈“养正心，崇正道，务正学，亲正人”四事。复诏慰留。时灾异数见，瀚及南京诸臣，条时政十二事，语涉近倖，多格不行。瀚素刚方，与守备中官不合，他内臣进贡，道其地者，瀚每裁抑之，遂交谮于刘瑾。会刘健、谢迁罢政，瀚闻太息言官戴铣等，以留健、迁被征，瀚独赆送，瑾闻益恨。明年二月，假铣等狱词，谪瀚浙江参政，致仕，旋指为奸党。瑾诛，复官，致仕。予月廪，岁隶如故事，寻命有司，岁时存问。瀚为人谦厚，而自守介然。卒年八十六，赠太子太保，谥文安。子九人，庭□、庭机最显。《明史》
　　庭□　字利瞻，瀚次子。弘治十二年进士，授兵部主事，历职方郎中。吏部尚书张彩欲改为御史，固谢之，乃以为苏州知府。频岁大水，疏请“停织造，罢繁征，割关课，备振再上，始报可，迁云南左参政。正德九年，以父老乞侍养。时子炫已成进士，官礼部主事，亦谒假归。三世一堂，乡人称盛事。嘉靖初，父忧，服阕，起官江西，历湖广左右布政使，举治行卓异，擢右副都御史，巡抚保定诸府。历工部右侍郎，应诏，言郊坛大工，南城西苑，相继兴作，请以俭约先天下。又因灾伤，乞撤还采木、烧造诸使。进左，拜尚书，加太子太保。时帝方大兴土木功，庭□所规画多称意。会诏建沙河行宫，庭□议加天下田赋，为御史桑乔、给事管见所劾，乞罢归。卒，赠少保，谥康懿。《明史》
　　庭杓　字利高，瀚子。以荫入太学，授南都事，升经历、庆远知府。出牧远方，能以清静宜民。满九载，将赴吏部，卒于途，行李萧然，庆远民思而祀之。旧《福建通志》
　　庭机　字利仁，瀚季子。嘉靖十四年进士，选庶吉士，授检讨，迁国子司业。严嵩用事，士争附其门，庭机寓与邻，未尝私谒。历南祭酒、太常卿、工、礼二部侍郎。在南十年，铨部每有推毂，嵩辄挤之。嵩罢，始晋南工部尚书。穆宗即位，改礼部，俱官陪京。时子燫已为祭酒，遂上疏乞归。先是振武营兵变，戕杀兵部侍郎黄懋官，人心汹汹，庭机时为工侍摄篆，持大体不苛，饷以时给，乱遂弭。工部岁供内府，费钜万计裁其滥溢，中贵人敛手。性廉静，不近名，内行修饬，自奉如寒士。卒年七十六，赠太子太保，赐祭葬，谥文僖，有《世翰堂稿》。子燫、烃。《明史》参《福建通志》
　　炫　字贞夫，庭□子。正德甲戊进士，授礼部主事。嘉靖初，以议大礼忤执政，家居。炫，才识通敏，诗文富丽，宾客填门，朝夕觞咏，与邑士袁达、张万里相赓和，每一篇出，人传诵之。后，起官至通政司参议。子世璧，自有传，见《文苑》。万历《府志》
　　燫　字贞恒。嘉靖二十六年进士，选庶吉士，授检讨，充景恭王讲读官。时严嵩专轴，燫，不与通。会景恭王之国，嵩欲改燫长史，遣人谕意，燫弗顾。嵩败，累擢洗马兼侍讲，分校《永乐大典》，纂修《承天大志》，升祭酒。书成，加太常卿，仍管国子事。隆庆改元，擢礼部右侍郎，兼学士经筵讲官。中官奏修九陵，燫奉旨往勘，还奏惟长陵应修，省费数万。属边警，条上备边七事，改吏部右侍郎，仍日讲前后经筵，多所规讽，首相徐阶甚倚重之。俄调南京吏部，署礼部事。魏国公徐鹏举废长立幼，燫持不可，竟封其长邦瑞。万历改元，进南工部尚书，改礼部，以母丧归。燫立朝，议论风采倾一时，与张居正同为徐阶所知。及居正在政府，遂谢不见，为所挤。衣布蔬食，斋居一室，问业之屦，常满户外。母丧服阕，以父庭机笃老，侍养家居七年，先父卒，赠太子少保，赐祭葬，谥文恪。明代三世为尚书，并得谥文，林氏一家而已。所著有《学士集》、《经筵讲章》。子世言、世勤。世言，字天迪，官户部员外，诗词清丽，有《丛桂堂集》。世勤自有传，见《孝义》。《明史》参《福建通志》
　　烃　字贞曜。嘉靖四十一年进士，授户部主事，转员外郎。严嵩执政，请告里居数载。隆庆初，补驾部员外郎，去烙马之弊，迁库部郎，出守日于江。加意抚循，属邑输赋，以县封识，转文解省，不觅一钱。听断敏决，郡中谓之林一升。以母艰，归补苏州知府。时张居正夺情，迎母之京，道出姑、熟，烃不为礼，入觐，未尝至其门。寻迁粤西副使，值兄燫卒，请急归养。久之，起兵备三衢，转参粤藩，所至有声。擢太仆少卿，因灾异，极陈矿税之害，请释逮系诸臣，不报，随请假归。起南太仆卿，转大理，迁刑部侍郎，晋南工部尚书。累疏乞骸归。烃，为人襟度高旷，而持政不阿，有难进易退之节，孝友之行，通于神明。家世词臣，文学冠冕海内，而博综不倦，虽奕叶贵显，清约不异韦布。年七十七卒，所著有《覆瓿》诸集。《明史》参《福建通志》
　　翁　瑛　福州人。幼聪敏，四岁能诵古诗，丁酉荐于乡。洪熙乙巳，瑛得仁化教谕，以兴起文教自任，日进诸生讲学其中。时邻近失火，势将入学舍，东北风急，瑛稽颡吁天，俄风返火息，得不焚。遭外艰归，卜葬父于石廊山。山多虎，且阴雨浃旬，人无所用力，瑛号泣祷于天，明日雨止，虎亦敛迹，人谓孝感所致。服满，典教桐乡。时桐乡新置县，未有庙学，瑛度地鸠材，始作之，又以内艰归。正统丙辰，升国子助教。帝视学，谒先圣，明日入谢，各赐衣一袭，锡宴于奉天门，瑛雍容进退，动中礼度。四月，升翰林检讨。《分省人物考》
　　陈叔刚　名枨，以字行，闽县人。永乐辛丑进士。宣德初，拜监察御史。严重不苛，预修《太宗、仁宗实录》，迁翰林修撰。未几，丁内艰，庐于墓侧，哀毁逾礼。服除，修《宣宗实录》，充经筵讲官，寻升侍读，以父病，乞归省卒。叔刚性温雅忠厚，以文行推重于时，有《絅斋集》。《分省人物考》弟叔绍，子炜。
　　叔　绍　名振，以字行。精《春秋》学，少无宦情，刘忠愍球与其兄叔刚善，劝之仕。补博士弟子员，三十矣。正统乙丑举进士，选监察御史。景泰初，朝廷多故，台中建白弹击，皆叔绍率先，擢湖广副使。叔绍有孝行，母病尝粪以验差剧。叔刚没，孤炜甫十岁，叔绍抚成之，闽人至今称焉。《列朝诗集》
　　炜　字文耀，天顺庚辰进士。成化初，选监察御史。炜风格峻整，正直宽平，号敢言。锦衣指挥使门达恃宠干政，屡起大狱。炜疏其诸奸利状，上投达岭表，中外快之。命按南京，给事中王徽因论大学士刘吉外迁，炜特疏论救，帝意稍解，由是直声大震。改督学北畿，迁江西副使，历按察使、右布政。江右俗素喜讼，炜屡拆疑狱，得其情，赴炜诉者，人人以为不冤。有盗越狱，同僚欲罪守卒故纵，当死二十七人，炜不可，竟从减论。弋阳、乐平二邑人争陂，久不决，炜为权其利，乐邑民得决水溉田万余亩，而代弋阳输赋，二邑人咸便之。寻转浙江左布政使，未上，卒于官。惠安彭韶尝称炜“有澄不清，挠不浊之量”云。[HT6SS]万历《府志》
　　陈　傅　字岩说，闽县人，宋陈韡八世孙也。正统丙辰进士，授刑科给事中，鲠直言事。值边警，进安边四策。又劾会昌伯孙忠骄恣、应城伯孙杰贪淫、福建参议颜择之科索、御史丁俊阿纵、都督王瑜挠盐禁，皆逮问，中外服其风采。奉命册封琉球，馈遗一无所受。动灬戚周氏夺民田，遣傅按之，追田还民，绳其诸不法者。刑部尚书魏源庇周氏，论傅凌蔑皇亲，下诏狱，科臣交章论救，谓“贵戚当抑，以全国恩，直臣当容，以彰国纪”，竟谪戍大同。巳巳，英宗至大同，诏文武官谪其地者，赐复职，而傅已卒，后追赠太常寺少卿。万历《府志》
　　赵　荣　字孟仁。其先西域人，元时入中国，家闽县，舅萨琦官翰林，从入都，以能书授中书舍人。正统十四年十月，也先拥上皇至大同，知府霍瑄谒见，恸哭而返。也先遂犯京师，奉上皇登土城，邀大臣出迓，荣慨然请行。大学士高谷拊其背，曰：“子忠义人也。”解所佩犀带赠之。即擢大理寺少卿，充鸿胪卿，偕右通政王复出城朝见，进羊酒诸物。也先以非大臣，遣之还，而邀于谦、石亨、王直、胡滢出。景帝不遣，改荣太常少卿，仍供事内阁。景泰元年七月，擢工部右侍郎，偕杨善等往，敕书无奉迎语，善口辩，荣左右之，竟奉上皇归，进左侍郎。行人王宴请开沁河，通漕运，再下廷议，言不便，遣荣往勘，还亦言不便。寻奉敕，会山东、河南三司相度河道，众以荣不由科目，慢之。荣怒，多所挞辱，又自摄衣探水深浅，三司各上章，言荣单马驰走，惊骇军民，杖伤县官，鬻廪米，多取其直。抚、按薛希琏、张琛亦以闻。章下治河佥都御史徐有贞覆奏，法司言：“荣虽失大体，终为急于国事，鬻米从人所为，诸臣侮大臣，抗敕旨，宜逮治，希琏、琛亦宜罪。”帝令按臣责取诸臣供状，宥之。天顺元年，进尚书。曹钦反，荣策马大呼于市，曰：“曹贼作逆，壮士同我讨罪。”果有至者，即率之往。贼平，英宗与李贤言叹荣忠，命兼大理寺卿，食其俸七年，以疾罢。成化十一年卒，赐恤如制。《明史》
　　孟　圯　字廷振，闽县人。正统己未进士，授户部主事。扈从土木，刃矢贯臂，坠积尸中得不死。再为礼部主事。易储之议，郎中章纶、御史钟同诤尤力，同杖死。纶死复苏，幽之狱。圯复继言之，自分必死，而偶不及祸。英宗居南内三年，群臣无一朝谒，圯因旱极言，忤旨，谪知莱州，又知庐州，谢事归。万历《府志》
　　林　渭　闽县人。宣德元年乡荐，正统中知海丰县。淳笃而介，吏民不忍欺。在治未三载，利兴弊革，庶务一新，卒于官。万历《府志》
　　萨　琦　字廷圭，闽县人。宣德庚戌进士，选庶吉士，授编修，预修《仁宗实录》，历礼部侍郎兼詹事，卒于官。琦事亲孝，为人耿介持正，仕二十年，不以家累自随。其先本色目人，琦一变其俗，丧葬皆用朱子家礼，士论贤之。天顺元年，赐祭葬，建祠西郊廉山。[HT6SS]万历《府志》
　　吴　复　闽县人。由吏员任吴县主簿，改丰济仓大使。宣德九年，知府况钟知其能，擢知吴县，有治绩，升工部主事。侍郎周忱巡抚江苏，辟为属椽。累官通政司右通政，寻迁工部右侍郎。天顺甲申致仕归卒。复莅官淳厚明敏，绰著能声。《分省人物考》参《苏州府志》
　　李叔义　字文宜，闽县人。正统戊午，以吏应顺天乡荐，历广西训导，选御史，官终贵州佥事，年九十九卒。叔义执宪，能举其职，工于诗，亦善丹青，人得尺幅，竞以为宝。[HT6SS]万历《府志》
　　车　宁　字子静，闽县人。正统戊辰进士，历户、工二部主事，南吏部郎中，出为湖广参议，升广东参政。适保靖、宣慰二土司负固不受约束，宁单车造之，谕以朝廷威德，众皆叩首谢，苗峒遂安。迁广西左布政使，土蛮叛服不常，或议剿除，宁复单车谕之。蛮悉归附。得编户六万八千四百口，岁征租五千七百八十余石。事闻，赐金币。宁多学强记，磊落有权略，居家尤笃孝友云。旧《福建通志》
　　高　升　字景初，闽县人。正统甲子举人，试春官不偶，即归隐，肆力经史，教授生徒四十余人，多所造就。升德性温和，与物无竞，自奉甚约，乐道人善，乡邻有斗，辄就求直。后以子文达恩封承德郎、户部主事，卒年八十有七。正德《府志》
　　谢　睿　字元思，闽县人。正统丁卯乡荐，景泰间，授靖安教谕，改国子监学正，升助教。监有诸生蔬菜钱，久侵没，睿纟斗其弊，奉旨勘鞫，祭酒以下皆夺职，特授睿检讨，留典国学，卒。时与少参琚皆以方廉著名，乡党称为二谢云。万历《府志》
　　林　荣　字尚仁，闽县人。景泰庚午乡荐，宣德间，为海盐谕，以经义德行为教，诸生贫而具东脯者，辄谢绝之。卒于官，几无以敛，士哀慕焉。万历《府志》
　　张　潜　字孔昭，闽县人。弱冠充按察司承差，授邺城驿丞。景泰癸酉，应河南乡荐，除沐阳训导。潜明经学，勤教人。初沐人未知学，科第久旷，乃选子弟，亲授以经，满九载，进士陈秉彝、举人王瑀、张鹏辈皆出其门，士风大振。正德《府志》
　　邵　铜　字振声，闽县人。景泰甲戌进士，授监察御史，大著风裁。英宗复辟，曹、石擅威福，铜与同列连章劾之，英宗怒，下锦衣狱，谪知寿光，改博罗。莅政严明，门无私谒，厘革弊窦，吏卒不敢为奸。尝督造册籍，铜括为《易见图》，至今博罗传以为式。抚臣荐其贤，擢知温州，后致仕卒。万历《府志》
　　郑　同　字本初，闽县人。景泰甲戌进士，初授祁门县，清慎宽简，兴学爱民。擢海州守六年，政教兼施，以忧去，民为立一清坊。官至太仆寺丞。《福建旧通志》参《江南通志》
　　高　瑶　字廷坚，闽县人。景泰丙子乡荐，授荆门州训导，改宜兴。成化初，诣阙下，陈十事。其一请复景帝庙号，略曰：“在昔已巳之变，先帝蒙尘，社稷如发，皇上方在东宫，使非郕王继统，国有长君，则祸乱何繇而平？边庭何繇而服？銮舆何繇而还？六七年间，海宇宁谧，年谷屡登，元元乐业，其功不少。迨夫先帝复辟，贪天功者遂加厚诬，俾一切典礼，俱从减杀，人心犹郁，天意可知。伏望特饬礼部集议，追加庙号，以尽亲亲之恩。”时左庶子黎淳极诋景帝，引鲁隐公为比，帝曰：“景泰往过，朕未尝介意，岂臣子所当言？淳为此奏，欲献谄希恩耶？”议遂寝，然帝终感瑶言，久之，竟复郕王帝号。瑶后知番禺县，多异政，发中官韦眷通番事，没其赀钜万于官，眷憾甚，诬奏于朝，瑶及布政使陈选俱被逮，士民泣送者塞道，瑶竟谪戍永州，释还，卒。瑶丧父，事母尽孝，居家二十年，无异寒素，著有《松坞集》。《明史》参万历《府志》
　　郑克和　以字行，闽县人。天顺丁丑进士，历户部主事员外郎中，有清名。仕二十余年，卒无以为敛。万历《府志》
　　张　浚　字文哲，闽县人。天顺己卯乡荐，授宁国教谕。成化中，改四会，寻擢饶平令。兴学劝农，廉能公恕。县有斗级谢全，顽梗乱政，浚笞杀之。全子讼宪府，浚不能自白，郁惋病疽卒，家人垂橐归。先是，浚在四川，会有海寇，尝以策于总兵陈锐，锐檄浚督揭扬四邑兵御之，贼平，功未录，人惜焉。万历《府志》
　　吴伯璋　字伯璋，闽县人。天顺己卯乡荐，授宣城训导，改全州，迁乐清教谕。三典教职，勤于诲诱，诸生有美质者，汲汲造就之。性恬淡，不以一毫干人，所在有司礼重焉。全州大司空蒋升与其弟少傅冕俱出门下，冕受教尤深，粤人称之。万历《府志》
　　何　湜　字源洁，闽县人。天顺己卯举人，庚辰乙榜，授麻城训导，改泰和，迁国子学录。师道修立，操履端方，士多向慕。痛父先弃养，奉母郑孝，郑有疾，焚香吁天，祈以身代，官国学未久，解官归养焉。四子，继高、显、冈、继周皆登第，人称为“四桂”。以子显，恩赠南京户部郎中。正德《府志》
　　显　字继善，成化丁未进士。历户部郎中，擢知湖州。属邑安吉，孝丰民顽犷，显奏改吉安为州，治其尤无良者，一方遂安。胡安定书院祭田久入于僧寺，显归其裔孙明，仍增祭田，湖人颂焉。升浙江参政，以忤逆瑾，编管自在州。瑾诛，起扬州，迁贵州参政。有事镇筸，调发给饷，以功受赏。性岂弟敦朴，经学精深，奉亲睦族，常极力为之。莅官至诚爱人，去后为立碑。正德《府志》
　　继　周　以字行，弘治壬子乡荐。知莱芜县，廉慎有为，讼无留滞。时有奸民暴横，悉置于法，境内肃然。尝建书楼以教生徒。旱蝗，斋祷天雨，蝗尽死。迁知胶州，民为立石。官终南昌府同知。万历《府志》
　　李廷美　以字行，闽县人。天顺庚辰进士，历刑部主事，员外郎，左迁苏州通判，升同知、知府，致仕。廷美为人刚毅，人有过，面折不恕。在刑曹，谳狱详明，士论推服。久于苏，有政绩。居家尤俭约，善古诗文。正德《府志》
　　郑　观　字建中，闽县人。天顺甲申进士，历户部主事，员外郎，郎中，移疾于家，养亲十年。亲终，起湖广左参议。未几，自陈致仕。观宽厚平易，在山林，足迹不履城市，对人未尝一道宦迹，卒年八十。正德《府志》
　　王　俊　字世美，闽县人。成化丙戌进士，选庶吉士，改户部员外郎，升袁州知府。风采严整，政令明肃，务持大体，不忽轻细。凡豪家武断者，虽有倚恃，一绳以法，吏民畏惮。修学宫，建大成殿，新明伦堂。课授生徒，时临稽阅，一时士风翕然振起。九载治平，升广东参政，抚化獞、猺，广人深戴之。《袁州府志》参万历《府志》
　　黄　寯　字世用。闽县人。成化丙戌进士，令武宁、当涂、江山三县，廉明古朴，仁惠及民。在武宁时，民有钓致流尸，折其胁骨，以诬仇家。狱久不决，寯视之，曰：“今殴伤也，何以骨外折？”诬者遂服，宁人号为“冰镜”。转工部主事，改户部，董运河，筑堽城坝，悉底绩。以不合于时归，时人为之语曰：“黄部郎，反故乡，携空囊。”万历《府志》
　　邓　珙　字宏中，闽县人。成化丙戌进士，令常熟。为政严明，锄强扶弱。邑有巨豪马凯，每一令至，即以厚赀相结纳，恣为暴横，珙廉其罪状，棰杀之。都御史毕亨疏其实，诏旌异之。入为户部郎，耆民史信等诣阙乞留。官终贵州参议。万历《府志》
　　郑　琳　字文玉，闽县人。成化戊子领乡荐，知象山县。刚方廉介，权贵不敢干以私，太宰屠某目曰：“此硬头官也。”时人呼为“郑硬头”。孙，逑，字世美，嘉靖庚戌进士，仕至江西参议，刚介不能俯仰，绰有祖风。时权相严嵩夺民溉田湖塘，民诉于逑，命各荷钟以从，群共开掘，顷刻还民。嵩怒甚，人皆为逑危。未几，嵩败，逑得无恙。万历《府志》
　　陈　纪　字叔振，闽县人。成化己丑进士，选庶吉士，改河南道监察御史，巡视京城，按两浙盐法。改北置督学，转陕西按察使，清滞狱八百余人。弘治中，以佥都御史巡抚宣府，黜参将之黩货者，威令振肃，边境晏如。寻入为副都御史，致仕。卒，赐祭葬。纪，天性孝友，历内外宪职，执法不阿。时，中贵人李广擅威福，众多造其门，纪，独不往。广败，众恐并得罪，咸夜见寿宁侯，求解释，时论益重纪焉。万历《府志》
　　周　熊　字世祥，闽县人。成化己丑进士，授刑部主事，迁员外郎。时，中都留守穆盛淫亻赞豪横，其兄子上变，京师勋贵，多其姻党，众莫敢往治。熊毅然独任，至则逮其妻孥，籍其攒用器物。动灬贵欲有所贳，熊，持益坚，竟论如法。会考察，有中伤者，坐以疾致仕，卒。以子朝佐监察御史，恩赠奉直大夫。正德《府志》
　　郑　炯　字叔亮，闽县人。成化己丑进士，历户部郎中。尝奉命总理宣府粮储，悉清宿弊，权贵多不便。四川岁歉，为建救荒之策，寝鬻爵之议。升贵州右参政，寻有中伤，左迁廉州知府，勤政慎刑，恤民兴学，吏民畏爱之。正德《府志》
　　李　晔　字文晖，闽县人。成化壬辰进士，选御史。以言事谪武陵丞，清白自持，厘革奸弊。邑有巨猾，群盗附之，民诉之官，辄以赂免。晔至，察其实，捕致于法。武陵路当四达，民疲转送，晔疏请所辖州、郡分其劳费，民甚德之。寻乞骸骨，垂橐而归。万历《府志》
　　林　號土　字世调，闽县人。辛卯，与仲弟壂同乡举。壬辰，號土登进士，授工部主事，历户部郎中，再改吏部，升湖广参政、广东右布政，转广西左布政。居母丧，终制，无意仕进，卒年六十五。號土坦夷有器量，湖广视篆，藩务丛委，处之裕如。在广，抑柄臣进香之扰。时议缩诸生费，號土曰：“为国育材，奚费焉？”又有穷治驿私廪者，號土曰：“法去太甚，官微禄薄，未易责之深也。”居官囊无余赀，所著有《愧蘧集》。正德《府志》
　　林　壂　字世南。成化戊戌进士，授工部主事，历郎中，改礼部，升贵州右参议，卒于官。壂，静密有思，荆州算商，往往苛细，渔赢利，壂至罢之。僧道夤缘，内降给度，岁且数万人，壂，白宗伯论罢，时韪其议焉。正德《府志》
</div>
    <div class="pagination">
<a href="福州府志乾隆本_page322.html">上一页</a><span>...</span><a href="福州府志乾隆本_page318.html">318</a><a href="福州府志乾隆本_page319.html">319</a><a href="福州府志乾隆本_page320.html">320</a><a href="福州府志乾隆本_page321.html">321</a><a href="福州府志乾隆本_page322.html">322</a><span class="current-page">323</span><a href="福州府志乾隆本_page324.html">324</a><a href="福州府志乾隆本_page325.html">325</a><a href="福州府志乾隆本_page326.html">326</a><a href="福州府志乾隆本_page327.html">327</a><a href="福州府志乾隆本_page328.html">328</a><span>...</span><a href="福州府志乾隆本_page324.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
