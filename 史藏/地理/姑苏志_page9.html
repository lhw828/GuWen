<!DOCTYPE html>
<html>
 <head>
  <meta charset="utf-8"/>
  <title>
   姑苏志 - 第 9 页/共 70 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   姑苏志 - 第 9 页/共 70 页
  </h1>
  <div class="content">
   漕湖之东为永昌泾为黄埭塘为东钱泾西钱泾其北为冶长泾为鹅肫荡诸水互流并流云和塘
　　云和塘本名元和唐郡守李素所治成扵元和四年故名后譌元为云今但呼常熟塘南连运河北入常熟界【唐将仕郎前左威卫録事参军刘允文碑吴之薮曰具区郡之大惟苏州商为货居农实邦本锡贡多品厥田上中土宜在民地利半水常熟塘按图经云南北之路自城而遥百有余里旁引湖水下通江潮支连派分近委遐输左右惟强家大族畴接壤制动涉千顷年登万箱岂伊沿泝之功实由灌溉之利故名常熟嵗无焉洎贞元以来时属大旱繇是填淤荐为涂泥而沦胥怨咨殖物痛矣郡守陇西李素字人原始覩弊则曰在穿导之遂开扵本道亷使吏部尚书韩公秉文惟谨施徳恵人发令为适观风恱随人无间言言我得从政摄令吴县主簿李仲方禀其成规请事疏凿扵是参井邑之役则经费其力而长洲当三之一焉县宰李暵复善供命乃计工量日隟庀徒为利涉之宜蔽反壤之害询蓄泄之势增逺近之防人不告劳事为永逸先期而望表绳直不日而终朝子来塘开地中工毕泉出山泽作气江湖发源积为长流实自新淛舟楫鳞集农商景从春秋有施水旱斯备嗟乎塘之堙郁也久矣何壅之无虑而启之有时非体仁多应用髙朗曷以越前所未暇逮今而行其志哉则史之决渠书之涤源以流其恶润彼稻田况山川襟带之广林盐沃饶之资规同九州殷列七县其提刑底绩同良二千石之能惟李公敏扵直方精在损益为信安未半嵗而吴郡余一年焉政犹风行恵与时至文学备全清慎寡欲通货丰财五行因之顺下致理之实不其伟欤去嵗朱方搆患而郡邑连陷公敺白徒以揑狂冦挺防凶党脩复城池皇帝闻而嘉之俾金章与紫绶给诰垂美必将大阐王度绍休朝廷岂惟与民分忧是塘之为政也彼人士以允文在公之宇备详其事请刻扵石庶词之可复铭曰瞻彼塘矣昔之所辟物利乗舟上膏其泽嵗有堙塞时罔疏涤谁为澄流变为广泻降是良牧猗欤陇西揆日爰凿经旬洞开湖水南迤江源北来旁分沟洫潜蓄风雷政可施利役无劳止力均二邑功逾百里舟楫攸往田畴所视义实通方智侔经始濬自髙岸岂云随山人懽在路鱼乐于泉伊此化逺矧夫事宣立石川上维无穷焉】
　　云和塘之西为尚湖一名上湖长十五里广九里上有虞山映带颇为竒胜【沈周日午放船湖上头虞山随船走不休髙云仰见出翠壁飞影下接沧波流青林人家隐山麓鸡鸣犬吠闻中洲鸬鷀羣栖竹叶暗蜻蜓特立荷花秋采莲还歌采莲曲落景髙树尤堪逰小舟争渡各先去独逆风波浑不忧】
　　尚湖之南有柴泾有朱泾有徐墅泾西有湖桥塘张墓塘东南有白荡自白荡而出为罗墩荡为六里塘自张墓而出为大和塘自柴泾而出为南塘又自大和塘而出为官禄塘为黄庄塘诸水互流其西吐纳江隂无锡诸水其东仍流云和塘
　　云和塘之东为昆承湖亦名昆湖或云昆湖在昆山北承湖在昆山西北二湖合而为一亦名八字湖纵广各十八里【旧传湖中有蜃舟人夜行或见之往往为湖田之患一日有适昆山者遇白衣妇人附舟抵岸忽不见自此湖患遂絶】
　　昆承湖之东有五丫泾西有陈泾泾魏泾有东横泾有黄墓陵泾有徐泾塘莫门塘卫泾塘南有张泾有六十二泾有周泾有黄泾有龙泾有桑婆浜曹家浜有时泾塘其北有艾泾
　　自五丫泾而出为七浦自周泾而出为朱塘自陈泾而出为斜桥塘为严舍泾为悬泾自黄泾而出为徐泾为杨尖泾华荡在焉
　　华荡之西为宛山塘为戈庄泾自戈庄泾而出为五瞿塘华渭荡在焉
　　诸水或南或北其流梅李塘者东北入许浦流李墓塘者东入白茒港流福山港者北入杨子江
　　梅里塘之源发自雉浦转入耿泾千步泾迤逦县城之东绕出许浦入扵海
　　其西弓连泾钱泾其东哮塘哮塘之南为焦荘泾为黄荘浜为李家浜其西为福山塘
　　福山塘亦自县城通江门而北行四十里入杨子江是为福山港福山渡在焉
　　其西鵧城港通畅塘又西九折塘其南富平塘富平塘之北为河阳塘又北为奚浦
　　李墓塘之源西自周泾而来转入白茒塘遂入扵海又有萧泾蔡泾胡澄泾凤凰泾东山泾莲泾东娄泾站浜沈浜严洞官浜黄浜双浜黄姑浜石墩塘支塘三丫港黄沙港南港北港俱流白茒塘
　　白茒塘之南一水东南流曰盐铁塘亦名内河横亘七十余里西接江隂东入昆山界
　　昆山之水皆自阳城湖而入湖界长洲昆山之间其西纳云和塘尚泽荡南纳吴泾真义浦黄浦朱昌泾又南通大虞浦梁里浦北纳张西泾上元泾【沈周过阳城湖芳辰二三客飞橹泛空明野酌临流动春湖带雨行浪中汀树乱船里湿云生吾欲观天趣悠然留去情】阳城湖之东为包湖为傀儡荡二水与阳城合而为一又东为巴城湖【郭翼巴城秋暮巴城湖头日欲曛巴王殿下水如云渔船归去打双桨鸥鸟翻回飞一羣野旷天开秋厯厯霜清木落雨纷纷杜陵飘泊谁知己搔首风尘政忆君】其北为鳗鲡湖为施泽湖自巴城而入为尤泾为温焦泾自鳗鲡湖而入为栢家瀼为大泗瀼为牛尾泾为江家瀼自施泽湖而入为萧泾为碧泽潭其南为至和塘
　　至和塘一名昆山塘成扵宋至和间故名互见水利其西自郡城娄门东行经沙湖又东入夷亭诸水或南或北并东入吴淞江
　　吴淞江即古之娄江也亦名下江俗呼刘家港又有新江宋嘉祐间所开先是转运使李复圭知昆山县韩正彦开白鹤滙如蟠龙滙之法知县沈某畧湾取直以开新江西连松江南入陈湖北入鳗鲡湖等瀼新江之南为石浦为道褐浦为萧市浦为金灶浦为千墩浦为陆浦为张浦为凡规浦为六直浦为甫里浦为渡头浦为东齐浦为利刀浦
　　新江之北为界浦为真义浦为黄渎浦为薛庄浦为乐浦为续浦为华翔浦为梁舍浦为大虞浦小虞浦为社城浦为广浦为马仁浦为天明浦为下驾浦为木浦为顾墓浦为金城浦为三林浦为瓦浦为北矮浦为徐公浦为安亭浦为顾浦
　　已上四十二浦或连勦娘江或通老丫泾或通车塘或通张泾或接碛礇塘或通大慈泾大要北受阳城湖南受淀山湖
　　淀山湖界长洲昆山吴江三县之间吐纳东南诸水比诸湖特大玉峰续志云湖属华亭惟北岸属昆山耳淀山湖之北有范青漾相传范家田滙为巨浸故名又名赵田湖又有盛荡有湓浦有东宿浦西宿浦其东有朱沙港有漕港
　　范青漾之东为合浦西为六直浦西南为度城湖皆北入新洋江
　　新洋江在吴松江之北其源出扵松江而其流漑扵冈身钱氏时尝浚治之中有横塘通小虞浦
　　新洋江之北合栢家诸瀼入清水港通樱桃塘转接鳗鲡瀼其东自湖川塘会扵鸭头塘入太仓界
　　太仓之水七鸦浦为大横亘百余里西接昆承湖通常熟昆山诸水东入海【工部主事姚文灏重浚七鸦浦记东吴泄水之大道三江之外苏有三十六浦松有八滙常有运河十四渎然自海塘作扵东南而东江以塞松江以微水乃北折并扵娄江而溢扵七鸦白茅二浦故今之七鸦白茅在三十六浦为最钜而要然白茅海口涨沙为梗以非人力之可为变而通之宜别有其道惟是七鸦独无他妨且当阳城诸湖之冲而入海又径可恃以为利也但其间亦颇为村市居民所厄塞水性未遂子之有意扵是也亦久矣顾未有所储不忍驱无食之民以就役治九年乃奏设导河夫扵沿江既又议収其直随时募工十年冬始以斯役询扵通判陈暐常熟知县杨子器昆山知县张鼒遂籍二县近浦之户得二万二千三百人疏自尤泾东至木楫湾凡五千五百九十丈可旬有五日而成计工受直实用夫银五千二百七十两上濶如旧而深倍之下辟直塘两崖市肆所侵其濶倍旧决放之日众流奔注而沙头围筑之处日以崩頺水溢汹涌郡人欢传或有道予之绩者然不知三子之劳也盖陈以职专水事昼夜经理虽监司以他务督趣至被谴怒不为去杨则旧治昆山素达水道之要害而张又果扵疏导之事是以动顺而成易也成之日陈以纪述为言余曰不足以烦作者乃自书其防如此云】
　　七鸦浦之南有闸头塘有吴塘有摩罗泾摩罗泾之南为陶源泾东为陆灶塘
　　又南有茜泾吴郡志宣和三年开昆山茜泾浦自太仓敛口即此
　　又有塘西彻松江北连常熟曰横有东横有西横中有小塘贯横东西流曰冈门有钱冈门有张冈门有殷冈门有沙堰门有吴冈门有斗门其甚多不能悉载
　　其北有花浦泾有东阳泾西阳泾有弓泊泾诸水并北入浪港自浪港而东出七丫口是为大海
　　其南一派自盐铁塘绕出陆皎浦入嘉定界
　　嘉定之水亦源扵松江自大姚分支过淀山湖入江湾青浦转入松江东口
　　松江东口亦名吴松江古之东江也其南为白鹤江白鹤江亦吴松之上流西与青龙江合盖一水也青龙江之北为大盈浦为渡头浦大盈渡头之中为冯浦又南接黄浦与松江府上海县分界
　　其北为何浦为新华浦为黄渡浦为桑浦为秦公浦为双浦为桃树浦为赵浦为东彭越浦西彭越浦为芦泾浦为江湾浦为裘泾
　　新华浦而出为葑村塘为封家浜
　　芦泾浦而出为沙泾
　　江湾浦而出为小塲浦为沈浦为大塲浦
　　裘泾而出为顾浦自顾浦而东为娄塘亦名疁塘又折而南为黄泥泾为项泾为千步泾三泾并南入练祁塘
　　练祁塘又名练川界县市中东西长七十二里其流西承江水清彻如练故名其后江水不通别开水道与海潮接非复故时矣【陈观达萧萧木落旧江山西风上水船短棹逺冲秋色里孤峯髙耸夕阳边黄芦叶响双溪雨白稻花香两岸田满目客愁吟不得片帆今夜宿祁川】练祁之北为蒲华塘又北为□泽塘为吕墅泾为华亭泾为黄姑塘为新泾南为赵泾为杨泾为狄泾为门泾为倪家浜东为漳浦
　　漳浦之西为鸡鸣塘其南为安亭泾
　　吕墅之东有东横沥西横复有第二横第四横糜长横中横外横即太仓横之分流也南北互流并入于海
　　崇明在海中其水固海也然沙港亦有可纪者县之东南曰张家港清潭港穆家港下桩港海儿港丁家港第八港
　　县之东北曰第九港界沟港道堂港象沙港民墅港钟家窊港东滑港第五港
　　西南曰曾姚港沈婆浜潭子港千家港富民港永安港上港虾港徐公浜川洪港秦坟港小洞板港邱彦章港
　　西北曰水窦港清水港沈匾洪予爽港北滑港薛家港陈子中港石家浜港大套港下界防港出水套港南大港施家沙洪陈八港天僊港通营港杨树港长沙洪长敢洪长明沟军营港陈殊港马家浜港东沙曰东官港西官港盘船港川套港
　　西沙曰南沙港第四港双港垂虹港徐文荣港随岸盘船港黄子敬港安乐潭王寛状界港北川沙洪胡椒沙通流港南川沙浜张成港下川港上川洪【元任仁发海洲夜景断云破月照沙洲水色烟光鏁钓舟鸿鴈一声惊客梦莼鲈双美动乡愁红飘枫叶霜天晓白射芦花海气秋昨夜西风又吹冷天涯逰子怯轻裘鄂伦图诗鬰葱佳气豁空蒙大驭飞霞绚海红万象杳惟见日九天迢递更乗风人骑僊鹤上瀛渚山引蓬莱出贝宫海外苍生向谁理绣衣更过九州东顾阿瑛和三沙宛在海当中隐见瑚树色红神岛由来连弱水楼船欲去引刚风东方日出佳人国半夜潮生织女宫却忆题诗绣衣使髙秋曽过玉山东郯九成和三洲宛在碧波中海色烂绚晴霞红夜半鸡鸣先见日天边月晕又生风鲛女机丝花隔雾龙君城阙水为宫谁持玉节寻真去直过扶桑弱水东】





　　姑苏志卷十
&lt;史部,地理类,都会郡县之属,姑苏志&gt;
　　钦定四库全书
　　姑苏志卷十一　　　　　　眀　王鏊　撰
　　水利上
　　吴地卑下多水患昔人治法详矣今其书具在虽地或变迁古今异宜而一时考订经画至为精审近时建议者莫或逾焉故歴着其事而载诸书庶他日可考见云
　　禹贡云三江既入震泽底定司马迁云昔禹之治水扵吴则通渠三江五湖
　　宋元嘉二十二年扬州刺史始兴王濬以松江沪渎壅噎不利欲从武康纻谿直出海口穿渠浛功竟不立
　　梁大通中吴郡水灾有上言当漕大渎以防浙江者诏遣前交州刺史王奕假节发吴吴兴信义三郡人丁就役
　　隋大业六年敕穿江南河自京口至余杭郡八百余里广十余丈备东廵
　　唐贞元中苏州刺史于頔缮完隄防防凿畎浍列树以表道决水以溉田元和中观察使韩皋刺史李素开常熟塘湖州刺史范传正开平望官河淤淀
　　元和五年王仲舒治苏隄松江为路
　　吴越钱氏尝置都水营田使以主水事募卒为都号曰撩浅
　　宋天禧间江淮发运副使张纶同郡守经度于昆山常熟防五湖导太湖入海复嵗租六十万斛
　　干兴元年五月丁诏苏湖秀州积水害稼其发邻郡兵防导壅阏仍令发运使董之甲午遣尚书职方员外郎杨及往蘓湖秀州催督疏
　　天圣初苏州水壊太湖外塘又海旁支渠堙塞废民耕田八月诏转运使徐奭江淮发运使赵贺董其事閠九月敕入内供奉官张永和相度自市泾以北赤门以南筑石隄九十里起桥十有八【或云四十余】浚积潦自吴江东赴海复良田数千顷流民得自占者二万六千家嵗出租苗三十万
　　景祐初范仲淹守乡郡议防导诸邑之水上书宰臣具言水利时转运使亦委平江节度推官张去惑分捍水道以功授将作监丞【范仲淹上吕相书某连蹇之人常欲省事及观民患不忍自安去年姑苏之水逾秋不退计司议之扵上穷俗语之扵下某为民之长岂敢曲沮焉然初未甚晓惑扵羣说及按而视之究而思之则了然可照今得一二以陈焉姑苏四郊畧平窊而为湖者十之二三西南之泽尤大谓之太湖纳数郡之水湖东一浚入于河谓之松江积雨之时湖溢而江壅横没而已虽北压扬子江而东抵巨浸河渠至多湮塞已久莫能分其势矣惟松江退落漫流始下或一嵗大水久而未耗来年暑复为沴焉人必荐饥可不经画今防导者不惟使东南入于松江又使东北入扵扬子之扵海也其利在此夫水之为物蓄而渟之何为而不害决而流之何为而不利或曰江水已髙不纳此流某谓不然江海所以为百谷王者以其善下耳岂独不下于此耶江流若髙则必防防旁来岂复姑苏之有乎矧今开畎之处下流不息亦眀验矣或曰日有潮来水安得下某谓不然大江长淮无不潮也来之时刻少而退之时刻多故大江长淮会天下之水毕能归于海也或曰沙因潮至数年复塞岂人力之可支某谓不然新导之河必设诸闸常时扄之以御来潮沙不能塞也每春理其闸外工减数倍矣旱嵗亦扄之驻水溉田可救熯涸之灾涝嵗则唘之防积水之患或谓开亩之役重劳民力某谓不然东南之田所植惟稲大水一至秋无他望灾沴之后必有疾疫乗其羸惫十不救一谓之天灾寔由饥耳如能使民以时导达沟渎保其稼穑俾百姓不饥而死曷为其劳哉民勤而生不犹愈扵惰而死乎或谓力役之际大费军食某谓不然姑苏嵗纳苗米三十四万斛官司之籴又不下数百万斛去秋蠲放者三十万官司之籴无复有焉如丰穰之嵗春役万人日食三升一月而罢用米九千石耳荒歉之嵗日以五升召民为役因而赈济一月而罢用米万五千石耳量此之出较彼之入孰谓费军食哉或谓陂泽之田动成弥导川而无益也某谓不然吴中之田非水不植减之使浅则可播种非必决而涸之然后为功也昨开五河泄去积水今嵗平和秋望七八积而未去者犹有二三未能播种复请増理数道以分其流使不停壅纵遇大水其去必速而无来嵗之患矣又松江一曲号曰盘龙父老传云出水尤利如总数道而开之灾必大减苏秀间有秋之半利已大矣畎浍之事职在郡县不时开导刺史县令之职也然今之世有所兴作横议先至非朝廷主之则无功而有毁守土之人恐无建事之意矣苏常湖秀膏腴千里国之仓庾也浙漕之任及数郡之守宜择精心尽力之吏不可以寻常资格而授恐功利不至重为朝廷之忧且失东南之利也】
　　寳元元年叶清臣为两浙转运副使并太湖有民田豪右据上防水不得泄而民不敢诉遂请防盘龙汇及沪渎入海民頼其利
　　庆厯中通判李禹卿隄太湖八十里为渠益漕运其口蓄水溉田千余顷嵗饥出羡粟三万活饥民万余时知常熟范琪浚金泾鹤渎二浦溉田千顷吴江志庆厯中修荻塘通湖州凡九十里【按单锷云庆厯二年以松江风涛漕运多败官舟遂筑长隄界于松江太湖之间横截五十六里】
　　至和二年昆山主簿邱与权等作昆山塘为桥梁五十二名至和塘【邱与权记吴城东闉距昆山县七十里俗谓之昆山塘北纳阳城湖南吐松江由隄防之不立故风波相凭以驰突废民田以潴鱼鳖其民病赋入之侵蟊相从以逋徙奸人縁之以邀刧行旅通塩贾以自利吏莫能禁父老相传自唐至今三百余年欲有营作而弗克也有宋至道二年陈令公之守苏尝与中贵人按行之邑人朱珏父子相继论其事为州县者亦继经度之皆以横絶巨浸费用十数万缗中议而沮皇祐中发运使许公建言苏之田膏腴而地下尝苦水患乞置官司以畎泄之请令舒州通判殿中丞王安石先相视焉朝廷从之王君既至从县吏拏荒梗浮倾沮讯其乡人尽得其利害度长绳短顺其故道施之图绘防曰请议如许公朝廷未之行也至和初今太守吕公既下车问民所疾苦盖有意扵防导矣眀年与权为昆山主簿始陈五利一曰便舟楫二曰辟田畴三曰复租赋四曰止盗贼五曰禁奸啇其余所济非可以胜拟愿约古制役民以兴作经费寡而售効速若其不成请以身塞责既而令钱君复言之太守尝念所以兴利之计喜其谋之恊从于是列而上闻其副以决于监司乃诫庸力经逺迩兴屯舎宿糇薪既成以授有司郡相元君实总之粤十月甲午治役先设外防以遏其上流立横埭以限之乃自下流浚而决焉畚锸所至皆于平陆其始戒也猖风号霾迅雷骤雨乃用牲于神至癸巳夜半雨息逮眀休霁以卒其役人皆以为有相之者始计月余盖旬有九日而成深五尺广六十尺用民力才一十五万六千工费民财若干贯米才四千六百八十石为桥梁五十二莳榆栁五万七千八百其贰河植茭蒲芙蕖称是计其入以为修完料民之余治小虞自严村至于鳗瀼治新洋江自朱沥至于清港治山塘自山南至于东浚渚泾六十四浦四十四塘六于是阳城诸湖若瀼皆道而及江田无洿潴民不病渉矣初治河至唯亭得古牐用柏合抱以为楹盖古渠况今深数尺设牐者以限松江之潮势耳耆旧莫能详之乃知昔无水患由隄防之废则有之呜呼为民者因循而至此乎是役也自城东走二十里曰任浦昆山治其东长洲治其西以俗名非便于是论请更之曰至和识年号也建亭曰乙未纪嵗功也太守嘉其有成谓与权寔区区于其间其言必详命之为记嘉祐六年十二月立于乙未亭沈氏笔谈云至和塘自昆山县达于娄门凡七十里自古皆积水无陆途民颇病渉久欲为长堤抵郡城泽国无处求土嘉祐中人有献计就水中以籧篨为墙栽两行相去三尺去墙六丈又为一墙亦如此漉水中淤泥寔籧篨中候干则以水车畎去两墙间旧水墙间六丈皆留半以为堤脚掘其半为渠取土以为堤每三四里则为一桥以通南北之水不日堤成至今为利详沈氏所记盖至和塘既成于至和二年立石其间濬水道已成塘陆涂尚未至是始岸未及成后郏亶谓至和塘所以不逾一二年而壊也盖邱与权塘记虽作于至和二年立石乃嘉祐六年或是新塘成之时也】
　　嘉祐三年转运使沈立开昆山之顾浦颇为深浚五年转运使王纯臣建议请令苏湖常秀修作田塍位位相接以御风涛令县官教诱殖利之户自作塍岸定其劝课为殿最当时推行之四年招置苏州开江兵士立吴江常熟昆山城下四指挥八年五月转运司奏常州望亭废堰兵士拨苏州开江指挥扵昆山置营兴修至和塘岸六年知州蔡抗行县按水时转运使李复圭知昆山韩正彦大修至和塘益加完厚民得立塍堨以免水患而正彦又开松江之白鹤汇如盘龙之法皆为民利
　　熙宁元年六月有诏兴修水利七月命雍元直自昭文编校治浙西河渠二年十二月颁农田水利约束
　　熙宁三年昆山人郊亶自广东安抚机宜上言苏州水利具书于图首言六失六得因上其所著书数千言及治田利害七事有防令亶至两浙运司与本路提举仓司同共相度亶乞先诣司农陈白利害五年十一月除亶司农寺丞提举两浙兴修水利熙宁元年正月有防罢夺【所谓六失者一曰水性就下苏东枕海北接江但东开昆山之张浦茜泾七丫三塘而导诸海北开常熟之许浦白茒二浦而导诸江殊不知此五处者去水皆逺百余里近亦三四十里地形颇髙髙者七八尺方其水盛时决之则或入江海水稍退则向之欲东导于海者反西流欲北导于江者反南下故自景祐以来屡开之而卒无効也二曰苏之压水以其无隄防也故昆山常熟吴江皆峻其堤岸设官置兵以廵治之是不知塘虽设而水行于堤之两旁何益乎治田故徒有通往来御风涛之小功而无卫民田去水害之大効三曰书云三江既入震泽底定今松江在其南可决水而同归于海昆山之下驾新洋小虞大虞朱塘新渎平乐戴墟等十余浦是也殊不知诸浦虽有决水之道未能使水之必泄于江也何则水方污漫与江俱平虽大决之而隄防不立适足以通潮势之冲急増风波之汹怒耳四曰苏州之水自常州来古者设望亭堰所以御常之水使入太湖不为苏害谓望亭之堰不当废也殊不知苏聚数郡之水而常居其一常之水数路望亭居其一岂一望亭之水而能为苏之患耶故望亭堰废则常被其利而苏未必有害存之则苏未必利而常先被害矣故治苏州之水不在乎望亭堰之废否也五曰苏水所以不泄者以松江盘曲而决水迟也古之曲其江者所以激之而使深也激之既久其曲愈甚故漕使叶内翰开盘龙汇沈諌议开顾浦谓松江之曲若今槎浦及金灶子等浦皆可决也是説仅为得之但未知苏之水与江齐平决江之曲者足以使江之水疾趋于海而未能使田之水必趋于江也六曰苏本是江海陂潮之地谓之泽国自当漫然容纳数州之水不当尽为田也故国初之税才十七八万石今乃至于三十四五万石是障陂湖而为田之过也是说最为踈闾殊不知国初之逃民未复今乃尽为编户税所以昔少而今多也借使变湖为田増十七八万为三十四五万乃国之利何过之有且今苏州除太湖外止有四湖常熟有昆承二湖昆山有阳城湖长洲有沙湖是四湖者自有定名而其阔各不过十余里其余若昆山之所谓邪塘大泗黄渎夷亭髙墟巴城雉城武城防家江家柏家鳗等瀼及常熟之市宅碧宅五衢练塘等村长洲之长荡黄天荡之皆积水而不耕之田也其水之深不过五尺浅者可二三尺其间尚有古岸隐见水中俗谓之老岸或有古之民家堦甃之遗址在焉故其地或以城或以家或以宅为名尝求其契劵以騐云皆全税之田也是皆古之良田而今废之耳已上六说者皆执一偏之论而未能通其理也必欲治之固当去其六失行其六得曰辩地形髙下之殊求古人蓄泄之迹治田有先后之宜兴役顺贫富之便取浩博之大利舎姑息之小恩也一何谓地形髙下之殊曰苏州五县阙　水田其寔昆山之东接于海之陇东西仅百里南北仅二百里其地东髙而西下向所谓东导于海而水反西流者是也常熟之北接于北海之涨沙南北七八十里东西仅二百里其地皆北髙而南下向所谓欲北导于江而水反南下者是也是二处皆谓之髙田而其昆山身之西抵于常州之境仅一百五十里常熟之南抵于湖秀之境仅二百里其地低下皆谓之水田髙田者常欲水今水乃流而不蓄故常患旱也唯若景祐皇祐嘉祐中则一大熟尔水田者常患水今西南既有太湖数州之水而东北又有昆山常熟二县身之流故常患水也唯若康定至和中则一大熟尔但水田多而髙田少水田近于城郭为人所见而税复重髙田逺于城郭人所不见而税复轻故议者唯知治水而不知治旱也二何谓古人蓄泄之迹曰今昆山之东地名太仓俗号身身之东有一塘焉西彻松江北过常熟谓之横沥又有小塘或二里或三里贯横沥而东西流者多谓之门若所谓钱门张门沙堰门吴顾庙堽丁李门及斗门之是也夫南北其塘则谓之横枥东西其塘则谓之门堰门斗门者是古者堰水于身之东灌溉髙田而又为门者恐水之或壅则决之而横沥所以分其流也故身之东其田尚有邱亩经界沟洫之迹在焉是皆古之良田因门壊不能蓄水而为旱田耳门之壊岂非五代之季民各从其行舟之便而废之邪此治髙田之遗迹也若夫水田之遗迹即今昆山之南向所谓下驾小虞等浦者皆决水于松江之道也其浦之旧迹濶者二十余丈狭者十余丈又有横塘以贯其中而棋布之是故者既为纵浦以通于江又为横塘以分其势使水行于外田成于内有圩田之象焉故水虽大而不能为田之害必归于江海而后已以是推之则一州之田可知矣故苏州五门旧皆有堰今俗呼城下为堰下而齐门犹有旧堰之称是则隄防既完则水无所潴容设堰者恐其暴而流入于城也至和二年前知苏州吕侍郎开昆山塘而得古闸扵夷亭之侧是古者水不乱行之眀验也及夫隄防既壊水乱行于田间而有所潴容故苏州得以废其堰而夷亭亦无所用其闸也为民者因利其浦之濶攘其旁以为田又利其行舟安舟之便决其隄以为泾今昆山诸浦之间有半里或一里二里而为小泾命之为某家泾某家浜者皆破古隄而为之也浦日以壊故水道陻而流迟泾日以多故田隄壊而不固日隳月壊遂荡然而为陂湖矣此古人之迹也今秀州濵海之地皆有堰以蓄水而海盐一县有堰近百余所湖州皆筑隄于水中以固田而西塘之岸至有髙一丈有余者此其遗法独苏州壊之耳三何谓治田有先后之宜曰地势之髙下既如彼古人之遗迹又如此今欲先取昆山之东常熟之北凡所谓髙田者一切设堰潴水以灌溉之又浚其所谓经界沟洫使水周流于其间以浸润之立门以防其壅则髙田常无枯旱之患而水田亦减数百里流注之势然后取今之凡谓水田者除四湖外一切罢去其某家泾某家浜之循古今遗迹或五里七里而为一纵浦又七里或十里而为一横塘因塘浦之土以为堤岸使塘浦阁深而堤岸髙厚塘浦濶深则水通流而不能为田之害也堤岸髙厚则田自固而水可壅而必趋于江也然后择江之曲者若所谓槎浦金灶子浦而决之使水必趋扵海又究五堰之遗址而复之使水不入扵城是虽有大水不能为苏州之患也如此则髙低皆利而无水旱之忧然后仿钱氏遗法收图回之利养撩清之卒更休迭役以浚其髙田之沟洫与水田之塘浦则百世之利也四何谓兴役顺贫富之便曰苏州五县之民自五等已上至一等不下十五万户可约古制而户借七日则嵗约百万夫矣又自三等已上至一等不下五千户可量其财而取之则足以供万夫之食与其费矣夫借七曰之力故不劳量取财于富者故不虐以不劳不虐之役五年而治之何田之不可兴也五何谓取浩博之大利苏州之地四至余三百里若以开方之法而约之尚可方二百余里为田六同有畸三分去一以为沟池城郭陂湖山林其余不下四同之地为三十六万夫之田又以上中下不易再易而去其半当有十八万夫之田常出租税也国朝之法一夫之田为四十亩出米四石则十八万夫之田可出米七十二万石矣今苏州止有三十四五万石借使全熟则常失三四十万石之租又况因水旱而蠲除者嵗常不下十余万石而甚者或蠲除三十余万石是则遗利不少矣今或得髙低皆利而水旱无忧则三四十万之税必可增也公家之利如此则民间从可知也六何谓舎姑息之小恵曰是议之兴或者必曰向者苏州或治一浦或调一县而役一月则民劳且怨矣今欲尽一州之境役五县之民五年而治之其工力盖百倍于向时是役未兴而数千百万之民己呶呶矣非养民之道也曰向者之兴役也多兴于大水方盛之际是时公私匮乏疾疠间作故民劳且怨也今或于平嵗无事之时借力以成利何劳怨之有传曰使民以时又曰以佚道使民虽劳无怨又曰恱以使民民忘其劳是虽至治之世未尝不役民以使之也唯近世不求所以养之之道使跻于富庶但务其姑息之末使至于饥饿而不能相生然后又从而赒之故上乏而下益困有可以除数百年未去之患兴数百里无穷之利使公私皆获其利岂可区区计国家五嵗之劳惜百姓七日之力邪】
　　亶又上治田利害大防有七【一论古人治低田髙田之法者昔禹之时震泽为患东有阜以隔截其流禹乃凿断阜流为三江东入于海而震泽始定震泽虽定扵环湖之地尚有二百余里可以为田而地皆卑下犹在江水之下与江湖相连民既不能耕植而水面又复平阔足以容受震泽下流使水势散漫而三江不能疾趋于海其防海之地亦有数百里可以为田而地皆髙仰反在江水之上与江湖相逺民既不能取之以灌溉而地势又多西流不得蓄聚春夏之雨泽以浸润其地是环湖之地常有水患而防海之地常有旱灾如之何而可以种艺邪古人遂因其地势之髙下井之而为田其环湖卑下之地则于江水南北为纵浦以通于江又于浦之东西为横塘以分其势而棊布之有圩田之象焉其塘浦阔者三十余丈狭者不下二十余丈深者二三丈浅者不下一丈且苏州除太湖之外江之南北别无水源而古人使塘深濶若此者盖欲取土以为堤岸髙厚足以御其湍悍之流故塘浦因而濶深水亦因之而流耳非専为濶其塘浦以决积水也故古者堤岸髙者湏及二丈低者亦不下一丈借令大水之年江湖之水髙于民田五七尺而隄岸尚出于塘浦之外三五尺至一丈故虽大水不能入于民田也民田既不容水则塘浦之水自髙于江而江之水亦髙于海不湏决泄而水自湍流矣故三江常浚而水田常熟其阜之地亦因江水稍髙得以畎引以灌溉此古人浚三江治低田之法也所有防海髙仰之地近于江者既因江流稍髙可以畎引近于海者又有早晚两潮可以灌溉故亦于沿海之地及江之南北或五里七里而为一纵浦又五里七里而为一横塘港之濶狭与低田同而其深往往过之且阜之地髙于积水之处四五尺至七八尺逺于积水之处四五十里至百余里固非决水之道也然古人为塘浦濶深若此者盖欲畎引江海之水周流于阜之地虽大旱之嵗亦可车以溉田而大水之嵗积水或从此而流泄耳非専为阔深其塘浦以决低田之积水也至于地势西流之处又说门防门以潴蓄之是虽大旱之嵗阜之地皆可耕以为田此古人治髙田蓄雨泽之法也故低田常无水患髙田常无旱灾而数百里之地常获丰熟此古人治低田旱田之法也二论后世废低田髙田之法者古人治田髙下既皆有法方是时也田各成圩圩必有长每一年或二年率逐圩之人修筑隄防浚治浦港故低田之隄防常固旱田之浦港常通也古之田虽各成圩然所名不同或谓之叚或谓之围今昆山低田皆沉在水中而俗呼之名犹有野鸭叚大泗叚湛叚及和尚围盛熟围之至钱氏有国而尚有撩清指挥之名者此其遗法也洎乎年祀绵逺古法隳壊其水田之隄防或因田户行舟及安舟之便而破其圩古者人户各有田舎在田圩之中浸以为家欲其行舟之便乃凿其圩岸以为小泾小浜即臣昨来所陈某家泾某家浜之是也说者谓浜者安船沟也泾浜既小是岸不髙遂至壊郤田圩都为白水也今昆山栢家灢水底之下尚有民家堦甃之遗址此古者民在圩中住居之旧迹也今昆山富户如陈顾辛晏陶沈等田舎皆在田围之中每至大水之年亦是外水髙于田舎数尺此今人在田圩中作田舎之验也或因人户请射下脚而废其堤或因官中开淘而减少丈尺臣少时见小虞浦及至和塘并阔三二十丈累经开淘之后今小虞浦只濶十余丈至和塘只阔六七丈此目所覩也或因田主只收租课而不修堤岸或因租户利于易田而故要渰没吴人以一易再易之田谓之白涂田所收倍于常稔之田而所纳租米亦依旧数故租户乐于间年渰没也或因决破古堤张捕鱼虾而渐致破损或因邉圩之人不肯出田兴众做岸或因一圩虽完傍圩无力而连延隳坏或因贫富同圩而出力不齐或因公私相吝而因循不治故隄防尽壊而低田漫然复在江水之下也每春夏之交天雨未盈尺湖水未涨二三尺而苏州低田一抹尽为白水其间虽有堤岸亦皆狭小沈在水底不能固田唯大旱之嵗常润杭秀之田及苏州阜之地并皆枯旱其堤岸方始露见而苏州水田幸得一熟耳盖由无隄防为御水之先具也民田既容水故水与江平江与海平而海潮直至苏州之东一二十里之地反与江湖民田之水相接故水不能湍流而三江不浚臣伏覩昨来议狭汴河者诏汴河阔处水面散漫不至深快故汴河淀今苏州水面动连一二百里而太湖之水又不及黄河之湍迅而欲三江不不可得也今二江已塞而一江又浅倘不完复堤岸驱低田之水尽入于松江而使江流湍急但恐数十年之后松江愈塞震泽之患不止于苏州而已也此低田不治之由也其髙田之废始由田法隳壊民不相率以治港浦其港浦既浅地势既髙防于海者则海潮不应防于江者又因水田隄防隳壊水得潴聚于民田之间而江水渐低故髙田复在江之上至于西流之处又因人户利于行舟之便壊其门而不能蓄水故髙田一望尽为旱地毎至四五月间春水未退低田尚未能施工而阜之田已干枯矣唯大水之嵗湖秀二州与苏州之低田渰没浄尽则阜之田幸得一大熟耳此盖不浚浦港以引江海之水不得门以蓄聚春夏之雨泽也此髙田废之之由也故苏州不有旱灾即有水患但水田多而旱田少水田近于城郭为人之所见而税复重旱田逺于城郭人所不见而税复轻故议者只论治水而不论治旱也三论自来议者只知决水不知治田盖治田者本也本当在先决水者末也末当在后今乃不治其本而但决其末故自景祐以来上至朝廷之搢绅下至农田之匹夫谋议擘画三四十年而苏州之田百末治一二此治水之失也惟嘉祐中两浙转运使王建议谓苏州民间一概白水至深处不过三尺以上当复修作田位使位位相接以御风涛则自无水患若不修作塍岸纵使决尽河水亦无所济此说最为切当又縁当时建议之时正值两浙连年治水无効不知大叚擘画令官中逐年调发夫力更互修治及不曽立定逐县治田年额以办不办为赏罚之格而上令逐县令做概例劝导逐位植利人户一二十家自作塍岸各髙五尺縁民间所鸠工力不多盖不能齐整借令多出工力则各家所收之利不偿其所费之本兼当时都水监立下官员赏典不重故上下因循未曽并聚公私之力大叚修治臣今欲乞检会王安石所陈利害郤将臣下项擘画修筑堤岸以固民田则苏州之灾可计日而取効也议者或谓曩年吴及知华亭县常率逐叚人户各自治田亦不曽烦费官司而人获其利今可举用其法以治苏州水田不湏重烦官司也曰苏州水田与华亭不同华亭之田地连阜无暴怒之流浚河不过一二尺修岸不过三五尺而田已大稔矣然不逾三五年间尚有堙塞今苏州逺接江湖水常暴怒故昆山常熟吴江三县堤岸髙者七八尺低者不下五六尺或用石甃或用桩篠或二年一治或年年修葺而风涛洗荡动有隳壊今若以华亭之法而治之或水退之后一二年间暂获丰稔盖不可知求其久逺之効则不可得也夫以华亭之法而治苏州之髙田则可矣若治苏州之田譬之以一家之法而治一国也其规摹法度则近之至于措置施设之方则小大不可同也贴黄自来人所议欲开通诸大浦卢沥浦松江诸汇并决水入江隂军等亦皆治水之一説但隄防未立行之无功候隄防既成之后前项诸説又不可不行盖水势湍急却马诸处分减水势故也故曰治田者先也决水者后也臣今究穷得古人治田之本委可施行若令臣先往两浙相度不过订之于诸县官吏考之于诸乡父老而已况诸县官吏乍来倐去固不若臣之生长乡里世为农人而知利害也父老之智未必过于范仲淹叶清臣况范仲淹叶清臣尚不能窥见古人治田之迹父老安得而知伏望令臣略到司农寺陈白委不至有误朝廷敕防四论今来乞以治田为先决水为后田既先成水亦从而可决不过五年而苏州之水患息矣然治田之法若总而论之则瀚漫而难行析而论之则简约而易治何也今苏州水田之最合行修治处如前项所陈南北不过一百二十余里东西不过一百里今若于上项水田之内循古人之迹五里而为一纵浦七里为一横塘不过为纵浦二十余条每条长一百二十余里横塘十七条每条长一百余里共计四千余里每里用夫五千人约用二千余万夫至和中开昆山塘每里用夫二千五百人塘面濶六丈底濶四丈深四尺每里积土计三十万尺分为两岸每岸底只濶一丈四五尺面只濶四五尺髙不及六七尺故不逾一二年又至隳壊故曰总而言之则瀚漫而难行也今且以二千万夫开河四千里而言之分为五年每年用夫四百万开河八百里苏秀常湖四州之民不下四十万三分去一以为髙田之民自治髙田外尚有二千七万夫每夫一年借雇半月计得四百余万夫可开河八百里却以上项四百余万夫分为十县逐县毎年当夫四十万开河八十里以四十万夫分为六个月逐县每月计役六万六千余夫开河十三里有零以六万六千夫分为三十日则逐县每日只役夫二千二百人开河一百三十二歩将二千二百人又为两头项只役一千一百人开河六十六歩虽县有大小田有广狭民有众寡及逐日所开河沟所役夫数多少不同大率治田多者头项多治田少者头项少虽千百项可以一头项尽也臣故曰析而论之则简约而易治也如此而治之五年之内苏州与隣州之水田殆亦尽矣塘浦既浚矣隄防既成矣则田之水必髙于江江之水亦髙于海然后择江之曲者而决之及或开卢沥浦皆有功也何则江水湍流故也故曰治田者先也决水者后也江流既髙矣然后又究五堰之遗址而复之使水不入于城是虽有大水不能为苏州之患也此治水田之大畧也昔有七堰今复五堰者今只有五门故也苏州设堰固亦旧矣刘公著作尝引唐白居易九日苏州登髙诗云酒酣慿槛起四顾七堰八门六十坊是唐之世已有堰矣至端拱二年转运使乔惟岳方始废之盖隄防既壊水得潴容于民田之间水势稍低故可废其堰也其旱田则乞用上项一分之夫浚治港浦以引江海之水及设门以潴春夏之雨泽则髙低皆治而水旱无虞矣五论乞循古人之遗迹治田者臣昨来所乞苏州水田一节罢去其某家泾某家浜之五里七里而为一纵浦七里十里而为一横塘因塘浦之土以为隄岸使塘浦濶深而隄岸髙厚塘浦濶深则水流通而不能为田之害堤岸髙厚则田自固而水可必趋于江今具苏州秀州及沿江沿海水田旱田见存塘浦港沥门之数凡臣所能记者总七项共二百六十五条并臣擘画将来治田大约各附逐项之下谨具下项一具水田塘浦之迹凡四项共一百三十二条一吴松江南岸自北平浦北岸自徐公浦西至吴江口皆是水田约一百二十余里南岸有大浦二十七条北岸有大浦二十八条是古者五里而为一纵浦之迹也其横浦在松江之南者臣不能记其名在松江之北六七里间曰浪市横塘又下北六七里而为至和塘是七里而为一横塘之迹也松江南大浦二十七条北平浦破江浦艾祈浦愧浦顾汇浦养蚕浦大盈浦南解浦梁干浦石臼浦直浦分桑浦内薫浦赵屯浦石浦道褐浦千墩浦锥浦张潭浦陆直浦甫里浦浮髙浦涂头浦顺徳浦大姚浦破墩浦盏头浦松江北大浦二十八条徐公浦北解浦瓦浦沈浦蒋浦三林浦周浦顾墓浦金城浦水浦蔡浦下驾浦浜浦洛舎浦杨梨浦新洋浦淘仁浦小虞浦大虞浦马仁浦浪市浦尤泾浦下里浦戴墟浦上顾浦青邱浦奉里浦任浦松江北横塘二条浪布横塘至和塘已上松江塘浦五十七条并当松江之上流皆是阔其塘浦髙其堤岸以固田也只因久不修治遂至隳壊每遇大水上项塘浦之岸并沉在水底不能固田议者不知此塘浦元有大岸以固田乃谓古人浚此大浦只欲泄水此不知治田之本也臣今擘画并当浚治其浦修成隄岸以御水灾不湏逺治他处塘浦求决积水而田自成矣一至和塘自昆山西至苏州计六十余里今其南北两岸各有大浦十二条是五里而为一纵浦之迹也其横浦南六七里而有浪市塘是也外此皆为风涛洗刷不见其迹臣前所谓至和塘徒有通往来御风涛之小功而无卫民田去水患之大利者谓至和塘南北纵浦横塘皆废故也谨具下项至和塘南大浦十二条小虞浦大虞浦尤泾浦新渎浦平乐浦戴墟浦真义浦朱塘浦界浦鳯凰泾任浦蠡塘至和塘北大浦十二条小虞浦大虞浦尤泾浦髙墟浦雍里浦诸昌泾界浦任浦上雉渎下雉渎蠡塘官渎横塘在南者曰浪市塘已具松江项内更不再出在此者皆废已上至和塘两岸塘浦二十四条在塘北者今犹有其名而或无其迹在塘南者虽存其迹而并皆狭小防续不能固田其间南岸又有朱泾王村泾北岸又有司马泾季泾周泾小萧泾大萧泾归泾吴泾清泾谭泾楮泾杨泾之皆是民间自开私浜即臣向所谓某家泾某家浜之是也今并乞废罢柢择其浦之大者阔开其塘髙筑其岸南修起浪市横塘北则或五里七里为一横塘以固田自近以及逺则良田渐多白水渐狭风涛渐小矣一常熟塘自苏州齐门北至常熟县一百余里东岸有泾二十一条西岸有泾十二条是亦七里十里而为一横塘之迹也但目今并皆狭小非大叚塘浦盖古人之横塘隳壊而百姓侵占及擅开私浜相杂于其间即臣所谓某家泾某家浜之类是也谨具目今两岸泾浜之名下项常熟塘东横泾二十一条阙墓泾杨泾米泾樊泾蠡泾南湖泾湖泾朱泾永昌泾茅泾薛泾界泾吴塔泾尚泾川泾黄土泾圃泾庙泾卞庄泾新桥泾黄母泾常熟塘西横泾十二条石师泾杨泾玉婆泾髙姚泾苏宅泾蠡泾皮泾庙泾永昌泾野长泾谭泾墓门泾已上常熟塘两岸横泾三十三条盖记其畧耳今但乞废其小者择其大者深开其塘髙修其岸除西岸自擘画为圩外其东岸合与至和塘北及常熟县南新修纵浦交加棊布以为圩自近以及逺则良田渐多白水渐狭风涛渐小矣一昆山之东至太仓堽身凡三十五里两岸各有塘浦七八条是五里而为一纵浦之迹也其横塘在塘之南六七里而为朱沥塘张湖塘郭石塘黄姑塘在塘之北为风涛洗刷与诸湖相连不见其迹谨具下项昆山塘南有塘浦七条次里浦新洋江任里浦下驾浦下吴浦上吴浦太仓横沥昆山塘北有塘浦七条娄县上塘娄县下塘新洋江低里浦黄剪泾上吴塘下吴塘横塘四条朱沥塘张湖塘郭石塘黄姑塘已上塘沥十八除新洋江下驾浦曽经开浚余并未尝开浚今河底之土反髙于田中毎遇天雨稍阙则更不通舟船天雨未盈尺而田尽渰没今并乞开浚以固田已具下项一具旱田塘浦之迹凡三项一百二十三条一松江南岸自小来浦北岸自北陈浦东至海口并是旱田约长一百余里南有大浦一十八条北有大浦二十条是五里而为一纵浦之迹也其横浦之在江南者臣不记其名在江北者七八里而为鸡鸣塘练祈塘是七里而为一横塘之迹也谨具下项松江南岸有大浦一十八条小来浦盘龙浦朱市浦松子浦野奴浦张整浦许浦鱼浦上燠浦丁湾浦芦子浦沪渎浦钉钩浦上海浦下海浦南及浦江苎浦烂泥浦松江北岸有大浦二十条北陈浦顾浦桑浦大黄肚浦小黄肚浦章浦樊浦杨林浦上河浦下河浦仙天浦镇浦新华浦槎浦秦公浦双浦大塲浦唐章浦贵州浦商量湾横塘二条鸡鸣浦练祈浦已上塘浦四十条各是引江水以灌溉髙田只因久不浚治浦底既髙而江水又低故逐年常患旱也议者乃谓于此诸浦决泄苏州昆山长洲及秀州之积水是未知古人设浦之意也今当令髙田之民治之以旱灾则髙田获其利也一太仓身之东至茜泾约四五十里凡有南北大塘八条其横塘南自练祈塘北至许浦共一百二十余里有门及塘浜约五十余条臣能记其二十五条旱田而横塘多欲水之周流于其间灌溉之意也今皆浅淤不能引水以灌于田谨具下项南北之塘八条太仓东横沥半泾塘青横沥五家横沥鸭头塘支泾杨墓子泾茜泾东西之塘及门等二十五条方秦塘钱门塘刘塘张门薛市门黄姑塘吉泾塘沙堰门太仓塘包泾古塘吴门顾门庙门岳沥李门丁门湖川门黄泾杜漕塘双鳯塘防门直塘支塘李墓塘以上身已东塘浜门沥共三十三条南北者各长一百余里接连天浦并当浚治以灌溉髙田东西者横贯三重身之田而西通诸湖若深浚之大者则置闸防门或置堰而下或水亟遇大旱则可以车诸湖之水以灌田大水则可以通放湖水以灌田而分减低田之水势于平时则潴聚春夏之雨泽使堽身之水常髙于低田不湏车畎而民田足用一沿海之地自松江下口南连秀州界约一百余里有大浦二十条臣今能记其七条自松江下口北绕昆山常熟之境接江隂界约三百余里有港浦六十余条臣能记其四十九条是五里为一纵浦之迹也其横塘在昆山则为八尺泾花莆泾在常熟则为福山东横塘福山西横塘谨具下项松江口下南连秀州界有大浦七条三林浦杜浦周浦大臼浦防沥浦戚崇浦罗公浦松江口下北绕苏州昆山常熟县界至江隂军界有港浦四十九条北及浦下田浦掘浦上夹浦下练祈浦桃源浦练祈浦顾泾浦六岳浦采桃浦川沙浦下张浦新漕浦茜泾浦杨林浦七丫浦港浦北浦尹公浦甘草浦唐相浦陈泾浦钱泾浦湴湖浦吴泗浦铛脚浦下六河浦黄浜浦沙营浦白茒浦金泾浦髙浦许浦坞沟浦千步泾耿泾浦新泾浦崔浦水门浦鳗浦吴泾髙泾西阳浦新泾陈浦张泾湖泾奚浦黄泗浦横塘四条八尺泾花浦泾福山东横塘福山西横塘以上沿海港浦共六十条各是古人东取海潮北取杨子江水灌田各开入堽阜之地七里十里或十五里间作横塘一条通灌诸浦使水周流于髙阜之地以浸润髙田非専欲决积水也其间虽有大浦五七条自积水之处直可通海然各逺三五十里至一百余里地髙四五尺至七八尺积水既被低田堤岸隳壊一时漫流潴聚于底下平濶之地虽开得上项大浦其积水终不肯逺从髙处而流入于海唯大水之年决之则暂或东流尔今不拘大浦小浦并皆浅淤自当开浚东引海潮北引江水以灌田臣所擘画治苏州田至易晓也水田则做岸防水以固田髙田则浚塘引水以灌田此众人所共知也但自来治水者舎常而求异忽近而求逺而反谓做岸固田浚塘引水之说为浅近而不肯留意遂因循至此今欲知苏州水田旱田不治之由观此萹可见其大畧以上水田旱田塘浦之迹共七项总二百六十四条皆是古人因地之髙下而治田之法也其低田则濶其塘浦髙其隄岸以固田其髙田则深浚港浦畎引江海以灌田后之人不知古人灌田固田之意乃谓低田髙田之所以濶深其塘浦者皆欲决泄积水也更不计量其逺近相视其髙下一例择其塘浦之尤大者十数条以决水其余差小者更不浚治及兴工役动费国家三五十万贯石而大塘大浦终不能泄水其塘浦之差小者更不曽开浚也而议者犹谓此小塘小浦亦可泄水以致朝廷逾不见信而大小塘浦一例更不浚治积嵗累年而水田之隄防尽壊使二三百里肥腴之地防为白水髙田之港浦皆塞而使数百里沃衍潮田尽为荒芜不毛之地深可痛惜臣窃思之上项塘浦既非天生亦非地出又非神化是皆人力所为也然自国朝统御已来百余年间除十数条大者间或浚治外其余塘浦官中则不曽浚治今当不问髙低不拘小大亦不问可以决水与不可以决水但系古人遗迹而非私浜者一切并合公私之力更休迭役旋决修治系低田则髙作堤岸以防水系髙田则深浚港浦以灌田其堽身西流之处又设斗门或堽门或堰闸以潴水如此则髙低皆治而水旱无忧矣后二项非要切不録亶之书甚多今独摘其要者録于此亶既累上其説五年九月许诣司农寺陈白寺以其说上闻诏以亶为司农寺丞提领两浙路兴修水利六年亶以其说镂板徧下州县许诸色人者详合议焉初亶言苏州水利其书与图大抵以为环湖之地稍低常多水防海之地稍髙常多旱故古人治水之迹纵则有浦横则有塘又有门堰泾沥而碁布之亶所能记者总二百六十余所今欲畧循古人之法七里为一纵浦十里为一横塘又因出土以为堤岸度用十万夫水治髙田旱治下泽要以三年而苏之田治矣】朝廷始得亶书以为可行遂真除司农寺丞令提举兴修亶至苏兴役凡六郡三十四县比户调夫同日举役转运提刑皆受约束民以为扰多逃移会吕恵卿被召言其措置乖方熙宁元年正月一日有防郏亶修圩未得兴工官吏所见不同各具利害闻奏人皆驩然十五日庭下方张灯吏民二百余人交入驿庭喧閧斥骂灯悉蹂践驿门亦破亶幞头堕地一小儿在旁亦为人所挈前此方尽遣诸县令出郊标迁圩地至是诸令鸣铙散众遂罢役亶追司农寺丞送吏部流内铨
　　亶既殁其子将仕郎侨又嗣缉其説因嵗事亦有所建眀今亦録其大畧【侨书大畧云浙西有营田司自唐至钱氏时其来源去委悉有堤防堰闸之制旁分其支脉之流不使溢聚以畎腹内亩之患是以钱氏百年间嵗多丰稔唯长兴中一遭水耳暨纳土之后至于今日其患方剧盖由端拱中转运使乔维岳不究堤岸堰闸之制与夫沟洫畎浍之利姑务便于转漕舟楫一切毁之初则故道犹存尚可寻绎今则去古既久莫知其利营田之局又谓闲司冗职既已罢废则堤防之法防决之理无以考据水害无已至干兴天禧之间朝廷専遣使者兴修水利逺来之人不识三吴地势髙下与夫水源来歴及前人营田之利皆失旧闻受命而来耻于空还不过遽采愚农道路之言以为得计但以目前之见为长久之策指常熟昆山枕江之地为可导诸港而决之江开福山茜泾等十余浦殊不知古人建立堤堰所以防太湖泛溢渰没腹内良田今若就东北诸渚决水入江是导湖水经由腹内之田弥漫盈溢然后入海所以浩之势常逆行而潴于苏之长洲常熟昆山常之宜兴武进湖之乌程归安秀之华亭嘉禾民田悉已被害然后方及北江东海之港浦又以水势之方出于港浦复为潮势抑回所以皆聚于太湖四郡之境当潦嵗积水而上源不絶弥漫不可治也此足以验开东北诸渚为谬论矣又况太湖盖积十县之水一水自江南诸郡而下出领阪重复间当其霖潦积贮溪涧奔湍迤逦而至长塘湖又润州之金坛延陵丹阳丹徒诸邑皆有山源并会于宜兴以入太湖一水自杭睦宣歙山源与天目等山众流而下杭之临安余杭及湖之安吉武康长兴以入太湖即古所谓震泽也昔禹治水凡以三江决此一湖之水今则二江已絶唯吴松一江存焉防泄之道既隘于昔又为权豪侵占植以菰蒲芦苇又于吴江之南筑为石塘以障太湖东流之势又于江之中流多置罾断以遏水势是致吴江不能吞来源之瀚漫日淤月淀下流浅狭迨元符初遽涨潮沙半为平地积雨滋久十县山源并溢太湖当苏湖常秀之间陂淹浦港悉皆弥漫四郡之民惴惴然有为鱼之患凝望广野千里一白少有风势驾浪动輙数尺虽有中髙不易之地积已成实顷刻荡尽此吴民畏风甚于畏雨也吴松古江故道深广可敌千浦向之积潦尚或壅滞议者但以开数十浦为筞而不知临江濵海地势髙仰徒劳无益愚今者所究治水之利必先于江寜治水阳江与银林江等五堰体势故迹决于四江润州治丹阳练湖相视大岗寻究凾管水道决于北海常州治宜兴滆湖沙子淹及江隂港浦入北海以望亭堰分属苏州以絶常州轻废之患如此则西北之水不入太湖为害矣又扵苏州治诸邑限水之制辟吴江之南石塘多置桥梁以决太湖防于青龙华亭而入海仍开浚吴松江官司以隣郡上户熟田例敷钱粮于农事之隙和雇工役以渐辟之其诸江湖风涛为害之处并筑为石塘及于彭汇与诸湖瀼等处寻究昔有江港自南泾北以渐筑为堤岸所在陂淹筑为水堰秀州治华亭海盐港浦仍体究枯湖淀山湖等处向因民户有田髙壤障遏水势而防决不行者并与开通达诸港浦杭州迁长河堰以宣歙杭睦等山源决于浙江如此则东南之水不入太湖为害矣此前所谓旁分某支脉之流不为腹内畎亩之患者此也水为东南患其来乆矣献其端者大抵二说一则以导青龙江开三十浦为说一则以使植利户浚泾浜作圩垾为说是二者各得其一偏未容俱是何以言之若止于导江开浦则必无近効若止于浚泾作垾则难以御暴流要当合二者之説相为首尾乃尽其善但施行先后自有次第耳必不得已欲两者兼行以规近効亦有其説若欲决苏州湖州之水莫若先开昆山县之茜泾浦使水东入于大海开昆山之新安浦顾浦使水南入扵松江开常熟县之许浦梅里浦使水北入于扬子江复浚常州无锡县界之望亭堰俾苏州管辖谨其开闭以遏常润之水则苏州等水患可渐息而民田可治矣若欲决常州润州之水则莫若决无锡县之五卸堰使水趋于扬子江则常州等水患可渐息而民田可治矣世之言水利者非不知此然开浦未久而汗泥寻塞决堰未多而良田被患何也盖虽知置堰闸以防江潮而不知浚流以泄沙涨故有堙塞之患虽知决五卸堰水而不知筑堤以障民田故有飘溺之虞且复一于开浦决堰而不知劝民作圩垾浚泾浜以治田是以不问有水无水之年苏湖常秀之田不治十常五六愚故曰要当合二者之说相为首尾则可尽其善某所乞开昆山常熟县之茜泾等浦必置堰闸者且以茜泾浦在苏州之东南去海止二十里泄水甚径然其地浸髙比之苏州及昆山县地形不啻丈余而往年开此浦者但为文具所开不过三四尺一二尺而已又止于以地面为丈尺而不知以水面为丈尺不问髙下而匀其浅深欲水之东注不可得也水既不东注兼又浦口不置堰闸赚入潮沙无上流水势可冲遂致浦塞愚故乞开茜泾等浦湏置堰闸所以外防潮之涨沙也或闻范政仲淹叶内翰清臣昔年开茜泾等浦亦皆有闸但无官司管辖而豪强耆保利于所得不时唘闭遂致废壊乡人往往能道其事若推究而行之则所开之浦可久而无某所乞复常州无锡县界望亭堰闸俾苏州管辖者盖以常润之地比苏州为差髙而苏州之东势接海岸其地亦髙苏州介于两髙之间故每遇大水西则为常润之水所注东则为大海岸道所障其水潴蓄无縁通泄若不令苏州管辖望亭堰闸则无复有防遏之理故愚先乞开茜泾等浦以决水有东流之便次乞谨守望亭闸俾水无西冲之忧既望亭之西自有五泻堰可以决水径入于北江若使常润之水决下北堰则不唯少舒苏州之水势而常润之水亦自可以就近顺流而入于江矣某所乞决常州无锡县界之五防堰使水北入于扬子江者此堰决水其势甚径往者官吏非不施行然决堰未多而民田已没何也盖止知决堰而不知预筑堰下民田之堤岸以防水势故也五卸地形与民田相去几及丈余平居微雨水即溢堰而过已有浸溺之忧今直欲决去其堰使诸路之水举自此而出又不增髙其民田圩岸以为隄防则决堰未多而民田已没某尝论天下之水以十分率之自淮南而北五分由九河入海书所谓同为逆河入于海是也自淮而南五分由三江入海书所谓三江既入震泽底定是也而三江所决之水其源甚大由宣歙而来至于浙界合常润诸州之水钟于震泽震泽之大几四万顷导其水而入海止三江尔二江已不得见今止松江又复浅污不能通泄且复百姓便于己私于松江古河之外多开沟港故上流日出之水不能径入于海支分别自三十余浦北入吴郡界内即先父比部水利奏中所谓向欲导诸江者复南而北矣虽于昆山常熟两县开导河浦修筑圩垾然上流不息诸水辐凑或风涛间作或洪雨继至所开浦河必皆壅滞所筑圩垾必有冲荡盖防江北岸三十余浦唯盐铁一塘可直防水北入杨子江外其余皆连接平江湖瀼合而为一非徒无益为害大矣今乞措置一面开导河浦即便相度松江诸浦除盐铁塘及大浦开导置闸外其余小河一切并为大堰或设水窦以防江水即吴松江水径入东海而吴之河浦不为贼水所壅诸县圩岸亦免风波所破某闻钱氏循汉唐法自吴江县松江而东至于海又防海而北至于杨子江又沿江而西至于常州江隂界一河一浦皆有堰闸所以贼水不入久无患害尝考汉晋隋唐以来地理志今之平江乃古吴郡至隋平陈始置苏州汉时封境甚濶隋开皇中始移于横山下唐贞观中复徙于阖闾旧城而又湖州乃隋时仁夀中于苏之乌程县分置秀州乃五代晋时吴越王以苏之嘉兴县分置所谓钱塘毘陵在古皆吴之属县以地势卑下防江邉海有为堤岸以防遏水势如唐志所载秀州之海盐今李谔开古泾三百有一而又称去县西北六十里有汉塘大和中再开疑即侨今所谓开盐铁塘以泄吴松江水者也又载杭州之余杭令归某筑再道髙广径直百余里以御水患又载杭州盐官县亦有捍海塘堤二百十四里即知古人治平江之水不専于河而筑堤以遏水亦兼行之矣故为今之筞莫若先究上源水势而筑吴松两岸塘堤不唯水不北入于苏而南亦不入于秀两州之田乃可垦治今之言治水者不知根源始谓欲去水患湏开吴松江殊不知开吴松江而不筑两岸堤塘则所导上源之水辐凑而来适为两州之患盖江水溢入南北沟浦而不能径趋于海故也倘效汉唐以来堤塘之法修筑吴松江岸则去水之患已十九矣震泽之大才三万六千余顷而平江五县积水防四万顷然非若太湖之深广弥漫一区也分在五县逺接民田亦有髙下之异浅深之殊非皆积水不可治也但与田相通极目无际所以风涛一作囬环四合无非水者既非全积之水亦有可治之田潴防之余其浅淤者皆可修治永为良田况五县积水中所谓湖瀼陂淹若湖则有淀山湖练湖阳城湖巴湖昆湖承湖尚湖石湖沙湖瀼则有大泗瀼斜塘瀼江家瀼百家瀼鳗瀼荡则有龙墩荡任周荡傀儡荡白坊荡黄天荡雁长荡淹则有光福淹尹山淹施墟淹赭墩淹金泾淹眀杜淹仅三十余所虽水势相接畧无限隔然其间深者不过三四尺浅者一二尺而已今乞措置深者如练湖大作隄防以匮其水复于隄防四傍设为斗门水瀬即大水之年足以潴蓄湖瀼之水使不与外水相通而水田之圩垾无冲激之患大旱之年可以决斗门水瀬以浸灌民田而旱田之沟洫有畎亩之利其余若斜塘瀼大泗瀼百家瀼之深不过三四尺浅止一二尺而已本是民田皆可相视分勒人户借贷钱粮修筑圩垾开导泾浜即前所谓湖瀼三十余处者往往可治者过半矣某闻江南有万春□吴有陈满塘皆积水之地今悉治为良田坐收苗赋以助国用郏氏再世有水利之学虽不能为必可行然用心甚専为説甚详故録之以僃论议者之叅稽焉】
　　熙宁六年八月检正中书刑房工事沈括复言淛西江浦浅涸者当濬淛东隄防川渎堙没者当修请下司农货钱募役从之仍命括相度两淛水利【土人传肱欲决松江之千墩金城诸汇又欲开无锡之五防堰以泄太湖而入于北江导海盐之芦沥浦以分吴松而入于海扵昆山常熟二县深辟诸浦遇东南风则水北下于杨子遇西北风则水南下扵松江庶可纾患夫治水者当浚其下流下流既通则上流可道也范文正公尝与人书云天造泽国众流所聚或滛雨不能无灾而江海之涯地势颇髙沟渎虽髙不决不下如无所壅良可减害若其浚深江潮乃来愆亢之时万户畎溉此所以旱涝皆为利矣此智者之言也范公之迹固未逺求其旧而纉其功不亦善哉至于羣言众説各有见焉择其便者裁而用之可也】
　　元祐中宜兴人单谔作阳羡风土记専论单子发荆谿吴中水利其说本専为荆谿横塘百渎之塞以及于松江震泽之水势其略谓荆谿受宣歙芜湖江东数郡之水行四十五里至震泽古人以谿流不足以胜数郡奔注之势复扵震泽之口开渎百条各有地方之名而总谓之百渎又开横塘渎一条绵亘四十里以贯百渎而通濒湖诸乡阡陌之水盖横塘直南北以经之百渎直东西以纬之既分荆溪之流下震泽由震泽入太湖抵松江由江入海是以昔年未尝有水患而震泽亦不为吴中害今荆谿受数郡之水不少减而百渎横塘大半堙塞又苏湖常三州之水潴为太湖由松江以入海庆厯二年以松江风涛漕运多败官舟遂接续筑松江长堤界扵江湖之间堤东则江堤西则湖江之东即大海堤横截江流五六十里震泽受吴中数郡之水乃遏以长堤虽时有桥梁而流势不快又自松江至海浦诸港复多沙泥涨塞茭芦丛生隄傍亦沙涨为田是以三春霖雨则苏湖常秀皆忧弥漫虽増吴江一邑之赋顾三州逋失者不赀今欲泄太湖之水莫若先开江尾茭芦之地迁沙村之民运其涨泥凿吴江隄为木桥千所以通陆行随桥硔开茭芦为港走水仍扵下流开白蚬安亭二江使太湖水繇华亭青龙以入海则三州无水患又以阳羡言之临江数里皆民庐墓今皆在风波浩中矣风静水澄树根砖石毕见官能扵农隙率清泉祠山君山三乡濒湖植利人户寻百渎与横塘旧界牌分力开通遇嵗大水则可防荆谿交合之流顺注震泽若嵗大旱则可引百渎及横塘之水灌溉民田虽有水旱岂能侵嵗哉谔又有书名荆谿集亦载此説时苏文忠公在翰苑奏其书请行之弗果【单谔吴中水利书切观苏常湖三州之水为患滋乆较旧赋之入十常减其五六以日月指之则水为害于三州逾五十年矣朝廷屡责监司监司毎督州县又间出使者寻按旧迹使讲眀利害之原然而西州之官求东州之利目未尝厯览地形之髙下耳未尝讲闻湍流之所从来州县惮其经营百姓厌其出力均曰水之患天数也按行者驾轻舟于汪洋之波视之茫然犹擿埴索途以为不可治也闻有忠于国志于民深求而力究之然有知其一而不知其二知其末而不知其本详于此而畧于彼以谔视其迹自溧阳五堰东至吴江岸犹之一身也堰□则首也宜兴荆谿则咽喉也百渎则心也震泽则腹也旁通震泽众渎则络脉众窍也吴江则足也今上废五堰之固而宣歙池九阳江之水不入芜湖反东注震泽下又有吴江岸之阻而震泽之水积而不泄是犹有人焉桎其手缚其足塞其众窍以水沃其口沃而不已腹满而气絶视者恬然犹不谓之已死且未筑吴江岸已前五堰其废乆矣然而三州之田尚十年之间熟有五六五堰犹未为大患自吴江筑岸已后十年之间熟无一二欲具验之阅三州嵗赋所入可见矣谔视熙寜八年虽大旱然连百渎之田皆鱼逰鳖处之地低污之甚也其田去百渎无多逺而田之苗是时亦皆旱死何哉盖百渎及旁穿小港厯年不遇旱皆为泥沙湮塞与平地无异虽去震泽甚迩民力难以私举时官又无防意防导者苗卒归乎槁死迄今十四载其田即未有可耕之日昔嘉祐中邑尉阮洪深眀水利屡上书监司乞开百渎监司允其请遂鸠工于食利之民防导四十九条是年大熟此百渎之验嵗水旱皆不可不开也夫吴江岸界扵吴松江震泽之间岸东则江岸西则震泽江之东则大海也百川莫不趋海地倾东南其势然也自庆厯二年欲便粮运遂筑此隄横截江流五六十里遂致震泽之水常溢而不泄浸灌三州之田毎至五六月之间湍流峻急之时视之则吴江岸之东水常低于岸西之水一二尺此堤岸阻水之迹可览矣又覩岸东江尾与海相接之处茭芦丛生沙泥涨塞而又江岸之东自筑岸以来沙涨成一村昔为湍流奔涌之地今为民居民田桑枣塲圃吴江县由是嵗増旧赋不少虽然増一邑之赋反损三州之赋不知防百倍也夫江尾昔无茭芦壅障今何致此盖未筑岸之前源流东下峻急筑岸之后水势迟缓无以涤荡泥沙以至增积而茭芦生茭芦生则水道狭水道狭则流泄不快虽欲震泽之水不积不可得也今欲泄震泽之水莫若先开江尾茭芦之地迁沙村之民运其所涨之泥然后以吴江岸凿其土为木桥千所桥谼各濶二丈每十桥可开水面二十丈千桥共开水面二千丈随桥谼开茭芦为港走水仍于下流开白蚬安亭二江使湖水由华亭青龙入海则三州之患必大衰减常州运河之北偏古有泄水入江一十四渎曰孟渎曰黄汀渎曰东函港曰戚氏港曰五防港曰梨溶港曰蒋渎曰欧渎曰魏渎曰支子港曰蠡渎曰牌泾昔皆以泄众水北下江隂之江今存者无防二浙之粮船不过五百石运河止可常存五六尺之水足可以胜五百石之舟以其一十四渎立为斗门每渎扵岸北先筑隄岸以制水入江若无隄防则水泛溢而不制将见灌浸江隂之民田民居矣昔熙寜中有提举沈括者輙去五防堰走运河之水此下江中遂害江隂之民田为百姓所讼即罢提举始欲以为利而适足以害之此未达古人之智以至败事也谔覩主簿张宴进状言吴江岸为阻水之患泾函不通其言然则然矣虽言吴江岸而不言措置之术盖古之所创泾函在运河之下用梓木为之中用铜轮刀之冲水则草可刹也置在运河底下暗走水入江今常州有东西二函地名有此也今先开凿江河故道堙塞之防泄得积水他日治函管则可若未能开故道而先治函管是知末而不知本也宜兴县西有夹苎千渎泄长塘湖东入滆湖由滆湖入大吴渎塘口渎白鱼湾髙梅渎及白鹤溪而北入常州之运河由运河而入一十四港北入大江今皆存名而实亡累有知利便者献议欲依古开通皆为彼豪民计搆不行倘开夹苎于通流则西来入震泽之水可以杀其势深利于三州之田也熙寜八年嵗大旱谔观太湖水退数里其地皆有昔日邱墓街井枯木之根在数里之间信知昔为民田今为湖也以是推之太湖寛广愈于昔时昔云三万六千顷自筑吴江岸及诸港湮塞积水不泄又不知其愈广防多顷也昨熈寜间校正张谔命属吏殿丞张慤相视苏秀二州海口诸浦将欲防凿以快流水慤相视回申以谓若开海口诸浦则东风驾海水倒注反灌民田谔谓慤曰地倾东南百川归海古人开诸浦所以通百川也若反灌民田古人何为置诸浦也百川东流则有常西流则有时因东风虽致西流风息则其流亦复归于海其势然也凡江湖诸浦势亦一同谔又覩秀州青龙镇有安亭江自吴江东至青龙由青龙泄水入海昔监司恐走透商税遂塞此一江夫笼截商税利国能有防耶湮塞湍流其害寔大又况措置商税不为难事窃闻近日华亭青龙人户相率陈状情愿出钱开浚本县官吏未与施行谔观合开三州诸港渎不必全籍官钱盖三州人民憔悴之乆人人乐开故半可以资食利户之力也或者谓昔人创望亭奔牛吕城三堰盖为丹阳下至无锡地形东倾古人创三堰虑运河之水不制是以创堰以节之以通漕运自熈寜治平间废去望亭吕城二堰然亦不妨纲运者何耶谔曰昔之太湖及西来众水无吴江岸之阻又一切通江河道未尝湮塞故运河之水尝虑走泄是以置堰以节之今自庆厯以来筑置吴江岸及诸港浦一切湮塞是以三州之水常溢而不泄二堰虽废无害今若泄江湖之水则二堰尤宜先复不复则运河将见涸而粮运不可行此灼然之利害也或曰切观诸县髙源陆野皆有塘围或三四十亩盖古之人蓄水以灌田以今视之其塘之外皆水塘之中未尝蓄水又未尝植苗徒牧养牛羊畜放鳬雁而已塘之所创有何益也谔曰塘之为塘是犹堰之为堰也昔日置塘蓄水以防旱嵗今自三州之水乆溢而不泄则置而为无用之地若决吴江岸泄三州之水则塘亦不可不开以蓄水犹堰之不可不复也此亦灼然之利害矣茍堰与塘为无益则古人奚为之邪盖古之贤人君子大智经营莫不除害兴利出于人之未到后人之浅谋管见不达古人之大智颠倒穿凿徒见其害而莫见其利也若吴江岸止知欲便粮运而不知遏三州之水反以为害又若废安亭江使之不漏商税又不知反狭水道以遏百川今之人所以戾古者凡如此也尝见苏州之茜泾昔范仲淹命工开导以泄积水当时諌官不知苏州患在积水不泄咸上防言仲淹走泄姑苏之水不知其利而反以为害谔存心三州水利凡三十年矣每观一沟一渎未尝不眀古人之微意其间曲折宛转皆非徒然惟执事者上之朝廷则庶防三州憔悴之民有望于今日】










　　姑苏志卷十一
　　钦定四库全书
　　姑苏志卷十二　　　　　　眀　王鏊　撰
　　水利下
　　元祐六年闰八月知杭州林希言太湖积水为苏州大患乞委监司相度开决庶使民田可耕流移复业遂诏左朝奉郎邵光与本路监司同导决之元丰三年赐米三万石开苏杭州运河浅淀六年枢密院裁定苏州开江兵给八百人専治浦闸
　　绍圣中浙部水溢诏赐缗钱二百万以振之转运副使毛渐奏数州被害即捐二百万倘仍嵗如之将何以继请官贷钱七十万缗钱氏有国时故事起长安堰至盐官彻清水浦入海无锡芙蓉湖武进庙堂港常熟踈泾梅李以入扬子江又开昆山七鸦下张诸浦东北道吴江开大盈顾汇二浦柘湖新泾下金山小官浦悉入于海自是水不为患
　　元符三年二月诏苏湖秀州凡开治运河浦港沟渎修叠隄岸开置斗门水堰等役开江兵卒
　　崇宁元年置提举淮浙澳牐司于苏州以知昆山县鲍朝懋提举管干二年宗正丞徐确提举常平考禹贡三江之说以为太湖东注于海松江正在下流向来潮泥湮塞水溢为患请自封家渡古江开淘至大通浦直彻海口七十四里以常平缗钱米十八万三千余充调夫之费因令饥民就食确躬操畚臿以先之水道遂通或言饥民就役多死降三秩确曰此役不兴饥者当骈首就死以此获愆吾所愿也
　　大观元年九月中书舎人许光疑奏苏州之患莫若开江浚浦盖太湖入海然后水有所归今境内积水视去嵗损二尺前嵗损四尺良由开松江濬八浦之力吴人谓开一江有一江之利濬一浦有一浦之利愿委官详究利害遂诏吴择仁相度而开江之议复兴矣十一月诏委本路监司检按松江古迹防导及命陈仲方为发运司属官相度苏州积水三年两浙监司奏请开淘吴松江复置十二牐
　　政和六年四月御笔访问平江三十六浦自古置闸随潮唘闭嵗乆堙塞遂致积年为害仰荘徽【平江守】差戸曺赵霖且逐浦经乆利害破驿劵逓马赴尚书省指说霖既上其说九月奏御笔差赵霖充两浙提举常平前去本路措置兴修积水其开浦置闸工料依元相度检计逐旋开治更不候保眀先次施行去农隙月分不逺赵霖更不引见上殿疾速发赴新任水患日乆占压良田甚多一方受应有前后违碍并依今来指挥合用钱米并辟官置司等令赵霖速具画一闻奏奏报并入急逓扵入内内侍省投进仍差童师敏充承受奏报文字霖既受任复条具事目以闻悉依御笔违者以违御笔论诸路监司州县如有稽慢阙悮以违制论其合用钱米越州监湖封桩米支拨十万石借支岑路诸州常平本钱十万贯如阙则以常平米及常平封桩钱贴支并降空名度牒二千道给卖承信承节将仕郎官告各五十道其命词并以兴修水利为名别立价直将合用工料召有力户钱米官为募夫监部开修候毕工计实用钱米纽直给告或给空名许令变卖并与免勘会有无违碍书填仍不作进纳出身就平江置局所奏辟官不拘常例制直牒指差理为在任月日不许辞免内选人考第举官合格水利职事未毕未得赴部磨勘依方田官法就任改官干当公事文武官各四员准差遣检踏官共四员所用材料木植専辟使臣三员分往淮南江南路及温处等州收买并辟置监辖造堰闸官俵散钱粮廵视催促检覆工料官点检医药饭食等官员其差辟官属其间有才吏理湏旌别以示劝奨特以提举常平司嵗举官数外改官从事郎一员县令二员武臣陞陟二员积水之地正在昆山常熟两县各权暂添差县丞一员今来开修平江诸浦縁常湖秀等州水势防聚以成积水据所役人夫先于平江诸县雇募如阙即分那下常湖秀州雇募【赵霖体究治水利害状平江逐县地形水势利害各不相侔盖浙西六州之地平江最为低下六州之水注入太湖太湖之水流入松江接青龙江东入于海而平江地势自南直北至常熟县之半自东至昆山县地西南之半水与太湖松江水面相平皆是诸州所聚之水泛溢其中平江之地虽下于诸州而濒海之地特髙于他处谓之堽身堽身之西又与常州地形相等东西与北三面势若盘盂积水南入注乎其中所以自古防海环江凿开港浦者借此防导积中之水由是以观则开治港浦不可不先也港浦既已浚则必讲经乆不堙塞之法今濒海之田惧咸潮之害皆作堰坝以隔海潮里水不得流外沙日以积此昆山诸浦堙塞之由也身之民每阙雨则恐里水之减不给灌溉悉为堰坝以止流水临江之民每遇潮至则于浦深开凿小港以供己用亦为堰断以留余潮此常熟诸浦堙塞之由也法当置闸然后可以限水之内外可以随潮而唘闭浦既已开闸既以置而太湖松江之水与积水为一沈没民田者一遇风作则髙浪万顷愈泄愈来纵使诸浦防之泄之涓涓来之浩浩当斯之时障之不可防之不可为之计者莫若顺其性而狭其流乃为上策所谓上策者大筑圩岸髙围民田而已如此则积水日削众浦日耗矣大抵三说一曰开治港浦二曰置闸唘闭三曰筑圩裹田三者阙一不可又各有先后缓急之序其开浦萹曰髙田引以灌溉低田导以决泄者浦也古人大小纵横设为港浦若经纬然按图于旧得九十处或名港浦或名泾浜或谓之塘或谓之漕以询究古迹得其为利之大者三十六浦区为三等上等工大而利愽在前所先也中等工费可减上等三之二下等间于上中之间或自大浦而分支别工料之数又少损焉其置闸篇曰濒海临江之地形势髙仰古来港浦尽于地势髙处淤淀若一旦顿议开通地里遥逺未易施力以拒咸潮今于三十六浦中寻究得古曽置闸者才四浦惟庆安福山两闸尚存余皆废弃故基尚存古人置闸本图经乆但以失之近里未免易堙治水莫急于开浦开浦莫急于置闸置闸莫利于近外若置闸而又近外则有五利焉江海之潮日两涨落潮上灌浦则浦水倒流潮落浦深则浦水湍防逺地积水早潮退定方得徐流防至浦口则晩潮复上元未流入江海又与潮俱还积水与潮相度往来何縁减退今开浦置闸潮上则闭潮退即唘外水无自以入里水日得以出一利也外水不入则泥沙不淤于闸内使港浦常得通利免于堙塞二利也濒海之地仰浦水以溉髙田每苦咸潮多作堰防若决之使通则害苗稼若筑之使塞则障积水今置闸唘闭水有泄而无入闸内之地尽获稼穑之利三利也置闸必近外去江海止可三五里使闸外之浦日有澄沙淤积假令嵗事积治地里不逺易为工力四利也港浦既已深濶积水既已通流则泛海浮江货船木栰或遇风作得以入口住泊或欲住卖得以归市出卸官司遂可以闸为限拘收税课以助嵗计五利也复有二说昆山诸浦通彻东海沙浓而潮咸当先置闸而后开浦一也闸之侧各开月河以堰为限遇闸闭小舟不阻往来二也筑圩篇曰天下之地膏腴莫美于水田水田利倍莫盛于平江縁平江之田以低为胜昔之赋入多出于低乡今低乡之田为积水漫没十已八九当时田圩未壊水有限隔风不成浪今田圩殆尽水通为一遇东南风则太湖松江与昆山积水尽奔常熟遇西北风则常熟之水东赴者亦然正如盛盂中水随风往来未尝停息尝陟焜山与常熟山之巅四顾水与天接父老皆曰水底十五年前皆良田也今若不筑圩岸围裹民田车畎以取水底之地是弃良田以与水也况平江之地低于诸州唯髙大圩岸方能与诸州地形相应昔人筑圩褁田非谓得以播殖也将恃此以狭水之所居耳昆山去城七十里通往来者至和塘也常熟去城一百五里通往来者常熟塘也二塘为风浪冲击塘岸漫灭往来者动輙守风往往有覆舟之虞是皆积水之害今若开浦置闸之后先自南乡大筑圩岸围裹低田使位位相接以御风涛以狭水源治之上也修作至和常熟二塘之岸以限絶东西往来之水治之次也凡积水之田尽令修筑圩岸使水无所容治之终也昨间熙宁四年大水众田皆没独长洲尤甚昆山陈新顾晏陶湛数家之圩髙大了无水患稲麦两熟此亦筑岸之验目今积水之中有力人户间能作小塍岸围褁低田禾稼无虞盖积水本不深而圩岸皆可筑但民频年重困无力为之必官司借贷钱谷集植利之众并工戮力督以必成或十亩或二十亩地之中弃一亩取土为岸所取之田令众户均价偿之其贷借钱谷官为置籍责以三年六限随税输还此治积水成始成终之防若其当开之浦则昆山常熟共三十六浦除常熟之许浦及白茒福山三浦见今深濶水势通快不湏开治虽三十三浦昆山十有二谓掘浦下张浦七了浦茜泾浦杨林浦六鹤浦顾迳浦川沙浦五岳浦蔡浦琅港浦常熟二十有一谓黄泗浦奚浦西成浦东成浦水门塘崔浦耿泾浦鱼磹浦邬沟浦瓦浦塘浦髙浦金泾浦石撞浦陆河浦北浦甘草浦千步泾司马泾金泾钱泾黄莺漕皆积乆不浚当分为三等开修】霖以宣和元年正月二十一日役夫兴工前后修一江一港四浦五十八渎二年八月初十日罢又宣和元年十月四日御笔访闻平江府常熟县常湖秀州华亭泖并可为田仰赵霖相度措置召租限一季了当具便民利害图籍嵗入以闻霖又应诏为之修围常湖通役二十四万七千九百余工二年八月十一日诏防罢役勾收人吏送平江府右狱根磨钱物通支钱四十一万五千八百五十三贯九百十一文系度牒官诏坊塲市易抵当等名色十九种焉
　　重和四年十二月知昆山吴昉浚至和塘
　　绍兴二十三年谏议大夫史才言浙西民田最广而平时无甚害太湖之利也近年濒湖之地多为兵卒侵据累土增髙长堤弥望名曰田旱则据之以溉而民田不沾其利涝则逺近泛滥而民田尽没欲乞尽复太湖旧迹使军民各安田畴均利二十九年知平江府陈正同言相视到常熟诸浦旧来虽有潮沙之患每得上流迅湍可以推涤不致淤塞后来被人户围裹湖瀼为田认为永业乞加禁止户部奏在法潴水之地众共溉田者輙许人请佃承买并请佃承买人各以违制论乞下平江府眀立界至约束人户毋得占射围裹有防从之
　　绍兴二十四年九月右奉议郎大理寺丞周环言临安平江湖秀四郡低下之田多为太湖积水浸灌緑溪山诸水连接并归太湖东南由松江入海东北由诸浦入江其沿江泄水惟白茅浦最大望令有司相视开决二十八年九月检防周环面对水利诏令两浙漕臣按视而转运副使赵子潇知府蒋璨计料开濬事闻诏监察御史任古同浙西提举徐康覆视古等奏上比子潇所议十减八九约以五千工月余可毕诏以御前激赏酒库钱平江府如数给之二十九年正月庚申兴工从常熟东栅至雉浦入丁泾开福山塘自丁泾口至尚墅桥北注大江分杀水势二月癸卯毕工【赵子潇相视水利方畧绍兴二十八年九月日两浙转运副使赵子潇知平江府蒋璨言近被防相度水利徧厯吴江吴长三县民田渰没去处相视以至常熟北至扬子江又自昆山东至海口推究源流讲求利病今询访得浙西诸州平江最为低下而湖常等州水皆归于太湖自太湖以导于松江自松江以注于海是太湖者数州之水所潴而松江又太湖之所泄也然以数州潴水巨浸而独泄于一松江宜其势有所不逮是以昔人于常熟之北开二十四浦防而导之扬子江又于昆山之东开一十二浦分而纳之海两邑大浦凡三十有六而民间私下泾港又不可胜数皆可以决壅滞而防泛滥也后因潮汐往来泥沙积淤旧置开江之卒寻亦废去此太湖所以堙塞而民田有漂没之忧也天禧天圣间运使张纶于常熟昆山各开诸浦以导积水景祐间郡守范仲淹亲至海浦开浚五河以防导诸邑之水使东南入于松江东北入于扬子与海政和间提举赵霖将命兴修水利开浚三十六浦及役工仅常熟二浦昆山一浦而罢迄今四十年诸浦湮塞又非前日之比遂致民田告涝十嵗八九今相视合开切去处常熟县梅里塘白茅浦催浦福山浦黄泗浦昆山县新洋江小虞浦顾浦郭泽塘总计役夫三百三十七万四千六百工钱三十三万七千四百贯米一十万一千五百石各有竒昆山县四浦工力不多止用本县食利户开浚常熟县五浦工力浩瀚系与吴长等县利害相及欲于三县见赈济人内募强壮人充当所有差官起工等事续次条具申请縁平江府积水今经两月未退已妨种麦若不于农隙之际支给钱米雇夫开治深恐来嵗春雨积水愈甚亏失常赋不便望赐指挥施行】
  </div>
  <div class="pagination">
   <a href="姑苏志_page8.html">
    上一页
   </a>
   <span>
    ...
   </span>
   <a href="姑苏志_page4.html">
    4
   </a>
   <a href="姑苏志_page5.html">
    5
   </a>
   <a href="姑苏志_page6.html">
    6
   </a>
   <a href="姑苏志_page7.html">
    7
   </a>
   <a href="姑苏志_page8.html">
    8
   </a>
   <span class="current-page">
    9
   </span>
   <a href="姑苏志_page10.html">
    10
   </a>
   <a href="姑苏志_page11.html">
    11
   </a>
   <a href="姑苏志_page12.html">
    12
   </a>
   <a href="姑苏志_page13.html">
    13
   </a>
   <a href="姑苏志_page14.html">
    14
   </a>
   <span>
    ...
   </span>
   <a href="姑苏志_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
