<!DOCTYPE html>
<html>
<head>
    <meta charset="UTF-8">
    <title>元和郡县图志 - 第 43 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县图志 - 第 43 页/共 68 页</h1>
    <div class="content">贾谊宅，在县南四十步。
吴芮墓，在县北四里。
陶侃墓，在县南二十三里。
醴陵县，中下。西北至州一百八十里。本汉临湘县地。禹贡“岷山导江，东别为沱，又东至于醴”，是也。后汉置此县，属长沙郡，吴封顾雍为长沙侯，而家人不知是也。隋平陈，省入长沙，武德四年复置。
浏阳县，中下。西至州二百五十里。本汉长沙国临湘县地，吴置浏阳，因县南浏阳水为名。隋平陈废，景龙二年复置。
益阳县，上。东南至州一百八十里。本汉旧县，属长沙国，在益水之阳，因名。隋平陈，属潭州。
氵资水，一名茱萸江，南自邵州流入，经县南三十步。县西有关羽濑，南对甘宁故垒，昔羽屯兵水北，孙权令鲁肃、甘宁拒于此水，宁谓肃曰：“羽闻吾咳唾之声，必不敢渡，渡则成擒也。”羽夜闻宁处分，曰：“兴霸声也。”遂不渡茱萸江。
益水，出县东南益山，东北流入氵资水。
关羽故垒，在县西十五里。
湘乡县，紧。西北至州二百三十里。本汉湘南县之湘乡也，后汉立为县，属零陵郡。自吴至陈并属衡阳郡。隋省入衡山县，武德四年复置。
石鱼山，其石色若云母，开发一重，石若鱼形刻画，烧之作鱼膏臭。在县西一十五里。
龙山，有钟乳穴，在县南二百四十里。
涟水，在县南四十五里。煮水一石，得盐五升。
湘潭县，紧。东北至州一百四里，陆路一百二十里。本汉湘南县地，吴分立衡阳县，晋惠帝更中衡山，历代并属衡阳郡，隋文属潭州。天宝八年改名湘潭。
涓湖，溉良田二百余顷，县西七十里。
湘水，经县理东。
衡州，衡阳。上。开元户一万三千五百一十三。乡四十四。元和户一万八千四十七。乡四十四。
秦属长沙郡，汉为酃县地。吴分长沙之东部为湘东郡，晋以郡属湘州。隋开皇九年罢郡为衡州，以衡山为名。
州境：东西六百五十里。南北四百九十九里。
八到：西北至上都二千九百五十里。北至东都二千六百四十九里。东北至吉州九百一十里。东南至郴州三百七十里。东南至郴县界七百三十八里。正南微西至永州五百七十里。北至潭州四百六十里。西至邵州三百五十六里。
贡、赋：开元贡：麸金、大麻，丝。元和贡：水银。
管且六：衡阳、攸、茶陵，耒阳，常宁，衡山。
衡阳县，紧。郭下。本汉酃县地，吴分置临蒸县，属衡山郡。天宝初更名衡阳郡，县仍属焉。县城东傍湘江，北背蒸水。
岣嵝山，即衡山也，在县北七十里。
湘水，西南自永州祁阳界人。
蒸水，自临蒸县北东洲于湘，谓之蒸口。
酃湖，在县东二十里。可酿为酒，晋纪武帝平吴，荐酃酒于太庙是也。
蒸阳故城，在县西一百七十里。
攸县，下。西南至州陆路三百四十五里。本汉旧县，武德四年分湘潭县置，以北带攸溪为名。
茶陵县，中。西南至州水路四百五十里。本长沙国界，齐永明七年入湘东郡，隋开皇九年为湘潭县。武德四年置茶陵县，贞观九年废，圣历元年复旧，因南临茶山，县以为名。
耒阳县，上。西北至州一百六十八里。本秦县，因耒水在县东为名。汉属桂阳郡。隋改为耒阴，属衡州。后汉蔡伦即此县人，有宅基在县西一里。
雨濑，在故县西南，每旱赛之则雨降。
常宁县，下。西北至州陆路一百八十里。本秦耒阳县地，吴分耒阳置新平县。
宋元徽中，三洞蛮抄掠州县，移就江东，因蛮冠止息，遂号新宁，即今理是，东俯潭水，西枕宜江。天宝元年改名常宁。
湘水，在县北六十里。
衡山县，上。西南至州一百二十里。本汉阴山县，以县东一百二十里有阴山为名。至梁武帝天监中分阴山立湘潭县，天宝八年改为衡山。
湘水，在县东。
衡山，南岳也，一名岣嵝山，在县西三十里。南岳记曰：“衡山者，朱阳之灵台，太虚之宝洞。”又云：“赤帝馆其岭，祝融其阳，以其宿当翼、轸，度应机、衡，故为名。”又曰：“上如车盖及衡轭之形，山高四千一十丈。”
衡岳庙，在县西三十里。南岳记曰：“南宫四面皆绝，人兽莫至，周回天险，无得履者。”汉武帝移于江北置庙。隋文帝复移于今所。
郴州，桂阳。中。开元户三万二千一百七十六。乡五十。元和户一万六千四百三十七。
本汉长沙国地，（后）汉分长沙南境立桂阳郡，理郴县，领十一县。隋平陈改为郴州，大业中复为桂阳郡，武德四年为郴州。
州境：东西五百九十六里。南北三百二十二里。
八到：西北至上都三千二百七十五里。北至东都三千一十五里。西至道州五百三十五里。东至虔州一千里。东南至韶州四百一十里。西北至衡州三百七十里。
贡、赋：开元贡：细白。元和贡：细白。
管县八：郴，义章，义昌，平阳，资兴，高亭，临武，蓝山。
郴县，上。郭下。本汉旧县，贡羽徙义帝之所都也。历代属郴阳郡，隋属郴州。桂阳监，在城内。每年铸钱五万贯。
马岭山，在县东北五里。昔苏耽学道于此得仙，其旧宅在城东半里。俯临城，余逾犹存。
石井山，在县东北八十里。有风母兽，既死，张口向风则生。
刘洞，在县西北二十三里。出偃鼠，如牛，将为灾乃出畎亩，散落其尾，悉为小鼠。渌水，自郴侯山注来。
程乡，吴录云程乡出酒。
横溪水，俗谓之贪泉，饮者辄冒于货财。
郴水，经县东一里。
温水，在县北。常溉田，十二月种，明年三月熟，可一岁三熟。
义帝祠，在县南一里。墓在县西一里。
义章县，中下。西北至州一百一十五里。本汉郴县地，隋末萧铣分置，属郴州，武德因而不改。开元二十三年，自县北移于今理，据层岭，前临通江。
章水，在县北六十五里。
义昌县，中下。西北至州三百三十里。本汉郴县地，至东晋分置汝城县，属桂阳郡。隋改为扈阳县，天宝元年改为义昌。
平阳县，上。东至州九十九里。本汉郴县地，东晋陶侃于今理南置，属平阳郡。至陈俱废。隋末萧铣分置，武德因而不改。七年省，八年复置。
银坑，在县南三十里。所出银，至精好，俗谓之“亻呙子银”，别处莫及。
亦出铜矿，供桂阳监鼓铸。
资兴县，中下。西至州一百二十里。本汉郴县地，后汉于此置汉宁县，吴改曰阳安，晋改为晋宁。至隋省，开皇十一年又置，改为晋兴。贞观废，咸亨三年又置，改为资兴。南俯耒江，北带长岭。
高亭县，中下。南至州九十里。本汉便县，晋省，陈复置，至隋省入郴县，开皇十三年，宇文融奏割郴县北界置安陵县，安陵水在县北一百步，因以为名。
天宝元年，改为高亭县，以县东一百三十步高亭山为名。
临武县，中下。东北至州二百一十三里。本汉旧县，因南临武溪水，以为名。
历代属桂阳郡。后郡为郴州，县属不改。
桐柏山，在县西北六十里。
鸡水，在县南，即桂水也。
蓝山县，中。东北至州三百二十里。本汉南平县，至隋废。咸亨中复置于今理，天宝元年改为蓝山县。
九疑山，在县西南五十里。
永州，零陵。中。开元户二万七千五百九十。乡四十八。元和户八百九十四。
乡四十五。
秦属长沙郡，汉为长沙国，武帝分置零陵郡，领县十。至宋，封晋恭帝为零陵王。隋文帝开皇九年平陈，置永州，因水为名。大业三年，复为零陵郡。武德四年，又置永州。史记舜葬九疑，即此也。
州境：东西三百三十二里。南北五百六十一里。
八到：西北至上都三千一百五十五里。北至东都二千八百九十五里。西南至桂阳五百五里。东北至衡州陆路五百七十里。西至叙州南郎溪，山悬险不通，无里数。东南至道州水路二百六十里。东至韶州六百里。
贡、赋：开元贡：细葛，石燕。
管县四：零陵，祁阳，湘源，灌阳。
零陵县，上。郭下。本汉泉陵县地，隋平陈改为零陵县。自改零陵，故移于此。湘水，经州西十余里。
石室山，在县北一里。吕蒙所筑。
祁阳县，上。南至州一百八十里。本汉泉陵县地，属零陵郡，吴分泉陵置。
武德四年，复置于今理，贞观元年省，四年又置。
石燕山，在县西北一百一十里。出石燕，充药。
湘水，经县南三十步。
湘源县，上。东北至州一百三十里。本汉洮阳县地，至隋改置湘源县，属永州。
湘水，经县东。
灌阳县，中。北至州三百六十里。本汉零陵县地，隋大业末，萧铣析湘源县置。武德七年废，上元二年吕奏置。
灌水，在县西南一百二里。
连州，连山。下。开元户一万八百八十。乡二十二。元和户五千二百七十。
乡二十二。
秦为长沙郡之南境，汉置桂阳郡，至陈为桂阳县。隋文帝开皇十年置连州，因黄连岭为名。大业初改为熙平郡，武德四年复为连州。
州境：东西二百四十二里。南北四百里。
八到：西北至上都三千六百六十五里。东北至东都三千四百五里。东至韶州陆咱五百里。西南至封州六百三十里。东至广州八百九十里。西至贺州捷路二百七十里，取道州桂岭路三百六十里。东北度岭至郴州三百九十里。
贡、赋：开元贡：细布。元和贡：钟乳。
管县三：桂阳，阳山，连山。
桂阳县，上中。郭下。本汉旧县，属桂阳郡。吴、宋、齐并属始兴郡，梁、陈属阳山郡，隋属连州。
贞女峡，在县东南一十里。
黄连岭，在县西南一百五十里。
阳山县，中下。西北至州水路一百七十四里。本汉旧县，为南越置关之邑，故其关在县西北四十里茂汉口。史记尉佗移檄阳山关曰：“盗兵且至，急绝道聚兵自守。”今阳山北当骑山岭路，秦于此立阳山关，汉破南越以为县。后汉省，晋重置，在注水南。梁天监六年置阳山郡，以县属焉。隋开皇十年属连州。神龙二年，移于注水北，即今县理也。是界诸山，各出乳穴。
连山县，中下。东至州一百六十里。自汉至齐为桂阳郡之地。梁武帝分桂阳置广惠县，隋开皇十年改为广泽，司连州，仁寿元年改为连山。
滑水，今为黄连水。
道州，江华。中。开元户二万七千四百四十。乡六十。元和户一万八千三百三十八。乡五十一。
</div>
    <div class="pagination">
<a href="元和郡县图志_page42.html">上一页</a><span>...</span><a href="元和郡县图志_page38.html">38</a><a href="元和郡县图志_page39.html">39</a><a href="元和郡县图志_page40.html">40</a><a href="元和郡县图志_page41.html">41</a><a href="元和郡县图志_page42.html">42</a><span class="current-page">43</span><a href="元和郡县图志_page44.html">44</a><a href="元和郡县图志_page45.html">45</a><a href="元和郡县图志_page46.html">46</a><a href="元和郡县图志_page47.html">47</a><a href="元和郡县图志_page48.html">48</a><span>...</span><a href="元和郡县图志_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
