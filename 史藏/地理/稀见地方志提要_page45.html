<!DOCTYPE html>
<html>
 <head>
  <meta charset="utf-8"/>
  <title>
   稀见地方志提要 - 第 45 页/共 61 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   稀见地方志提要 - 第 45 页/共 61 页
  </h1>
  <div class="content">
   宋黄岩孙纂，元黄真仲重订。岩孙泉州人，宝祐二年由迪功郎任兴化军仙游县尉。真仲至正间官兴化路仙游县提领。仙溪即仙游县，与莆田其始为一邑。按本志叙县篇谓：“莆田之与泉州，其始为一郡，唐圣历三年，析莆田置清源县，天宝元年，改泉州为清源郡，以县郡同名因改之。县有九仙姓何，以兄弟九人登仙得名，遂改为仙游县。”此志为肇创，刻成于宝祜五年，元至正十一年，真仲又为增订重梓。其书体例，总分四十余目，无大纲，合订为四卷。据《铁琴铜剑楼书目》著录，藏有抄本，亦为四卷，即此书也。但据《福建方志考录》，注为十五卷，则真仲重订之后，或再有重订欤。而《考录》未有注明，以待将来考证也。

　　仙谿志十六卷明弘治四年陈文重刊本(上海图书馆藏)

　　明陈迁纂。迁字槐林，仙游县人，成化举人，官至江西布政使司参议。仙游旧志，据本志迁自序云：“邑志创于宋宝祐丁巳，至元至正辛卯，总九十有五载，已称邑志无存，遍求墨本，独得邑士傅玉成家藏一帙，可为依据而重镂之。自辛卯至于今，历年虽未甚久，然其间屡经兵燹，典籍残缺，家藏墨本千不能有一。有者惟蓝谿茅氏、西湖傅氏一二家，然又以手录数简，补其脱漏，未必尽旧时之墨本。宣德间邑之故老张乐素、茅梅涧、薛别驾辈，每叹此书之散逸，而虑后日之无传，欲重锓梓未就。成化初屏山郑检讨家居编次，未几而废。”此迁叙《仙志》之原委也。此志纂成于成化末年，迁丁艰家居时所纂，其体例，分为三十六门，别为十六卷。每门先录旧志原文，而缀新增者于后；此为史家编著显划新旧之法，俾使新旧段落分清，览者可展卷井然。纂成后，未即付梓，至弘治庚戌，知县陈文始为刻成。

　　仙游县志八卷清抄明嘉靖十七年本(天一阁藏)

　　明黄宸修，林有年纂。宸字拱宸，和平县人，贡生，先任广西洛容知县，嘉靖十四年调任仙游知县。有年字以永，号寒谷，莆田县人；弘洽五年举人，荐署萧山县教谕。正德时遣使至西域迎活佛，有年上《辟邪妄疏》，以罪谪官，后复升乐清知县，再升衢州知府，官至四川道监察御使。《仙游县志》修于明者，有弘治《陈志》，正德九年彭甫又重纂，书成未梓，嘉靖五年甫子彭大治继成之。此志之纂，为应督学江以达檄而重修，其后《彭志》仅十二年，续辑事物不多，体例亦因《彭志》稍加诠次而已。其编例为地舆、官制、学校、人物、公署、祀典、文章、杂志八类，目五十有六。于人物一类，去取论业，特为慎重，列传载蔡忠惠、叶正简于德业，傅龙图、朱绂、陈次升于忠譡，张弼、林萍于理学，以此数人为乡国典型。其次记沿革，驳斥旧志谓邑以仙游名，因汉何氏兄弟得仙之说近幻，故不录；按此志较前志纪载，为矜慎翔实。惜其原刻本不传，今仅存此抄本，视其笔意纸张，为清中叶时之写本焉。

　　金门县志二十四卷民国十年修，稿本(上海图书馆藏)

　　近人刘敬纂。敬闽县人，事迹未详。金门合群岛为一县，置县始于民国四年，县境为七十余里，而洋面所及，则宽广约四百余里，是为海防险要之地。未置县前，为同安县与马巷厅属地，故旧无县志。清道光十六年林焜熿纂《金门志》十六卷，同治十二年林豪又为续纂，采摭宏富，颇称翔实，但其为建县以前之书也。按此志体裁，同于乡镇志之体类耳。此志为建县后纂成，计凡二十门，目一百二十有一，约二十八万余言。以纪载金门立县，及地理、经济、物产、人文、历史、海防、兵事甚详，于海防一门言之，特详所叙防海筹议之策，甚有卓见。此志纂成后未有付印，原稿存于金门县署。据《福建方志考略》载：稿成未付印，写本有二，一藏县署，一藏福州刘氏家。此本即为刘氏所藏之稿，县署所藏之稿，今藏于福建师范大学。

　　泉州府志二十四卷明万历四十年刊本(北京图书馆藏)

　　明阳思谦修，黄凤翔纂。思谦字生白，宝庆府新化人；万历二十三年进士，授铜梁知县，万历三十二年任泉卅知府。凤翔字鸣周，号仪庭，晋江县人，隆庆二年进士，历官吏、礼二部左侍郎，兼翰林院侍读学士，官至南京礼部尚书。所为文尔雅深醇，著有《嘉靖大政记》《嘉靖大政编年录》。泉之名肇自隋唐，历五代则统辖无常。所谓古之泉州，犹兼福、兴、漳三府之地，元置泉州路辖境与今府地无大更变，明时为府，领附郭曰晋江，外县六，南安、惠南、德化、安溪、永春、同安；而同安地，兼金、厦二岛。考泉志，自宋始，有《嘉定》《淳化》二志，明志始于嘉靖四年知府高越所修，隆庆二年知府万庆重修。此志为思谦官泉州时延凤翔属草，林志唯、李宗谦、何樨孝、苏宏家等，襄辅辑成。其书体裁，仍《隆庆志》例，定为八纲，以纲统目，通记泉属七邑，俱备无遗。《隆庆志》于沿革作谱，而总叙阙如；此志则颇叙原委，但简略不详。疆域本属一定，而泉州在宋，则与漳州争界，于明南安又与安溪争界；故分疆定域者难之。此志于疆域收材罗辑虽富，而未能断定界限。于山川、徭役、田赋、戎祀、吏治诸项，则较备而简核。于人物，立理学、气节，功业、文苑诸传，显著者，人物彬彬乎棹楔相望，而不免泛滥。又记金门、厦门二岛，自嘉靖中倭寇奔突事，则另有别传记之。

　　晋江县志十卷首一卷清乾隆三十年刊本(上海图书馆藏)

　　清方鼎修，朱升元纂。鼎字牧邨，海丰县人，举人。乾隆二十八年任晋江知县。升元事迹未详。晋江属泉州，自唐以来素称名邑，于人物，文学有欧阳詹，理学有蔡清，政事有梁克家，皆炳麟史乘，宿为文物之乡。然邑乘仅此一种，嘉庆间胡之鋘重修，而未刻。此志体裁效明黄文简《泉州府志》，分为九纲，曰舆地、曰规制、曰版籍、曰学校、曰秩祀、曰官守、曰武卫、曰选举、曰人物，九纲之外，又立杂志一门，凡十卷。卷后又附词翰一门，选欧阳詹等，有关晋江山川、风土、民情事迹之诗文数十篇，分为六目。此志原刻本今极稀见，此本前为吴兴刘氏收藏，今归公有。同治十六年彭鍪补刻重印，今徐家汇藏书楼及历史文献图书馆所藏，多有此补刻重印本。

　　南安县志二十卷清康熙十一年刊本(徐家汇藏书楼藏)

　　清刘佑修，叶献论纂。佑字伯启，鄢陵县人，顺治十七年进士，授南安知县。献论字曰卿，南安人，顺治九年进士，官满城知县。南安置县，始于唐贞元间，邑乘创修于明弘治甲子，再修于崇祯壬申。此志继《崇祯志》重修，成于清康熙壬子。其书体例凡十门，曰疆域、曰规制、曰防御、曰田赋、曰典礼、曰官师、曰科目、曰人物、曰艺文、曰杂志。每门均有小序，所析子目甚冗杂，亦无序次，又纪载疏略，考订未详。

　　惠安县续志十二卷清道光十二年刊本(上海图书馆藏)

　　清娄云纂修。云浙江山阴县人，监生，道光十二年由崇安县星村分县县丞，提升惠安知县，居官仅九月即去。此志为云官惠安时，续嘉庆八年知县吴裕仁所修县志而作。卷前有福建盐法道王耀辰序，兴泉永海防兵备道周凯序，及云自序。王序有云：“惠安自宋太平兴国始县，五百余年乃有明邑人张襄惠(岳)嘉靖庚寅八年志，又八十余年，万历壬子四十年，宜春杨续修之志。我朝一修于雍正庚戌八年王君泽椿，再修于嘉庆癸亥八年吴君裕仁。”按王序述《惠志》原委梗概已具。此志续《吴志》后三十年之事，且补《吴志》之缺漏，其体例为十门，凡十二卷。卷一舆地志，《吴志》舆地，只载山川封域较详，而不载距省距京之道里，则远近不明。又志险寨。不能详山陵之表里，志海防，而不详巡哨之法制，则防范未周。故此志续增道里、关隘、海防三目。卷二建置志，《吴志》建置既定，而后有屺而复修者，有踵事而续增者，有忘而失载者，此志悉续增之，凡七目。卷三政事志，续补户口、田赋、盐法三目，续《吴志》后三十年事。卷四礼典志，《吴志》礼典载祀制已详，而仪节未备，此志续以祭祀各仪；如述社稷坛祭之仪节，纪及耕耤器物，农具赤色，牛一黑色，耔种一青色。耕耤人役，耆老二人牵牛、农夫二人扶犁，农童六人唱歌；其记仪节细详如此。以下诸卷，如职官自嘉庆八年增至道光十四年，自知县迄场官，分为六目。选举志分六目，增嘉庆进士一人，举人增雍正一人、乾隆十四人、嘉庆八人、道光十二人。又增恩赏进士，乾隆一人、嘉庆一人、道光一人；恩赏举人，自乾隆至道光十四人。又增武科进士十三人，增补《吴志》缺漏多矣。人物志，列传凡九，增自明至道光一十人，而文苑传增宋人卢仁。艺文志，《吴志》分文集、诗集，殊非体裁；此志定例三目，增诗文之足资可征文献者收之。金石志，《吴志》无此门，惠安古鲜金石，此志所收石刻自唐至明。祥异志只增人瑞一目，登年逾百岁者二人。按此志续补前志缺漏得宜，颇具编例。查此志经咸同间兵乱之后，原本今存绝少。

　　同安县志三十卷清乾隆三十二年刊本(上海图书馆藏)

　　清吴镛修，陶元藻纂。镛浙江钱塘县人，乾隆举人，乾隆二十九年任同安知县。元藻字篁村，邑人，事迹未详。考同安县志，宋有钱绅修志十卷；明有成化戊辰、正德丙辰、隆庆戊辰、万历壬子诸志，均久佚。此志为镛仕同安时，踵康熙五十二年知县朱奇珍所修县志重修。凡取裁断限，悉归元藻之手，镛及罗棣亭、黄雪崖，相与商榷而考订之，邑绅黄近光、叶景若、刘允彰、庄子超各任分纂之职。书成于乾隆丁亥，卷三十，分星野志、沿革表、疆域志、城池志、山川志、水利志、都图志、田赋志、学校志、典礼志、军志、海防志、征抚志、坛庙志、寺观志、署解志、驿传志、古迹志、邮政志、风俗志、物产志、职官表、选举表、名宦志、人物志、列女志、艺术志、仙释志、寓贤志，艺文志、外志诸门。其书体裁，仅用志表两体；于海防叙述最详，凡澚澳之属内港，属外洋者，朗若眉列。是时同安于外洋诸岛，惟厦门有同知驻之，于金门、马港有通判驻之，由兴泉永海防兵备道直隶管辖。而水师之操练，营汛之防守，及风信潮汐之时候，皆参稽博考，著之于篇。同安建县，据沿革表小引云：“晋时曾以同安称县，未逾年即废；及五代王廷钧复升场为县，遂立县一成不易。”同安疆域，周迴九百有余里，为泉、漳、台三郡咽喉，为海防重地。同安水利，以海为归，固不患潦患旱；故陂塘(今称水库)、堰坝为水利要策，旱可利以灌溉：若或久潦，陂塘溃溢，因入海为近，亦不致酿成大灾。故邑有陂塘堰坝数十。

　　安溪县志八卷明嘉靖三十一年刊本(天一阁藏)

　　明黄怿修，林有年纂。怿字德和，浙江萧山县人，举人，嘉靖五年任安溪知县。有年纂《仙溪志》已著录，而纂此志时，年八十有九矣。按《安溪县志》昉于正德辛巳，嘉靖己丑又重修。此志体例，分地舆、官制、学校、人物、公署、祀典、文章、杂志八类。安溪自南唐保大十三年建置，明时属泉州府，领归善、积德、金田、修仁四乡。邑境多温泉，以蓬溪汤、横山汤、金汤、叶汤、大深汤最著。形胜东濒滨海，西北连汀、漳地，有安溪环迴县境，农产饶富，据土产门所载，谷有粳有糯，有一年一收、一年两收者。稻种有白香、白占、青占、旱赤、乌■〈禾示〉，畲稻等，占稻、畲稻能耐旱。占稻者无芒粒大，其色有白有斑有赤，出自占城，宋真宗时，以福建田多高仰，遣使至占城求稻种，以遗民种之，其后又给种以江、淮、两浙种之。麦有大麦、小麦、米麦、穬麦。粟与粱相类，大者为粱，小者为粟。黍叶似芦，高丈余，结穗如稻穗，散垂不毛。■〈米癸〉似黍而粒大，绵花俗曰吉贝，蚕一种曰原蚕，一种大而黑曰番蚕，好温恶寒湿。按其土产一门，述及产物名称种类形态，与裁养方法，较他志纪载详矣。

　　漳州府志三十八卷明万历四十一年刊本(上海市历史文献图书馆藏，现藏上海图书馆)

　　明袁业泗修，刘庭蕙纂。业泗江西宜春人，万历二十六年进士，四十年任漳州知府。庭蕙漳州漳浦县人，万历八年进士，历官云南提学使、广西参议。漳州于唐仪凤三年建州，明洪武初升府，领县十，龙溪、漳浦、龙岩、长泰、南靖、诏安、漳平、平和、海澄、宁洋。漳州在宋有《祥符图经》，及淳熙、嘉定、淳祐三志，于元无考，明有正德、嘉靖二志，及万历癸酉、癸丑二志。此志为知府闵昭余议创修，庭蕙与张燮、徐鸾等纂，业泗继事主修，纂成于万历癸丑。观其书中职官选举，增至崇祯元年。其编例，为纲十二，曰舆地、曰规制、曰赋役、曰秩官、曰兵防、曰人物、曰坊里、曰风土、曰古迹、曰灾祥、曰方外、曰艺文，每纲各系子目，子目以十具循序，段落分明，开卷井然。

　　厦门港纪事不分卷清三千客斋抄本(上海图书馆藏)

　　清窦振彪纂。振彪金门镇水师总兵。厦门港为思明县地，清道光十年思明知县周凯修《厦门志》十六卷，为志书之始。此纪为振彪任金门镇总兵时所作，书不分篇目，据事直书。有吴兴姚衡(雪逸)跋略云：“怡悦亭尚书于道光二十二年十二月初日奉命至台湾，密访总兵达洪阿，道(员)姚莹戮夷冒功一案。于次年正月十九日放洋金门镇，弁兵护至崇武海口而还。水师军门窦振彪，派千总蓝雄威，带缭手与舵兵二名护行，携书二册，言沿山海诸山之状，及沙浅风暴，南起琼州，北尽金门，无不备载。归乞窦将军录其副本，因乞武陵周敬五兄照录，而自绘图焉。校正既竟，为识其后。”今存此本而亡其图矣。

　　海澄县志二十卷清康熙三十二年刊本(北京图书馆藏)

　　清胡鼎修，陈寅亮纂。鼎庐州府合肥县人，康熙十一年拔贡，二十五年任海澄知县。寅亮字国玙，海澄县人，监生。按本志所述，海澄本尤溪县地，旧名月港；唐宋以来，为海滨一大聚落。明正德间，民私造巨舶扬帆外国，嘉靖四十四年始置县，迄崇祯五年，知县梁兆阳创修县志。按此志为鼎官海澄时踵《梁志》增纂，其书体例，凡二十四类，纪载翔实，不务革故纷更，浮华夸耀。例如前志述物产货贝之属，凡从外国贾舶至者，悉列卷内，失实之甚。明代海澄为外艘停泊所，但自万历癸酉后，外艘则集于厦岛，载笔者犹以奇货为海澄所产焉。此志能更正旧志夸耀失实之弊，亦为志乘核实之一道耳。

　　长泰县志十二卷首一卷清乾隆十六年刊本(徐家汇藏书楼藏)

　　清张懋建修，赖翰颙纂。懋建字介石，镇海县人，雍正乙卯京闱亚魁，乾隆十三年任长泰知县。翰颙平和县人，雍正十一年进士，授翰林编修，充国史馆纂修。长泰自南唐始建县，至明嘉靖间邑令萧廷宣始创修县志，至张杰夫任知县时，志始告成。继是有方应时为《万历前志》，管橘为《万历后志》，清康熙丁卯邑人叶先登为《续志》记事仍多疏略。此志成于乾隆辛未，其书体例本之《管志》，而以叶先登《续志》为参订，更增补六十余年之事，新旧参稽，栉比掇拾，颇无渗漏。所定志类十二，曰舆地、曰规制、曰学校、曰赋役、曰典礼、曰兵防、曰秩官、曰选举、曰人物、曰风土、曰艺文、曰杂志，每类各具子目。杂志兵燹一目，载嘉靖中倭寇逼城之事甚详，及郑成功据岛招集，亲率众万余来攻长泰。康熙十七年成功子郑经，于五月以巨舰攻海澄，六月初十日得之；遂乘胜又来攻长泰，城守黄辉开门导之入。如此类纪载，均可资史传以相参证者也。查此志原刻本，今极罕有，民国二十年长泰县长谢梅年曾为校印。

　　诏安县志十二卷清康熙三十三年刊本(徐家汇藏书楼藏)

　　清秦炯纂修。炯慈溪县人，康熙二十一年进士，二十八年任诏安知县。诏安本为漳浦县之南诏乡，明嘉靖八年始析为县；自建县后百余年，崇祯十年丁丑，知县胡学鸿创修县志十卷。此志继《崇祯志》重修。其书体例，分图志、天文、方舆、建置、祀典、学校、武备、贡赋、职官、选举、人物、艺文十二门，子目九十，事增于前者倍余。方舆志载：诏安疆域，东抵漳浦界，西抵饶平界，广一百里；南抵海，北抵平和界，一百二十里。山川志载：诏安之山，自五岭、龙门、九牙而来，大峰突起者，为祖山。大峰之西曰小篆山，大峰之中出者，曰点灯山，曰奇金峰，曰六洞山。大峰之西南曰檺仔林山，日初稽山，初稽即九侯山，多胜迹。非大峰之支山者，有葵岗山、双岐山、东山、望阳台；望阳台在南门外，有石甚巨高，耸秀如屏。川有两溪会注沔洲，曰东溪，日塘东溪；支溪有赤水溪、大陂溪、走马溪、抗内溪，水之汇者，有龙潭，在三都，周六七里，其深不可测，可灌田数百亩。又有大果湖在二都，湖山盘礴十里许，为避暑处，虽盛夏，若隆冬然。武备志兵制载：县民兵即机兵，原额一百八十二名，隆、万以后减至八十二名，弘治二年制定选取民兵，须年二十以上，五十以下。凡州县七百里者，每里二名；二百里者，每里三名；三百里者，每里四名；而一百里者，每里五名。其编队伍悉照军法，每五十人为一队，设总甲一名，统小甲二，每小甲二十五名，此叙明弘治时福建民兵制度，于他书少见。查此志久已稀见矣，同治十三年曾为重刻。

　　云霄厅志二十卷清嘉庆二十年刊本(北京图书馆藏)

　　清薛凝度修，吴文林纂。凝度江苏无锡县人，嘉庆六年进士，十九年任云霄厅同知，阅年去，二十一年复回任。文林云霄厅人，举人，事迹未详。按本志建置载，“云霄为古镇，名日开岳。始属绥安县，唐时属漳浦县，元至元间始置云霄驿。明设海防馆于此，以督捕通判驻之；清初为镇，驻镇守总兵。乾隆元年移漳浦县丞驻其地，嘉庆元年，始置云霄厅。”此志为厅志之始创，系从漳浦、平和、诏安三县志书中，掇拾补凑而成。其书所析门类，分舆图、方域、学校、民风、户口、土田、物产、祀典、兵纪、规制；秩官、宦绩、选举、人物、列女、名迹、艺文、灾祥、纪遗十九门。物产门宝之属载：“云霄水晶出于水晶场，小者皆不中器用，惟仙人亭山后，乾隆间尝产绿晶，围径寸长一指者，价百金。”查此志自咸、同间兵燹之后，原刻本百无一存，民国二十四年云霄县长雷寿彭为之重印，为铅印本；书后增附录一卷，载民国元年废厅改县之议案。

　　延平府志二十卷明嘉靖四年刊本(天一阁藏)

　　明陈能修，郑庆云，辛绍佐纂。能字大用，岳州府华容县人，正德九年进士，嘉靖初任延平知府。庆云字舜祥，南平县人，正德九年进士，历任潜山、南昌知县，官至南京礼科给事中。绍佐顺德县人，官延平府永安县教谕。按此志陈能序谓：“延平志始于宋端平间，明弘治庚申，郡守孙衍聘莆田王仲昭为之，其后胡九峰又续为之，未及成而九峰死。”按此志系据九峰未竟稿而重修，全书列地理志四卷，食货志一卷，官师志五卷，选举志一卷，人物志四卷，艺文志二卷，方技志一卷，祥异志一卷，拾遗志一卷。其叙一郡之典章故实，及地理人物，无不具备。据沿革载：“延平之名，始于东晋时置延平县，隋升为泉州，唐为延平军，五代为延平镇。宋为南剑州，元为南剑路，明为延平府；领县六，南平、将乐、沙县、尤溪、顺昌、永安。”延平形胜险要，负山阻水，为闽省襟喉；府境有剑溪、樵川环遶，当水陆之会枢，明时为兵防要隘。

　　延平府志三十四卷明万历十一年刊本(天一阁藏，存卷九至十七)

　　明易可久修，吴必学、林瑄纂。可久宜春人，嘉靖四十四年进士，万历初任延平知府。必学南平县人，嘉靖十六年举人，官临江府同知。瑄南平县人，贡生。延平郡志，自弘治间黄仲昭所定体裁，已具典型规矩，嘉靖初郑庆云重修，始臻齐备，嘉靖三十六年彭澄又修府志二十二卷，诸书久佚，惟《郑志》独存。此志继《彭志》重修，体裁以新修《福州府志》式，兼取郑、彭二志之所长，义例愈备；又延平府于嘉靖十四年析尤溪置大田县，领凡七邑，此志与《郑志》所载属邑有异矣。可惜今惟存此残书，无从窥其全书之体例也。

　　南平县志二十五卷清康熙五十八年刊本(上海图书馆藏)

　　清朱夔修，邹廷机纂。夔字舜一，镶白旗人，监生，康熙五十六年任南平知县。廷机南平县人，康熙举人。南平为延平府附郭县，古南剑州地；往事久载郡志，而邑之专志，自明正德、嘉靖间创修，为黄末轩所纂焉，凡一十有七卷。此志为夔官南平时，延廷机与邑诸生翁兆行、杨誉、施晋等，采辑而成。其书体例，为六纲，凡四十有二目，定例则繁简得当，叙人物，于理学传尤为斤斤谨重，以延平四先生冠之首。按《宋儒学案》谓延平四先生者，为杨时、罗从彦、李侗、朱熹，皆尝讲性、理之学于延平。据此志所载四先生之事迹，杨时则游宦于此，朱熹父尝谪居尤溪，寓于溪南郑氏而生熹也，熹少尝学于李侗者也。罗从彦之先，自豫章迁南剑，因家剑浦。惟李侗则世为延平人。此志《理学传》四人并收，而其小序有云：“四贤渊源，一脉过从；讲学胜迹犹留，且其子孙裔孙，现隶邑里者较多。”所谓延平四先生者，《宋儒学案》亦谓四人皆尝讲学于延平，固不必言其是否为延平人也。此志并载四人，则非附会夸耀。但其小序所言，讲学胜迹犹留，子孙裔孙隶邑里者较多，似为杨、朱二人争籍。然杨、朱讲学则非独于延平一方，其子孙于数百年间之支系迁布，亦非尽在延平一地也。

　　顺昌县志十卷明正德十六年刊本(天一阁藏，存卷一至八)

　　明马性鲁纂修。性鲁字进之，溧阳县人，正德六年进士，十三年以兵科给事中谪任顺昌知县，任满升寻甸知州。按本志沿革载：“顺昌置县，自南唐时始。其后何氏《闽书》亦谓南唐以永昌场置顺昌县。”但按《十六国春秋》有云：“闽永隆二年王廷钧取永平、顺昌二城。”则顺昌之名，不自南唐始有矣。顺昌志乘起于何时，未可稽考，然据此志性鲁自序有云：“旧志义类不伦，统纪不明。”则此志以前，顺昌已有邑志矣。按此志之编纂，为性鲁首集诸生，翻检旧载，采访闻见，汇辑成草，继属学僚编次成册，仅二月脱稿。其编纂有绪有法，若无旧志或志稿，则成书不能如此之速。其书体例，凡十门，各系子目，义例整严；万历《顺昌县志》舒俸序，称其文质具备。阅之诚然。

　　沙县志十二卷清康熙四十年刊本(徐家汇藏书楼藏)

　　清林采修，邓文修纂。采号梅庄，广西平乐人，康熙举人，康熙三十六年任沙县知县。文修字观成，别字燝区，沙县人，康熙十一年举人，十二年成进士，终身未仕。《沙县志》宋元无考，明嘉靖十五年，知县方绍魁创修，二十四年知县叶联芳重为修纂；万历十四年知县袁应文修而未成，十九年知县徐显臣继成之，皆属黄文梯执笔。此志踵辛卯《黄志》重修，增补百余年之事物，其书体例，凡十二类，曰方舆、曰疆域、曰建置、曰山川、曰田赋、曰学校、曰祀典、曰官师、曰选举、曰人物、曰杂述、曰艺文，每类各具子目。其编例仍依《黄志》门类，而增纂事物，则新旧分明，虽仍旧例，如同新纂。又行文简雅，绝无冗沓之病。

　　尤溪县志七卷明嘉靖九年刊本(天一阁藏，存卷一至三，上海图书馆藏，存卷四至五)

　　明李文兖修，田顼纂。文兖南海县人，正德举人，嘉靖三年任尤溪知县。顼字希古，号柜山，尤溪县人；正德十五年进士，授户部主事，历任礼、兵二部郎中，湖广提学佥事，贵州提学副使，著有《太素集》二卷。历修尤溪县志，尤字皆作■，未详何义也。县有志始创于宋庆历间邑令宋咸，迄元纂修无可考也。此志纂成于嘉靖六年，为今存县志最古之书，其书凡七卷，卷一地理第一，卷二建置第二，卷三田赋第三，卷四祠祀第四，卷五官师第五，卷六人物第六，卷七选举第七。观其目次，似为未竟之稿，而即以付刊。书中纪载，亦疏略缺漏。地理志首沿革形势，谓建县始于开元二十二年，时经略使唐修忠，以书风其民酋长高伏以千户附之，至娖娖始内附，二十九年即其地立县，隶福州，此为纪其建县之始焉。次叙形势，引旧志云：“双峰北耸，二水东流，惟山翼其西，象山揖其南。”按此志以邑之伏狮为镇山。纪河川，言邑境有尤溪，旧名沈溪，后人因避王审知讳，故去水名成尤，县因以名。纪乡制，县有常平、兴文、进城、丰城四乡，乡之领属，宋为里，元改为团，明改团为都。田赋志，首列户口表，宋主户一万七千七百五十二，口三万八千一百八十八，客户三万三千四百二十二，而无口数。元户一万一十四，口三万五千五百六十三，未分主客。明户分民、军、匠、校尉、力士、医、铺兵、僧、道诸项，口分男子、妇女，嘉靖元年载，民一千五百，军六百五十三，匠一百八，校尉力士共三，医三，铺兵三十六，僧五十七，道一。口：男子二万五千七百六十六，妇女二万二千二百二十二。次列田、地、园、池、山表，自宋迄明。嘉靖元年载，总数二千四百六十一顷三十八亩五分。三列税粮表，自宋迄明，据嘉靖元年载，总收夏税，官三十六锭三贯五百三十三文三分，民一百九十二锭八百八十四文，秋粮米，官二千六百七十石七斗五升一合四勺四抄二摔五圭，民一万二千八百五十一石七斗六升三合四勺五抄。按赋税用表之例，明晰易查，而所列者以年为次，间多缺漏，各表惟嘉靖元年一格无缺。

　　建阳县志十六卷明嘉靖三十二年刊本(天一阁藏)

　　明冯继科修，朱凌纂。继科字斗山，番禺县人，举人。嘉靖二十八年任建阳知县。凌字龙冈，建阳县人，嘉靖二十年进士，官至陕西按察司佥事。按此志体例，分图、纪、表、志、传五体，图有县境、县郭、儒学、书坊诸图各一，而不列八景图，以严史例焉。纪以编年例，记县之大事；如所记元至正间陈友定据福建，建国号曰汉，移都于建阳之事，乃建阳之要史也。表四，日历代职官年表，曰杂属官年表，曰历代选举年表，曰封荫例授等表，体取年经事纬之法。志十，曰封域志、曰山川志、曰风俗志、曰治署志、曰户赋志、曰储恤志、曰学校志、曰秩祀志、曰艺文志、曰杂志，观其体裁划一，叙事足征。传首列朱(熹)、蔡(沈)二世家，次列人物传凡一百六十五人，以时代编次。此外又列总序一编于图表之前，以叙述修志义例，及考证邑之沿革，但与纪县一篇有重出处，非体裁之纯善也。按此志注朱凌总纂，又有邑人卢秉义、余镗等为助编纂，金华胡子器为助定例。其书成于众手，而体裁修辞一律，是经朱凌所笔削也。

　　浦城县志十六卷明万历三十七年刊本(北京图书馆藏)

　　明黎民范纂修。民范江西南城县人，万历二十六年进士，任浦城知县。浦城志可考者，明成化己亥知县刘珩，属教谕胡昱纂辑。此志承胡昱之志重修，为民范及教谕陈元葆等所纂，元葆莆田人，举人。其书体例，分舆地、建置、食货、官师、政教、人物、祥异、诗文八门。于舆地，纪道里四至远近甚详。于建置，纪津梁之举废无漏，于食货，所叙物产沃瘠，户口登耗，则概括靡遗。其余各门，以编年纪录皆详记年月。人物则首重理学，宋儒真德秀生长于其地，朱熹亦尝讲学于此，持之为邑之光宠。按此志所考沿革，未能详确；谓建县始于东汉建安间，置临浦县，唐嗣圣六年改武宁，天宝元年改载兴。后唐同光中更名浦城，宋德祐初置忠安军，元复名浦城。后世考识者，多议其误。《嘉庆县志》于沿革一门广摭博采。考证前志之误，县实于唐天宝间更名浦城也。

　　松溪县志十四卷明嘉靖十六年刊本(天一阁藏，存卷一至九)

　　明黄金纂修。金林宁县人，监生，嘉靖十四年任松溪知县。《松溪县志》创修于明正统间，知县张绅修而未成，成化时尝继纂，亦未付梓，弘治十八年知县陈槐重修，至正德二年刻成。此志踵陈槐志重修，为教谕廖芝与邑士寅敬斋、郑宗、李平冈、徐科、李镗等采辑，删定去取，则一决于金。其书体例，分为十四类。沿革载：“松溪旧为松源镇，南唐保大四年，升镇为县。宋开宝八年，改松源为松溪。”水利言邑有九陂，颇获灌溉之利。赋役有颜料、沉香、真香、珠料、斗珠等税。食货有坑冶一目，载邑之吴家山坑穴产银；宋绍兴间匠作李重四见大漈岩下有银矿盘结，遂私采冶炼，闻于官被封闭。洪武三年丽水县民潘子芳为坑首，自备工本开下官等坑，认课申过户，仿农田则例，每夫受田六十亩，岁纳粮米六石。准银六两，永乐后收回官办，开场置局，命内侍守之。又铁冶一目载，铁坑一在东关里，一在松溪里，洪武间置，岁办铁二千四百九十二斤。

　　政和县志八卷明万历二十七年刊本(北京图书馆藏)
  </div>
  <div class="pagination">
   <a href="稀见地方志提要_page44.html">
    上一页
   </a>
   <span>
    ...
   </span>
   <a href="稀见地方志提要_page40.html">
    40
   </a>
   <a href="稀见地方志提要_page41.html">
    41
   </a>
   <a href="稀见地方志提要_page42.html">
    42
   </a>
   <a href="稀见地方志提要_page43.html">
    43
   </a>
   <a href="稀见地方志提要_page44.html">
    44
   </a>
   <span class="current-page">
    45
   </span>
   <a href="稀见地方志提要_page46.html">
    46
   </a>
   <a href="稀见地方志提要_page47.html">
    47
   </a>
   <a href="稀见地方志提要_page48.html">
    48
   </a>
   <a href="稀见地方志提要_page49.html">
    49
   </a>
   <a href="稀见地方志提要_page50.html">
    50
   </a>
   <span>
    ...
   </span>
   <a href="稀见地方志提要_page46.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
