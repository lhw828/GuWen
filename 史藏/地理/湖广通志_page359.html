<!DOCTYPE html>
<html>
 <head>
  <meta charset="utf-8"/>
  <title>
   湖广通志 - 第 359 页/共 373 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   湖广通志 - 第 359 页/共 373 页
  </h1>
  <div class="content">
   论
　　宋
　　楚怀王论　　　　　　　　　　陈　埴
　　楚怀王之立也天将以兴汉乎怀王之死也天将以亡楚乎夫怀王项氏所立此宜深德于项今观怀王在楚曽无丝粟之助于楚而属意于沛公方其议遣入闗也羽有父兄之怨于秦所遣宜莫如羽者顾不遣羽而遣沛公曰吾以其长者不杀也沛公之帝业盖于是乎兴矣至其与诸将约也曰先入闗者王之沛公先入闗而羽有不平之心使人致命于怀王盖以为怀王为能右已也而怀王之报命但如约而已以草莽一时之言而重于山河丹书之誓羽虽欲背其约其如负天下之不直何是沛公之帝业又于此乎定矣夫项氏之兴本假于王楚之遗孽顾迫于亚夫之言起民间牧羊子而王之盖亦谓其易制无他而岂料其贤能如是耶始而为项氏之私人而今遂为天下之义主始以为有大造于楚而今则视羽蔑如也则羽此心之郁郁悔退岂能久居人下者自我立之自我废之或生或杀羽以为此吾家事而不知天下之英雄得执此以为词也故自三军缟素之义明沛公之师始堂堂于天下而羽始奄奄九泉下人矣怀王之立曽不足以重楚而怀王之死又适足以资汉然则范増之谋欲为楚也而祗以为汉也呜呼此岂沛公智虑所能及哉其所得为者天也此岂范増项羽智虑之所不及哉其所不能为者亦天也
　　屈到嗜芰论　　　　　　　　　苏　轼
　　屈到嗜芰有疾召其宗老而属之曰祭我必以芰及祥宗老将荐芰屈建命去之君子曰不违而道唐柳宗元非之曰屈子以礼之末忍絶其父将死之言且礼有斋之日思其所乐思其所嗜子木去芰安得为道甚矣柳子之陋也子木楚卿之贤者也夫岂不知为人子之道事死如生况于将死丁宁之言弃而不用人情之所忍乎是必有大不忍于此者而夺其情也夫死生之际圣人严之薨于路寝不死于妇人之手至于结冠缨启手足之末不敢不勉其于死生之变亦重矣父子平日之言可以恩掩义至于死生至严之际岂容以私害公乎曽子有疾称君子之所贵乎道者三孟僖子卒使其子学礼于仲尼管仲病劝桓公去三竖夫数君子之言或主社稷或勤于道德或训其子孙虽所趣不同然皆笃于大义不私其躬也如此今赫赫楚国若敖氏之贤闻于诸侯身为正卿死不在民而口腹是忧其为陋亦甚矣使子木行之国人诵之太史书之天下后世不知夫子贤而顾唯陋是闻子木其忍为此乎故曰是必有大不忍者而夺其情也然礼之所谓思其所乐思其所嗜此言人子追思之道也曽晳嗜羊枣而曽子不忍食父没而不能读父之书母没而不能执母之器皆人子之情自然也岂待父母之命耶今荐芰之事若出于子则可自其父母则为陋耳岂可以饮食之故而成父莫大之陋乎曽子寝疾曽元难于易篑曽子曰君子之爱人也以德细人之爱也以姑息若以柳子之言为然是曽元为孝子而曽子顾礼之末易箦于病革之中为不仁之甚也中行偃死视不可含范宣子盥而抚之曰事吴敢不如事主犹视栾怀子曰主茍终所不嗣事于齐者有如河乃瞑呜呼范宣子知事吴为忠于主而不知报齐以成夫子忧国之美其为忠则大矣古人以爱恶比之美疢药石曰石犹生我疢之美者其毒滋多由是观之柳子之爱屈到是疢之美子木之违父命药石也哉明
　　卞和论　　　　　　　　　　　唐　肃
　　卞和以献璞而刖人曰非和罪也和知璞之有玉楚子不和信也不和信则已何以刖为剖而无玉刖未晚也故曰非和罪也唐子曰献璞而刖和自取者也非不和信者罪也和之不剖而献欲章其识也即受而剖焉于国何补无补于国勿献可也故君子罪和而不罪楚子不足罪也吁世之以文章小技自衒而不售者其和之徒欤
　　伍子胥论　　　　　　　　　　郭正域
　　子胥之报楚也圣人与之乎曰与之何以知之曰以春秋知之子胥挟弓而干阖闾阖闾将为之兴师子胥曰诸侯不为匹夫兴师事君犹事父也亏君之义复父之讐臣不为也及蔡侯拘于南郢数年而归用事于河而请救于吴也子胥曰蔡非有罪也楚为无道君若忧中国此时可矣吴兴师而伐楚春秋书之曰蔡侯以吴子及楚人战于柏举夫蔡安得以吴也蔡侯之怨不深于子胥也不以匹夫复讐而以蔡侯兴师子胥之志也圣人即书曰蔡侯以吴子成子胥之志也蔡书侯与蔡也吴书子与吴也与吴与蔡与子胥也楚败而又书人恶楚也恶楚与子胥也公羊曰父不受诛子复讐可也谷梁曰何以不言救也救大也胡氏曰圣人与人为善皆未敢明言圣人之与子胥也夫羑里囚而牧野战载主而行虽曰吊民亦复父讐也易曰汤武革命应乎天而顺乎人礼曰父之讐不共戴天枕戈而寝兄弟之讐不反兵子胥之心天地且谅之圣人伤之矣春秋书以者三桓四年宋人以齐人蔡人衞人陈人伐郑僖二十六年公以楚师伐齐取谷宋不能以齐鲁不能以楚也而皆书以皆修怨也解者曰以者不以者也皆无与词而独与蔡侯吴子所以与子胥也
　　张文忠论　　　　　　　　　　胡克敬
　　人臣负论道经邦之重当主少国疑之时安危惟视乎社稷成败何计乎身家盖事权之所集固恩怨是非之丛也如文忠公者初以董贾之才终跻揆衡之位劻勷黾勉辅冲人以敉海宇功施烂然矣迨身后祸起追夺籍没其子敬修至殉家难怀宗时始赐防复诚有如王启茂所云半生忧国睂犹锁一诏旌忠骨已寒者噫嘻姚崇止于救时冦凖尚未读传有秉钧之权而合进退之道者盖难言之而况石破劔尽煅烈金销者乎公之恩怨在当时是非在千古谨因其概畧而论之亦以见权非圣人不能用而得志行道者之当思所以自处也
　　水利论　　　　　　　　　　　陈仕元
　　楚东诸郡水弗可隄利在疏导西诸郡隄斯利焉及考汉史河水一石泥六斗江水一石泥数斗汉水之泥不啻是盖汉最浊易淤滙疏涤之则散漫矣东诸郡固汉濵也云梦二泽后世散为邑居以夏书考之梦髙于云西诸郡岂梦泽耶禹贡九江孔殷沱潜既道今详水经水道澧水中予邑会赤沙湖沅水当邑之南大江绕邑东河自江出亦谓之沱由是观之予邑固大江九江之冲也江水较汉稍清不异于澧沅则清而莫淤夫自杜预开漕以泻江势而东邑之湍悍稍纾邑西之流澌浸巨故江水横截予邑注之洞庭弗啻绕其东北耳唐宋间邑西寂无民居范晦叔岳阳风土记谓华民多舟居常产即湖地建宁南隄决即被水患建宁今石首南隄即今调夏秋必决必溢故二邑江患相表里乃安南港所厄则湖水也至和迁县筑隄仅可障官署隄之外皆弃之鱼鳖宣德间人吏乗舟入县署正统知县杨鐩以为请天子遣工部王士华布政蹇贤奉勅驻邑中相便宜筑隄四十有七并县隄为四十八垸九载其后土人往往择少高地筑之垸遂百余区最巨者安津蔡田官垸延袤咸十余里小者田仅百亩而已一遇涨潦隄即冲决冬月水退有司乃发粟集民修之每垸择一二人为圩长十余人为小甲厥后有司视为赂阶圩长借为赀府而于隄之坚脆弗问也昔宋熙宁初遣使察农田水利苏轼上疏以为遣使察农必大烦扰吏卒所过鸡犬一空予邑修垸之何以异此迩来江陵诸隄悉溃江水散流潜沔嘉靖庚申枝江隄决水奔黄山鹿河即漫流邑之西鄙故邑河势杀不然几以城市为壑也宋史闽越皆有陂湖湖髙于田田又髙于江海旱则放湖水溉田涝则决田水入海故不为灾然此可行于浙西耳予邑垸民心殊力惰少旱则决隄引水坎穴丛楚甚者以施筌防罟今之计莫若督民于垸中凿陂而严禁防谨蓄泄乃安津蔡田田家诸湖洪武中革税弛之民溉田正德知县李文泮取课名为水面钱今渐増几百金者一切裁之正德间都御史吴廷举奉勅赈荒萃民修垸因而食之由是诸垸几复章华之旧嘉靖间知府陆邦复发郡粟増修而知县赵古亦袭文泮故事是以讫无成功予又见垸民往往于垸外水濵垦田植稻谓之湖田湖田无税额三载一熟熟则倍获厚利此所谓涸梁山泊可得良田万顷而王安石惧无贮水之地者也夫隄防起于战国圩田湖田起于宋政和以来古无有也使遇贾让杜预则诸垸尚在兴废之间矧垸外乎然有洞庭为之潴亦不至大害若绍兴所议修圩守明赏罚则今日之急务矣至于调开塞之议虽靡成説以势观之塞固涨而西开亦漫而东今开者几百载即欲塞之莫能也善为水者因时补葺可耳
　　皇清
　　河出图洛出书圣人则之论　　　刘子壮
　　神物待圣人而后兴是故伏羲起而龙马生大禹作而元龟出假使世无羲禹虽使龟马间见不过与阿阁之鳯苑囿之麟共奏瑞祥而已书之史册以为美谈亦岂能以尽竒偶而列畴范使天地阴阳之所不能言者竟能以象数呈之而令数圣人上下千万年而不足以穷其义哉故曰物不虚生必有所因以显或曰圣人师万物凡物之生莫不有理愚者习而不察惟圣智者能见之是故乌主孝蚁主义鴈主序谷种可以言仁老马可以用智而古之人观转篷而知车观乌尾而知舟以至观担夫争道公孙舞劔而可以得草书盖圣人之心先有此理遇之而即至自一草木之微一禽鱼之动皆可精其义以至于天命况夫龟龙者四灵之畜号称非常者哉虽然圣人身有此理遇物而发虽不遇物而此理固在也然则圣人何不自为之而必待夫龟龙之所负而则之也哉曰马之上有图焉龟之上有书焉天垂其数圣人言其义也然则孔子作春秋感获麟而起麟之上亦何有防文乎六经与天地并立缘河图而有易缘洛书而有畴即以为缘获麟而有春秋矣书不尽之于其畴也诗与礼其又何所缘乎曰他经专主理者也而易与范特言数数者天之假物以见是以圣人则之也然则扬雄作太司马光作潜虚皆言数也雄固不足道司马忠信殆几于古之贤圣人矣然而儒者畧而弗录者何哉曰数固取乎自然也河通乎天而龙来洛居地之中而龟出龙来而图负龟出而书呈天之告圣人深切着明矣圣人不为妄作惟能因天之道发明之天不能言而假物以鸣圣人因物而见天凡天之所欲言皆取诸物以发之是圣人非则图书也则天也圣人则天虽谓圣人则图书可也虽谓神物待圣人出可也虽谓圣人师万物可也虽谓圣人自为之而无所待于龟龙之负焉亦无不可也辩
　　皇清
　　白起庙辩　　　　　　　　　　吴　泰
　　邑治东白云汊有白起庙莫详所始泰曰此讹也史邑秦昭王使白起攻楚拔郢烧夷陵遂东至于竟陵则吾邑遭其荼毒久矣而顾俨然祀之耶或曰楚俗尚淫祀不独起然也柳子厚永州黄神祠记相传即王莽也王与黄声通民且祠之而何疑于起欤曰否昔黄帝南浮江登熊湘故诸郡祠之柳记因俗传讹岂至如子云美新之作哉或曰黄与王自别也白则谁从辩之曰此元白景亮庙也元时景亮知沔阳濬景便河掘土得石有白公沟三字民咸异之以其有功于景故后人遂尸祝俎豆之也或曰庙祀何不于便河而于白云汊也曰夫神依于人若魂气则无不之也今汊北有令尹子文庙不必为古防亭而陟降在兹与景亮同夫汊名白云庙名白公相传益彰又曷疑焉或曰庙进景亮则黜起也可乎曰可昔陇西有董卓祠唐髙适毁之蔡州有吴元济祠宋王济毁之又狄仁杰采访江南移檄吴兴毁项羽祠盖仗大义以驱厉祀其肹蠁自絶也近闻白起庙废为禅林矣嗟乎起既废则曷不进景亮于其中
　　东西二汉水辩　　　　　　　　王士祯
　　汉水有东西二源自桑钦常璩郦道元以来诸说纷纭轇轕不解予尝两入秦蜀于东汉则探其源于西汉则穷其委因为辩之按百牢闗下有分水岭岭东水皆北流至五丁峡北合漾水入沔而为东汉岭西水皆南流迳七盘闗龙洞合嘉陵水而为西汉常璩云汉水有二源东源出武都氐道县漾山固名漾西源出陇西嶓冢山会白水经葭萌入汉始源曰沔故曰沔汉郦注引汉中记云嶓冢以东水皆东流嶓冢以西水皆西流即其地势源流所归故俗以嶓冢为分水岭即此推沔水无西入之理又云东西两川俱出嶓冢而同为汉水按常氏以沔为西汉水其説纰谬郦注辩之韪矣又谓东西同出嶓冢非也且桑钦谓漾水出陇西氐道嶓冢山东至武都沮县为汉水而曰至广魏与白水合又至葭萌县与羌水合是以漾为西汉水也又谓沔水出武都沮县东狼谷中又曰沔水东南迳沮水戍东南流注汉是以沔为东汉水也郦氏两疏之而未辩其非夫禹贡嶓冢导漾东流为汉漾之东流见于经者显然如此余过武都嶓冢山下询漾水土人指涓涓细流东南入沔者即是则漾入沔合流而东其为东汉水其源流甚明而其上流又出分水岭以东之水穿五丁峡而与漾合常氏既附会漾水之名以为东汉又妄以沔出嶓冢合白水为西汉是明与嶓冢导漾之文相悖桑氏又析漾沔为二条其流逈别至云漾合白水则与禹贡东流为汉之文又不符合今按通典嶓冢山有二一在天水上邽一在汉之金牛山雍大记云西汉水在西和县源出嶓冢山西流与马池水合此乃上邽之嶓冢在今秦州又云汉江源出沔县嶓冢山东流入金州此乃金牛之嶓冢禹贡嶓冢导漾乃沔县之嶓冢非秦州之嶓冢知嶓冢有二则东西二汉源流各自了然漾之与沔本为一流与陇西之嶓冢都无交涉常氏之误可不辩而明矣沮水出武都东狼谷东南流注汉水经此条在沔水下而此又云漾水出陇西嶓冢山东至武都沮县为汉水不惟两汉水皆合于沮必无是理而漾水近在武都之嶓冢反逺引陇西之嶓冢东流至武都为汉其误总在以两嶓冢为一山故自为矛盾如是郦氏于漾水条下又云通谷水出东北通溪上承漾水西南流为西汉水则未尝按脉察理而牵合桑氏之説以成其误不知漾水实东南流无由西南流与嘉陵白水相合也山海经云嶓冢之山汉水出焉东南流注于沔郭璞云在武都氐道县南苏氏书传云汉始出为漾东南流为沔至汉中东行为汉皆谓东汉水也其嘉陵江自两当畧阳出阳平闗至朝天峡南迳广元县又南迳昭化县白水江自阶文来入之郦氏所称西汉水南入嘉陵道而为嘉陵水常氏所称会白水经葭萌桑氏所称至广魏与白水合又至葭萌与羌水合者皆谓西汉水也黄氏日抄云汉水二源一出秦州天水县谓之西汉水至恭州巴中县入江一出大安军三泉县谓之东汉水至汉阳军入江观此则二汉水源流益洞然矣何纷纷聚讼为哉
　　议
　　唐
　　论请舜庙议　　　　　　　　　吕　温
　　右臣谨按地图舜陵在九嶷之山舜庙在太阳之溪舜陵古者已失太阳溪今不知处秦汉以来置庙山下年代寖逺祠宇不存每有诏书令州县致祭奠酬荒野恭命而已岂有盛德大业百王师表没投荒裔陵庙皆无臣谨遵旧制于州西山上已立庙讫特望天恩许蠲免近庙三五家令嵗时扫洒以为恒式岂独表圣人至德及于万代实欲彰陛下元泽被于无穷谨録奏闻宋
　　筑汉阳城议　　　　　　　　　黄　干
　　汉阳为郡民淳事简一意抚摩或可逃责然既切专城之任则当思固国之谋访之故老察之形势则最闗利害而不可不预图者无城壁之可恃也考之图志汉阳旧有偃月城今踪迹皆无存者则昔固尝有城矣国家讲好息民边陲宁静固无他虞然州郡之有城犹家之有墙壁家无墙壁虽无盗贼无以为家况设险守国思患预防当无事之日不可不为有事之备本军地虽近江旁亦多水然齐安江陵皆近江皆有城武昌池阳皆在江南亦有城何独汉阳而无城其旁固多水泽然冬月水涸亦不足恃况其为地虽非极边而实则武昌唇齿吴蜀咽喉南人得之则恃为捍蔽孙氏都武昌使鲁肃守汉阳是也北人得之则武昌不能自立汉阳守臣李恕屡以舟师败鄂人是也盖大河东下虽若可恃然东有阳逻西有刘公洲最为浅狭顷刻可渡古之为国守在四邻贼入吾腹则无及矣故筑汉阳之城不惟可以守汉阳而亦所以蔽武昌也开禧丙寅安陆围竟陵破汉阳之民逃奔江南者大半武昌之人日夜望汉阳之烽火以为安否向非汉川之民结集义士固守河南血战则事未可知使汉阳有城虎视江濆孰敢越吾境而为寇耶京口之有瓜州所以通淮浙往来之道武昌之视汉阳犹京口之视瓜州也瓜州有城则师之出入皆有所恃武昌之师自汉阳而济者絶江之后便无驻足之地比其反也前有长江之阻后有敌人之虑武昌之师不可久驻江北者无城故也使汉阳有城卒有缓急移武昌之屯数千人以守之或出或入从容整暇察敌伺便乗机应变壮荆襄之声势为诸郡之应援计未有急于此者矣瓜州非郡尚不可无城而况汉阳古之沔州冲要之地乎此则城壁之不可以不筑也观其地势他郡城壁有难修筑者有虽修筑而不足为险者惟汉阳地势其北依山其南阻江东西有湖皆自然之天堑无湖无江之处十之二三耳向使经理有方虽郢之石城亦无以加郡城之南皆沿江堤岸每嵗修筑率费二三千缗而城居之民常凛然有为鱼之患筑城之后则每年可免修筑之费而向忧垫溺者可以安枕而无虑矣是又一举而两利也又尝令濠寨官计丈尺工料则为城不过六七里为费亦数十万缗诸郡筑城例役大军大军一出跋涉稍久不无劳费汉阳武昌两郡相望以武昌所屯之兵筑汉阳之城士卒无久出之劳州郡减増募之费与筑他郡之城其难易大不侔矣朝廷近年以来留意守御所守州郡修筑城壁无非为坚固不可拔之谋今筑汉阳之城其闗于利害甚切其为势甚固其为费甚省亦何惮而久不为也干非敢生事喜功有所侥觊特以郡之长官谓之守土城壁不筑则非所以守土而旷其职矣
　　与庙堂乞筑城议　　　　　　　陆九渊
　　某僭白书曰有备无患记曰事豫则立荆门在江汉之间为四集之地南捍江陵北援湘陈东据随郢之胁西当光化夷陵之冲荆门固则四邻有所恃否则有背胁腹心之虞由唐之湖阳以趋山则其涉汉之处已在荆门之胁由邓之邓城以涉汉则其趋山之处已在荆门之腹自此之外间道之可驰汉津之可涉陂陀不能以限马滩濑不能以濡轨者尚多有之自我出竒制胜徼敌兵之腹胁者亦正在此善制事者当令其利在我其患在彼不善者反之法曰先为不可胜以待敌之可胜又曰无恃其不来恃吾有以待之无恃其不攻恃吾有所不攻谓能销患致利备豫不虞也荆门虽四山环合易于备豫义勇四千强壮可用而素无城壁仓廪府库之间麋鹿可至累欲修筑子城畏惮其费不敢轻举某切谓郡无城郭使在内地尚且不可况其在边乎若形势不立扃钥不固无以系民心待暴客脱有缓急区区仓库之储适足以启戎召寇患害之致何啻丘山权今费役曽不毫末惜毫末之费忽丘山之害难以言智一旦有警谁执其咎某去冬妄意闻于帅府请就此役寻得帅檄令委官置局径自修筑欲趂冬上坚密庶几可久已于十二月初四日发手亦幸天气晴霁人心齐一腊前两旬土工毕事规模稍壮邦人慰满小垒绵薄仍嵗送迎事力单竭累政之积仅足办此会计用砖包砌立门施楼其费尚多目今已见包城十丈砌角台一所建敌楼一座由此计之犹当用缗钱三万本军有买名银一万七千余两在常平稽之专条不可擅用欲乞钧慈特为敷奏于数内拨支银伍千两应副包砌支用使城壁一新形势益壮奸宄阻谋民心有赖实为无穷之利想钧谟垂念边城不异墙屏思患豫防久有庙算择狂听愚当不待辞之毕也
　　明
　　治河议上　　　　　　　　　　刘尧诲
　　国初宋礼开会通河沿元人旧渠自安山北入天津渠迹可循所有功力不费礼之功在漕河者惟南旺河及济宁天井闸以南而达于淮其功倍于故元初元人止导汶水而障之西南行耳礼引沂水洗水入泗以会于漕又引邹县之渊源泉九引泗水之下庄泉三十入于泗引蒙阴之官桥泉四引曲阜之柳青泉十八入沂达泗同滙天井闸以成漕渠又开濬南旺湖滙平阴泰安东平等泉百而设南北闸以分流之北入安山旧道南过济宁会天井闸诸水下徐吕同为淮河入于海是明漕运止借山东诸泉而不敢引大河以为利也至正统戊辰黄河决张秋害及运道以后渐引河入徐沛治六年河徙黄陵冈决张秋夺汶泗之水东行而运道阻絶当时议者主于上流分杀河势既凿孙家渡口导河南入于淮又开赵皮寨口导河入亳泗归宿以会于淮又疏贾鲁旧河由曹县梁靖口出徐沛入运河过二洪以会于淮于是二洪借河势而为厉也第上流既分大势自弱徐沛之间虽有河患不甚以后治运河者渐失初意导口既塞而支流未分会全河之水以入徐泗而议者乃曰治运河亦过矣夫运河何忧不治也导河入徐吕而数逢其害此是后人失防今惟求其害运河者而逺之固所以全运河也近者朱尚书以黄河侵啮沛县切近运河乃徙运河而东五十里以上接于济而下通于徐意主于逺黄河也愚谓当以黄河逺运河不当以运河逺黄河以运河逺黄河则凡黄河之所能至者皆当逺而避之此不东走海南走山耳故以起胶莱之议而有泇口之説也矧所避者止沛县数十里耳而徐邳四百里之河患固在也以黄河逺运河则上流归德兰阳赵皮寨口原系河流入涡淮故道去其淤积排决之耳无有泇口之斩山焚石也顺其势利导之耳无有胶莱之穿渠乱海也计不出此而亟亟垒隄以障河愚以为黄河至于徐邳如大军既败而溃虽有善将势不能制故令筑隄以防河无以异于衔木以填海且所筑之隄基广二丈崇七丈势不能加矣徐邳每至伏秋之时白浪如山拔地数仞则丈隄之土实以决其怒而恣其暴也
　　治河议中　　　　　　　　　　刘尧诲
　　今议开赵皮寨口将寻亳泗归宿之故道以分杀河势难之者曰河入赵皮寨经归宿出宿迁会于淮而同入于海恐河势趋南之便而东流入徐济之路艰将来二洪浅沍则运道为梗又曰将不免为鳯泗诸陵忧此皆臆説也夫凤阳即古涂山荆山地形势最高而府北凤凰山一带皆阻山为险自有淮水以来所经歴凤阳境至今陵谷不变况皇陵在府城南又二十里当洪武二十四年河决孙家渡由中牟项城入凤阳界过颍上至夀州合淮水歴怀逺以达于泗是以全河灌凤阳背城而下当时未闻危动陵寝矧今分流入归德过宿州符离集出宿迁口逺者二百里近一百余里此事之必无恙者而以勤当事者之忧岂我圣祖之念皇陵不若后人之异甚耶乃若泗州去宿迁止四十里黄河由淮以入泗与夫由泗水以会淮一也所虑寨口既开大河南下归宿迁有二洪浅阁之虞是以二洪待河而转漕故愚以为失作者之意也先时总理河道刘天和有云漕河本不用黄河之水自淮达济一路隄防正恐黄河冲入为害今徐吕二洪以下一向反用黄河之水而忘其故及水不来则用工挑濬以引之来此所谓以病为药也乃若所以为二洪盈竭者责在山左诸泉而宣节泉流者又责在理漕诸吏永乐初浚会通而开南旺马肠诸湖正欲广受深资以待旱干不时之变故南旺周回百五十里濬深者丈余浅亦五七尺内筑长堤三漕渠贯其中西隄开斗门以时蓄泄号曰水柜二年一大浚役夫万余此不特为河竭之备虽伏秋淫潦诸泉暴发得湖以为壑则不□溢四出厚积而徐出之足以平二洪之势计亦周矣百年来浚既不时湖势日蹙髙者为坡阜下者长洲渚不有昔日之全湖矣且徂徕诸山厉禁渐弛各泉沟道率填壅不治每遇水潦则平地尽湖而无专受之壑稍亢阳则湖底飞黄埃也议者不原其始遽以山东诸泉谓不足以润二洪必借黄河以为利人之识度岂不大相逺哉且运河设闸坝各有浅夫若干名近时有事漕河者皆利于筑堤不利于浚浅盖髙可以伪増而深不可以伪及故隄日髙则湖日浅水无所受势必溃隄而出隄溃而委之于湖则筑隄固所以填湖也非独此也凡漕渠皆然今髙邮宝应诸湖隄内髙于水者不满五尺外髙于平田者则八九尺三百里大湖如支阁在地上稍一摇滉则坍防不可御所以淮阳多水患以中原之地势测之大抵河之南岸髙于北岸归德兰阳之间又曹单徐沛之上流也治间河决张秋夺汶泗以东行当时诸臣议筑塞唯荆隆口随筑随溃于是开孙家渡口开赵皮寨口又凿贾鲁河皆导河使东南行也如此则势分杀而安流矣明年秋水涨发河仍趋北势将复犯张秋故都御史徐恪以为言乃从荆隆口至黄陵冈之北筑隄二重各长二百里以防决口刘公大夏等得以成安平镇河功而全运道岂非河地南髙之騐耶嘉靖甲午间黄河徙兰阳寨口直趋亳泗归宿不复入于徐以致二洪浅沍不可漕后之理漕诸臣乃一意开梁靖等口导河而东并出于徐沛之间又镌广二洪隘口而平之以便漕故河势东下之利合流倾注于徐沛而赵皮寨等口以渐湮塞河不分流而亳泗归宿之故道失矣嘉靖壬子都御史詹翰复请开赵皮寨口不果行明年又申前请遣使视河上以工费钜大为辞陵夷至于今日夫河性至湍悍有以潴之则缓其性而不为暴有以分之则杀其势而不为厉古今治河无出此二者故汉人有言河南岸强则攻北岸北岸强则攻南岸南北俱强则下流受伤今日之治河正犯此戒治间以黄河北犯张秋故强北岸而障河使南嘉靖间以黄河南徙归宿故塞南岸而障河使东今南北俱强矣所以淮邳上下毒遭全河之害为运道忧夫曹单郓济之间如钜野梁山泊等处污泽洼下昔人于此以潴河也自荆隆等口重隄以障之则河水不得上溢于钜野梁山之间而有所潴也孙家渡及兰阳赵皮寨昔人于此以分河也自决口填阏弃而不治则河水不得南入于涡淮而有所分矣既无以潴又无所分洪河万里又会番汉川泽之流而迫束于二洪之间以激其怒此不尽吞邳淮化而为溟渤者未已也
　　治河议下　　　　　　　　　　刘尧诲
　　河北数十水沁为最大河南数十水汴为最大汴水出大周山会须水索水京水郑水入祥符东南防蔡河以入于泗宋人于此开渠以通淮泗曰通津渠亦曰惠民河是宋以前河东北流而不受汴水也沁水出绵山合太原蔺水丹水白水芦水出怀庆济源元人郭守敬于此开渠沁过新乡歴胙城至汲县入衞河以达于临清曰御河是元以前黄河东南流而不受沁水也今汴沁皆入河矣宋自熙宁河始分为二其南入淮水者受少半耳今考黄河入淮之路一自中牟过项城入鳯阳而下即洪武间河决孙家渡口之路也一自开封兰阳至虞城经徐州而下即今河出徐沛间之路也一自归德过宿州符离集出宿迁而下即今赵皮寨上下之路也自宋以来五百年黄河入淮虽转徙不常总之不出此三路而欲分杀河势者亦不出此三路乃若合全河之水又会山东诸泉尽输于徐吕以会于淮此从古未有事也孙家渡口自正统以来凡十余浚随复淤塞故今议分导河流计无便于开赵皮寨而寨口所从之路唯宿州符离集为正道且自宿迁出口入海不复过鳯阳泗州矣汴沁故道可以讲求而复汴沁复故道是断黄河之内应也而沁水去河止四五十里万一徐邳道梗则由江之淮由淮之汴由汴入河过沁放流而下达于衞会于临清此亦转漕一竒防也淮水由泗州导之南过盱眙经天长界至六合出瓜步口会大江尤径易昔隋开皇间引汴入淮通刋沟及唐人魏景倩开直河引淮至黄土冈通扬州今埠岸道里皆可访求得淮入江则中原徐凤千里之间永无水患而因山川自然之势于运道尤可久也且省淮扬髙邮宝应一切闸坝湖坊官民之费而以二湖给民田多穿渠道南北分流之则淮扬亦无水患也此皆因地形指画据所尝陟歴以考证今古岂以窈冥为事也耶然愚又有虑焉国事以民为本今所治在运河是不免以中原徐淮之地为壑而诸臣之有事于漕者一隄之外皆邻国矣此非惟不足以慰民志尤非所以上答天心水之为灾也固宜昔汉武塞宣防躬自沈璧而诸臣亲负薪者凡以为民也今即使运道通利而徐淮万姓之垫溺中州千里之污莱将听之耶况运道原不烦治能疏导河流使民得宅土处业则运道自安流也第縁近者胶莱河之议泇口之役初或未谛言出而竟阻抑不行恐后之抒谋任事者不敢自必也盖土著之民多不利于其乡有此功而守土之官尤惮以其身而受此役其余徼天幸以待迁者概今之人而不邻视国家者几希孟氏有言及是时修其刑政夫政之大者孰有过于漕事乃若其时则无复有暇于此者失今不亟图之一旦不偶则转饷艰危征发旁午当此之时虽欲定计举事可得耶
　　河防议　　　　　　　　　　　陈文烛
　　沔泽国也江涨而东南病汉涨而西北病然筑緑麻山之隄逺自荆门筑长宫之隄东接汉阳自五代时己为江汉防矣后监利车水之隄防江者日甚而复决于茅埠口潜江斑湾之隄防汉者日甚而复决于夜汊口二口决而沔之水与洞庭为一顾夜汊屡塞屡决而数年以来借言水灌江陵不敢议筑近姑筑之而未固又复决矣茅埠几四十年未筑郡大夫史公力修之人心效顺一鼓成功屹然如山南畆东作牛畜遍野四方逃徙者归而问业且曰某田某坵吾开垦也乐生兴事又有生所创见也史大夫治沔之绩余不论而茅埠口之塞其扁鹊仓公令人有起色者与至如任家岭之隄虽防江自外入而水从中满须相时开之豪民近岭自利倡难守之说而过聴者信在水利者一见决之而已又沔湖水尚平豪民有湖业者往往盗决其隄以为淤田之计渰没数多白之上官罪小而利大纷纷效尤在持国法者一加之意而已
　　皇清
　　漕运议　　　　　　　　　　　刘子壮
　　自古建国形势立于西北贡赋供于东南故嵗漕荆扬徐豫粟四百万有竒致之京师以给六军万民其征之民也县令是典丞贰佐之其兑于舟也运旂为掌衞弁宰之而又粮道督其行巡漕稽其数仓场受其成河道先期以具蓄泄所过设兵以衞其往回盖制法若斯之备也宜若取之下而无不足纳之上而无不终其事者然而数年以来民日困于征收之无艺而漕自亏于拖欠之渐累者何哉盖其畧可得而言焉方其取之民也吏以差为市轮里而饱所欲乃取一戸焉注之而此名一定则莫不破产鬻子甚且捐田庐而去之他乡及其科粮为争也每嵗旧额石计二斗而耗五升耳今耗乃至三斗矣是六倍于古也而又有水脚之増常规之加以至洒舱过斛防筹各项新立名目在官止收二斗之实而民间乃费一石也然而或有风水之失盗粜之患则又以责之县官县官又以责之民谓之赔补焉此今日之漕所以困民者也若夫兑运之患官旗所至折县官辱里甲以肆其需索而及其既兑有折镪而代粮者矣有此领而彼运者矣有有籍而无人者矣而道路之盗卖不与焉盖自其开漕之始原未尝有全实之数而当事者既不能精详本来以较勘于始亷察者又安能烦琐剥阅以稽查于后迨至不足而始加防覆累嵗积月而幸一
　　恩赦此所以拖欠渐累而仓储日虚也今欲苏民而裕国则莫若定轮嵗之差以甲为次而吏不得髙下其手也立正耗之额以官代兑而民不至重病于科也严赔补之禁而水湿盗卖责之主者也开兑之初督粮公阅实其数而无有虚昌督率其行而无有延捱也过淮之时巡视者逐帮为稽而多少之必详随至即行而后先之勿待也而其要尤在上官长无责望于僚属僚属无责望于州县则有司不以巡督为累官旗不以仓场为累如此而漕犹有负民犹有困者未之有也抑更有望者漕与屯相表里者也诚能兴屯田开水利则西北将实而漕可少省东南之民力于是乎亦大苏矣
　　楚省驿逓夫马钱粮条议　　　　王孙蔚
　　楚省繁难甲于天下而湖北繁难又甚于全楚陆则壤接中州由楚而达滇黔通秦蜀通吴粤水则襟江带湖濵临省会上而巫川汉中黔粤下而江右闽越京通莫不取道于斯以故陆则
　　宸使　王差赍奏传宣络绎不絶水则冠盖频仍执符索船循环防间是则水陆并繁而驿逓夫马船只诚有时刻难暇者也定鼎以来驿逓事务原驿传道管理自康熙七年奉文南北分辖湖北驿逓事务分送本道管理查湖北八府共原额编驿站银贰拾万伍百陆拾两零内除安德荆襄郧五府荒芜无征银伍万贰千玖百柒拾肆两零实征银壹拾肆万防千伍百捌拾陆两零因支用不足防前任各部院题留江济银贰万壹千叄百伍拾玖两零除荒外实征银壹万防千防百玖拾叁两零以为驿逓之用又原额编红船银防千伍拾捌两零除荒外实征银陆千壹百叁拾伍两零以上银两每年忽遇水旱洊臻照例豁除以致计日工料缺额兼之马匹倒毙买补船只修理等项皆一年不敷一年之用又查河南陆路马匹日计草料银八分夫日计工食银伍分楚省马则日止伍分夫则日止二分再查江南水路船只大中小修额有定数水手工食日计伍分楚省水手日止一分七厘五毫此又钱粮支用不足难与邻省比类者也司邮政者值此冲繁之要地经此不足之钱粮绠短汲深襟捉肘露其间斟酌损益筹画整理非极尽苦心莫能有济而本道自分管以后数年勉力支撑多方樽节一切滥差私泒等弊痛加责革虽驿困渐苏差使稍获无悮以别省夫马船只修理之例较之则又盈缩悬殊尚有待于援例酌请以底画一而裕皇华者也
　　江陵隄防议　　　　　　　　　胡在恪
　　江出岷山汉自嶓冢拢万川以东注而荆州正当其冲称泽国焉盖江水在瞿塘灔滪间为诸山所束屹崪盘砖雷响而电激既出峡口始得展逸势以前驱夏秋一涨顷刻千里而经江陵公安石首监利华容间自西而北而东而南势多迂回至岳阳自西南复转东北迸流而下故决害多在荆州夹江南北诸县县各沿岸为堤以御水势由来乆矣江北之堤自当阳以下之逍遥万城以至监利不下四百余里而江陵之黄滩堤在县东南二十余里一决则江陵潜江监利沔阳荆门皆为鱼鼈盖古所谓冲巫峡以迅激跻江津而起涨者以东至沙市有砥突出大江数十丈捍蔽江水水为之稍纡抱而黄滩之怒差杀其后荡焉无存而水之向黄滩者骇坍浪而相矣稽古大禹洒沈澹灾以奠髙山大川而自汉晋以暨有明南郡大水史不胜书而万厯十九年辛卯江陵黄滩堤决民之溺死者无算二十一年癸已逍遥堤旋溃距今九十余载
　　国朝庚寅年江水大涨时幸瓦全嗣后癸已夏江水决于万城郡城东数百里茫然巨浸戸遍逃亡矣癸卯秋江决于周尹店逮丙辰之五月麦秋方至而郝穴之江隄溃矣犬哭鸟散鸠面鹄形真绘图所难尽者展转数年流移畧集而辛酉七月黄滩倐决百年难堪之殃从天而降惊心骇目一望直溟渤尾闾耳集中泽之鸿雁填坍穴之蝼蚁人自为筑役用不扰功爰告成安澜共祷讵意九仞果亏一篑致使长江复行平地壬戍六月江堤复决比之辛酉为时更早禾香于亩蛟舞于庐继而风雨频作室庐荡尽或身饱于波臣或田归于沙压背乡井者已不可问守坟墓者更复何之爰核粮夫毫髪无遗以赴补救之急工人之自为计也神之将安输乎嗟乎决隄者民之大害也筑隄者民之大利也而利害相反诚有如阖境士民痛哭屡控之所云者今幸当事上台目击颠连而太守许公实心胞与躬亲挽筑于隄址则寛而大以便后来之加増于隄工则恤而察以杜一时之冒滥萧憺之拟身塞赵贤之愿请命真百姓之福非谀词也按隄老隄甲之法自太守赵贤始议行之夏秋守御冬春修补嵗以为常盖田庐于斯聚族而处以长子孙故重土而习知水性法至善也而隄夫之出于粮石者视其用工之难易以为征收之多少今昔之间未可概论而夫之修筑于隄上者买土井土台土其法不一买土为最上但虑散给工资之数难以悉楚井土则民之淳者劳而黠者逸台土则奸人得以髙下其手夫苦惫而隄之罅隙者复多夫修隄所以拯民非以苦民也而立法不善则夫受修筑之苦而民视筑隄为畏途矣三者综而论之惟井土之法可以垂久第须董其役者审髙下逺近之地势以均其劳逸除其弊端乃可而弊端诚未易除则所谓以治人而行治法者存乎其人之爱民以心先民以身委员则量其材遴役则严其污以里长征夫而厘其侵蚀以隄老修筑而稽其包揽则以每年所征之隄夫用之于每年所修之隄将捧土可为丘山岂必求夸娥二子而置之乎善夫清军陈公之言曰修隄惟视人事断不可诿之于天灾仁人之言其利溥哉所列七条皆实实可见之施行者夫荆州之地案衍坛曼縁以大江而汉水复自夜汊口分泒以达于三湖汲引沮漳会扬水长湖罗堰诸陂泽之水春夏霪涝股灌支注不可胜计其沿湖渚泽畔而居者庐舍畎亩形如盂中之底盖自五代时髙季兴节度荆南筑隄以防汉水由荆门緑麻山至潜江延亘百三十余里于今之互为垸隄者总皆恃堤为命而汉水其竒在曲又多泥沙迁徙淤塞自古不常明嘉靖二十六年沙洋隄决后水之在荆安潜沔间者殆无虚嵗
　　国朝顺治甲午汉水决于沙洋之下戊戌大水康熙癸卯水丁未秋水戊申夏水已酉壬子秋俱水甲寅则郝穴堤溃洚洞滔天饥溺遍于巢窟辛酉壬戌江隄连溃汉水并溢所谓隄防者冲荡漂流于斯为尽而室丙室丁潭守八井等庄地势洼下沈塌之虑尤有不可言者今合江汉而筹之自荆襄而下江以北之地如江陵监利潜江沔阳荆门皆如建瓴之势而大江之悍黄滩之险为尤甚其所谓隄者又皆累土负壤所积非有岗陵以扼之一遇水势突奔咫尺不坚千里为壑杨景淳旧志详哉言之其开穴疏流之说已万不可行于今日而江陵昏垫疲苦之民荷锸操杵力殚膏枯为水归其壑土反其宅之计是盖以一邑之劳为监利潜江沔阳荆门御寇于门户而处堂奥者曽不助一臂而坐享其逸焉若使江陵非以剥肤之痛不得不为之筑势不至于载胥及溺不止此协济江隄之费四邑虽不待请亦当各自为计者也夫防江之工等于防河今江陵已为其难者钜者矣而汉水之隄防不固其害旋中于潜沔荆门绸缪而图其全则江汉朝宗而
　　国计民生万世永赖矣

　　湖广通志巻九十七
　　钦定四库全书
　　湖广通志巻九十八
　　艺文志
　　考
　　皇清
　　制科取士之法考　　　　　　　刘子壮
　　古之有天下者必求圣贤以共之以为非此不能安亿万之众也且以为非此不能居亿兆之上而使之相安故有以天子而下访匹夫之事其后道微上以功名为悬而下有富贵之志上下交相疑而以术为御于是法日密而治亦日不古矣尧之举舜也内有四凶外有洪水而其所详者乃在家人父子之间又将以是试之谓夫其道不出乎此也伊尹乐尧舜之道而汤与之伐夏武王以吕尚为军师而所陈者敬义当其时或币聘之车载之学焉而以为师数千嵗后惟昭烈于武侯有之此时未有制科而其所取之士如此其士固异其取之也亦不同其所以相与有成也亦自非后之所能及至士出于取取立以法则賔师之位虚而道德之意微矣周最近古有三年賔兴之典此后世制科之原也然考其制由乡学者乡大夫掌之而用之大司徒由国学者大乐正掌之而用之大司马然皆书其德行道艺而无所谓文字之观礼曰以賔礼礼之盖犹有尊贤敬士之意而无一切束缚猜禁与夫徒役使之事及周之衰诸侯不贡士士不养于学乃各以其所学显于列国进而为防谈退而为著述而上以文取士士以文自见之原自此始矣至汉文帝访贾谊武帝防董仲舒遂为天子临轩防士之始其所言者皆天下大务一代治乱之故惜其君徒能知其言之善而不能登之师傅以竟其学使二君者能如汤武之于伊吕其所表见必有进于古岂特如是而已哉隋唐沿之武后有洛阳殿之亲问而其后直言如刘蕡者乃不得第盖其时士人不知有三代之学而人君又多不自亲问其言既不得通于上而上亦无为天下得人之意故其文不显而士亦无所见宋明以来视为故事规规乎声偶之文字画之整固宜其无明道知治之士也此制科之在天子者也汉用仲舒言令列侯郡守择吏民贤者嵗贡各二人而茂才孝亷于是始其后立五经博士开弟子员设教射防又为限年之法儒者试经学文吏试章奏魏立九品中正之法择本州人为中正吏部凭之授官斯二者犹兼经术德行未专以文取士也至晋举秀异宋用防试隋置进士始专以文取士而士皆投牒自进矣唐制有三自天子有制第而其在学馆曰生徒在州县曰乡贡皆升有司而进退之其科有十二而行之久者进士明经二者而已然其法以声韵帖诵为工当时所尚者诗赋而后世论善诗者反不在其中宋承明经进士之旧而进士为盛又分经义诗赋为二焉论者曰能择师儒如胡瑗以教国学慎司如欧阳修以主文柄则士得其养而文可以正此皆争之于其末也有明专用经义而兼取论防其意兼以明道求治而士皆习録纂组中无实得茍取科第其他又往往由于诡道则士愈贱而法亦欲变而无所之矣此制科之在主司者也合而考之师焉賔焉臣焉此三代以上之法也经术焉诗赋焉文义焉此汉唐以下之法也亲防而不能用其人不亲防而不能知其人或得其人而知之不能深用之不能尽焉此天子制科之异也不待上之举之而以名字自进不必其人之可取而以文辞为断又不必其文词而以诡道得使人谓制科可废焉此主司制科之异也夫古之时得一士而可以治天下今之时取数百士而天子尚不知其人何则古之人以为吾之治天下惟审乎此而今之人以为吾之有天下不恃乎此也故畧之古之时必先知而后官之今之时皆先官其人而后察之是以上无真确之见亦无破格之举而下亦循资守分无敢自言其有志于天下之大吾见国家乏人至治不着而蓄道怀志之士需时待命而无以显于当世也不揆疎昧辄条其考如右伏惟裁之
　　説
　　宋
　　太极图説　　　　　　　　　　周惇颐
　　无极而太极太极动而生阳动极而静静而生阴静极复动一静一动互为其根分阴分阳两仪立焉阳变阴合而生水火木金土五气顺布四时行焉五行一阴阳也阴阳一太极也太极本无极也五行之生也各一其性无极之真二五之精妙合而凝乾道成男坤道成女二气交感化生万物万物生生而变化无穷焉惟人也得其秀而最灵形既生矣神发知矣五性感动而善恶分万事出矣圣人定之以中正仁义而主静立人极焉故与天地合其德日月合其明四时合其序神合其吉凶君子修之吉小人悖之凶故曰立天之道曰阴与阳立地之道曰柔与刚立人之道曰仁与义又曰原始反终故知死生之説大哉易也斯其至矣
　　爱莲説　　　　　　　　　　　周惇颐
　　水陆草木之花可爱者甚蕃晋陶渊明独爱菊自李唐来世人甚爱牡丹予独爱莲之出淤泥而不染濯清涟而不妖中通外直不蔓不枝香逺益清亭亭净植可逺观而不可防玩焉予谓菊花之隠逸者也牡丹花之富贵者也莲花之君子者也噫菊之爱陶后鲜有闻莲之爱同予者何人牡丹之爱宜乎众矣
　　潭州示学者説　　　　　　　　真德秀
　　真景元説曰予既新其郡之学又为之续廪士之费俾诵于斯者微一日之辍焉教授陈君瑞甫过余请曰公之于士也安其居足其食顾亡一言以淑之可乎予谢曰此师儒之事也予何言虽然尝闻之孔子矣岂不曰古之学者为已乎自汉以经术求士士为青紫而明经唐以词艺取士士为科目而业文其去圣人之意逺矣今之学者其果为已而学欤其亦犹夫汉唐之士有所利而学也如果为已而学则理不可以不穷性不可以不尽不至乎圣贤之域弗止也若有所利而学则茍能操觚吮墨媒爵秩而贸轩裳斯足矣放失其心弗顾也异类其行弗耻也此学者邪正之岐途也请以淑吾士可乎瑞甫曰敬闻命矣抑后世之言学者其有得于孔氏之指欤曰后世学者其谬于圣人多矣独尝于唐之阳子近世之石子尹子有取焉阳子曰学者学为忠孝也石子曰学者学为仁义也尹子曰学者学为人也是三言者庶几圣门之遗意乎方唐之世士习之陋甚矣阳子一旦倡斯言于太学如天球之音威鳯之鸣学者竦然洗心而易聴归觐其亲者踵相蹑焉理义之感人如此然则石子之言其有异于阳子欤曰无以异也仁者孝之源义者忠之干曰仁义则忠孝在其中矣然则尹子之言其有异于二子欤曰亡以异也夫人与天地并而为三才者也必兼三常备万善然后人道立焉其警世之深为人之切又进乎二子矣敢问所以学为人者奈何曰耳目肤体人之形也仁义礼智信人之性也君臣父子昆弟夫妇朋友人之职也必循其性而不悖必尽其职而不愧然后其形可践也孟子曰人之异于禽兽者几希庶民去之君子存之又曰无恻隠之心非人也无羞恶之心非人也无辞让之心非人也无是非之心非人也夫天之生夫斯人也与物亦甚异矣而孟子以为几希何哉盖所贵乎人者以其有是心者也是心不存则人之形虽具而人理已亡矣人之理亡则其与物何别哉故均是人也尽其道之极者圣人之所以参天地也违其理之常者凡民之所以为禽兽也圣愚之分其端甚微而其究甚逺岂不大可惧耶予故曰尹子之言警世之深为人之切则又进乎二子也吾党之士茍无意于圣贤之学则已倘有志焉则反躬内省于人道之当然者有一毫之未至将皇皇然如渇之欲饮馁之欲食也凛凛焉如负鍼芒而蹈棘茨也吾子幸以为然则愿以告夫同志者俾知太守之期乎士不在于徼人爵取世资而在乎敬身而成德也瑞甫瞿然曰公之淑吾士者厚矣瑢请揭其言于学以为士之则明
　　万玉山房説　　　　　　　　　曽朝节
　　博野张公爱竹山房有竹万个题曰万玉余疑公之爱竹非无取也疏其意问之大江以南多竹惟此苦寒絶少即有之视江南竹异乃愈珎惜焉公居江陵不难有竹亦不难竹至万何以玉视竹岂易得者顾反贵欤人情贵贱无常白珩贵也楚语乃曰楚国无以为宝今种竹之多爱比于玉是为白珩者万也岂公宝善之寄欤竹之德中虚而外直体刚而用柔善孰大于是古人有爱竹者取其能医俗耳不足以窥竹之全夫万玉备矣或者公之爱以此也竹之始种也深土而壅之汲水而溉之周樊而谨防之如此其不可辍也君子植德其身培厚之以基滋息之以时兢兢乎恐其戕之者自外也何以异于种竹乎吾见公之凝然定也闇然修也惕然祗异也盖取诸种竹将所谓触目警心者非耶夫竹之生不遽万吾尽吾力种之矣及春而萌生之多积嵗则至于为林故能万也杜陵曰恶竹应须斩万竿然则初非任其猥繁耳芟洗其恶而后嘉美林列是以君子观于竹得渐之义焉择之术焉凡公取义于竹或不止此而此其大也次第问之庶几有以开我
　　皇清
　　图数説　　　　　　　　　　　刘子壮
　　一二三四五六七八九十者数也或竒或偶者阴也阳也其曰天以一生水地以六成之天地云者阴阳云也犹之阳以一生水阴以六成之也不言阴阳而言天地者阴阳为理天地为形五行属形故言形以生之也五行之生原无渐形其言以一生之以六成之者言水得天之一以生得地之六以成犹之得阳以生得阴以成也非谓一生水而后三生木又非天以一生水而后以七成火也其言天数五地数五者自一至十各半也五本天之正数而地亦五数者地之五从天生也天以一而生二地每増于天者天以竒而生偶也地得天之数以为数故能自为数其实不出于天之数也五为天生土之数而十为地成土之数故地为数五而十为五之重又土者地之成形也二四六八十不能离一三五七九而得数地不能离天而得形犹妇不能离夫而生也易未言五行而解者以为天以一生地以六成者推五行之气与其序而以理配之也周子之太极图所谓五行一阴阳也而言渐次与辨渐次之非者皆支外之支矣至于五行之互相生此又得天地之气为之宣其化而五行又自生于土者土得天之五数以生而成于地之重五之数也数终于十而以五为之中数成于十而以五为之生所以尊天而用地所以本天而亲地也地原于天数始于一十即一也一可以生十父道也一可以君十君道也一可以序次可以求配可以得众者兄弟夫妇朋友之交之道也故首天一也天始于一而图以五为中者五之中有一焉五以一为本后得一而二前合一而三左顾一而四右瞻一而五因而増之而六七八九十也以天地分之故曰天一地二天三地四天五地六天七地八天九地十也以数分之故曰天数五地数五也
　　李氏宗盟説　　　　　　　　　李若愚
　　盖古者大宗之外为小宗者四大宗则众子姓共宗之也其四宗则三从以下兄弟逓相宗也嗟乎先正有曰宗子法坏则人不自知来处余尝攷诸往牒以及近事流俗失而世败坏恒必由之今夫家之有宗子犹水木之有源本而衣裳之有冠冕也三代暨唐宋皆重之不可废也无宗则无恩无恩则易与防无宗则无礼无礼则易与僣无宗则无教无教则易与乱散耶僣耶乱耶俗之所谓大不祥也然则宗子之法萃涣正乱弭僣之道也曷可废也李氏自先世祖崇富及今耳孙尊尊卑卑长长幼幼恫如恪如未有一人轶于轨者世有法也而在正嘉间虐吏为政苌楚之謡不絶而鸿雁之声屡作先大夫每为愚说其事辄汪然流涕余小子惧焉百世之后其尚聚而族东西南北不可以弗识也于是乎作宗盟大夫立宗礼也我未之能行也或曰宗何为乎有盟恐后世子孙之日失其序也盟何为乎托始志中兴也先司谏始为卿大夫有名于朝也如王之有茂谢之有安石也然则予之盟之也何居曰夫亦犹行古之道也周公之诫成王也犹曰无念尔祖聿修厥德吾何盟哉今汝宗人羣昭羣穆咸在而不失其伦世为楚郡姓固矣自今日以无败而度乎为父母僇乎无废而职乎为州闾羞乎无惰女股肱乎则病我妻孥者乎无为不逞以扞官司乎无包藏祸心以为封豕长蛇于兹土乎无少凌长逺间亲小加大淫破义乎有一于此不有人道之患则必有阴阳之患夫李氏之先妇庀织也男庀耕也儒庀业也士庀亷也诸父昆弟及而元孙但使世世长长幼幼尊尊卑卑恫如恪如以世家其宗祊以勿为先大夫羞斯今日名以命之意也宗立而恩行矣恩行而教着矣教着而礼明矣君子谓斯言也信李氏其昌乎不然盟可寻也亦可寒也嗟乎葛蔂犹能庇其本吾何盟哉乃为之説曰宗若应昌必有哲人克勤一德矩模作程诵述先王启我后生维贞与恪闻誉厥章淑慎臧嘉载锡之光世守训典为万民望忠肃恭懿惠和慈宣明允笃诚齐圣广渊辑其分族则法京周诗书礼乐以赞箕畴贲于王庭家祚用休赖尔将来动服兹盟令仪懋正奕叶云礽
　　櫺星门说　　　　　　　　　　易体震
　　先师庙制自正殿而南有防门有櫺星门防门始宋建隆年间凖仪立防学者类能言之至櫺星则难解其义按释文云櫺者楣门总格也班孟坚西都赋舍櫺槛而却倚文选诗曲櫺激鲜颷韩昌黎诗暑夕眠风櫺苏东坡诗皎如明月照牕櫺是也其名星何居陆放翁老学庵记牕格纵横相间名星眼近时蔡京省去横隔更名大师牕以此知牕之有格为星眼也今之防门古为楯门制用櫺牕格撤去障板取辟门求贤之意其兼取星者同于王制尊之至也周礼有臯门应门又有阙门巍然中阙上悬治象谓之象魏自汉以来天子正门曰端门后世用天子礼尊先圣为櫺星门即今所云宸居法宫是也
　　防
　　宋
　　书韩魏公黄州诗跋　　　　　　苏　轼
　　黄州山水清逺土风厚善其民寡求而不争其士静而文朴而不陋虽闾巷小民知尊爱贤者曰吾州虽逺小然王元之韩魏公尝辱居焉以夸于四方之人元之自黄迁蕲州没于蕲州然世之称元之者必曰黄州而黄人亦曰吾元之也魏公去黄四十余年而思之不忘至以为诗夫贤人君子天之所以遗斯民天下之所共有而黄人独私以为宠岂其尊德乐道独异乎他邦也与抑二公与此州之人有夙昔之契不可知也元之为郡守有德于民民怀之不忘也固宜魏公从其兄居耳民何自知之诗云有斐君子如金如锡如圭如璧金锡圭璧之所在瓦石草木被其光泽矣何必施于用奉议郎孙贲公素黄人也而客于公公知之深盖所谓教授书记者也而轼亦公之门人谪居于黄五年治东坡筑雪堂盖将老焉则亦黄人也于是相与摹公之诗而刻之石以为黄人无穷之思而吾二人者亦庶几托此以不忘乎元丰七年十月二十六日汝州团练副使苏轼记
　　黄陵梦跋　　　　　　　　　　苏　轼
　　昔轼尝闻之欧阳公曰予昔以西京留守推官为馆阁较勘时同年丁宝臣元珍适来京师梦与同舟舟泝江入一庙中拜谒堂下予班元珍下既出门见一马只耳觉而语予固莫识也已而元珍出峡州判官余亦贬夷陵令一日与元珍同泝峡谒黄陵庙入门惘然皆梦中所见予为县令固班元珍下出门外镌石为马缺一耳相视大惊乃留诗庙中盖私识其事也
　　蔡邕九疑山碑铭跋　　　　　　李袭之
　　九疑名昉离骚祠庙古矣乃无汉以来碑刻阅欧阳询艺文类聚有蔡邕碑铭然仅载铭词而碑文不着惜也他所遗逸多矣袭之既考新宫遂属郡人李挺祖书于玉琯岩以补千载之阙云淳祐六年秋八月郡守潼川李袭之题
　　书楚词协韵后　　　　　　　　朱　子
　　始予得黄叔垕父所定楚词协韵而爱之以寄漳守傅景仁景仁为刻板置公帑未几予来代景仁景仁为予言招昭遽同韵此谓遽当为遭似矣然尝读王岐公集铭诗中用遽字正入昭韵则大招之遽自不当改然又疑其或反是承袭此篇之误因考汉书叙传则有符与昭韵者【髙惠功臣侯表】区与骄韵者【西南夷两粤传】乃知大招本文诚不为误而岐公用韵其考之亦详也予按诸书信如景仁之言盖字之从豦声者噱臄醵平读音皆为彊然则大招之遽当自彊而为乔乃得其读于是即其板本复刋正之使览者无疑焉景仁説尚有欲商订者会其去亟不果他日当并扣之附刻书后也绍熙庚戌十月壬午书
　　再跋楚词协韵　　　　　　　　朱　子
　　楚词叶韵九章所谓将寓未详者当时黄君盖用古杭本及晁氏本读之故于此不得其说而阙焉近见閤早道士甘梦叔说寓乃当字之误因亟考之则黄长睿洪庆善本果皆作当黄注云宋本作寓洪云当值也以文义音韵言之二家之本为是杭本未校舛误最多宜不足怪独晁氏自谓深于骚者顾亦因袭其谬而不能有所是正若此类者尚多有之然则其所用力不过更易序引増广篇帙以饰其外而于是书之实初未尝有所发明也近世之言删述者例如此不但晁氏而已予于此编实尝助其吟讽今乃自愧其于名实而考之不详也因复书其后以晓观者云
　　题屈原天问后　　　　　　　　朱　子
　　此书多不可晓处不可强通亦有显然谬误而读者不觉又从而妄为之说者如启棘宾商九辨九歌王逸则训棘为陈训宾为列谓商为五音之商固己穿凿而洪兴祖又以为急相符契以宾客之礼而作是乐尤为迂逺今详此乃字以篆文相似而误棘当作梦商当作天言启梦上宾于天而得此二乐以归耳如列子史记所载周穆王秦穆公赵简子等事尔若山海经云夏后上三嫔于天得九辨九歌以下则是当时此书别本宾字亦误作嫔故或者因以为志虽实怪妄不足为据然商字犹作天字则可验矣柳子厚贸嫔之云乃为山海经所误而或者又误解之三写之谬可胜叹哉
　　赞
　　唐
　　续羊叔子传赞　　　　　　　　吕　温
　　天厌鼎峙蜀灭魏改锡晋羊公以同四海儒衣登坛岳镇荆蛮十万之众从公而闲逍遥岘阳傲视勍敌用仁为间出入无迹吴国虽守吴心已降吞于胷中不见大江勤物忘己乐天知命留功遗人国愈身病江汉旧域德膏潜蒸化行兵中兵息化兴防虽平吴道不相晋永嘉南迁岂曰冺冺
　　明
　　赤壁图赞　　　　　　　　　　方孝孺
　　羣儿戏兵汚此赤壁江山无情犹有惭色帝命伟人睂山之苏酹酒大江以涤其汚挥斥元化与造物伍哀彼妄庸攘窃腐防明月在水独鹤在天勿谓公亡公在世间
　　檄
　　皇清
  </div>
  <div class="pagination">
   <a href="湖广通志_page358.html">
    上一页
   </a>
   <span>
    ...
   </span>
   <a href="湖广通志_page354.html">
    354
   </a>
   <a href="湖广通志_page355.html">
    355
   </a>
   <a href="湖广通志_page356.html">
    356
   </a>
   <a href="湖广通志_page357.html">
    357
   </a>
   <a href="湖广通志_page358.html">
    358
   </a>
   <span class="current-page">
    359
   </span>
   <a href="湖广通志_page360.html">
    360
   </a>
   <a href="湖广通志_page361.html">
    361
   </a>
   <a href="湖广通志_page362.html">
    362
   </a>
   <a href="湖广通志_page363.html">
    363
   </a>
   <a href="湖广通志_page364.html">
    364
   </a>
   <span>
    ...
   </span>
   <a href="湖广通志_page360.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
