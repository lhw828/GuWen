<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 417 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 417 页/共 479 页</h1>
    <div class="content">
　　五屯屯田千户所藤县西北百里，北至永安州百四十里。成化二年，建所筑城，直隶都司。嘉靖八年，增筑，周一里有奇。其地旧名古赠，当大藤峡风门、拂子贼犭童巢穴之冲，守御最切。《边略》：五屯，旧为犭童人聚居。洪武初，以犭童首覃福为桂林右卫中所千户，率其属编隶桂林。后福物故，部曲散亡，潜归故窟。成化初，生齿日烦，督臣韩雍请照迁江屯所，就于本土开设千户衙门，筑城分哨，以控制东隅，而黄丹、白马、蒙江、十二矶有警，皆可倚任。从之，始置是所。既而督臣王守仁增置城堡，屹为保障。

　　◇浔州府东至梧州府三百八十里，南至梧州府郁林州二百二十里，西至南宁府横州四百三十里，北至柳州府象州三百六十里。自府治至布政司九百八十里，至江南江宁府五千五百里，至京师八千五百四十里。

　　古百越地。秦为桂林郡地。汉属郁林、苍梧二郡。后汉因之。晋属郁林郡。宋、齐仍旧。梁置桂平郡。隋平陈，郡废，属尹州。大业中，仍属郁林郡。唐初，属贵州，寻属燕州。贞观七年，置浔州。十二年，州废，属龚州，后复置。天宝初，曰浔江郡。乾元初，复故。南汉因之。宋开宝五年，废入贵州。明年，复置亦曰浔江郡。元曰浔州路。明洪武三年，改为府，领县三。今因之。

　　府据两江之会，扼溪洞之冲，山薮藏慝，职为厉阶，往者尝芟之矣。夫柳、桂诸州，府为之襟带；梧、邕二郡，府为之腰膂。防维不先，而粤西一隅将尽病矣。谈形势者，不可以浔为缓图也。

　　桂平县附郭。汉为布山县地，郁林郡治此。后汉因之。晋以后，皆为郁林郡治。梁分置桂平县，桂平郡治焉。隋郡废，县属尹州。大业初，属郁林郡。唐初，属南尹州。贞观三年，属燕州。七年，为浔州治。南汉因之。宋初，州废，亦属贵州，寻复为浔州治。今编户二十四里。

　　○布山废县府西五十里。汉县，郁林郡治也。后皆因之。梁析置桂平县，又改置郁林县为郡治，以布山县属焉。隋属尹州，大业初省。《城邑考》：今府城，宋嘉七年，因旧址增拓，有子城，寻圮。嘉泰初，复营土垣，环以濠堑。景定三年，易以砖石，移筑于城西高原。元至元十七年，城废。明洪武六年，复营治。十五年、二十九年，相继增拓，东西凿濠，南北际江。景泰四年、成化二年，又复修筑。崇祯七年，亦尝缮葺。有门六，城周七里有奇。

　　阿林废县在府南。汉县，属郁林郡。晋、宋皆因之。隋仍属郁林郡。唐属绣州。宋开宝五年省。又罗绣废县，亦在县南。唐武德四年，分阿林地置，属绣州。宋初废。今为罗绣里。○皇化废县，在县西南，亦汉阿林县地。隋开皇九年，置县，属尹州。大业初，省入桂平县。唐武德四年，复置，属绣州。贞观七年，改属浔州。宋开宝五年废。又西南有卢越废县，亦唐初置，属绣州。贞观七年，废入罗绣县。

　　常林废县府西南百五十里。《通典》：县西北去贵县百里，汉阿林县地也。晋以后，为郁平县地。唐武德四年，置常林县，又置林州治焉。六年，改为绣州。贞观六年，省归诚县入常林，移治归诚故城。天宝初，曰常林郡。乾元初，复故。宋开宝五年，废绣州，并县入桂平。旧《志》：常林故县，在今县西南二百里。唐武德四年，置归城县，亦属绣州。后归诚县废，常林随州移治焉。

　　陵江废县在府东北。汉布山县地。唐贞观七年，置陵江县，属浔州。十二年，废入桂平县。今为崇江里。又大宾废县，在府东南，隋开皇十五年置，属藤州。唐改属浔州。唐末废。

　　武靖废州府东北三十里。本桂平县地。成化三年，督臣韩雍以碧滩地为藤峡要害，奏置武靖州，寻复移置崇姜、大宣二里间，为蓼水北岸，乃紫荆、竹踏、梅岭、大冲诸山要路也。地广土沃，袤连大同、鹏化诸乡，足以控制诸蛮。《城邑考》：州城，在府北渌江上。渌，亦作蓼。督臣韩雍委土知州岑铎所筑，有二门，周二里。又《土司考》：初，上隆州岑铎犯大辟下狱，韩雍建置武靖州，特请宥其罪，使迁部兵二千人，世掌武靖州事，设流官吏目一员。铎死无嗣，部兵渐散。正德十六年，议以田州府岑猛次子邦佐继之，时仅有部兵五十人。嘉靖五年，猛乱，安置邦佐于漳州。七年，王守仁抚平田州，奏复邦佐知州事，益骄横。议者谓宜削去土官，改州为武靖千户所。既而邦佐嗣亦绝，以浔州府通判权知州事。万历末，州废为武靖镇，仍置兵戍守。《郡志》镇在府西南五里武流滩上，似误。或曰：万历末，盖迁置于此。

　　○思陵山城西五里。一名西山，亦曰西陵。秀峙穹窿，映带府治。上有三清岩，宋淳化初，州守姚嗣宗游此，亦曰姚翁岩。有泉曰乳泉，即思陵水之源。又覆船岭，在城西北二里。

　　白石山府南六十里。两峰并立，下有岩洞，通梧州府北流县之勾漏山，世传葛洪尝往来其间。有会仙岩，磴道险峻，上平广，容数十人，峰曰独秀，泉曰漱玉，《道书》第二十一洞天也。隋开皇十七年，周法尚讨桂州叛俚李光仕，败之，光仕走保白石洞，寻溃走，追斩之。胡氏曰：白石洞，即浔州白石山。○罗丛山，在府西南六十里。平地中忽起冈阜，中有岩室明爽，东为碧虚洞，西为灵源洞，皆深邃。繇灵源而入，又有水月洞，敞若广厦，中有龙潭。

　　紫荆山府北五十里。自山而北，岩壑深广，山为犭犭童门户。相近者为石鹿山。《志》云：府北九十里曰吉盘山，百里曰都温山，又北四十里曰罗渌山，即罗渌洞也。又府北百六十五里为基石山，本名阆石山，峰峦竞秀，如列旌旗。下有读书岩，相传五代梁嵩读书处。府北百八十里曰竹踏山，相接者曰屋厦山，万历以前，皆叛犭出没处也。又罗影山，在府西北五十里，亦高耸。府西五十里又有凤巢山，下有龙潭。

　　石梯山府西百里。削直如梯，路通梧州府容县。《志》云：府西七十里为昆仑冈，府西南七十五里为がテ岭，路极险峻。○鸡冠山，在府南八十里，峰峦昂耸。又鸡栖山，在府东八十里。府东百三十里又有水表山，为东面之望。

　　横岭府南五十里。又南三十里为云合岭，耸秀插天，云合即雨。又南顿岭，在府南百二十五里。《志》云：府南三十里为宝子岭，山势磊落，如聚宝玉。又三鼎岭，在府东三十里。○高振岭，在府北百余里。成化二年，韩雍讨大藤峡，登岭督战处也。

　　大藤峡府西北百五十里。大山夹江，自象州武宣县而南，绵亘数百里，山势险峻，叛犭出没于此。峡口有大藤如梁。成化三年，犭贼作乱，都御史韩雍讨之，断其藤，因名断藤峡。正德十二年，都御史陈金奏改为永通峡，后蛮复依阻。嘉靖、万历间，屡荡平之，渐为通道。详见前重险大藤峡。

　　○浔江在府城东。其在城北曰黔江，一名北江，经柳、象诸州境汇众水流入界，绕城北而东合于郁江。在城南者曰郁江，亦曰南江，经邕、横诸州境汇众水流入界，绕城南而东合于黔江，共流为浔江，过藤、梧至番禺入于海。《志》云：今州东一里有铜鼓滩，当黔、郁二水合流处，春夏水涨，响如铜鼓。余详大川左右江。

　　官江府西南三十里。又绣江，在府西南五十里，亦曰绣水。或以为即藤县之绣江，误也。又横眉水，在府西南六十里。俱流入郁水。○渌水，在府南十五里。又府西四十里有罗叶水，亦流入郁水。

　　大隍水府东北五十里。源出象州武宣县界，东流合黔江。又思陵水在府西北十里，都耶水在府北三十里，俱合大隍水入黔江。《志》云：永通峡内有南渌水，黔江别流也，合大隍水，仍流入黔水。○木赖水，在府西北九十里，自武宣县境流经贵县界，又东入于黔江。

　　牛渚水府东北九十里。自藤峡分流，为犭贼出没处。又相思水，在府东北百里。俱流入浔江。又伏化水在府东南二十里，布历水在府东十里，俱流入浔江。○南湖，在城西南，一名洁湖，广三里许，中有洲，今渐堙塞为民塘。

　　弩滩府西北五十里。当大藤峡口，水涌而迅，势如发弩，因名。嘉靖五年，藤峡以北犭酋侯胜海居弩滩为乱，指挥潘翰臣诱杀之，其弟公丁噪武靖城下而去。官军溯流击弩滩贼，无功，乃立堡于其地，设兵守之，贼掩至，戍兵没者甚众，寻讨平之。

　　碧滩府西北八十里。成化初，韩雍议，峡江百里有上、中、下三滩，上曰勒马，下曰献俘，中曰碧滩，既而议置武靖州，及移思隆巡司于此。万历三年，参政田汝成议曰：江北一带，西自碧滩，东连林峒，皆南渡蓼水垦作便田；江南一带，东起满竹，西绕河源，亦托处平原，远背山麓，宜设保甲以防不虞。是也。《舆程记》：自府入柳江，西北四十里而至镇峡堡，又西北四十里而至碧滩堡，又西北百二十里为武宣县。《郡志》碧滩在府西二十五里，一云在府西北五里；弩滩在府西北十里；似皆误。

　　浪滩《郡志》云：在府西南九十里。万历初，议者以弩滩、浪滩两处犭贼远徙，旧穴辽旷，恐为他贼所乘，宜于滩奇各立营堡，戍以官兵，是也。又龙门滩，在府东百里。又武流滩，《郡志》云：在府西南五里，俗名马流滩，武靖镇置于此。旧《经》府境有思傍、砍水等滩，与碧滩、弩滩、铜鼓滩为五滩。似未可据。

　　○东乐关在府城东。又城西有西靖关，城南有南济关，城北有北定关，皆近郊之卫也。又有归化、镇远二关，亦在府城旁。

　　靖宁镇府北三十里。成化初，议改置靖宁乡巡司于献俘滩，即此处也。又大黄江巡司，在府东五十里。《郡志》：桂平县境内巡司凡七，其靖宁乡巡司置于崇姜里之甘村，大黄江巡司置于大黄江口。又有大宣乡巡司在大宣乡平山村，常林乡巡司在上秀林里浪滩村。又有罗绣里、思龙乡、木盘浦等巡司，废置无定云。

　　勒马寨府北百里。成化二年，韩雍平大藤峡，议移周冲巡司于勒马滩，即此。又碧滩堡，置于碧滩上。○府门驿，在城南。《舆程记》：自府门驿历大藤峡水口，共九十里至牛屎湾堡，又东八十里至平南县之乌江驿，又自府门驿而西，四十里为淹冲堡，又六里为秀江堡，又七十四里为贵县之东津驿。又马平场，在府西七十里。《志》云：昔时土人采砂炼铅处也。

　　平南县府东百三十里。东至梧州府藤县百四十里，南至梧州府北流县百七十里，西北至象州武宣县二百二十里。汉苍梧郡之猛陵县地。隋为武林县地，属永平郡。唐贞观七年，析置平南县，属龚州，寻为州治。天宝初，曰临江郡。乾元初，复故。南汉因之。宋仍为龚州，亦曰临江郡。政和元年，州废，县属浔州。三年，复故。绍兴六年，州复废，仍属浔州。今城周二里有奇，编户三十六里。

　　○武林废县县东四十里。汉猛陵县地。晋析置武城县，属苍梧郡，后废。刘宋元嘉中，置武林县，属永平郡。齐、梁因之。隋属藤州。大业初，属永平郡。唐初，仍属藤州。贞观三年，置燕州，治武林县。七年，徙州治宁风，而增置龚州于此，又升为都督府，府旋废，复移州治平南，以县属焉。宋开宝五年，废入平南县。今为武林乡。《城邑考》：平南县旧无城，洪武初始筑土城。景泰初，寇毁。天顺中，改筑砖城，环城浚濠。弘治七年，又筑墙为罗城云。

　　阳川废县县西六十里。汉布山县地。唐初，置阳建县，属藤州。贞观中，属燕州，寻改曰阳川，属龚州。宋初省。今为阳川里。又大同废县，在县北五十里。唐贞观初，析武林县置，属藤州，寻属燕州。七年，改属龚州。亦宋初废。今为大同乡。○隋建废县，在县东。汉猛陵县地。隋开皇九年，置隋建县，属藤州。唐属龚州。亦宋初废。

　　西平废县在县西南。唐贞观八年置。又南有归政废县，亦是时所置也。俱属龚州。贞观十二年，省归政入西平后，又以西平省入平南。又泰川废县，在县东北。唐贞观初置，属燕州。七年，属龚州。十二年，省入平南。

　　武郎废县在县西北。《新唐书》：永隆二年，析龚、蒙、象三州置思唐州，领武郎、平原二县。开元二十四年，为羁縻州。大宝初，亦曰武郎郡。乾元初，复故。建中初，仍为正州。长庆三年，改平原县曰思和。南汉废思和县，寻改州为思明州。宋开宝五年，州废，以武郎县属龚州。嘉二年，废入平南县。

　　○燕石山县东南十二里。《隋志》武林县有燕石山，即此。唐因置燕州。有石岩，每春夏，则群燕巢于岩顶。《通志》云：山出石燕，故名。○大峡山，在县北十五里。又北五里为马头山。《邑志》：县北五里有高妙岭。又有畅岩，在县西二十里。其相接者曰思鹅岩，旧《经》谓之思鹅石，状若八角楼，或谓之鹅山。天启末，贼胡扶纪据此，官军旋讨平之。

　　摩云山在县南隔江百里。山高切云。又出马山，亦在县南百里，势如奔马。《志》云：县东九十里有飞凤山，形如飞凤。又维灵山，在县东南八十里，九峰错立，下有深潭。○蓝峒山，在县南六十里，山多窍穴，有蓝峒村。又有石脚岩，相传岩通勾漏。

　　阆石山县西北八十里，即桂平县之基石山也。中有石岩、石梯、流水，扃若堂奥。《志》云：县西北九十里有高阳岩，高爽明豁，前瞰平野，其阴又有胡叟岩。○蛇黄岭，在县北一里。岭势盘纡，出蛇黄，每岁八九月，土人掘地求之，一名蛇黄冈。又县东四十里有天堂岭，县西四十里有西岭。

　　仙台峒县北百余里。其相近有花相、白竹、古陶、罗凤等峒，回环相属，皆断藤贼连结煽乱处也。嘉靖七年，王守仁剿仙台、花相诸贼，皆平之，即此。又东西王峒，在县北境。唐贞观八年，龚州道行军总管张士贵讨东西王峒反獠，平之。胡氏曰：峒在龚州界。

　　○龚江在县城南，即浔江也。唐置龚州，江因以名。东流入藤县界，亦名都泥水。江中有洲曰游鱼洲。西上五里曰乾洲，又五里曰相思洲，皆在江中。《志》云：县东十五里有石门滩，又五里为将军滩。又古氵邕滩，在县西二十里，有氵砉甚险。皆大江所经也。

　　相思江县西北三十里。自桂平县界流入境。又泰川江，在县东北二十里，废县以此名，或讹为秦川河。又白马江在县东五十里，武林江在县东南五十里。又有渌水河在县东南二十五里，南浦河在县南五里。俱流合于龚江。

　　○太平关在县西北。《志》云：县有东、西、北三关，俱在县郭内，盖即弘治中所筑罗城诸门也。又乌江之西曰永宁关，稍北曰太和关。○泰川镇，在县西北四十里，有泰川巡司。又县北六十里有大同乡巡司，县南五十里有武林乡巡司，在武林江口。俱以旧县名。又平岭巡司在县西，三堆巡司在县西南，大峡巡司在县东北。《郡志》县境巡司凡六，是也。《图经》县城西南又有洞心巡司。

　　乌江驿在县城西。《舆程记》：自乌江驿而东历将军滩，共六十里至白马堡，又东四十里即藤县之黄丹驿。

　　贵县府西百四十里。西至横州百八十里，东南至郁林州兴业县百二十五里，西北至宾州百七十里。古西瓯、骆越地。汉为郁林郡之广郁县地。后汉因之。三国吴置阴平县。晋太康初，改曰郁平县，仍属郁林郡。宋、齐以后因之。隋初，属尹州。大业中，亦属郁林郡。唐武德四年，置南尹州，兼置总管府，寻为都督府。贞观七年，罢都督府。九年，改南尹州为贵州。天宝初，曰怀泽郡。乾元初，复为贵州。南汉因之。宋仍曰贵州，亦曰怀泽郡。开宝四年，改州治郁平县曰郁林。元因之。大德九年，以州治郁林县省入。明洪武三年，降州为县，又改今属。城周四里有奇，编户三十六里。

　　○郁平废县即县治。汉广郁县地。刘句曰：古西瓯、骆越所居。后汉灵帝建宁三年，谷永为郁林太守，招降乌浦人十余万，开置七县，今贵州境内皆是其地。晋始曰郁平。唐为贵州治。《新唐书》贵州治郁林，误也。宋初，始改郁平为郁林。元省。《城邑考》：县城，唐元和中筑，以砖。宋绍熙中，重修。元初，城毁。至正中，又尝营治。明洪武二十五年，展筑。二十九年，复以砖石。成化五年、嘉靖九年，皆尝增修。

　　怀泽废县县南百五十里。汉广郁县地。三国吴析置怀安县，属郁林郡，旋废。晋末复置。宋、齐因之。梁曰怀泽县，仍属郁林郡。隋属尹州，大业初废。唐武德四年，复置，属南尹州，寻属贵州。南汉因之。宋初废。○义山废县，在县北八十里。梁置马度县，属郁林郡。隋因之。唐武德四年，改为马岭县，属南尹州，寻属贵州。贞观末废。天宝末，复置，改曰义山，仍属贵州。宋初废。旧《志》云：县有乌浒夷巢。又潮水废县，在县西五十里。唐武德四年，分郁平县置，属南尹州，寻属贵州。亦宋初废。《胜览》云：县西有郁林郡城遗址，吴陆绩为太守时筑。似未可据。

　　○南山县南七里。有二十四峰，峭拔秀异，甲于一郡。上有七星诸岩，洞壑皆奇胜。《志》云：南山岩洞，其得名者凡数处。又有景寺，宋太宗、真宗、仁宗所赐御书藏其中。又东山，在县东二十里，峰峦秀峙。县北十五里又有北山，一名宜贵山，上有瀑布千仞，其北为登仙岩，路接仙女岭。又西山，在县西三十里，有五峰并峙。

　　龙山县北五十里。山势险峻，绵亘深远。《新唐书》贵州有龙山府，盖府兵防戍处也。山产茶，沙江出焉，议者以为藤峡之右臂。成化二年，置北山巡司，以扼其险。○马岭山，在县西北七十里，一名马度山，昔以此名县，亦名龙马山。

　　仙女山县北七十里。亦曰仙女岭。嘉靖初，藤峡犭贼据此，谓之仙女寨。又东北为油榨、石壁、大陂等巢，王守仁遣兵讨平之。○马面山，在县北九十里。《志》云：县东北六十里有鸦笑山，东接石梯山，西连北榄山，亦犭贼出没处也。《图经》：北榄山在县北六十里，石梯山在县东北七十里，东接桂平县之思陵山。

　　龙岩山县东六十里。上有七岩，一岩最大，有四门，虚明爽垲。○定祥山，在县西三十里，崎岖险塞，常为盗薮。其相近者又有云岭山。

　　铜鼓岭县南十五里。平地突起，层冈环列，可以避寇。又分界岭，在县南一百二十里。○金鸡峡，在县西六十里。相近者又有狮子峡。又悬象峡，在县西一百四十里。

　　○郁江在城南。自横州流入界，又东经府城南，合于黔江。一名南江。○沙江，在县东三里，源出龙山。又有东津江，在县东二十里，即沙江分流也。俱入于郁江。又宝江，在县西二里，一名浮江，自宾州流入界，南注于郁江。

　　水江县南四里。北流入郁，一名度中口。又思缴江，在县南四十里，源出兴业县，即西水下流也。又有武思江，在县西六十里，自郁林州博白县流入界。横眉江，在县东南，自郁林州流入界。俱注于郁江。○潮水泉，在县西六十里。其水盈涸不时，唐潮水县以此名。

　　○长平关在县城南。《志》云：县城外有东宁、西镇、北靖三关，环城为卫。○新安寨，在县东六十里，有巡司。又县南三十里有桥头墟巡司，县西三十里有瓦塘渡巡司。又北山寨巡司，在县北三十里。县境又有五州寨、东{土}渡、郭东里诸巡司。共为七巡司是也。
</div>
    <div class="pagination">
<a href="读史方舆纪要_page416.html">上一页</a><span>...</span><a href="读史方舆纪要_page412.html">412</a><a href="读史方舆纪要_page413.html">413</a><a href="读史方舆纪要_page414.html">414</a><a href="读史方舆纪要_page415.html">415</a><a href="读史方舆纪要_page416.html">416</a><span class="current-page">417</span><a href="读史方舆纪要_page418.html">418</a><a href="读史方舆纪要_page419.html">419</a><a href="读史方舆纪要_page420.html">420</a><a href="读史方舆纪要_page421.html">421</a><a href="读史方舆纪要_page422.html">422</a><span>...</span><a href="读史方舆纪要_page418.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
