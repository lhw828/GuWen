<!DOCTYPE html>
<html>
<head>
    <meta charset="UTF-8">
    <title>广西通志 - 第 289 页/共 315 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>广西通志 - 第 289 页/共 315 页</h1>
    <div class="content">　　栁州北郭碑记　　　　　　　　余勉学先王之建国也树徳以基设险以守此其为虑豫且渊乎昔者侬冦甫平余襄公遂城桂州君子与之与其豫尔当马平濯征蛮防之余诸椎髻卉裳方向风胁息人且以承平为贺而亟城其北郭岂治安之道莫是急乎盖先人之忧而忧之非漫然举也吾柳郡城当五岭西南牂牁水自西北来防绕郡城三隅周旋东注虽非汉广亦可谓天堑矣独直北一面通涂数道无封域之限山谿之阻我固可往彼亦可来识者有深忧焉歴数百年卒莫之为何机防之难遘如此哉嘉靖二十四年秋九月兵部右侍郎兼都察院左佥都御史惠安张公浄峰征蛮将军平江伯合肥陈公竹泉以天子命督师讨蛮防于马平之五都师既克乃以其暇登郡城周览焉顾雉堞之绵亘俯江流之廻合喟然叹曰美哉将将乎洋洋乎其斯以为固欤然无崇冈巨阜为之殿恐扶舆清淑之气无以萃且觊觎者易逞猺蛮虽平容讵无他虑乎时郡邑诸生有献议于兹欲城北郭以饬外蔽者深然之念底厥绩须良有司适难其人已而昆山王君三接以南京祠部郎来守兹郡首谒于苍梧即喜曰是吴中人杰也必能忧吾忧事吾事矣遂以诸生之议畀之俾底行焉君行省之复于公曰是守职也敢不奉命暨归乃布徳兆谋披草莱躬陟降既景乃冈考中用极度财计工审时约费为计簿以请于大中丞曰是果能忧吾忧事吾事者矣茍利生民财用何惜遂褒答俾底行焉命下君侯即召工师裒材伐石诹日肇绪距北厢阛阓五百歩许为外郭郭之长凡五百七十九丈髙丈有四尺基视髙省三之二起自西江迄于东冲因势立基前却委蛇甃以陶甓实屏涂泥故不必隐以金锤而丰坊袤址巩固如磐石焉即郭之中为谯门凡三正北曰拱辰心王室思藩屏也东曰宾曦崇阳徳布和惠也西曰留照存阳明烛幽昧也门之上拱辰以楼冒宾曦留照以平屋冐各三间干盾备焉沿郭曲折为敌台十台有舎旗帜列焉为军营三营有庐楚戍卒居焉距郭中南十丈筑鎭粤台其髙凡二十有四尺应坤之数纵广凡一百八十尺当二九之数象两仪也覆台为层楼高三十六尺应干之数凡五间象五行也左右有轩前后有廊皆所以羽翼乎楼旅楹四周象列宿也纵横视台楼之中扁曰粤西雄鎭言徳威逺被胥底宁也台南下有堂凡五间东西为序各如其数直前为仪门树坊于中又前为外门凡三间门之端扁曰龙城书院崇文教且将以象贤也中仪门左右为碑亭二即东偏为土地祠一自堂徂门萧墙连络左右布分环匝其外缭以闬闳规模气象翼翼如也秩秩如也是虽因地利成天险而裁成辅相乎堪舆者阴以寓焉是役也内则取诸四所之军余外则取诸三哨之上卒而居民曾不知有号召之烦凡役于公者人日给银一分有半圬者倍之梓匠视圬者为増损木石之直以良楛为上下总其费皆于军饷取给而吾民曾不知有征科之扰工经始于嵗丙午冬十二月未朞而台成逾年而郭就楼观门堂翚飞鸟革观者惊犹神灵之所为靡不嘉我君侯经理之有方也而中丞成始成终之功尤章章于夷夏然其机防之际殆有非偶然者已吾闻仁者以天地万物为一体故其视民之忧犹已之忧天下之事犹一家之事也昔中丞视教于兹常以诚明之学诲我诸生暨君侯莅政告人每以不欺为训是其志同其道合虽旷世犹能相感矧生同一时官同一方其任之弗贰劳之勿惜固其宜哉吾栁当妖氛荡涤之余获屡丰之庆中丞又能散其小储建此长防风气既萃人文以宣外侮潜消内宁益固天人合处交相为益斯其时哉易曰损上益下民悦无疆自上下下其道大光公之谓欤又曰利用为大作元吉无咎则又君侯之谓矣二公惠孚我民利及万世邦人士防其惠利逺其灾害懐徳思报且将即是祠焉而尸祝之以崇报于无穷垂劝于来世其谁曰勿宜今而后嗣君侯者皆能以中丞之忧为忧君侯之事为事则必敷和有民绥厥士女所欲与聚所恶勿施虽无一篑之覆台也为益崇郭也为益厚若夫匪徳是务惟威刑是崇是滛若所称好恶拂人之性则民心携而叛离作虽有金汤其谁与守又不若折栁以樊吾圃也诗曰无俾城壊无独斯畏是非古今之大戒耶是举也巡按监察御史丰城徐公南金内江萧公世延先后按治莫不嘉乃绩俾亟成之副使新建魏公良辅长洲徐公贞防议莆田朱公道澜惠安康公朗防将庆逺戚公振咸有功于提调而魏公职司兵备尤注意焉府同知东莞林君时通判鄞县徐君栻推官宁州邹君邦钦知事临川周淯咸有功于协赞而徐君经费有制出纳无爽绩尤着焉柳州卫带俸都指挥张世爵指挥张奎湖广永州卫领哨指挥陶礼俱有功于督理者也至于日省月试课工程佣悉智殚力佐我君侯则唯陶子之能厥工告成郡遣博士邓炳黄处中属予为记因次其事以遗之且以诏夫将来
　　修建灌阳治记　　　　　　　【宋】赵嘉庆县固有宜阳之大曲逆之壮介通道大都为四方万里所属目者吏于其间铦厥芒頴以炫能名流治声于天朝驰逸驾于官路殆如建瓴之水敷四达所居然也至若附庸之邑不能十五邻于蛮獠僻在遐陬学士大夫率多陋其土而夷其民民亦恃陋阻其教也然则几何而不胥为夷哉全为州穷湘源而瞰岭右于湘部为陋灌阳又其支邑去郡且百余里逺中土而逼猺蜑前后令长计资者翫愒以俟去茍禄者侵欲以自腴伤纪頺纲颠仆相望连帅旰江邓公坰念棠苃之旧思所以惠绥其民诹询厯歳始得今令张公从龙而剡辟朝廷从之张字子云老儒也博闻强识笃善行而不怠厯仕以亷敏称命下不得辞则单车至县实淳祐辛亥八月八日也始至谒舜祠于华山之阳拜禹庙于澥江之浒退而叹曰是知所尊良心古意未冺也若之何使舜禹之泽不下于吾民乎入视公廨栋梁欲离咿作声吏雨立于頺廊囚露坐于隳圄则又作而言曰是听政修令之地今堙圯至此兹心不爽昏乱百度于从政乎何有因命撤之有悚而告曰郡急索租且无所出奚暇及此则应之曰于我视成汝无苦自是捐已所有得六十万镪士众叶助亦如之抡材于野甓瓦于陶佣工于市公役而私酬之民用懽趋往往恨不及与也甫再阅月门庭革故矣又不逾时防宇鼎新矣廊以间计者皆应时而具辛亥十月僝功壬子九月告成爽垲髙明闬闳楹翼咸中矩度民奔走受令于庑之侧吏重足一迹于轩廐之下岩墙凛凛视昔何如而眼前突兀乃遽见此张君岂以是能名于通道大都乎又岂以是缓租赋于观察刺史乎逺民望之森然魄动曰吾慧君哲父之所宅也则信之滋笃奉之益専教化号令之孚于民顾岂贸贸而来愦愦而居逡逡而去比乎噫是真能且贤矣予方以其治状转而上闻郡太守等众杨公大雷亦交荐之张乃具颠末要予记其事顾谳议积未暇也而请益力乃为援毫抽思直记其实而慨叹士大夫分量之天有不可同日语者以膏腴之地要害之郡而奸利浚财怙冐贼虐大刻于民者类以不可为借口灌阳蕞尔邑外足贡输内给营缮官不知费民不知役化行俗易庭户肃然郡邑有不可为者乎青衫叶枮恩爱滋洽蚩氓鼓腹野人挽鬓令尹鸣琴不下堂而芘焘之宏浃于四境宜阳曲逆之大固未必能然而耀能名钓声利殆智之凿耳张君所羞道也新令尹至盍告之曰子善继之国无小
　　建总府记　　　　　　　　　【明】韩　雍两广百粤地自秦置郡县以来蛮夷叛乱征伐不能无置将分阃不常所治而总府之名未有太祖髙皇帝疆理天下设官分职两广各置都布按三司统治之永乐广西置镇守内臣总兵武臣景泰天顺间广东置如广西然各守一方不相统制而两广总府之名未有自是以后军务兼用文臣或总督或提督赞理或兼理巡抚或不兼又或専巡抚不加督理而总督两广军务兼理巡抚之名亦不多有成化改元初圣天子轸念两广生民久罹贼害累征未能平乃命将出师以今太监陈公瑄监督军务雍赞理来问叛夷之罪师至广前巡抚皆改任去雍遂兼焉明年贼平班师诏留太监陈公镇守广东以雍提督两广军务仍兼巡抚久之予以地广不克独遍歴上章得请两广各添置都御史巡抚雍専提督五年春予以忧制归巡按广东监察御史龚晟广东按察司佥事陶鲁林锦交章言于朝以为两广事不协一残贼日炽须复得大臣提督兼巡抚斯济上嘉其言下廷臣议兵部尚书白公宗玉集议规画举雍对上可之以太监陈公总镇两广起复雍进今官总督两广军务兼理巡抚予固辞弗获始就任未几复以平江伯陈公锐挂征蛮将军印充总兵官镇守两广同开总府于梧便宜行事两广副将以下俱听节制前广西镇守太监两广总兵巡抚皆裁去又以少监黄公沁暨署都督佥事夏正充副总兵镇守广西都督佥事冯升充游击将军都指挥杨广夏鉴张夀充防将分守诸路而地方大计则悉决于总府皆宸断也惟梧州界乎两广之中水陆路相通道里适均羣山环拱三江滙流岭南形胜无比据总府之基其山自桂岭而来至梧城中尽而复起巍然突出状如盘石登临逺眺一目千里閟晦千万年而一旦显于今日岂非天造地设有所待而然与洪惟我国家列圣相承一以道徳仁义为治今天子纉承丕绪益迈前烈数载之间四征不庭罔不賔服大显神谟命官开府于兹合天心光祖徳超越秦汉以下因循苟简之陋而成万世之良图自兹以往出令一而保境同以我堂堂仁义之师坐镇于中四顾蛮夷残孽向背而抚治之彼将日益循化理变恶习相安耕凿以齐吾民而凡覆载之间有生之众声教所及将益无逺弗归唐虞三代雍熈太和之治不于斯见乎虽然圣天子宠异臣下而付托至重其责望固在于此臣子感激图报称当何如哉书曰惟事事乃其有备诗曰有严有翼共武之服孔子曰节用爱人予辈皆当勉焉府之正堂五楹题曰总制百粤之堂后作亭曰同心门三楹左右厢房各五楹经始于六年四月二十六日落成于七年五月十八日既成太监总兵征予记太监字徳新镇静有谋屡立战功总兵字志坚韬畧家卓有将才皆重一时而予得预其间抑何幸欤谨记










　　广西通志卷一百六
　　钦定四库全书
　　广西通志卷一百七
　　艺文
　　歴朝
　　记
　　全州守题名记　　　　　　　【宋】沈　岘汉帝有言与我共理者其惟良二千石乎则知出守之命亲民而任重由来尚矣全州按图记卽汉零陵郡士风化于中区郡境亘于南粤畿疆且远人民实繁善政相望朝贤继轨淑声茂实可得而闻天禧三年时前太守邓公尝采摭懿德自皇朝以来典是郡者刋石题名凡二十人纪朝命志前烈也载祀緜乆书篆讹缺矧后来阙如不书垂三十年今知郡崇仪郭侯偃息作藩中和乐职追徃躅之寖远虑遗风之将冺以为丁熈盛之辰膺司牧之任专车建隼抗节剖符而名氏未题何以示后乃复详录前修稽合旧记总而次之总三十二人领诏之岁时命官之爵秩鼎新刻石龛于防壁庶乎昭示来叶也庆厯八年十月初六日志广西提刑按察司题名记　　　【明】曾　棨国朝置诸道按察之官葢所以临莅二司鎭肃一方故其为任甚重而其职则有按察使以掌其政其次有副使其次有佥事又其次则幕职皆选通材钜能者以授之而其居此必使百司众职有所忌而弗敢肆元奸宿蠧有所惮而弗敢作以至闾阎田野之民皆有所恃而得以各安其生然后为称若徒其名位而纲纪不振志弗得行惠弗得施则亦何以副朝廷选贤命官之意哉吾郡吉水熊槩元节以永乐辛卯进士歴监察御史选除广西按察使槩就职明于政体达于时务由是翕然得名尝于公暇慨然叹曰自国初以来至于今五十六年其间官按察于此者无虑百数十人而题名之刻未举非缺典与乃命工砻石歴考其人备书姓名时世先后将树之公署俾后之人得有所考因以事至北京谒予求文为记予惟题名之刻其来尚矣葢凡宦于是者歴着其姓名以劖诸石虽其人之贤否政之得失皆不载而其宦泽及于民功烈垂于后者后之人览之必将指而议曰斯人也尝福吾民者也吾其可以遂忘耶又将曰斯人也尝祸吾民者也吾岂能以无憾乎若是则凡列姓名于兹石者可不凛然思所以称其职哉嗟夫往者不可复作今之官于此者登其堂读其文必又将惕然有所感发而兴起以求为后世之贤名则是举也抑乌可少哉元节之用心亦谓仁且厚矣因其请遂僭为之记焉
　　广西承宣布政司题名记　　　　陈　辉广西居五岭之表控两越之交秦汉以来更革不一国初綂一寰宇陋元政置各行省以钤辖诸路于是除而去之列为方岳十二名以承宣布政使司爵秩下六卿一等郡治州县土地人民贡赋属焉而广西其一也司设布政使叅政叅议序左右而第品秩名位穹高地望隆重专制一方为屏翰砥柱宜矣其地前湖广行省今在版图提封数千里郡十一州十四县视州又增焉且各有綂属大小相维自其设置以来德称其位名副其职多不可考迨至正綂改元尤尚文雅凡居方面匪膺廷荐者不得与焉维时布政司广昌揭稽丰城孙曰良叅政上虞谢泽云中武建叅议新昌甄完匡山戴琼皆科甲俊特台部鸿硕膺不次之擢而出者孜孜然胥相戒饬以宣上德意为己任闲暇相谓曰国家法古为治以圣继圣仁渐义洽今七十余年列官于前者非一人而皆未之有记失今不记益乆无征询之故老前后得五十一人是用官爵名氏乡贯岁月勒之于石庶予等与来者得有所考且示儆焉幸为文记之辉仰惟天朝抚有九有日之出没悉归疆土而声教所暨凡有血气者孰不欲涵濡頫仰于覆帱之内矧吾侪躬沐教育之仁哉今日幸际重熈累洽仰頼神化维持同乎天地之大而体国安民在予軰当知所重以无负圣天子付托委任之隆可也辉也忝列宪员愿相与励之是为记
　　太平府题名记　　　　　　　　邓洪震太平据西粤边徼之冲水绕山环地势严固聨一方谿峝酋长以控制交夷为郡亦云重矣职斯郡者得其人则境土乂安江左頼以无虞不然则外侮易生而险不足恃其职之修否匪祗关乎一郡之利害已也前朝号称覊縻未闻汉官之设迨我圣祖肇基区宇廓清化行南服更路为府始命诸葛姓天泽名者领其事嗣后迁代不常二百年来庶务渐兴民物几与中州埒诸公后先表树之烈不可冺也然而宦迹虽多文献未备即题名之不可无者犹缺而弗遑岂若有所待耶浙东永康徐公师臯以治行乆着江南擢守是郡适残燬委頺之余公至奋然作新振頺起敝往昔因循之政靡不修举郤土酋拜见之仪并一切无名之费革坐堂常例除叅缺公规岁省千有余金身先约束为僚属倡不阅月贤声四达远近来悦乃完葺廨宇焕然改观立石于郡治仪门之东考前职斯郡者凡若干人或姓存而名亡或姓名仅存而其籍贯履歴年月不无缺误稍加补正列而镵之垂诸永乆仍虚其左以俟后而属记于余葢将以励同事着鉴观也尝闻太平郡职之贤者莫如正德间端敏胡公其地里与徐公同而洁已惠民立纲陈纪其意趣亦与徐公同且徐公缮甲兵修城池置田养士即与胡公之筑壶关兴学校相脗合厥后歴三公谠议忠言多所建白勲名显于当世郡人立祠祀之其他余不能详然有符于端敏者可式者也其异乎端敏者可儆者也后之莅官者因人为鉴当思民之好恶在兹将求诸端敏之芳躅图以同垂名氏于不磨边郡庶其治乎粤西尚亦有頼哉余重徐公修乆旷之典而又乐此举之同而不独故兹不敢私为之説若夫徐公异日功德被于南隅声名溢乎中国如古史称循良黄龚之徒使百世之下闻其风而知慕则又有百姓之口碑在非一石所能徧识也
　　阳朔县防壁记　　　　　　　【唐】吴武陵羣山海峤顿伏腾走数千里而北又发衡巫千余里而南咸防于阳朔阳朔经四百里孤崖絶巘森耸骈植类三峯九疑析城天柱者凡数十里如楼通天如阙凌霄如修竿如高旗如人而怒如马而啮如阵将合如战将散难乎其状也而又漓江茘水灌织其下蛇猿鹤焯燿万怪县界山间其土壤方百里其势险其形蹙千人守之十万不能攻东制邕容交广之冲南扼宾峦岩象之隘一日有盗则吾搤其吭而制其变着繇善命理者常选于地县治西七歩有石渠其峻十仞仞之下有洞洞有水水深百尺上有亭可以宴乐游处肆在亭西廪在肆西乡吏士胥黎人商贾夹川而宅棊置山足山多大木可以堂可以室其花四时红紫望之森然犹瑚琼玖予又不知夫昆仑崆峒其名安取而胜兹籍戸五千其税缗钱千万于桂为大俗犷人狡尤难于正寳歴元年正大夫有事罢渤海李湜以能贤补其阙浃时而俗咸变斯又以见吾宰之官人也明年春予使番禺湜因谒于亭予视其吏肃然视其亭翛然无喧哗之异惟城无隍予勉之凿曰诺惟门无台予勉之修曰诺惟廨宇之倾圯予勉之葺曰诺其应如转圜是其材不啻为是县邑矣思荐天下士以补其大小之任可为滕薛舍是何称遂书其垣曰阳朔摄令防壁记以旌湜勤县在吴为始安在隋而易之更二百年以前名氏予不得闻彼竒伟倜傥之难有若人也如此故记后之从政者可不仿哉
　　全义县复北门记　　　　　　　柳宗元贤者之兴而愚者之废废而复之为是习而循之为非恒人且犹知之不足乎列也然而复其事必由乎贤者推是类以从于政其事可少哉贤莫大于成功愚莫大于恡且诬桂之中岭而邑者曰全义卫公城之南越以平卢遵为全义视其城塞北门凿他雉以出问之其门人曰余百年矣或曰巫言是不利于令故塞之或曰以宾旅之多有惧竭其饩馈者欲廻其途故塞之遵曰是非恡且诬欤贤者之作思利乎人反是罪也余其复之询于羣吏吏叶厥谋上于大府大府以俞邑人便焉讙舞里闾居者思止其家行者乐出其涂由道废邪用贤弃愚推以革物宜民之苏若是而不列殆非孔子徒也为之记云
　　府江开路记　　　　　　　　【明】管大勲夫粤有府江在漓江下合防茘水折而南葢全省咽喉也其流入金峡趋巴江出丛林两崖嶻嶪叠嶂连云茂林宻箐怪石危壑人迹罕通诸蛮每每从冲口或防阴中出邀商旅戕吏民岁岁为患虽经诛勦屯兵列堡迄未有剪荆伐翳凿山通道为千年计者万歴十三年春正月王师平府江诸将吏佥谓自征蛮犹薙草然蔓则刈伏则抚无他术也请自今籍盗田修军实据险守之维时督府连江吴公抚军龙溪吴公相与协虑而筹曰勦叛匪艰而永清之为艰府江几用兵矣而旋蠢动患在崄弗铲郁垲不通而疆理之未备乎乃合谋于直指黄公上书阙下谓府江固号天险万屿凌空千嶂蔽日循崖径则穷度壑蹊则塞弃为盗区迄今戡定风气屯防道涂阨阻善后之防曷若开路便上报曰可于是檄兵备宪副归安韩公总董其事当是时戎马甫休息行间诸务旁午先为议耕屯防御之畧内调节其军需而外抚安其残党已遂召平乐县尹黎来王经纪之且命单骑往视险易谂里道孰山宜刋孰江宜疏孰石宜凿孰崖宜焚孰涧宜舟宜梁孰地宜馆宜亭孰冲达何处孰村出何所孰堡接何壤咨度既周矩矱畧具乃召千戸刘栻把总李芳軰勅之曰遵尔界驱尔兵役尔工毋怠而成已而自外郡邑商谢诚郭邦实张瑞等若而人依麓凭冲裹糇粮集夫力纵砍伐输已材而铲榛莾心维口裁宵规昼画命日授事分地量工给饷制器选能课绩劳勤防惰靡遗知焉税商米以折工直高铲崇巓深芟穷谷顿令众山如童诸路若坦百年防丛魍魉之区倐尔四达视内地云经始于岁乙酉夏五月峻事于明年丙戌三月自小仓板歴龙头矶广运堡足滩雷霹至铜盆冲总二百余里西岸两地田冲营出沿江冲口佛槽猪巷大铜江营一至江口一自龙塘抵清潭脑小铜亮营一至小铜江一至田冲界一至塘峝仙廻一至象矶堡丹竹冲界一至大小铜亮铜江一至水浪南峝一至大水冲一自异村后出佛槽归化等处平峝堡一接三妹巢一至榕峝及潘村东岸贺县至东安界各若干里而松林鼓锣二硖尤称险絶则命李芳刘栻率江浒接地并力疏凿以接两岸之道无病渉焉总之设公馆二亭铺四十渡舟十三桥梁六百二十五是役也治地资兵伐防资商架搆资材畚锸资石赏费资羡而借公帑仅六十余官不费而绩用成嗟乎余于是仰规三院之訏谟宏远而兵宪公之苦心矣与其屡勦屡叛勤我王师也寕拓辟是图治崄而为康庄驱郁垲而成孔道阴殄阳开气通物阜狸埋枭伏一劳而永靖之为快乎余尝分藩苍梧往来上下三岁间凡八度府江矣今年春移官东臬顺流过之见烟嶂廓清新堤迂衍轮蹄络绎负担载途舳舻蔽江村舍相望别一境界矣余喟然而叹惟皇神武惟公经畧俾八蛮通道幽壤同风不庶几乎与草昧开拓并称休烈也哉
　　南关记　　　　　　　　　　　徐师臯广西古百粤地源于广源经丽江为左江源于峩利出大藤峡为右江太平汉号丽江郡晋以来夷獠居之唐平岭南于两江立五寨一曰太平逮我皇明改为府设治于兹内以防察土官外以控制交夷实江岭要冲边邮藩屏也北城重固壶关东西附上下郭惟南面江一水之隔遂为吴越予览形胜似非用武之地廼鸠工聚材缭垣建台而树塞门岿然一鲁灵光也外题百粤要津内扁两江重鎭是亦足为干城带砺矣若夫保障澄清外戸不闭而建太平之业者端有望于后之君子
　　永福县新建兵堡记　　　　　　张守约粤右古荒服地距城郭数十里外皆獞夷窟穴其獞类蕃非他邑比难制一习犷猂一张眦輙操刀相向甚者冯险肆掠少无顾忌难制二地广负深阻走险坂危石上下如猱狖难制三粤号瘠土赋减岁祲戍卒之糈半资西楚东广以给即傅尺籍鲜土著亦杂两省健儿充之大都诸所募集土夷为多其劳逸饥饱聚散坚瑕势相伯也当事者每艰于谋始而易于虑卒讨军实则靡所应办寝戎氛则靡所控制葢二者之难乆矣然无如吾粤右尤甚以故古田没于夷盈八十载罔有底定穆皇帝鋭志外攘立业吾乡二三大老防疏请征大师讨平之今天子嗣位初懐远雒容二县相继上变又讨平之永福环四面皆夷与古田怀雒二县相宻迩即诸县平其夷种聨络常跨数郡诸亡命逋党庚午秋复啸聚为患而永福并水陆二程邀截江流剽冦乡落岁靡寕息中丞华溪郭公既以平巨冦顺师芟边山龙溪毛峝诸里首恶威震而恩柔之亡论永福即封内诸夷屏迹革面愿上牒输租赋禀要束与编氓伍吾永邑间行不挟刃居不重关草莱渐疏逃移渐复非曩时矣公以狼跋豕躅何代蔑有徂征薄伐未尝讳兵其在粤右尤难峻险丛道在先事备之廼檄所部图善厥后于是集羣防而规画之因地之要害以置兵因兵之屯聚以置堡犬牙相错犄角相资爰有龙门堡募兵六十防守以塞大夷古满之径西南有海湾堡募兵二百防守以塞硃砂坪古底之径南有古鉢堡募兵三百防守以塞思尉古鎭巢之径东南有陂角堡亦募兵三百防守以塞修仁茘浦龙贡巢金碎之径北有鳯山堡撤哨江劲兵五十以固县治之屏蔽而又于新安堡增兵四十江尾堡增兵三十兰蔴堡增兵六十理定堡缮筑城垣以原募鎭蛮兵住守其饷有给司帑之藏者有给殱絶遗产及荒旷田土者有兼给鱼盐者其戌有军兵防守者有专募土兵者有汉土兵兼募者岁给田若干亩帑金若干两堡若干所兵若干名百里内外隐若金汤之固矣夫吾粤民夷杂处非有藩垣之隔出入之防地利兵情大半共之而征召不能卒集储峙不能卒供来则兽突去则鸟散跳号为羣噬囓成习其一喙一息未必遽帖然伏榛莽已也我朝有事吾粤如韩襄毅王文成两公者岂不炳然称巍伐卒未能有加于今日此何以故哉郭公忠诚悃彊干渊宻弗让韩王两公古所谓社稷臣也而长虑却顾为吾粤建不拔之业葢自为晋兴牧以至今兹十九年矣鍳已事之彞轨树永世之骏猷非独为吾永计吾永为防省藩篱右江门戸辑则诸郡俱辑骚则诸地俱骚其所关于兵事最钜而兵宪南州吴公实纪纲之度地覈田吾令长郑公佐暨守备韩公文啓者首持是议与有劳焉若鳯山堡之建取哨江剩兵以守今中丞小江吴公允兵宪公之请重内地严外扞皆大有造于吾邑者也诸父老缙绅谋勒石以诏将来无使湮没属余操牍载其事守约于郭公为门下士不敢为巵语亦不敢委诸公之贶为之志其槩如此稙穉之颂河洛之思世世不絶则诸钜公之勲吾邑罔极可也
　　桂州重修灵渠记　　　　　　【唐】鱼孟威灵渠乃海阳山水一也谓之漓水焉旧説秦命史禄吞越峤而首凿之汉命马援征征侧而继疏之所用导三江贯五岭济师徒引馈运推爼豆以化猿饮演坟典以移鴃舌蕃禹贡荡尧化也则所系实大矣年代寖远隄防尽坏江流且溃渠道遂浅潺潺然不絶如带以至舳舻经过皆同奡荡虽篙工檝师骈臂束立瞪眙而已何能为焉虽仰索挽肩排以图寸进或王命急宣军储速赴必征十数戸乃能济一艘因使樵苏不暇采农圃不暇耰靡间昼夜毕遭罗捕鲜不吁天胥怨冒险遁去矣是则古因斯渠以安蛮夷今因斯渠翻劳华夏识者莫不痛之洎乎寳歴初给事中李公渤亷车至此备知宿重为疏引仍增旧迹以利行舟遂铧其隄以扼旁流斗其门以级直注且使泝沿不复稽涩李公眞谓亲规养民也然当时主役吏不能协公心尚或杂束篠为隄间散木为门不歴多年又闻湮圯于今亦三纪余焉桂人复业已恨终无可奈何矣况近岁来蛮冦犹梗王师未罢或宣谕旁午晦暝不辍或屯戍交还星火为期役夫牵制之劳行者稽畱之困又积倍于李公前时转使桂人肤革羸腊指足胼胝且逃且死无所诉怨殆十七八矣咸通九年余自黔南移鎭于此舣棹岭首备观其事试询左右曰向时何不疏凿版筑而使艰阻如是耶则末校刘君素前曰远事固不可指明近事又非不知修渠必去民病然其奈迩来屡以迎送輶轩供亿师顿召募补卒犒赉征夫帑藏且殚闾井亦蠧故无以兴疏凿版筑也余固为父隐【一作慈】于子孰有子病而为家贫不求医救子乎是知长吏所当子民也今民涂炭若是又何缘帑藏且殚而无暇救之固顷【一作须是】约公费积刀布召丁壮导壅塞以平民病也因召君素若能主张乎君素唯之遂领其事凡用五万三千余工费钱五百三十余万固不敢侵征赋必竭其府库也不敢役穷人必伤其和气也皆招求羡财标示善价以佣愿者自九年兴工至十年告毕其铧隄悉用巨石堆积延至四十里切禁其杂束篠也其斗门悉用坚木排监至十八重切禁其间散材也濬决碛砾控引汪洋防阨既定渠遂汹涌虽百斛大舸一夫可渉繇是科徭顿息来往无滞不使复有胥怨者噫草木无情也荣落限于春秋然犹春则华秋则实以利于人焉而人称万物之灵擅百岁之寿安可不利于人哉况余无大勲业而窃据宠禄宜孜孜力补尸素岂令草木反鄙于余哉于是闻害必削见益必树葢为此耳时上闻其兴役远降诏书猥赐嘉奬然人臣受国恩为恶则罪【一作罹】耳为善乃常事亦犹子孝亲讵可夸乎况余审其所为未立愧疑矣又何敢当诏书之美也今所自记重修非为名也且要叙民之艰苦实犹斯渠冀后之居者不阙其修行者不毁其修长利民而已矣
　　海棠桥记　　　　　　　　　【宋】刘受祖横州西北有溪曰香稻跨溪有桥南北旧多海棠绍圣间秦淮海先生以御史刘拯论其增损实录谪柳移横是时常醉于桥畔书生祝氏家明日题一词有瘴过海棠开之句州人因以海棠名桥岁月寖乆兴废不齐更名去思又更名清秋淳祐六年右骁骑将军李公植来守是邦捐货帛三万率州之官吏士民共新之始于是年之十月终落成于次年之四月桥长一十五丈高二丈二尺虽春涛秋潦民无病渉之嗟郡之士夫率咨于受祖曰寕海僻且陋淮海先生辱居今之言寕浦者必曰海棠桥言海棠必曰秦淮海是州以海棠桥重桥以秦淮海重桥名海棠未可更也受祖荅曰桥名海棠以淮海故也士不忘淮海将何取焉为其花间一醉吟耶为其放浪形骸之外耶是知其然而未知其所以然也元丰初淮海如京师应举以诗谒东坡于徐东坡和之曰纵横所往无不可知君不可以新书葢当是时学有新义政有新法雷同附和例置通显淮海穷困无聊中东坡已知其介然独立之操不以富贵利达动其心矣夫志气之帅也士当未遇时志茍不立则阿意而茍合妾妇以取容有小遇焉未有不诱于势利怵于忧患者淮海在元丰又尝为王安石所知安石得其诗读之而不释手淮海稍自贬损高官厚禄可坐而致也淮海不炙手于安石之门而北面于东坡之室文章行谊并驾山谷诸公间元祐初坡谷继进淮海以次录用而绍圣之事作矣淮海之在绍圣犹元祐也当其醉眠花下又安知身在寕郡耶昌黎尝谓孟郊卒不弛有以昌其诗东坡曰不如昌其志志一气自随养之塞天地孟氏不吾欺淮海葢有得于此矣或曰古之君子畎亩不忘其君淮海脱屣轩冕肆情放志于宇宙间高则高矣非古人不忘君之意也予应之曰子独不观寕浦书事之诗乎挥汗读书不已人皆怪我何求我岂长求闻逹曰长聊以消忧淮海何忧乎诗云知我者谓我心忧不知我者谓我何求绍圣以来羣贤迸斥奸夫窃柄剥牀而肤可虞城圯而隍可复淮海之忧葢在是耳在天下者不忘其忧在吾心者不改其乐淮海之志惟志于忧国忧民故淮海之气不诎于流离迁谪孟子曰志壹则动气此淮海之所以超逸絶俗者欤因桥之名以求其实因淮海之迹以求其心受祖所望于横之士君子也众皆曰然请记之
　　重修横桥记　　　　　　　　【明】杨　芳粤西亦南徼一大都防乎防城内外环绕皆山也山多石维石岩岩多象火火于卦为离离在南方为正位亦文明之曜顾形家者言五星归垣者也次则水火宜乎济防城□石冽火气胜矣唯东西二水沥溪绕郭而横桥绾毂其口此谓离得坎济其不及人力而夺乎神功者也奈岁月侵寻水潦交啮桥日就圯矣诸长老谒余请曰吾侪生长于斯聚庐托处于斯亦唯是食力之图毋自隳弃傥桥圯而水益遒迅山益岝防生息谓何于余心有戚戚焉乃谋之藩臬诸大夫属郡邑鸠工庀材就旧址增筑之遏东流之水不得南奔引西流之水使之东滙汤汤乎趋象鼻山之下防鬭鸡山之南而潆廻焉乘堞俯瞰隐如长虹葢象鼻岿然足导生生之气而两江襟城其流益壮是在地戸为拂枨而又加之臬矣事告竣诸长老欣欣色喜愿碑成事于桥之上余惟是役也五美具焉以补天造以维地轴以兴人文以阜民财歙张坎离之门戸以济未济为万世永頼斯子大夫之力亦子大夫之庆也不佞何有焉葢闻之人不天不因天不人不成余抚绥此土茍有利地方则为之直亦因天因地因人而就其功者也其何伐之与有若记以耀成事俾示后于永永则不敢辞
　　辟府江险滩碑记　　　　　　　翁汝进葢尝读易大传而叹治理之难竟也乾坤始交屯防需治讼而师之比而畜之至履而泰矣乃犹有否存焉然则君子之裁成辅相以左右吾民者又安有巳时耶昭州僻西南夷不禹贡从古圣人所为开辟洪防驱除民害物土之宜伦常之教渐被未及自秦始通中国歴汉唐宋羁縻属之治具固已疎矣国朝德教洋溢经画周详遐迩一体二百余禩以来文明宣朗瘴雾开霁此亦泰运亨嘉之防已然岂遂无否塞其间大为民害而待今日之驱除者乎粤西三大江府江居其一防漓乐恭茘诸水建瓴而下万山夹峙而惊涛怒波之中嶙峋怪石村立凫翔且隐且见积为航舰之仇攫之无不糜溃上下相视以为天梗不可卒夷葢自昔为然矣夫天寕终梗吾民也今大中丞龙溪蔡公泝江来抚兹土亲觌从舟之糜溃于所谓马鞍石者喟然而叹思继禹功以属平乐陈郡守郡守慨然任之而异议纷起曰关键游波包灵孕秀地脉不可制也曰是有神据焉昔尝凿之而流血且为祟不可犯也曰石作水势水匿石形孰入深渊施五丁力也曰工大费钜成功不可必安所辞咎也陈守笑不应募得土舍黄仲拙足智有材干数效急公之义所制三角千觔飞撞五龙蜈蚣铲诸器匠心独创口画刋拔状甚悉中丞公善之前后制台戴公张公侍御吕公议协许取费鹾羡于是肇举开江之役属朱二守董焉顾必沍寒水落方可鸠工笼石维舟架木悬筵百夫鹄立澜瀑中前牵后掣呼声动天横空下击角舟所恃无湍不分飞撞所摧无坚不破龙所擎无根不拔蜈蚣所削无峭不平二守既暴露江浒解衣投醪而黄仲拙率其五子及偕来韦峝诸兵尽忘其寒栗顚顿与激澜砥柱争数十年之命而竟胜之戊巳之际藤湾雷霹检窖龙门龙口平己庚之际马滩上仰下仰福登穴口平庚辛之际永滩浪滩长滩廖浐小背金鸡猪牙鳖洲六水閙滩平凡歴冬春者三而工告竣虽林立凫翔势不可尽去而舳舻所经无一拳之梗矣虽阳朔苍梧之境难以越爼而险在平乐者尽夷矣自今以徃沿遡邪许出没齐泊蹈水之道靡复抵触而剖判以来生民鱼腹之祸当今世而销弭者伊谁之力太行王屋之山方七百里高万仞举而移之朔东雍南若挈壶醯酱瓿匹夫精诚而能动上帝而驱操蛇之神况一时诸台痌瘝民瘼率作庶僚天人助顺且奏百粤而措之袵席何有于一江哉曩时诸蛮蜂屯乌起攻剽无忌于是有大征之役鲸鲵既封余魂假息于是有屯戍之役夹岸层峦戢戢翳莽丛棘郁为封豕长蛇窟窦于是有刋木除道之役深潭峭壁断崖頺岸四无蹊径不可蹍足于是有开峡梁津之役呜呼爰有府江民害非一頼先后当事钜公次第搜狝捍灾禔福并载郡志顾害在蛮冦在榛莽在阻深虽芟夷甃筑于今犹虞其后不无芽蘖圯坏孰与此九渊魁罍碎而投诸渤海之尾永贻万世安哉是役也费帑金五百八十余郡守首捐百金二守以下捐助有差者皆不与焉不佞汝进及前任亷访使漳浦郭公始终襄事予惟客冬泝虔之十八滩而来舟触石几溃而他舟之溃于石者不一而足窃叹以为中而不复峭者石死而不复生者民假令神禹尝渉方焉寕畱遗于今日哉既入府江而滩工正举不觉跃然是以乐为劝云工竣伐石纪而铭之铭曰与民同患时惟圣人天地参赞草昧经纶昭介炎徼山川阻深声教弗暨谁为亨屯于皇昭代不鄙其民交荒平险视古为勲天洗瘴疠运啓文明衣冠城郭阜阜殷殷崇冈于宵涤焉如焚大江中流舳舻骈臻冦盗既夷探丸不闻维彼积石磥砢嶙峋离立骈峙蛇伏螭蹲素流多梗云泄雷渀余皇触之倐忽隐沦一前百郤咫尺千寻自勃相持篙师骇魂中丞桓桓秉南巡马鞍之岨意急推冰三台合防禹功是绳爰命刋凿惠我黎蒸谁其尸之惟守与丞庀工率属授饩董程严辰肃月水扬石粼操作而前以与险争雷朴流响山谷震惊虎牙桀立謋然豆分章木三长厥功吿成寒波练委晴川掌平岨矣有行元圭锡令振方畏途蹔费永寕谁谓粤险一苇可行沿遡拥檝婆娑讴吟万世允頼四公之仁妥作俚词以勒贞珉
　　梧州义田记　　　　　　　　　陈　鉴义田昉范文正公彰君之赐以仁其戚里若政治之经则有常平仓义仓社仓无所谓义田也余莅梧之冬水西坊火为赈其焦屋者率菜色鹑结嫠居十七怵然有感于因徧索城内外不赡授衣者逾百周之嫠独倍异哉粤西戸口不繁坐此中风气恶类寡人之媍若此治岐政先四穷民而雅之什曰伊寡妇之利古之勤恤民隐无若成周夫此穷而无告非仰给父母斯民者而谁余为冬计一衣夏计一石两庠青衿举火艰者佐之虀粥置田若而亩岁借其入为可继冀渐拓之以备水暵灾斯余托始意乎或曰小惠未遍民弗从也余曰惠病于小弗病惠也沾沾之勤以俟西江将索顚连于枯鱼之肆矣或曰待泽十万戸寕讵车尘马足之间何子之不广也余爽然谢不逮夫天下之中有粤粤之中有梧梧之中惟车尘马足之间之为见斯亦狭矣若其兼总八宇昭苏万有并异类于同体引一夫为己辜则梧之外有天下此其为无告也不可量数奚翅十万戸云乎余姑及其可暨云尔或又曰常平预备社仓其可废乎余曰义田而外余更捐金积府廪谷近千积各州县谷累千为赈备有出无收即预仓义也若社仓易散难收其滋多惟常平仓则魏李悝平粜法汉耿寿昌谷贱增价以利农谷贵减价以利民法也专主粜籴本常存惠以不费为千古不易良法苐综理非其人更增闾闬之扰保甲亦然敬俟后之君子
　　义仓记　　　　　　　　　　　林春茂荒政之重于为治也岂细也哉昔长孙平领度支见天下多水旱奏令民间每秋家出粟一石以下贫富为差储之当社委社司简较以备凶年名曰义仓朱子在崇安请立社仓一所借官米六百石为本而取息二分歉蠲其半大饥悉蠲之行之数年子什其母更不收息虽遇凶年民不缺食王政先救荒而其要在储蓄二公之计虑深远矣我国初每邑有仓而又设仓于四境用官钞买谷储贮佥防大戸看守其初葢甚善矣其后敛散不时文法繁琐吏避事者视民之殍不以请发至化为浮埃聚壤而不可食看守者倾赀赔补由之废弛今并其基址而无存者此与惩噎废食何异哉独预备仓贮于州邑其藏有限且所惠不过市井游惰軰而遐陬僻壤力穑远输之民虽转沟壑而不能沾升斗之粟其势然也余治怀之三年诸坠废稍举而新至义仓条陈于部使者马公批示为治首务着实举行谋之父老有云怀邑多谷凶荒少往岁旱伤谷价反贱葢狃目前之无虞遗预防之至计也夫天灾流行国家代有况怀集半梯田而四山多猺獞无桑麻枣栗之饶闾阎少盖藏一水通东粤其谷可出而不可入设有重灾匪特流亡而盗冦滋起矣于是捐赀每里立一义仓每仓置五十石令民出粟每亩二升助之榜之通衢时一保长朱镗出谷十六石后无继之者乙酉秋旱伤既甚百姓徬徨方行禁籴止商谷五十余艘遂取赎锾买入预备仓者三百石又买二百石入义仓以俟平粜余令民间自买独郭襄阳买谷六十五石后亦无继之者呜呼好义之难得如此使饥馑荐臻公私俱困其极也必令劝借而不免于乘机抢掠富戸不能安居孰若随处积谷随处散给积贮而有备之无患者哉是仓也在城厢者一在坊郭谭村西水独周者四惟务本里顽愚惩之而不愿立其法掌之以保总保长而老人兼之立簿三扇书其敛散之数一藏于保总保长一藏于老人一藏于县游手游食者不与殷实者不与无行之士不与每石丰年收息二分中年一分歉则加耗五升散以仲夏敛以仲冬俱登于籍其以湿恶还者有罚故负者削其籍总之不外二公旧法而酌以时宜也既敛之后本县稽察出外之数具报于府不登循环其侵匿那移责之赔偿而痛惩有罪呜呼治法贵于治人善始不必善终冀后之君子雅同一心可垂永乆不然其不为豪猾之侵耗者几希于是乎记
　　广西通志卷一百七
<史部,地理类,都会郡县之属,广西通志>
　　钦定四库全书
　　广西通志卷一百八
　　艺文
　　歴朝
　　记
　　二妃庙记　　　　　　　　　【唐】柳宗元元和九年八月二十日湘源二妃庙灾司功掾守令彭城刘知刚主簿安邑卫之武告于州刺史御史中丞清河崔公能祗栗厥职防郡吏洎众工发开元诏书惧废守祀搜考赢羡均节委积咸执牍书至于庙下稽度既备佣役惟时斩木于上游陶埴于水涯廼桴廼载工逸事遂庙貌显严粲然而威十有一月庚辰陈奠荐辞立石于庙门之宇下伏惟父子夫妇人道之大大哉二神咸极其防为子而父尧为妇而夫舜齐圣并名弼成授受内若嚚瞽上承辉光克艰以乂德罔不至帝既野死神亦不返食于兹川古有常典祓戾孽恢宣淑灵罔或失职以奸天刑有翼其恭有苾其馨陈牲爰告即石是铭铭曰渊懿承圣舜妻尧女德型潙汭神位湘浒揆兹有初克硕厥宇唐命秩祀兹邑攸主毛牷既疈椒馨爰糈嗣于万年期保伊祜潜火煽孽炖于融风神用播迁时罔克共邑人羣吏告于郡公亷用积余以就尔功桴木负埴载流于江既平以成崇宇峻墉洁严清闲左右率从神乐来归徒御雍雍神既安止邦人载喜奉其吉主【集作玉】以对嘉祉南风湑湑湘水如舞将子无讙神听钟鼓丰其交报邦邑是与刻此乐歌以极终古
　　柳州复大云寺记　　　　　　　柳宗元越人信祥而易杀傲化而偭仁病且忧则聚巫师用鸡卜始则杀小牲不可则杀中牲又不可则杀大牲而又不可则诀亲戚饬死事曰神不置我已矣因不食蔽面死以故戸易耗田易荒而畜字不孳董之礼则顽束之刑则逃唯浮图事神而语大可因而入焉有以佐教化柳州始以邦命置四寺其三在水北而大云寺在水南水北环治城六百室水南三百室俄而水南火大云寺焚而不复且百年三百室之人失其所依归复立神而杀焉元和十年刺史柳宗元始至逐神于隐远而取其地其旁有小僧舍辟之广大逵达横术北属之江告于大府取寺之故名作大门以字揭之立东西序崇佛庙为学者居防其徒而委之食使击磬鼓钟以严其道而传其言而人始复去鬼息杀而务趣于仁爱病且忧其有告焉而顺之庶乎教夷之宜也凡立屋大小若干楹凡辟地南北东西若干亩凡树木若干本竹三万竿圃百畦田若干塍治事僧曰退思曰令寰曰道坚后二年十月某日寺皆复就
　　柳州罗池庙碑记　　　　　　　韩　愈罗池庙者故刺史柳侯庙也柳侯为州不鄙夷其民动以礼法三年民各自矜奋兹土虽远京师吾等亦天氓今天幸惠仁侯若不化服我则非人于是老少相教语莫违侯令凡有所为于其乡闾及于其家皆曰吾侯闻之得无不可于意否莫不忖度而后从事凡令之期民劝趋之无有后先必以其时于是民业有经公无负租流逋四归乐生兴事宅有新屋歩有新舡【一作渉】池园洁修猪牛鸭鸡肥大蕃息子严父诏妇顺夫指嫁娶葬送各有条法出相弟长入相慈孝先时民贫以男女相质乆不得赎尽没为我侯之至按国之故以佣除本悉夺归之大修孔子庙城郭巷道皆治使端正树以名木柳民既皆悦喜尝与其部将魏忠谢宁欧阳翼饮酒驿亭谓曰吾弃于时而寄于此与若等好也明年吾将死死而为神后三年为庙祀我及期而死三年孟秋辛卯侯降于州之后堂欧阳翼等见而拜之其夕梦翼而告曰馆我于罗池其月景辰【国讳丙故曰景】庙成大祀过客李仪醉酒慢侮堂上得疾扶出庙门即死明年春魏忠欧阳翼使谢寕来京师请书其事于石予谓柳侯生能泽其民死能惊动福祸之以食其土可谓灵也已作迎享送神诗遗柳民俾歌以祀焉其辞曰茘子丹兮蕉黄杂肴蔬兮进侯堂侯之舡兮两旗渡中流兮风泊之待侯不来兮不知我悲侯乘驹兮入庙慰我民兮不嚬以笑鵞之山兮柳之水桂树团团兮白石齿齿侯朝游兮暮来归春与猿吟兮秋鹤与飞北方之人兮为侯是非千秋万岁兮侯无我违福我兮寿我驱厉鬼兮山之左下无苦湿兮高无干秔稌充羡兮蛇蛟结蟠我民报事兮无怠其始自今兮钦于世世
　　桂州新修尧舜祠祭器碑记　　　赵观文皇帝御宇大顺壬子季冬十二月故府司空颖川陈公自桂州观察使膺制命建静江军号仍降龙节明年春二月准敕有事于尧舜二祠礼毕顾谓府长史朱韫曰吾军旅之事则尝闻之爼豆之事未之学也子尝知书好古试详此礼得合于经乎韫惕然而对曰韫尘走下僚安敢輙议祀典公谕之曰古有绵蕞定大礼者皆草莽之士尔今为上佐佐于郡政何谦而不言韫辞不获已而对曰尝见开元礼有祠古帝王之制今请求知礼者共为删定矧帝舜南廵标乎古典惟兹法物岂可不周繇是命有司撰三献官冠衣剑佩三十有九赞引礼生衣帻一十有六笾豆簠簋洗尊爵幡鼔七十有七仪品斯毕具表以闻帝曰俞哉褒称纶言不载如此今仆射彭同两使可继巨屏守简子至言者九同关西不惑者三追念前功若已有之以观文明廷擢第故里远归有陈蕃下榻之知有智伯国士之遇有鲁肃指囷之意有平仲脱骖之识授书诘旦猥属斯文观文谬以二雅得名实未造轲防之旨克让未果是故直书庶几正教传乎不朽作颂曰大哉尧舜眞风不弭以圣禅圣不子其子举登贤庸投凶御魅化匪逆人远来近悦大功渐着南廵脱屣九疑沉苍梧云起伟欤元踪遗于桂水苍生思之牢醴千祀爼豆礼缺元侯克备发挥古典骈罗雅器三献得仪雍容剑履教人为臣可达深旨翠巘稽天红轮出地得君臯陶千载意气中兴有帝无令伊耻
　　全州磐石庙记　　　　　　　【宋】黄庭坚磐石庙在州西故全州使君王侯庙也王侯讳世行字祖道文武自将得知己晩用不尽其材而威惠着于清湘者也治平初天子立考课法进退州郡文武吏于是全乆不治湖南安抚使吴中复转运使杜植提防刑狱杨寕奏言潞汾都监文思副使王某尝任全州都廵检侬智高反邕管时其归师将犯桂州而北掠以獠众压全境吏民皆欲空壁出走某调民守城提兵扼灌阳防官军破贼民至今以为老防不失业皆王某之功愿擢守全州天子从之侯入境全民欢呼迎道侯顺民之欲除其所恶而州以大治问其父老王侯之善政云何对曰前时供厨以十数卒为白望渔夺于市又以十数卒为河廵胁取行商卖三渡贫民或终日不得往来开内外官邸禁民无得私舍尽夺铺戸盐以私牙吏岁调民之封贵连贺取鱼苖蓄之官池又采斑竹箭簳以应使客之求吾侯以律令从事积年之一日蠲除知此而已问其士大夫对曰吾侯为邦治夫子庙兴民学表孝子庐兴民行治军旅无赦听讼立决无留侯之子献可登进士第民持酒相庆及侯卒于位民罢市相吊因作庙于磐石寺隅临官道岁时祀之全之士民欲刻石颂侯功德且愿荐之声歌防献可擢西作坊使知卢州乃遣吏走黔中道全民意噫循吏之无称乆矣故乐道王侯之政又为诗遗全民其词曰清湘渊浤兮上磐石作侯寝庙兮宫室丹碧事侯如生兮不以金帛邱壑含山兮侯安此宅山之下兮松栢苍苍至于云来兮日远月忘我民奉侯兮岁岁蒸尝羔豚孔时兮鱼有鲤鲂黄柑绿橘兮荐清酒鼓坎坎兮吹参差侯爱我民兮乃下享之风为舟兮云为马嬉于川兮猎于野千秋万岁兮无弃此土为来者师兮我民受嘏
　　三元祠记　　　　　　　　　　郭见义儒道之隆汚常应天下之治乱自秦汉以来其迹可考本朝承五季之后稽古体文之意率为疎阔列圣相继纯用德教思得儒士而任之于以斟酌前代取士之法杜塞他蹊专尚进士昔人指此为将相科者非虚言也天下之人从风而靡三尺之童悉皆肄习间三岁下诏被褐防袂求举于府若州者以数十万计府若州考试之定其可举而荐之礼部者尚数千计礼部考试之加详宻焉苐其可进以名上于天子者不过数百人而已天子为之躬御便殿手执文柄乙夜观览其皆无害然后胪传于九陛之上释其布褐而命之以官凡得与于数百人之列已为难矣而况自府若州以至礼部以至天子之庭皆魁其选其难易为何如自非怀竒瑰絶异之才淹贯乎学问而克备乎文辞者其孰能此始平冯公名京字当世世为宜之龙江人从其父商遨游四方生而英爽俊迈气盖一时翰蹊墨径絶人远甚防寓试武昌而发解庆歴之间始与羣士计偕礼部赋无逸为元廷试赋盖轸象天地是时朝廷笃尚声律之学而公之二赋清婉浏亮典丽遒宻遂魁多士四方之传诵其文模拟窃取乞灵假宠以长雄于词林者不可胜数其后被遇三朝徧歴华要出入中外且数十年晩乃擢任政机引经断国虽当全盛之时身名俱荣能如公者盖亦鲜焉生公之后者想望丰采孰不兴景行之意而此为父母之国坟墓存焉乔木森然顾独无一楹之宇以为邦人奠酬之地其为缺典甚矣今郡守李守柔为政二年羣务毕举初议兴葺祠宇肖公之貌而事之一日顾谓其僚郭见义曰吾欲为是可乎见义曰稽之古义则高宻建郑公之祠取诸近规则曲江立九龄之祠在人耳目皆为美谈何为而不可于是卜地于城之东偏焚蒿菑翳辇土瓦砾筑为墙垣直如引绳为堂三楹以宅其中不崇不卑雅有制度朴斵涂塈必坚必良气象周宻可谓百年之计公像在兹凛有生气呜呼懿哉他未有也问费焉出则首捐所受之俸故应者悦问材焉得则市于积储之家故办之疾问工焉取则募夫末作之徒故从之易四境之内或未及知而祠已成矣既成而落之众莫不稽首叹息以为百年未举之事而成于谈笑之顷若有鬼神阴相之者何其盛哉葢自今以往殆有崇而无替来者必谒过者必式岁时必荐兴事必祷庶几无罪悔如是则李侯之嘉惠此土可谓备至矣若公之行事具国史兹不复载
　　三先生祠记　　　　　　　　　张　栻淳熈二年静江守臣张栻即学宫明伦堂之傍立三先生祠濓溪周先生在东序明道程先生伊川程先生在西序绘像既严以六月壬子率学之士俯伏而告成退则进而谂之曰师道不可不立乆矣良才美质何世无之而后世之人才所以不古如者以师道不立故也凡所谓为士者固曰以孔孟为宗然而莫知所以自进于孔孟之门墙则亦没世穷年伥伥然如旅人而已幸而有先觉者出得其传于千载之下私淑诸人使学者知夫儒学之眞求之有道进之有序以免于异端之归去孔孟之世虽远而与亲炙之者固亦何以相异独非幸哉是则秦汉以来师道之立宜莫盛于今而世之学者鲜知信慕间有号为推尊则又或窃虚名以自高而不克践其实顾反以为病是则师道虽在天下而学者莫知其立也桂之为州僻处岭外山拔而水清士之秀美者夫岂乏人惟见闻之未广而勉励之无从故某之区区首以立师道为急继自今瞻三先生之祠者味其言考其行心存而身履循之以进于孔孟之门墙将见人才之作兴与漓江相无穷矣濓溪先生曰师道立则善人多善人多则朝廷正而天下治嗟乎某之所望又岂特邦之士云哉
　　尧山漓江二坛记　　　　　　　张　栻古者诸侯各得祭其境内山川山川之所以为神者以其气之所蒸能出云润泽羣物是故为之坛壝立之祝史设之牲币所以致祷祀之实而交孚隐显之际诚不可掩也如此后世固亦有山川之祠而人其形宇其地则其失乆矣夫山峙而川流是其形也而人之也何居其气之流通可以相接也而宇之也何居无其理而强为之虽百拜而祈备物以享其有时而应也亦偶然而已淳熈二年春某来守桂按其图籍览其山川所谓尧山者盘据于东气象杰出环城之山大抵皆石而兹山独以壤天将则云气先冐其巓山之麓故有唐帝庙而漓江逶迤清洁可鉴其源发于兴安与湘江同水而异派故谓之漓而凡境内之水皆滙焉以是知尧山漓江为吾土之望其余莫班也岁七月弥旬不禾且告病先一日斋戒以夜漏未尽望奠于城观之上未及旋踵雷电交集一三日邦人懽呼穑以大稔念山川为吾土之望而坛壝未立祷祀无所其何以率因卜地得城北叠防岩之后隐然下临漓江而江之外正与尧山相値面势四环表里呈露对筑二坛以奉祀事为屋三楹于坛之下以蔽风其外则绕以崇垣逾时而告成廼十有二月丁酉率僚吏躬祭其上以祈嗣岁事毕徘徊喟然叹息退述为坛之意以告邦人与来为政者使知事神之义在此而不在彼也
　　舜祠记　　　　　　　　　　　朱　熹静江府有虞帝祠在城东北五里而近虞山之下皇泽之湾葢莫计其始所自立而有虞氏巍像在焉有宋淳熈二年春今直秘阁张栻始行府事奉奠进谒仰视栋宇倾垫弗支图像错陈簉以淫厉则竦然曰帝德在人其神在天威灵所知无有远迩降祠兹土粤有故常而因陋踵讹以至于此弗图弗革栻则惧焉已事则命撤而新之时又方按国典毁诸所祀不法者因悉致其美材文石以奉兹役作始逾时讫事以告门观显严杂遝远屏外朝内寝帝及二妃之神恭已南面俨然临之秋七月癸未侯率其属奉承牢醴俯伏灌荐以享皇灵三献成礼神人浃和民吏骏奔咏叹兴起合辞恳请愿著名章伻来乞辞以昭无极熹窃惟帝之所以配天立极法施无穷者既非文字形容所及而传记所称南廵不返遂葬苍梧者又非经言无所考证则皆罔敢知惟是天命人伦之际帝之所以垂教后世者葢尝与侯讲而志之于侯之意庶几识其所以然者乃敬篆而题之俾刻焉其诗曰虞山之土漓水之浒旌修虞祀九歌韶舞有美张侯牧此南州怀帝之仁荅其祜休再瞻祠宇頺剥支拄明灵弗蠲淫傲骈伍乃敦纲纪乃夷乃攻乃堂乃基峻宇崇墉帝降不迟四门穆穆侯乐其成来馈来祀惟帝之则规员矩方即物而明大伦以光爰自侧微飞潜动植恭已当天云行施惠于来世亿万斯年穷天博地峙岳流川矧是南方旧惟声教愀然见之兴起则效子隆于孝臣力其忠侯拜稽首惟帝之功
　　海阳山灵泽庙碑记　　　　　　陈　邕湘漓二水之源其山曰海阳海阳之岩崄絶幽邃泉出深窦注于溪遇铧嘴折焉右曰湘左曰漓湘北至灵滙洞庭入于江漓南至广信达番禺入于海各行数千里过郡五六利泽所被悠远广大而实海阳之自出则是山也殆与淮之桐栢江之岷河之昆仑同类其发有本其流无穷变化功用固非他山所敢班而气之所感能通造化司旸以福一方于理则宜祀传曰山川有能润于百里者天子秩而祭之初不俟餙异説以神之也山故有祠汉属零陵今桂林之灵川郡邑吏民若逖若迩旱潦厉疾必斋以祷精诚潜孚如响斯应乾道间大帅范公以其状闻于朝有诏赐庙额曰灵泽淳熈十年漕使胡公庭直复以请有诏锡侯爵曰惠济褒渥荐加神之威灵益显肸蠁不违如亲受职父老侈是赐也愿镵岩以永其传余湘人也而官乎漓之滨故特推明是山之所以为神者表而出之俾民敬事益无怠若夫旌感应之实赞正直之德则有天子之休命在
　　重修二妃庙　　　　　　　　　林　岊二妃尧女舜妻也古之记礼者曰舜葬于苍梧之野葢二妃未之从也二女见于书二妃传于皇甫谧当以书为正天有四星妃象也尧以二女妻舜而授之位兹其为妃匹也然舜摄位行政廵四岳矣命禹之后高拱穆清又廵苍梧之野何邪舜之葬苍梧与否二妃之从舜与否皆不可知而舜尝廵南方宜祀舜今在在有舜庙二妃庙祀楚曰湘君秦曰湘山晋曰虞帝二妃唐曰黄陵而零陵之湘源亦因之韩昌黎柳河东所述其文伟矣湘源今全州也庙貌堂基屹然湘岸之北出城南百歩许维舟三十六可抵祠下春秋祈赛豆笾笙鼓告至告去曰曰旸唯是修庑崇扃有俟斧斤丹雘者岊为州明年召匠抡材次第兴缮辨方啓阏辟地东西增其高明复其寛洁非人实能惟神永隲田谷屡丰舟航四达犦牲椒醑不劳致祷非神实私惟神罔斁庙既修矣谂于士民曰若知二妃所当祀乎夫舜居深山尧闻聪明使子事之二女女焉二妃以事父之心事其夫内行弥谨可谓贤矣夫舜父顽母嚚象傲烝烝防防瞽瞍亦允若二妃以事父之心事其夫之父母嫔行妇道可谓孝矣帝子之贵能贤且孝百世并祀不亦宜乎江流滔滔昼夜不息沿湘上下庙而祠者相颷游而尚德也招冲漠邻泰初揭古道励来俗余与汝邦人其何敢怠众曰然纪于石
　　忠佑庙记　　　　　　　　　　毛　镗尝谓一气流行万物化生惟人得其秀而灵正而直而圣神则最秀最灵而最正者也吾郡有神曰陈侯忠佑庙者贯本郡人肇迹于隋唐卓荦倜傥不诡随于俗当时为郡庠生隐居求志乐道不仕及其没也为神灵显凛然若存葢钟光岳之气万物之最灵者也吾郡介于楚粤之交民夷杂处维时盗贼蜂起煽殃贾祸闻神之名罔不起敬起畏落魄丧胆不攻自破吾民得免于兵戈者非神之力欤且吾郡僻居万山盘结之中岚瘴疫疠每作亢旱绵失时凡有所祈祷其应如响是葢世歴千纪功在斯黎神之威德眞可为万世不磨矣先朝嘉泰封显应侯今上前嘉熈二年加显应孚佑侯至是有司又以事闻复防恩旨加显应孚佑广惠侯隆名徽号照耀古今圣德神庥播闻遐迩故被其泽者思其泽与时序相为循环与人心相为悠乆而惠之所流者广矣神其不昧益加庇防上不负朝廷报赐之礼下以慰临贺厚望之情庸非斯世斯民之幸乎愚也荷神黙庇躬逢其盛故因人心喜谈而乐道之佥以为可命石工镌于勅命之下以永其传云
　　灵济庙记　　　　　　　　　【元】黄　裳兴安灵渠自史禄始作以通漕既而汉伏波将军马援继疏之唐观察使李渤始为铧堤以固渠作陡门以蓄水而防御使鱼孟威复增修之更四贤之勤歴秦汉暨唐而后其制大备以迄于今公私防其利葢千五百有余岁其致之者渐也皇元至正十三年之夏山水暴至一旦而堤者圯陡者隤渠以大涸壅漕絶溉而向者四贤之勤千五百余岁之大利荡然矣有或兴役而塞逾二年輙复坏于是岭南广西道肃政亷访副使唐兀公悼功之不成悯民之重困悉发近岁给禄秩钱五千缗付有司具木竹金石土谷募工佣力而命静江路判官王君惟让涖其役宪使张君文显专督之羣材委积庶民子来时维秋冬之间积泞溢畚锸难施二君承命督涖惧弗克称周询有众得四贤旧祠于西山地侧相与匳芗篚币而请祷焉燔祼未终而云日开朗役者筑者斵者礲者甃者手足便利无有所苦并力丕作于是铧陡之制加于初漕溉之利咸复其旧矣比竣事二君图所以荅灵贶者顾庙貌窳陋不称神栖既归复命具以故告公曰神昔勤渠利兹复相予克纉旧绩休嘉骈应宜有隆报惟增餙祠像肇置土田庶几神民永乆有頼惟二人其卒图事二君请即经营撤敝为新易卑以崇庑陛有严门堂有秩像设如在精灵炳然民吏具瞻罔不祗肃命之曰灵济之庙乃计财用得羡钱二百七十五缗买民田十有八坵岁収米若干石举祝史粟康叔掌之以奉晨夕膏芗之费府僚合议辱征裳文将刻石庙门以着不朽窃惟岭南之民好祥瑞侈祠宇其俗固矣惟兹四贤其生也于灵渠之兴能合智以创物其没也于灵渠之坏能攘患以庇民是在祭法所当祀者岂与他祀比哉庙作于至正十五年正月甲子成于六月甲子公之爵里名氏已见修渠记其供亿受事之人与夫食货财力田亩之数则记于碑之阴云
　　太平府城隍庙碑记　　　　　【明】黎　淳为国者筑城濬隍固封守易云王公设险以守其国礼云城郭沟池以为固用此道也然天地间鬼神体物不可遗防防之中城隍实有主焉葢有是实理则有是实气理乘气行微而显费而隐乃诚之不可掩如此惟太平古南粤地谿峝旷深俗殊中夏虽州府于汉唐威罔克制寨峝于宋元惠莫肯驯至于皇明始归一綂纲常伦理靡悖国宪衣服饮食循用华风城隍庙在府治东半里洪武己酉改路为府自防卢还治丽江肇建祠宇粤俗尚鬼凡民夷有事悉来祈祷神亦屡着灵验愈人之疾活物之命救岁年之灾为有司所严成化丙申太守番禺何公楚英移龙之节来为郡偕二守通山韩公廷彧通守揭阳蔡颙等同寅协恭振立纲纪勤劳尽瘁用济民艰原岁乆旱自冬至今不至于春分田亩辍耕太守忧之乃率僚佐官员府史胥徒乡耆里啬竭诚修礼祈祷于庙翼辰阴云四布越三日大下土脉悉润犂锄遍举民勤播种秧苖罔遗已而逾月又不仍来恳请甘澍如前五日乃止既优既渥既霑既足百谷生遂秋成有期赋税丰完盗贼寕靖太守以悦边境以安葢太守为时名臣初拜御史立朝敢言以刚直忤当道左迁县佐助天兵平两广有功累陞今职其英烈之气自足以动天地矣而二守暨诸公皆更化善治简任贤哲一心一德为国仁民人心之灵固有攸在也府之胜槩如将军金柜笔架青莲诸山左右屹立而大江绕前涵辉漾秀昕夕荐灵山川于人亦良有助夫以人心之灵而感山川之灵又以山川之灵而协人心之灵城隍之神司之阴为佑助于其间即所谓理乘气行体物而不可遗者则凡动物兴祥皆常事耳又况以太守之忠义感召乎太守每念庙祠逼隘且将朽坠谋于僚佐图一新之用荅神庥适有横槎梓人执艺来谒于是二守暨阖郡官僚各捐俸资抡材琢石运甓陶瓦费悉公出财罔民征经始是年六月戊子落成八月辛未开廓地基为正防五间高广倍旧中塑神像前竪门扁防绘丹碧缭以周垣望之巍然雄壮一方民夷云集祀事日虔灵光益着矣太守乃因二守书特来京请为碑记太史公为文以朂神曰维明有礼乐扶植阳道维幽有鬼神掌握阴灵礼乐兴治道备鬼神安气化全今高城深池神实司之遭逢圣明不鄙夷僻壤一春同育俾贤太守冠裳尔形容堂宇尔家室劒佩尔从官凡新任必预盟誓岁祀必先牒告出谒入叅礼罔暂违皆敬神也尔可不思尽职乎其必舒英阐灵贯通幽显弼亮圣天子宏宣威德永奠南陲赞助贤太守以养以教靖其政刑辅翼明教育成子弟降山川清淑之气钟为俊英节宣日时风寒暑顺适时令以蕃百谷以消百病孝子慈孙义夫节妇则黙相之或狃于蛮俗不信道悖是者则谴罚之凡在无事时皆然至若一旦猺獞窃发或外夷内侵尚当率属百神折冲衔枚保障一方务为豫重门击柝以待暴客弗当为防之象城复于隍弗用师斯永奠厥位矣维时郡臣敬听罔怠遂书以刻于贞石铭曰用夏变夷国有守臣辅德降祥责在鬼神祁祁甘既蕃民食赫赫厥灵勿羞神职阴阳表里一敬奉天皇图万世庙祀万年
　　诸葛祠记　　　　　　　　　　孔　镛桂林郡城北隅今按察防事之后有山其势起伏若蟠龙之状遂即山之巓建诸葛武侯祠岁乆废坏成化十七年太监刘公来鎭始至往谒周视祠宇頺倾像设暴露退而叹曰侯之德业在天下今祠之如此何足以栖厥灵也乃欲鼎新之时値茘浦蛮峝窃发跳梁平乐恭城方整举军旅往讨其罪弗果越三年防息民安时和物阜乃与鎭守副总兵王公御史荆公合谋于众伐木命工撤而新之不两月祠堂成肇始于成化甲辰九月二日讫工于冬十月有八日也堂之中重饰武侯像又为之龛以蔽尘坌缔搆坚宻制度宏伟三公又率二司文武僚属奉庶羞告成拜跪有位荐奠有所于是文武僚属与桂林士民皆忻然称叹曰三公为此其可谓尚贤者哉然不为之记不足以垂永乆佥属予记予谓先王之道以纲常为本周衰王者之迹熄至于秦坏极矣汉兴学校乃复得闻先王之道至于光武明帝其道庶几乎明矣降及献灵奸盗既起曹氏最为雄盛乃逞其诈力窃据大柄而天下豪杰之士靡不屈节而从之其所图为者皆僭窃暴逆之事岂复知有纲常之道哉时独武侯抱道南阳三顾而起毅然以诛曹兴汉为己任出师二表正名定分凛凛乎王者之师使天下之人晓然知曹氏之为贼纲常之道振而不冺后之君子因是而正谊明道扶世立教侯之功大矣岂特御大灾捍大患而已耶天下祀之实宜往时守臣多以崇修佛老以徼福利而先贤之祠虽頺废弗顾今三公独能举此诚所谓尚贤者哉刘公名防王公名受荆公名茂皆以声着宜其所立有过人者于是乎书焉遂命工俾刻诸石使后之来者有所考云
　　刘贤良祠记　　　　　　　　　周孟中忠义人心之同然惟无所利者有忧天下之志而后有忧天下之言感激而发虽若得已自有不容己者矣若夫有所利者虽身当天下之任言固不可已也而亦已焉况可已乎此天下之所以日趋于危亡而卒莫之救也呜呼忠义岂非世教之大闲哉唐之季世宦竖横恣把握国柄天子孤立于上羣臣侧目于下祸稔萧墙患生帷幄当时在廷之臣无有一人能言之者刘公蕡昌平人由贤良对制防感激痛愤指斥权奸言词剀切大率劝文宗判忠邪之分专将相之权远刀锯刑余之贱以复扫除之役正中外南北之官以示画一之法其言皆凿凿可行惜乎主司冯宿叹服而不敢取宰相裴度韦处厚抑让而不欲言公由是不得仕于朝竟贬柳州司戸间行田亩间坠马而亡家人具棺敛以载鸦鹊啣枝蝼蚁运土已覆其半人见其异遂封土成坟今在鵞山下五里许有石刻曰刘贤良墓乡人水旱疾疫必祷祷必应焉尝闻汉杨震没有大鸟悲鸣其前流涕而去宋岳武穆庙树枝至今皆南向古今忠义之感鸟兽草木犹若有之彼奸谀者独非人乎哉于戏自古天下之害莫有大于宦官其祸至使先君不得正其终嗣君不得正其始宰相谏官一无所言天下何人复敢言耶公起自草莱披沥肝胆为天子极言之其志在痛社稷之危生人之困而不欲窃一命之宠故忠义之气感激而发自有不容己者矣彼宰相如裴韦之勲旧贤德其于言也在可已乎不可已乎乃噤无一语岂其志患激中官之祸而委曲以为社稷之计耶然于大臣以道事君不可则止之义殆未之闻耳况自是以后中官之势益盛而唐家之业日趋于危亡矣由是观之借曰不利富贵三尺童子亦莫之信非李邰能以己所授官让蕡其谁为国复申一喙哉虽然公之志不得伸于当时后世人主读其防而谨履霜之戒大臣读其防而知豮豕之义学士大夫读其防人人皆以公之心为心而不屑于富贵其何忧乎宦官之祸于戏忠义岂非世教之大闲哉成化十三年广西布政司右叅政三山黄公埙治公墓缭以周垣且谋诸郡守阮文英建祠柳州城西关外春秋有司率邦人之彦祀焉尚未有为之记者予奉命督学始至柳与叅议林公同佥事李公延俱拜祠下退谓予曰盍记以风后学遂书此授知府周钦同知曾纶刻焉
　　王公祠记　　　　　　　　　　包　海岳鸠灵山川毓秀豪杰之士挺生于其间以文章忠义显著于时者是盖天地之正气滃蒸于川岳所钟不偶然也故诗咏维岳降神生甫及申史载眉山郁秀三苏出焉吁孰谓人杰之生不本于地灵也哉若宋状元王公世则桂之永福人也世居邑之华盖山下隋大业间有双鳯巢山顶百鸟羣集宋建隆初鳯复来巢因改华盖山为鳯巢山而公应瑞生焉公端重秀颖异常词翰出人意表气盖一时太平兴国八年乡荐之礼部试大廷时得二百三十有九人公裒然首魁天下太宗时幸金明池乃宴公等于琼林苑进士赐宴自公始也后公以政最进居谏垣时太宗有事交阯擢右正言使往觇其国公至彼赠遗无所受远人怀畏及还条陈事迹及山川形胜上之太宗嘉其忠清与苏易简軰进直史馆恩礼优渥淳化二年公以帝在位乆自楚王元佐废储贰未立语同列曰今日之事孰有大于此者乎乃帅冯拯尹黄裳軰伏阙上疏忠愤激烈言甚切直太宗大怒遂罢公舘职与冯拯等俱斥之岭南公知象州夫公之清声雅望与吕文穆诸公同时并美孰意公竟以是弗克大用于时也惜哉正綂丁卯郡守姑苏吴侯惠始为公建状元坊以旌显之后坊毁于兵燹扁置囹圄中殆今六十余年矣正德庚午泰和刘侯敔来宰是邑清涤崇祀先贤遂慨然以兴复为己任乃卜学宫之右鳯巢山之下即公之故居鸠工庀材筑墓建祠制度雅素规模浑坚深有慰于乡人之景仰也经始于是年十月落成于明年辛未四月是役也材市于商工出于募分毫不扰于民矧又得守备鲁君宗贵邑博马荣幕僚祝麟相与赞襄所以事易集而功易成也呜呼鳯鸟世不常有之物也自隋大业至宋建隆几五百年两至其邑而生公自建隆迄今又五百余年矣天运循环列圣继作治教休明九苞五采之瑞将不至于斯乎其间必有文章忠义名世如公者出焉此予之记不惟表斯祠之创建以显山川人物之盛抑亦有望于斯鳯之再至而钟吾郡邑无穷之瑞者生员张灏朱防軰致状请予记将勒诸贞珉期与张曲江唐质肃冯三元之祠同侈美于永乆焉敬书此以复
　　伏波庙碑记　　　　　　　　　蒋山卿古之豪杰任大事而立竒功足以利国家垂永乆者其大致有三曰几曰忠曰智而神存乎其间当炎汉中兴赤符再啓光武提一旅之师扫除莽贼芟刬羣雄恢复旧物如取之掌于时征侧以孱然一女子盗弄甲兵于荒服之外汉方弃置不顾将军知时不可失毅然请往帝不可抑众不可挠此则乘时应防而先夺其心者也夫是之谓几交阯隔絶岭海深入百粤汉之士马往往冐炎蒸触瘴雾物故过半人鲜轻入将军独犯难不顾督楼之军跨海而进破贼于浪泊之上此则蹇蹇匪躬志死国事者也是之谓忠及诛征侧余党悉平驱逐交蛮还之故地界岭分茅标题铜柱以限南北此则识度超迈处置得宜筹算计畧已岿然为末世之规矣是之谓智呜呼方将军请行也帝已老之及据鞍上马之时已毅然有分茅之志楼南下指挥所及风行草偃迄今所向如故千百年来交人顾视铜柱信如蓍终不敢逾跬步以争尺寸之地自非有神明以寓乎其间乌能然哉迹其平生学问尝感激思自奋拔以树功名于世兄谕之曰女大器当晩成良工不示人以璞既遨游陇蜀知不足与共大事一见光武而识帝王之眞从容数语臣主契合遂倾心北向攀鳞附翼以有爵土而汉家事业终亦頼之无负于君择臣臣亦择君之説是岂区区浅浅为小丈夫者之所能及哉将军有庙在横州乌蛮滩之北涯所谓以死勤事以劳定国于法所当祀者兹土之人岁时伏腊必祷焉旱札瘥必祷焉诸往来者亦血荐惟谨岁丁亥十二月总制尚书都御史新建伯王公来治思田事过谒祠下慨叹卑陋不称显祐爰命州府增饬栋宇作而新之初事庀材有大木二湍流涌抱自出滩下皆以为神明年戊子三月庙成郡守蒋山卿敬书其事以诏来世是役也冯推官衡实经始之州判姜琏亦有劳焉是不可以不附
　　三贤祠记　　　　　　　　　　祝　銮粤稽有宋以言谪昭州者吾得三贤焉华阳范公祖禹常州邹忠公浩澹庵胡公铨载诸史乘可考也今广西之平乐即古之昭州也而三公之名迄今炳炳与桂岭萦山争高足以摧奸锋而定国是岂泛泛逐时低昻者伍哉广西右叅政邹君輗即忠公十五世孙也嘉靖丙戌夏六月行部至昭乃览旧帙搜往迹愀然挹公于羮墙间虽旧有祠在龙兴观之东鞠为茂草乆矣爰即鳯凰山之陬捐己俸为祠以祀邹公范公居中胡公右焉葢三公之学术既同其气节又同流风余韵百世无斁庙食兹土于法为宜亦所以扬前喆之休立人臣之轨兴仰止之心而振习俗之敝旬宣之职顾不当尔耶瞻拜之余聿符厥志于是郡守龙子大有请纪其事遂书其畧为来者验焉
　　三功祠记　　　　　　　　　　钟　芳记曰君子闻鼓□之声则思将帅之臣将帅者三军之司命国之所繋以为休戚存亡者也岭南自秦政失驭隔为殊域汉兴武师奋庸前有路伏波博德后有马伏波援至宋又有狄武襄公青皆赫然以勲烈显百世之下秩祀而无替焉博德当武帝时与楼将军杨仆击南粤军东南摧锋防坚而博德所将仅千余人多方招徕功顾百之可谓得绥远之仁援佐光武奉命讨征侧将二万人渉数千里若拉枯朽所过缮城郭穿渠以利民申明约束骆越奉行马将军故事者二十年可谓得经畧之宜青机敏沉毅宋皇祐间侬贼叛乱岭表震叠而能以蕃落骑絶险破之拔身戎行名动华夏可谓得折冲之勇夫三子者克敌之功同而所就各异青勇以致义博德仁以济威而援也政以宏泽要之各有攸当焉侬贼暴强已甚战不力则大事愤矣故贵刚克兵瞬息万变上首功者或反坚敌博德败粤人因乘其衅而招之此以不杀止杀也故贵柔克兵戒战胜生骄濶畧后事每啓他衅援独不鄙其民而经制之与之更生是兼二子之长而又有终也夫政不足而后有刑刑不足而后有兵兵已矣以政终焉所以生之也援其最优矣乎或曰青以后事付孙沔不欲专其美博德绥定事史畧其文二子葢无愧于援也理或然欤梧城东旧有尉迟敬德庙太守周任改祀三子名三功祠致仕太守石君邦柱属芳记芳故绎其实以诏后人俾知三子所以为功匪酷烈多杀之为贵也
　　翁公祠堂记　　　　　　　　　江一桂太平故汉交阯裔地也歴代置弃殊规名亦互称曰峝曰团曰鎭曰路土衙世握厥柄则均延及我皇明肇域有年始改府流衔位如制辖州若县十九续改流者四汉官威仪其复覩于兹乎治据青连山之阳丽水旋折走其下交匝步武形若壶然因号为壶城后诸山聨络隐约絶类蚕丛绛臼土人凭洼伏莽者为村二十有四绵亘百余里是葢左州之幅太守脊背之重障也先是左人内奰割质于龙龙人利而执之不复吐退土人惯险恣毒含沙射人三厢之域殊苦之孤城孑立三年叠役向无附郭以翊郡兹固太平肯綮之尤而有志所惧念者前尚书静庵胡公曾守是邦首筑壶关以捍之方议复地更化寻以忧去间有嗣志未就要之不得硕才伟望如稚圭希文者经畧于上则无以挞龙人之黠狡而翕舌之徒又从而诪张之是故机局之龃龉而难责究竟也已嘉靖戊戌我东涯翁夫子以跌宕之材汪濊之学跅之识肮脏之持风声所届罔不争相淬浣以共于治时郑守上其故夫子慨然叹曰不复地附郭而欲太平其治难矣况控外勤远以赫厥声乎于是力任其事上之督府半洲蔡翁是之乃闻于朝下其议夫子责成太平通判苏廷献驯象指挥王良辅隆安县知县徐相与勘整其事时龙方如螗靡靡罔敢喙息葢深惮夫子之严明夫子亦贷其罪并蠲村民于三年用昭王化之平荡也所复之地以崇善小江为界曰顿峝曰陇度曰乙曰包曰那岜曰頼曰弄化曰那勲曰得坤曰防皮曰那阳曰盘马曰那唵曰防窖曰防逐曰宜阳曰咘坭曰崩石约十有八村不贵夫全者举其大而示之广也如放而还玉璺而完自胜国皇庆以来几二百年防溺一朝挈回袵席之上谓非太平之大幸欤新为归化里合三厢之永兴崇善之新寕共里六十均辖崇善以为附郭越明年庚子三月五日廼迁县于郡太平之士民懽忻鼓舞潝潝乃歌曰地复于龙翳谁之功维翁夫子冐其无穷又歌曰县迁于崇翳谁之宗维翁夫子怙其有终歌既相戒伐木砻石爰搆书院于层冈额曰肇化言化自夫子始也肖像瞻依以无忘冐怙之盛德小子一桂适莅任创观赞猷底绩通判苏子知县陈景大教授冯旸训导平士竒通学生员李杰等咸以记请余谓必名笔乃垂不朽岂敢滥竽但隽猷茂绪不能不攟摭以俟信史之采并得附名碑阴之为幸也乃若夫子行谊高逈动准贤哲问学渊滀铺张至道其勲业之着如立四峝讨断藤峡流润树光均灼烺可纪最懋且竒勘勦安南受降奏肤自汉元朔迄今未有如骏功者一桂时叨役幕下身亲见之晋秩昭宠镌珉载匮则尚有太史氏详焉兹特惠及太平一郡之功而实系太平之民心于悠远焉尔是不敢以不记
　　胡公祠堂记　　　　　　　　　王宗沐明兴享有上宇蟠际天地乃画置守宰棊分珠贯用寕乂民以承卫天子而太平郡去京师为里几万凡官守兹土以其地远若屏置之不自奋饰因夷鄙其民失国家所以怀来远徼之意正德改元三年毅皇帝以南京刑部郎中胡公世寕来守是郡公仁和人举进士官歴内外亷方明惠焯有声称用是试之而公亦不惟不以远自嫌弃方以盘错展其平生乃按封圻谋野酌便煦休振刷吐布诚惠与为更始郡属多土官故相习为戾鷔不庭谒太守而守亦防猜不脱弛情意益隔公至即以檄约如期至传令其下皆甲而入共诣堂皇公凡所指谕中其机牙固已缩汗严惮终不敢以货产称贽献比翼日公出临其营观其酋骑射与款语良乆乃还其子男应袭官文移上下漏隙干吏议必为修撺妥协土官皆以为太守爱己由是招麾惟公命思明黄文昌軰素称桀鷔一呼皆伏詟阶下独太平州李璿摄事乆乃冀得袭不获即称兵拒命公宻檄龙英州赵元瑶讨之焚其州璿奔保山寨瑶就围之公以缣一端遗瑶署其上曰讨固在璿其下无罪而劳苦克之日不得妄戮一人语闻其下皆散去卒生得璿所活几万人郡势面腋阻江而背独无限公庀才具量畚挶城壶关城中妇子乃始帖席卧其为政大都急在学校均税役完城积谷简练兵实而犹不听者乃以威断收摄之用是敷条十事上督府陈公今多见施行明年二月公以母丧去位民相与挽留不能得后四十有六年嘉靖癸丑临海王宗沐来视学事郡生泣而请曰遐徼陋远不得望见天子素隔濡澍凡今诸生与父老能安于业与学繄所以哺植庥覆之由我胡公而祀无特祠非所以称郡人心惟先生图之仰惟国家置吏急在黎庶众方择膴迩曾不移时而名誉亦沉冺独公任既遐阻且在官才朞而民思至今非有洽浃肌髓其何以然守官如公实应祭义乃以请于巡抚兵部侍郎应公槚巡按监察御史朱公有孚立祠为位春秋以羊一豕一黍稷粢羞祀公公既去太平更歴藩臬挠叛藩宸濠几死后更至兵部尚书諡曰端敏公操介苦絶敝衣粝饭独秉持大纲抑豪右弱峻发坚厉至摘撼众忌气雄万夫其所学通易春秋世称名臣公邑人许公应元来为副使时与宗沐道公尤详以非郡事不载祠成新太守何君派行请文宗沐为之词使勒诸石词曰帝臣万方始郡太平龙蛇赤子理将何凭不刈且蔓不抚遂惊嗟嗟胡公期政是程惟公之来爰咨其俗爰咨爰处心通虑独公曰嗟来匪民实佻不得缰鞭突驶宜跳惟予父母其育其教彼嬉而乳公摩其首彼跳而狂公械其脰昔驻于郊今甲而入昔望而疑今临其室惟昌惟璿狼戾刦燔公刃若霜公度如渊顺生逆殛中窍抵骿凡尔酋丑匍匐归遄郡面三方城缺其北盗来履平鸡犬觳公曰百姓其偕来筑男升而扔妇饷之粟盗望而嘻民寝而蓐民曰胡公惠我孔时凡今为吏所急在私鼎有弃肉民厌糠粃我桑我麻伊公来耔民曰胡公惠我何乆凡今为吏蹑前鞭后席不欲温遑顾我疚我老我防伊公来阜思公报公祀事孔严济济俴俴黍稷豆笾子弟父兄拜舞且虔公生惠之鞠之揉之岂其庙貌而不我庇风煦濡稻实豚肥钟鼓考考祠于世世刻诗右石垂千万禩
　　重修三公祠碑记　　　　　　　方　瑜城北之望仙坡旧有祠焉以祀宋之狄公青余公靖孙公沔之三公也嘉靖壬戌九月人弗戒堂宇俱燬余始至郡诸务未遑越明年财用稍纾而岁事亦稔乃议修建以复旧观后为堂东西为庑前为亭又前为门南为椳楔与夫墙壁堦墄櫺戸牖或饰乎故或肇乎新经始于季秋之朔迨甲子三月之五日祗用特牲奉三公之主而告成事呜呼宋之不竞于兵也乆矣天下之势莫重于西北云燕一十六州沦没于敌当削平羣雄之余举天下之全力委而不取犹可言也若赵元昊僭窃灵夏一豪渠耳屯兵六十万不能西向发一矢以问其罪而徒托于招纳之説果何为哉方侬智高之起广源也乘我无备猝破邕州连防沿江九郡还据邕城以求邕桂节自非三公一战而破之将见诸将之军既不能支交阯之兵复不可用迁延顾却吾恐岭海之间又出一元昊也东南之乱何时而已乎然三公之所以成是功者孰不曰军制立而赏罚明也若狄公起自卒伍自为大将余孙二公则以文学法从同事经畧一旦合兵共行天讨乃同心协力畧无一毫猜忌之意功是用成兵法所谓师克在和于此亦可见矣夫自大冦既靖新城载筑屹然磐石之安迄今数百年百姓生聚享有室家之乐谓非三公之功不可也使移是于西北将见云燕可复西夏可收而他日靖康之祸亦可免矣以是观之则三公之有功于宋有德于斯土也岂不赫赫可称也哉祠既成载稽祀典但祀三公而不复他及者欲其专不敢凟也从祀以杨文广孙节贾逵和斌者同时有功之人也祠仍作于望仙坡者着其战胜之日也亭名之曰奎光者奎于天宿为武库主兵宋人又以为文明之兆故也坊题曰文武威灵者其义同也既述其重修之故复系以乐神之章并刻之丽牲之石词曰望仙坡兮城之阴屹新庙兮栢森森赫武帐之高骞兮万卒列而云屯忆三公之来斯兮轰轰天声由昆仑而归仁兮迅如雷霆前锋交而少却兮伏卒起而先登彼镖牌而短接兮我铁骑而中冲若泰山之压卵兮何坚阵之不奔金衣兮委地京观兮千寻邈几时兮故垒犹存云车风旗兮俨而重临气结山河兮防我邕城昼驱豺虎兮夜戳鲵鲸风时兮肃气清民安乐兮南土寕百世报享兮妥厥灵
　　郭公祠碑记　　　　　　　　　杜　思蒲阳华溪郭公以嘉靖三十七年守南寕越五年擢蜀臬又七年长粤宪晋左右方伯寻陟开府先后经畧粤西者凡二十年汪仁濊泽虽岩陬僻壤靡不沾濡而寕民所沦浃于心骨者犹深渥也寕故称沃壤然田役繁重盗贼摽掠民多亡入他郡田野渐非其旧公下车得诸所疾苦状如实戸口均派征禁揽纳轻徭赋革墟税停丈量寛刑罚抚流离垦荒芜谨斥堠凡便民者必使各得其所暇日与诸生谈学问亹亹不倦门下士脱颖登膴仕最多至于冰檗自持节用惠下儿童走卒皆能言之矣方公之擢蜀臬也士民若失乳哺拥道攀畱不得因谋所以祀公公闻而辞之乃举首吁天曰愿公异日庇我全粤寕民受福犹之今日也公手书积德力业惇伦息讼四事以示训争相梓之未几出入藩臬秉节钺握重鎭开全粤万世太平何天有意于寕民耶寕地里延袤与蛮绣错如水江武黎华阳与从之四都者距忠州罗阳二土司桀酋不法每蚕食之道路为梗公念遗黎涂炭宻授方畧先擒忠州黄贤相继擒罗阳黄金彪悉正之法即四都置新寕州以宣化如禾三里附焉舟车辐辏翼然丽区寕民出作入息晏晏嘻嘻无戒心矣隆庆五年寕大水田畴庐舍淹没殆半公疏减田租之三疮痍疾痛者欣欣然有更生之乐寕民之徼福于公也何其厚与公在粤西歴年多施泽乆百蛮之长向风承流惟古田府江怀远诸猺不可以仁义化诲奉命三讨而三防焉天子嘉叹锡之南金文绮荫一子入胄监无何晋司徒亚卿寕父老相率呼号曰此行何日再覩公耶乡大夫邓继科軰进父老曰公以天下为己任非一寕一粤所得而私者也奉诏入侍顾问将以吾民休戚利害从容为天子陈之吾父老子弟沐浴太平之泽可岁月计耶父老复呼号曰昔欲祀公不果谓瞻依于公有日也今可已乎遂卜祀于城西噫嘻此岂寻常去思者比伦哉尝考周文王之时南国化行蔽芾甘棠追颂召伯千载犹咏沨沨乎治世之音公之功德视召伯奚让焉是宜勒之金石以彰永思铭曰惟兹南纪古称荒服力困于兵财诎于赋郭公为政上下恬熈仁滂施厚覆帱无私二十年来丰功伟烈望重华夷光辉简册天子曰都邦之仪型汝作司徒敷典扰民民之怀公乆而不諠尸祝尸陈君子万年顾予谫菲亦歩亦趋有一不逮惟自速辜公之幸矣依依龙光庙谟从容永奠疆塲
　　重修太平府胡公祠堂记　　　　张　瀚有明太子太保兵部尚书諡端敏胡公浙之仁和人俶傥瑰玮精硏道腴蚤有志于经济起家进士正德间由南部郎出守太平以治行卓异进江西按察副使荡平东乡诸盗时宸濠阴蓄异志公上疏其隐谓礼乐政令渐不出自朝廷江右大可虞不在诸盗濠恐诬公离间亲王还系京师榜掠阽死言官交章论救得戍辽阳濠反伏诛値世庙继綂召起行间拜按察使荐歴台省刑卿左都御史改兵部尚书加官太保公以十事要説大意劝上亲贤讲学远疾絶嬖幸虑远忧深顾以切直犯忌讳不尽用寻谢病乞骸骨章数上廼许驰驿未几复召起适以疾卒于家俨然衣冠危坐不仆余时为诸生毎望见顔色聆论议所闻平生经歴皆卒卒未究其志惟太平最乆无负于民死而有知犹依栖丽江百粤间也及余承乏兹土亟访太郡果建有祠岁时蒸尝不失问政迹则故老相传谓为亷明博大在郡劝学兴礼筑城壶关绥柔土夷功德不可殚纪乃作而叹曰嗟乎士君子所至防立勲业仁德济世岂冀声闻当时报酬身后哉天地万物本吾一体分谊当为时势不可已凡以尽其心事其事吾何得而与焉惟泽在生民功施社稷维系人心自不可解则报祀之典所由义起而非其立德立功之初心也公昔有言殆亦自歉未竟防谦无已岂意民心歴乆不忘洋洋爼豆之存适契其依依故民之恋非夫精诚上下感应孚挛无俟勉强若是耶今江右有祠吾浙有祠公所谓不足人愈多之称颂勲伐尤彰明较着至所自信若太平郡治能无想见循良伟绩入人深遗思远哉兹郡之祠信不容已矣夫表先哲以劝官师存遗惠以惇风教固宪臣奉扬明命之职亦一时共事同心乃檄郡修饰栋宇严洁祠事仍记忆大畧勒诸贞珉俾瞻拜祠下者知所爱慕垂世无穷云
　　重建宋怀忠苏公祠碑记　　　　苏　濬邕州故有怀忠公祠余先大夫也公讳缄宋熈寕间为邕守防交人不靖躙钦亷入邕近郊势张甚公部置卒伍日以忠义拊循之而警四五至治兵使者推空伍不相援公叹曰封疆之臣有死无贰天之制也吾之命已悬之天矣遂与家诀诸子曰臣忠死子孝死等耳公复顾长子元曰若家督也其守先人之祧复顾诸子子明子正曰若其与我同死遂促子元归无何贼傅陴而上公举家三十六人俱自燔死邕人感公义以死殉之无一从贼者神宗闻之叹悼追赠恩廕有加无几交人复乱忽兵四面集若霆若飏交人惊曰苏皇城兵至矣遂立解去邕人立庙以祀赐额怀忠葢特典也后祠就圯因附狄襄惠四公之庙名五公祠云余入粤西吊公遗魂莫莫凄凄葢庶几一覩焉至观公旧庙蓬蒿上下猿狖哀号未尝不怳然自哭也诸文学顾为余言按祀典有功于民则祀以死勤事则祀能御大灾捍大患则祀狄襄惠诸功臣也法宜并祀怀忠公以死勤事而且障一方俾无阽于危忠而有功者也法宜专祀余谋之二千石林公佥曰可遂建公专祠如诸文学议祠成叹曰甚矣哉忠义之感人深也邕故鸷悍不习中国之文教至宋始用衣冠法度自怀忠公忠谊所激士争向焉迄于今隽者于章木者束于墨深箐峻谷愿识汉官威仪至道及忠魂义魄且为抚膺而息覆面而涕虽国家蒸蒸之范哉而忠谊激发其所摩者渐矣今封内幸罕警西南诸丑靡有抗戎行者多士即请缨投笔亡所霣命顾忠不必裂肝谊不必伏锧要在涣乃躬一乃心不惕于威不疚于内絶名去智而一归之天则云耳语曰生不足以使之利何足以动之死不足以禁之害何足以恐之夫生死利害之间重之为千石轻之为一发此其差数然也今世之求利也甚于求生而怖害也甚于怖死权门利窦蝇集猿攀一失其意惴惴无人色彼即老死牖下哉然生理已销亡矣尔多士忠谊之乡岂愿其有此也顾余不类寘其身于尘垢徽纆之塲冺冺以生梦梦以老余终无以见先人地下入先人之祠愧汗交至如不欲生矣因荐以清酤而重之以乱辞曰游昆仑兮苍苍俯灵犀兮汤汤神之来兮彷徨谁凭轼兮蝗螂破我斧兮缺斨念骨肉兮参商瞻白云兮故乡目欲抚兮农桑耳暂听兮沧浪否泰交兮复其隍苹为衣兮茘为裳桂为殽兮水为浆聊容与兮翺翔念此生兮靡短长何以报兮皇皇
　　万承州重建城隍庙碑记　　　　王　健万阳属太郡询诸故老夙称乐土粤自分疆以来旧有城隍庙稍远市廛里民出入祈祷岁时报赛者或称未便兼之立庙塑像年乆敝坏渐就倾圯而揆之职守事神寕民固有司者之责也知州事许君俯顺舆情欲营而新之卜地于州署之左鸠工庀材三阅月而落成鸟革翚飞丹垩备饰爰诹吉日许君亲率其族目商民往瞻拜焉退而欣相告曰今兹庙貌焕然一新庶几哉神无怨恫人民胥悦境内辑寕在斯举矣予曰未也神之所享其惟明德乎传有之夫民神之主也务使上下皆有嘉德而无违心然后民和年丰而神降之福继自今而世守斯土者急于保障缓厥茧丝则凡朝考其职昼讲其政夕序其事必求夫嘉德咸备违心悉冺而后即安则所以格神人而绥遐福者岂外是欤许君以为深得箴规之义愿勒诸石以贻后人予曰诺是为记



　　广西通志卷一百八
<史部,地理类,都会郡县之属,广西通志>
　　钦定四库全书
　　广西通志卷一百九
　　艺文
　　歴朝
　　记
　　訾家洲亭记　　　　　　　　【唐】柳宗元大凡以观游名于代者不过视于一方其或傍达左右则以为特异至若不骛远不陵危环山洄江四出如一夸竒竞秀咸不相让徧行天下者唯是得之桂州多灵山发地峭坚林立四野署之左曰漓水水之中曰訾氏之洲凡峤南之山川达于海上于是毕出而古今莫能知元和十二年御史中丞裴公来莅兹邦都督二十七州诸军州事盗遁奸革德惠敷施朞年政成而当天子平淮夷定河朔告于诸侯公既施庆于下乃合僚吏登兹以嬉观望攸长悼前之遗于是厚货居甿移于闲壤伐恶木刜奥草前指后画心舒目行忽焉若飘浮上腾以临云气万山面内重江束隘聨岚含辉旋视其宜常所未覩倐然互见以为飞舞奔走与游者偕来乃经工庀材考极相方南为燕亭延宇垂阿歩檐更衣周若一舍北有崇轩以临千里左浮飞阁右列闲舘比舟为梁与波升降苞漓山含龙宫昔之所大蓄在亭内日出扶桑云飞苍梧海霞岛雾来助游物其隙则抗月槛于廻谿出风榭于篁中昼极其美又益以夜列星下布颢气廻合邃然万变若与安期羡门接于物外则凡名观游于天下者有不屈伏退让以推高是亭者乎既成以燕欢极而贺咸曰昔之遗胜槩者必于深山穷谷人罕能至而好事者后得以为己功未有直治城挟阛阓车舆歩骑朝过夕视讫千百年莫或异顾一旦得之遂出于他邦虽博物辩口莫能举其上者然则人之心目其果有辽絶特殊而不可至者耶葢非桂山之灵不足以瓌观非是洲之旷不足以极视非公之鉴不能以独得噫造物者之设是乆矣而尽之于今余其可以无借乎
　　邕州柳中丞作马退山茅亭记　　柳宗元冬十月作新亭于马退山之阳因高丘之阻以面势无欂栌节棁之华不斵椽不剪茨不列墙以白云为藩篱碧山为屏风昭其俭也是山崒然起于莽苍之中驰奔云矗亘数十百里尾蟠荒陬首注大溪诸山来朝势若星拱苍翠诡状绮绾绣错葢天钟秀于是不限于遐裔也然以壤接荒服俗叅夷徼周王之马迹不至谢公之屐齿不及岩径萧条登探者以为叹岁在辛卯我仲兄以方牧之命试于是邦夫其德及故信孚信孚故人和人和故政多暇由是尝徘徊此山以寄胜槩廼塈廼涂作我攸宇于是不崇朝而木工告成每风止收烟霞澄鲜輙角巾鹿裘率昆弟友生冠者五六人歩山极而登焉于是手挥丝桐目送还云西山爽气在我襟防以极万类揽不盈掌夫美不自美因人而彰兰亭也不遭右军则清湍修竹芜没于空山矣是亭也僻介蛮岭佳境罕到不书所作使盛迹郁堙是贻林间之媿故志之
　　柳州东亭记　　　　　　　　　柳宗元出州南谯门左行二十六歩有弃地在道南南値江西际垂杨传置东曰东馆其内草木猥奥有崖谷倾亚缺圯豕得以为囿虵得以为薮人莫能居至是始命披刜蠲疏树以竹箭松柽桂桧栢杉易为堂亭峭为杠梁下上徊翔前出两翼凭空拒江江化为湖众山横环嶛【集作崦】濶瀴湾当邑居之剧而忘乎人间斯亦竒矣乃取馆之北宇右辟之以为夕室取传置之东宇左辟之以为朝室又北辟之以为阴室作屋于北牖下以为阳室作斯亭于中以为中室朝室以夕居之夕室以朝居之中室日中而居之阴室以违温风焉阳室以违凄风焉若无寒暑也则朝夕复其号既成作石于中室书以告后之人庶无坏
　　钴鉧潭记　　　　　　　　　　柳宗元钴鉧潭在西山西其始葢冉水自南奔注抵山石屈折东流其颠委势峻荡击益暴齧其涯故旁广而中深毕至石乃止流沫成轮然后徐行其清而平者且十亩有树环焉有泉悬焉其上有居者以予之亟游也一旦款门来告曰不胜官租私劵之委积既芟山而更居愿以潭上田贸财以缓祸予乐而如其言则崇其台延其槛行其泉于高者坠之潭有声潨然尤与中秋观月为宜于以见天之高气之逈孰使予乐居夷而忘故土者非兹潭也与
　　柳州山水近治可游者记　　　　柳宗元古之州治在浔水南山石间今徙在水北直平四十里南北东西皆水滙北有双山夹道崭然曰背石山有支川东流入于浔水浔水因是北而东尽大壁下其壁曰龙壁其下多秀石可砚南絶水有山无麓广百寻高五丈下上若一曰甑山山之南皆大山多竒又南且西曰驾鹤山壮耸环立古州治负焉有泉在坎下常盈而不流南有山正方而崇类屏者曰屏山其西曰四姥山皆独立不倚北流浔水瀬下又西曰仙奕之山山之西可上其上有穴穴有屏有室有宇其宇下有流石成形如肺肝如茄房或积于下如人如禽如器物甚众东西九十尺南北少半东登入小穴常有四尺则廓然甚大无窍正黒烛之高仅见其宇皆流石怪状由屏南室中入小穴倍常而上始黒已而大明为上室由上室而上有穴北出之乃临大野飞鸟皆视其背其始登者得石枰于上黒肌而赤脉十有八道可奕故以云其山多柽多槠多筼筜之竹多櫜吾其鸟多秭归石鱼之山全石无大草木山小而高其形如立鱼在多秭归西有穴类仙奕入其穴东出其西北灵泉在东趾下有麓环之泉大类毂雷鸣西奔二十尺有洞在石涧因伏无所见多绿青之鱼及石鲫多鯈雷山两崖皆东西雷水出焉蓄崖中曰雷塘能出云气作雷变见有光祷用爼鱼豆彘修形糈□酒阴防则应在立鱼南其间多美山无名而深峩山在野中无麓峩水出焉东流入于浔水
　　南溪记　　　　　　　　　　　李　渤桂山漓水右滙阳江数里余得南溪口溪左屏外崖巘鬭丽争高其孕翠曵烟逦迤如画左连幽墅园田鸡犬疑非人间泝流数百歩至岩岩下有湾壤沮洳因导为新泉山有二洞九室西南曰白龙洞横透巽维蜕骨如玉西北曰元岩洞曲通坎隅晴眺漓水元岩之上曰丹室白龙之右曰夕室巽维北梯险至仙窟北又有石室参差砑豁延景宿云其洞室并乳澑凝化诡势竒状俯而察之如伞如軬如栾栌支撑如莲蔓藻井左睨右瞰似似帏似松偃竹褭似海荡云惊其玉池井岚飚廻遝交错迷不可纪从夕室梁溪向郭四里而近去松衢二百歩而遥余获之若获荆璆与虵珠焉亦疑夫大舜游此而忘归矣遂命发潜敞深磴危宅既翼之以亭榭又韵之以松竹似防方丈似升瑶台丽如也畅如也以溪在郡之南因目为南溪兼赋诗以纪之
　　新开桂林隐山记　　　　　　　吴武陵入则维化出则寕物物寕而后志适乃有西坰之赏始一日命骑西出出门里余得小山山下得伏流顔曰石秀水清葱葱乎其韬怪物耶乃释骑蹈履北上四十余歩得石门左右剑立矍然若神物持之自石门西行十歩得北洞坦平如室室内清缥若绘积乳旁澑凝如壮士上负横石奋怒若活乘高西上有石窗櫺下望千山如指自石室东廻三歩得石岩岩下有水然疑虬螭之所宅水色墨绿其濬三丈载舟千石舟可坐数十人罗丝竹歌舞飘然若乘仙岩之南壁有石磴可列乐工十人其东若亩浍贯石流去不知所止北壁半穴如悬门彻外容小舟出门有潭袤三十歩潭有芰荷潭北十歩得溪溪横五里径二百歩可以走方舟可以泛画鹢然有江海趣鱼龙瀺灂鸥鹭如豢自溪潭之间有地丈余其色正赤歴石门东南越小岭石林危峤夹耸左右自岭下十歩得东岩自岩口直下二十歩有水濶三尺许浅沙若画细草如织南望有结乳如薫笼其白拥雪自岩西南上陟飞梯四十级有碧石盆二乳窦滴下可以酌饮又梯九级得白石盆盆色如玉盆间有水无源香甘自然可以饮十人不竭还自石盆东北上又陟飞梯十二级得石堂足坐二十人乳穗骈垂击之铿然金玉声堂间有石方如碁局即界之以奕翛然不知柯之烂矣自堂北出四歩直西二筵南入小峡得内洞东有石室如画顶上方井弱翠轻绿便如藻绣自洞南下仰瞩东崖有凝乳如楼如阁如人形如兽状闇然不知造物之所变化也自楼阁斗下七歩次石渠渠深七十尺渠上为梁曲折缭绕三百歩远日月所不能烛矣左右列炬而后敢进自梁直南抵絶壁斗下为飞梯飞梯九盘而后及水水北涯有石阁峭甚缀以栏槛适可宴息水通鱼东出朝阳四隅黝黒方谷如凿以石下投波声响山寒气薄人往往畏恐自石阁还上絶壁西去十歩又得小洞俯行三十歩左右壁有钟乳或垂或滴其极有石室正如禅庵多白蝙蝠出小洞北上二十歩又得外洞石色犹四洞东西壁下有石数十枚其面砥平间有凹鐏琴荐厥状甚怪游人列坐肃若冰霰其东有便房桁栌栱棁支撑环合犹鬼工之追琢也洞北七歩临西石门石门西去三十九歩得西洞洞深九十尺北崖有道可容一轨崖南有水水容若镜纎鳞微甲悉可数识东过小石门门东頫行三十歩诘屈幽邃道絶穷崖又寛明置水阁崖下阁胜九人阁下水濶三十尺伏流崖南亦达朝阳自西洞口南去一矢得南洞洞西壁可防数十人其东有水轻风徐来微波荡漾琴高遇之当不返矣北上山顶盘曲五百歩石状如牛如马如熊如罴剑者鼓者笙竽者埙箎者不可名状石路四周而松萝萃于西北公曰兹山之始与天地并而无能知者揭于人寕渝夫翳荟又将与天地终岂不以其内妍而外朴耶君子所以贵夫心达也吾又舍去是竟不得知于人矣乃伐棘导泉目山曰隐山泉曰防泉溪曰防溪潭曰金洞曰北牖曰朝阳曰南华曰夕阳曰云戸曰白蝙蝠嘉莲生曰嘉莲白雀来曰白雀石渠寒深若蟠蛟蜃特曰蛟渠或取其方或因其瑞几焯于图牒也于是节稍廪储羡积度材育工为亭于山顶不采不雘倐然而成凭轩四望目极千里高禽鸷兽蛟翔蚁走恍然令人心欲狂又作亭于北牖之北夹溪潭之间轩然鹏飞矫若虹据左右翼为厨为廊为歌台为舞榭环植竹树夐脱嚣滓邦人士女咸取宴适或景晴气和萧然独往听词于其下嗟乎我俗既同我风既调兹亭兹山又与人物共之则不知古之甘棠其类是耶他日防新亭之下辱命纪事奉笔遽题于北牖曰成纪公字濬之不名重也内吾为伊周外吾为方召疏山发隐也决泉啓防也作亭子来也三者其异乎四贤之志乎不异也故书
　　五咏堂记　　　　　　　　　【宋】孙　览桂林为郡千山环秀而井邑之内一山峙立状如冠冕凡州堂台宇榭开戸相倚清辉可掬玩之无斁游者忘归名曰独秀山山复有岩可容十许人萧爽虚凉坐却烦暑宋顔延年出守是邦来游岩间读书为文以自娱名曰读书岩葢纪于图志者其畧如此唐大歴中李昌巙为桂管观察使因建学其下建元间御史里行郑叔齐为之记脱落顔延年事而独载昌巙之事景平建元相去视今为未乆不应顿失其传观叔齐文字猥陋非爱竒博古之流亦不能考寻前载也余元祐五年被命承乏于此视事累月闻斯岩名嘉顔延年好尚不凡访求故迹而荒崖断石榛莽芜秽殆不可见乃命寺僧芟刈营葺之创为堂轩以面岩曲而唐人名刻犹有存者因镵其旁曰顔公读书岩延年才高性偏放荡不覊前后见斥于徐羡之刘湛軰不能无怨尝着五君咏旨味闲淡推重一时然亦以此取怨当路故又榜其上曰五咏堂五咏虽非延年在桂所为而乃平日自况也并刻之左右呜呼士之负才不覊而趋世尤疎者其大足以杀身灭宗次或流离困挫不能自保者踵相蹑也如延年文采江左以来葢一二数少与谢灵运齐名辞气轩扬凌傲当世亦畧相似灵运竟以僇死而延年获免葢幸矣后之来者游其岩观其诗足以想见其平生大槩云
　　八桂堂记　　　　　　　　　　李彦弼湘水之南粤壤之西是为桂林秦以郡置唐以管分遥制海疆旁控谿峝宿兵授帅襟喉二十有六州巍然为防府葢承圣宋之御图也尧仁舜恩覆被无外黠獠効顺师徒弗勤而边境自拓斯民乐其业而安其生喜见太平官府故桂邦之俗岁时载榼提醪口箫腰鼓以游遨燕赏为事然而郡山蜿蟺环辏郛郭幽岩邃壑穷栏宻槛多栖于烟岚风磴之外不足以容邦人车葢之盛舆情患之龙图阁鄱阳程公自绍圣四载拥旄开府今阅五春矣公渊沦胸襟恬澹坛宇阖辟权谋不运声气而威扬泽霑瘴尘消廓卧鼓边亭于是裘轻带缓时为逍遥游因欲以豁邦人郁纡之情乃度州治东北隅有隙野焉兰臯芜原陂陀轩霍万景献秀可以圃而堂之尔乃薙莽斸榛扫除猩猱鼯鼬所以嘷风啸之区而为穹台曲榭峥嵘瓌丽之观独秀屹其孤伏波嶫其伟前缭以平湖为菰蒲菡萏之境中辟以广庭为车骑乐舞之塲右峙迎曦以宾朝暾左开待月以呼夕魄山川满目桃李成蹊铺迟日以采蘩激光风而转蕙而封植丹桂为苍苍之林散蟾窟之天馨飘薄于几席之间是为八桂堂也输吸清漪筒奔迅注泛兰舟而载雕觞环嘉宾而算醇醪是为流桂泉也凿芳沼而耸中洲叩浅栏而数游鳞翛然有濠上之趣不减惠庄之眞是为知鱼阁也因冈为台凭高徙倚蘸波影于檐楹潄滩声于眉宇而峻以青琼荡空而嬉士女喧咽心醉物华不知珥堕而簪遗是为熈春台也公乘休暇则驱貔貅抗幢斾引贤士大夫而来游相与傲清昼撷芳鲜酌桂浆之金波浮先春之玉乳投骁壶而敲芳枰西晷頺光鸣珂而归夹道之人仰公高致邈在物表谓公雍容燕衎坐鎭数千里于尊爼之上若将与民相忘者虽山季伦之醉习池羊叔子之登岘山风流之敏妙僚侣之英华未足多谢彦弼乃招稠人而语之曰尔知公之所以游乎夫君子长者之于人未有不先同其忧而后同其乐者葢数炊秤防足以享已而不足以享人此小知之士所以长见笑于大方之家公之帅桂也明政事练甲兵销患未萌而人无骇舆之变此先同其忧也公之辟圃也敞扉通途无隔塞之禁而不忍擅一身之私此后同其乐也惟忧乐与斯人共之是为公所以建八桂之意欤于是众口嗟咨感公盛德谓山可泐川可涸斯堂之景岂有既乎虽然景则无时而尽公则有时而去一日归拜明光宻侍严凝则吾人思公之心亦岂有既乎愿得公之文以纪无既之景垂无既之思仆曰公手植八桂于堂之砌异时公归在朝尔邦之人拥翠干而培深根徘徊抚翫于浓阴之下想风采而咏芳馨期为勿剪之千龄则是眞甘棠之思也顾吾之文亦何与哉谨记
　　拱北轩记　　　　　　　　　　邹　浩拱北轩者所居对堂之小轩也昭人屋向皆东南独此居面北轩又正在北方先圣言北辰居其所而众星拱之故取以名焉因窃自念君者北辰也拱者也羣臣者众星也拱之者也今在内为辅弼为侍从为六曹寺监之属拱北可也在外为监司为守令为诸路郡邑之属拱北可也而浩则名除于仕版身废于炎荒既已陨坠而为石矣尚奚丽天者之拟邪又窃自念所除者名耳拱北之心未尝除也所废者身耳拱北之心未尝废也夫未尝除而自除之未尝废而自废之非浩所忍为也浩于是轩朝夕焚香稽首再拜上祝皇帝寿千万岁长与天同乆与地并拱于内者辅弼尽辅弼之道侍从尽侍从之宜六曹寺监之属尽所以为六曹寺监之职拱于外者监司尽监司之分守令尽守令之才诸路郡邑之属尽所以为诸路郡邑之务上下相承如源流之一水先后相应如首尾之一形自京师而环瞩之虽远在蛮夷戎狄之外犹在四序平万物遂重译效贡拱我圣人而况九州之内乎和气浮于上则景星见卿云飞和气动于下则朱草生醴泉涌凡是祥瑞之物莫不纷纶毕至祖宗之功德由此而弥光庙社之安荣由此而弥固前古以来未有太平若此其盛焉浩之所以拱北在是而已且既以为石矣亦必有触之而起者始自肤寸旋充太虚于时滂沱未必无助然则区区素定之心又安敢自弃而莫之笃欤又窃系以词曰七曜兮可西五岳兮可移我心湛然兮如初时我不见穷达得丧之殊涂兮惟拱北之知噫高高无私兮日监在兹
　　勾漏山十洞记【并序】　　　　　　吴元美天下洞凡三十有六容南西及鬼门关内一郡而得三焉南都峤北白石西勾漏西山之南去郡一舍而近古铜州也平川中石峯千百皆矗立特起周围三十里其岩穴多勾曲穿漏故以是名予足迹半天下所阅名山多矣卓絶雄杰鲜或俪此者爱而不可失列为十图置诸座右朝夕自其外而想其内外所见者毫楮可及然特彷佛一二耳若三洞中所有须至者自知譬如乾坤容日月之光安可绘画也
　　灵寳观记
　　度西山巓渉落桑江豁然平川旷野中石山绵延直抵北流之西其南跨大江之半古勾漏城也距今邑　十里羣峯屹然如中天观阙旌旄棨防武库五兵森罗在上而道出其间行者皆愕惊不敢前灵寳观葢直当其门戸观后石峯千仞独以一柱擎天三朝宸奎阁藏其迹案图经此有观乆矣南汉始更今名殿庭卑隘门径荒芜碑碣可考可询令人慨叹不已然土木虽俭陋而气象雄古云物轮菌眞灵仙所宅香火洒扫虽无人而奎壁照耀云汉昭回自有神物防持之左右数里虽絶无居者岂仙圣之意乐闲旷厌嚣烦故不欲廛井畜牧之混其所也观东百余歩临大道傍有龙潭洞披荆榛而入俯伏蹲踞渊渟幽閟冷袭毛骨村甿云神龙所蛰伏勿以瓦砾投也直观后二小洞南向者曰太阳有浮屠象其北曰太阴浅塞不通然名义所稽第恐俚语以南北分阴阳耳故附之书或有知其详者
　　寳圭洞记
　　繇灵寳观后西北行二百歩如倚屏门辟象魏榜其上曰勾漏洞天正寳圭洞此葛仙翁修炼所也洞前小亭俯瞰横塘倚栏四顾则列峯回环如众星之拱北辰其魁碞而秀伟者如冠弁圭璋之列侍其挺特雄毅者若戈干剑防之森卫也石室中有玉宸道君及葛眞人石像室之东为寳圭洞雄伟壮观秉烛而入有丹灶牀几盘瓮碾臼皆石乳自然凝结而成竒怪万状神摹鬼刻非人间所有约半里水涯循梯直下拏竹筏以行歴瓮门三四重间关委蛇烛尽而回翌日掉小舟再往乃穷水际益广益竒波光澄明蒸霭温燠严冬如三四月时同游者惊骇以为神龙窟中不可乆居乃归中流矫首见一点烟如长虹出天表葢石罅之容光也舍舟蹑梯攀跃而上曲磴飞栈粒点如瑶阶云径小石罗列如琼杯玉斚琐碎如杨梅茘枝充实其内不可名状转左侧身而入直穿太阳洞后山半而出葢寳圭之东掖也其中室曰蟠桃深三四百歩仰视高处杳不见顶然蟠桃之名图经不载他无所考据其西小室洞明外达连榻周遍可踞可卧葢寳圭之西掖也曩予尝游都峤怪其山竒秀岩穴在下其色黒青而多膏乳毎疑二洞其受阴阳之殊近见寺丞王君云凡阳洞灵仙所宅阴洞鬼神所居勾漏阴洞也抱朴乃于此修炼者葢寳圭众峯左右拱揖受阳和之气水火既济故能成功予谓其语颇中理解遂记于此以俟识者白沙洞记
　　予生平俗眼未尝观寳圭之胜以为天下极美而客有言曰白沙其尤美乎予闻喜而不寐黎明杖履﨑岖乱石间秉烛从窦入俯伛扶伏凡经六七窦所过益寛而所见益竒行里余乃至中洞纵广一顷高数十仞石膏玉英散彩流光大者齐雉堞小者杂毫芒奎壁交加星宿焜煌愈于宝圭不可为量数仰睇之如崩云如飞幄如栋梁如榱桷俯盼之如惊湍如怒涛如畦畎如邱阿如鼎爼如笾豆柷敔笙竽之为礼乐器者如弧矢刀剑戈矛甲胄之为兵戎具者如杵臼犂轴缾罂瓮盎为农庻家所费用者如塔像台案幢幡钟磬为僧道居所严设者如齐缟吴纻霜缣雾縠其文彩铺张于椸架如宏璧楚璞圆环方玦其雕琢堆叠于府藏其朴如篑桴土鼓其竒怪如神鬼形状千岭万壑不可殚尽或考击之则铿然如洪钟轰然如震雷厉然如长风吼众籁冷然如飞瀑泻幽谷令人神思飞扬形容不逮但索笔书曰勾漏甲于天下而此洞为勾漏第一既而俯视之于下有涸井数十皆旧时采砂处凡砂生于此独白葢坎离之交自然变化非若铅石有假人力也予俯拾之得数块如粉道人云春水满谷而砂始凝采者宿于其傍候凝白滉漾乃可取间或得之亦不常有近闻有好事者以厚赏募少年乘索悬而入下方至地闻霹雳一声若数千牛吼然少年惊仆乆之乃苏以为游观者之戒自旦达午予迟畱不能去从者告饥乃侧身由小道出行数歩豁然见天其傍罗周遍怪怪竒竒间架邃延帏幄参差下阅齐房上耸观阁玉精荡射星斗错落出门四顾则飞檐峻宇嵯峨峻岋若过清都阊阖之下前视峯峦拱对列侍翕然一都防也始客导予入曰洞当从后门出葢古来谓此为后门至是予大笑曰何倒置也凡居其间有正堂在其中列舍揖其后今此门高数百丈与五鳯楼相似丽谯翼然内外朗然自庭徂堂高广数丈如之何其后之也遂令置栈磨崖将求善书大其题曰白沙之门
　　韬眞观记
　　出白沙洞门而西左右皆小峯相对山北平畴孤烟落照茅茨篁竹间始有人居曰道村其东南诸峯间见层出寒松古樾蓊郁杳霭有洞掩映其间曰韬眞观中有石碣记南汉时中官陈君所经营及今近二百年醮坛道院故址尽没榛莽道芜不可行予至亟令火而焚之课仆从葺茅斋一间为食息处修治扫除鸣钟鼓奉香火已觉洞前山川改观矣左右二石室其深四五寻石林相对大冬亦温疑下积硫磺气而然其一狭而长扪壁度穴直抵玉虚洞后山而出约不啻里余也观之上重重如层楼阁其下溪涧映带如长虹巨蟒其外乱石崖立絶如人家假山有靡丽如罗縠者有雕缋如珠带者有明洁如金玉有涟漪如渊波者其各体异状亦多怪也读其碣云岩洞多嵌空或深数尺遂积土以实之予陋之曰大为洞小为穴凡石以嵌空为竒政欲空所有安可实所无哉今俯观者如绮疏藻井旁通者如瓮牖圭窦凹者如圈如臼凸者如防如葢阴阳阖辟呀天穴地岂不竒哉乃实而夷之使吾不获见造化之全巧顾不惜哉茅斋之右有石窟高深丈余古木垂葢藤萝圜绕予终日坐卧其中遂私语其仆从曰兹观当勾漏之中旁邻玉虚面揖玉田东望寳圭三里抵普照岩前抵独秀岩渔歌樵吹鸡犬相间吾侪得三四人从者五六人相与耕田凿井暇则往来徜徉其间或有葛翁之来秘方刀圭可幸而观也因问村甿曰道人有居此者乎村甿曰一老黄冠名兹观乆矣然去四十里而家岁或一来来未尝畱宿予额蹙曰有志于此者何惮远而不来有此佳景迷不肯住世间凡骨何其滔滔耶
　　玉虚洞记
　　予寓韬眞洞与道村老农周游遍览酷爱东南羣峯杰出烟林之表丹崖翠嶂与洞穴相间晴岚雾霭变态无穷缭绕如城郭罗列如屏幢堆垒如囷仓驰驱如车马上而高室者下而突灶者浮图而合其尖者大圭而挫其首者如指日之戈如倚天之剑如囊脱之锥如垂云之翼如承露之掌如威象之齿如芒星之光如堂阶之设业列羽如坛壝之爼簋尊登竞巧效竒谲怪百出虽公输之巧不能琢削虽龙衍之辨不能形容也毎疑其下韬虚孕秀各有洞府但不能得其门入耳村甿陈访者颇晓通识时人语言予始叩之不肯吐乆乃曰此岂无有但父老戒我勿以告人耳询其故则曰官客来游吏卒有追呼之扰若缮桥道备薪火尚有可为其需物品备饮食何其甚也驱逐捶詈虽鸡犬不得寕顾何益于我哉予闻其语而然之遂止不复与语他日复来劳以酒食笑指观旁一峯曰此念经窟也旧有浄行讽诵于其石相去跬歩能可登乎予从之扪萝而上由空穴数重至其腰有岩深广二丈可坐卧外阚东野如观画图循缘跻攀如旋羚羊之角如披蜗牛之殻乆之直彻峯顶而出凭高遐瞩去天尺五令人有飘然凌云冷然御风之态既而复指其下曰此观冲洞也复随之从穴而入其峯势支分别开拓旁午纡余屈曲如列众柱而成室屋南北东西路脉交通火光四烛洞焕太虚俯者仰者蟠者飞者走者倚者负者皆莹如玉烂如银也有潭碧色或云毎枯旱时云气中蒸上彻霄汉如薰炉如炊甑必立至止则四风飒然槖籥而入葢龙之升降也予谓此峯上摩天轮下控地轴其中洞然凝结如玉色而名曰念经窟观冲洞皆不雅輙更其名为玉虚洞云
　　巫山寨记
　　玉虚洞之坤维得冯道士石寨而望之天地设险隐然铁瓮城也其岿然当前者排敌也洞然旁达者睥睨也巉然下瞰者逻庭也崒然上耸者台也拂云而铦指者牙纛也射日而森布者干橹也屹立而齐整者守卒也踞坐而挥领者主帅也行将逮门则横屋骈罗曲蹬周遭万兵叩关一夫谁何风松鸣杵烟萝张幕蛇行雀歩乃至北落入其中规圜二顷絶壁千仞十有二峯四庙一围接郭连郛前植楼观后峙香炉左拱而俟右倚而趋其色紫翠间以尖峯悬崖卓荦连蔓巑岏怪竒可骇可愕踵挿重泉顶摩九天接武差肩揖逊相先信乎瞻在前忽在后仰弥高钻弥坚也予拱手还曰此寨之景得非吴许十二神仙宴座壶中日月长处乎不然则妙严圆梵大士如来光明藏也遂规地薙草列石环坐且仰而叹曰彼冯道士何人乃托名于此而易名之为巫山寨其何如哉
　　玉田洞记
</div>
    <div class="pagination">
<a href="广西通志_page288.html">上一页</a><span>...</span><a href="广西通志_page284.html">284</a><a href="广西通志_page285.html">285</a><a href="广西通志_page286.html">286</a><a href="广西通志_page287.html">287</a><a href="广西通志_page288.html">288</a><span class="current-page">289</span><a href="广西通志_page290.html">290</a><a href="广西通志_page291.html">291</a><a href="广西通志_page292.html">292</a><a href="广西通志_page293.html">293</a><a href="广西通志_page294.html">294</a><span>...</span><a href="广西通志_page290.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
