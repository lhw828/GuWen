<!DOCTYPE html>
<html>
 <head>
  <meta charset="utf-8"/>
  <title>
   汀州府志 - 第 124 页/共 162 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   汀州府志 - 第 124 页/共 162 页
  </h1>
  <div class="content">
   赖　先　字伯启，永定人。弘治庚戌进士。以亲老乞归养。召拜户部主事，齐边饷，督钞关，收京仓粮，清西蜀屯田，悉著贤声。迁员外郎，引疾归。起知常德府。时修建荣府，中官诛求甚峻，先痛加裁抑，民赖以甦。
　　梁　乔　字迁之，上杭人。弘治壬戌进士，授刑部主事。常与同官疏劾刘瑾不法状，章数上，不报。乔独面奏之。武宗怒，命下锦衣卫狱。乔大呼曰：“臣得寝阉豎逆谋，死且不惜，何况于狱。”乃命枷朝门外，久之始释。迁兵部郎中，出守绍兴，有善政。寻以母老乞归养。岁丁丑，王守仁以剿寇驻兵上杭，题其堂曰：“爱日”。
　　钟文俊　字舜臣，长汀人。弘治癸丑进士，授户部主事，转吏部员外，升广东参议、湖广参政。廉谨宽厚，所至卓有贤声。
　　周　辂　字文载，上杭人。弘治戊午举人，知上饶县。值岁祲，民多负逋。辂力请于朝，减常赋三之二。进邑诸生讲《周易》，得其传者甚众。升惠州同知，未赴，以疾归。
　　钟文杰　字邦臣，文俊弟。弘治壬戌进士，授户部主事，转工部员外郎，擢广州知府，有政声。时太监潘忠横恣，每非礼相凌，文杰不少屈，忠亦愧服。卒于官。
　　郝凤升　字瑞卿，长汀人。年十三补弟子员，正德辛未进士，授大理评事，升右寺副。武宗幸榆林留驾，切谏忤旨。下锦衣狱，旋出之。未几南巡，又与周叙等三十六人极谏，再下锦衣狱，廷杖，谪都察院照磨。世宗嗣位，擢严州知府，甫五月，多惠政。入觐至瓜州，以疾归。
　　李元瑫　字世玉，连城人。以贡授袁州司训。知府徐琏命往祝宁庶人寿，礼毕登舟而宸濠叛，勒诸教官传檄。元瑫不屈，裂冠袍跃入水，以救免。归白郡守，举兵应王守仁，成讨贼功。
　　邱道隆　字懋之，上杭人。正德甲戌进士，知顺德县。时值岁歉，立法赈饥。毁淫祠，新学舍。擢江南道御史，首请逐佛郎机入广南、停浙江织造二事。及巡山西，督河东盐课，疏请开濬古永丰渠，建盐仓，处屯军，补额课。言皆硕画。时分守太监黄玉，怙恃逞威，道隆列罪状劾之。再巡四川，又劾分守少监阎良。会有旨举用人才，凡所疏荐，皆一时耆宿。以鲠直触忌，出知南雄府。端方持大体，僚属凛凛奉法。常大书“畏天悯人”四字以自警。以亲老告归。
　　邱道明　道隆弟，由岁贡历杭州府同知，有“四年清似水，九县暖如春”之谣。弟道充，以贡判均州。时有狱久不决，道充斋宿祝天，忽有羊入讼庭上，于人丛中触突一人，执而试之，其人骇服。民间呼为神君。
　　何　濬　上杭人，以贡判南康。鄱阳湖鱼人九姓，积岁为盗，以例馈官，官弗问。濬至，有以千金馈者，峻却之，严行捕缉，盗风遂绝。归家，仅俸数金而已。
　　杨　昱　字子晦，汀州卫人。正德己卯举人，署龙南学事，寻令朝城。操履端严，补知都昌。减偏累民粮，岁旱，祈祷辄应。致仕归，学者称东溪先生。著有《师鑑》三卷、《牧鑑》十卷、《自验录》四十卷、《偶见录》四卷、《崇文本议》四卷、《为学宗旨》四卷、《农圃须知》一卷。
　　周　勋　字良弼，上杭人。正德辛未进士，授兰谿令。邑旧无城，勋捐俸倡筑之。修学课士，屡有惠政，迁徽州通判。致仕归。
　　王　琼　字良玉，武平人。以贡授南京兵马司。有从戎功，擢兵部主事，奉勅参赞军务。致政日，奏筑城迁学。邑人德之。
　　童世坚　字克刚，连城人。正德间，应贡京师，叹曰：“阉寺薰灼，道与世违，可以隐矣。”时王守仁倡道东南，世坚走谒请业归，而沉潜体认，充然自得。结庐昼锦桥东。捐赀购学田以赡生徒。
　　钟　鸿　字腾霄，武平人，以岁贡任上饶丞。时悬绳、挂坑寇乱，三省协攻。贼平后，良民多被诬，鸿挺身为辩，全活甚众。年八十卒。
　　陈　仁　字体元，归化人。尝从湛若水学。嘉靖元年，由明经授广西府通判。时粤地文教未辟。仁至，大为阐扬，激励士类。莅民有惠政。致仕归，以讲究性命为事，士林宗之。
　　李元泰　字汝严，连城人，嘉靖间，以贡授太平训导。值倭乱，当道延之参谋，遂致克捷，寻告归。会饶贼逼城，元泰请推官刘宗彝镇邑，偕其友谢魁竭力赞画，捐资助饷。土寇罗三妹等与贼内通，设计擒之，随用火攻平贼。又岭后贼罗袍，拥众万余，逼城二十里而营。当道请元泰督剿，昼夜登陴，以劳致疾卒。
　　张　僖　号凤山，永定人。嘉靖戊戌进士，授中书舍人。性清介。严嵩欲罗致之，使人讽以美官。僖不可，上疏劾嵩，遂拂袖归。
　　揭　鸿　字子渐，归化人。嘉靖己酉南京举人，任潮州府通判。值饶平寇肆掠，鸿率兵直捣其巢，伤一矢，不为动，以计获其子，遂荡平之。升连州知州，致仕归，后迁居将乐。
　　邓向荣　字元植，自清流徙居长汀。嘉靖甲辰进士，授户部主事、监督淮运，杜绝诸弊。以直言忤时，谪六安同知，转嘉定州甫二日，闻父病，遂弃官归。旧业腴者悉推与弟。著有《正学准则》、《太极通书考》、《惜阴考》等书。
　　雷显祚　宁化人，少习制举业。值倭寇警，乃潜心兵法。嘉靖丁巳，广寇攻县，身冒矢石，相持十有七日，后以曾轲计擒之。辛酉，程乡贼攻县，昼夜守御，经画月余，上佛狼机于邑令陈添祥，贼乃遁。万历元年，徵拜勋府教习，多著军功。
　　沈玉璋　字九山，永定人。嘉靖间，以贡授海宁簿。宁无城郭，人鲜知兵。玉璋至，以职司逻捕，勤于训练。后倭寇掠境，亲率东仓兵捍御，民赖以全。
　　钟天爵　字良贵，武平人。由明经司理平乐。时猺(瑶)贼猖獗，桂、梧路梗。天爵上平蛮八议，设三堡轮军戍守，又领兵破贼，屡有功。摄富、贺二县篆，立屯保，练乡兵，斩酋人之梗化者，昭州以宁。
　　沈　铨　字廷选，以贡授合浦县。县有珠池，阉人专利，民不聊生。铨令缓征以甦疲困，竟被中伤，改九江教谕归。
　　康　宪　字章甫，长汀人。嘉靖庚子举人，礼部司务，总职方。条陈四事，皆切时务。出为江西观察使，持宪纪，绝趋承，有廉毅声。
　　赵　钺　号怀泉，长汀人。嘉靖丙午举人，历普宁、长宁二县，筑城有绩，升应天通判，理马政。奉勅督造黄册，有严明声。擢户部，出知武定府，补恩思。政持大体，汉夷帖服。致仕归。时连邑以浮粮派汀属各邑，力请得免，七邑赖以甦。
　　黄益纯　字健峰，永定人。嘉靖戊午举人，教授温州，擢睢阳令。修理学官，均定田亩，招流亡八百余户，给以牛种，垦荒田五百余顷，疏淘河，剪除积寇，立巡河墩堡，节制七十二所屯卫。历任五载，乞归终养。
　　萧懋烈　归化人，任凤阳照磨。流寇突至，懋烈挺兵奋击，无援，被执，死之。子舞凤，同日殉难。
　　康　诰　号寅湖，长汀人。嘉靖辛酉顺天举人，守和州及佐南安郡，皆有政声。初，诰为张居正子师，及筮仕，绝无一字及政府，人咸服其介节。
　　熊　缨　字于清，嘉靖间，以岁贡授青田丞。时倭寇猖獗，環海以西，剽掠无宁岁。缨倡议筑城为战守计，期年城峻。倭寇拥众万余突至，围龙津、舟山二门，相持八昼夜。缨募勇士宵渡，纵火焚其栅，以奇兵掩击之。倭大溃走。青民立祠以祀。擢山东德府纪善，进阶二级。
　　伊天佑　字顺甫，宁化人。嘉靖间，以岁贡知桃源县。俗尚鬼，多淫祠，有将军庙香田至百十顷。天佑至，毁其像，火其宇，变其田为修城费。华翰寺朔、望男女喧杂，禁之不止。一日，突舆至寺，令僧各负一妇，监送归家。自是惭悔，无有至者。邑岁积无碍官钱三千两，留为郡守寿，吏以例告。天佑曰：“此何言也?不雨自天，不矿自地，乌有积金三千尚云‘无碍’者？”竟申请裁之。天佑能诗，善楷书。
　　赖荣华　上杭人，袭职百户。嘉靖甲寅，倭寇浙江，总戎征兵于闽。荣华奉召守御嘉善县。倭突至，枵腹接战，斩获数级。别将皆观望自保，荣华孤军冲突，为伏炮所中，坠水死。事闻，谥忠勇，升副千户，建祠城北祀之。
　　王　溥　清流人，以岁贡知澄迈县。清简廉介，决断如流。邑有地宜播种，而民不知灌溉。溥教百姓制小车，运水灌田，荒土转成沃壤，田谷岁入无算，民咸德之。
　　阴启旦　字希周，宁化人。以贡授郴州同知，摄桂东、安仁二县篆，所至皆有声。尝曰：“勤见父老，不听吏胥，衙弊可清一半。”会桂缺守，獠官将为变。启旦奉檄往镇，民大安集。寻以署本州事召还。守正不阿。有贵公子犯法，营救，且以赂求免，峻却之，卒置之法。升衡州府丞，未赴任，引疾归。
　　罗　举　字舜臣，宁化人。以贡授飞雄卫经历，迁元氏知县。因忤郡守，坐谪。民叩阍请留，弗获。调广西洛容县。寇犯城，举戎服先登，谕以利害，寇惮而退。近彝诸乡久不入赋，举诣其地，折以大义，寻咸感服。有酋长互相仇杀，将大陈兵。举亲抚止之。丁内艰，服阕，改湖广桂东县。有兵备道潘某者，怒其强直，委以事，欲中伤之，遂告老归。桂民立祠祀焉。
　　孔廷诏　永定人，由岁贡授平阳通判，督修大同诸关，建营田五。议赐金褒予，擢知宾州。改岁运大军米三千石为折色，民便之。著有《东源稿》、《三晋集》。
　　裴应章　号澹泉，清流人。隆庆戊辰进士，授行人，奉使德、晋二府。陛见奏对，进止有度，神宗目之。擢吏科给事，条上辽左善后六事，悉见嘉纳。迁兵科都给事。时长昂诸酋数入犯。应章所奏制，洞中机宜。念边将玩愒，大吏相为欺蔽，遂劾罢抚臣之弃师、宪臣之昏庸，与勋臣之不法、将臣之纵贼唆卒者。丰采肃然。张居正当国，议三岁一遣大臣行边，应章言糜费当罢。大珰冯保欲取冏寺马三千匹，应章议勿与。迁太仆少卿，所上给关防、严举劾、戒侵尅、核寄养诸疏皆称旨，著为令。历转太仆、太常正卿。议侑享袝葬礼，下礼臣，报可。时郧卒辱抚臣，将为乱。朝议非应章莫能定。奉命驰往，未至，先檄谕以祸福，语甚切至。乱卒计穷，自缚至数百里外跪迎。应章集众斩其魁，馀无所问，郧境以安。入为户部右侍郎，请归养。父没服阕，起少宰，推毂皆海内贤士。晋南司空立法，疏钱弊，谏採鹰架木，纠中贵人滥索，省水衡钱甚多。寻乞归，复起南太宰。累疏恳辞，虚席者三年。卒谥“恭靖”。著有《懒云居士集》。
　　曾应泰　长汀人，万历癸卯举人。授永康令，调乐清，擒巨盗陈魁，以功擢知禹州。见权珰用事，拂衣归。
　　沈孟化　字观瀛，永定人。万历甲戌进士，令浦江。邑无城郭，孟化节缩千余金，督民筑城。擢刑部主事，迁郎中，出守湖州。值大旱，发赈平籴，存活数万人。别驾龚先进司理周著，为当事所，坐落职。孟化毅然曰：“良吏黜，何用守为?”抗言力争，卒直之。时计吏毕集，闻其风采，有泣下者。历迁蕲黄参政。税监横恣，禁戢之。税监怒，以抗旨庇属闻。或讽之求援，弗听。坐夺一阶，左迁广西副使。韦酋劫掠思陵州，孟化调集土兵，核南宁余田千余亩，斥以供军，随遣人捧檄入穴，谕以祸福，贼大感悟，解散。余党陆佑、黄尚负固，督重兵蹙之，擒黄尚，贼众奔溃。迁右江参政。有江獞、猺相仇杀，出掳掠。孟化督兵往剿，斩其渠魁，百余峒皆就抚，降者数万人，编入堡伍。寻以入贺，卒于太和舟中。
　　张　恩　字子荣，上杭人。万历丙子举人，授青州推官，治狱明允，出重系二十五人。调廉州，檄奉审录高、廉、雷、琼四郡。有黄大满兄弟三人，以杀人罪诬服。恩白其冤。迁吉安同知，却屯军例金千两，旋告归。
　　伍可受　号冲吾，清流人。万历丁丑进士，知容县。度田定赋，驰檄平岑溪蛮。擢南礼科给事。弹劾辅臣许国，谪万载丞。起开封府推官，迁户部郎中，榷关广陵，有清誉。擢云南佥事，御夷抚酋，恩威并著。转山东参议，以入贺归省，卒。著有《博艺堂稿》、《焚余草》、《谪居草》、《代奕吟》诸集。
　　罗尚宾　字晋卿，长汀人。万历己卯应天举人。父殁，偕弟尚贤，庐墓山中。虎噬犬与仆，俱不顾。除武陵令，抵邑，逢俭岁，裁罢一切供费，躬行赈贷；穷乡僻壤，足迹殆遍。按察陈某养子杀人，时蔡国珍分部湖北为请，不许，竟论如法。莅任数载，治行为三楚冠。迁兵部主事，命督造清江兼司榷政，悉罢法外需索，商人称便。寻无疾卒。福清叶向高铭其墓。
　　刘　烶　字允章，上杭人。万历壬戌举人，令安陆。值旱灾，流移塞路。烶便宜发粟分赈，请蠲本年额赋。有山寇王加印、彭玉等，聚众为乱，监司议发兵，烶曰：“盗本吾民，何忍即诛?”力以抚戢，自任。捕得贼党之黠者，反复开谕，释之，使招加印。加印等感泣，尽散其众，未尝戮一人。升常州府通判，革榷政陋规。寻致仕归，门庭萧瑟，不异诸生时。
　　黄槐开　字子虚，宁化人。万历甲午举人，授山东青州推官。治狱多平反，绝贿赂。值青大饥，民有相食者。槐开乞请奏闻朝廷，发金、粟十数万为赈。他郡皆设粥厂，槐开虑就食者强弱相挤，远近不均，且胥吏中饱，遂计口多寡散给银、粟，其有不给者，出罚锾数百缗济之，存活以万万计。以卓异徵，竟为谗忌者搆讦而归。著有《天宝山人集》、《在齐草》、《钱神纪》、《心经述律》、《陶纂》等书。
　　陈鸣春　号善吾，长汀人。万历己未进士，授中书舍人，晋户部郎中，督饷辽东，管理御马仓，拒阉例、商例弗受。榷河西务，值岁歉，赈饥瘗骸，蠲峻征，剔奸胥。补工部，出守河间，正色率属，筑堤剿寇。迁关内道，擢苑马卿。告归。
　　刘　佐　字凤南，上杭人。万历间，以恩贡知霍邱县。邑土瘠民贫，频年亢旱。大别诸山草寇窃发，佐抚戢之，境内宁谧。擢南贵州道御史，疏救御史魏允贞，以言事降调，为台班所重。奉勅巡视上江，督漕粮，趱运以时。乞归日，犹举劾文武官数人，风裁大著。
　　阴维标　字汝建，兴雍子，万历丙午举人，授四川夹江令。时加派地亩，夹江溢银一千五百余两，赋重民疲，积逋累万。维标痛陈惫困状，乞捐除，不许。遂以征粮不及额，罢。民德之，立祠以祀。维标有祖坟为人所盗，又乘丙戌袭城之乱，焚祠掠室，备受荼毒。当事得其冤，将兵之。维标为请曰：“所与某梗者，数辈耳，大兵所加，玉石何别?”力止之。人益服其雅度。
　　吴廷云　号白沤，长汀人。万历庚戌进士，知山阴县。捕巨寇邵明等二十九人，勾东始安。筑海塘四十五里，溉田万余顷。以刚介失当路欢，调令永新，历南国子助教。导擢户曹，却江南使者赂四百万。出守琼州，革屠牛钱三千余金。捐椰榔岁课伍千金，抵解辽饷。秩满迁成龙兵备，寻改高肇。以珰焰告归，屡荐不起。
　　卢一松　号念潭，永定人。万历间，以贡授吉王府教授。谓宗藩之学与韦布异，乃摘《四书》中切于修齐治平者各一条，名曰《要学三编》以进，王嘉纳之。所著《学道要端》、《井田议》、《化谷议》、《醒心诗》、《宗孔集》行于世。
　　李　澜　长汀人，万历二年岁贡，由司训历升至海平教授。日召生徒讲学。学使□公有“一堂化雨，两袖清风”之荐，名载三山蒋氏《理学渊源录》。
　　揭春高　字晋卿，归化人。天启间以贡判沔阳。时流寇出没无常，春高画守城三策，士民恃以无恐。摄篆天门，闻寇驻京山，戒关吏固守，疾驰抵任，擐甲登陴，捍御三昼夜。贼遁去。擢淅川令，邑屡被兵火，井庐荒毁，民多舟居。春高为缮城池，备器械，招集流亡至二千艘。河路纡僻，乱民乘间劫掠，乃密授计守备，督兵招捕之，凡八日，连扫二穴。贼以五千骑压境，躬率壮士掩击，三战皆捷，斩获无算。加郧抚监军同知，以劳瘁卒于官。
　　蔡士箕　长汀人，普安卫经历，迁陇南守备，天启中进剿夷酋，阵亡。
　　赖华祖　字震南，长汀人。天启间，任杭州司狱，寻升四川盐井司大使。时张献忠陷四川，前二夕，呼侄廷显曰：“我官虽微，义不可从贼。我死，尔当焚我尸，负骸归葬。”后三日贼至，骂贼，不屈而死。
　　陈于阶　字懋升，上杭人。崇祯戊辰进士，知鸡泽县。抚白莲教妖寇梅上月有功，调卢氏县。峻却例金，秩满归。
　　詹天颜　字邻五，永定人。崇祯间，由岁贡知石泉县。庚辰举边才，迁庆阳同知。士民固留，改授本府同知兼理府事。时张献忠残破蜀郡过半，天颜多设方略，郡赖以全。事闻，特恩加级。
　　李世辅　字佐宜，宁化人。两中副车，以贡授贵州铜仁令。追捕苗彝之剽掠者，迁昆阳知州。釐绝产，剔隐占，免故丁，豁虚粮，裒益课额，以甦民困。时普妇万氏倡逆，昆去普仅三百里。世辅内严守御，外示威信，彝咸就抚。转南雄同知，擢镇远知府，道中为寇所害。
　　王国佐　清流人，习骑射，崇祯间，巡道朱大典选授副中军。辛未三月，流寇数千逼上杭城，国佐挺身赴斗，面带三矢，力战而死。
　　张　錞　号我愚，履祥孙。崇祯辛未进士，授户部主事，以清介忤权珰，谪广东按察司照磨。归里，行李萧然。
　　吴奇勋　连城人，崇祯间，由武举授京营把总，升漳南道中军守备。奉檄剿子山寇。时上杭令陈正中被围，奇勋奋身救之，格杀数十人而死。其弟希稷亦以大同参戎，战死卢沟桥。
　　邹维勋　清流人，崇祯间任肇庆府守备。时流寇攻围韶州，奉檄统兵赴援，斩首六百余级，贼败走。次日，复进兵追贼，伏发力战，陷阵而死。兄世斌亦以肇庆把总，与贼战于临武田螺村，阵亡。
　　唐　夔　长汀人，崇祯间，以明经恩赐进士，授沅陵令。沅陵地接楚、黔，为用武重地。夔抚循得民心，民号为佛子。升户部主事，因乱留治所，民争迎传飱，及归，清素不改。卒年八十五。
　　李嘉谕　归化人，以贡历钦州学正。交趾寇至，城陷不屈，死。
　　刘廷标　字霞起，上杭人。三举副车，崇祯庚辰，由徵辟试永嘉丞。邑多积逋，廷标亲至慰谕，不逾月而输六千金。迁永昌判，剔革粮弊，治狱多平恕，合郡称为老佛。顺治三年，粤西入版图，廷标为诗四章，自缢死。子之谦，以荫授赵州学正，迁户部主事，后亦死于难。
　　朱永盛　汀州卫正千户。崇祯间，以剿寇功授长宁营参将，封骠骑将军，守南赣。后死于难，赣人立祠祀之。
　　李　鲁　字得之，上杭人。天启甲子举人。崇祯末，山寇蜂起，鲁条战守议。后隐福员山，邑令强之出，鲁椎心大哭，血泪迸落，久之声气不续，绝吭而死。
　　卢日就　号斗孺，永定人。崇祯癸酉举人，知广西岑溪县。岁解牛判银四百两，日就禁屠牛，每年捐俸陪解。戢獞(壮)、猺(瑶)之杂处者，勿为民害。迁南京北城兵马司，终刑部主事。
　　邹宗善　字本初，上杭郡庠生。明亡，走明伦堂痛哭。归伺家人睡熟，书衣裾云：“先王之教，曰忠与孝。圣贤之训，曰仁与义。杀身成仁，舍生取义。孝子忠臣，含笑相视。”衣冠自经死。
　　邱梦彩　字熊生，上杭庠生。崇祯甲申，闻闯寇之变，时时失声哭。一日，携书数卷，飘然出门，不知所终。其从兄诸生士麟与同邑诸生温梦良，皆遯迹荒山，抑郁发病死。
　　伍　仪　字德隅，清流人。以举人令龙川，有平寇功，升工部主事。归，捐资修城造军器，又输谷一百五十石御荒，义声籍甚。
　　张兆凤　长汀人，伟躯干，多勇力。崇祯壬午中武科，癸未成进士，授游击，未赴任，闻闯贼陷京师，呼天大恸。明亡，投井死。
　　陈　箴　字献可，清流人。崇祯间，以恩贡授庆云令，有惠政。值山寇猝至，邑民奔遁。箴曰：“守土之臣，当与城共存没矣。”城陷被执，不屈而死。
　　闵　时　字圣之，汀州卫百户。丙戌，唐藩奔汀，王师追之，时守丽春门。八月壬寅昧爽，大兵拥入，时挺身疾呼。骑矢发，洞胸死。
　　吴煌甲　字愉之，永定人。崇祯癸未进士，知揭阳县，多惠政。岁大祲，刘公显叛，以九军围城月余。煌甲日夜防御，击退之。积劳成病，力画攻守数事而卒。
　　李国英　汀州卫人，崇祯中，以剿寇功授守备，镇永定。明亡，殉难。
　　巫如衡　字崇岷，宁化人。以国学生授南海丞，署海丰、化州篆，有惠政。后为苍梧令。大师平粤西，如衡独持印不纳，下广州狱死。子学展诣广寻父骸，骸多不可辨。刺血侵之，卒得父骸而归。
　　黄廷柱　字迴澜，归化人，以贡历赣州教授。甲申之变，廷柱正笏，北面再拜死，妻连氏亦以身殉。众义之，表为双节。
　　黄应运　字际飞，归化诸生。崇祯末入蜀，署为监纪推官。以平苗功升平越知府。孙可望据滇，遣李定国袭安顺。应运责以大义，复说降之。可望怒，率兵攻平越。城陷不屈而死。
　　吴世安　字求宁，归化诸生，徙居汀郡，事母以孝闻。杨廷麟一见奇之，署为监纪推官，守赣，城破，与杨廷麟、万元吉同日死。
　　谢国煊　字进宝，归化人，伟躯干，有膂力。任御营前军都督。及明亡，杜门不出。其诗有“大明宫殿锁烟霞，荆棘铜驼泪一车”之句。积忧疾而卒。
　　李世熊　字元仲，宁化诸生。性颖悟，博极群书，目数行俱下。凡坟典经史以及释典道书、医卜星纬之学，靡不淹贯。明亡，遁迹深山，四十年不入城市。著有《寒支集》、《寒支二集》行世，又修《宁化县志》，心裁独抒，为通儒所称。
　　熊兴麟　永定人，崇祯癸未进士，授宜兴令，有惠政，历湖广监察御史。顺治丁亥大师至辰州，羁系八载放归。
　　杨梦吉　字允升，上杭人。顺治辛卯举人，知常山县。奏蠲荒田四万余亩、粮二千五百两。复筑水碓草坝九十一所，民蒙其利，逃亡渐复。在任五年，引疾归。
　　黎士弘　字愧曾，长汀人。顺治甲午，顺天举人，授广信司理。两主计典，受十三郡谳牍，脱无罪数百人，时为语曰：“遇黎则生”。属邑玉山当兵燹后，城中草深三尺，居民止三十余家。士弘招集流亡，立学建治，民复旧业。以裁缺补知永新县，革弊锄奸，与民休息。擢甘州司马，迁守常州。时吴逆煽乱，西秦震动。擢洮岷副使，署甘山道事。提督王某叛，诸镇会剿，士弘以河东失守，镇兵云集，必事权归一乃济，主议请授张提督为靖逆将军，节制诸镇。及复兰州，摄署县篆，赞画军机，判理刑狱，分别失陷官吏情罪轻重悉当。会宁夏管弁谋逆，杀提师，改授宁夏，以安反侧。士弘严守御，以待镇兵。又密请免卫所逋粮七千五百石。寇平，叙功升布政司参政，以母老乞归，卒年八十。著有《讬素斋诗文集》。
　　黎士毅　字道存，士弘弟，长汀人。顺治乙未，以拔贡入京试第一，授南昌县。邑为水陆交冲，旧粮溢额，民苦输将。士毅力为请命，竞得题蠲。山寇彭某，以伪札煽惑村民，士毅督兵剿灭，渠魁授首。迁知寿州镇阳关。奸徒把持行市，盗贼出没无常。至则平物价，严保甲，弭盗安民，民始帖席。寻解组归，年七十七卒于家。著有《宝穑堂诗集》。
　　黄日焕　字愧莪，永定人。顺治辛丑进士，知兴业县，革里甲常规，禁包收滥派之弊，裕盐课，罢墟税。邻邑妖寇犯禁，日焕亲率乡民，斩馘数千。寻以忧归，补知甘泉。邑遭乱后，民多流亡，丁粮赔累，日焕申请豁免。擢知邳州，筑堤治河，度地建城，民获安。擢淮安河务同知。
　　郭连城　字瑶公，上杭人。顺治丁酉举人，任龙阳令，有政声。吴三桂叛，袭执之，胁以官，不屈，乘间走险归。
　　沈恩举　字登三，连城人。顺治丁酉举人，知江苏长洲县。县称繁剧，赋至五十余万，耗倍于正额，胥吏因以为奸。恩举至，禁蠧役，稽侵蚀，蠲积赔，革火耗，赋清而民无逋逃者。听讼平允，绝苞苴竿牍之弊。去之日，民立祠以祀。
　　王权奇　字汉杰，清流人。以贡授宁化教谕，随征广东有功，升恩平令。时海贼伍秀猖獗，权奇率民兵奋击，力穷而死。
　　罗文举　永定人，初任广东千总，累立战功，擢广西梧州守备。康熙十四年，寇犯藤县。奉调应援，奋勇杀贼，陷阵死。事闻，赠官予祭葬。官其子一人。
　　廖冀亨　永定人，康熙庚午举人，知吴县。值岁祲，赈饥宽赋，全活无算。尤善决狱，摘奸发伏，民无能欺之者。公馀课士，躬自丹黄。去之日，邑人攀留数十里，其赠言名《仁声集》，有“谁说吴肠木石如，廿年爱戴尚如初”之句。建百花书院祀之。
　　周梦锦　字锡上，宁化人。康熙己卯举人，除令岑溪，调崇善，建学宫，设壶山书院，邑人始知学。擢安陆守，修堤有劳绩。时沔阳大饥，梦锦捐俸倡赈，存活甚众。调苏州，禁奸吏，革陋规，以甦民困。复调广平。以老归。著有《问心堂案牍》六卷。
　　黎致远　字宁先，长汀人。康熙己丑进士，授检讨，典试粤西，视学两楚，抑奔競，拔单寒，时称得人。迁吏科给事中，密奏年羹尧事权太盛，请加裁抑。巡按湖广，值靖苗怙险暴掠，移檄粤、黔，会剿之。寇平，报政，命往江南稽察河工钱粮。累迁至大理寺卿。己酉，典试江南，旋授奉天府尹、盛京刑部侍郎。年五十六卒。
　　罗才征　字兼三，长汀人，康熙辛酉举人。授通道知县，修学官，建义塾，以教苗民。惩猺(瑶)之顽梗者。苗地多山，教民种树，岁获赀无算。去之日，祀名宦祠。
　　童能灵　号寒泉，连城贡生。博闻强记，尤精于经术、性理。立言能综罗百家，贯穿诸儒。常读书莲峰，卒业武彝。汀漳道觉罗雅尔哈善聘为芝山书院山长。卒。著有《易经剩义》、《乐律古义》、《太极辨微》、《中天河洛》、《朱子为学考》、《五伦说》行世。
　　邹　熊　字渭贤，清流人，雍正癸卯举人。历官永寿知县，开水利，绝需派，岁饥，买谷三百石劝赈。卒于官，贫不能殓，邑人赙助之。
　　巫近汉　宁化人，字碧瞻，为诸生，砥励名节。雍正间，举孝廉不就，以优贡入太学，乾隆丁巳成进士。宰乐昌，屏馈遗，杜请谒，兴学校，有循卓声。以锄奸被诬，去，老幼攀辕，数十里不绝。著有《待质集》、《西铭口义》、《甸庐诗稿》若干卷。
　　汤兆麟　字吉兹，长汀人。初授延平把总，平寇屡有功，升同安守备。值邑祲饥，民相聚，欲为变，兆麟亟出劝谕，复罄资赈之，民情始安。以卓异引见，宴赉有加，除高州游击。转桂林城守，时因苗逆猖獗，用兵，兆麟转输不绝，以劳卒于官。
卷之三十一　孝　义
　　今皇帝孝治天下，义正万民，极之大荒穷发，莫不比户可封矣。然循名则易，核实则难。孟子曰：“尧舜之道，孝弟而已”。夫孝弟必如大舜、周公、曾参，天下无孝子悌弟矣。子路曰：“不能勤苦，不能恬贫穷，不能轻生死，而曰我能行义，吾不信也。”是微特孝难，即义亦鲜焉。且孝有顺逆，义有经权。顺而经者易，逆而权者难。士君子既读书知义理矣，复拥厚资，则丰其甘旨，修其藻苹，高大其祖宗祠墓。而其于族戚也，急相周，患相恤，水火寇盗相救卫，非难也。礼义生于富足，而其力足以赡之也。若夫茅檐瓮牖之子，食不给口，衣不蔽体，非有诗书礼义之气之所薰蒸，困顿已甚，轻背其骨肉亲戚，谓他人父，谓他人兄者无怪也。而至性激发，喜怒哀乐中乎节，死生利害不撄乎心，若是者可不谓难乎？又况乎行之有诚伪，有所为而为之者易，无所为而为之者难。夫名者士君子之所争，而匹夫匹妇之所不及计也。彼之劳苦其力，哀毁其形，散耗其财产，甚且亡其身以及其家。以为利固无利也，以为名则一己之肤发妻子，且不能有，何有于区区身后名乎？然则无所为而为，又难之难者也。世之称孝义多矣，父老不以实举，而有司复信耳而不信目，遽以其人闻，以为可润色政教也。今即不敢谓表里宅祀俎豆者，皆有为而为之人，然既已祀之矣，表之矣，亦足以偿之矣。而表旌祀典之所不及者，复不能使潜德幽光不终沉埋泉壤，是则载笔者之所大惧也。故特广为搜罗，详加考核，或耳目所蔽壅，不免袁、褚同传之讥，若门外千斛米之嫌，则知免矣。志孝义。
〔唐〕
  </div>
  <div class="pagination">
   <a href="汀州府志_page123.html">
    上一页
   </a>
   <span>
    ...
   </span>
   <a href="汀州府志_page119.html">
    119
   </a>
   <a href="汀州府志_page120.html">
    120
   </a>
   <a href="汀州府志_page121.html">
    121
   </a>
   <a href="汀州府志_page122.html">
    122
   </a>
   <a href="汀州府志_page123.html">
    123
   </a>
   <span class="current-page">
    124
   </span>
   <a href="汀州府志_page125.html">
    125
   </a>
   <a href="汀州府志_page126.html">
    126
   </a>
   <a href="汀州府志_page127.html">
    127
   </a>
   <a href="汀州府志_page128.html">
    128
   </a>
   <a href="汀州府志_page129.html">
    129
   </a>
   <span>
    ...
   </span>
   <a href="汀州府志_page125.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
