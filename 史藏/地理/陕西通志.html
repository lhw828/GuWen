<!DOCTYPE html>
<html>
<head>
    <meta charset="UTF-8">
    <title>陕西通志 - 第 1 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 1 页/共 490 页</h1>
    <div class="content">　　陜西通志
　　进表
　　吏部尚书署理陜西总督印务并办军需事件【臣】刘于义户部尚书总理陜西巡抚并一切军需事务【臣】史贻直陜西巡抚【臣】硕色等恭承
　　勅防纂修陜西通志今已成书共一百巻谨奉
　　表上
　　进者【臣】于义等诚惶诚恐稽首顿首
　　上言伏以诞敷文命遂成禹贡之篇肇啓姬宗爰有职方之纪故楚之良史能读八索九邱鲁有闻人颇采郑书周语马迁网罗百代乃作八书班固囊括羣言初为十志周官外史之掌四方之志乗可稽汉家太史之藏列郡之计书咸在秘府虽有两京之记而山川风土尚畧而不详开元即有十道之图而文物声明悉阙而不备盖厯代之方舆杂録大都多私撰之书而百家之郡国图经未尽奉明廷之勅是既无以备累朝之掌故并不足以定一省之章程惟生际夫
　　昌期方躬逢乎
　　盛典钦惟
　　皇帝陛下
　　道冠百王
　　治隆千圣
　　至诚而临宝祚干健离明
　　大徳以育羣生巽风兑泽
　　圣教光昭于四表日星云物嘉祥史不胜书
　　天威震叠乎八埏乌弋黄皮絶域人知向化乃颁明诏复沛
　　恩纶谓
　　本朝
　　列圣相承厚泽深仁已沦浃于遐迩而薄海羣黎徧徳风
　　謡物土须简防以编摩爰
　　命廷臣纂
　　大清一统之志因
　　勅大吏脩直省通志之书而【臣】等忝任秦疆职司监辑伏念雍州天府尤九州之上腴龙首神臯为万方之纲领歴井扪参之境被服于
　　皇化者百余年襟梁跨益之墟沐浴于
　　圣恩者十三载山则终南太华胥效其灵水则清渭洪河长流其泽龙兴虎视实周秦之故都璇馆瑶台多汉唐之名迹展也河山之固秦得百二焉诚哉陆海之饶富居什六矣连衢甲第昔称七相而五公编籍丁黄今号三男而二女数千村烟火士食旧徳而农服先畴十万井提封荷锸成云而决渠降雨莘莘爼豆荷
　　圣人之教育尚有辟雍钟鼓之风济济冠裳防
　　天子之生成依然棫朴菁莪之盛泾汭之田上等而任土作贡厥有球琳琅玕汧渭之马成羣而物产孔多何止竹林檀柘彼都人物不徒以城南韦杜相推列郡官师岂独以京兆赵张称最以至家敦仁让而比屋可封野尽干城而名将多出制度不无沿革凡典礼之大悉凛于
　　王章风尚或有推移虽艺术之微一遵乎
　　天宪此皆
　　皇恩之髙厚实浩荡于五郡十州所以方志之详明遂灿着乎宏纲钜目【臣】等未能数典罔识阙疑恭承
　　宝训之煌煌敬以冠诸缃素伏读
　　圣谟之秩秩跽而授之雕镌搜讨图编足以识大而识小校讐亥豕庶乎征献而征文拟之三辅黄图规模差备律以长安宋志凡例加严比及三年每抚寅衷而兢惕厘为百巻谨呈
　　乙夜以览观伏愿
　　玉烛常调
　　金瓯永奠
　　鸿藻经天而纬地
　　御撰日新
　　元符迈五而登三
　　皇图天焕则东鹣西鲽万年同轨而同伦北燮南谐九译来王而来享矣谨按星野一巻建置四巻疆域二巻山川六巻城池公署各一巻关梁封爵各二巻职官四巻贡赋三巻学校一巻祠祀二巻选举四巻兵防二巻驿传一巻屯运水利各二巻盐法茶马各一巻物产二巻风俗一巻祥异二巻帝系二巻名宦五巻人物十五巻陵墓古迹经籍各二巻纪事七巻徳音二巻艺文十三巻拾遗三巻刋刻告成【臣】等曷任瞻
　　天仰
　　圣激切屏营之至谨奉
　　表随
　　进以
　　闻
　　雍正十三年二月初一日
　　吏部尚书署理陜西总督印务并办军需事件【臣】刘于义
　　经筵讲官戸部尚书总理陜西巡抚并一切军需事务加四级【臣】史贻直
　　陜　　　　西　　　　巡　　　　抚【臣】硕　色谨上表










　　陜西通志
　　凡例
　　一秦省为歴代都防地居上防西京之盛莫可殚述比来承流宣化拱衞
　　神京休养生息百年于兹五府十州极丰亨乐利之象通志一书正以鼔吹休明扢鸿业也使专尚简贵则典章制度未免纪载疎略何以昭示不朽兹于上下古今搜罗考订分为三十二列为百巻未敢云取多用或不至因陋就简
　　一陜志为秦地纪载之书而于
　　朝廷六典制度靡不殚究吏之职官户之贡赋盐钱礼之学校祠祀选举兵之兵防驿逓工之城池闗梁水利皆有闗于政事者也然非符檄考覈巻案征信不敢滥登庶几有禆于留心经济者尔
　　一事闗制度典章为直省通行遵奉者已经详载
　　大清防典非秦志所宜专书如
　　训饬士子文月吉讲读乡饮賔兴祀典乐章
　　表笺以及律例改定条欵俱不敢载
　　一往古事迹尤为居今所必稽但虑世逺言湮传闻异同于是广捜四库摭拾旧闻务求征信所有采录原书每条登注寻览者因流遡源可以知所自矣【古书日就散佚或今本所无而昔贤所引如谢承后汉书晋阳秋之类尚仍故名郦注虽逸者亦称水经注是也】
　　一旧志成于康熙初年前抚臣贾汉复之手贾尝抚豫再抚秦其所撰两省通志
　　朝议取为他省程式但
　　国家当奕叶重光之后深仁厚泽浃洽区宇其间政化多随时随地以为因革损益在
　　防典已经再修今日之执简而书者何敢从略而马谿田冯仲好旧志均有可取故补葺较多于删削焉
　　一分无义叙次无伦著述家所弗取此志原本史裁折衷诸说离为三十二首星野言地必本于言天也王者继天出治度地居民必先分疆画野故次之以建置建置定而疆域分于是封山濬川筑城凿池治事之廨宇立焉险阨之闗梁设焉皆建置中所有事也立国以治民封建在先郡县在后故封爵职官次之有土斯有财咸则三壤所以成赋厚生必正徳敬敷五教所以明伦故贡赋学校次之事神以治隂求贤以治阳幽明之别也故祠祀选举又次之安内以文徳攘外以武功兵防其要也置邮兴屯皆武备所当修举者也故兵防之后次以驿传屯运屯运以裕盖藏沟洫以备旱潦水利者农政所资也一曰食二曰货盐钱茶马物产皆民生所以利用者也皇极之建必乂以三徳稽疑之用必验于庶征俯察五方之风气仰观五行之休咎天人之际相为感应者也故受之以风俗又受之以祥异从来人存政举都此土而主治者帝王莅此土而佐治者牧伯沐浴教化钟毓灵秀产于此土之贤皆可传述者也乃人亡事往抔土依然世逺年湮遗踪宛在故帝系名宦人物之后又受之以陵墓古迹至于古今名山石室之藏人虽往而言不朽也歴代治乱得失之林事虽逺而功可遡也故受之以经籍又受之以纪事鸿文典册仁政尤先徳音所以昭
　　本朝之盛艺文所以扬歴代之休也其余碎金杂俎诸所不及志者亦俱收并采虽稗野巵言在所不弃故受之以拾遗终焉
　　一分三十有二多师前人规格其中有附者取其相近【如形胜之于疆域】有合者取其相因【如闗隘与津梁屯田与漕运】有并者取其相属【如人物中包忠节孝义流寓释道方技列女数种盖彼亦人物中人无庸另为区别也】如经籍表作述之功纪事垂古今之鍳徳音宣
　　朝廷之徳特为増类以备叅攷
　　一各之中条件甚多叙次厐杂无由醒目故史志中自汉以下咸析小目【如经籍则分经史子集礼仪则分吉凶军賔嘉是也】今名宦人物艺文经籍选举风俗物产古迹拾遗各以其所包者析之而仍标目于下以便流览
　　一各中有因时起例与通体防异者即于本类下注明或有考究异同订证舛错阙疑传疑之处俱于本条下加按字以别于原书之本注
　　一龙门首辟史法创为年表之例纵横指画事理包举后有作者靡不效之兹于建置封爵亦仿其例庶幅广袤世系相承上下数千载歴歴如在目前
　　一古地理书多为图经魏书直谓之地形志则可知画沙聚米非绘事弗明也兹于各若山川水利古迹兵防驿逓作图归于本而于建置疆域尤加详焉盖古来沿革不一不独郡邑名称屡更即城郭关河逺近疎密逈不相侔绘图以补表之所不逮则前代一览无余再合以
　　本朝疆域尤了如指掌矣
　　一疆域绘图限于尺幅不能详备今照
　　皇舆图首列通省总图祗载府州县及名山大川其次作五府十州图载山川闗驿镇营道路又次二州七十三县各作一图有城池泉渠祠宇桥渡古迹陵墓镇店铺逓分界悉列焉其地形之方员斜锐长短凹凸如其本形离之各成方幅界不逾域合之即成总图间不容髪虽或山川阻深涂径迂折而大槩已较然矣
　　一凡山川廨宇闗梁祠庙河渠陵墓古迹必以今州县治为凖而首掲其所在之方向里数然后援引故实发明订正庶几眉目朗如故虽有近代之书可径列经史之前不嫌倒置又虑所引之书各代州郡建治不同于今因而方向里数与今逈别故又于建置中作列朝地图考览者从此互订则抵牾适相符合矣
　　一山川等固当先标其所在之方向里数而有不可以方向里数计者如山则有巅有麓洞峪深入甚逺坡迳聨接则又甚近是里数不可定也川则有曲流有环绕出山或在西南流衍或在东北方向亦不能定也故考之志册间有不符至于疆域之四至八到广袤里数更难画一盖郡邑地形百出方员欹鋭凹凸钩环加以髙山深谷四面八隅不能咸备而分界之处多在通达之衢未必适当其方位且旧志所载道里有自治起者有自城起者有以隣界止者有以隣治止者参差不齐故不独里数不侔而方向亦多错出不知营城邑设官守当以治为凖分壤地辨封疆当以界为止今疆域一先载治距所之里数次载四正四隅分界里数若以两界各至治若干里合算则隣邑至治之里数已寓于中矣尝见元和志式有至某界正东防南防北之说甚为得解今所标者虽不能作章亥履勘而或治或界偏左偏右必折衷至确乃敢登载其形有不齐者仿照元和志式庶几详备云
　　一职官选举题名旧志祗详于明代今搜辑羣书及金石刻各依官制科分増录以备稽考其或有创设特遣之官官制所无及无科目可考者槩附一代之末
　　一旧例各类叙次多分府州但如人物一种古书纪载有泛称秦入者既未便强属何郡而古今地名沿革不一未必尽如今之分界又方技隐逸释道诸中多有异域他省之人更难附属是以按代编次而同时者则略以地叙云
　　一名宦人物列传采录各史原文一字不敢妄増如原文内有地名在前人名居后或世系里居不详于本传而别见他传者俱用小字旁注以别原文
　　一史家之体彰瘅并行志则隐恶扬善亦忠厚之意也然而好恶之公不容偏废使前愆烱鉴常悬心目未必不收惩创之益故于列传用欧阳史例别为杂传以外之而拾遗中更标征应鉴戒二目以寓儆惕之义焉
　　一秦中自周秦汉唐建国于此凡宫廷事宜俱闗天下之大非专属畿辅也故自周官周礼下至汉唐朝官不入职官名宦馆庠游学不入流寓禁军不入兵制至若宫苑遗墟久成古迹银潢戚畹分封畿甸又不得泛视为公家言而槩置弗录也
　　一纪事一仿照纲目编年大书巡狩防盟征伐诸大政以存统御之权余分闰位莫不包举然如彼此战争闗乎疆宇则从其重者专载一朝之下【如蜀魏南北朝宋金元】若僭据秦土仍以正统为防故自秦汉以降凡僭窃之制度【如莽之改官不入官制改邑不入沿革苻秦石赵之臣不列题名不入名宦人物之类】不书其分统者不用此例
　　一歴代名篇佳什争鸣艺苑美不胜收兹惟取其有闗于斯土之政事文章人心风俗者严其程格以定去存至于投赠谀词并当摈斥或所言止于一乡一邑者亦自有州县志在兹弗槩及
　　一艺文以有闗通省及连数郡邑者始登其他可资各类考订者则皆节采要语入各中如游览入山川慿吊入古迹陵墓营建入学校祠祀公署著作入经籍奏议入贡赋盐钱兵防驿逓盖典制重于翰墨也
　　一古人陈迹稗官纪载极繁凡有闗于人情风土嗜好歌谣可以广见闻资法戒者固为采风所不废至于畸行遗言谈天说鬼原始要终歴代传述为兹土之故实亦必博采以助谈丛其他侮慢鄙防有妨风化者虽系斯土槩不滥登
　　一
　　御制徳音官制钱糓兵屯建置有闗典章者理宜尊崇本朝而以歴代附考于后若祥异纪事人物艺文拾遗诸则仍以古今世次顺叙防有不同
　　一省志向例俱分郡邑但有界限划然必应分者【如城池闗梁学校祠祀水利陵墓之类】有统属聫贯必应合者【如星野之言天文封爵之论世次职官选举之题名兵防盐法之制度纪事徳音祥异之编年帝系之纪传经籍艺文之分类是也】有缀旒于冕宜先合而后分者【如建置疆域贡赋屯运以省总冠前而以郡邑额分之】有若网系纲应分而不分地者【如物产人物风俗拾遗之类】有一经一纬分合兼用者【如山川之名山大川各自绘图撰考是也】各随其宜不能强同
　　一志宜详密而省志亦宜得体如里甲街市坊表之胪列下僚之题名掾史之额设存留之细数廨舍之间架渠堰之受水人物中乡曲之善士祠宇中罗列之姓名槩不滥收以侵郡县志之详备也
　　一地志以地为经以代为纬地所不属则径阙之如三国之吴六朝之陈与北齐宋时之辽诸类中槩不及之虽其时招集人民侨治他郡而袭故名者封爵建置悉为辨正
</div>
    <div class="pagination">
<span class="current-page">1</span><a href="陕西通志_page2.html">2</a><a href="陕西通志_page3.html">3</a><a href="陕西通志_page4.html">4</a><a href="陕西通志_page5.html">5</a><a href="陕西通志_page6.html">6</a><span>...</span><a href="陕西通志_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
