<!DOCTYPE html>
<html>
<head>
    <meta charset="UTF-8">
    <title>元和郡县图志 - 第 39 页/共 68 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>元和郡县图志 - 第 39 页/共 68 页</h1>
    <div class="content">华盖山，在州东一里。
安固县，上。北至州七十七里。本汉回浦县地，后汉改回浦为章安，吴分章安于此立罗阳县，少帝改曰安阳。晋太康元年更名安固，前上元二年自处州割入温州。
安固山，在县北一里。
安固江，在县南一里。
横阳县，上。北至州一百五里。本晋太康元年分安固南横屿屯置，隋平陈废入安固县，大足元年又分安固县再置。
横阳山，在县南二百七十里。东临大海。
横阳江，在县南一百里。
乐成县，上。北至州一百二十四里，本汉回浦县地，东晋孝武帝分永宁县置，隋废，载初元年复置。
大海，在县东一十一里。
台州，临海。上。开元户五万。乡一百一十五。元和户，乡九十五。
禹贡扬州之域。春秋时为越地，秦并天下置闽中郡，汉立（东）〔南〕部都尉。本秦之回浦乡，分立为县，扬雄解嘲“东南一尉，西北一候”，是也。后汉改回浦为章安县。吴大帝时分章安、永宁置临海郡，隋平陈废郡为临海县。武德四年讨平李子通，于临海县置海州，五年改海州为台州，盖因天台山为名。六年，辅公┙叛，州从陷没。七年平定公┙，仍置台州。
州境：东西三百九十三里。南北四百三十五里。
八到：西北至上都四千五百里。西北至东都三千一百四十五里。正南微东至温州五百里。东至大海一百八十里。西北至越州四百七十五里。正西微南至处州四百九十里。
贡、赋：开元贡：乾姜三百斤，鲛鱼皮。元和贡：甲香三十斤，鲛鱼皮一百张。
管县五：临海，唐兴，黄岩，乐安，宁海。
临海县，紧。郭下。本汉回浦县地，后汉更名章安。吴分章安置临海县，属会稽郡。武德五年改置台州，县属焉。
临海江，有二水合成一水，一自始丰溪，一自乐安溪，至州城西北一十三里合。
唐兴县，上。东南至州一百一十里。三国时吴分章安置南始平县，晋武帝以雍州有始平，改为始丰。肃宗上元二年，改为唐兴。
天台山，在县北一十里。
赤城山，在县北六里。实为东南之名山。
黄岩县，上。北至州一百五里。前上元二年割临海南界置。
黄岩山，在县西北二百三十里。
大海，在县东七十里。
乐安县，上。东至州一百五里。东晋穆帝永和三年分始丰南乡置乐安县，属临海郡，历代因之。隋开皇九年废。武德五年改属，前上元元年复置于孟溪之侧，今县是也。
乐安溪，源在县西冯溪山，流经县南，又东入临海县界。
宁海县，上。西南至州二百五十里。晋穆帝永和三年分会稽之鄞县置亭海县，隋开皇九年废并入章安县。永昌元年，于废县东二十里又置，载初元年移县东一十里。
大海，在县东六里。
明州，余姚。上。开元户元和户四千八十三。
本会稽之贸阝县及句章县地也，春秋越王句践平吴，徙夫差谥甬东，韦昭云“即句章东浃口外洲”，是也，武德四年于县立鄞州，八年废。开元二十六年，采访使齐齐浣奏分越州之贸阝县置明州，以境内四明山为名。句章故城，在州西一里。
州境：东西南北八到：西北至上都三千八百五里。西北至东都二千九百四十五里。东北至大海七十里，西至越州二百七十五里。西南至台州宁海县一百六十里，至州二百五十里。
贡、赋：开元贡元和贡：海肘子，橘子，红虾米，责子，红虾，乌贼骨管县四：贸阝，奉化，慈溪，象山。
贸阝县，上。郭下。本汉旧县也，属会稽郡。隋平陈，省人句章。武德八年再置，仍移理句章城，后属明州。
大海，在县东七十里。
翁洲，入海二百里，即春秋所谓甬东地也。越灭吴，请吴王居甬东，吴王曰：“孤老矣，不能事君王。”乃缢。其洲周环五百里，有良田湖水，多麋鹿。
奉化县，上。北至州六十里。本汉之鄞地，开元二十六年采访使齐浣奏置。
赤苋山，在今县东一十里。
慈溪县，上。东南至州七十里。本汉贸阝县地，开元二十六年齐浣奏置。
慈溪，在县南二十二里。
大海，在县北六十里。
象山县，中。西北至州水陆相兼一百六十里。本汉鄞县地，神龙元年，监察御史崔交奏于宁海县东界海曲中象山东丽彭姥村置县，东至大海二十里，南至大海三十五里，东北至大海四十里，正北至大海一十五里，唯西南有陆路接台州宁海。

●卷第二十七
◎江南道三▲鄂岳观察使鄂州，江夏，紧。开元户一万九千一百九十。乡三十三。元和户三万八千六百一十八。乡三十七。今为鄂岳观察使理所。
管（县）〔州〕六：鄂州，沔州，安州，黄州，蕲州，岳州。县二十五。都管户七七万二千二百四十七。
禹贡荆州之域。春秋时谓之夏。汉为少羡之东境。自后汉末谓之夏口，亦名鲁口。吴置督将于此，名为鲁口屯，以其对鲁山岸为名也。三国争衡，为吴之要害，吴常以重兵镇之。魏明帝问司马懿曰：“二虏宜讨，何者为先？”对曰：“吴以中国不习水战，故敢散居东关。凡攻敌，必扼其喉而舂其心。夏口东关，敌之心喉，若以陆军向皖，引权东下，为水军向夏口，乘其虚而击之，此神兵从天而坠矣。”晋庾翼为荆州，曾理于此。义熙初，刘毅表以为“夏口，二州之中，地居形要，控接湘川，边带叹沔”，请荆州刺史刘道规镇夏口。至六年，自临嶂徒理夏口，即今州理是也。宋孝武帝以方镇太重，分荆、湘、江三州之八郡为郢州，以分上流之势。隋平陈，改郢州为鄂州。州城本夏口城，吴黄武二年，城江夏以安屯戍地也。城西临大口，西南角因矶为楼，名黄鹤楼。三国时，黄祖为太守，吴遣凌统攻而擒之。祢衡遇害，亦此地也。东南角楼名焦度楼，宋沈攸之自荆州称兵至此，时焦度领兵在此，城守东南角，攸之攻之不克，遂退走，因名焦度楼。
州境：东西四百七十四里。南北三百八十八里。
八到：西北至上都二千二百六十里。西北至东都一千四百里。东至江州六百里。西南至岳州五百五十里。西北至安州二百九十里。西至沔州隔江七里。正北微东至黄州二百里。
贡、赋：开元贡：银，碌。赋：布。元和贡：银十五两。
管县五：江夏，永兴，武昌，唐年，蒲圻。
江夏县，望。郭下，本汉沙羡县地，属江夏郡。东晋以汝南流入侨立汝南郡，后改为汝南县。隋开皇九年改为江夏县，属鄂州。
黄鹤山，在县东九里。
江水，西南自蒲圻县界流入。又北对峥嵘（州）〔洲〕，刘毅破桓玄于此。
又北流经黄军蒲，相传吴将黄盖屯军处。
曹公城，在县东北二里。梁武帝起义，遣将曹景宗所筑。
头陀寺，在县东南二里。
鹦鹉洲，在县西南二里。
永兴县，紧。西北至州四百里。本汉鄂县地，吴大帝分立新阳县，隋开皇九年改为富川，十八年改为永兴县。
石头山，在县西六十里。上有三石鼓，鼓鸣，天即雨。
大江水，在县西北四十五里。
下雉故县，在县东南一百四十里。汉伍被谓淮南王安曰“守下雉之城，绝豫章之口”是也。
陈永兴故城，在县东五十里。东临江水，俗云伍子胥所筑。
武昌县，紧。西至州一百七十里。旧名鄂，本楚熊渠封中子红于此称王，至今武昌人事鄂王神是也。离骚云“乘鄂渚而反顾”。汉以为县，属江夏郡。武帝以封姊，号鄂邑长公主。建安二十五年，吴大帝以下雉、寻阳、新城、柴桑、沙羡、武昌六县为武昌郡，黄武初，自建业徙都，废。黄龙九年，于此即尊伴，还都建业。皇太子登留守武昌，以陆逊辅之。嘉禾元年，太子还建业，立皇子奋为齐王，居武昌，诸葛属不欲诸王处濒江兵马之地，徙居豫章。甘露元年，归命侯又都之，扬土百姓，溯流供给，以为患苦。陆凯上疏曰：“武昌土地实危险而脊确，非王都安国养人之处。且童谣言‘宁饮建业水，不食武昌鱼。宁还建业死，不止武昌居。’”于是还都建业，改为江夏县，后为武昌。
樊山，在县西三里。谢玄晖诗曰“钩台临讲阅，樊山开广安”，谓此也。
西塞山，在县东八十五里。竦峭临江。
孙权故都城，在县东一里余。本汉将灌婴所筑，晋陶侃、桓温为刺史，并理其地。
唐年县，上。西北至州六百三里。本汉沙羡县地，天宝二年分置诏年县。
葛仙山，在县北六十里。
壶头山，在县东北六十里。
下隽故城，在县西南一百六里。因隽水为名。
蒲圻县，上。东北至州四百一十里。本汉沙羡县地，晋武帝改为沙阳，今县□一里沙阳故县城是也。吴大帝分立蒲圻县，因蒲圻湖为名。本属长沙郡，隋割属鄂州。
赤壁山，在县西一百二十里。北临大江，其北岸即乌林，与赤壁相对，即周瑜用黄盖策，焚曹公舟船败走处，故诸葛亮谕曹公“危于乌林”，是也。
隽水，源出县东南。
大れ水，西北流入江。
蒲圻湖，在县南七十五里。
吕蒙城，在县西南八十里。孙权以蒙为横野将军，为周瑜破曹公定荆州，于此镇守。沔州，汉阳。上。开元户五千二百八十六。乡十一。元和户二千二百六十二。乡十二。三汉安陆县地，晋于今州西临嶂山下置沌阳县，江夏郡自上昶城移理为。后郡又移理夏口，沌阳县属郡下不改，入陈废，隋开皇九年置戍，十七年废戍，改置汉津县，属沔阳郡，大业二年改为汉阳县。武德四年，分沔阳郡于汉阳县置沔州及县，并自临嶂山下改移于今理。
州境：东西二百五十二里。南北二百四十六里。
八到：西北至上都二千二百五十里。东北至东都一千三百九十三里。东渡江至鄂州七里。西北至隋州四百三十五里。东北至黄州二百二十里。西至复州竟陵县三百四十里。西北至安州二百八十里。西取桐冢路至复州四百六十里。
贡、赋：开元项：白布一端。元和贡：麻赀布一端。
管县二：汉阳，氵义川。
汉阳县，郭下。县本末已具州序。
鲁山，一名大别山，在县东北一百步。其山前枕蜀江，北带汉水，山上有吴将鲁肃神祠。
临嶂山，在县西六十里。
大江水，南自复州沔阳县界流入，去县东二十步，东北流入黄州界。
汉水，一名沔水，西自氵义川县界流入，汉阳县因此水为名。
月故城，在县北三里。刘表将黄祖所守处。
氵义川县，中。东至州一百五十里。本汉阳县地，武德四年分置氵义川县，因氵义水为名也。内方山，在县南九十里。
小别山，在县东南五十里。春秋“吴伐楚，令尹子常济汉而陈，自小别至于大别”，即此也。
氵义川水，在县南二里，西北自鄂州界流入。
赤壁草市，在县西八十里。古今地书多言此是曹公败处，今按三国志，刘表卒，其子琮代立，在襄阳。刘备屯樊，琮降曹公，备隋南走。曹公以江陵有军实，恐备先据得之，自当阳倍道追备，一日夜行三百里，遂克江陵。又自江陵追备，至巴丘，遂至赤壁。孙权遣周瑜、程普各领兵万人，与刘备来敌曹公，遇于赤壁，因风纵火，曹公大败，遂取华容道步归，退保南郡。瑜等复追之，曹公留曹仁守江陵，自徐北归。据此而言，则赤壁不在氵义川也。何则？曹公既从江陵水军至巴丘，赤壁又在巴丘之下，军败引还南郡，周瑜水军退，并是大江之中，与氵义川殊为乖缪。盖是侧近居人，见崖岸赤色，因呼为赤壁，非曹公败处也。
安州，安陆。中府。开元户二万二千二百二十二。乡十五。元和户九千八百一十九。乡三十五。
春秋时郧国，后为楚所灭。汉为安陆县，高帝六年分南郡置江夏郡于此，领县二十四。后汉移理沙羡。曹魏齐王芳时，王基为荆州，自城上昶，徙江夏郡理之，以逼夏口，在今州西北五十三里上昶故城是也。江夏郡自后汉末当吴、魏二国之境，永嘉南迁后又当苻秦、石赵与东晋犬牙为界，自后魏、周、隋与宋、齐、梁、陈交争之地，故江夏前史所载，或移于沙羡，或移于上昶，或移理鲁山城。
南北二朝两置江夏郡。吴理武昌，曹魏与晋俱理安陆，故汉所理江夏郡前书多言在安陆。其云梦县东南四里水之北有江夏古城，周所理。据山川言之，此城南近夏水，余宽大，则前汉江夏郡所理也。宋武帝分江夏置安陆郡，后魏大统十六年改为安州。
州境：东西二百一十九里。南北三百二十五里。
八到：西北至上都一千九百七十里。东北至东都一千一百六十里。东至黄州三百一十里。东南至鄂州二百九十里。西南至复州二十里。西北至隋州一百五十五里。东南至沔州二百八十里。
贡、赋：开元贡：布一十八匹。赋：绵，。元和贡：布一十匹。
管县六：安陆，应山，云梦，孝昌，吉阳，应城。
安陆县上。郭下。本汉旧县，属江夏郡。隋改属安州。其城三重，西枕水。
陪尾山，一名横山，在县北六十里。禹项去“熊耳、外方、桐柏至于陪尾”，即此也。
水，故清发水也，西北自随州流入注于沔，谓之郧口。春秋“吴败楚于柏举，从之，及于清发”，是也。
云梦泽，在县南五十里。史记司马相如传云：“楚有七泽，其小者名云梦，方九百里。”左传云“云阝子之女，弃子于梦中”，无“云”字。“楚子济江入云中”，复无“梦”字。以此推之，则云、梦二泽，本自别矣。而禹贡及尔雅皆曰云梦者，盖双举二泽而言之，故后代以来，通名一事，左传曰“畋于江南之云梦”，是也。
</div>
    <div class="pagination">
<a href="元和郡县图志_page38.html">上一页</a><span>...</span><a href="元和郡县图志_page34.html">34</a><a href="元和郡县图志_page35.html">35</a><a href="元和郡县图志_page36.html">36</a><a href="元和郡县图志_page37.html">37</a><a href="元和郡县图志_page38.html">38</a><span class="current-page">39</span><a href="元和郡县图志_page40.html">40</a><a href="元和郡县图志_page41.html">41</a><a href="元和郡县图志_page42.html">42</a><a href="元和郡县图志_page43.html">43</a><a href="元和郡县图志_page44.html">44</a><span>...</span><a href="元和郡县图志_page40.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
