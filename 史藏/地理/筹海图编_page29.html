<!DOCTYPE html>
<html>
<head>
    <meta charset="UTF-8">
    <title>筹海图编 - 第 29 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>筹海图编 - 第 29 页/共 40 页</h1>
    <div class="content">　　予按今之论御倭者有三曰调客兵曰练乡兵曰募土著之兵愚以为募土著之兵可也调客兵与练乡兵不可也何也客兵性气骄悍不受吾之约束既不肯受约束岂肯出死力而为我杀敌乎故客兵有害而无益所谓不可调者此也欲练乡兵须处钱粮养之今之钱粮甚难区处将欲使民自备与则民因贫而投兵岂能自备乎将欲官给之与则凡民之无依者恐尽起而应募何以支之将欲验田均派与则田多者恐其始倩勇夫以充役后用家丁之无能者以抽代人且不常安能训成兵技乎况防春正值农忙废田事而固结不可也乡民各保其乡调用之于他处不乐也故乡兵保甲之法仅可以防夜警自古迄今未闻以之而御夷狄者所谓不可练者此也夫惟募兵一事执利权以囿民选择之精训练之勤赏罚之严悉由乎我而大有实益然募逺方之民非智也加赋以养兵非仁也须遵奏行新例令贫民补实卫所军额查各州县民壮弓兵之额而三分之留其一与有司自用取其二而团聚于府沿海弓兵亦取而团聚之通计三项毎省若干名用其精强易其单弱大约以三千为率合军伍民壮弓兵之三者岂不足以供其数乎军粮毎歳九斗六升以一卫计之则五万石矣民壮弓兵毎嵗身银七两二钱以一府计之则几千百两矣此国朝定额见在所实费者以是实费而行吾实事分而训之各精一技合而训之使知分合进退之法平居则团练于府有警则分调各州县岂不精壮常在官使不必调兵而兵自足不必扰民而饷自充也哉是之谓土著之兵所当募者此也虽然欲复祖宗之军额须复祖宗之粮额凡卫所缺伍而开作羡余者不奏查之不可也欲团练民壮弓兵须令各州县按季徴解民壮弓兵之身银若听其自索诸民不可也蠡测之见未知然否
　　处客兵
　　主事唐枢云诸客兵毎日供费须集议的当银米数目令可永为遵守其数目须相去不逺使无彼此相形其间若欲厚薄只于犒赏处低昂之
　　【此言调停客兵之法】
　　又云南北水土异宜近日久旱河水太浑浊须用桃杏仁澄之食麫须淮北麦今江南自有淮麦只要处置司买者的当盖淮麦秋植次年夏收备四时之气麦属金又得布种之正江以南冬种春收所以异也
　　【此言供养客兵当备淮麦】
　　客兵附録
　　【天下精兵甚多不可胜纪兹所载者但据庙堂近年议调与士论所评者耳或云无益如愚见客兵各负所长其或败者不闲呉越地利又多堂堂之阵罕用饵伏若原领头目得人调皆精选严节制慎冲突用谋用哨不徒恃乎骁猛庻可暂为海防之一助】
　　狼兵
　　广西狼兵于今海内为尤悍然不易得眞狼也眞狼兵必土官亲行部署才出其余葢不过栁州所为水东岩之游民与广州新防打手之属而已如果则亦无以加于嘉湖贩盐者流也
　　东兰那地丹州之狼兵能以少击众十出而九胜何者三州土官之兵大畧如昔秦人以首虏为上功其所部署之法将千人者得以军令临百人之将将百人者得以军令临十人之将凡一人赴敌则左右人呼而夹击而一伍皆争救之否则一人战没而左右不夹击者临阵即斩其一伍之众必论罪以差甚者截耳矣凡一伍赴敌则左右伍呼而夹击而一队皆争救之否则一伍战没而左右伍不夹击者临阵即斩其一队之众必论罪以差甚者截耳矣不如令者斩退缩者斩走者斩言恐众者斩敌人冲而乱者斩敌既败走佯以金帛遗地或争取而不追蹑者斩一切科条与世之军政所载无以异而其既也所谓论功行赏之法战没受上赏当临阵跃马前鬭因而摧敌破阵虽不获级而能夺敌之气者受上赏斩级者论首虏以差斩级而能冠所同伍者辄以其人领之故其兵可死而不可败
　　岑氏家法七人为伍每伍自相为命四人専主击刺三人専主割首所获首级七人共分之割首之人虽有照获主击刺者之责然不必其武艺之精絶也我祖宗旧制狼兵调征经过之处不许入城狼兵性贪淫离家逺出罕御酒肉又不获继货色之欲含怨饮恨惟刼于其主之威而已若有司不善遇之掳掠之患所不免也
　　湖兵【钩防鎗弩之技】
　　湖广土兵永顺为上【彭翼南】保靖次之【彭荩臣】其兵天下莫强焉近尝调三千人后调六千此在官之数也实私加一倍共一万二千人其阵法毎司立二十四旗头毎旗一人居前其次三人横列为第二重又其次五人横列为第三重又其次七人横列为第四重又其次七人横列为第五重其余皆置后欢呼助阵若在前者败绩则第二重居中者进补两翼亦然胜负以五重为限若五重而皆败则余无望矣每旗一十六人二十四旗共三百八十四人皆精选之兵也其调法初檄所属照丁抽选宣慰吁天祭以白牛牛首置几上银副之下令曰多士中有敢死冲锋者收此银啖此牛首勇者报名彚而收之更盟誓而食之即各旗头标下十六人是也其节制甚严止许击刺不许割首违者与退缩者皆斩故所战必捷人莫敢撄但沿途剽掠胥谓其不可用不知剽掠之故一是因调来者非止一枝有过得相推委二是因小头目愚弄宣慰谓人不可擅杀杀则言官论之朝廷罪之彼然而听之也若以保永分为二班轮嵗更调每调定以一万二千人毎人月给工食银一两毎嵗十四万四千两先以四万两与调官领给土兵途费不必骚动有司反稽途程其来也以一宪副督之宣慰専主禁令调官専主聚泊毎晚不许舟师乱泊须视调官搴旗然后鱼贯而泊次早即行勿容登岸既至军人以二千人派之温台二千人派之宁绍二千人派之杭嘉二千人派之苏松二千人派之淮扬各以一头目将官领之余二千人宣慰自领以听军门调发随处防应有功者照常毎级赏银三十两给与本兵无使土官侵匿宣慰土官大加陞赏其归也宪副与调官仍照前法送之则兵将感激闻风知励何剽掠之有所患者土兵无鸟嘴铳须军门以素演熟者三千人分拨助用其技为十全矣或谓夷性难驯万一生变何以制之是殆不然尝闻二宣慰之言曰吾祖宗相土地官爵逺自隋唐未尝易姓以奕世谨守忠义故也若恃兵勇谋为不轨朝廷下片纸令邻夷分取吾土朝令而夕亡矣得如今日之富贵乎又尝闻其门帖云心恋九重跬歩敢忘燕阙北手提三尺英风长镇楚天南又一帖云节欲可以延生何必辽天寻洞府守分便是享福却来平地作神仙此其心之明达盖可占矣夫岂不守分量而率意妄为者哉若二司更调各逞贤能各图报効各希爵赏较之并调为益不既多乎
　　湖广九溪等卫容美宣慰等司桑植安抚长官等司麻寮等所上峝茅等峒各有骁勇土兵惯熟战阵宜选各卫谋勇素着指挥统领
　　予按短兵相接倭贼甚精近能制之者惟湖广兵钩防鎗弩之技必须动永保二宣慰司精兵使与北兵彼此夹持部五均配器械长短相济
　　河南兵
　　嵩卢等县调取毛葫芦兵
　　懐庆引农二卫调字号官军多骁徤可用
　　雎陈二卫宣武彰徳二卫军兵俱可调用
　　矿夫
　　嵩县李和尚李防白廷美卢氏县王九张文广永宁县马雄张吕登豊县王试宜阳县叶张飞灵宝县王九宰等俱堪调取涉县夏时生长其地习知矿塲之事可以统领
　　角脑兵
　　号角脑者坐名取之查照近例量给冠带赏以银牌花红假以把总名色令其自率平日所与之人以来官不必选彼必忻然听命而来者必强壮可用之士其中或旧有罪犯者许令立功自赎计得角脑十人即可得兵一千
　　打手
　　打手须用行文四处选取毎百余名选一骁勇知名之士率领其给赏冠带假以把总名目与矿夫同
　　北方兵
　　山东直徐邳山西善使双头棍标鎗打手
　　徐州箭手
　　保定箭手
　　涿州河间等兵
　　徐邳淮扬乃劲兵所产之处破贼有徴多可用与经战者就委惯战者叅游督率而来
　　北兵所长优于骑射东南水乡技难独展
　　僧兵
　　今之武艺天下胥推少林其次为伏牛要之伏牛诸僧亦因欲御鑛盗而学于少林者耳其次为五台五台之本之杨氏世所谓杨家鎗是也之三者其刹数百其僧亿万内而盗贼外而夷狄朝廷下征调之命蔑不取胜诚精兵之渊薮也
　　边兵
　　延绥辽东两镇官兵除已选入卫者不动外其存留本镇者各练若干名镇巡衙门选委谋勇素着惯战将官管领令其多带火药弓箭星驰赴援
　　延绥新游兵二枝内可量拨
　　大同新选听兵与调用游兵可量拨
　　边兵不耐暑此后涉夏潦湿方盛恐难于用若先行选定仍令在镇蓄养精鋭以俟缓急方可
　　福兵漳兵
　　尝习水战闻其内多从海冦行奸利者多习海冦所鬭于诸兵中为冣特不知今所调者若干耳
　　坑兵
　　浙江以处州为絶勇处州守坑之军其性徤鬭但未尝勒习水战也
　　总兵卢镗云浙中陆兵之善鬭者无如坑兵而迩来应募者卒皆不得其用者何耶盖坑兵惟梁高山为冣自幼开坑盗矿骁悍难制自有重利不乐为官府用也欲顾募之非优其募资厚其粮饷恩信兼至真坑兵其可得乎
　　集众谋
　　副使吴子孝云乡官举人监生生员人各有识下至耆老总里人等不拘贵贱但有所见许其面陈许其具手本来説虚心以受之下礼以招之则竒计出矣若更许其荐举多能之士毕集军门智防不可胜用矣然须有一二名士高才定其可否迂阔狂妄者不用则羣小无以售其奸矣诸葛公开诚心布公道广忠益集众思専攻吾之阙一字不可少也
　　举人王文録云如至一县必谕知县曰尔为知县必知一县人才有谋者不拘缙绅士庶请之来吾当询之询之一县则一县之谋集矣询之一府则一府之谋集矣府县积而为省省积而为天下则天下之谋集矣然集众谋必先虚已略去势分屈降咨询迩言不遗寸长必录懽然如家人父子手足腹心之相与唯求靖冦为急则庶乎其可也宋岳武穆谋勇之全者也将出兵也犹且尽召诸统制环坐而饮食之先谋敌之所以败我者至于六七竭智共攻必无败也乃行故毎战而无败况其下者而可不集众谋乎是故用兵者必以集众谋为先也
　　吴郡生员盛之化云昔周文襄巡抚江南凡父老士庶无不延访或时在路亦止舆受言始则集众人之细长终则成一人之大智阳明先生自入仕以至秉钺动随生徒顾问帷幄后遇逆濠之变若龙光黄受诸人或为间谍或潜伺察或通机宻皆以平日腹心为之遂能成功至于封拜迩年东塘毛公征交南大开言路有赏无罚谋士集者八十二人遂能开削故道洞见敌情奋士鼓行蛮王纳欵此皆前事之足验者
　　收图籍
　　都御史唐顺之云古之筹边者敌之所从入与吾之所以制敌皆可以按图而坐筹之是以守固而战克人皆言敌人来去如风雨此亦未必尽然且敌人非万骑不能大举骑不可一日无水草沙碛少水而水草可饮食万骑者尤为难得敌人拥骑南下须是觇得水草便利处然后可入其无水草处敌人亦不能以饥渇马致千里也是以边城虽绵亘千万里敌人虽是风雨来去而其师从入大约可以先定其小小隘口零骑可入处虽不可数而其大举之路大约不过数条而已御敌者常患备多而力分茍图画分明可以必敌之所入与所不入知敌所入与所不入则备可以不多而力可以不分列屯筑堡驾梁按伏省却大半气力矣
　　定武畧
　　兵部尚书胡世宁云自古诘戎练武専备蛮夷盗贼盖以二者皆能戕杀生灵倾覆庙社故为此杀人以救人非得巳也今境外四夷已有祖训不许轻伐先朝惟责边将谨备其来而或近屯百里之外势将入冦则先伐其谋耳自来不曾逺征至于边境叛军即听处决擒杀着律已明别无他议若民间盗起则宜查累朝设立巡抚兵备勅词立为定制务使练兵足食一闻盗贼生发即便举兵扑灭于防一面奏闻及其既久则宜抚捕兼行以散其胁从离其党与而必殱其渠魁不许姑息若其一时失计稍有挫衂则当体念胜负兵家之常责图后效以全功其若终无成功或先隠瞒坐视及有事地方等官或先争权曲阻其事或后忌成隂毁其功者皆当重治误事甚者即照先年重例处死
　　鼓军气
　　都御史唐顺之题云战阵之所以精明与中国之所以胜四夷者气也而非甲兵之谓也国家承平日久文吏游谈而养尊武臣恬嬉而寳身闲雅雍容之习成而慷慨果鋭之气亦寝销矣南倭北狄倐然内侵殆若昔人所谓气炎以取之者赖皇上天纵神武赫然一怒诛逐偷惰拔用英竒文臣督帅皆躬自临戎有兔罝﨣﨣之气自此倭虏不敢深入则气之胜也以臣占于行阵之间犹有未尽然者臣视师东南备观怯将情状一闻贼战如浇冷水顔色可怜纵不便走股已先栗虽亦未必尽然而然者固多矣至于倭贼渡洋谈笑饮食若履平地而我将栖泊近岸日遇海风则头捍目夜闻潮声则耳詟心愓且夫倭贼有过藐我将之气而我将无必吞倭贼之气则是未战而索然也如此而望长驱海岛扫清大怼臣犹以为难也此气在宇宙间磨砻而时用之则鲜明置之不用则黯无精光谓宜文臣督帅时御戎服出入军中发扬蹈厉以作武将之气武臣大将遇有贼战戎服出入阵中以作偏禆小校之气偏禆小校遇有贼战戎服先登以作士卒之气而督帅武将临阵督战间取溃校逃卒遵奉旗牌事例百万军中忽然斩却一二人以变士卒之耳目使我之气日益精明则贼之气自然销沮此其言若迂阔而实胜敌之要机也李光弼莅军而旌旗变色毎战必胜气之谓也
　　【按荆川鼓军气之説不如东坡倡勇敢之论盖士气精明必须养之有素临阵得善战者作之若但使文武戎服先登以倡疲卒则疲卒望敌而溃徒送文臣与贼杀之而已无益也军之取胜全在乎气作之诚是但如此作之恐难】
　　公赏罚
　　兵部尚书王守仁云夫法之不行自上犯之也今总兵官之头目动以若干彼其诚以武勇而收録之也则亦何不可之有然而此辈非势家之子弟即豪右之夤缘皆以权力而强委之也彼且需求刻剥骚扰道路仗势以夺功无劳而冒赏懈战士之心与边戎之怨为总兵者且复资其权力以相后先其委之也敢以不受乎其受之也其肯以不庇乎茍戾于法又敢斩之以殉乎是将军之威固已因此辈而索然矣其又何以临师服众哉必须提督等官发令之日即以先所丧师者斩于辕门以正军法而所谓头目之属悉皆禁令发回毋使渎扰侵冒以挠将权则士卒奋励军威振肃克敌制胜皆原于此
　　【此言行法须自将官始若姑息将官则士卒不服矣】
　　又云赏罚之典虽备然罚典止行于叅提之后而不行于临阵对敌之时赏格止行于大军征之日而不行于寻常用兵之际
　　又云近年以来如贼攻城掠乡毎每督兵追而不胜者以无赏罚为之激劝耳今后但遇贼情领兵官不拘军卫有司所领兵众有退缩不用命者许领兵官军前以军法从事领兵官不用命者许总统兵官军前以军法従事所统兵众有能对敌擒斩功次或赴敌阵亡从实开报覆勘是实转达奏闻一体陞赏至若生擒贼徒鞠问明白即时押赴市曹斩首示众庻使人知警畏亦与见行事例决不待时无相悖戾如此则赏罚既明人心激励盗贼生发得以即时扑灭粮饷可省事功可见矣
　　又云古者赏不逾时罸不后事过时而赏与无赏同后事而罚与不罚同况过时而不赏后事而不罚其亦何以齐一人心而作兴士气是虽使韩白为将亦不能有所成
　　【此三条俱言赏罚须行于临阵之时方为有益】
　　又云伏覩大明律内该载失误军事条领兵官已承调遣不依期进兵防应若承差告报军期而违限因而失误军机者并斩从军违期条若军临敌境托故违期三日不至者斩主将不固守条官军临阵先退及围困敌城而逃者斩此皆罚典也及查得原拟直山东江西等处征流贼陞赏事例一人并二人为首就阵擒斩以次剧贼一名者五两二名者十两三名者陞实授一级不愿者赏十两阵亡者陞一级俱世袭不愿者赏十两擒斩从贼六名以上至九名者正陞实授二级余功加赏不及六名除陞一级之外扣筭赏银三人四人五人以上共擒斩以次剧贼一名者赏银十两均分从贼一名者赏五两均分领军把总等官自斩贼级不准陞赏部下获功七十名以上者陞署一级五百名者陞实授一级不及数百量赏一人捕获从贼一名者赏银四两二名者赏银八两三名者陞一级以次剧贼一名者陞署一级俱不准世袭不愿者赏五两此该赏格也今赏罚之典固在然操纵失宜进而效死无爵赏之劝退而奔逃无诛戮之及则进有必死而退有幸生也何苦而求必死乎凡兵之情畏我则不畏敌畏敌则不畏我今兵皆畏敌而不畏我欲求其用安可得乎
　　【此言赏罚为兵家之要务当照律例所载而行】
　　都御史方亷云用兵之际冲锋为难斩级次之今海上贼船初来能迎其锋犂沉一船另赏银一百两饱去之贼犂沉一船另赏银五十两如不能对敌摇驾小船捞取首级者不惟不赏即以退缩论陆地之贼初来疲困甚易擒延至二三日即复强悍但初之不令贻害地方又不当以难易言也其间能冲锋破阵使贼披靡者另赏银三百两若夫乡村零斩必要倭首相兼仍审地方隣证见贼犯某处从何斩获取有结状方照格行赏查系虚冒即以妄杀平人论
　　都御史唐顺之云贼若从某处海面深入登岸者该总首先坐之论其登岸多少以次罪及总兵又罪及兵备海道而止至于海中击贼初至将领以竒功论已有事例惟军士首级之赏尚未别白臣先具题击来船与击归船不同击归船真倭首级一颗给银十五两自合如故击来船真倭首级一颗合无量増银十两比陆战首级尚少银五两巳足使水卒感恩懐利尽死击贼
　　【此言行罚当自上始行赏当以海中击来船为重】
　　又云击贼海中以竒功论虽有平倭事例但分别得来船去船欠明且水中首级一槩以十五两论赏不知打来船之难十倍于打去船也去船杀人刼财巳厌其毒杀一贼是止于一贼而已若杀却来贼一人是全了几个好人性命其功不可同日语也若得该部题覆打来船真倭首级虽不能同于陆地首级三十两亦可量增银五七两则人人争夺打来船者益众而贼之登岸者少矣
　　【此専言赏功当以海中击来船为重】
　　又云自来海中获功止击归贼不击来贼归则贼气已惰贼资又满人既乐击击之又易来则贼气方锐贼船又空人不乐击击之又难击贼之归如虎防人而人杀虎虎毙而人已残击贼之来如虎未防人而人杀虎人不伤而虎毙
　　【此叚发明击来贼与去贼难易不同】
　　夫出入波涛冒不测之险人情所甚不堪然臣尝思之地里有险夷而土著者无险人情有利害而利重者忘害若使各陞调官军必于沿海卫所自少生长身履目击虽或稍迁异地事无弗同也至其垂危冒险转战穷追若只同常廪止以常格论功其视内地轻重难易之间殊有不得其平者今须多处行粮丰其犒赏若总兵官能使贼船不得登岸而于海洋擒斩首级得叙异格各军人等比内地所获功次倍论如止获贼船亦以大小论级如此则人皆争夺而无不堪之情矣
　　【此言论功当以御海洋为重】
　　太常寺卿魏校云临阵不可生擒在野不可妄杀陷阵先登者为上功继而登者次之尚功首虏败亡之道也
　　【此条论赏功当重冲锋不当重首级】
　　兵部尚书胡世宁云闻各处兵战多因割取首级及争缚生擒检取妇女财物以致费力悮事乃将钦奉奏例并斟酌事情预定临阵赏罚条格惟临阵先登破敌者第一人赏银十两第二人第三人各赏银五两其先登被贼攅促而后兵进救得胜者亦赏银十两其擒杀诸贼首级俱依钦定赏格外若对敌毎杀从贼一人赏银二两败后擒杀从贼毎一人赏银一两皆以众见为定即时给赏不论首级若贼来盛独立不退者毎人赏银五钱全队不退者总甲赏银一两其胜贼回军检得贼马一疋者止赏银五钱军器全件一付赏银一钱若与同伙有功人争取首级仍还本人报功者毎级分与该赏银三钱冒认为已功者重打五十不赏对敌阵亡者先给埋葬银二两子孙陞世袭官一级不愿官者另赏银三十两若退阵逃囘被贼赶杀者不赏亦不收葬
　　【此论与前同义而详明过之】
　　又云夫以赏言首级论功非国初旧制也两军相敌当先格鬭者手眼瞬息不得差也何暇割首使其取首则再不能战而为敌所乗为后军所争夺死矣故首级非我大胜彼大败奔逺不能割而割之者多或非真也贪军奋死杀贼止望得赏衣食稍足耳岂望陞官也惟论首级陞官故杀贼者不能取首而得首者又为势要所夺又或因争首级自相蹂践而为敌所败此边人之大恨兵战之大患也以罚言则原奏边例交锋伤虏四五人即问充军杀虏十名口以上不报者止降一级轻重不伦隠瞒得利人何苦而实报哉又或两军对敌胜负相当杀伤相抵我军被杀者可验杀彼之人不能取首不得论功亦问前罪故今边将惟以退缩保守为事而墩堡任其攻尅乡民任其杀掳上下相瞒惟事欺隠而已甚者被杀之人舍死逃囘边堡以其先时失报恐被查究而遂杀之尤可痛也如防圣明更定赏罚之格惟严隠匿之罪其两军交锋而杀伤相抵不曽割取首级抚按明知回奏者不问其罪其有守备力所不及虽被杀掳二十人以下亦不问充军其若力可敌而不敌虽失四五人亦问充军至于兵力相当退缩败阵及拥众自卫縦贼深入而又不能击其惰归以取胜者但被杀掳数十人以上俱问失机其他军校小小失事不曾有误地方者轻则听领兵官量情责打重则送巡抚官即时问决不必一一奏勘以致累死边军至于战胜论功止凭巡抚兵备查审众证某人设防某人当先破阵某人杀死几人皆听巡抚官量情即时给赏银两但纪其功不必陞官其有三次设谋或当先破阵或一起连杀三五人之上勇力出众者方保陞官其若巡抚总兵失事混同隠匿或冒功赏其所私者却从巡按访实紏举必问重罪如此庶几赏罚当而人心思奋
　　【此条言赏罚之法与前论互相发明】
　　又云首级论功之弊有诈冒有攘夺甚至戮平民伤战士其弊有不可胜言者夫自古战败之余固有假遗财物于道以使敌人检拾而缓其追蹑者况当酣战之际格鬭不暇乗胜之余追奔不及而何暇于斩首哉故首级之得或多非奋勇当先真能杀敌之人矣而况奏报随从之人身未常便鞍马目未尝见军阵者哉是盖古今通患而莫之善处盖惟朝廷命将得人而其所任偏禆校领临阵之人自皆奉公而执法其所身经而目覩者某阵得某人之効谋而得胜某阵得某人之奋力而成功其方战也某人敌退某人其既胜也某人斩获几首又某人奋敌不过而被杀某人得功几多而阵亡回营之后复叅之于众见而报之于纪功之人由是权其难易以第其功赏不専尚于首级也至于凯旋之日则某人书办得用某人随从有劳详以上奏而量加甄録固亦可也若冒报立功之人则面试其谋勇斩敌之状而取证其临敌同事之人其伪立见矣丘公濬所言选任纪功之官更立赏功之式而欲死者一功当生者二功皆良法也
　　【此篇不但发明首级论功之弊至为详备而纪验功次之法确乎其不可易用兵者不可不知】
　　兵部尚书杨博题云沿海一带休戚相关若使自分秦越或不行拒堵或不相防应希免巳责贻人以祸均属误事交相坐罪合行福浙直督抚诸臣如前通政唐顺之所议若贼巳下船果有冲锋阻遏俾不得登岸四突者虽无首级照依题准事例陞赏
　　松江府同知罗拱辰云各兵懦怯者既不肯前而勇悍者冲锋多因砍取首级以致败事若一兵砍取首级则傍兵见必争之况得首级者欲全赏功银两未免先奔一兵相争则众兵皆乱一兵既走则众兵皆摇兵因此而惊溃贼乘此而进冲从来如此今须于将临阵时审其愿冲锋者各给与冲锋小朩牌使众兵皆知其为冲锋彼虽欲不前谁则容之冲锋者决不许砍取首级若有冲锋先兵挐首级来献者打一百棍仍不准给赏阵后助阵兵夫许令斩级如一阵斩获首级若干颗该给赏功银若干两内以七分给冲锋兵以二分给与助阵砍取首级之兵以一分验其在阵被伤者给之庶赏有差等不致争乱而人皆思奋矣
　　副使吴子孝云凡战鬭之时不须首级为功今因割首级往往误事如一阵海冦尽殪灭之总筭给赏不以首级为贵则破敌必矣
　　举人王文禄云冲锋者先众兵而杀防功之冣也今混于一例而不分惟论首级行赏毎战乱夺首级以致败徒费用兵之财不明赏之过也必以所练之兵抜取冲锋万取一千千取一百时加倍犒战胜不论首级而赏亦倍之盖冲锋不暇斩首斩首皆籍冲锋之人杀而斩之也
　　【此三论与前同义】
　　在京各衙门会议云凡水陆主客官军民快临阵擒斩有名真倭贼首一名颗者陞授三级不愿陞授者赏银一百五十两获真倭从一名颗并阵亡者陞授一级不愿者赏银二十两
　　【此言论功以首级多寡为序与王阳明胡静庵诸公之见相反恐未为定论也】
　　又云武将自守备把总以下文官自海防练兵同知以下所领军兵民勇五百名部下临阵擒斩真倭毎五名颗陞一级十名颗加一级一千名部下毎五名颗陞署一级十名颗陞实授一级各以则例逓陞至三级而止如获功之前或以后失事革职者准收赎若总兵副总兵之与巡抚叅将之与兵备水陆士卒俱属统领战守机宜俱听调度除在下有违节制者免究外其余功罪叅将以所属分论兵备随之总副合所属通论巡抚随之但今经理之初暂将临山总兵分理海防金山副总兵分理陆地则功罪亦当查照分别重轻俱听总督廵按酌量时势究覈情实明白具题
　　【此言赏罚之格当计职任】
　　又云凡有官员举监生员义民人等督领家丁赴军门随贼截杀得获功次及仗义输粟济军者俱聴军门及抚按官临时酌拟奏请从厚陞赏以为懐忠慕义者之劝至于耆民统领沙兵或属把总或属府县官管辖其所获功次仍照部下功论拟陞赏
　　【此言处报效赏格】
　　兵部尚书张时彻云今奏拟五等赏功之例
　　曰论首级【凡水陆主客官军民快临阵擒斩有名真倭贼首一名颗者陞三级不愿陞授者赏银一百五十两获真倭从贼一名颗并阵亡者陞一级不愿者赏银五十两获汉人脇从贼二名颗者陞授署一级不愿者赏银二十两】
　　曰论竒功【如在海洋遇贼有能要击冲沈船只或追逐登山使贼不得登岸如贼既登岸有能冲锋破阵奋其声势或追出境或逼下船使地方不致受祸或所部兵少而擒斩多者均以竒功论聴总督即时具题巡按作速勘报超格陞赏】
　　曰分信地【凡守备把总及海防民兵府州县佐各有信地如贼至不能拒守致贼突入者固当律以守备不设之罪若能奋勇鏖战或有首级功罪相当者亦许准赎若罪少功多者仍以功论如贼从别港路出境有能邀截擒斩打获船只所得货物尽行给付仍照例陞赏至于故纵出入本港専图邀取贼赃者聴督抚官叅究重治】
　　曰计职任【详见防题中】
　　曰处报効【详见防题中】
　　必如是而行之则有功不至于滥赏有罪不容于幸免而将士戮力用命矣
</div>
    <div class="pagination">
<a href="筹海图编_page28.html">上一页</a><span>...</span><a href="筹海图编_page24.html">24</a><a href="筹海图编_page25.html">25</a><a href="筹海图编_page26.html">26</a><a href="筹海图编_page27.html">27</a><a href="筹海图编_page28.html">28</a><span class="current-page">29</span><a href="筹海图编_page30.html">30</a><a href="筹海图编_page31.html">31</a><a href="筹海图编_page32.html">32</a><a href="筹海图编_page33.html">33</a><a href="筹海图编_page34.html">34</a><span>...</span><a href="筹海图编_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
