<!DOCTYPE html>
<html>
<head>
    <meta charset="UTF-8">
    <title>陕西通志 - 第 487 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 487 页/共 490 页</h1>
    <div class="content">　　冯荛给事亲仁坊有宅南靣山亭尤多养鹅鸭及杂禽之极多常遣一家人掌之时人谓之雀省【玉泉子】沈存中帅鄜延日以石烛烟作墨坚重而黒在松烟之上【东坡题防】
　　苏子由栾城集有岐下诗二十一韵寄咏子瞻称凤翔廨舍内有牡丹一丛四十余枝枝大如斗是东坡以斗酒易之者在莲池亭之北【凤翔县志】
　　醴泉老军营有蝎子塜人不动土无蝎如动土蝎出无数【醴泉县志】
　　栖霞观中有至元间商州同知孟文昌碑光莹如镜可鉴碑趺之龟白色玉光尝泚汗如珠上彻碑巅堦除古柏周二十尺身枝俱旋理如蛎如螺谋伐者立致竒灾所谓栖霞三异也【雒南县志】
　　宝鸡县有独角兽樵者见其卧林间或搏虎而食之食輙余其半山家每得残虎以饱又云南山有蟒嘘气成云人入其中輙僵【陈贞父宗杂录】
　　兴元府火飞烬落天庆观殿下古柏上柏中空尽焚臭闻逺近明日得如羊肋骨者数百枚盖大虵也帅杨掌武每出以视客云【闻见后录】
　　近嵗延州永宁关大河岸崩入地数十尺土下得竹笋一林凡百茎根干相连悉化为石适有中人过亦取数茎去云欲进呈延郡素无竹此入在数十尺土下不知其何代物无乃旷古以前地卑气湿而宜竹耶【梦溪笔谈】中部县雕窠窟去城十里雕鹯孕卵其间至今多出鸷鸟【延安府志】
　　华山陈抟有灵豆服一粒四十九日不饥筋力如故顔色若婴儿世罕得服之者【贵耳录】
　　太平兴国三年四月秦岭石洞自开遣吏冯文则秉烛观之入数丈得丹砂千二百粒兽形石六以献【雒南县志】凤州妓女手皆纤白州境内所生柳翠色可爱与他处不同又公库多美醖故世言凤州有三出谓手柳酒也【遯斋闲览】今金丝柳犹有之元丰中常取百株植禁中【陇蜀余闻】永乐有无核枣人不可得予在岐下亦得食一枚【苏东坡集】长安有宝货行有购得名玉鱼者亦名玉梁似今所佩鱼袋有玉者铜者文丞相五千市一玛瑙者府中莫知何用多云墓中得之薛俅比部庆成军观太宁宫醮见礼服劒室贯縚者形正相似【江隣几杂志】
　　长安新丰市酒富平石冻春防陵崔家酒冯翊含春酒凤州清白酒【酒小史】
　　陜西凤翔府槖泉华州莲花又氷堂上尊邠州静照堂又玉泉同州清洛又清心堂金州清虚堂【酒名记】
　　耀州陶匠创造一等平底深盌简古号小海瓯【觥记注】汉江金州上游中零水第十三商州武关西洛水第十五【煎茶水记】
　　终南山五老洞碑记墨菊其色如墨古用其汁以书字【澄懐录】
　　石瓮寺前有孔雀松下有赤茯苓入土千年则成琥珀【长安志】
　　陜西民家有千里驴腰有肾六【香祖笔记】
　　明正德十五年洋县椒溪获白鹿一项有铜牌上有镌刻皆漫防惟唐字可辨【陇蜀余闻】
　　石鼓在褒城县北四十五里龙江侧有石鼓形围一丈击之有声相对有石虾蟇髙六尺许其质生成俨如雕琢【贾志】
　　万厯丙辰蒲城简某家有牛左脇下忽生银剪一股其端有孔掣之则痛【陇蜀余闻】
　　嘉靖三十三年褒城龙潭坝民屋中有泉一夕梦曰吾明日当行须牢収鸡犬至午有赤蛇蜿蜒水靣逾时渐长云滃雷作则头角髯爪俱全奋怒而去山崩石裂而此家独存【汉中府志】
　　上洛山田不知畆但以百尺绳量之曰某家种若干索以为田数【天禄余识】
　　蒲城白果一树世传仙人所掷枝埀生果出身树肿成垒块破之得二三斗或至石余形差小味则不殊【羣芳谱】宝鸡县北二里蟠龙山有故相国少保党公崇雅别业公好莳花竹一日有樵人送牡丹一枝色如墨四边作金线界道云得之栈中令人踪迹之不复见矣【陇蜀余闻】万厯四十三年商州土门川地方李清沟有黒龙横沟而伏围径丈余鳞大如盌首尾埋两山中讹传肉能止痘土人争取以食小儿旋割旋生盛暑悬屋中不生防不变臭【商州志】
　　郿县河滩上有乱石随手碎之中有石鱼可长二三寸天然鳞鬛或双或只不等云藏衣笥中能辟蠧鱼【金台纪闻按石鱼出汧阳或郿县亦有之】
　　近渭地便于掘井渭城萧士尝竭赀穿水车井九小井二十余时关辅苦旱居人引以灌田收获倍常时【松轩遗闻】
　　陜西鲁子京勇力过人日以樵猎为生有搏虎法见虎则先伏于地俟其来即以药刀刺其喉虎应手而毙药刀九曲五尖取讙举山【在商州】刼律草捣汁淬其锋虎当之则毛腐裂五喉【食水风骨横五喉】九结无不穿破【已疟编】顺治五年兴平河得一物色青黒头角如鹿尾如马之秃者目下别有二窍深寸余夜能视物防从云麋也【兴平志】
　　陈其年检讨游纪云闲愁叠叠纷于太华之旈歴刼绵绵多似栎阳之韮盖古谚栎阳家家种韮也【临潼县志】葭州青龙岩居人姓名未详其叟以积善为事修青龙岩罗汉殿工成立化于殿中老妪煮粥馈食见叟状亦立化随一犬亦化土人将肉躯敷泥塑像至今犹存【葭州志】




　　陜西通志巻九十九
<史部,地理类,都会郡县之属,陕西通志>
　　钦定四库全书
　　陜西通志巻一百
　　拾遗三【权竒　滑稽　神异　鉴戒】
　　权奇
　　秦晋战于韩原秦获晋侯以归穆姬闻晋侯将至以太子防与女简璧登台而履薪焉使以免服衰绖逆且告曰若晋君朝以入则婢子夕以死夕以入则朝以死唯君裁之乃舍诸灵台【左传】
　　楚攻魏张仪曰不如与魏以劲之魏战胜复聴于秦必入西河之外不胜魏不能守王必取之王用仪言魏兵罢敝恐畏秦果献西河之外【战国策】
　　列士传曰秦昭王防魏王魏王不行使朱亥奉璧一双秦王大怒置朱亥虎圈中亥瞠目视虎目眦皆裂血出溅虎虎不敢动【水经注】
　　戎使由余观秦缪公退问内史廖曰孤闻邻国有圣人敌国之忧也今由余贤奈何廖曰戎王处僻匿未闻中国之声君试女乐以夺其志为由余请以疎其间留而莫遣以失其期戎王怪之必疑由余君臣有间乃可虏也缪公曰善令廖以女乐二八遗戎王戎王受而悦之由余数谏不聴遂降秦【史记秦本纪】
　　闗中长安樊仲子槐里赵王孙长陵髙公子西河郭公仲虽为侠而逡逊有退让君子之风【史记游侠传】
　　季布者楚人也弟季心气葢闗中长事袁丝弟畜灌夫籍福之属尝为中司马中尉郅都不敢不加礼少年多时时窃籍其名以行当是时季心以勇布以诺着闻闗中【史记本传】
　　母盐氏闗中人吴楚兵起长安中列侯封君行从军旅赍贷子钱家子钱家以为闗东成败未决莫肯与唯母盐氏出捐千金贷其息什之三月吴楚平一嵗之中则母盐氏息十倍用此富闗中【史记货殖传】
　　段纪明久为边将威震西土其后贾诩察孝防为郎以疾病去官西还至汧道遇叛氐同行数十人皆为所执翊曰我段公外孙也汝别埋我我家必厚赎之诩实非段甥假以愳氐氐果不敢害与盟而送之其余悉死【册府元龟】
　　太祖征刘备先遣逵至斜谷观形势道逢水衡载囚人数十车逵以军事急辄竟重者一人皆放其余太祖善之【三国志贾逵传】
　　杨忠华隂人小名奴奴召居帐下尝从太祖狩于龙门忠独当一猛兽左挟其腰右拔其舌太祖壮之北台谓猛兽为揜于因以字之【周书杨忠传】
　　唐柴绍之弟某有材力轻趫迅捷踊身而上挺然若飞十余歩乃止太宗令取赵公长孙无忌鞍鞯仍先报无忌令其守备其夜见一物如鸟飞入宅内割双而去追之不及又遣取丹阳公主镂金函枕飞入内室以手撚公主面上举头即以他枕易之而去至晓始觉尝着吉莫靴走上砖城且至女墙手无攀引又以足蹈佛殿柱至檐头捻椽覆上越百尺楼阁了无障碍太宗奇之曰此人不可处京邑出为外官时人号为壁龙【天中记】李靖为岐州刺史人或告其谋反髙祖命御史按之谓曰靖反且实便可处分御史知其诬同行数驿佯失告状惊惧鞭挞行典乃祈求于告事者曰李靖反状分明亲奉进防今失告状幸救某命更请状告事者乃疏状于御史验与本状不同即日还以闻髙祖大惊御史具奏请不坐【鸿书】
　　马周初入京至霸上逆旅数公饮酒不顾周周市斗酒濯足众异之【眉公秘笈】
　　中书舎人郭正一破平壤得一髙丽婢名玉素极殊艳令専知财物库正一夜须浆水粥玉素乃毒之而进正一急曰此婢药我索土浆甘草服之良久乃解覔婢不得并失金银器物十余事录奏勅令长安万年捉不良脊烂求贼鼎沸三日不获不良主帅魏昶有策略取舍人家奴选年少端正者三人布衫笼头至街缚卫士四人问十日内已来何人覔舍人家卫士云有投化髙丽留书遣付舍人捉马奴书见在检云金城坊中有一空宅更无语不良往金城坊空宅并搜之至一宅封鎻甚密打鎻破开之婢及髙丽并在其中拷问乃是投化髙丽共捉马奴藏之奉敕斩于东市【朝野佥载】
　　上藩邸时戱游城南有书生延上过其家家贫止一驴书生杀驴备馔与语磊落不凡问其姓名乃王琚也自是上每游韦杜必过琚家谘议及韦氏专制密言于琚曰乱则杀之又何疑也上遂纳琚谋戡定祸难累拜中书侍郎实预配享【开天传信记】
　　李相夷简未登第时为郑县丞泾军之乱有使走驴东去甚急夷简入白刺史曰闻京城有故此使必非朝命请执问之果朱泚使于朱滔者【国史补】
　　李汧公镇凤翔属邑民因耨田得马蹄金一瓮送于县署宰邑者虑公藏主守不严置于私室信宿重开视之皆为土块以状闻府遣吏按其事宰邑者莫能自白遂以易金伏罪时袁相公滋在幕中疑此事汧公曰非判官莫探情伪袁相曰诺因俾移狱府中按问乃令阅瓮间得三十五块诘其初获者即本质在焉遂于列肆索金镕泻与块形等既成秤其半已三百斤矣询其负担人力二农工舁至县境计其负金大数非二人以竹担可举明其即路金已化土矣于是羣情大豁宰遂获雪【剧谈録】
　　开元中吴郡士人入京应明经至京闲步曲坊逢二少年揖士人而过色甚恭后数日又逢二人揖之请行士人强随之至其处舍宇极整升堂列筵甚盛及午见一女子乘车至容色甚佳二人罗拜女亦不答揖客入宴酒数巡女子捧杯问士人曰闻君有妙技肯赐观乎士人逊谢曰某但能着靴于壁上数步女曰请试之士起行于壁上不数步而下女乃顾坐中诸少年各令呈技有行于壁上者有手缘椽行者少顷女子起辞士人出惊惶不安又数日途中复见二人曰欲假骏骑可乎士人许之至明日闻宫苑中失物掩捕其贼惟收得马验问马主遂收士人入内勘问驱入小门吏自后推之倒落深坑仰望屋顶惟见一孔深夜悲惋之极忽见一物如鸟飞下觉至身乃人也以手抚士曰毋惊某在无虑也聴其声则向女子也用绢重缚士人胸膊讫以绢头系女身耸然飞出宫城去门数十里乃下【剑侠传】
　　韩翃少负才名天寳末举进士居长安隣有李将军妓栁氏李每至必邀韩同饮一日酒酣谓韩曰秀才当今名士柳氏当今名色以名色配名士不亦可乎韩恳辞李卒投之韩来嵗成名淄青节度侯希逸奏为从事以世方扰不敢以柳自随置于都下期至而迓之连三嵗不果迓后翊随侯希逸入朝寻访不得已为畨将沙咤利所刧翊怅然不能割一日淄青大校置酒邀韩座人曰韩员外风流谈笑未尝不适今日何惨然耶韩具话之有虞侯将许俊年少被酒起曰俊尝以义烈自许愿得贠外手笔数字当立致之韩与之俊乃急装乘一马牵一马而驰迳趋沙咤利之第会咤利出即以白曰将军坠马且不救遣取柳夫人柳惊出即以韩札示之挟上马絶驰而去座未罢以柳氏授韩曰幸不辱命时咤利初立功代宗方优借大惧祸作阖坐同见希逸白其故希逸扼腕奋髯曰此我往日所为事俊乃能尔乎立修表上闻深罪沙咤利代宗御批曰沙咤利宜赐绢二千疋柳氏却归韩翊【外史章台柳传】
　　唐彭先觉叔祖博通膂力絶伦尝于长安与狂士魏哲宋令文冯师本角力博通坚卧命三人夺其枕三人力极牀脚尽折而枕不动尝与家君同饮会暝独持两牀降阶就月于庭酒俎之略无倾泻【御史台记】
　　徳宗初登勤政楼外无知者望见一人衣緑乘驴至楼下仰视久之俛而东去上立遣宣示京尹命以物色求之尹召万年捕贼官李锜使促求访李尉伫立思之曰必得出召干事于春明门外数里内应有诸司旧职事伎艺人悉搜罗之而緑衣者果在其中诘之对曰某天宝教坊乐工也上皇时数登此每来鸱必集楼上号随驾老鸱某自罢居城外更不复见今羣鸱盛集又觉景光宛如昔时心知圣人在上悲喜且欲泣下以此奏闻勅尽收此辈李尉亦为京尹擢用后至郡守【因话录】郭晞在邠州纵士卒为暴节度使白孝徳患之泾州刺史段秀实自请补都虞孝徳从之既署一月晞军士十七人入市取酒以刃刺酒翁坏酿器秀实列卒取十七人首注槊上植市门晞一营大噪尽甲孝徳震恐召秀实曰奈何曰无伤也请往解之孝徳使数十人从行秀实尽辞去选老躄者一人持马至晞门下甲者出秀实笑且入曰杀一老卒何甲也吾戴吾头来矣晞出秀实让之曰副元帅勲塞天地当念终始今常侍恣卒为暴行且致乱乱则罪及副元帅郭氏功名存者几何言未毕晞再拜叱左右解甲散还伍【柳宗元段太尉逸事状】
　　有江节者其母避疟于村西禄田寺金刚下因假寐感而生节节有神力入长安行到东渭桥桥边有石狮子重千斤节指而告人曰吾能提此而掷之人不信节遂提狮子投之丈余众骇异遂赂请节又提而致之故地寻荐入禁军补神防军将尝对御俯身负一石碾置二丈方木于碾上上又置一床上坐龟兹乐人一部奏曲终下无压重之色徳宗甚宠惜之【歙州圗经】
　　贞元中有韦自东尝游太白山栖止段将军庄段素知其壮勇一日眺望山谷段将军曰昔二僧居山顶闻樵者说僧为怪物所食又闻人说有二夜义亦无人敢窥自东怒曰今夕必挈夜义首至门下遂仗剑奋衣扪萝蹑石至精舍见佛堂内细草茸茸似有巨物偃寝四壁多挂野彘熊或庖炙之余自东度夜义未至遂拔栢树径如碗为杖扃其戸以石佛拒之夜未分夜义挈鹿而至怒其扃鐍大呌以首触门折石佛而踣于地自东以栢树挝其脑死而拽之入室又阖其扉顷之复有夜义继至亦哮吼触扉复踣于戸阈又挝之亦死遂掩关烹鹿而食及明断二夜义首示段段大骇曰真周处之俦矣【太平广记】
　　唐韦行规少游京西暮止店中既而欲兼程归第老人曰勿夜行此地多盗韦云某留心弧矢无虞也因行数里天晚有人尾之韦叱不应连发矢中之不退矢尽韦惧防马行有顷风雷骤至韦下马负大树见空中雷电相逐渐偪树杪韦乃投弧拜乞命风雷渐息韦顾树枝叶剪击尽矣行李胥失遂返前店老人笑曰客勿恃弓矢须知剑术引韦入后院指行李曰聊相试耳又出桶板一片昨夜之箭悉中其上韦请学其术不许【剑侠传】义成监军薛盈珍欲夺节度使姚南仲军政乃遣小吏程务盈乘驿诬奏南仲罪牙将曹文洽亦奏事长安知之晨夜兼行追及务盈于长乐驿【按长乐驿唐时在富平境】与之同宿中夜杀之沈盈珍表于厠中自作表雪南仲之寃且首专杀之罪亦作状白南仲遂自杀明旦门不启驿吏排之入得表状于文洽尸旁上闻而异之徴盈珍入朝【通鉴】
　　唐大厯中有崔生者其父为显僚与盖天之勲臣一品者熟生时为千牛父使往省一品疾生少年容貌如玉一品忻然命坐与语时三妓居前以金瓯贮绯桃擘之沃以甘酪而进一品命衣红绡妓者擎一瓯与生食辞去一品命红绡送出院时生囘顾妓立三指又反掌者三然后指胷前小镜子云记取生归恍然凝思日不暇食时家有昆仑奴磨勒顾谓曰郎君心中有恨何不报老奴生具告之又白其隠语磨勒曰立三指者宅中十院歌姬此第三院耳反掌三者数十五胸前小镜子十五夜月圎如镜令郎来耳磨勒笑曰后夜乃十五夜请深青绢两疋为郎君制束身之衣一品宅有猛犬当为郎君挝杀之洎十五夜三更与生衣青衣遂负而逾十重垣至第三院绣戸不扃金釭微明惟闻妓长叹而坐生搴帘而入姬跃下榻执手曰郎君有何神术而能至此生具告磨勒之谋姬召入以金瓯酌酒而饮之徐白生曰贤爪牙既有神术何妨为脱狴牢所愿既伸虽死不悔磨勒曰此亦小事耳遂负生与姬飞出峻垣十余重守御者及旦方觉一品大骇曰此必侠士挈之无更声闻姬隠崔生家二载花时驾小车游曲江为一品家人志认白之一品召崔生诘其事惧不敢隠遂言奴磨勒一品曰他事不问某须为天下人除害命甲士五十人严持兵仗使擒磨勒磨勒持匕首飞出髙垣瞥若翅翎疾同鹰隼攒矢如雨莫能中之顷刻不知所向后十余年有人见磨勒卖药于洛阳市容顔如旧【昆仑奴传】黎干为京兆尹时曲江祷雨独有老人不避黎怒杖背二十如击鞔革黎疑非常人命老坊卒寻至兰陵里入小门大言曰我今日困辱甚可具汤也坊卒反白黎黎因敝衣至其处曰向迷丈人物色罪当十死老人惊起曰谁引君来此即具酒设席语及养生术言约理辩因曰老夫有一技请为尹设遂入良久紫衣朱鬕拥剑长短七口舞于庭中迭跃挥霍搀光电激有短剑二尺余时时及黎之袵食顷掷剑植地揖黎而入黎归临镜方觉须刜落十余翌日复往室已空矣【酉阳杂俎】
　　张松夀为长安令时昆明池侧有刧杀奉勅十日内须获贼夀至行刧处寻踪绪见一老婆于树下卖食以从骑防入县供以酒食经三日还以马送旧坐处令一腹心人看有人共婆语即捉来须防一人来问明府若何为推遂即被布衫笼头送县一问具承賍并获时人以为神明【朝野佥载】
　　兴元兵乱杀李绛以尚书右丞温造为山南西道节度使造至褒城遇兴元都将卫志忠征蛮归造密与之谋诛乱者以兵八百人为牙队五百人为前军入府分守诸门造视事享将士于牙门造曰吾欲问新军去留之意宜悉使来前既劳问命坐行酒志忠宻以牙兵围之既合唱杀新军八百余人皆死其手杀绛者斩百段【通鉴】唐王仙客尚书刘震之甥少孤随母归外氏与震之女无双幼相狎爱刘氏疾且死召震以仙客为托无令无双归他姓仙客防防归葬襄邓服阕抵京值泾原兵反惊走归襄阳三年后知尅复京师乃入京访舅氏消息遇旧使苍头塞鸿乃闻尚书受伪官与夫人皆处极刑无双已入掖庭惟所使婢采苹在金吾将军王遂中宅乃厚价赎之税屋与鸿苹居寻为富平县尹知长乐驿累月忽报中使押领内家三十人徃园陵备洒扫氊车十乗下驿中讫仙客恐无双在焉因令塞鸿为驿卒烹茗于帘外夜深忽闻帘下语曰塞鸿汝争知我在此耶鸿曰郎君见知此驿疑娘子在此令鸿问讯无双曰明日我去后汝于东北舍阁子中紫褥下取书送郎君其书后云常见敕使说富平古押衙人间有心人今能求之否仙客寻访古押衙见于村野凡所愿必力致之一年未开口古生忽曰察郎君意将有求于老夫老夫乃一片有心人也仙客泣拜以实告古生仰天以手指脑数四曰此事大不易然与郎君试求不可旦夕便望半嵗无消息一日谓仙客曰宅中有人识无双否仙客以采苹对古生端相喜曰暂借三五日后累日忽传有髙品过处置园陵宫人仙客心甚异之是夕更深闻扣门甚急及开门乃古生领一篼子入谓仙客曰此无双也今死矣后日当活仙客抱入阁子中独守之至明遍体有暖气至夜方愈古生曰比闻茅山道士有药术服之立死三日却活某使人求一丸采苹假作中使以无双逆党赐此药令自尽至陵下托以亲故百缣赎其尸道路邮传皆厚赂必免漏泄处置讫老夫为郎君自刎门外有担子十人马五匹绢二百疋五更挈无双便发变姓名浪迹以避祸言讫举刃仙客救之头已落矣并尸盖覆讫潜奔蜀下峡终老襄邓间【唐薛调撰】
　　宪宗元和八年上以用兵事委武元衡李师道所养客请密往刺之元衡入朝出所居靖安坊东门有贼自暗中突出射杀之取其颅骨而去又入通化坊击裴度伤其首坠沟中度氊帽厚得不死傔人王义自后抱贼大呼贼断义臂而去京城大骇贼遗纸于金吾及府县曰毋急捕我我先杀汝诏中外所在搜捕神策将军王士则等告王承宗使张宴等杀元衡李师道客竟潜匿亡去【通鉴】
　　京国豪士潘将军在光徳坊有玉念珠贮以绣囊玉合一日啓囊亡珠主藏者密话于王超超他日过胜业里北街有女子年十七八衣裳褴褛着木履道侧值少年蹴踘接送髙数丈超异之因结为甥舅见其累日不爨设殽则水陆异珍吴中初进洞庭橘恩赐宰臣女以二枚赠超超甚疑尝从容谓曰潘将军失念珠知否微笑曰从何知超曰若可得当厚酬女子曰舅诘旦于慈恩寺塔院相候超往女子已至谓超曰少顷仰观塔上当有所见语讫而走疾若飞鸟忽举手示超歘然携念珠下曰便可将还超送诣潘备金帛为赠明日访之已空室矣【剧谈録】
　　唐文宗尝寳白玉枕乃徳宗朝于阗国所贡也置寝殿中一旦忽失所在上惊骇移时下诏都城索贼有龙武蕃将王敬常蓄少仆神彩俊利一日敬于威逺军会宴有侍姬善鼓胡琴四座酒醉因请度曲辞以乐器非妙须常御者弹之时中漏已传求之不及顷之小仆以绣囊将琵琶而至敬惊异时失枕搜捕严急宴罢敬问曰汝殆侠士耶小仆曰非有此但能行耳因言偷枕者田膨郎也勇力过人且善超越茍非折其足虽千兵万骑亦将奔走自兹再宿于望仙门伺便擒之是时涉旬无雨尘埃颇甚跬步间人不相见膨郎与少年数軰连臂将入军门小仆执毬杖击折其左足仰而言曰我偷枕来不怕他人惟惧子耳既此相值岂复多言于是上得贼甚喜引膨郎临轩诘问具陈常在宫内往来遂令凡内外囚系悉原赦之【剑侠传】
　　京兆尹薛元赏常诣李石第闻石方坐防事与一人争辩甚喧使觇之云有神策军将诉事元赏趋入责石曰相公纲纪四方近不能制一军将何以镇服四夷即趋出上马命左右擒军将俟于下马桥至则已解衣跪之矣其党诉于仇士良士良遣宦者召之元赏曰属有公事遂杖杀之乃白服见士良士良知军将已死无可如何乃呼酒与元赏欢饮而罢【通鉴】
　　咸通中张季勇而多力尝雨中经胜业坊有村人驱驴负薪适当其道季怒捉驴四足掷过水渠数步观者惊骇后泊商山逆旅有老妪愁愤吁叹季问之曰有新妇悖徳制之不可季笑曰当为主人除之日暮妇人负薪归季召而谓曰我在长安即闻汝倚气力不承事阿家妇曰只如某年此事岂是新妇不是每言一事辄引手于季所坐盘石上以中指画之随手作痕深可数寸季汗落神骇【剧谈録】
　　陈子昂初入京不为人知有卖胡琴者以千缗市之众惊问曰余善此乐皆曰可得闻乎曰明日可集宣阳里如期偕往则酒肴毕具置胡琴于前食毕捧琴语曰蜀人陈子昂有文百轴驰走京毂不为人知此乐贱工之役岂宜留心举而碎之以其文轴遍赠会者一日之内声华溢京都【酉阳杂俎】
　　张乖崖布衣时客长安旅次闻邻家夜聚哭甚悲讯之其家无他故乖崖力叩之主人遂以实告曰某在官不慎尝私用官钱为家仆所持欲娶长女拒之则畏祸从之则女子失身所以举家悲泣乖崖明日至门首其仆出即曰我白汝主人假汝至一亲家仆迟迟强之而去出城使导马前至崕间即疏其罪仆仓皇间以刃挥坠崕中归告其邻曰盛仆已不复来矣速归汝乡后当谨于事也【闻见后録】
　　宋元符年间众人宿岐山县客邸明日一人亡其首无血官捕杀者逾年竟不得或云侠客气剑中人无血【闻见后録】
　　邓弼字伯翊秦人也以力雄人邻牛方鬬不可劈拳其脊折仆地市门石鼓十人舁弗能举两手持之行一日独饮娼楼萧冯两书生过其下急牵入共饮弼自据中筵酒酣解衣箕踞拔刀置案上两生素闻其酒狂欲起走弼止之曰弼亦粗知书四库书从君问即不能答当血是刃两生遽摘七经数十义问之弼歴举传防复询歴代史上下三千年纚纚如贯珠两生相顾惨沮不敢再有问弼索酒披髪跳叫曰吾今日压倒老生矣泰定间徳王执法西御史台弼造书请谒阍卒不为通弼曰若不闻闗中有邓伯翊耶连击踣数人声闻于王令隶人捽入弼盛气曰公奈何不礼壮士王曰尔自号壮士解持矛鼓噪前登坚城乎曰能百万军中可刺大将乎曰能王顾左右曰姑试之问所须曰銕铠良马各一雌雄剑二王即命给予阴戒善槊者五十人驰马出东门外然后遣弼往王自瞻观弼至众槊并进弼虎吼而奔人马辟易五十步已而烟尘障天但见双剑飞舞云雾中连斫马首堕地血涔涔滴王抚髀叹曰诚壮士诚壮士命酌酒劳弼弼立饮不拜由是声振一时【宋濂邓弼传】榆林堡之败总旗江通所领十人通乗良马善走余九人马不能及通曰余走则脱余皆不免人手吾不忍也乃下马背相倚而立命九人曰不可不死中求生时天暑十弓惟二弓可射通视其来攻处则射之内六人中贼矢通曰伤者母坐坐则贼乘隙而攻吾俱死矣伤者立如令贼不敢逼皆得免归【医闾漫记】
　　近有二贾路迷误入终南山猿啼虎啸意其必死望烟炊而进得草庐有老妪讶之曰尔何来吾儿勇且武遇之则死宜速去二贾求哀老妪不得已而止之俄有一勇士以铁杖担一虎一鹿而归妪语之二贾为通姓氏具告以失路艰辛之状勇士怜之遂出酒肉为饷了无害意明旦二贾告行勇士送之半途而返且曰勿语吾姓名恐见知也【莘野纂闻】
　　秦中王某为商结队偕发忽剪径贼至王叱驭前进寇近皆僵立不动若胶其胫王行逺寇乃得转动逸去盖以秘术制之也【旷园杂志】
　　明泾阳郭光纬兄光经早卒遗一子光纬抚之值嵗荒度势不能俱存乃自舍其次子携侄并长子就食他方以全两门宗祀郢上刘元勲记其事至比之邓伯道云【泾阳县志】
　　滑稽
　　范睢至秦秦王见之离宫睢佯为不知永巷而入其中王来宦者怒逐之曰王至睢谬曰秦安得王独有太后穰侯耳王微闻其言乃屏左右跪而请教睢因説曰臣居山东时闻齐之有田文不闻其有王也闻秦之有太后穰侯华阳髙陵泾阳不闻其有王也夫擅国之谓王能利害之谓王制杀生之威之谓王今太后擅行不顾穰侯出使不报华阳泾阳等击断无讳髙陵进退不请四贵备而国不危者未之有也为此四贵者下乃所谓无王也臣闻善治国者乃内固其威而外重其权穰侯使者操王之重决制于诸侯剖符于天下政适伐国莫敢不听战胜攻取则利归于陶国弊御于诸侯战败则结怨于百姓而祸归于社稷诗曰木实繁者披其枝披其枝者伤其心大其都者危其国尊其臣者卑其主今自有秩以上至诸大吏下及王左右无非相国之人者见王独立于朝臣窃为王恐万世之后有秦国者非王子孙也昭王闻之大惧【史记列传】
　　优旃者秦倡朱儒也善爲笑言然合于大道始皇议欲大苑囿东至函谷闗西至雍陈仓优旃曰善多纵禽兽于其中寇从东方来令麋鹿触之足矣始皇以故辄止二世欲漆其城优旃曰善主上虽无言臣固将请之漆城虽百姓愁费然佳哉漆城荡荡寇来不可上即欲就之易为漆耳顾难为荫室于是二世笑之以其故止【史记滑稽传】
　　齐助楚攻秦惠王患之张仪南见楚王曰大王茍能闭关絶齐臣请使秦王献商于之地方六百里楚王大恱使人絶齐张仪知楚絶齐也乃见使者曰从某至某广从六里使者曰臣闻六百里不闻六里仪曰仪固小人安得六百里【战国策】
　　武帝时有杀上林鹿者下有司收杀之东方朔时在旁曰是固当死者三使陛下以鹿杀人一当死天下闻陛下重鹿贱人二当死匈奴有急须鹿触之三当死帝黙然赦之【曼倩传】
　　汉武帝时上林献枣上以杖击未央殿槛呼朔曰叱叱先生来来先生知此防里何物朔曰上林献枣四十九枚上曰何以知之朔曰呼朔者上也以杖击槛两木林也朔来来者枣也叱叱者四十九也上大笑赐帛十疋【齐民要术】
　　汉武游上林见一好树问东方朔朔曰名善哉帝阴使人浴其树后数嵗复问朔朔曰名为瞿所帝曰朔欺人矣名与前不同何也朔曰夫大为马小为驹长为鸡小为雏大为牛小为犊人生为儿长为老且昔为善哉长为瞿所长少死生万物败成岂有定哉帝乃大笑【小说】王吉居长安其东家有枣树埀吉庭中吉妇取啖吉吉知而去妇东家闻欲伐其树邻里止之因请吉还妇为之语云东家枣熟王吉妇去东家枣完妇去复还【汉书王吉传】
　　王莽簒位后复上符命者莽尽诛时雄校书天禄阁使者欲收雄雄恐乃从阁自投几死京师为之语曰惟寂寞自投阁爰清静作符命【汉书雄传】
　　李广屏居蓝田山中射猎尝夜还至亭霸陵尉醉呵止广曰故李将军尉曰今将军尚不得夜行何故也【汉书李广传】
　　更始在长安所授官爵或膳夫庖人长安为之语曰灶下养中郎将烂羊胃骑都尉烂羊头闗内侯【东观汉记】丁邯京兆阳陵人也为汉中太守妻弟为公孙述将邯收妻系南郑狱免冠徒跣自陈诏曰汉中太守妻乃系南郑狱谁得搔其背垢者悬牛头卖马脯盗跖行孔子语以邯服罪【决録注】
　　周天官选人沈子荣诵判二百道试日不下笔人问之荣曰今日诵判无一相当有一道迹同人名又别至来年选判水硙又不下笔人问之曰我诵水磴乃是蓝田今问富平如何下笔闻者莫不抚掌【朝野佥载】
　　秦王俊为尚书俊妃崔氏生男隋主喜颁赐羣臣直秘书内省李文博素贫人往贺之文博曰赏罚之设功过所存今王妃生男于羣臣何事乃妄赏也【通鉴】
　　杨素闗中人侯白山东人关中谓水为霸山东言擎将去为搩【音其列反】刀去素尝戏白曰山东固多仁义借一而得两曰若为得两答曰有人从其借弓者乃曰搩刀去岂非借一而得两白应声曰闗中人亦甚聪明问一而知二素曰何以得知白曰有人问北来多雨渭水涨否答曰霸长岂非问一知二素于是服其辩捷【启顔録】释元康入京见一法师盛集徒众讲经讥康无生徒康为之解曰甘桃不结实苦李压低枝太宗闻之诏入安国寺讲【全唐诗话】
　　贞观中尹伊尝为坊州司戸尚药局牒省索杜若省符下坊州供送伊判之曰坊州本无杜若天下共知省符忽有此科应由谢脁诗误华省曹郎如此判岂不畏二十八宿向下笑人【大唐新语】
　　文徳皇后既葬太宗于苑中作层观以望昭陵尝引魏徴同登使视之徴熟视之曰臣昏眊不能见上指视之徴曰臣以为陛下望献陵若昭陵则臣固见之【唐书魏征传】化度寺贞观中有僧裴元智戒行修谨宛是修行人使之守藏盗去黄金极多寝房壁上有诗曰将肉遣狼守置骨向狗投自非阿罗汉谁能免得偷【灵异小録】
　　永徽元年上出猎遇雨问谏议大夫谷那律曰油衣若为则不漏对曰以瓦为之必不漏上恱【纲鉴补】
　　唐长孙元同幼有机辩永徽中在京会宴众因曰醴泉去京不逺百姓遂行蛊毒须逺配流一人乃曰若令配流处还有百姓此人复行蛊毒元同即云若令元同安置必令得所诸人问之答曰但行虫毒人并送与莫离支作食手众皆欢笑【啓顔録】
　　髙宗时阎立本善画为右相姜恪以边将立功为左相时人语云左相宣威沙漠右相驰誉丹青【全唐诗话】
　　雏骆驼长安人其子昉与萧佺驸马游时人语曰萧佺驸马子雏昉骆驼儿非闗道徳合只为钱相知【全唐诗话】唐内谒者监仇士良请以开府荫其子千牛给事中李敏中判云开府阶诚宜荫子谒者监何由有儿士良慙恚【纲鉴补】
　　陆余庆转洛川长史善论事而谬于判决人嘲云说事则喙长三寸判事则手重五斤【全唐诗话】
　　窦怀贞为京兆尹神龙之际京尉由墨勑入台者不可胜数或谓怀贞曰县官相次入县事多办否怀贞对曰倍办于往时问其故曰好者总在侥幸者去故也闻者皆大噱【大唐新语】
　　宗为太子王琚至长安见之至庭中故徐行宦者曰殿下在帘内琚曰何谓殿下今独有太平公主耳上遽召见与语【通鉴】
　　宗尝登苑北楼望渭水见一醉人临水卧问左右是何人左右不知将遣使问之黄幡绰曰臣知之此是年满令吏上曰尔何以知对曰更一转入流上大笑【松窗杂録】宋璟为相朝集使往往赍货入京师将还多迁官璟奏一切勒还璟又疾负罪而妄诉不已者悉付御史台治之人多怨之会天旱优人作魃状戯于上前问魃何为出对曰负冤者三百余人相公悉以系狱故不得不出耳上心以为然罢璟【世史编】
　　唐天寳初宗游华清宫刘朝霞献驾幸温泉赋词调倜傥杂以俳谐其赋首云若夫天寳二年十月后兮腊月前办有司之供具命驾幸于温泉青一队兮黄一队熊蹋胸兮豹拏背珠一团兮绣一团玉镂珂兮金镂鞍其后述圣徳云遮莫你古来千帝岂如我今代三郎其自叙云今日是千年一遇叩头莫五角六张上览而奇之将加殊赏命朝霞改去五角六张字奏云臣草此赋若有神助自谓文不加防笔不停缀不愿改之上闻顾左右曰真穷薄人也遂授春宫卫佐而止焉【开天传信记】裴休防察宣城未离京值曲江池荷花盛发同省阁名士游赏自慈恩寺各屏左右随以小仆歩至紫云楼见数人坐于水滨裴与朝士憩其旁中有黄衣半酣轩昂自若指诸人笑语轻脱裴意稍不平揖而问之吾贤所任何官率尔对曰喏郎不敢新授宣州广徳令及问裴曰押衙所任何职裴效之曰喏郎不敢新授宣州观察使于是狼狈而去同坐亦皆奔散朝士抚掌大笑不数日布至京华后于铨司访之曰有广徳令请换罗江矣宣皇在邸闻是说与诸王每为戯谈【松窻杂録】
　　魏奉古初任为雍州尉九日公宴有客草序五百言奉古曰此旧文也授笔倒书之徐笑曰适览记之耳【尚友録】京城流俗僧道常争二教优劣总章中兴善寺为火所焚东明观道士李荣咏诗曰道善何曽善言兴且不兴如来烧赤尽惟有一羣僧【全唐诗话】
　　元次山自叙游长安中与丐者友或以友丐为太下者然世有丐顔色于人丐名位于人者不此之羞而羞与丐者伍耶【清暑笔谈】
　　元和中长安有沙门善病人文章尤能捉语意相合处张籍颇恚之冥捜得句曰长因送人处忆得别家时径往夸乃曰此应不合前辈意也僧笑曰此有人道了也籍曰向有何人僧冷吟曰见他桃李发思忆后园春籍因抚掌大笑【摭言】
</div>
    <div class="pagination">
<a href="陕西通志_page486.html">上一页</a><span>...</span><a href="陕西通志_page482.html">482</a><a href="陕西通志_page483.html">483</a><a href="陕西通志_page484.html">484</a><a href="陕西通志_page485.html">485</a><a href="陕西通志_page486.html">486</a><span class="current-page">487</span><a href="陕西通志_page488.html">488</a><a href="陕西通志_page489.html">489</a><a href="陕西通志_page490.html">490</a><a href="陕西通志_page488.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
