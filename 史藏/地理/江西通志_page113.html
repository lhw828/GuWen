<!DOCTYPE html>
<html>
<head>
    <meta charset="UTF-8">
    <title>江西通志 - 第 113 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 113 页/共 394 页</h1>
    <div class="content">　　龙王阁明一统志在府城南五十里蟠龙山上蟠龙寺前平挹云峰葢胜境也王云诗经夏地无暑未寒泉有冰
　　郑谷读书处府志在仰山下距袁州府城南八十里借翠轩府志在府治南五代刘仁赡建旁多竹树因名钟传宅府志宅在州西北化成岩侧唐僖宗所赐第有南北二池今遗址与池尚存又有别业在万载县北十五里今为民田前有石笋人称为钟令公石按唐书志武德八年以高安属洪州南唐书保大中又分洪州高安县置筠州割万载清江上高属焉钟传时镇洪州故府城有宅而高安宜春万载各县赐第别业往往散见诸志中者以此
　　峡山寨林志在分宜县南其地山峻水险高崖峭壁旧传李克用曾驻兵于此遗址尚存
　　按五代史李克用以追黄巢过汴州休军封禅寺几为朱全忠所害缒尉氏门而出自后且不再至河南焉得有屯兵分宜县峡山之事耶
　　澄源阁名胜志在府治后圃宋干德初州守吕延真建其右有深樾亭沈昭逺为序并诗
　　疏泉亭明一统志在府城内宋天禧问袁延庆倅是州民罹火灾庆疏李渠以备火民甚便之因建亭于上庆自为记并赋诗刻于石壁
　　无讼堂明一统志在府治内宋州守阮阅建有序并诗云欲为袁人雪谤声因将无讼榜堂名
　　清心堂明一统志在府治内宋守沈昭远立赵资道诗燕坐都忘尘虑萦小桥横絶跨幽亭涟漪池面银开鉴涤荡庭心玉展屏
　　吏堂林志在府治内宋守赵资道建
　　乐游堂祖龙学东湖记东湖旧有四亭不治以荒予别为堂亭台阁其上乐州人之观游是好遂署其中堂曰乐游东堂曰廉在乐游之西曰逊堂堂北为射堋南有石高丈余竒秀可爱寔自卢肇故宅徙焉抗水而榭有采香阁背城而东向者为采珠阁因城之高有月台上有休亭销暑亭则据城之隅与月台相属而小者曰风亭
　　唯是轩府志在萍乡县治内宋令黄大临题
　　劲节堂明一统志在府治内宋赵资道诗为爱青青竹一林旋开庭宇占清阴风前萧瑟声敲玉月下玲珑影碎金
　　敬简堂府志在郡治内设防之北宋州守黄邵立节正堂府志在郡治风月楼之下宋州守罗克开立庆丰堂祖龙学记小寝西有地一亩荒秽无人迹命除之为堂以休焉公退则拥书几而坐或速宾友以琴尊相欢是秋禾大稔百姓足食上下莫不恱怿乃名其堂曰庆丰皇祐五年十月二十日记
　　罗汉松府志在萍乡县宝积寺宋黄庭坚手植士大夫多题咏
　　浩然堂府志在小清凉境之后祖无择建
　　不受暑堂府志在府治内后有月林庵修禊庵并州守高诹之立
　　潄玉庵府志在府治锵镠亭之下宋州守戚如琥立竹尊者轩舆地纪胜崇胜法堂后新竹一丛数竿挺出云表于时赏识标目为竹状元郡相吴储以状元之名不雅更名竹尊者至今称之黄鲁直有竹尊者轩记
　　栖霞阁明一统志在府城内宋建
　　景韩堂祖无择韩祠记郡防内有景韩堂宋绍兴中知州事陈烯改燕衎堂而为之者庆元三年郡守高诹之重修黄禴有记
　　锦绣谷方舆胜览李从逊观元祐初以司马温公荐除知防州不赴自号玉溪叟于宜阳门外半里玉溪洞中种列名花名锦绣谷
　　远意轩府志在府治南圃宋州守赵资道建
　　红阴亭名胜志在倅防王钦若布衣时作记
　　太平园旧志在仰山集云峰下去府城南八十里宋大观四年产异禾一本两茎七穗高逾九尺张商英进瑞禾图高躅作大雅十二章末云爰有异粟八节如鞭一本之上双茎相向穗叶敷荣挺拔寻丈
　　饲龙亭名胜志在木平山下兴化寺中去府城南七十里善道禅师尝咒饭饲龙于此又有啸月亭景物清絶不减仰山
　　难禅阁名胜志在宜春县谯楼外街南宋李冲元建黄庭坚曰龙眠道人李元中为宜春决曹掾尽心犴狱事既饬于是筑阁以退听已无憾而后安禅乃乞名于山谷道人山谷曰菩萨久习胜妙禅定于诸三昩心得自在哀悯众生欲令成熟舍第一禅乐而生欲界是名菩萨难禅可名曰难禅阁
　　三絶碑舆图备攷在府学内丛桂堂前宋州守祖无择建学旴江李觏记京兆章友直篆额河南栁淇书世号三絶元修庙学碑出尘土中置于此
　　落梅堂林志在府治内宋王孝先诗谁将三弄笛吹向五更初
　　南园道堂明一统志在府治内宋宣和间州守辛炳建诗云有节松筠方直操无言桃李尽成蹊
　　介亭名胜志东湖之南有介亭宋张杓知州事兄栻过之为书东湖扁额易卢石堂为介亭仍题榜侧云介亭之石本卢肇家故物也挺然特立望之有汲黯立朝之气象予既攷豫六二之义以名亭并朂来者
　　稽古阁林志在府学内宋淳熙间州守张杓建
　　岩幽亭府志在府治内庆丰堂前宋州守刘履中立无双亭府志在庆丰堂之东州守高诹之立
　　斋林志在郡治州守张杓建南轩命名并记朱子诗君看物我间显岂殊致愿友振民功更懋根本计
　　四益堂林志在府治内宋州守张杓建刻其父浚所书四益碑于其中
　　梯云楼明一统志在府城南仰山庙右宋时建塑孔孟像于上
　　飞泳楼明一统志在萍乡县治宋绍兴间剏为放生亭后县令王谦建是楼取鸟飞鱼泳之义旁有双清亭元燬明洪武初重立
　　尊德堂舆图备攷在府治内宋淳熈间州守周必达建其弟必正记云正直慈爱宏才硕德吾尊房公诋排异端扶植圣道吾尊韩公文谋武畧外定内理吾尊李公其他相继而称贤者吾将次第尊之
　　北墅明一统志在府城北七里宋郑居仁创为游观之所中有悠然亭
　　多胜楼浮香楼明一统志俱在府治宋建
　　四藤阁林志在府城南仰山亭朱子经此为学者讲道阁下
　　勤顺堂明一统志在府治宋开禧初州守罗克开建取韩愈郓州溪堂序上勤下顺之语以名林坰记
　　徐仙亭夷坚志萍乡县兴教寺后有徐仙亭昔徐君居此地每日见黄犬往来心异之遂烹食焉盖黄精也因而仙去后人于故居筑亭林志宋绍兴间县丞卓津建
　　寒泉亭萍乡县志在清江里官道旁去县东三十里宋淳熙中县尉潘友文创建
　　劳拙堂明一统志在萍乡县治后旧名莞尔宋淳熙间县令王谦更今名自为记王廷珪诗君侯本学道与世疑濶疎拥袖听街鼓堂下一事无不为赫赫名诡众以自殊催科虽云拙于今乃贤欤
　　丛桂堂明一统志在府学内宋嘉定间建林坰记潺潺阁明一统志在府城南仰山庙右自溪前引水绕庙潺潺有声宋娄乾曜诗一派泠泠绕槛清尘襟洗涤自凉生夜深好梦才惊破疑是半天风雨声
　　居敬堂林志在分宜县治左宋淳祐间县令李宏规建龙江亭名胜志在万载县北五里狮子山顶
　　黄子澄故居府志在分宜县丰乐乡
　　瑞莲亭萍乡县志在县署后宣德间知县葛启建浚渠亭徐琏记宜阳官渠唐刺史李公将顺因郡民恒罹火灾而作后民田借以防灌者不可顷计由宋迄明屡濬屡塞頽壅日甚正德癸酉琏来守袁下车未几旬回禄三告意古渠之疏或有待于予也遂督集夫役循旧堰而复之县尹张参建亭立石以记其事予为名曰浚渠使登斯亭者知为渠而建也
　　绿筠清室熊槩记万载邑治之东背山临流有宅一区环室皆竹苍然以万计王氏允成乐其幽胜名曰绿筠清室
　　望云亭萍乡县志在县南迎凤岭即四望旧址明万厯间知县陆世勣再建以思亲易其名自为记并诗云浮云富贵皆虚幻亲在胡为事逺游
　　临江府
　　巴邱郡故城太平寰宇记按舆地志吴后主分新淦石阳两县置巴邱郡吴志云周瑜进兵寻阳破刘勳讨江夏定豫章庐陵留镇巴邱周瑜堞今在新淦县南豫章书今峡江去县南八十里
　　巴山县故城太平寰宇记去新淦县六十里汉之理所隋开皇十年移于今理此城遂废
　　泥溪城太平寰宇记在新淦县南四十里按陈书云梁天监元年南海刺史萧斆举兵入遣将军欧阳頠屯兵苦竹滩用拒官军即此城也府志今峡江
　　新淦故城元和郡县志本汉旧县豫章南部尉所居陈割属巴山郡开皇中废郡县属吉州太平寰宇记在今县北一百二十里十国春秋杨吴天祐七年冬淮南节度判官严可求请置制置使于新淦县遣兵戍之以图防州即此
　　按明一统志都尉城都制置城均即新淦故城故不重列
　　石阳废城名胜志在玉笥乡之仙居里遗址尚存西北去新淦五十里
　　按明一统志石阳东汉置县属豫章郡晋属庐陵郡隋省入新淦
　　废吴平县太平寰宇记在新喻县东一百一里本汉末汉平县隋改为吴平县开皇十三年废入新喻县
　　龙池墅城太平寰宇记隋废吴平其年再立新渝县在龙池之墅名胜志大业时以水患迁治距村而城废明一统志在今新喻县南三里
　　西吴州城太平寰宇记武德初安抚使李大亮析新喻置西吴州七年废复建新喻县按明一统志此即距村州治也在今新喻县北四十里
　　河臯寨名胜志栖梧山前濒河有石曰河臯石昔周公瑾留镇巴邱时尝憇焉今呼其处为河臯寨
　　樊城林志在临江府西北三十里相传有樊将军居此不知其名
　　瓦城豫章书在临江府东北四十里相传五代时乡豪筑此以自保
　　员僚寨林志在府西南六十里连接新喻高安两界相传隋时曹王所立尝同员僚守之
　　枫冈寨杂志在新淦县南五里唐吉州刺史彭玕立寨于此
　　邓克明寨府志在新淦县东四十里邓克明据抚州时所立忠武王常遇春讨平之削山为城垒石为门周遭二十里城堑俱存
　　九仙台明一统志在玉笥山
　　孔邱明宅明一统志在玉笥山秦人孔邱明奉母学道于此
　　卧云庵名胜志清江县东六十里閤皁山上有卧云庵汉建安中葛元修炼其上一夕衣冠入室卧而气絶弟子守之越三日夜半忽大风发屋拔木有声如雷灯烛尽灭失尸所在
　　黄檗馆林志在新淦县南二十里绵峰山上唐权德舆过此有诗
　　魏夫人坛名胜志在峡江县南四十里玉笥山大秀峰顶相传南岳夫人尝治于此黄庭坚有诗
　　五浪馆太平寰宇记袁水在新喻县南五十歩西至一滩滩长二里其地险峻号曰五浪滩其侧立五浪馆
　　陶侃读书处名胜志去郡东门里许为百花洲相传晋陶侃读书处施闰章记淦城东百花寺侧有陶公侃读书台其下曰洗墨泉亦以陶公名
　　化梭亭名胜志府城东北三十里有化梭亭晋士行故迹也土人谓侃防时渔雷泽中得一织梭归悬之壁一日雷电起梭化为龙去后人为立亭于陶母墓侧
　　萧子云宅名胜志在峡江县东南三十里书苑云郁木山有梁萧子云宅黄庭坚诗郁木山头春鸟呼云迷帝子旧时居风流埽地无寻处只有寒藤学草书
　　钟山府名胜志旧图经云隋大业二年敇于新喻县东三十五步作钟山府明年防乱遂废天夀元年十二月移临梁馆于府基重建天夀宇文化及伪号
　　临梁馆名胜志新喻县治南虎瞰山下有泉两眼上有临梁馆今废为学宫
　　览胜亭名胜志临江萧滩石溪寺览胜亭即唐卢肇观竞渡处唐摭言卢肇黄颇同举于乡公车偕发太守独饯颇而肇不与明年肇魁多士守延肇观竞渡肇席上作诗云扁舟鼓浪去如飞鳞鬛峥嵘各鬬机向道是龙刚不信果然夺得锦标归
　　按唐人诗题乃及第后江宁观竞渡寄袁州刺史成应元系七律唯后二句同
　　绿阴亭舆地纪胜在新喻县学俯瞰袁水唐卢肇诗亭边古木昼阴阴亭下寒潭百丈深黄菊旧连陶令宅青山遥负向平心
　　虎跑井明一统志在府治东唐鲁季丈庐母墓每患汲江水逺忽有虎于庐侧跑地得泉人以为孝感因名虎跑井
　　欧阳处士宅名胜志城南里许为瑞筠山濒江周回五里本唐处士欧阳董故宅丛生瑞竹色烂如银
　　藏书岩明一统志在閤皁山南唐宋齐邱读书处双秀亭名胜志黄金乡有双秀亭南唐时县人邓佑擢童子科其弟佶擢三礼科里人荣之为筑亭峡江上朱象为记
　　啸亭名胜志新喻县南四十里周山有云寺左吟峰右啸亭宋初吴鸾与其弟凤吟啸于其上故名
　　风义巷舆地纪胜清江未立县以前有冦警里妇曾将二儿走手抱长者而令幼者步行寇诘之曰防者妾所生长者前人所出也寇义而释之并遗以财后官榜其所居为风义巷今逸其处
　　戏鱼堂名胜志去清江县二里东山上有永夀寺宋元祐间殿中侍御史长沙刘次庄谪居卜筑于此凿池堂前名戏鱼自号戏鱼翁摹淳化禁中帖十卷刻石置堂中又自为法帖释文十卷与武冈帖淳化帖并传而戏鱼堂独擅云施愚山集淦城东北四百步山谷间为刘次庄戏鱼池隄崩水涸石刻不存土人言其鱼善鬬絶异常鱼春夏间尚有之
　　浩然堂栾城集新喻吴君志学而工诗家有山林之乐居不仕名其堂曰浩然府志在县南滨江宋士吴叔元建黄庭坚书额
　　横舟阁明一统志在府治倅防又有槐风桂月二阁及冰壶阁皆宋建
　　挂冠亭孔武仲记新喻萧贯之营其宅舍之东将因高筑亭为燕居退息之所命之曰挂冠而未及为也其子潜夫即其基而屋之属予为记
　　李处士水阁林志在新喻县西一里宋李谘建杨亿表其名陈尧佐诗水阁春来好泉声坐卧间有田皆负郭无树不连山浮世谁轻重清风自往还何当免拘束短棹访松闗
　　维崧堂明一统志在府治内宋天禧中王益为军判官其子安石生于此后人因名其堂曰维崧
　　霁月亭林志在府治宋时建
　　吸川亭明一统志在府治宋时判官防面对大江休亭豫章集萧公饷济父筑亭高原以望玉笥诸山用其所以斋心服形者名之曰休亭
　　静治堂明一统志在府治内宋建又有坐啸堂司谏韩璜记
　　芗林名胜志在清江县东门外孙觌芗林铭序秘阁修撰向子諲治一室手植众香草环之而读离骚其中自号芗林居士建炎末上书谢事徘徊玉笥之下淦水之滨登高探胜筑室居焉艺兰九畹采芝三秀羣芳众草罗生堂户盖真得所谓芗林者绍兴五十年诏起江东转运使明年徙两浙召见奏事赏劳甚宠因从容自言有终芗林之意上嘉叹良久亲书芗林二大字赐之范石湖集芗林故侍郎向伯恭所作本负郭平地旧亦人家阡陇故多古木修篁林塘皆为樾阴所迫森然以寒
　　经史阁林志在旧府学内宋侍郎向子諲建以藏经史胡铨有记
　　云章楼林志在新喻县南一里宋萧燧建以藏孝宗所赐御书
　　涌月亭林志在新淦县宋时建
　　愿丰亭林志在新淦县治南濒江旧名四望宋高斯从为令取杜甫忧国愿年丰之句更名
　　景防亭明一统志在新喻县西一十里宋欧阳国华致仕归乡作尚书右仆射曾方铭学士徐君平记
</div>
    <div class="pagination">
<a href="江西通志_page112.html">上一页</a><span>...</span><a href="江西通志_page108.html">108</a><a href="江西通志_page109.html">109</a><a href="江西通志_page110.html">110</a><a href="江西通志_page111.html">111</a><a href="江西通志_page112.html">112</a><span class="current-page">113</span><a href="江西通志_page114.html">114</a><a href="江西通志_page115.html">115</a><a href="江西通志_page116.html">116</a><a href="江西通志_page117.html">117</a><a href="江西通志_page118.html">118</a><span>...</span><a href="江西通志_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
