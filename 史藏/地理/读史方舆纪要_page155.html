<!DOCTYPE html>
<html>
<head>
    <meta charset="UTF-8">
    <title>读史方舆纪要 - 第 155 页/共 479 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读史方舆纪要 - 第 155 页/共 479 页</h1>
    <div class="content">
　　定远城在平壤北。《志》云：唐所置也，属安东都护府，后废置不一，元亦曰定远府，今因之。其南曰慈州城，亦唐所置，元因之，今为慈山郡。○泰州城，在定远府西，亦唐置，元因之。今曰泰川县。

　　郭州城在平壤西北，亦唐置，勃海因之，后属于契丹。《载记》：初，契丹以鸭渌江北予高丽，高丽筑兴、铁、通、龙、龟、郭等州，凡六城。宋大中祥符五年，契丹怒高丽擅弑立，又不入朝，议复取六州地。有女真人告契丹，谓自开京东马行七日，有大寨，广若开京，凡旁邑所贡珍异皆在焉。其胜、罗等州之南，亦有二寨，所积如之。若大军自女真北渡鸭渌江，并大河而上，至郭州，与大路会，高丽可取也。七年，契丹遣耶律世良、萧屈烈，与高丽战于郭州，破之。元亦置郭州于此，今曰郭山府。

　　钢州城亦在平壤西北，高丽所置州也。宋祥符中，契丹击高丽，高丽将康肇败保铜州，为契丹所擒，即钢州矣。其相近又有费、贵等州。或曰：费州，今买州之讹也。贵州，今渭州之讹也。又嘉州城，亦在平壤西北，唐置，元因之。今曰嘉山郡，西接义州境，东接安州境。○朔州城，在平壤北境。《志》云：在熙川城东北，唐置，元因之，今亦曰朔州。又东北有昌州城，亦唐时故名也，元因之，今曰昌城府。

　　云州城在平壤东北。唐置，元因之。今曰云兴郡。又东北有博川城，高丽所置也，今仍曰博川郡。西南与慈山郡接界，东与价川郡接界。《志》云：郡城西有大定江，或谓之大宁江，江之西岸，有凌汉山。○成州城，在平壤东，唐置，元因之，领树德一镇，今曰成川府。又北曰顺州，今曰顺川郡。顺州之西，曰价州，今曰价川郡，皆唐旧名，元因而不改。

　　宿州城在平壤东北百余里。唐置，元因之。今仍旧。又东北曰殷州城，亦唐旧名，元因之，今仍曰殷州。○江东城，在平壤东，高丽所置也，在大同江东岸，今曰江东郡。《志》云：郡逼临江岸，渡江而南，即中和县。宋嘉定九年，契丹部酋六哥窜入高丽，据江东城，女真阿骨打遣兵攻灭之。又《里道记》：自黄海道之黄州、凤州，至中和，去王京不过三百六十里，自中和县而东，即土山县也。二县亦唐所置，元因之，属东宁路，今仍旧名不改。

　　渌州城在平壤西境。《辽志》：高丽故国也。勃海置西京鸭渌府，城高三丈，广轮二十里，都督神、桓、丰、正四州，领神鹿、神化、剑门三县。契丹改置渌州鸭渌军，统弘闻、神乡二县，后废。又桓州城，《志》云：在渌州西南二百里，高丽谓之中都城，领桓都、神乡、氵贝水三县，契丹废县存州，仍隶渌州。《辽志》：高丽王创立宫阙于此，国人谓之新国。五世孙钊当，晋康帝建元初，为慕容所败，宫室焚荡。辽末州废。丰州城，旧《志》：在渌州东北二百十里，勃海置州，亦曰盘安郡，领安丰、勃恪、隰壤、硖石四县，契丹废县存州，仍隶渌州，后废。

　　正州城旧《志》：在渌州西北三百八十里，本沸流王国故地，为公孙康所并。勃海置正州于此，亦曰沸流郡，以沸流水而名。契丹因之，仍隶渌州，后废。又东那城，在正州西七十里，勃海置。契丹因之，仍属正州，后废。慕州城，在渌州西二百里，本勃海安远府地，领慕化、崇平二县。契丹改置慕州，属渌州，后废。

　　粘蝉城在平壤西南。蝉，音提。汉县，属乐浪郡。后汉曰粘蝉。晋省。隋大业八年，伐高丽，分军出粘蝉道，盖以汉县名也。洪迈曰：乐浪之粘蝉为粘提，南海之番禺为潘愚，苍梧之荔浦为隶浦，交趾之羸娄为莲篓，此皆土俗之别也。○遂成废县，在平壤南境，汉县，属乐浪郡，后汉、魏、晋皆因之。《晋志》曰：秦筑长城，盖起于此。隋大业八年，伐高丽，分军出遂成道，谓此也。杜佑曰：碣石山在汉遂成县，秦筑长城，起于碣石，今遗址东截辽水，而入高丽。盖本《太康地志》之说，其实误也。

　　带方城在平壤南。汉县，属乐浪郡。公孙度置带方郡于此，晋因之，后没于高丽。杜佑曰：后汉建安中，公孙康分屯有、昭明二县以南荒地置带方郡。《汉志》注：乐浪郡南部都尉治昭明。是也。隋大业中伐高丽，分军出带方道。显庆五年，平百济，改置带方州。○增地废县，亦在平壤南境，汉县，属乐浪郡，后汉因之，晋省，隋伐高丽，分军出增地道云。

　　积利城在平壤西境。唐贞观二十一年，遣牛进达等自海道入高丽，拔其石城，进至积利城下，败其兵。其相近者又有泊灼城。贞观二十二年，薛万彻等伐高丽，围泊灼城而还。《志》云：自鸭渌江口舟行百余里，又小舫溯流，东北三十里，至泊灼口，即泊灼城矣。石城，见宁辽卫。○加尸城，在平壤西南，高丽置。唐贞观十八年，伐高丽，盖苏文遣嘉尸城七百人戍盖牟城，是也。

　　辱夷城在平壤西北。唐总章元年，李等败高丽于鸭渌栅，追奔二百余里，拔辱夷城，遂进围平壤，高丽平。是也。又伐奴城，亦在平壤西北，唐咸亨二年，行军总管李谨行破高丽叛者于瓠芦河西，其妻刘氏留伐奴城，高丽引来攻，刘氏拒却之。或曰：城在营州境内，恐误。

　　○马邑山在平壤西南。唐显庆五年，苏定方破高丽军于氵贝江，夺马邑山，遂围平壤，即此。又盖马大山，在平壤城西。《汉志》：玄菟郡有西盖马县，山盖因以名。又有鲁阳山，在平壤城东北，上有鲁城。○苇山，在平壤西南二十里，南临氵贝水。

　　观门山在土山县北。县东南又有花山，皆县境之大山也。又屈岩山，在定远府城东，以岩岫屈曲而名。○云山，在朔州西南。又有马头山，在灵州之东。长花山在铁州西南，天圣山在殷州东北。

　　熊花山在郭山郡东北。又有灵山，在宣川郡东南。龙骨山在龙山郡城东。○小铁山，在鸭渌江东岸，义州境渡江处也。又西南为辽东境内之僧福岛及皮岛云。

　　慈悲岭在平壤东百六十里。宋淳熙二年，高丽西京留守赵位宠慈悲岭至鸭渌江四十余城附金，金人不纳，位宠伏诛。元至元六年，高丽臣李延龄等以西京以下六十城来归，元因改置东宁路，以慈悲岭为界云。○嘉山岭，在嘉山郡西，郡以此名。《图经》：朔州西北有狄喻岭，朝鲜谓之西北雄关。

　　青丘或曰在高丽境。《子虚赋》：秋猎于青丘。盖谓此。服虔曰：青丘国在海东三百里，《晋·天文志》有青丘七星，在轸东南，蛮夷之国也。唐讨高丽，置青丘道行军总管云。

　　○大通江在平壤城东。亦曰大同江，旧名氵贝水。《史记》：秦修辽东故塞，至氵贝水为界。汉初，燕人卫满亡命，东走出塞，渡氵贝水，居秦故空地上下障，稍役属其真番朝鲜蛮夷及燕亡命者王之。元封三年，荀彘自辽东击朝鲜，破其氵贝水上军，乃至王险城下。《汉志》：乐浪郡有氵贝水县。氵贝，音普大反。氵贝水西至增地县入海，王险城盖在氵贝水之阳。《水经》云：氵贝水出乐浪镂方县，东南过临氵贝县，东入海，误矣。隋大业八年，伐高丽，来护儿率江淮水军自东莱浮海先进，入自氵贝水，去平壤城六十里，寻为高丽所败，还屯海浦。唐龙朔元年，苏定方伐高丽，败其兵于氵贝水江，遂趋平壤。明万历二十一年，李如松援朝鲜，至平壤，倭悉力拒守，如松度地形东南并临江，西枕山陡立，惟迤北牡丹峰高耸，最要害。如松乃遣将攻牡丹峰，督兵四面登城，遂克之。既而如松驻开城，别将杨元军平壤，扼大同江以通饷馈，是也。

　　清川江在安州城东。西南流入海，亦名萨水。隋大业八年，宇文述等击高丽，渡鸭渌水，追击其大臣乙支文德，东济萨水，去平壤城三十里，因山为营。平壤险固，不能猝拔，引还至萨水，军半济，为高丽所击，诸军皆溃，将士奔还，一日夜至鸭渌水，行四百五十里。今亦谓之大宁江。《志》云：平壤、黄州，西隔大宁江，东阻大通江，所谓两江之中也。○沸流江，在江东郡南，自汉江分流，西合于大同江。《一统志》：灵州东有大江，西北入于大通江。

　　鸭渌江杜佑曰：在平壤西北四百五十里。《汉志》所谓马訾水也。高丽每恃为天险。今详辽东都司。

　　也水在平壤西境。唐龙朔初，庞孝恭等击高丽，以岭南兵壁于水，为盖苏文所攻，一军尽没。或谓之陀水。宋大禧二年，契丹伐高丽，战于茶、陀二水，败而还。《志》云：二水俱在平壤西北。

　　○晏家关在义州西南。当鸭渌水东岸，旧为津要。○潼关堡，在平壤西境，亦朝鲜所置戍守处也。

　　肃宁馆在平壤西北。《图经》曰：肃宁馆之西曰定州，东曰安州。万历二十年，李如松援朝鲜，逾鸭渌江，至肃宁馆，越二日抵平壤。即此。

　　已上朝鲜

　　◇女真在辽东都司东北千七百余里。自其国混同江至京师三千五百里，至江南江宁府四千六百里。其地东濒海，南邻朝鲜，西接兀良哈，北至北海。古曰肃慎，后汉曰挹娄，元魏曰勿吉，隋曰。其种分为七部：一粟末部，与高丽接。二伯咄部，在粟末之北。三安车骨部，在伯咄东北。四拂涅部，在伯咄之东。五号室部，又在拂涅之东。六黑水部，在安车骨西北。七白山部，在粟末东南。白山、粟末皆近边，惟黑水居极北，尤强盛。开皇十八年，高丽王汤帅之众万余寇辽西。唐贞观二年，黑水渠长阿固郎来朝，因置燕州授之。开元十四年，黑水遣使入见，以其国为黑水州。寻又置勃利州及黑水府，以部长为都督。贞观以后，勃海盛强，黑水后服焉。五代初，契丹灭勃海，黑水因附于契丹，复有黑水故地。契丹迁其豪数千家于辽阳南合苏馆，是为熟女真，亦曰南女真。其界外野处不入辽东籍者，为生女真，亦曰北女真。又极边远者，号黄头女真。而黄头勇敢者则谓之回霸。后避契丹兴宗讳，改真曰直。生女直日强，建国曰金，既灭辽，以所兴地为上京会宁府，领曷懒等路。金末，城邑多毁于兵火。元因其土地旷远，人民散居，设军民万户府五，抚镇北边，一曰桃温，一曰胡里改，一曰斡朵怜，一曰脱斡怜，一曰孛苦江，分领混同江南北水达达及女真之人，各仍旧俗，无市井城郭，逐水草为居。复置合兰府水达达等路，以统摄之。明永乐二年，部族渐来归附，置建州等九卫。明年，复置毛怜等六卫。四年，置古贲河等三十九卫。五年，置阿古河等三十一卫。六年，又置纳木河等三十卫。七年，置卜鲁兀等十七卫，并置儿于都司以统之。八年，又增置木兴河等十一卫。明年，复置督罕河一卫。十年，置建州江等十三卫。十一年，置斡朵轮一卫。十二年，置哈儿分等十二卫。十三年，又置渚冬河等四卫。十四年，置吉滩河等二卫。十五年，置阿贡同真等四卫，凡卫一百八十。又置兀者托温等千户所二十，及地面城、站等凡五十八处，以授其大小酋长，盖悉境皆奉朝贡矣。正统中，复置建州右等五卫。自是数有增置。万历中，有卫三百八十四、所二十四、站七、地面七、寨一，曰黑龙江忽里平寨。其间种族互相吞噬，或存或否，惟建州最强。天顺三年，建州酋董山叛，降朝鲜。成化二年，寇辽东。十四年，建州夷复寇辽东。诏遣马文升抚定之。十五年，陈钺等讨建州。既而建州复寇辽东，久之始顺命。说者谓：建州之地，独居诸部族中，据要害，东接毛怜野人、黑龙江诸夷，东北杂兀者诸卫，西北邻兀良哈，背枕长白山，面临鸭渌江，有山四面斗绝。建州结老寨于此，左曰董古寨，右曰新河寨，前曰阎王、牛、毛、甘孤里、古坟、板桥等六寨，逼近开元。而开元所恃为屏蔽者，惟在北关，其清河、抚顺及三岔、抚安、柴河、靖安、白家冲、松子等堡，皆开元以南、辽沈以北，肘腋要害也。从老寨西袭则抚顺关，北掠则靖安堡，南叩则鸦鹘关，东扰则晾马佃。若渡浑河，过五岭关，则至抚顺。越二道关，抵三岔堡，则至靖安。若由甘孤里而古坟而板桥而柳木而卜余，则向晾马佃及鸦鹘关一带矣。盖卜余为建州第一关隘，由东南路向建州，卜余寨其必争之险也。《志》云：建州阻万山中，林木参天，蹊径盘错，有五岭、喜昌、石门为险厄，若纵横四出，犄角前进，往往可以得志。若自辽阳向建州，则镇江、宽奠、阳、清河，皆有径可前。由沈阳向建州，则抚顺为大路。由铁岭向建州，则三岔为要途。由开元而进，则东川亦捷径也。建州而外，居开元东北者，谓之海西。居建州之东者，谓之毛怜，亦曰野人，皆黑水苗裔。又近开元北边松花江者，谓之山夷。其种皆倚山作寨，或谓之熟女真种。北抵黑龙江者，谓之江夷，或以为生女真种。其灰扒、兀剌等族，类皆江夷种也。诸族之中，以海西、毛怜、建州为最大，后毛怜渐微。大约自沈阳、抚顺关而北者，其地多属于海西。自阳、清河堡而抵鸭渌江，其地皆属于建州。其后，海西亦折而入于建州矣。建州盖勃海之苗裔云。

　　○废会宁城一名海古城。西南接三万卫界，即勃海上京龙泉府之地也。女真初起于此。阿骨打既灭辽，置会宁州，完颜晟升为会宁府，建上京，兼置会宁县为府治。海陵帝废上京，寻复旧。元废。又曲江城，在会宁府东北。金大定七年，置镇东县，属会宁府，寻改治曲江。又有宜春城，亦大定七年置，属会宁府，元初与府俱废。

　　肇州城《金志》云：在会宁西五百里鸭子河、黑龙江之侧，旧名出河店。宋政和四年，女真取宁江州，辽人使其将萧嗣先等发兵，屯出河店，阿骨打御之，至混同江。辽兵方坏凌道，阿骨打击走之。遂帅众继进，登岸大破辽兵于此。完颜晟因置肇州，谓肇基王迹者也。亦曰武兴军，治始兴县。金末废。

　　黄龙府城在会宁西北。《辽志》：在勃海扶余府。阿保机末，有黄龙见于此，因名。石晋开运三年，契丹以晋主重贵为负义侯，置于黄龙府。《五代史》：自幽州行十余日，过平州，出渝关，行沙碛中七、八日，至锦州。又行五、六日，过海北州。又行十余日，渡辽水，至勃海铁州。又行七、八日，过南海府，遂至黄龙府。府北至混同江一百三十里。宋开宝四年，契丹主贤以军将燕颇叛，府废，改曰龙州，俗仍谓之黄龙府。政和五年，阿骨打将攻辽黄龙府，进薄益州，又败辽兵于达鲁古城，逐北至阿娄关。既而阿骨打次混同江，乘马以济，遂克黄龙府，后因改府为济州，兼置利涉军。绍兴中，岳武穆尝言：直抵黄龙，与诸军痛饮。盖以北狩拟于石晋之祸也。金天德四年，又升为济州路。大定二十九年，改曰隆州。贞初，又升为龙安府，治利涉县。时蒙古兵起，辽人耶律留寄聚众隆安，至十余万，遣使附蒙古。金人讨之，为所败，遂自立为辽王。元初以其地并入开元路。○废益州，在黄龙府东北，辽置，统静远县。又黄龙县，即故黄龙府治也。《辽志》：黄龙府统县三，曰黄龙、迁民、永平；州五，曰益州、安远州、威州、雍州、清州。金废入龙州利涉县。

　　废宁江州在会宁西北。契丹置。亦曰混同军，统混同县。其东北又有寥晦城。宋政和四年，女真初取寥晦城，会诸部兵于入流水，乃陷宁江州，进败辽兵于混同江，即此。州寻废。○废宾州，在黄龙府东。本勃海城，契丹置州于鸭子、混同二水之间，寻曰怀化军。女真败辽军于斡邻泺，东取宾、祥、威三州，进薄益州，是也。金州废。又废祥州，在宾州西南。契丹置祥州瑞圣军，统怀德县，属黄龙府，金废。威州，今见铁岭卫。

　　废河州在黄龙府北。辽置河州德化军，有军器坊，金废。《一统志》：开元东北五百里有稳秃河，源出坊州北山，北流入松花江。所谓坊州，疑即河州矣。○斡鲁古城，在黄龙府境。女真叛辽，侵黄龙府，转趋斡鲁古城，败辽兵。或曰：即达鲁古城也。又废苍海郡，在会宁北境。汉元朔初，东夷秽君、南闾等降，为苍海郡，寻罢。贾捐之云：武帝东置苍海郡，西置朔方之州，是也。

　　五国头城在会宁府东北。自此而东，分为五国，因名。《辽金纪事》：海东青出于女真东北铁甸等五国，辽主延禧酷爱之。每岁天寒，发使趣女真，以海东青入贡，发甲马数百取之。五国索于巢穴中，往往战争而得。国人厌苦。《宋史》：建炎二年，金人徙二帝于韩州之五国城，去其上京千里云。韩州，见三万卫。

　　废胡里改路《金志》：在会宁东六百三十里，北至边界合里宾忒一千五百里。初置万户府于此，海陵时罢。金主承安三年，置节度副使于此。元曰胡里改军民万户府。《元志》：胡里改距上都四千二百里，大都三千八百里。又有桃温路，去上都四千里。○废蒲与路，《金志》：在会宁府北六百七十里，初置万户府，后更为蒲与路。自此西北至火鲁火疃谋克三千里，乃金北边之极界也。元废。

　　废昌懒路《金志》：在会宁东南千八百里。亦曰合懒路。自此而东南，至高丽界五百里。元废。○废恤品路，《金志》：在会宁东南千六百里。故率宾国地，辽置率宾路，金曰恤品路，亦曰速频路。西南至合懒路一千二百里，北至边界干可阿怜千户二千里。亦元废。

　　○长白山在会宁南六十里，西南去三万卫千里。其山横亘千里，高二百里。巅有潭，周八十里，渊深莫测，南流为鸭渌江，北流为混同江，东流为阿也古河。

　　马鞍山在会宁东南。《一统志》：山在开元城东北四百里，建州卫东。误也。建州在开元东南。又溪山，《一统志》云：在开元东七百四十里松花江东岸。旧《志》：勿吉国南有祁黎山，又有太山，俱女真境内之大山也。

　　冷山在会宁东北二百里。宋洪皓使金，金人流递之于冷山。其地苦寒，穴居者仅百余家而已。旧《志》：会宁境内有青岭，又有马纪岭，俱高险。

　　○混同江在会宁西南。旧《志》：在开元北千五百里，源出长白山。一名粟末河，粟末所居也。江面阔三里余，经会宁之西，东北流达五国头城北，又北合松花江，东入海。《宋史》：金乌古乃时，自东沫江之北、宁江之东，地方千余里。东沫，即粟末之讹也。胡三省云：金人谓鸭渌江为混同江。

　　松花江在会宁东南。旧《志》：在开元东北千里。本名宋瓦江。亦出长白山，东北流经会宁府之东。其北则有忽剌温江诸水流入焉，南则有灰扒江诸水流入焉。下流合于混同江。○忽剌温江，《志》云：出女真北山，南流入松花江，南去开元九百余里。又灰扒江，出沈阳废贵德州东北山中，东北流入于松花江，西去开元城三百五十里。

　　胡里改江《志》云：出建州卫东南山中，东北流为镜泊，又北入混同江。金胡里改路以此名也。○黑龙江，旧《志》：在开元北一千五百里，源出北山，黑水旧居此。南流入松花江。或云：混同江北流，经灰扒地名灰扒江，过兀剌亦地名兀剌江。又北至海西苦兀东入海。通名乌龙江。兀剌，即忽剌之讹也。又境内有泼猪江，或曰即黑龙江之别名。又上木江，《志》云：在开元东北千余里，亦出长白山，流经女真北山，东入海。又阿速江，在开元东北千六百里，下流亦入松花江。

　　金水河在会宁西。一名按出虎水。女真谓金为按出虎，以水源于此，谓之金源，因建国号曰金。其水西北流，与来流水合，西流入于混同江。《一统志》：金水河出黄龙府东山，北流入松花江。误。○来流河，在会宁北。源出三卫境马盂山，东流至黄龙府东，又东南流入女真境会金水河，又东北流入混同江。

　　哈剌河《志》云：在开元东四百里。源出长白山，流经松山东，又东合灰扒江。又一迷河，《志》云：在开元北四百里。源出艾河北山，北流合龙安一秃河入松花江。龙安一秃河，见兀良哈境。○扫兀河，《志》云：在开元东北五百七十里。源出建州卫东南山，东北流入秃鲁麻河。又秃鲁麻河，在开元东北六百里。亦出建州东山，下流入松花江。

　　合兰河在建州卫东，东南流千余里入海。元合兰府以此名。又恤品河，在建州卫东南，下流亦合于海。金人恤品路之名以此。又阿也苦河，源出长白山，东流入海。○苏子河，在建州西近塞。永乐间，建州酋李满住款塞，驻牧苏子河，为边患。

　　恼温河《志》云：在开元北千里。源出长白山，南流入松花江。或谓之托温江，又讹为□□江。明初，女直部野人寇辽东，命将宋晟讨之。晟过恼温江，分兵为三道，进至锱儿口，与贼战，败之。《志》云：废肇州西有洮儿河。又开元西北境有兀良河，源出沙漠，东南流合洮儿河、恼温河，俱入于松花江。

　　理河《志》云：在开元东北千二百里。源出干乃怜城南诸山，北流入松花江。又徒门河，在建州南，东南流入于海。○忽汗河，在开元东北。《志》云：在故国。昔勃海大氏居故平壤城，号忽汗州，盖本于此。

　　辟登水在建州南境，近高丽。宋崇宁三年，女真将石适欢破高丽于曷懒甸之境，追入辟登水，逐其残众。高丽惧而请和。又有五水，亦在曷懒甸之境。高丽引兵救曷懒甸，五水之兵皆附之，是也。

　　斡怜泺在黄龙府东北。宋政和四年，女真阿骨打败辽兵于出河店，又进败阿萧敌里于斡怜泺东。辽滨、祥、威三州及铁骊□□降于女真。明年，辽主延禧亲征女真，驸马□特末将兵至斡怜泺，是也。○部渚泺，在黄龙府东。阿骨打自燕京还，死于此。吴乞买葬之于海古城西，是也。

　　○驼门寨在黄龙府西。宋政和五年，辽主延禧亲征女真，至驼门。或曰即骆驼口也，在长春州北。长春，见兀良哈境。○爻剌屯，在黄龙府东。辽主延禧讨金，先进至斡怜泺。金主阿骨打行次爻剌，议深沟高垒以待之。会辽将耶律章奴作乱，辽主引还，金人追败之于护步答冈。盖在混同江之西。

　　御子林在会宁府境。《宋史》：绍兴八年，王伦使人见金主于御子林。即此。○捏怯□部，在会宁东境，女真别部也。又有吾者野人部。元至正三年，辽阳路以捕海东青烦扰吾者野人及水达达部。于是二部皆叛。又奴儿干地，在会宁东南。《元史》：俊禽海东青由海外飞来，至奴儿干，土人罗之以为贡。至治初，窜□等于奴儿干地。是也。向置都司及卫于此。

　　已上女真

　　勃海亦遗种，隋时粟末部也。初附高丽。唐灭高丽，勃海大氏徙居营州，寻保挹娄之东牟山，高丽、稍稍归之。武后万岁通天中，为契丹李尽忠所逼，有乞乞仲象者，度辽水自固，武后置勃海都督府授之，又封为振国公，子祚荣遂盛强，并有扶余、沃沮、弁韩、朝鲜诸国，地方五千里，建都邑，自称振国王。睿宗先天初，拜为勃海郡王，所都赐名忽汗州。开元七年，武艺袭位，益强，其后皆称王改元，然仍羁属于唐。又数传至夷震，地益拓，徙居忽汗河东，去旧国三百里，称勃海国王，寻僭号，拟建宫阙，以勃海故地为上京龙泉府。忽汗州即平壤城也，为中京显德府，貊故地为东京龙原府，沃沮故地为南京南海府，高丽故地为西京鸭渌府，分统十五府，六十三州，为辽东盛国。其后浸衰，契丹阿保机建国，攻勃海，拔忽汗州，俘其王大讠巽，勃海遂灭。

　　挹娄即肃慎。《后汉书》曰：在夫余东北千余里，东滨大海，南与北沃沮接，不知其北所极。在不咸山北，去夫余□□□行，西接寇漫汗国，北接□□□，广袤数千里，人众虽少，而多勇力，处山险善射。又其国东北有山出石，利于铁，取为弓，长四尺，矢用苦，长尺八寸，所谓肃慎氏之苦矢石也。其后即为女真云。夫余旧《志》：夫余在玄菟北千里，南接高丽，东接挹娄，西接鲜卑。有鹿山，其王所居也。王莽时，班符命东出玄菟、乐浪、高句骊、夫余，后汉时，屡为辽东边患。又为高句骊所驱率，犯玄菟、辽东诸边境。《东夷传》：永初五年，夫余寇乐浪。建光元年，夫余顺命助汉，击败高句骊、貊。永康元年，复寇玄菟。晋太康六年，鲜卑慕容东击夫余，夫余王依虑自杀，子弟走保沃沮，平其国城，驱万余人而归。明年，依虑子依罗复还旧国。永和二年时，夫余为百济所侵，西徙近燕。慕容遣其子袭之，禽其王玄及部落五万余口而还。其国盖自是灭亡，地属高丽。隋大业八年，伐高丽，分遣宇文述出扶余道。唐乾封二年，薛仁贵破高丽于金山，进拔夫余城。夫余川中四十余城皆望风降下。金山，即辽东三万卫西北之金山也，后属于勃海。后唐天成初，契丹拔勃海之扶余城，命其长子镇之，曰东丹国。《辽志》：黄龙府本勃海扶余府，又通州安远军本扶余王国城。是也。夫，亦作扶。通州，详见铁岭卫归仁城。
</div>
    <div class="pagination">
<a href="读史方舆纪要_page154.html">上一页</a><span>...</span><a href="读史方舆纪要_page150.html">150</a><a href="读史方舆纪要_page151.html">151</a><a href="读史方舆纪要_page152.html">152</a><a href="读史方舆纪要_page153.html">153</a><a href="读史方舆纪要_page154.html">154</a><span class="current-page">155</span><a href="读史方舆纪要_page156.html">156</a><a href="读史方舆纪要_page157.html">157</a><a href="读史方舆纪要_page158.html">158</a><a href="读史方舆纪要_page159.html">159</a><a href="读史方舆纪要_page160.html">160</a><span>...</span><a href="读史方舆纪要_page156.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
