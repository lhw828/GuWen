<!DOCTYPE html>
<html>
<head>
    <meta charset="UTF-8">
    <title>三吴水考 - 第 17 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三吴水考 - 第 17 页/共 30 页</h1>
    <div class="content">　　唐
　　转运使刘晏练湖蓄水状
　　其畧曰按圗经练湖周回四十里比被丹阳百姓筑堤横截一十四里开渎口泄水取湖作田其湖未被隔断已前每春夏雨水涨满侧近百姓引溉田苗官河水干浅又得湖水灌注租庸转运及商旅往来免用牛牵若霖雨泛溢即开渎泄水入江自被堤筑以来湖中地窄无处贮水横堤壅碍不得北流秋夏雨多即向南奔注丹阳延陵金坛等县良田八九千顷常被渰没稍遇亢阳近湖田苗无水灌溉所利一百一十五顷田损三县百姓之地今已依旧涨水为湖官河又得通流邑人免忧旱潦奏闻中书门下牒浙西观察使韦损勿使更令修筑致有妨夺
　　南唐
　　知丹阳县事吕延贞濬治练湖状
　　其畧曰当县有练湖源出润州髙丽长山下注官河一百二十里臣考之碑志访诸乡老当为湖日湖水放一寸河水涨一尺旱可引灌溉潦不致奔冲其利田防逾万顷昔环湖而居衣食于渔者凡百数家有防门四所繇前唐末兵乱之后民残湖废近湖人户耕湖为田后农家失恃渔樵失业民思复湖以御灾而无所置力臣频承条制修葺陂塘切度其湖为利甚博遂聚材役工于防门基上以土堰偃及填补破缺处初谤议震动谓臣不良圗且废湖丰已者不十余家有湖无灾者四县之地臣明知利害独如弗闻自今秋后不雨河道干枯累放湖水灌注使商旅舟船往来免役牛牵当县及邻县人户请水救田臣并掘破湖防给水如将乆逺须置防门方得通济其防门木植须用楠木乞给省场板木起建下所司处分
　　宋
　　范仲淹天章阁奏对一条
　　圣人之德发于善政天下之化起于农亩故诗有七月之篇陈王业也今国家不务农桑粟帛常贵江南诸路嵗籴米二百万石其所籴之价与辇运之费每嵗共用钱三百余万贯文又贫弱之民困于赋敛樵伐桑枣鬻而为薪劝课之方有名无实故粟帛常贵府库日虚此而不谋将何以济臣于天下农利之中粗举一二言之且如五代群雄争霸之时本国嵗饥则告籴于邻国故各兴农利自致丰足江南应有圩田每一圩方数十里如大城中有河渠外有门闸旱则开闸引江水之利潦则闭闸拒江水之害旱潦不及为农美利又浙西地卑常苦水沴虽有沟河可以通海惟时开导则潮泥不得而湮之虽有隄塘可以御患惟时修固则无摧壊臣知苏州日检簿书一州之田系出税者三万四千顷中稔之利每亩得米二石至三石计出米七百余万石东南每嵗上供之数六百万石乃一州所出臣询访髙年则云曩时两浙未归朝廷苏州有营田军四部共七八千人専为田事导河筑隄以减水患于时民间钱五十文籴白米一石自皇朝一统江南不稔则取之浙右浙右不稔则取之淮南故慢于农政不复修举江南圩田浙西河塘大半隳废失东南之大利今江南之米石不下六七百文足至一贯文者比于当时其贵十倍而民不得不困国不得不虚矣又京东西路有卑湿积潦之地旱年国家特令开决之后水患大减今罢役数年渐已湮塞复将为患臣请每嵗之秋降勅下诸路转运司令辖下州军吏民各言农桑之间可兴之利可去之害或合开河渠或筑隄塘陂堰之类并委本州军选官计定工料每嵗于二月间兴役半月而罢仍具功绩开奏如此不絶数年之间农利大兴下少饥馑上无贵籴则东南嵗籴辇运之费大可减省其劝课之法宜选官讨论古制取其简约易从之术颁赐诸路转运使及面赐一本付新受知州知县县令等此养民之政富国之本也
　　提举浙西常平罗乞开淀山湖围田状
　　其畧曰浙西围田湮塞水势所在皆有独淀山湖一处为害最大因被奸民包裹围田筑断堰防致水势无由发泄此湖上通苏湖秀三州之水全借斜路等港通泄湖水下彻大小石浦出呉淞江入海遂委呉县主簿刘允济同昆山县尉躬亲看视采问利害据申到淀山湖东西三十六里南北一十八里旁通太湖滙苏湖秀三州之水上承下泄不容少有壅遏华亭在湖之南昆山在湖之北湖水自西南趋东北所赖泄水去处其大者东有大盈赵屯大石三浦西有千墩陆虞道褐三浦中间南取淀山湖北取呉淞江凡三十六里并湖以北中为一澳系吞吐湖水之地今名山门溜东西约五六里南北约七八里正当湖流之冲非众浦比贯山门溜之中又有斜路港上达湖口当斜路之半又西过为小石浦上达山门溜下入大石浦凡斜路港大小石浦分为三道杀泄湖水并从上而下通彻呉淞江江湖二水晓夕徃来疏灌不息以此浦港通利无有沙泥壅塞可以宣导水源近来顽民辄于山门溜之南东取大石浦西取道褐浦并縁淀山湖北筑成大防延跨数里遏截湖水不使北流尽将山门溜中围占成田所谓斜路及大小石浦泄放湖水去处并皆筑塞父老常言围防初筑时湖水平白涨起丈余尽壅入西南华亭县界大小石浦并斜路港口既被围断其浦脚一日二潮则泥沙随潮而上湖水又不下流无縁荡涤通利即今淤塞反髙于田遇水则无处泄防遇旱则无从取水大抵水性趋下下流既壅其势必溃裂四出散入民田理无可疑者事闻有防命罗躬亲相视开掘农民闻命欢跃不待告谕已自裹粮合夫万余先行掘凿并湖巨浸复得为田百姓感恩人人以手加额刻置碑石傍坐所降圣防不得再有围筑以为无穷之利
　　髙宗绍兴二十三年谏议大夫史才言浙西民田最广而平时无甚害太湖之利也近年濒湖之地多为兵卒侵据累土増髙长堤弥望名曰坝田旱则据之以溉而民田不沾其利潦则逺近泛滥而民田尽没欲乞尽复太湖旧迹使军民各安田畴均利
　　二十九年知平江府陈正同言相视到常熟诸浦旧来虽有潮沙之患每得上流迅湍可以推涤不致淤塞后来被人户围裹湖瀼为田认为永业乞加禁止户部奏在法潴水之田众共溉田者不许人请佃承买并请佃承买人各以违制论乞下平江府明立界至约束人户毋得占射围裹有防从之
　　明
　　尚书夏原吉治水奏
　　臣奉职不称重贻宵旴之忧夙夜惊惕惟勤咨访钦承圣谕媿感交集臣与共事官属及谙晓水利者防考舆论得其梗槩盖浙西诸郡苏松最居下流环以太湖緜亘五百余里纳杭湖宣歙诸州溪涧之水散注淀山等湖以入淞江顷为浦港湮塞滙流涨溢伤害苗稼拯治之法要在浚治呉淞诸浦港泄其壅遏以入于海按呉淞江旧袤二百五十余里广百五十余丈西接太湖东通大海前代屡疏导之然当潮汐之冲沙泥淀积屡浚屡塞不能经久自呉江长桥至夏驾浦约百二十余里虽云流通多有浅狭之处自夏驾抵上海县南跄浦口可百三十余里潮沙壅障茭芦丛生已成平陆欲即开濬工费浩大且灔沙淤泥浮泛动荡难以施工臣等相视得嘉定之刘家港即古娄江径通大海常熟之白茆港径入大江皆系大川水流迅急宜浚呉淞江南北两防安亭等浦引太湖诸水入白茆刘家二港使直注江海又呉淞大黄浦乃通呉淞要道今下流壅塞难疏旁有范家浜至南跄浦口可径达海宜浚令深濶上接大黄浦以达湖泖之水此即禹贡三江入海之迹俟既开通相度地势各置石闸以时启闭每嵗水涸之时修筑圩防以御暴流如此则事功可成于民为便
　　苏州府通判应能水利奏
　　其畧曰姑苏一郡之水西南散流太湖湖东浚入淞江以至于海但遇乆雨连緜湖溢江壅诸邑低下之田悉皆浸没虽北压大江东抵巨浸河渠固多而年久湮塞势莫能分尝观古人疏导必使诸水往东南者入于松江又东北者入于大江则各郡之水可至于海为今之计莫先于禁旷职择耆老则官得人以专职而无旷耆得人以领工而无废矣合用人工必择农隙就于有田之家每百亩修防三丈淘沙亦然无田之处亦于正二三月该赈饥之时每日验口给米三升三合亦照丈数分拨挑筑及水利词讼衙门问犯徒杖罪名俱照后开丈数勒限押发修筑不容收赎食既有粮而工又有力若粮塘一年以上该里仍有防壊沙积者罚修水防一十丈革役做工二年踈放县官一年以上功不及三处者罚俸三月三年无功者须知之年注以罢软州官一年以上功不及五处者罸俸五月三年无功者须知之年注与县同府职一年以上功绩不及七处者罚俸七月三年无功湏知之年注与州同中间若果有功绩显著超异众职乞勅抚巡并水利宪臣等官量才旌擢以励其余若有豪强占恡不服清理者乞勅工部转行抚廵宪臣与臣等同心纠察以警将来如此则旱涝可防秋成可望东南财赋供餽皆足以充其用矣
　　吏科给事中叶绅乞治水呉中奏
　　臣窃惟直之苏松常浙江之杭嘉湖约其土地虽无一省之多计其赋税实当天下之半况他郡所输犹多杂赋六郡所出纯是稻稉郊庙之粢盛在此内府之珍膳在此百官之俸给六军之粮饷亦在此至于京师士庶以亿万计亦皆待饱于给饷之余是六郡之赋税诚国家之基本生民之命脉不可一日而不经理也若水道不通为六郡农田之害所系亦不轻也司国计而任民牧者岂可不加之意乎盖天目诸山之水潴为太湖而六郡环乎其外太湖之水又由江湖以入于海闻昔人于溧阳则为堰坝以遏其冲于常州则穿港渎以分其势于苏松则开江河以导其流惟是入海之处潮汐往来易于湮塞故前代或置开江之卒或设撩浅之夫以时浚治仅免水患历嵗既久其法废弛遂致诸湖巨浸壅遏于中江河故道淤涨于外土民利其膏腴或堰而为田或筑而为圃上源之来者不衰而下流之去者日滞是以川泽浸淫终冬不涸围田沮洳终嵗不干加以夏秋淫雨浃旬山水横发渰没田畴漂沦庐舍固其所也方治四年一潦如人初病犹之可也迨五年复潦如病再发已难支持幸而六年颇收稍得苏息而今嵗大水视昔尤甚六郡人民困苦流离不可胜言如病发于羸惫之余若不多方救药则灾害何自而弭财赋何自而出民何以为民国何以为国乎即今抚按等官相继论奏伏望圣明以天地为心以民命为急思粮储为国家之大用水患为东南之大害于廷臣之中选差有才力通晓水利者一二员授以节钺重其委任即日前去防同抚按官讲求民瘼设法赈恤军需之可停者停之逋负之可蠲者蠲之俟民心稍定民困稍苏然后指定地方分投相视询访故老寻求遗迹何地为山水入湖之冲何港为太湖入海之道自源徂流一一按究然后相与度其经费量其事期大加浚治务使下流得以宣泄而上源不致泛滥可也然当此饥歉之际欲兴大役若非任事者处之得其道则民力不堪不能不重困也臣生长其地目击其患又叨居言职不敢隠黙用是敷布心腹陈其利害如此至若水道之曲折工费之多寡事期之乆近则不敢以遥度也伏惟陛下俯垂睿覧即赐施行幸甚
　　主事姚文灏治水奏
　　其畧曰臣闻自古圣帝明王功莫有大于禹者以其遭洪水而致平成也四五年来黄河决于北三江溢于南患亦甚矣陛下仰稽天心祗续民命分遣大臣奔走治理臣幸得备使令今在三江之间谨讲求得六事以闻伏乞圣明裁择
　　一曰宜设导河之夫臣惟苏松常镇沿江近海泄水港浦潮沙之积有常而疏导之功不继所以患多而利少也前代或设撩浅之夫或置开江之卒専一濬治不限时月近嵗役夫皆临期取于里甲而无经制小民劳扰而吏縁为奸富者有累年而不役贫者无一嵗而不差查得今江北运河撩浅等夫及嘉兴府海塘沓石等夫俱是均徭拨事体有常而公私不扰缓急有备而功绪以成臣欲乞朝廷下令各府将导河夫役悉照运河及海塘夫役每年于均徭内定拨専一疏导循环不已庶防无患
　　二曰宜发济农之粟宣德初巡抚侍郎周忱建议曰苏松等处田地虽饶农民甚苦其修筑圩防开浚河渠类皆乏食宣宗皇帝嘉其议遂于各府设济农仓积贮余米每年百姓修浚沟圩支给赈助谓之济农者以其専为农事设也历嵗既久名存实废有司知足用而不知济农以致水旱之备日弛公私之积渐微臣欲乞朝廷下令申明济农旧例每年修圩治渠之日量给农民一月之食以补其不足而作其怠也
　　三曰宜给修闸之钱臣歴考浙江水功自古及今未有不赖官钱而成者故前代提督之使任内往往费緍钱数十万查得今江北运河及各洪闸每年额收桩草等钱以备急用故以筑则塞以疏则通独臣衙门无一钱之畀况各处闸坝颓废颇多修理工价动以千计非得官钱决不可为欲乞朝廷许臣凡遇应修闸座及一切急用料价得于府县贮库无碍银钱内量自支用庶无废事
　　四曰冝开议水之局夫浙西水利国之大事宋儒胡瑗教授苏湖尚且置斋教学者讲此范仲淹知苏州亦尝令所司每年秋冬讲求利害春二月用工修浚诚以他州之官来治此州之水目未尝覩三江五湖之源委耳未尝闻横塘直浦之精微不资讲求何以施为臣欲乞朝廷聴臣于苏州府开一局访求境内数有水学者四五人每嵗初冬至局行移各府治农判官皆来防集备议利害及修治方畧率一月而罢事似微而效则大也
　　五曰宜重农官之选臣又观范仲淹水利议曰苏湖常秀膏腴千里国之仓庾数郡之守宜择精心尽力之吏不可寻常资格而授况今治农之职専理农田水利尤宜慎选臣欲乞朝廷将各府治农官以后俱于进士内选用各县治农官俱于科目内选用在任果有成绩应内补者照例行取外转者比众超迁如此则任用得人而水利自广矣
　　六曰宜専农官之任夫浙西水事与三时务农之功相表里非其他土木之役必待农隙而为故各府治农官虽终嵗勤动尚不能举其职奈何近年以来例以闲官目之谓可以无所不兼故或圩未毕而勘事又差或治水方殷而捕盗又委号令各出从违两端职既不专事难为效臣欲乞朝廷下令今后治农官俱照推官例不许别项差遣令其专一治水兴农庶责任有归而偷惰无所容矣凡此六者臣询诸故老验诸地宜又稽之往代似不可缓故冒昧陈列乞下廷议断而行之刍荛之言圣人择焉臣不胜惓惓
　　监察御史谢琛水利奏
　　其畧曰臣惟朝廷以贡赋为重百姓以耕稼为本照得苏松常镇四府地方先因正德四年七月被水为灾淹没禾稼已该巡按管粮御史节次奏防准免正耗粮米数百万石臣切为朝廷忧之饥民至食草根树皮伤损成疫死亡无数臣又为百姓苦之今年三四月间前项积水不见尽消近湖边江之田尚为巨浸至五月初旬又遭大雨十日十夜不少停止新旧之水并力为凶渰没在田秧麦漂壊官民房舍不可胜言除已具题外近因巡历各该地方获览地形髙下之势叅对前人水利之论而畧知一二臣谨俯伏为陛下陈之浙西为区势本卑下天目诸山西来之水众多深长然皆归之太湖即古之所谓震泽也震泽之水再流而入于阳城昆承淀山三泖等湖其性本皆欲东也三代以前土广人稀専以治水为急故神禹相地分流疏其东北入海者为娄江东南流者为东江并淞江为三江以分泄之自是不闻有水患之说矣后世人稠地少海塘一筑其近江淤肥之地悉成膏腴之田而东江之故道塞矣由是欲使东江之水迤逦北旋防入淞江而趋下之性迟矣故后人于常熟县之北开二十四浦疏而导之杨子江又于昆山县之东开一十二浦分而纳之海所以补东江不通之力也又虑潮沙易于淤塞各于浦口置立板闸潮来则扄之以御其泥沙嵗旱亦扄之以备其灌溉又于闸外或设开江之卒或设撩浅之夫皆所以决壅塞而防泛溢也宋元以来累累差官督治动经费用钱粮数百余万盖凡有兴作必有利害大抵智谋经画之士就其彼重于此者而举行之国朝永乐年间尚书夏原吉奉命专理其事区画经度如开刘家白茆二港甚合古人之法自后七八十年朝廷之贡赋不亏百姓赖以安堵者先朝任用夏原言之力也治七年工部侍徐贯亦奉命继理其事比有通判姚文灏以辅之一时疏浚之法亦有次第惜乎小就自画而不能为转身之计旧制板闸夫卒之设围防之筑皆未全备是以迄今十二三年而诸浦之壅塞如故识者恨之近年虽有管佥事官既不专名亦虚设以至一二年来水利日废水患嵗甚若不及时整理将见诸浦之壅塞日坚而后日之工程愈大朝廷之贡赋嵗亏而各府地方将为鱼游鳖处之地矣近者朝廷因见各府钱粮不完盗贼渐起而于管粮捕盗之官特设专理臣愚以为水利一兴则稼穑嵗登稼穑嵗登则贡赋自完而百姓将有含哺鼓腹之乐岂有故冒督徴之刑与夫追捕之法耶伏望皇上垂念各府财赋所贡上而为郊庙内府之供下而为百僚六军之给乞命廷臣计议或勅见差佥都御史魏蒹整前事或选命该部大臣一员前来専理趂今秋收之后访前代疏浚之规为来年水患之备或悯被灾贫民之勤劳也令其召收为役因施赈济之恵或计各府钱粮之空乏也容其借取浒墅北新等关课钞支用开诸浦以泄诸湖之水复板闸以严啓闭之规立夫卒以常其疏浚之功筑围防以防其横流之势钱粮工力虽曰费用浩大然量此之出计彼之入或相倍蓰或相千万姑即去年被灾免徴之数以较之其所得所费之孰为多寡从可知矣
　　都御史俞谏水利奏
　　其畧曰国家财赋所出多仰给于直之苏松常镇及浙江之杭嘉湖七府近年以来屡被水灾围田渰没庐舍漂溺民既无以聊生财赋何自而出命臣前去防同廵抚都御史张鳯亲诣其地逐一踏勘以次兴修臣奉勅陛辞逾江而南即遍厯苏松常镇杭嘉湖七府所属地方相形度势寻源泝委而有以知东南水利之大畧矣盖太湖受广徳溧阳宣歙常镇杭湖诸州之水滙为巨浸广袤三万六千余顷东溢为淀山昆承阳城巴城诸湖由三江入海而湖之衍溢则流注于松苏列郡之间昔人以环湖地卑筑围防以御水名曰圩田沿海地髙开泾浜以通灌名曰坦田围防通灌之利兴而田称沃壤富甲天下矣自呉江长桥挽路筑而湖之咽喉失其利自海塘南障三江北折而湖之尾闾失其势失其利失其势能无壅溢之患乎昔人开龙溪七十二溇荆溪百渎以疏上流开松江十八港常州十四渎昆山常熟三十六浦并福山白茆港以泄下流又有塘以行水有渠以均水有隄以捍水有溇以储水大小纵横聨络通贯皆所以利围防资灌溉决太湖淫潦而逹之江海也然为之者人耳不能无废塞之弊亦不能不赖于修浚之功故当时都水有监营田有使开江有卒撩浅有夫随时浚治一方赖焉近年以来水患相仍水利无官经理围防湮没泾浜壅滞上流如诸溇百渎下流如三江诸浦率多淤浅以至昆承阳城诸湖为太湖之水潴蓄者又被居民围填侵占日就湮塞遂使水无止宿潦则难泄旱则难灌一方之民坐受其弊公私困乏莫甚于此是宜有以来该部修复之议厪九重宵旰之忧也然其间有壅塞之甚力役之殷者如昆山县呉淞江至和塘常熟县金泾渎福山港太仓州杨林塘湖川塘杨家浜浪港大半泾张浦塘薛泾塘北海防嘉定县练祈河呉江县长桥挽路内外河华亭县官路港运盐河陈村港王家港都台浦马家浜上海县马路塘刘家河武进县桃花港澡子港古塘泾洞子河利大河江隂县石头港利港新沟河宜兴县百渎乌程县大钱口小梅口等处俱工费浩繁合用夫力各以数千万计而费之最大者无如白茆港查得白茆港开自伪呉张士诚横广三十余丈长亘九十余里借以宣泄湖瀼通引潮汐备旱潦为一方之利迨入国朝尚书夏原吉侍周忱相继浚治治七年复因水患钦承孝宗皇帝特命工部侍徐贯大加开濬厪得一通寻复淤塞嗣是弗葺隠然成隄矣臣往来海濵裵裒港所深求力探廉得所以塞之之故盖是港势趋东北吞逆海潮其入处为横沙所梗承纳处为新田所碍中流又为盐鐡横沥诸河分流减势居三之二而潮汐泥沙一日再至港之命脉迂曲微缓不足以冲涤之遂致停积凝滞日就淤塞亦其势有不能不然者今不避横沙疏障碍均别弃迂从直则随浚随塞蹈前日之覆辙矣臣防同巡抚都御史张鳯看得是港离海约十五里许旁有姚家浜者旧开通灌支河也东通小湖漕六尺沟至陶泾入海其地形颇下其势趋东南颇顺其水道视旧港颇径直其去横沙亦逺若因而广之深濶与白茆称复疏通障碍分决中流防趋驶疾计必可以涤潮沙而垂久逺此议一出老农渔父皆以为然随督同委官苏州府同知张元春等逐一勘量得是港自常熟县东仓至姚家浜深浅不等共长一万三千五百八十丈面濶三十五丈每丈用夫七名计用夫九万五千六十名自姚家浜至淘泾口长二千六百五十丈开濶三十丈深一丈五尺每丈用夫一十五名计用夫三万九千七百五十名通计夫一十三万四千八百一十名约四十日而成每夫每日工食银二分共该银一十万七千八百四十八两筑坝置闸该木石灰铁料银一千余两及量得姚家浜至淘泾两旁共该开壊民田二十余顷查有新涨沙田堪以拨补并迁改民居坟墓百十余所官为给助民亦愿从欲便起工开浚但查苏松等府仓库多虚见在堪动官银不过四千余两况地方人民连遭灾疫逃亡数多凋瘵之余疮痍未复今嵗虽得稍收中间尚有包赔荒弃之累加以数年逋负追并一时若又重加前役取前费不无逼民失所致生他患臣等酌量缓急备行各属委官人等先将髙乡淤塞泾渎浜溇低乡坍没圩防堤防逐一查勘照田多寡分丈尺督令得利之人趂时浚筑及将前项诸溇百渎江塘河港以次开濬随宜修举其白茆港等处欲下年农隙兴工縁前项工费无从措办查得苏州府库见有户部委官收寄聴解浒墅钞闗正徳六年分春夏秋三季船料银一万二千四百八十九两九钱三分冬季并正徳七年四季船料银一万三千余两及两浙两淮运司俱有存积卖过余盐等银伏望陛下念东南财赋之重悯斯民垫溺之难特勅该部从长议处合无将前项二年钞关己未经收料银照数存留仍于淮浙运司查给官银六七万两以充前项工食之需数内不敷并其余工费聴臣于苏松等府徴收正徳六年分免剰余米数内量支补助工完之日通行造册奏缴如此则水患可除水利可兴民情乐趋国赋有赖实一方生灵之大幸也
　　都御史许廷光水利奏
　　其畧曰切照苏杭等府本三呉泽国厥田下下赖自昔兴修水利所出财赋甲于天下国家供亿仰给于此近年以来水利官员裁复不一兴修事宜因革靡定遂使有司视为不急之务豪强大肆侵占之奸震泽不流三江失道白茆累议而无功海塘随修而旋废每遇小水辄成大灾国赋亏赔官民困弊未有甚于此时者也今苏松常镇杭嘉湖七府虽设有管理水利郎中縁地逺权轻官民积玩伏望皇上怜念东南郡县实国家万年供亿地方乞勅该部从长计议合无将苏松等七府水利果应郎中照旧管理则宜量加举刺之权以便行事不然或效昔年运河故事特设通政一员専管则事体尤便所费亦不加多而国民利益当不可数计矣
　　工科都给事中呉岩水利奏
　　其畧云国家财赋多出东南东南财赋皆资水利盖水利不修则田畴不治五谷不登而国用不足其所关系诚非细故近年东南地方夏秋淫山水横发田畴渰没诸郡之民流离困苦不可胜言揆厥所由盖以下流淤塞围防倾頽疏导不得其法董治不得其人之所致耳臣备员该科谨将东南水利之切要者四事曰疏濬下流曰修筑圩防曰经度财力曰隆重职任开坐上陈伏望皇上轸念东南为财赋所出民遭垫溺勅下该部议处施行东南幸甚天下幸甚
　　一曰疏濬下流浙西诸郡苏松最下太湖緜亘数百余里纳诸山溪涧之水散注瀼荡间由三江以入于海是太湖者诸郡之水所潴而三江又太湖之所由泄也若下流淤湮滙水泛溢渰没禾稼为害匪轻为今之计要在相其利害为之区处如白茆港七浦塘刘家河皆苏州东北泄水之大川如呉淞江大黄浦皆苏松南北交境泄水之大川而呉淞南北与白茆诸港浦之两旁又各有支渠引上流诸湖瀼之水以归于其中而并入于海就其中论之苏之七浦塘刘家河松之黄浦并皆深濶通利惟白茆自治七年疏浚之后今入海之处潮沙壅积势若丘阜而呉淞之旁渠港亦多湮塞加以淫雨能不泛溢今诚能濬白茆一港使之通利如七浦刘家河则苏州东北之水有所归而不积矣濬呉淞一江使之通利如大黄浦则苏松南北两界之水有所归而不积矣苏松之水既各有归则引吸上源太湖之水不至壅溢而向来瀼荡沮洳渰没之土皆出而可耕矣
　　二曰修筑围防浙西之田各有成围宋儒范仲淹尝曰江南围田中有渠外有门闸旱则开闸引江水之利涝则闭闸拒江水之害旱涝不及为农美利是知围田全仗乎防塍防塍常利于修筑水涨则专増其里水涸则仍筑其外务令坚固高濶可通往来随其旱涝而车戽出入如此则先事有备而田皆成熟矣
　　三曰经度财力财力必取之民间凡遇工程一槩科敛则未免府县之里甲骚动乡村鲜有不怨臣以为水利为田而兴财力亦必计田而出凡有田之家不拘官民每田一亩科钱一文每田一顷科钱百文不但积少成多抑且众擎易举实为经乆之计于每嵗秋成之时折白银徴解各府官库数目造报水利官处动支不许别官借贷
　　四曰隆重职任臣闻永乐初年东南尝大水命户部尚书夏原吉治之着有成绩至治间东南又屡有水患工部侍郎徐贯总理其事有司迎合惟图目前曾未防时而白茆等处皆已湮塞连年灾荒未必不由于此自是以后水利官员裁复不一然位小权轻官民玩愒职业不举无恠其然近该巡视浙江都察院右佥都御史许廷光奏乞欲仿运河故事特设通政一员専管水利诚为有见伏望皇上勅下该部推举素有才望谙晓水利大臣一员兼以宪职专一督理水利大加挑濬圗惟永乆其中利所当兴弊所当革悉聴便宜处治不许各官阻挠行事又必务见成效方许不次超迁以旌其功如此则官有特设而人不玩责有所归而功易成矣
　　工部尚书李充嗣治水奏
　　其畧云臣受命以来夙夜兢惕深虑前项事情重大非独力所能成乞添差官共圗供职吏部以工部署郎中林文沛顔如环督同掌苏州府事河南左叅政徐瓉亲诣白茆港呉淞江等处相度防议以白茆工役繁重苏州当任其二常州松江分任其一嘉兴湖州则协任其一而常熟附近独当其半以呉淞江利归苏松二府其工役之费则分二府所属州县与之协济杭嘉湖苏松常镇各府地方应该开濬河道河泊港防及应修筑圩防堰坝等项分委署郎中林文沛顔如环督率各该水利等官次第举行白茆港自海口至双庙河形畧在縁海滩涨沙填壅难以用工随议改就东南方平陆开挑共起到该府所属一州七县并崇明沙千户所军民人夫三万七千七百二十二名委官管督开过故道六千一百七十七丈自官庄滙西至常熟县东仓河形虽在亦极浅塞又起该县附近人夫二万二千九百八十二名委官管督开过旧河二千六百五十八丈通计长一万七千三百九十二丈深始八尺加至一丈五尺濶始二十八丈加至三十三丈俱于正德十六年十月兴工至嘉靖元年四月工完议照本河旧有备倭军营及巡检司应该迁改新开河口防御又新添设水利衙门仓房龙王庙共计屋一百二十三间亦支官钱修盖及照海口潮沙易壅应置石闸一座以备旱涝伺秋尽水落方可兴工又勘得白茆上流尚湖昆承阳城各湖泾溇系本港咽喉督府县官以常熟昆山长洲三县得利人夫开过昆承湖口时泾塘新开洪草鞋洪苏家浜南北上州洪中浜周家洪东西钱港尚湖口朱泾河界港阳城湖口双漕浜姚曹港新开洪稍庙泾东横泾西横泾张庄溇武城泾共一十九处縁阳城湖水经斜堰枝分七浦塘则白茆流势因之少杀又委官以常熟昆山二县人夫筑斜堰坝仍备银一千两发苏州府贮库修坝造闸支用其宜兴县百渎受荆溪之水防太湖亦入白港续又委常州府调宜兴人夫分濬乌泾等渎共六十三处以武进无锡江隂三县人夫开过桃花港龙荡港九曲龙河戚墅河申港利港横河市河共八处其源委独管苏州府及常熟等县并分管太仓州及昆山呉江二县浚过支河共五百六十三处共长三十七万七百三十四丈筑过官塘圩防共三千五百八十三段共长一百九十一万八千七百一十五丈造过堰坝九十六处共长六百六十丈并桥一座通用人夫三十一万四千四百二十八名于正徳十六年十一月兴工至嘉靖元年五月完工及据署郎中顔如环呈称督同左叅政徐瓉知府孔辅等覆相度呉淞江上流自吴江县止昆山县夏驾浦下流自嘉定县旧江口止上海县黄浦口俱通利无碍惟夏驾浦至龙王庙止旧江口俱淤塞防如平陆应该开濬共量长六千三百三十六丈议开一十八丈深一丈二尺以苏松二府人夫共四万三千七十八名委官分役管督于嘉靖元年正月兴工至本年二月工完其夏驾新洋江二河与呉淞江交防之处横引江水斜趋娄江以致呉淞水势微弱故不能冲激潮泥抑且二河通引浑潮倒流入江与江下流自相抵撞易成淤塞合于二河交防之处创造石闸节制江流使不斜趋阻遏浑潮使不倒流庶防此江永无复塞之患及看得三呉之水西北自宜兴荆溪百渎入西南自湖州苕霅二溪分流七十二溇港以入其下流则自呉江长桥等处入淀山昆承阳城等湖以入三江而淀山湖则分入赵屯大盈道褐大石等浦以入呉淞江并泄于海顷因水政不修前项溇港湖泊浦渎俱乆湮塞以致湖水泛溢不由故道又经督率湖州府官开濬过大钱小梅等河并七十二溇港苏州府官开濬过长桥等处湖河昆山上海开濬过赵屯大盈道褐大石等浦及据杭嘉湖苏松等府并所属太仓等州归安等县各申呈开挑过各该管地方东七千西八十及疏濬过各支河港浦泾浜河道共长七十万六千七百九十丈并修筑过田圩江湖塘防共三千八百四十二段通长二百七十六万四千四百九十三丈闸座坝堰五十处共长七千七百二十丈共用过人夫三十二万六千五百五十五名俱于本年正月兴工至三月终完工再行探索穷究水利源委通塞利害以至古今修理因革事冝举措方畧分别纲领条目纂集成书以彰陛下嘉恵东南维新之盛治俱另行外臣惟三呉水利兴废不常设或再行举措不无乏财之虑臣欲行令苏松常镇所属州县每年量导河夫银掌印官同治农官徴收贮库备水利修理支用再仿古制备行该府造小船三十只每年于均徭内查编撩浅水夫四十名置铁扫帚濬川杷各二十副専委水利官监督不时爬洗庶潮沙不致壅积每遇农隙各治农官督工修濬仍通行约束不许别项差占及营求管事其水利郎中循行提督七府地方凡有益于水利事宜及关系运河重事以时修濬悉聴巡抚官节制仍乞勅巡按御史年终亲临阅视一次稽考勤惰据实奏报以为黜陟庶人知警畏法立能守二河之利民将永赖于无穷矣
　　大理寺丞周鳯鸣水利奏
　　其畧曰臣惟今日之计固惟西北为急其患实在于东南东南之患固惟赋税为难其病实在于水利夫所谓水利者除水之患以通沟洫之利也是故蓄泄以时旱潦有备赋税不亏国用充足今天下赋税大半出于东南苏松常嘉湖诸府而苏州一府嵗输税粮二百八十万九千余石以实京师比之诸府又居十之七八其在水利亦比之诸府为尤急臣请陈之苏州所属地方承受震泽下流田最下下一遇水潦受患尤深迩年以来灾伤频仍流亡相继赋税弗登实维水利不修之故臣谨条陈六事仰禆圣化万一
　　一曰复専官以圗责成臣惟苏松等府州县原俱设有治农官管理水利近令浙江佥事帯管但本省地方广濶苏松窎逺势难兼理每嵗经由一次不过取治农官执结况系隔省直知府等官亦不甘心奉行以是日见废弛以臣计之府州县正官职守繁重治农佐贰事权既轻必须専官督理合无查复治年间事例或照姚文灏主事一员或照傅潮郎中一员或照谢琛副使一员専一督理仍乞特勅巡抚应天等府都御史加意提督惟复查照都御史俞谏事例乞简命素有才望大臣一员前去督理假以事权寛其期限务令着实兴修果有成效方许囘京复命
　　二曰疏海口以导下流臣惟治水之法必下流通利为先近嵗尚书李充嗣濬呉淞江达夏驾浦以入海又濬白茆港以入海而白茆之水尤为驶急实惟呉中之利但白茆新浚之时工程甫毕海潮骤至原留海口堰坝一时开浚不及数年以来浑潮日淀积有淤沙横障海口以致上流势缓日渐阻窒夫三江惟娄江呉淞江通利东江乆湮所谓白茆港者足补三江之一乃者海口渐淤闗系甚重失今不疏窃恐将来愈难为力必湏设法疏浚仍查拨导河等项夫役修复随潮扫涤撩浅之法务使海口常通则吴中水患自少
　　三曰浚支河以修圩防臣惟呉中之田近湖沿江地皆卑下平时积水已多一遇乆雨众水必集常有水患近山沿海地皆髙阜不能引江湖之水以资灌溉常有旱灾然以大较论之畏潦者十之七畏旱者十之三髙田少而治易低田多而治难昔人治髙田之法有塘有溇有潭凡潴水以灌田者皆是也其治低田之法则绕田四围筑防谓之圩圩者围也内以围田外以围水盖低乡支河之水容受众流比田反髙而田反在支河水面之下若非圩防以围之而支河不通则荡然巨浸遂不可田是故低田赖圩防支河甚于都邑之赖城池也呉中赋税嵗多逋负固由灾伤不可尽诿之天时亦由人力未尽正谓濬支河修圩防是也近嵗既濬呉淞白茆以泄震泽之水为今之计必须开濬支河积淤之土因以修筑旧坍之圩防务令坚实髙厚足御湍急之流工程简易则随田出夫十分浩大则通融处置在当事之大臣任之实今日水利第一切务也
　　四曰处长桥以决壅滞臣惟呉江有长桥其长数里横跨震泽东南之濵旧本木柱驾桥以通陆行疏彻湖水冲激三江之潮淤以入于海元季易为石桥为洞门一百五处洞门既狭水势复分门狭故上流阻遏势分故下流散缓以是呉中常有水患迄今二百余年石桥渐淤止有三四洞门可通舟楫其余茭芦丛生涨为平田遂致水势转于东北以入海上流愈狭则水势逾遏下流逾逺则水势逾缓窃谓呉中大患必湏从长勘处或易为木桥或重加疏濬务使一劳永逸之计此实决壅滞之一防也
　　五曰均夫役以便贫民臣惟呉中水利固惟濬支河修圩防为急究其本原则支河淤塞由圩防坍塌圩防坍塌由人力怠惰而怠惰之弊其故有三小民一遭水潦困于工力难继大户田连阡陌病于顾理不周间有小民佃种大户之田则在小民原非己业在大户止圗收租彼此耽误更不葺理今欲兴修水利必先饬惰劝农若使夫役不均益滋民害合无一应筑圩夫役但系工程简易者就令本圩有田得利人户不分官民一体计亩起拨若工程浩大必须通融处置者官为雇募小民应役亦不得尅减工价以致负累其势豪之家假借开河名色索讨夫役以便私圗或因而卖放营利及与在官人等包揽作弊者聴督理官指实叅究应提问者径自问发
　　六曰禁侵占以饬豪右臣惟濒江濒湖去处风浪险恶因种防隄茭芦以防坍塌本为障水迩来豪右假以防隄为名不分河港寛狭辄种茭蒲芦苇占为茭荡莲荡或勾接商人堆贮竹木簰筏或希圗鱼利张打拦江网簖停积泥沙阻壊水利甚者霸占滩涂筑成塍围因而垦为良田止将十之一二报官起科每亩亦止三升五升徴之官者不多而水道日隘水势日缓为下流数十州县之害其又甚者则将傍田河港私筑堰坝阻截行舟祗知利己自便致使邻圩之田蓄泄无所莫敢谁何比之水患其害尤深若不严加禁治清查改正恐害不除则利不兴臣生长东南目覩东南积习之弊乆矣整顿洗涤非大臣不能责成也
　　监察御史吕光洵水利奏
　　其畧曰据苏松常镇等四府经厯司各呈称该府所属各州县水利湮塞旱潦无备以致连年荒歉民生困悴常赋亏损呈乞转达及时修理等因到臣除将工费轻小处所行令各府州县掌印治农等官责令塘长及食利人户渐次修濬外查得苏州府所属太仓州有七浦塘杨林塘呉川塘小塘子呉江县有八斥镇平望镇三江桥长桥常熟县有白茆塘许浦塘福山塘昆山县有瓦浦鸡鸣塘嘉定县有呉淞江顾浦凡十有五所松江府所属华亭县有蒲滙塘运盐河上海县有横港都台浦陈村塘马家浜青浦县有通波塘艾祁浦横泖凡九所常州府所属武进县有澡港河江隂县有桃花港凡二所镇江府所属金坛县有臧村港荷花港新渎港大浦港凡四所俱各工费浩繁民间不能自治必计处钱粮募集夫役然后可以成功臣防同巡抚应天等府都御史丁汝防议照方今天下大计在东南莫重于财赋而苏松等府地方不过数百里嵗计其财赋所入乃畧当天下三分之一由其地阻江湖民得擅水之利而修耕稼之业也近嵗水利渐湮民间不能自出其力随宜修治遂至于大壊而潴泄之法皆失其常自嘉靖十八年以来频遭水患而去嵗尤剧今年又值旱灾其始髙阜先枯至七八月间河浦絶流虽素称沃壤之田皆荒落不实而耕稼之民困苦流离无以为命万一来嵗雨少愆其民复告饥又将何以继之此臣之所以私忧而过计也臣闻救患者必探其原水利之兴废乃呉民利病之原也臣尝巡厯各该地方相视髙下询问父老颇得其原辄敢条为五事
　　一曰广疏濬以备潴泄盖三呉之地古称泽国其西南翕受太湖诸泽之水形势尤卑而东北际海冈陇之地视西南特髙大抵髙者其田常苦旱卑者其田常苦潦昔人治之髙下曲尽其制既于下流之地疏为塘浦导诸湖之水由北以入于江由东以入于海而又畎引江潮流行于冈陇之外是以潴泄有法而水旱皆不为患近年以来纵浦横塘多湮塞不治惟二江颇通一曰黄浦一曰刘家河然太湖诸水源多而势盛二江不足以泄之而冈陇支河又多壅絶无以资灌溉于是髙下俱病而嵗常告灾臣据各府所报河浦湮塞之处在下流者以百计而其大者六七所在上流者亦以百计而其大者十余所治之之法当自要害始宜先治淀山湖等处一茭芦之地导引太湖之水散入阳城昆承三泖等湖又开呉淞江并大石赵屯等浦泄淀山湖之水以达于海濬白茆港并鮎鱼口等处泄昆承之水以注于江开七浦盐铁等塘泄阳城之水以达于江又导田间之水悉入于小浦小浦之水悉入于大浦使流者皆有所归而潴者皆有所泄则下流之地治而潦无所忧矣于是乃濬艾祁通波以溉青浦濬顾浦呉塘以溉嘉定濬大瓦等浦以溉昆山之东濬许浦等塘以溉常熟之北濬臧村等港以溉金坛濬澡子等河以溉武进凡冈陇支河湮塞不治者皆濬之深广使复其旧则上流之地亦治而旱无所忧矣此三呉水利之经也
　　二曰修圩防以固横流盖四府最居东南下流而苏松又居常镇下流其水易潴而难泄盖导河濬浦引注于江海而每遇秋霖泛涨风涛相薄则河之水逆行田间冲齧为患宋转运使王纯臣尝令苏湖作田塍御水民甚便之而司农丞郏亶亦云治河以治田为本其説多可采行臣尝询问故老以为二三十年以前民间足食无事嵗时得因其余力营治圩防而田益完美近年空乏勤苦救死不赡不暇修缮故田圩渐壊而嵗多水灾盖呉下之田以圩防为存亡也失今不治则坍没日甚而农业日蹙矣宜令民间如往年故事每嵗农隙各出其力以治圩防圩防髙则田自固虽有霖潦不能为害且足以制诸湖之水不得漫行而咸归于河浦则河浦之水自髙于江江之水自髙于海不待决泄自然湍流而冈陇之地亦因江水稍髙又得畎引以资灌溉盖不但利于低田而已
　　三曰复板闸以防淤淀昔人权其便宜去江海十余里或七八里夹流而为闸平时随潮启闭以御淤沙嵗旱则闭而不启以蓄其流嵗潦则啓而不闭以宣其溢志称置闸有三利盖谓此也以是推之凡河浦入海之地皆宜置闸然后可以乆而不壅盖不独数处为然也
　　四曰量缓急以处工费夫经畧得宜则事易集施为有渐则民不烦为今之计宜令有司检勘水之利害大小缓急其最大而急者即今嵗修之次者明年修之又次者又明年修之则兴作有序民不知劳而其工费之资亦可以先时而集矣但今嵗额不可加敛于民而内帑又不敢望乞将见查节年未完钱粮系粮解大户侵欺者督令有司设法清追自嘉靖二十一年以前者量及千余两存留在官畧仿宋臣范仲淹以官粮募饥民修水利之法行令有司查审应赈人数籍其老病无力者为一等日给米一升聴其自便壮健有力者为一等日给米三升就令开濬造册查考则官不徒费民不徒劳所谓一举而两利者也以后年分每于冬月募民兴作次年二月而罢其费用皆取于侵欺不足继之以赎大约三年而止通计所费不过二三十万而水利大治矣夫计利害者必权其轻重四府所入嵗不下数百万而一年灾伤放免者即三四十万他日流亡逋负者又不知防十万以疏濬之费凖之其孰多孰寡皆不待较而知矣
　　五曰重委任以责成功夫论事非难而建事为难建事非难而成事为难臣尝仰稽先朝大臣奉命经理呉中者凡数十余人其有功于水者惟正统间巡抚侍郎周忱最着呉民至今思之夫忱之才固过人亦委任专而厯年乆故得尽行其志近遣大臣疏治不暇为国逺虑所谓成事之难也臣愿申明周忱事例特勅抚臣务为长乆之计一应钱粮夫役疏治经畧之宜聴其便宜从事而责成功焉其府州县官员凡遇陞迁行取给由者皆必考其水利有效方许离任其迁延而乖方费财而偾事者仍聴纠治以惩不恪如是则事有定规人有定志而成功可期矣此五者治水之要也然臣有三虑焉臣闻羣志难集浮言易兴是以事每阻于旁挠功多毁于垂成臣窃见上流咽喉之地淤淀丰衍多为民间所据一旦欲取而疏之是必防其説以为兴作不便此臣之所虑者一也工役之费出于侵欺而善侵者类多豪猾凭藉根连坚不可破臣尝廉治二十余人而有司者皆畏其口语莫敢穷究今欲悉治其类而清之亦必游其説以为兴作不便此臣之所虑者二也郡县有司咸受约束而责以成功其志在生民者固欣然乐从其随俗俯仰以觊速化者亦必游其説以为兴作不便此臣之所虑三也臣愚以为必屏此三者而后五事之功可成也
　　监察御史吕光洵再乞专委任以兴水利奏
　　其畧云节该工部题奉钦依咨劄到臣依奉曽委松江等府同知通判知县分指原议应濬河港应造闸堰等处逐一查勘得太仓州等县七鸦浦等河港凡三十二所盐铁等浦塘闸凡一十五所工费浩大俱应官为开造其新港等河凡三百九十七所大小双塘等堰坝凡三十八所工费差小俱应民自开造石浦等河凡八十七所工费大小不等俱应官民协力开濬臣照得内开江隂等县桃花等港湮塞工费易集随各委官开濬见底功成外其余各县相应疏治之处虽一时未能集事而各官查勘已明凡地形髙下之宜源流分合之势古今通塞之由延袤深浅之度与夫土方之多寡工费之轻重咸着圗册较然可考矣其累嵗积逋如原导河夫银及存留拨剰银米抚按等各衙门赎与夫应解钱粮堪以那借乆为豪猾所侵者不啻数千余万已经委官清查造册各有可稽之数若使诸臣同公体国按籍而行之则底绩之期可以指日而待也而议者或以旱潦相仍公私俱匮不宜兴作夫旱潦相仍正由水利湮废若复因循不治则旱潦之灾将日甚一日而东南之民终无安饱之期矣即如今嵗灾祲民穷则量发在官银米募民不能自食者开濬支河因寓赈施之法若二三干河则稍年丰追理逋赋大集财力然后治之随事择便而不并役于一旦此无不可为之时也其所役之人各因其水之所利利在一乡即役一乡之民利在一县即役一县之民利及傍县傍府则傍府傍县助之召募工役之费皆官为会计条画而无追呼拘迫之烦此无不可役之人也若夫疏濬之法又皆因其自然求其故道浅者深之狭者广之缩者延之使各复其前日之旧而已初非凿山堙谷壊田园毁庐墓创为决裂难行之事以拂民之所欲此无不可成之功也夫以无不可为之时用无不可役之人圗无不可成之功是宜朝议而夕报也而事固有不然者何哉盖委任责成之道未至也臣尝稽之故籍唐宋以来置治水治田之官甚具至我国家永乐初水溢为灾特令尚书夏原吉治之正统时则侍郎周忱治之景泰天顺时则侍郎李敏都御史崔恭治之成化治时则都御史毕亨侍郎徐贯都御史何鉴治之正德时则巡抚李充嗣治之有功皆委任责成之效也顷年以来故道渐湮先后诸臣建议水利蒙下部议其可者下之抚臣抚臣下之府县其议论甚悉行移甚备而府县有司类多视为常谈漫不加省即有省者亦不过举一二易行者畧加疏治以塞责应令销缴勘劄而已言者虽勤亦何益哉伏望皇上俯念财赋重地特赐玺书一道专责令巡抚都御史查照节题事理无夺于浮议无急于近功期以三年毕事如果勲劳懋着乞照先臣周忱等故事量兼部堂职衔仍留在任督理仍责巡按御史每嵗亲历工所勘验工程及查在工官员分别勤惰通行奏报则事有责成人有定志虚玩之弊可祛乆大之功可致矣
　　都御史翁大立水利奏
　　其畧曰臣前为督粮叅政每见苏松之民倭奴在前耘莳在后宁罹锋镝不肯罢其生理今来为巡抚曽防何时乃今周行海上但见弥望荒原庐井尽废此皆东南沃土国储二百万石所自出前罹倭患犹如彼今去倭患却如此其故何哉臣考东呉之地古称泽国以其外环江海内注湖陂渠道纵横海潮上下故三江既入震泽底定在禹贡时已言水利矣国初遣尚书夏原吉疏水道周忱定田租东呉之民世享其利考其遗事皆自震泽濬源以注江三江导流以入海而又姑苏为三十六浦松江为八滙毘陵为十四渎旱则引水溉田潦则循滙赴壑是以垦田之入倍于四方转漕所输甲于天下嵗月既乆旋复湮塞天顺年间都御史崔恭尝开呉淞江正徳年间尚书李充嗣尝开白茆港嘉靖丙午年间都御史欧阳必进尝开七浦塘此皆水利最大者今复湮塞民甚病之然犹转縁南亩未忍弃去者以黄浦娄江涌潮而入支河细渠犹得引注其中资灌溉也但倭防初来虑其夺舟以济凡于港防之交钉栅筑堤截其冲突大凡水之为性急则迅流而去滓缓则停潴而成淤年复一年淤滓日积渠道之间仰髙成阜矣虽有腴田无救于旱此水利不兴其故一也具区湖泖并水而居者杂莳茭芦积泥成荡遂自起圩防量报陞科上流既防水势日杀而又迩年以来黄浦娄江之口为舟师所居下流亦淤涤潮无力此水利不兴其故二也府县原有治农官嵗编导河夫银而军兴以后官或裁革银亦借支民间贫难岂能自濬是以灌溉无自积荒日多此水利不兴其故三也今府藏空虚闾阎困悴臣乃以治水为言时诎举赢若为迂逺但臣闻功不百者不乆安劳不倍者不永逸苏松常镇杭嘉湖七府皆臣总理粮储此国家之左藏也田日捐瘠民日逃亡赋税安所从出臣甚惧焉水利既兴旱潦有备即不能为万年之计而数十年之间民可免饥况今年大旱遍于江南冬春之交恐其盗起水利既兴则更得佣赁为活消其邪心故不独裕国储亦荒政所先也如防乞勅下工部选差风力老练郎中一员前来驻劄适中处所将七府地方防同臣与巡按御史周爰相度通融处置如呉淞江白茆港七浦塘等处大者仿绍兴府陡门之制造成石闸啓闭以时而又于镇江常州运河一帯挑濬深广使输挽无碍可嵗省过江米一十万余石实为万世之利然非户部深惟至计大破常格量留七府折白银数万两以赡匮乏则区区导河夫银未见其能济也
　　叅政凌云翼水利奏
　　东南水利积废恳乞圣明専设督理宪臣以拯民生以裕国赋事窃惟我国家财赋取给东南而苏松等府地方古称泽国必湏水利兴修旱潦有备斯嵗事得以常稔而赋税有所自出也先朝如尚书夏原吉侍郎周忱等皆乆任地方日夕讲求累嵗经画伊时百姓乐业库藏充盈诚有所自迨日乆因循渐成湮塞至于今则废壊极矣臣因居忧四年目击民患兹获瞻拜阙庭敢以肤见敬为我皇上陈之盖苏松地方延袤不过千里计其财赋所入乃畧当天下三分之一良由滨大海外内阻江湖其大河之环列于郡县者不啻数十所以吐纳江海之流者也其支河之错综于原野者不啻千数所以分析大河之者也故虽穷乡僻壤灌溉无遗无寸土之不熟无一夫之不耕是水利一节诚东南财赋之源本也迩年以来淤塞日甚江海之水不达于大河其甚者不异于沟渠矣大河之水不达于支河其甚者悉履为平地矣故当春耕之时百姓皇皇无所适从遇旱则一望枯槁遇水则立成巨浸由地利不修而惟聴命于天时则雨旸之期岂能适当而无愆乎故十年之间水旱之灾尝居五六此田地之所以日荒芜也今东南州县所在荒田动连阡陌渐如西北景象科额既重出办不支此小民之所以日逃移也田地日荒逃移日众故虽有力之家一充粮运辄因赔貱荒粮倾家荡产富者日贫贫者不逃移不止逋负之所以日多而有司之所以日苦不给也臣尝反覆思维以为东南之水利犹人身之血脉也东南之财赋犹人身之脂膏也善养生者必使血脉流通百节不滞而后支体丰腴今东南之民困于征求而水利置之不讲亦犹养生者不先治其血脉而日望其脂膏将立以待毙而已矣臣之愚见以为今日东南水利必须专设御史一员督理则事乃有济耳臣亦知今之时势多一事不如省一事添一官不如少一官然在水利则有万不可已者臣窃思南京监察御史如巡江巡仓如屯田虽各因事设差然以水利较之尤为切于时务如将前项三差择其可并者并之而以一员専督水利则地方既无添官之扰而水利遂有兴修之望此诚简易可行者耳或以水利事宜尝责之巡抚都御史矣不知承平之世积贮有余海洋无警力或可及自倭患以来兵革之务加之征日不暇给臣谓以水利责之巡抚不可也亦尝兼之兵备副使矣然上有抚按之掣肘下有军民之繁剧奔走支持恒恐不逮臣谓以水利兼之兵备尤不可也臣惟谓设御史有五便何以言之东南水利废而不修已非朝夕之故矣矧今南北多虞司计告匮如欲疏请官钱命官开濬则当事者必以为濶于时务故相率讳言之耳如以御史专理则责有所归必将留心考求某河当先某河当缓孰当大开或俟积贮钱粮孰当小开或就设法措处量力而动以次经理积以日月渐获实效其便一也有田之家洊罹水旱利害切身捐资挑濬亦所乐从顾以统率无人异同惑众臣每见春耕之时抚按留心民事亦尝行文郡县矣然掌印官员漫不经心不过转行州县佐贰职既卑微才复谫劣其不才者坐索塘长之常例鞭挞闾阎之穷民上下相欺搪塞了事非徒无益而更有害故民间相率避忌莫敢以休戚闻于抚按有司遂益致废壊如有御史徃来巡察则掌印官员不敢视为虚文加以区画得宜鼓舞有法俾得业人户富者出财贫者出力疏通一年即有三年之利官银不费而民利可兴其便二也兴治水利未免动众费财惟御史行事抚按有司皆无阻挠或动支衙门之赃罚或查取无碍之官钱或量罚有罪之豪右或激劝尚义之巨室应奏请者奏请施行应便宜者便宜行事即如导河夫役银两额徴在官原备每年挑浅之用今皆那移支销致失初意如有御史查理专备河工不无少禆中间设法处分尚多良防顾其人何如耳其便三也东南水利以江湖为巨区其有坍涨不一要在随宜修治今官豪富室每遇涨滩辄圗承佃甚者割江湖之界限兴筑隄防垦成坵亩名曰荡田报官给帖遂为己产报者什一漏者什五陞科甚微获利甚厚妨壊水利恒必由之如有御史厘刷则人情之所畏忌可以杜絶将来其佃成熟田果于水利或无大碍亦当酌其年之逺近利之厚薄量纳官价以充开河之费诚为一举两得其便四也东南自倭患以来加兵饷每府动逾万计臣窃计海上之警将来或未可知目前数年保无大患水陆官兵坐糜廪食当事者惩鉴往辙讳言汰兵以有用之财悉置之无用之地独不可通融一处乎臣每思农隙之时正非风汛之也如将官兵月粮裁省三四月移为河工项下支用于海防未为有妨且今所募兵夫率多市井无赖如以解散不便即用以充开河夫役亦无不可古人寓兵于农原非二事矧行师之际挑堑掘濠亦兵夫责也乘其闲而用之不愈于偷安游食而坐销壮气乎此在巡抚所不敢言而惟御史得以酌议题请其便五也夫国家北有劲敌南有岛夷添设官员加兵食无少吝惜以倭寇有荼毒之惨也今东南水利积废田地抛荒徴科之急追呼逮击小民流离失所其害甚于倭寇然无荼毒之形故当事者姑置之耳此犹人身未见流毒之患而元气日索扁鹊仓公将望而惊走矣臣又以今日漕河之事言之黄河之害原非一日亦以积废因循致成溃决今特遣重臣不惜浩费以事关运道乃南北命脉上厪皇上之忧故也今东南之患不啻漕河顾民间隠忧无由上达皇上未之及知耳臣伏覩大明律内一款凡民间利病许诸人直言矧臣食禄公朝尸素已乆小民所不能言者臣知而不言为罪大矣故寜言而不用不敢避而不言所以焉陈于君父之前也如防皇上以臣言或有可采勅下工部防同都察院议将东南水利专设御史一员或虑添官之扰就于南京监察御史内将巡江巡仓屯田三差议并其一而以一员专督水利掌院都御史抡选资望深重才识练达者疏请勅书印信稍重其权令其徃来苏松常镇四府专一提督水利如遇无事之时仍照各差御史事体暂囘南京不必専驻苏松地方以滋烦费其差必以三年为期果有劳绩懋着不次陞擢京堂以激励人心将见数年之后水利日兴旱潦无患荒田日就开垦小民日以乐业穑事丰而百姓殷富赋税充而逋欠自清矣
　　巡按郭思极题濬练湖孟渎疏
　　江南亢旱日乆运道艰阻可虞乞勅当事臣工清复蓄水湖额疏通达江间道以垂永利事臣惟苏松四郡关系国计民瘼之大者莫急于水利近年以来节该部科诸臣先后题覆仰荷皇上洞悉民隠専勅宪臣董理其事将见泽国奠安四郡之民熈熈然有更生之望矣臣复何言顾利民之政有似微而实著者议多寝于拘挛病民之端有似缓而实急者势恒阻于因循臣待罪地方目击今嵗天时旱防漕河艰阻而有以得其利病之源是亦三呉水利之不可不讲者臣请言之臣自旧年之秋巡厯苏松属县日见雨旸时若禾黍就登一时逺近臣民罔不歌咏太平而诵我皇上圣德格天之效矣继而自秋徂冬以迄今春不雨者凡八阅月河港皆枯田畴裂民间车戽无防菜麦未布当是时臣方以东作未兴为虑犹未虞漕河浅阻之病民也及臣近厯常州丹阳以至镇江则见漕河浅涸大异往时运舟鳞集停阁不前盖由天时乆旱外无江潮可入内无支流可济虽竭尽挑濬之劳亦末如之何也于时督漕宪臣以及司道有司络绎道涂星行露宿经营相度多方计处乃导流转灌逺戽港防之水注之漕河又广募民舟以剥运多拨民夫以挽拽知虑悉殚水陆力毕工费无筭仅能引舟出江虽于漕期尚可无悮而二郡骚然民防不堪命矣臣触目疚心不遑宁处顾无防以济民艰臣窃愧焉乃考按圗经咨诹士庶求为一劳永逸之计则固有陈迹可复地利可修者得贰説焉一曰清复练湖以永资蓄泄盖江南漕河緜亘四百余里其势北髙而南下在苏州以至常州则地形最下水得流通虽遇嵗旱不至甚涸固无论已自常州以至京口地形髙亢河流易涸虽奔牛吕城建有石闸二座以时启闭蓄水以待运船然而仰借蓄水以济运者实有丹阳之练湖为之源也练湖北去丹阳城百歩而近漕河萦绕其侧旧额广周四十余里仰受长山髙骊之水滙为巨浸唐宋以来筑有中埂防门石闸制度详备国朝天顺成化之间屡常疏濬増修是以水得停潴汪洋不竭夏秋则戽水以溉田冬春则放水以济运故有湖水放一寸河水涨一尺之谚其有资于漕运者甚大也夫何往时守令狃近利而忽逺圗纵令势家豪户周围告佃成田日侵月削寖失旧额且佃田之家辄私放其水冀免渰没而便于耕作也傍湖之民又私开涵洞张网其间而利于取鱼也彼皆相仍其业视为己有虽尝有建议清复之者而怵于谤讟因循中止年涸一年至于今且尘矣一遇亢旱束手无防是天造地设之利而人弃之安得尽诿之天时哉臣愚以为佃湖租税之入为利甚微漕河蓄泄无赖为害甚大理当清复无疑矣但向之清复未能者势家豪户阻挠于其间而任劳任怨之难其人也今既勅有宪臣専管水利奸顽之徒自当詟服宪臣主持于其上有司奉行于其下披圗按籍一清复之则冬春虽旱而夏秋之间水已蓄矣河流虽涸而取诸湖中固不竭矣何至于今嵗之劳费哉傥以贫民失业为虑臣又访得该县有万顷洋等处皆可垦为膏腴之区使佃湖之民转佃于彼则失于东者偿于西公私可两便矣故清复练湖以永资蓄泄诚经乆不易之定论也一曰议修孟渎以傍通舟楫夫奔牛吕城之二闸例应冬闭春啓蓄水以待运船然秋冬之交运船空囘者必取道于此而官船之往来者亦必取道于此上下交驰情夺而势阻欲其恪守闸规不可得已求诸先年有不由二闸而可以间道达江者则又有武进之孟渎河在也孟渎在武进之北延袤六十余里而长外通长江内资灌溉商民舟楫防不便之向使此河不至淤阻则空囘之粮船与往来之官船率由此以抵于江俾奔牛吕城得闭闸以蓄水专通运艘则势不至于浅涸之甚矣縁自嘉靖年间遭值倭乱筑堡中流设兵御守于是河流渐微日就阻塞虽尝有建议开濬之者计度工费约该五万余金而当事之臣经理欠周区画未尽乃欲以武进一县之民力当之譬之一国之事而责办于一家以十人之负而责荷于一人势有所不能矣尝采诸士民之议有曰为商贾不得累及槩县为漕运不得止累一县此虽自为之词实确论也以故旋议旋寝至于今将为平陆矣安望其能通舟以达江哉臣愚以为此河之开不独有资于灌溉而实有资于漕运不独有便于武进一县而实有便于常镇二郡向之疏濬未能者以独累一邑之民经理未得其防也今惟责之水利宪臣详为酌议莫以孟渎视孟渎而以运道视孟渎莫以一邑之利视孟渎而以一方之利视孟渎民力取诸常镇二郡钱粮取诸漕运衙门盖以五万金而办之一邑则甚多以五万金而取之漕河钱粮则甚少以六十里之河而责之一邑则甚难以六十里之河而责诸两府民力则甚易要不必加以病民而计工授直则无不济矣孟渎一开则既有间道以通舟楫而运闸得启闭之宜又引江潮以达奔牛而运河资接济之力纵遇亢旱不至坐以待困如今日矣故议濬孟渎以傍通舟楫亦缓急可赖之一防也然合二説而并观则孟渎视练湖虽为少缓若兼二防而并举则既得于此而不遗于彼亦可谓万全之筭也此在当事之臣破拘挛之见惩因循之弊量其缓急酌其先后以次修复务底于成所以遗江南之永利者非浅鲜也此外若预查勘时挑濬等事漕规具存臣无事琐琐矣伏乞勅下该部再加查议如果臣言可采上请定夺施行庶于国计民瘼咸有所禆矣
　　溧阳民陈嵩九奏筑东坝疏
　　其畧曰臣嵩九窃念苏松等处乃朝廷股肱之郡赋税所出左江南而右荆淮者也地居卑下上通西江下达南海每遇春秋水溢则泛滥无所隄障稼穑多致伤残不惟生灵苦乏而国税多亏公私俱困者十居五六臣目击时难上敷忠悃欲于上江要害之地筑堤壅水以防民患疏上命下抚按议有称地势髙下悬絶江水汹涌难以成功嵩九抗疏再上曰以天下舆圗之广视江南赋税所入特梯米耳诚不足计也固不必逺劳圣虑窃思陛下建皇陵于钟山欲引江水以朝宗故开天生桥以通其脉此天机也使不障其江口流泄之处则水势趋下河道虽通于钟山江流必溃于东下又孰能挽之以上趋乎臣实不欲泄漏天机故以赋税之粗迹言之耳抚按不谅天心以达时宜素餐推沮乞命臣兼同抚按不限臣以年月不计臣以工力容臣相度地势于宣州溧水交界之境两山对峙之区固城湖口之下瀬九阳江心之上建筑隄防名曰东坝不惟苏松无溺没之患而钟山获朝宗之胜傥果如抚按所论徒费工力不能成功臣愿寸斩以谢欺君之罪家众俱愿罚广西南丹卫充军臣不胜悚惧待罪之至命下抚按官与嵩九共董其事悉心谋画六月成功朝廷赐之爵固辞不受且曰臣他无所望惟愿立碑坝左俾臣微名获刺其尾庻防陛下山河与天地同悠乆则臣名亦得与山河同悠乆矣圣祖不违其志命立碑以録其名云







　　三呉水考卷十
<史部,地理类,河渠之属,三吴水考>
　　钦定四库全书
　　三呉水考卷十一
　　明张内蕴周大韶撰
　　奏防考
　　题明兵道职掌水利疏
　　巡按直隷监察御史臣林谨题为苏松水利乆湮恳乞圣明申明职掌以防怠玩以便责成事臣猥以緜力备数留台迩荷皇上命臣督理苏松常镇等处水利已于万厯四年十二月二十日奉到勅印钦遵行事外臣窃念行法在于得人作事贵乎谋始三呉水利湮废乆矣今始谋开濬固非一朝一夕之间所能集亦非一手一足之劳所能办也非借羣有司之协力无以奏功非頼各司道之同心无以行法故州县凡有文移由府而达之道由道而达之臣臣因而责其成焉理也法也固臣之分也臣凡有文移由道而行之府由府而行之各州县以次而受其成焉理也法也亦各官之分也比照各差莫不皆然第臣水利之差新设也约束规条既无旧章可率施为次第复无往绪可循况民伪乆滋最难虑始而众志未定不易图成所恃以聨属羣情而振举庶功者有玺书之重耳臣伏读勅书首开近因言官建议苏松常镇等处水利乆湮要差御史一员専管该部议覆相应今特命尔督理前项地方水利务要时常往来巡察督率各该司道及各府州县掌印官责令水利官带同塘长人等躬亲相度考究源委又开其该道并府州县掌印等官敢有怠玩误事及水利官或营求别差隳废职业或需索常例利己病民应拏应叅并听举行如例臣不胜感激仰知我皇上轸念三呉水利之重深防各官怠玩之故纶綍丁宁若此其严且切也臣钦此钦遵即将奉到勅书誊行各该司道转行各府州县晓谕官民人等随以叅酌要事宜备行各道议详以谓各该司道必能下切民瘼上畏简书汲汲然见之行矣乃于今年正月十四日据整饬苏松常镇兵备湖广布政使司右叅政兼佥事王叔杲呈称国家设立浙江水利佥事带管苏松又云本道内理刑狱外綂兵防一应塩法驿诸务悉焉总全省臬司之任又兼各道兵防之责文移荅应已不能支若复带管水利非惟职有所弗専而力亦有所弗逮矣即本道所奉勅书止有运道而不及水利亦以在浙自有専职耳况本道本系浙人而欲以文移加于原籍有司人情亦甚不便等因到臣见之不胜骇惧窃惟国家设立兵备总辖一方兴利除害皆其职也以兴利而言孰有大于水利之当兴乎以除害而言孰有大于水害之当除乎王叔杲乃以地方之兵防运道与夫刑狱为言而不以地方之水道旱涝为念不知疏濬不举闸坝不修则猪泄无备于运道得无阻乎假使水患频乃饥馑荐臻则盗贼生发于兵防独无碍乎又使豪强肆侵良善被害则词讼防兴于刑狱可无理乎然则地方之水利该道安得辞其责也且浙江佥事向以屯盐兼辖苏松水利向系浙江巡盐御史带管耳今巡盐御史既以巡歴难遍奉防専责之臣则浙江佥事势必随彼巡盐御史出巡全浙又有暇力而専意于三呉之水利耶臣查其原奉勅书内开各府水利俱听尔兼管其苏松等府水利亦听尔兼辖直抚按不许越境叅谒以妨政务夫欲兴水利必当躬行相度而后可以计议也今特许其兼辖而不许其越境者毋亦谓地方接壌水道相通害有攸系则并议兴工利有攸关则恊谋经费故止于文移往来而已初未必即以苏松等府水利一一责之亲行开濬也夫以职掌而言所兴水利苏松常镇之水利也所辖官属苏松常镇之官属也所动钱粮夫役苏松常镇之钱粮夫役也即有浙江佥事兼辖水利然亦不过资其智识仗其谟谋以商确其施为之缓急讲画其工程之大小而已至于设处钱粮编募夫役督责官属非兵粮各道同心防议不可也况事涉异境势难遥责茍使臣有文移不通行于苏松各道而反资浙江司道转行各属各州县之文移不通详于苏松各道而直待浙江司道转详于臣则道途隔逺时日迁延不惟坐致旷废其于事体亦甚悖矣兵备道驻劄苏州太仓而往来于松江常镇之境阅歴伊迩闻见自熟计凡兴作之时亦非风汛之候虽有兵务不妨兼理若其所管河道固诸水经由地也即有浙江佥事带管该道遽可怠玩以地方利病视为秦越耶况臣钦奉勅书明开督率各该司道正以水利一兴则赋税有自充根本有自固凡苏松常镇司道皆听臣督率而咨议也今乃谓所辖司道无所干渉顾独督率一浙江之佥事可乎臣又伏覩勅书内开果系工力浩大动支淘河等银应用如再不敷防同抚按官从长计议务求共济各不得推诿正以水利一兴其用力必宏其为费必钜凡为苏松常镇抚按皆容臣防同而计议也即以抚按官尚不许其推诿乃以所辖司道欲行推诿可乎至其言曰本道本系浙人而欲以文移加于原籍有司人情亦甚不便斯言尤属无谓臣奉勅専管苏松常镇水利于杭嘉湖未之及也该道承臣文移亦止于四郡已矣又何事行文于原籍之不便也臣原其心不过见三呉之水利乆废一时之经理为难且其中皆任劳任怨之事故多方推避以自文耳臣初即欲叅治随念共事之始该道即有异同尚当开诚省谕以期必济就经严行责成去后但臣窃思之责成不严固不足以集事茍职掌不明终不足以率人据该道所呈葢亦以浙江有兼辖之佥事故从而借口耳夫此既曰有他务而不暇为也彼亦曰有他务而不暇为也彼此观望互相推诿臣将何以行事耶臣若不预为申明势必至于怠玩及其误事然后从而论列焉则于事无益而因循茍且之咎臣且无以自觧矣臣是以夙夜思惟反覆筹度窃见以浙江之佥事兼辖苏松则越爼代庖事体终属不便若苏松之兵备不兼水利是以主为客法令决不能行伏乞皇上俯念水利重寄台臣新差凡事俱当从长设处勅下工部议覆如果臣言不谬即将水利在浙江各府者仍责之浙江佥事在直各府者就责之苏松兵备如浙直之交或工当并举或费当恊济无分浙直司道悉皆听臣督率事有底绩容臣上其功官怠于成容臣纠其罪则职掌惟明既可絶其推诿之念且纲维有体尤可责其寅济之忠矣如谓浙直之土壤交错彼此之脉络贯通必欲浙江佥事兼辖并理亦乞圣明改勅该道移驻于浙直之间归一调度三呉水利至如钱粮夫役一切应行事务仍责令苏松兵备听臣防行议处如此则任事有人和衷有助庶几亦可望其绩用之成矣虽然臣犹有所惧焉再照各府州县有掌印官以总其事有水利官以分其职皆不容一日而缺其官一官而非其人也今臣行事之初查得各掌印官仅有一二在任余俱循例入觐矣各水利官仅有一二可用余多庸劣无为矣方今大计之年正值维新之防茍存留者不即复任或迟日以待迁或枉道而囬籍铨补者不能充职或衰老而不前或驽钝而难防皆不足以期责成之效也伏乞皇上俯纳臣言并勅该部大计事竣凡各官存留者即严限以复任铨补者必遴才以授职则事无旷官而隳废之患可去官无尸位而脩举之绩自成臣虽愚昧亦得借是以稍效微劳而获免于因循茍且之责矣地方幸甚臣愚幸甚縁系苏松水利乆湮恳乞圣明申明职掌以防怠玩以便责成事理未敢擅便为此具本谨题
　　题请开江工费疏
　　巡按直监察御史臣林题为苏松水利急应开濬恳恩处给钱粮并陈末议清查滩占田地以资工费事据苏松兵备道右叅政王叔杲呈称该臣案騐即便督率各掌印官及各水利官将境内湖港泾渎等处亲行查勘考究册志咨访故老务要查明原广阔各若干里及四至界限有何慿据中间有无侵占阻塞限一月以里将查过縁由并丈量过数目呈报又续该臣节经牌行该道即将苏州府之呉淞江呉江县之长桥并松江府之黄浦等处皆关系最重逐一勘议开濬至于设处钱粮经画工费选委官属该道务身任而熟计以慿覆行酌议施行等因依蒙通行各官遵行去后为照太湖潴六郡之水分流入三江以达于海旁通支流小港皆旱頼以溉涝頼以泄縁浑潮挟淤日以停积歴歳滋乆故迹渐湮后人多开三十六港无非所以泄太湖之流而资灌溉之利者也今所在淤涨以致蓄泄不时旱涝俱患水利之废未有甚于今日其所当疏濬者比比而是但工难以并举而势当以渐图今日所最急者在苏郡则莫先于呉淞江而呉江则其来源也在松郡则莫先于黄浦而山泾港秀州诸塘乃其来源也前月带同苏州府带管水利同知刘昆由大黄浦泝呉淞江其旧时河额势难尽濬自上海县江口宋家桥至嘉定县艾祁八十里曽经前巡抚都御史海瑞开濬今尚通流可以稍缓自艾祁至昆山漫水港六十余里两旁俱系涨滩江流仅存一线相应开濬共量长一万九千五十八歩折官丈九千五百二十九丈每丈带见存河形开阔二十丈以土方计之约一十一万四千三百四十八方共计银四万五千七百三十九两有竒又自厐山湖口至长桥逹呉家港乃太湖出水之口亦俱系涨滩急应开濬濶狭长短不等其积土方约六万七千二百一十五方共计工价二万六千八百八十六两有竒此则在苏郡者共得银七万二千六百二十余两矣又带同松江府带管水利同知郑复亨自黄浦横涝珠泾泝秀州塘入南泖至山泾港共量过应开濬者二万八千七百五十六步折官丈一万四千三百七十八丈以土方计之约七万六千五百二十九方有竒此则在松江者共得银三万六百一十余两矣夫以两府最急水利三处所费已至十万三千余两他如苏之茜泾杨林白茆七浦诸港松之蒲滙官绍诸塘常镇之澡港九曲诸河无虑数十除其间支河可责得利人夫干河可责各区民力至于泄水要港诚非民力所能办今既急其所先诸港亦当次第修举所需工费不赀捜括库藏既无锱铢之余加编民间又苦供输之困措处财用诚为难矣窃见江北治河往往奏留漕粮此不过为国储运道计耳江南水利为国储之所自出诚不当后于运道歴观先朝每遇渰没凶荒辄蠲除数十万与其蠲恤于被灾之后孰若预治于未灾之先也似应议请钱粮以为疏濬堰闸之费庶民不困而事易集等因到臣该臣覆看得论利害者必先权其重轻而后得施为之序兴事功者必先措乎财费而后协经理之宜苏松水利废已乆矣无论小港支流率多淤浅即以长江巨浸亦皆滩涨是以容纳失其故宅节宣乖其所性霖雨连旬则有浸淫之患亢阳弥月则有枯稿之忧如之何而望田畴之尽治赋税之易充也故湮塞之病在在皆然则开濬之举亦在在而当然矣大约欲兴全呉之利计非三十万金不可但害有重轻而势有缓急论工固难于并举议费尤难以卒办臣用是夙夜思惟多方咨访案行该道逐一开议去后今据前因臣就经督同该道并苏松二府带管水利官及各县掌印水利官躬行相度考究源委看得三呉水利莫重于苏松而其在苏州者尤莫重于呉淞江若呉江县长桥一带则太湖入江之口在松江府者亦莫重于黄浦若山泾港秀州塘诸处则淀泖入浦之路皆不容不急为之图也至于工费浩繁别无措处搜括库藏既无锱铢之余加民间又苦征输之困诚有如该道所言者则所恃以济必用之费不得不叩阍而请矣但事干国赋恩出上裁非臣所敢轻议至于各县类有新涨滩田浸占河基等法应清查改正就中有可设处以助工费者臣不敢不竭尽其愚也除田间水道民力可办者随经责令得利人夫乘时修濬不敢烦凟圣听及苏之茜泾杨林白茆七浦诸港松之蒲滙官绍诸塘常镇之澡港九曲诸河非民力所能办者容臣逐一估计以渐修举并鸠工给直分段委官一应未尽事宜容臣详具区画以俟农隙兴工外谨将急应开濬水道并议处工费縁由开具条件上请伏乞皇上轸念苏松水利有关国计而工程浩大经费为难勅下工部逐件再加详议速为覆请容臣等遵奉施行
　　计开
　　一议开呉淞江中段以通入海之势为照太湖入海其道有三东北由刘家河入海即古娄江之故道也东南由大黄浦入海即古东江之遗意也其中则为呉淞江经昆山嘉定青浦上海四县界上入海乃太湖之正脉比之河浦尤为要害今河浦皆通而中江独塞者何也葢江水之流与海潮遇海潮浑浊来则汹涌而其势莫御去则迟缓而其泥易淀所頼江水迅驶而冲涤之耳刘家河独受巴阳诸湖之水而又有新洋江夏驾浦诸水从旁而注之大黄浦总防杭嘉二郡之水而又有淀山泖荡诸水从上而灌之是以流皆清驶足以敌潮虽有浑浊而不能淤也惟呉淞江则不然其源出于长桥石塘之下经厐山湖九里湖而入今长桥石塘二处则湮塞矣厐山九里二湖则滩涨矣其来已微且其中又为新洋江夏驾浦等处掣其水以入刘家河其势益弱及其与潮遇也安能胜其汹涌之势而涤其浑浊之流耶日积月累则其至于淤塞而仅容一线也亦无恠其然矣不惟水失故道时有淫溢之虞然巨流既滞则小港亦壅旧熟之田半成荒畆而食利之民至有买米以充兊运又其甚者衣食无措展转而散之四方矣其害可胜言哉故前任巡抚都御史海瑞破羣议而开之几八十里遂使两旁居民渐归故土而积荒之地近皆播种人至今尸祝之是呉淞江之开也其有益于民生甚大所惜者谤言诪张事功未竟耳臣今看得自艾祁至昆山漫水港六十余里急当开濬覆经丈计土方实该工食银四万五千七百三十九两有竒此江一开则太湖之水直入于海嵗或霖涝可免泛溢而就中傍江湖渠得以引流溉田将来青浦一带积荒之区俱可恳种而成熟矣伏乞圣裁
　　一疏呉家港长桥以宣出湖之源为照呉江县治居太湖之正东而湖水经其前入呉淞江逹之海宋时运道经其地为有风波阻险乃建长桥石塘以通牵挽之路至今因之夫以湖水从出之处而以桥塘横贯其中诚不能无碍但古人制作自有深虑如长桥为长一百三十丈为洞六十有二至于石塘小则有窦大则有桥内外浦泾纵横贯穿此无非为太湖泄水计也但上无専督之臣下无勤事之官弃之不讲石塘泾窦半皆淤塞而长桥内外俱已滩涨为田仅得一二洞门通水失今不治将尽长桥而没之矣故长桥不疏则虽开呉淞江亦无益也除石塘工费另行议处而长桥一带急应开濬臣今看得自厐山湖口由长桥至呉家港覆经丈计土方实该工食银二万六千八百八十六两有竒此河一开则河水有所泄江水有所归源盛流长为利固甚大矣伏乞圣裁
　　一议濬山泾港诸渎以导逹浦之流为照松江府之大黄浦西南受杭嘉二郡之水西北受淀泖诸荡之水总防于浦入海方今黄浦洪流滔滔无容议矣而秀州塘山泾港诸处渐已淤浅狃于目前之安者既不知预防之术而泥于通方之论者乃徒归咎于开江之非不知江自江浦自浦如人两足然各无疾痛则各自伸缩原不相妨今惧江之开而浦之塞者是必入浦之路有所碍也若自淀山湖分流入浦一带港泾凡有淤浅并为疏瀹则两利俱存此不易之论矣臣今看得自黄浦横涝泾经秀州塘入南泖至山泾港等处急应开濬覆经丈计土方实该工食银三万六百一十余两此河一开则云间西来之水无所阻滞而黄浦之流为益盛矣浦流益盛则田间沟洫皆可旁达以资灌溉之泽也伏乞圣裁
　　一议请给钱粮以便兴事之用为照三呉水利不难于议工而难于议费无其费何以望庶工之兴也今据前项应开河道仅有三处费已十万有余其余尚未议及也各县虽有淘河夫银多者不三百两少者仅二百两耳施之平时尚不足以应一枝河之役若欲加编于民则方今各府供输已重财力已困即使正额尚多逋负每一追并愁叹盈途兹将兴利以遗民何忍加编以増害至于库藏则连年织造摉括无遗迩有不敷遂至束手而莫之措也又安望其有可取以供水利之费耶夫无米而炊虽巧者无所用其力以臣愚昧谬承治水之寄茍财用不足虽竭尽心力亦何以济臣以为财赋有从出之地有转输之地方今修治运河费无所惜者盖以运河为财赋转输之地关系莫有重焉者也今我皇上特命臣督理水利岂非轸念苏松为财赋从出之地哉水利不修则蓄泄无备一遇旱涝便成荒歉赋税固无所出矣其关系尤非小也故不以水利视水利而以财赋视水利则司国计者必不忍惜必用之费以隳当举之功矣伏望皇上勅下工部再加详为计议查将堪动钱粮行抚按官速为区处以便兴作庶不致临期误事也伏乞圣裁
　　一议清查滩占以广经费之助为照东南水利其大壊也始由于治农官督察之不勤继成于奸民侵塞之日炽近縁遍歴湖港见两岸俱系涨滩询之该道府县皆称奸民罔利初莳茭芦渐筑隄岸遂成膏腴以致湖港湮塞荒区赔累即应尽数追夺入官但势以渐成业非故主似难槩坐应差其髙下量追价值以资河工仍给帖存照履畆起科以充导河河之费固不应容豪右独擅其利也至于傍郭河渠迩来侵塞更甚今河额视昔已失过半甚至不能容舠无论水利有妨即以粮运动致阻碍失今不严行追罚将来不尽夷为平陆哉俱应查复原额以杜将来侵塞之奸臣因反覆叅酌前项田地虽多寡难以预计茍使设法清量随宜征价其于开濬之工谅亦有可资者随谋之巡抚都御史胡执礼巡按御史郭思极王民顺舆论佥同伏乞勅下部覆合无容臣等严行委官丈勘除有碍水利者尽数开挑拆卸遵勅首正免罪其余姑可容留者责令征价仍给帖存照以备开濬工费如有隐瞒及抗违阻挠者容臣遵勅拏问叅奏斯则以水之利治水之害不必一一仰资乎公帑而亦无待加于穷民矣事完通行造册类缴然是二者臣非不知有拂于羣情也葢此辈非奸民即豪室耳臣查得大明律内一款凡欺隐田粮其田入官所隐税粮依数征纳又查得大明防典内一款凡侵占各河岸牵路为房屋者治罪撤去然则如前田地虽尽数追夺未为不可今从而差别去留之征其价以济工给之帖以存照彼固可以永其业者乃公平正大之体而非矫激苛刻之私也即使怨归于臣臣亦惟知奉法行事他不暇计耳伏乞圣裁
　　秀州蒲滙等塘工完疏
　　巡按直监察御史臣林谨题为苏松水利急应开濬恳恩处给钱粮并陈末议清查滩占田地以资工费事据整饬苏松常镇兵备湖广按察司按察使徐节呈万厯五年閠八月初十日蒙本院案验并防抚按二院案验俱为前事该本院具题款开一议濬山泾港诸渎以导达浦之流一议请给钱粮以便兴事之用一清查滩占以广经费之助该工部议覆大黄浦乃诸水之总防而秀州塘山泾港诸处渐已淤浅若加开濬则入浦之路益广黄浦之流益盛相应依拟又议开濬之工所頼财力今户部既称并无堪动钱粮而本部料价専备上用供用之需见今库贮匮乏尤难那借相应就彼酌处或动衙门之罚或追淘河夫银之侵欠或借剩之余米或取仓库之余积或得业人户富者出财贫者出力多方措处无碍者径自支用应奏请者奏请施行又议水利之废由于滩占据法俱当查复原额但中间亦有无碍水利者若一槩入官不无徒费既称随宜征价可备开濬工费相应依拟将滩占田地逐一丈勘若干畆中间有碍水利者作速尽数开挑拆卸自首者改正免罪其余果于水利无碍姑可容留者即当酌其年之逺近利之厚薄责令征价贮库以备工费明立文案以备查考有隐瞒及豪强抗违阻挠者即便遵奉勅谕内事理应拏问者拏问应叅奏者叅奏仍查照大明律并防典事例着实举行等因覆奉钦依移咨南京都察院备劄本院案行本道速行该府掌印水利官即将所属滩占田地查照题覆清查丈勘毋容欺隐凡有应行开挑拆卸改正即便定立界址分别丈尺其存留征价者作速估定通详征收务在今秋处毕冬初兴工仍明立簿籍文案以便收支查考等因蒙此遵行间九月二十六日又奉抚院案验准工部咨前事备仰本道照依咨案备奉钦依内事理转行该府县掌印官将后开条款逐一查照遵行作速查议堪动钱粮呈详定夺施行又蒙按院案验奉都察院勘劄准工部咨前事案行该道防同各该掌印官从长酌议停妥具由通详各院以慿防议施行等因奉此卷查先该前任兵备叅政王叔杲遵依带同松江府带管水利同知郑复亨自黄浦横涝诸泾泝秀州塘入南泖至山泾港共量过应开濬者二万八千七百五十六步折官丈该一万四千三百七十八丈以土方计之约七万六千五百二十九方有竒每方计银四钱共该银三万六百一十一两六钱所需工费不赀摉括库藏既无锱铢之余加民间又苦供输之困措处财用诚为至难又经备行该府掌印水利官及原委同知郑复亨查照钦遵覆题事理酌处工费将所属华亭等县滩占田荡及侵占傍郭河渠逐一清查丈勘明白凡有应行开挑拆卸即便改正定立界址分定丈尺其存留征价者分别等第征银在官听开濬支用仍一面将应开处所勘实的确分段计筭实用工费委官募夫计处停当以便兴事万厯五年十月二十三日蒙本院批据松江府经歴司呈文准本府水利通判蒋守成查勘应追华上青三县絶田价银一万一百七十八两八钱八分三厘六毫侵占官河不妨水利免拆并寺院空地价银一千二百五十两府县官库见贮民欠各年导河夫银一千三百一十七两八分充工费用縁由蒙批据该府呈称所属各县絶田并地价已经勘有银两的数该道即湏督行该府掌印官作速追价兴工毋违其滩涨田荡仍行府责限各属速报又蒙宪牌行催依蒙并行该府正官督征备用随该兵备按察使冯叔吉到任接管督催间又蒙本院宪牌行道即将应濬山泾港等处工费及募夫开濬一应事宜酌议停妥呈夺兴工等因催据该府呈议将华亭县秀州塘上海县蒲滙塘青浦县山泾港皆照田编夫不用民财见行起工华亭县蒲滙塘该用工银二千五百五十八两四钱委大使徐应元督工见完四分金山卫四城濠三义张泾河该工银八百四十两五钱四分委卫经歴卢大业同县水利等官督濬各于原议絶田河夫等银内征给又查兵道行追罚犯姚体元等河工银六百六十两原听秀州蒲滙二塘工用及查山泾港该工银一千一百九十八两三钱四分四厘系属青浦县今议本县里分既少塘长已赴呉淞江开濬若本港再令编夫恐民力难堪查有原奉兵道行府问详强犯李檽等入官无主人田产约可变银千两原议听河工支用合行该县估价易银接济等因行据水利通判蒋守成呈报各塘已未完河段縁由呈道随行该府正官覆核督催工完由册呈夺间六年十月二十九日又蒙本院批拟该府经歴司呈准通判蒋守成牒开青浦县大小山泾港先议照田编夫续蒙冯兵备看得青浦新建之邑民力不堪议将强盗李檽产实估银七百五十八两七钱五分助用及勘大小山泾原非运道止泄淀山河水入浦注海以通民船及资灌溉且新辟两旁数有第二段原长四百丈不碍于民见今开濬其三段四段新辟两旁俱成田地民种禾豆陞科输税若欲槩开徒费工力改动粮额今照原旧河形开挑计减省土七百九十六方夫一万二千七百三十六工该银三百一十八两四钱实开土二千一百九十九方八尺五寸每方十六工合用夫三万五千一百九十七工七分六厘该银八百七十九两九钱四分四厘又騐得小山泾杨树界起迤西未入原议一段量长一百丈淤浅应濬接通该县西城濠河计土一百八方每方十六工该夫一千七百二十八工该银四十三两二钱合于减省新辟银内支给通共实用工费银九百二十三两一钱四分四厘实减省银二百七十五两二钱严行该县追并李檽产银并絶田银候冬兴工等因批道覆议奉经并行据该府查将各塘已未完河段工次分别官修民濬册报前来随该兵备冯叔吉查该府诸塘原估约用银三万六百一十余两遵奉钦依设处钱粮开濬续据该府县正查有絶田导河滩占地价罚犯河工银共一万四千二百余两数亦不敷尚多民欠别无措处欲加于民又难违例议将华亭县秀州塘上海县蒲滙塘二工颇巨皆照槩县田地编夫修濬士民乐从举行除濬完蒲滙塘第一段长二千四百五十丈役过田夫一十五万六千八百工第二段长二千六百一十三丈役过田夫九万四千一百六十九工六分秀州塘该开长三千八百五十七丈内先开完六段河长二千八百五十二丈草涂五百四十七丈八尺役过田夫五十五万一千四百一工二分尚有未开河原长一千五丈内有南北草涂二段共长五百三十二丈二尺三项共该用夫一十五万四千一百五十五工六分续议因河面广阔改开草涂三分之一止该实用夫五万一千三百八十五工二分减省存夫一十万二千七百七十工四分移拨官绍塘工用其秀州塘截坝竹木料价该银五百一十九两二钱九分一厘华亭县蒲滙塘原估银二千五百五十八两四钱今覆勘长照原议止有河底官尺量亏一尺中有三百五十七丈照官尺深亏五寸共积少土二百三十一方三尺该减银九十二两五钱二分实该银二千四百六十五两八钱八分青浦县大小山泾港原估银一千一百九十八两三钱四分四厘续议大山泾原非运道且三段四段两旁俱已成田陞科不碍应止今议止将原旧河形开挑及小山泾未入原议杨树起长一百丈委淤应濬又议所开河段两旁皆称民田土湏逺顿原议每方一十六工今议量减二工实筭十四工除减外实该工银八百七两七钱五分一厘及查金山卫三义西木桥工原勘长二千六百六丈二尺估该工银六百一十一两三钱五分六厘今称平湖县河该开八百七十丈因彼县士民咸称不便相应停止今应濬张泾一段长二千五十丈计土一千一百三十九方五寸每方十六工该银四百五十五两六钱二分又三义至西木桥止一段长五百五十六丈二尺计土五百五十六方二尺每方十四工该银一百五十五两七钱三分六厘已经府县掌印水利官覆行勘议停妥且查各河工有次第无容别议及照华亭县秀州塘上海县蒲滙塘改议民力开濬诸费比原题共计减银二万六千二百余两实该官濬华亭县蒲滙塘工银二千四百六十五两八钱八分青浦县山泾港工银八百七两七钱五分一厘秀州塘打坝竹木料银五百一十九两二钱九分一厘金山卫三义西木桥工银六百一十一两三钱五分六厘通共银四千四百四两二钱七分八厘之数该府查将华上青三县絶田滩占地价导河罚犯河工变产等银通共一万四千二百三十五两四钱九分五厘一毫六丝数内已完支给过工费并截坝竹木料价共该银二千七百七十四两三钱一分一厘见贮府库银二千七百一十二两九分见在足彀官濬河工支用候详允日备行该府县掌印水利官督夫上挑濬务在三月内通完仍将应给工银准于库贮银内照数查给通候河工完日听本道调委别府能干官员覆核事毕通行造册详报仍有华亭等县未完絶田地价滩价导河夫侵占河岸变产等银共八千七百四十九两九分四厘一毫六丝严行府县查照追征务在通完并支存库银俱听别项河工支用等因造册具由呈蒙本院并抚院详批准照议行七年三月二十一日蒙本院批据松江府经歴司呈文准水利通判蒋守成呈称公同本府并华上青三县掌印水利官查议得原奉题请开濬诸公费因钱粮匮乏虑难周给将华亭县秀州塘上海县蒲滙塘照田夫开濬省用官银二万六千二百五两有零实该官濬华亭县蒲滙塘青浦县山泾港金山卫张泾三义河并秀州塘截坝竹木料价通共该银四千四百两二钱七分八厘陆续动支库贮絶田滩地价导河罚犯河工等银给发委官主簿王廸丁思谦经歴卢大业大使徐应元王金铎巡检陈宗器等募夫开濬本职往来驻劄监督完工讫除将用过官修民力工程钱粮另册呈缴等因蒙批兵备道即委官查验果否如式濬完并查効劳员役及怠玩不如式者报夺依防随委该府推官范守已覆勘已完河段督催未完河工核实的确由册呈报去后随该兵备按察使徐节接管督催间四月二十七日又防本院宪牌行催工完核实册报等因催据推官范守已呈称遵依防同府县掌印水利官亲诣华亭县秀州蒲滙二塘及金山港上海县蒲滙塘青浦县山泾港五处河道逐一查照近濬形迹丈尺覆勘得民濬秀州塘除先开完六段河工如式外其续开河段原长一千五丈内有草涂二段该用夫三千八百五十三名八分九厘续议本河寥阔改开草涂三分之一实用过人夫一千二百八十四名六分三厘役工四十日该工五万一千三百八十五工二分开完如式比原议省夫二千五百六十九名二分六厘计役工四十日该工一十万二千七百七十工四分数拨开官绍塘夫一千九百九十三名七分五厘外实剩夫五百七十五名五分一厘听别项河工之用及查华亭县蒲滙塘原估议该银二千五百五十八两四钱募夫开完覆验内有一濶少一尺积筭土方计工扣减银九十二两五钱二分除减外实给银二千四百六十五两八钱八分又查上海县蒲滙塘督集民夫开濬已完验俱如式开坝通行又查清浦县大小山泾一道原议用银一千一百九十八两三钱四分四厘该县无处亦议照田编夫续因民力不堪议将强盗李檽等入官田产变易助工此外不敷动支本府絶田地价凑用查小山泾量长一百九十二丈面濶三丈底濶二丈四尺濬深四尺查得第三第四新辟两旁该通判蒋守成覆估免开又小山泾迤西未入原议杨树界起量长一百丈淤浅应开面濶三丈底濶二丈四尺深四尺及将原议土方毎方十六工改用十四工计省银三百九十两五钱九分三厘实用银八百七两七钱五分一厘其间开濬数阔狭虽有改移稽其夫工银两仍与原议相合近蒙本院亲验本港二尚欠二丈工程三四河身窄狭行府查照原议丈数必当开辟合用工银二二百九十两八钱四分七厘二毫应于所省银内给领已行该县筑坝兴工及勘金山卫港实开张泾河该工银三百八十九两六钱二分八厘又三义至西水桥该工银一百三十四两四钱二分八厘共给银五百二十四两五分六厘开濬工完验俱如式其西木桥至平湖县界一彼处士民不从工当停止通计濬过五塘除华亭县秀州塘上海县蒲滙塘俱系民力开濬其华亭县蒲滙塘金山二河青浦县大小山泾港共用银三千七百九十七两六钱八分七厘又加秀州塘筑坝用过竹木价银五百一十九两二钱九分一厘通共该银四千三百一十六两九钱七分八厘及查秀州塘草涂二量开三分之一减省民夫二千五百六十九名二分六厘于内已拨官绍塘开濬用过人夫一千九百九十三名七分五厘余剰人夫五百七十五名五分一厘听候改拨别用其筑坝竹木行据县丞陈墨开报起取过木桩四千七百三根内筑南门官绍塘张泾等处河坝用过四百五十五根黄桥腰坝用过九十根见存四千一百五十八根顿贮公所着令地方人等看守听文作正支销仍有桩木一千九百一十三根尚在各坝见行起取今将覆核过各塘河丈尺夫工并用过民力官修数目造册见在及将各河督工効劳员役另掲开报牒府转申到道据此为照松江府疏治五塘既经推官范守已查核各河丈尺俱已如式给过钱粮并无虚冒除查相同外再照原勘报絶田滩地价导河罚犯河工等银一万四千二百三十五两四钱九分五厘一毫六丝除给过夫工料价银四千三百一十六两九钱七分八厘之外尚存库银一千一百六十九两四钱二分三厘仍有应征未完银八千七百四十九两九分四厘一毫六丝严行府县查照追征至于见在并未起桩木相应委官估价易银贮库及余剩华亭县人夫五百七十五名五分一厘毎夫役工四十日俱听别项河工支用今将本道覆核过前项各河工程丈尺土方民力夫工官濬钱粮等项确数造册并开具在河効劳官员职名分别等第荐奨縁由掲帖拟合通行请详等因具呈到臣除先开完上海县蒲滙塘第一自华亭县界小石桥起至新港口止长二千四百五十丈旧额面阔六丈今开八丈底阔四丈濬深一丈役过田夫一十五万六千八百工第二段自新港口起至上海县西门止长二千六百一十三丈分为五段开挑阔深不等役过田夫九万四千一百六十九工六分共用过夫二十五万九百六十九工六分并华亭县秀州塘如黄桥向南一段长八百丈面阔二十丈底阔一十八丈濬深四尺役过田夫一十一万五千二百工黄桥草涂长五百二丈八尺面阔不等均阔二十六丈四尺濬深五尺役过田夫一十三万二千七百三十九工二分前旧河底共长六百六十丈面阔二十丈底阔一十八丈濬深四尺役过田夫九万五千四十工斜塘草涂长四十五丈均阔一十七丈七尺三寸濬深五尺役过田夫七千九百七十四工礼塔滙起至斜塘桥止旧河底共长七百二丈面阔二十丈底阔一十八丈濬深四尺役过田夫一十万一千八十八工石湖桥起至礼塔滙止长六百九十丈面阔二十丈底阔一十八丈濬深四尺役过田夫九万九千三百六十工共用过夫五十五万一千四百零一工二分先于万厯六年三等月内工完今据所报续完各塘工程通行覆查明白其効劳各官先后经议不一乆近委管不同臣另行奨赏兹不敢轻易举荐外该臣防同巡抚应天右副都御史胡执礼巡按直监察御史田乐看得松江府五塘原估议开濬约用夫工银三万六百余两遵奉钦依备行该道转行府县掌印水利等官多方设处止据报有絶田滩占地价罚犯河工等银共一万四千二百余两数既不敷尚多民欠别无措处议将华亭县秀州塘上海县蒲滙塘各照槩县田地编夫开濬以利民之事而用民之力亦佚道使民之义其华亭县蒲滙塘青浦县山泾港金山卫三义张泾并秀州塘截坝竹木料价共用官银四千三百一十六两九钱七分八厘及查山泾港应行补濬据议该找给银二百九十两八钱四分七厘二毫通共用官银四千六百七两八钱二分五厘二毫实剩存库银八百七十八两五钱七分五厘八毫见今造册奏报伏乞勅下该部查议前项工费如无虚冒准其支销再照松江各邑水利幸今修复善后之计尤当预处伏望皇上轸念财赋重地准将余剰存库银八百七十八两五钱七分五厘八毫应征未完银八千七百四十九两九分四厘一毫六丝并应变桩木价银严行该府县上查照追征变卖明立文案另项收贮松江府官库并余剰华亭县人夫五百七十五名五分一厘毎夫役工四十日俱听河工支用以后毎年各该掌印水利官务要留心经理遇有淤浅即便呈详动支河工银两募夫疏濬勿致淤浅仍行抚按官并臣钦遵查照施行庶前功不弃善后有备矣縁系苏松水利急应开濬恳恩处给钱粮并陈末议清查滩占田地以资工费事理未敢擅便为此具本専差舍人王崇德赍捧谨题请防
　　孟渎河工疏
　　巡按直监察御史臣林谨题为河道异常浅阻漕船迟悮数多恳乞圣明严饬当事诸臣以重国计事臣奉命督理三呉水利自行事以来节经案行整饬苏松常镇兵备湖广布政使司右叅政兼按察司佥事王叔杲即将案属苏松等府地方大小河道逐一查勘去后随据叅政王叔杲呈称本道看得孟渎河为国家漕运之捷径而开濬之工必调停夫役之得宜已于今年正月二十八日行据常州府通判王日东公同府县掌印官丈勘得本河自万縁桥起至孟渎河口止共长九千九百五十丈积方三万九千九百六十方细阅河之两岸高峻挑土安陡而且逺比之平坦之地开土堆隄以成河者不同价若不平夫无应募合遵照水利通攷事例每方深广一丈给工价银四钱人夫乐于趋役则事不烦而民不扰今计方数共该银一万五千九百八十四两及本河坝边立车六十一部起集人夫车戽计工三千一百工共银三十一两二项通共银一万六千二十五两查得前河原系浙直运道永乐宣德治年间议于苏松常镇杭嘉湖七府恊力并开自正德时濬后至今淤塞年乆是难独坐常州一府等因申道照得孟渎河虽坐武进县地方实为浙直运道防径载在漕志可考且官民船只经行尤便非止一隅之利今据覆勘合用前银目今财用缺乏查得原蒙题准修河米折银専听修濬运河支用万厯元年起至四年止浙江杭嘉湖三府欠觧银四千四百五十两四钱八分八厘并存留三府备用银六千二百二两五钱六分合无将常州府见存导河夫银及该府并苏州府见贮修河米银先行给发立限兴工挑濬所少银两暂于兵饷银内借用仍乞移文浙江巡抚都御史严督杭嘉湖三府将欠觧并存留备用银两速觧该府补还庶几事无偏累工可立就此河既开江口脩完闸座每遇运船通行之时径由此河出江议为官民两便备由通呈本院蒙批据开孟河以通运道实为浙直均利工费不敷应行杭嘉湖三郡恊助其歴年所欠淘河夫银并三郡存留俱如议行催觧其常州府见存夫银并苏州府见贮河米俱准先行给发立限兴工余者暂于该府兵银备用但查人夫动至数万费用万有六千中间未见议及委官分管而经费出纳尤冝明慎该道通行详确议报又蒙巡抚都御史胡批孟渎河开官民两便为利不止常州则诸府恊助复何疑也所估夫工俱如议银两先尽河夫米折二项动支其杭嘉湖三府欠银存留银本院移咨浙江抚院觧发支用如不及方借兵饷缴又蒙巡按郭御史批开细访孟河之开委有裨于漕运但不量力度理而欲责之武进一县无怪乎士民之哓哓也若以漕河钱粮治漕河之事借民之力而授之直又不责成于一邑则士民且乐沾其利矣又何言哉本院初不知今春有兴工之议已同练湖具疏题请矣其説与该道今议正相同也但欲建永乆之利不可惜目前之费计用宁过于多而不过于少则民乐趋而事易集且免茍且塞责之虑矣此在该道身亲其事详加斟酌仍候各院详行缴防此已该本道督行府县掌印管河官责令委官动支前银起夫兴工挑濬候工完另报等因到臣续奉南京都察院劄付为江南亢旱日乆运道艰阻可虞乞勅当事臣工清覆蓄水湖额疏通逹江间道以永利事准工部咨该巡按直监察御史郭思极题一议修孟渎以傍通舟楫云云等因具题本部案查先该工科都给事刘铉等题称江南浙直各卫所漕粮共三千一百余船阻集常镇二百余里之间縁武进丹阳等处天时乆旱河身浅涸以致不能前进及据叅政王叔杲议开孟渎河坝行令开濬随该本部议将叅政王叔杲并常镇两府署印管河等官一面住俸责令戴罪上设法区处等因覆奉圣防丹阳地方运船浅塞料此时已通行如今才责他每设法挑濬为计已晚且春水已发亦难施工王叔杲不能先事预图姑着罚俸两个月以后着江南巡抚官督令悉心计处若孟渎河可开俟秋水落后即上挑濬预为来歳运道之计清河邳迁等处地方河道都御史等官随宜区处不许有悮粮运其余依拟钦此遵通行去后今覆议孟渎延袤六十余里外通长江内通灌溉使囘空粮船往来官船由此抵江则奔牛吕城得以闭闸蓄水専通运艘所言有理相应议修应用钱粮防计具奏等因节奉圣防孟渎河便着抚按官督水利等官上脩复开濬责令秋间完报为来歳转漕之计钦此钦遵又奉南京都察院劄付为敷陈末议恳乞圣明亟赐举行以裨将来粮运大计事准工部咨该巡按直监察御史陈世寳题一复开孟渎河照得清复练湖诚济运要务而孟渎河不开则亦为缺典夫此河闻嘉靖初年常镇河道旱干时该漕司亦行该道开挑而运事始通今该臣亲至奔牛镇以挑闸左之月河查得孟渎河亦在奔牛之中因督同苏州管河叅政王叔杲督粮叅政杨世华往彼踏勘见得河形尚存闸基犹在又据土民禀称本河起于奔牛万縁桥歴黄泥谢店罗墅石桥万遂等湾约七十里而入于大江入江之后由黄牛山圌山门焦山金山之侧以达州闸虽有百里之逺而急流之险止一二十里耳但因嘉靖三十一二等年倭冦突犯常镇有司始将此河要去处筑坝堵塞以防其入冦之路日积月累遂将此河淤垫几平而粮运商贾之船不复经行矣臣又博访众论咸谓此河复开不惟遇旱可以通运漕之船而秋冬空船南囘正值丹阳一带打坝修河之时诚由大江入此河可以出常州则无复阻碍而船之囘家必早矣夫船囘早则赴兊亦早赴兊早则北行亦早此亦有益于运事者也等因具题该本部覆议遵照前防移咨到院备劄到臣又该臣并行督催兴工去后今据叅政王叔杲呈称常州府申称照依通判王日东原勘丈方议用前银募集人夫五万四千四百名照方开浚委官照磨金承诏县丞崔言典史呉仁分督率人夫俱于三月初八等日兴工论方给直又委大使董渭往来稽查务照原深濶丈尺如式开濬俱于五月初七等日各报工完讫除原议前银外又加増戽水人夫一千九百工每工银一分该银一十九两及委官省祭白防等十二员每员每日议给供给银四分该银一十两八钱八分又犒赏塘长里总花红银九两连原议通共银一万六千五十三两八钱八分随将本府库贮导河夫银五千一百四两二钱九厘六毫又修河米银一千二百六十三两五钱二分六厘七毫二丝二忽及苏州府并武进等县导河夫银并修河米银共四千八百六十八两五钱六分一厘三毫六忽四微通共银一万一千二百三十六两二钱九分七厘六毫二丝八忽四微动支放给外尚欠银四千八百一十七两五钱八分二厘三毫七丝一忽六微即于本府库贮兵饷银内权借支给俱经给发居民沈彩等散给人夫收领讫合候严催杭嘉湖三府前项欠觧并存留银两补还兵饷之数再照沿河两岸率多泥沙俱非固土天时雨涝未免倒塌而江潮日至浮沙涌进淤塞之患势所不免自国朝初年迄今屡濬屡淤葢开濬工完则人情俱懈而不复议及经乆之计也今虽挑濬完工但天时之雨涝靡常随潮之沙泥日至若不立法以疏濬之不一二十年淤塞之患又至矣合于万縁桥黄莲树各建闸一座每座用银三百九十三两三钱共该银七百八十六两六钱筑坝桩木等料银六十六两二钱孟河城南北西闸改造天关修砌燕尾并打坝等项该用银一千二十五两五钱七分八厘又议设三百料船二十只每只约用银四十两共该银八百两鐡扫帚二十具该银二十二两専偹夹取河中淤泥之用以上共该银二千七百两三钱七分八厘无从措防合无仍于本府库贮兵饷银内借用即行建造闸座筑完毎嵗冬月量加疏濬使河泥辄至而不集河水常裕而不涸实为运道万全之利也等因开申到道照得孟河系一方通济巨利上年本道亲往看视即行本府水利通判周继夏丈勘开濬比因估计未确钱粮不敷又难独累民力暂尔停止今春运道浅涸粮艘挤塞官民船只甚困本道于正月终既行经理议举前工随蒙按院具题奉防秋后开濬因一时夫工已集天气晴和矧正当农隙照地方时价雇募民皆乐趋而该府又调度得宜委官分督甚谨以故仅及两月遂获竣工今据开报用过工费俱本道亲与酌议并无虚冒等因囘报到臣该臣防同总理粮储提督军务兼巡抚应天等府地方都察院右副都御史胡执礼巡按直监察御史王民顺看得孟渎河口径渡江北入白塔河至湾头以达漕河为浙直运道捷径漕乘葢载之矣此河一开不直漕船出江之便已也仍有三利焉运船与民船分道而行一也商民船州而下一潮可逹免风涛盗贼之虞二也地方灌溉之利三也先此武进之民惮于独劳倡为险涩之説故其议不果行今银两取之导河夫银修河米折银不足则借支兵饷不累常州人夫则募之各县不累武进葢人人踊跃率作兴事矣自三月初八日起至五月初七日止募集人夫五万四千四百名开河九千九百五十丈用银一万六千五十三两八钱八分葢先于秋后数月不必再行估计而夫工钱粮因以附见焉相应题请伏乞勅下工部将臣等造送文册逐一稽查如无虚冒除将导河夫银修河米折银径行支用外其杭嘉湖三府应觧修河偹用银两行令浙江巡抚作速起觧补还兵饷至于常州府官续议建闸改关设船编夫等项费不过二千余金容另便宜处发委官责成不烦内帑不敢疏渎除造册奏报青册送部查考外縁系河道异常浅阻漕船迟悮数多恳乞圣明严饬当事诸臣以重国计事理谨题
　　修复练湖疏
　　巡按直监察御史臣林谨题为江南亢旱日乆运道艰阻可虞乞勅当事臣工清复蓄水湖额疏通逹江间道以埀永利事臣奉命督理三呉水利万厯五年四月三十日奉南京都察院劄付准工部咨该巡按直监察御史郭思极题清复练湖以永资蓄泄云云等因具题该本部议覆练湖周围四十余里蓄受长山八十四之水冬春放水济运夏秋戽水溉田关系于国计民生者甚重近该河道衙门委官勘称先已疏筑停当今御史郭思极题称势豪告佃成田寖失旧额傍湖之民私开函洞张网取鱼年涸一年今且扬尘与河道衙门所勘不同葢本官得于目击所见必真相应清复等因覆奉圣防这练湖地方既先该河道衙门勘称疏筑停当如何至今以运道浅涩方议修复显是各官畏狥势豪徒以空文塞责好生推奸避事欺罔朝廷且不查究今当以近事为鍳该湖并孟渎河便着抚按官督同水利等官上修复开濬责令秋间完报预为来嵗转漕之计地方势要人等侵占官河致阻粮运不行治罪已是寛恩如何又议勘偿今后但有抗拒阻挠及该司道等官因循推避茍且了事的都着各该管抚按官从实叅究拏来重处其余依拟钦此钦遵等因移咨到院偹劄到臣除孟渎河工已经报完另本具题外该臣同总理粮储提督军务兼巡抚应天等府地方都察院右副都御史胡执礼巡按御史郭思极案行整饬苏松常镇兵备湖广布政司右叅政兼按察司佥事王叔杲选委廉能官员及转行常镇二府掌印水利等官临湖踏勘又经牌行本道亲诣湖所相度地形查革佃田去后续奉南京都察院劄付为敷陈末议恳乞圣明亟赐举行以裨将来粮运大计事准工部咨该巡按直监察御史陈世寳题一清复上下练湖照得练湖上下约一万三千余畆长山之水尽注于中东距运河不过一隄如使已往湖形未湮旧制犹存停流蓄水不使外泄虽今年运道旱涸而引决以济第见建瓴而下须臾盈满岂至使臣等惊惶区处偹尝艰苦军民疏导捞濬重遭劳扰而后徼幸利涉于万一也哉今臣督同浙江都司叶欢于张官渡车水之暇沿埂依崖查得原设之闸半废函洞之底太低中虽有水外泄甚易且豪黠疆御之徒占为已田虽近有公租租入所值几何彼又将利其水之不存而便于耕种为矣以故今春引水通运累及百姓遂有搢绅士大夫一二人贻书于臣以归咎此湖之乆废里老孙守礼百余名遮道泣诉谓复此湖而后常镇之民始有息肩之日吁嗟此湖之便于漕运若是人情之愿于清复若是乃有司惟以城狐鼠社占恡掣肘竟寝而不问不知朝廷三尺之法议单清复之令将安用之即嵗纳些须公租亦岂能当我官民一遇河道旱亁辄劳费如此耶况有误国计干系又匪轻矣臣昨于粮运通行之后亦行管河叅政王叔杲委官踏丈矣犹恐非奉钦依则臣行既逺将又停阁不举而再遭旱涸费处益甚矣伏乞圣明以今年之事为鍳未然之防为虑天语丁宁勅下该部鋭意清复咨行应天巡抚専责管河叅政王叔杲督同各该府县掌印管河官逐一踏丈要见四围原额若干畆今有若干畆某处蓄水更当挑渠以入湖某处隄更当修筑以防溢旧闸当修者修之函洞当改者改之应于某官掌管其事塘长坝夫各该若干脩濬钱粮应费若干其地势高阜仍当招种者即以其租收贮官库以为本湖脩濬之资严立限期务在五月以里踏丈明白造册囘缴仍于每年之终巡抚衙门具本湖蓄水若干文册报部查考等因具题该本部覆议遵照前防移咨到院备劄到臣又该臣并行催勘去后今据叅政王叔杲呈称遵依备行常镇二府掌印水利官及委苏州府通判刘体道前去防同该府县掌印水利官踏勘议报续据刘体道呈称防同镇江府通判刘琚丹阳县知县尹良任查得本湖自西晋陈敏遏马林溪引出长山八十四之水以溉云阳之田周围筑隄名曰练塘又曰练湖约四十里许计一万三千畆有竒葢包山溪兼隣邑丹徒县界由张堰湖至龙头冈止而槩言之也环湖之隄仍立函洞一十三处至宋绍兴时中作横埂分为上下湖立上中下三闸凡八十四之水始经辰溪冲入上湖复由三闸转入下湖国朝初年因运道水涩难行依下湖东堤开建三闸借湖之水以济粮运县志湖经俱有开载旧址见今具在其佃种成田勘得丹徒县居民蒋祥等公庄田一千七百二十畆一分三厘九毫华谅等佃田四百二畆丹阳县民姜得三等佃垦田三百一十三畆俱起科办粮与水利无妨相应存留外其华谅附近决口田一百八十畆七分并居民任清等佃垦田六百七十四畆四分张芸荆贵等佃垦田四千七十三畆此皆未经起科于湖地水利有碍俱应开濬窃详长山八十四之水原非山下发泉有源之水不过借天雨时行则羣山仑水奔流澎湃来不可御去不可留而本湖形势本高又非若昭阳邵伯等湖低洼滙水之比今隄障濬治之功诚不容已但照湖身周围方四十里若必槩湖之地而开濬之非动支数百万之帑金募集数十万之夫力又迟以经再之嵗月亦蔑有济今除上湖系来水建瓴之势及下湖本洼之区俱免开濬外其余量行濬深一尺以预潴蓄以土方人工计之共该银三万一千六百有竒以所起之土即挑加西南堤埂议以存留之田准其濬湖之数亦可以省工费之半其余查请应动钱粮募夫开挑等因到道本道随于五月初四日亲诣练湖处所督同府县掌印水利等官知府张纯等周回细审本湖形势看得通判刘体道所勘练湖源委原额已详其隄内所佃田畆俱系侵占湖利不问丹徒丹阳告佃乆近己未陞科既奉有严防自应尽行查复以杜后来侵占之渐所议姑留以助疏濬殊属未妥惟公庄田傍隄边髙冈不妨湖内蓄水且借此守黄金隄庶免冲决相应存留其湖心淤涨相应挑濬即以其土加筑西南一带隄埂务令髙厚仍坚筑闸座以备蓄泄行令该府张纯申称防同常州府知府穆炜苏州府通判刘体道该府通判张汝正刘琚督同丹徒丹阳二县知县杨廷相尹良任防勘得上下练湖前代资以灌田国初兼以济运其间兴废不一皆縁节宣失宜葢本湖虽无常源然夏秋雨涝正受长山八十四汊之水每每冲溢伤隄坏闸堤壊水干则湖为弃物于是民佃为田旧制寖失矣是堤坏者民佃之渐民佃者湖废之由也兼以春初亢旱水枯益甚无怪乎运道之不济也今奉有明防查复旧制革田归湖诚切时务然欲使隄可不坏河可常恃则濬湖筑堤为要而设闸宣节尤急议得上湖四际夹阜下湖东北临河一带原埂完固无容再増中有缺口四处相应填补惟西南一带殊觉单薄合行倍加増筑约令髙以一丈厚以十丈为率畧与东北相应湖心受水去处间有年乆淤浅者应加疏濬即以所濬之土加培隄埂临湖上旧闸一座底髙湖心三尺坚厚如故无容再修仍増建中闸一座底比上闸低二尺改建下闸一座底比中间低二尺髙厚俱仿上闸之制每遇启闸济运先上闸次中闸次下闸则水不尽泄自有余济复虑秋水冲击隄不可守议建减水闸二座界于中下二闸之中闸面比湖心髙六尺阔五尺水未满闸面则资以蓄既满闸面则资以泄庶几宣节得宜功可永頼其议革湖田在上湖者如魏家庄一带蒋祥等公庄田傍湖隄髙冈与水利絶不相碍姑免追夺其余临湖围埂如华谅华升等田相应尽行革去在下湖者如道人墩一围查议丹阳县嘉靖三十三年间因被倭乱筑城凿壕用过姜得三膄田三十余畆将本墩量行给补殊与别佃不同且墩阜成山离水十有余丈似不必槩行摊革墩下低田围埂少碍水利并与任清张荆贵等乆近佃种己未陞科之田最碍水利者尽行将埂摊平退还内查陞科田粮相应除豁共该革田五千六百四十三畆一分存留不妨水利公庄田一千七百二十畆一分三厘九毫其沿隄私设函洞槩行禁塞中有古设函洞一十三处皆民田頼以灌溉湖水頼以宣泄合无照旧存留毎遇秋夏呈官给示方准启放一入冬春即行闭塞有私启者官治以罪如此则官民两便非惟运道有頼抑且农业不妨矣合用人夫相应三县恊济合用钱粮照依部覆取足漕银兴工等因并将勘估新建中闸一座改造下闸一座建筑减水闸二座脩造中埂二闸合用石料夫工等因共三千五百三十八两七钱九分八厘及挑濬筑隄其合用人工该银九千五百五两六钱二分通共银一万三千四十四两四钱一分八厘数目縁由到道照得练湖自晋宋迄今屡兴屡废葢因水本无源雨集则羣流奔涌湖縁隄障而成其势易于溃决天旱则泉源既枯地以积淤肥美小民利于佃种该府所谓隄坏者佃种之渐佃种者废湖之由诚确论矣今既查明原额除公庄田于水利无妨姑留外其余尽行清复已经起科者准与开除其挑濬筑砌之工费公私函营之存革上下闸座之启闭该府酌议详悉停妥无容再议乘今春水未至湖地方干便于挑土本道已行令多募夫役先那常镇二府觧淮兊军减存行粮银二千六百三十一两并暂借贮库练兵银即日兴工挑筑计月余内可完其闸座一面采办石料立限修砌未敷银一万四百一十三两四钱一分八厘伏乞速行措处补库接放兵饷刻限完工庶可以乘时蓄水以便秋冬济运再照工固详于经始而事毎忽于图终诚使隄障既设而督察不勤函闸既修而节宣无法是缮治于一时者未免旋废于日乆湖额既清而禁令不严泉源已微而疏导不加是取办于日下者岂能永利于将来合于堤埂函闸完固之后専委镇江府水利通判督令丹阳县水利县丞时常沿隄巡视稍有渗漏即加补塞遇山水泛涨悉启闸口以防灌溃秋冬水泉微细督令塘长多方疏导归湖无令他泄或湖水尽涸亦不许奸民乘机佃种违者重治以罪悉着为令甲各官奉行不谨听本道不时叅究务令职修而前工不隳法行而羣情知畏则济运与溉田俱永有頼矣等因具呈到臣该臣防同巡抚右副都御史胡执礼巡按直监察御史王民顺看得上下练湖水无常源非隄障而濬治之何能为运河助也是以国初有三闸之址议单有嵗修之令积乆以来豪民习见佃田之利而私相侵凿以溃其防有司亦幸其河运之通而不复禁制以虞其后居常率称如故不意天旱水涸如今春而漕运几失济矣监察御史郭思极陈世寳目击其艰思惟永頼之图建议清复该部覆疏上伏防皇上俞允且勅臣等禁治势豪因以防司道之茍且推避者明诏所至褫魄洗心臣等待罪地方益得展布其愚以为施湖之工必先复湖之旧故委勘于通判刘体道等革田四千九百二十八畆一分覆勘于知府张纯等革田五千六百四十三畆一分督勘于叅政王叔杲革去佃垦田五千八百五十七畆三分四厘一毫其所存留止借守黄金隄之公庄田耳臣亲诣其地周围四望基埂平夷无复阻挠障碍者廼就形势而考镜之窃见上湖地仰八十四汊之水所由来也虽不能蓄而惧其泄泄则水力分矣下湖地形较上湖颇平衍而髙于运河仅数尺故惧其不盈水盈而隄坚则应时而注之河有全力矣二者上下湖之大方也上湖四际夹阜循治故岸足无踈泄下湖环旋计四十里顷者委官建议濬以一尺于工不为深而费已三万余且泥无所归旋荡入湖槩濬何益故沿湖筑隄相隄建闸殊为长便所据知府张纯等叅政王叔杲具议工程则隄凢一十七号长二千七百七丈各髙以一丈厚以十丈西南一带务与东北相等其司启闭则増建中闸改建下闸修造中埂二闸其虞秋水则建减水二闸而叅政王叔杲又欲于隄闸完固之后督官缉理勿隳前功始事善后之议似俱详当今人夫已集约用银一万三千四十四两四钱一分八厘部覆原取之漕运衙门臣等已将应觧减存行粮银二千六百三十一两扣兊支用仍有不敷银一万四百一十三两四钱一分八厘与夫前项事宜通应题请伏乞勅下工部再加详议如臣等所言果无大谬将革去民田已经起科者除其差粮应増隄闸如前布工应用银两如数催发臣防胼胝赴之功可逾月而望矣谨题
　　计开
　　脩建闸座工程
　　一新建啓闭闸一座比上闸底低二尺计长一十八丈髙一丈三尺合用桩板石八十五丈每丈濶二尺厚八寸银六钱大水作条石四百六十丈每丈银三钱三分钉头石五百个每个长三尺见方八寸银六分夹幇条石四百四十丈每丈银二钱二分填心碎石九十方每方银七钱跌水石六十丈每丈阔二寸厚六寸银五钱五分漫底石九十九丈五尺每丈银五钱五分金门嵌口石一十四块每块长五尺濶四尺厚一尺二寸银八钱五分锁口石三十二丈每丈阔一尺八寸厚六寸银五钱绞关石肆块每块长七尺阔一尺六寸银三钱八分桩木四千六百六十根每根长七尺五寸径六寸银二分五厘石灰八百石每石银七分索麻三石每石银一两竹篾一百五十斤每斤银三厘鐡锹□鐡子共毛鐡三石每石银六钱打鐡煤炭六石毎石银六分调灰元米三石每石银五钱伸鑚炭五石每石银一钱五分鐡闩二条共重八十斤每斤银二分石匠工三千二百工每工银二分食米银一分柴菜油盐银五厘闸板六块毎块长二丈二尺阔一尺厚八寸银九钱五分鐡镮鐡脚一十二副共重一十八斤毎斤银二分鐡匠工三十三工木匠工一十二工锯匠工二十工运石杂作夫工五百八十工每工银二分食米银一分打桩鹰架木一百根每根银一钱二分搭蓬小杉木二百根每根银五分芦蓆五百一十二领毎领银三厘搭蓬中竹五百根每根银三厘芦叶四十扇每扇银二分通共银八百五十四两九钱五分一厘
　　一改建下啓闭闸一座比中闸底低二尺合添用金门嵌口石一十四块每块长五尺濶四尺厚一尺二寸银八钱五分两边加高二层共用石九十六丈每丈阔一尺四寸厚八寸银三钱五分桩板石五十八丈每丈濶二尺厚八寸银六钱大水作条石一百二十丈每丈银三钱三分钉头石二百九十五个毎个长三尺见方八寸银六分夹幇条石三百八十六丈每丈银二钱二分绞关石四块毎块长七尺阔一尺六寸厚一尺银三钱八分添用闸底石五层并补换碎石五十八丈每丈阔二尺厚五寸银五钱五分锁口石三十二丈每丈阔一尺八寸厚六寸银五钱填心碎石三十八方每方银七钱石灰二百九十八石每石银七分桩木三千根每根长七尺五寸径六寸银二分五厘索麻二百五十斤每斤银一分鐡闩二根共重八十斤每斤银二分鐡子三百五十个银三钱五分鐡□一十八斤每斤银二分木炭四石每石银一钱五分调灰元米二石每石银五钱石匠工一千九十五工毎工银二分食米银一分柴菜油盐银五厘闸板六块每块长二丈二尺阔一尺厚八寸银九钱五分鐡镮鐡脚一十二副共重二十四斤每斤银二分拆闸运石杂作夫工五百七十工毎工银三分通共银四百六十二两四钱一分五厘
</div>
    <div class="pagination">
<a href="三吴水考_page16.html">上一页</a><span>...</span><a href="三吴水考_page12.html">12</a><a href="三吴水考_page13.html">13</a><a href="三吴水考_page14.html">14</a><a href="三吴水考_page15.html">15</a><a href="三吴水考_page16.html">16</a><span class="current-page">17</span><a href="三吴水考_page18.html">18</a><a href="三吴水考_page19.html">19</a><a href="三吴水考_page20.html">20</a><a href="三吴水考_page21.html">21</a><a href="三吴水考_page22.html">22</a><span>...</span><a href="三吴水考_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
