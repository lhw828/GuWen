<!DOCTYPE html>
<html>
<head>
    <meta charset="UTF-8">
    <title>稀见地方志提要 - 第 48 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>稀见地方志提要 - 第 48 页/共 61 页</h1>
    <div class="content">　　清每可荐修，李玿纂。可荐字杜曲，长安人，顺治二年举人，十二年任荥泽知县。玿邑人，顺治十三年进士，授山西沁源县知县。《荥泽县志》据本志凡例云：“旧志焚毁，片纸只字无存。今所书古事，则以古书考之，或得之传言闻见者。”故此志如同首创，秉笔者为玿，及邑举人沈士秀。其书体例，分舆地、建置、田赋、官职、选举、人物、杂述、艺文八类，各系子目，首创之志终不免草率疏略，查其书今仅见此孤本。荥泽本古泽名，在县南，《禹贡》所谓：“荥坡溉潴。”又曰：“导沇水东流为济，入于河，溢为荥。”《周礼·职方》曰：“豫州其川荥雒。”郑玄注曰：“自平帝以后荥泽塞为平地，荥阳民犹以其地为荥泽。”隋置广武县于此，寻改荥泽，明时为河水所圯，移治属郑州。其地当河滨山脉尽处，形势险要，春秋卫侯及翟人战于荥泽，即此地也。

　　荥泽县志八卷清康熙三十四年刊本(北京图书馆藏)

　　清王畹修，贺元士纂。畹字九滋，汉军镶红旗籍，奉天盖平县人，康熙间举人，任荥泽知县。元士字秦瞻，邑人，康熙恩贡，工书法名于时。此志继《顺治县志》重纂，体例与前志同，荥泽是时尚属郑州，邑境徧小，黄河贯其中，代有河患，又为古来征战之地。此志古迹篇，有古战场一条，谓广武山昔楚、汉交兵于此。艺文志所辑吊古战场诗文，有李白登《广武古战场怀古》一首。是否即为荥泽之广武山，犹须待考焉。《荥泽县志》据本志序谓：“旧志遭明末兵燹散佚。”今《荥志》之传者，以顺治志及此本为旧志矣，均为仅存之孤本耳。

　　禹州志十卷清顺治间刊本(北京图书馆藏)

　　清朱裴修，李嘘云纂。裴字功卜，闻喜县人，顺治三年进士，七年任禹州知州。嘘云禹州人，明崇祯元年贡生，官陕西凤翔府知府，太原参军。禹州相传为夏禹所都，以故得名。但据本志朱裴序云：“禹豫州外方境，大禹始封阳城，隘其地，而徙都之。入春秋为■〈木〈弗上木下〉〉邑，秦置郡为颍川，汉为阳翟，唐、宋迨金改钧州、元因之。明避神宗讳(名朱翊钧，朝号万历)更之为禹，因夏禹旧都故也。”又据沿革谓：“钧州以州有钧台也，明万历初以避神宗讳改今名。”按禹州之名自明万历始。禹州为夏禹所都，本志沿革诸篇所叙述，仅据传说，而无所引证考据焉。据食货志载，钧州陶业擅名甚久。按禹州窑一名均窑，均与钧通。食货谓：“均窑陶器极大，诸色光彩大露，其器有兔丝纹，火焰纹，色有硃砂，红葱，翠青为珍品也。”考禹州旧志，有明嘉靖谢澭纂《钧州志》八卷。又据道光《禹州志·经籍志》载，王聿修《禹州纪年》四卷及《续志》。其书毁于崇祯末际兵火，鲜有传世者。此志乃纂成于兵燹之后，摭采颇难，书中不免遗漏。其纂辑者，嘘云外，有邑人赵来鸣、苗时望、杨士蕴等，其书以记地形、风俗、民情最详。

　　项城县志十卷明万历二十八年刊本(北京图书馆藏)

　　明王钦诰纂修。钦诰泰和县人，万历二十二年举人，任项城知县。按此志总凡十门，自沿革迄人物，列为前篇。而以艺文别为后篇，所收诗文甚多。卷前列万历庚寅县儒学教谕王都序，谓此志：“始事于万历戊子邑令徐延都，及邑人张正法等，草创志稿，成于万历庚寅。”按徐延都名东渐，万历戊子知县，仅成志稿，而未付梓；钦诰此志据徐稿重纂而成也。《学部方志目》著录曰《隆庆志》王钦怀撰，有误。按项城周初为项子国，战国时属楚。秦时为颍川郡地，汉为项县，属汝南郡，唐初置沈州于此，旋废。元始置项城县，明仍之，属开封府陈州。此志述沿革颇简略，读之难索解焉。古迹载县东有公路城，袁术所建。县北有互县城，称即《论语》所谓：“互乡难与言者。”

　　扶沟县志四卷清康熙三十八年刊本(北京图书馆藏)

　　清赵如桓纂修。如桓宛平县人，贡生，康熙三十五年任扶沟知县。按沿革，扶沟汉时属淮阳国，后汉属陈留郡，唐时属许州，自宋以来则为开封属邑。迄清雍正十二年升陈州为府，扶沟遂隶之，此志修时县犹隶开封。山川志载：“邑境有贾鲁河所经，溱、洧二水所汇之处，乃为周家口通汴水路必经，商旅汇集，为古繁盛之区。”又见风俗杂志诸门，纪邑繁荣奢侈琐事，当时果为一大邑也。扶志原委，据本志如桓序谓：“扶之志，在前明有严宪副、杜民部创其略，何职方总其成；戈铤而后，梨枣无存。池阳杨君得芝圃杜公手抄，即欲编辑成书，会奉诏去，不果行，濠上蒋君踵而成之，此当代扶志之始也。嗣是三韩高公修于康熙之甲寅，西湖屠公修于康熙之庚申，山阴缪公修于康熙之癸酉，前后相去，未及一纪，其间无大兴革，扶之志似可以无修也。”其序所言扶志始末，概略不详，但据道光《扶沟县志》所录旧志修纂姓氏表载：“成化中邑人赠户部主事杜璿，及陕西兵备副使邑人严宪创修，万历中邑人兵部员外郎何出图再修，清顺治九年知县杨在陛三修，康熙十三年知县高锡爵四修，十九年知县屠又良五修，三十二年知县缪君晋六修，三十八年知县赵如桓七修，乾隆十年知县周纪八修，二十九年知县董丰垣九修。”此外又有道光十二年知县王德瑛，光绪十九年知县熊灿所修二志，考其刻本只有杜、何、杨、赵、董、王、熊七志，今《赵志》以前皆佚，此书乃为扶志最古之本也。

　　归德府志十卷清顺治十七年刊本(北京图书馆藏)

　　清宋国荣纂修。国荣字君用，辽阳人，顺治十二年任归德知府。归德明初为州，嘉靖二十四年升府，又二十年知府李嵩始创府志，嵩以文名海内，所为志颇得史例。此志乃遵其书体例，定为天文志、地理志、建置志、田赋志、祠祀志、官师志、人物志、选举志、艺文志、杂志十类。定例赞论，为国荣自裁，分门采辑，有郡人羊琦、李目等；广征博稽，详覆考证，有胜李嵩之志焉。其叙沿革谓：“归德古名商丘，秦置砀郡，汉改为梁国；后魏置梁郡，后周改曰梁州，隋改为雎阳郡。五代梁置宣武军，后唐改为归德，宋以归德为应天府，号南京，治于宋城，领县六。靖康金人入京，建炎元年又改为归德府；元仍之，明初为州，后升为府，清因之，领宁陵、鹿邑、夏邑、永城、虞城、雎州、考城、柘城，一州，七县。”古迹篇，纪郡多丘冈，商丘在府城西南三里，高百尺，说者谓丘之精气上应列星，故亦称阏台。楚丘在府城北四十里，即古戎州。谷丘在府城南四十里，春秋桓公会宋公燕人于谷丘即此。黍丘哀公七年筑，涝丘在府城北十里。青冈在府城南十八里。杏冈在府城西南五十里。归德之丘冈，因与古史往事攸关，亦有以人力所建者，故此志以列入古迹，自有其义也。

　　夏邑县志八卷明嘉靖二十七年刊本(天一阁藏)

　　明郑相修，黄虎臣纂。相字廷佐，南直隶广德人，贡生，嘉靖二十三年任夏邑知县。虎臣广西桂平县人，举人，嘉靖二十三年任夏邑县教谕。此志为虎臣纂成于嘉靖二十四年，卷前有归德府知府李念序，及后任知府蔡汝南序。阮元《天一阁书目》误为李念所修。按念序有云：“是编夏邑令郑相及若师黄虎臣，集其邑之博洽士撰成。”念序言作者甚明，不知元何以误焉。此志体例，分地理志、建置志、田赋志、学校志、官师志、选举志、人物志、艺文志八类，体裁未去陈俗。据地理志沿革谓：“夏邑春秋时宋之下邑，砀、谯之区也。于汉始置县。宋为畿辅地，元为府之首邑。”按夏邑明初属开封府，嘉靖二十四年升归德州为府，以夏邑隶之。本志叙沿革则疏略未详，但据《方舆纪要》谓金始改名夏邑，《明史·地理志》谓明初改名夏邑。此志修时，夏邑尚属开封。修志时征材未广，考据不详，书中多所误缺，体裁亦未臻完善，均不如后修县志之详尽，惟其版本，为今存夏志最古之书，故著录之。

　　彰德府志八卷明嘉靖元年刊本(天一阁藏)

　　明崔铣纂。铣字子钟，一字仲凫，学者称后渠先生，安阳县人，弘治十八年进士，改庶吉士授编修，尝校修《敬皇实录》，嘉靖时又修《武庙实录》，充经筵讲官十余年，官至南京礼部右侍郎。著述有《松窗寤言》《中庸凡》《大学全文》《政议士翼》《读易余言》，又删定《二程遗书》《中说考》《晦庵文抄》等书。按沿革，自金始升相州为彰德府，元改为路，明复为府，属河南布政司，领州一、县六，为安阳、汤阴、临漳、林县、磁州、武安、涉县。此志为府志始创，据崔铣序谓；“得宋本《相台志》十二卷，元《续志》十卷，铣以宋志事，且元以下无闻者，乃作九志，凡八卷。”九志，一曰地理、二日建置，三曰田赋、四曰祠祀、五曰官师、六曰人物、七曰选举、八曰艺文、九曰杂志。此志纂成于正德末，刊成于嘉靖初元，万历辛巳郭朴又为《续志》三卷。按此志后世推重其编例，咸谓极盛难继。徐元文《日下旧闻考》尝引征此志，称其辞义极佳。《四库全书提要》称其谨严，谓为康氏《武功志》之流焉。兹按其编例，首列地理志，凡古今沿革、疆域、城池、山川、古迹悉以括之，大干立而体裁备矣。又以河渠闸堰水利之务，皆统于山川一目，山川与水利攸关，故不另列水利一目，以少重复，此亦慎严核实之道。但其书落笔，不免过于谨慎，如避先辈讳，不书姓氏，于名宦乡贤两祠皆避之，使后世何以能知所祠祀何人也，实非史例。

　　安阳县志十卷清康熙三十二年刊本(徐家汇藏书楼藏)

　　清马国桢纂修。国桢字贞庵，奉天辽阳人，监生，康熙二十九年任安阳知县。此志国桢奉巡抚阎兴邦命所修，安阳自后周以来为相州治所，初无邑之专志，此志实为首创。其书体例，凡九类，一舆地志、二建置志、三赋税志、四职官志、五学校志、六选举志、七人物志、八艺文志、九杂纪，子目六十有一。其凡例首条云：“志之有图自东坡《指掌图》始也，不踰数幅，而疆域之广袤，名胜之阨塞；与夫城郭宫室之壮丽，如指诸掌，亦披阅者一快覩也，故特著之简端。”其定例之义，如此浅率不堪，而不知方志之有图由来久远，不自宋始也。

　　内黄志九卷明嘉靖间刊本(天一阁藏)

　　明张鹏修，王训纂。鹏河南怀庆人，嘉靖举人，擢户部司务，改授逢县县学教谕，嘉靖十八年升内黄县知县。训字敷道，号莲潭，内黄人，正德丁卯举人，授海丰知县，升济宁知州。据本志序谓：“内黄者黄内也，以邑在内，而黄河在外，其名之义在是。”《内黄志》创于明弘治间张凤修而未果，正德间邑人周万金，始私为志一帙，藏之家。嘉靖甲申邑令张古得其稿，命司训孙良辅、庠生董弦重加增纂，将命梓而未果，及鹏任内黄令时，延训再稍加删润，而版行之。自周万金成私稿，以至梨枣，其间相隔已数十年矣，迭经修补，故其纪载则巨细无遗。简端载嘉靖六年莆田林文俊序，及嘉靖十六年王崇庆序；二序先后相距十年，故此志刻成年难定，据《天一阁书目·内篇》著录嘉靖九年刻本，《中国地方志综录》著录嘉靖五年刻本。但据本书职官止于嘉靖十八年，张鹏于嘉靖十八年始任知县，此志当梓成于张鹏任内或以后。

　　新乡县志六卷明正德元年修，蓝丝栏抄本(天一阁藏)

　　明储珊修，李锦纂。珊字朝珍，凤阳府颖州人，弘治十二年进士，十七年任新乡知县，历官至山东巡按，以抗疏奏刘瑾不法状，谪岢岚州判，瑾诛，起南京兵部主事，擢浙江佥事。锦应天府江浦县人，由举人任新乡县儒学训导。此志为珊官新乡时，视旧志率多脱略散漫，乃嘱锦与县教谕遵化周荣等编纂，稿成于正德元年，而自为校正。全书凡六卷，五十五门，无大纲。首叙建置沿革，谓新乡为古鄘国之地，周以其地封康叔为卫侯，春秋鄘为卫所并，战国属卫。秦灭卫，属三川郡，汉为汲县新中乡，武帝时以乡置获嘉县，属河内郡。后魏隶获州，又以获嘉县置修武郡，以县为附郭，隋隶殷州。唐武德元年，析获嘉之新中乡，置新乡县，寻以县置义州，四年废州，以县隶殷州。贞观元年废州改属卫州，五代因之。宋熙宁六年废县入获嘉县，元祐三年复置县隶卫州。元属卫辉路，明仍为新乡县，属卫辉府。新乡邑境，则原隰膴膴，山川绵亘；太行远峙于北，丘陵近镇于东，卫水流其北，黄河经其南。而以五陵名为最著，在县东二十五里，其阜之大者有五故名。卫水即卫河，源出辉县苏门山，流经县东北至卫辉府治，而接淇水。物产富饶，土产有谷、帛、蔬、果、花、药，土贡有鹿、獐、羊等皮货，县物产视他邑为美。

　　延津县志四卷明万历二十九年刊本(上海图书馆藏存卷一至二，北京图书馆藏存卷四)

　　清刘元会修，越应扬纂。元会瀛海(蓬莱称瀛洲，亦称瀛海)人，延津知县。应扬郁华(江苏灌云县别称)人，延津县教谕，事迹均未详。据此志万历二十九年邑人吏部尚书李戴序云；“志创修于万历二十四年。则越五载而成书。”此本虽残缺，犹存序例目录，分四志、九类，凡七十二目。一土地志之属，曰疆域类，曰建置类。二人民志之属，曰板籍类，曰赋役类。三政事志之属，曰职官类，日祀典类，选举类。四文献志之属，曰列传类，艺文类。类各领目，以列传入文献，殊若不伦。但其书为辑录体裁，无自述一文，原无编例，为保存一邑之事迹而已。

　　濬县志四卷清康熙十八年刊本(徐家汇藏书楼藏存卷二卷三)

　　清刘德新修，马秉德纂。德新开原人，荫生，康熙九年任濬县知县。秉德事迹未详。濬县元时为州，明洪武三年降为县。元有《濬州志》久佚，明嘉靖七年知县杨麟等修县志八卷，万历八年知县任养心又修之，崇祯七年知县张肯堂三修。此志继《张志》重修，成于康熙十八年。此书仅存二三两卷，为赋役、寺观、庙学、祠祀、棹楔、丘墓、秩官、人物、列传、孝节、仙佛诸门。叙述简核，其书文字专务省约，不事考证，不脱当时志乘风气也。

　　封丘县志九卷清顺治十六年刊本(徐家汇藏书楼藏)

　　清余缙修，李嵩阳纂。缙浙江诸暨县人，顺治九年进士，十一年任封丘知县，官至浙江温州道参议。嵩阳字云增，号弦佩，封丘县人，明崇祯三年举人。清初谒选授工部司务郎，转吏部，历官两淮巡盐监察御史，江南督学，浙江温州道右参议，广东道监察御史，升广西按察使，未视事病卒。按沿革封丘为汉陈留县地，《左传》云：“赐封父之繁弱。”以此得名。又云：“会吴子于黄池。”杜预注在县南。又云：“会晋侯同盟于虫牢。”亦在此地也。按封丘三面濒黄河，土疏易溃，顺治七年九年溃决相继，此志记河患甚详。按此志系增续万历乙亥知县胡以祚修县志，其书体例悉本《胡志》，分封域、建置、民土、学校、职官、选举、人物、艺文八门。《胡志》与嘉靖辛丑朱缙修县志，本志凡例称其书：“文词典赡，体裁峻整，未易增损一字。”故此志俱录旧志原文，凡增续者加一“按”字，以晰分新旧界限。此书后，又附康熙三十六年知县耿宏祚修《续志》五卷，续顺治十六年后之事。

　　长垣县志九卷明嘉靖二十年刊本(天一阁藏)

　　明杜纬修，刘芳纂。纬山西蒲州人，嘉靖十八年以举人任长垣县知县，官至南京太仆寺丞。芳长垣县人，正德十三年贡生，仕辽阳卫训导。《长垣县志》据本志王崇庆序：“垣志旧未闻也，而加修自西安张侯始，盖正德丙子云。”按职官表正德知县张治道曾修县志，久佚，存邑人胡锭之序云：“弘治时已有志。”此志继正德《张志》重修，成于嘉靖辛丑，其书分地理志、职官志、祠祀志、建置志、官师志、人物志、选举志、古迹志、文章九门。此志修时长垣县治迁古蒲城，故地理志沿革，斤斤力断长垣为春秋之蒲城地，但无显证。《嘉庆县志》沿革，以长垣为蒲、匡之地，例证颇繁，可成定论。按长垣春秋时为匡为蒲之地，以人物言，此志列季路、蘧瑗，春秋时季路为蒲人，孔子入其境以三善称之。蘧瑗亦蒲人，孔子适卫尝主于其家。长垣汉县，明以来属大名府，按此志有河南按察副使王崇庆序，是时属河南布政使司，后属直隶，民国属河北省，近又划入河南。

　　开州志十卷明嘉靖十三年刊本(天一阁藏)

　　明孙巨鲸修，王崇庆纂。巨鲸徽州人，嘉靖二年进士，十年任开州知州。崇庆字端溪，开州人，正德三年进士，官至南京吏部尚书。按此志先是知州昆山张寰修纂勿果，及巨鲸任知州延崇庆编纂，久之乃成。纂人崇庆为主纂，又有州学生刘绅、杨沉、张■〈山介〉、王自新等，相协采辑。其书体例，分地理志、建置志、田赋志、祠祀志、官师志、人物志、选举志、祥异志、艺文志、杂志十类。此志搜故实于群籍，网罗巨细，微阐幽显。又纪述无遗，体正文雅，久为世所赞美也。按沿革载：“开州春秋时曰澶渊，秦属东都，汉为顿丘县；莽改顺丘，晋武帝立顿丘郡及魏郡，隋置昆吾，唐为澶渊郡，后改为澶州。五代晋升为镇宁军，宋为开德府治，金皇统四年改开州，属大名府，明属大名领县长垣、东明。”嘉庆《开州志》谓开为古颛顼之墟，见于《尔雅》《左传》，汉时名濮阳，宋名澶州，与本志沿革有异。金皇统中改名开州后，沿革则翔实可考，皇统以前之建置沿革，实则难考焉。开州方物，本志述及谷、枲、木蔬、花草、果、药、羽毛、鳞虫，仅记物名而已。而田赋志有杂赋一项，载桑地二十一顷，共桑八万四千四十有一株，该丝二千一百一两，折绢一百五匹一丈五寸。棉花地九十七顷七十九亩，该净棉花二千四百七十有七斤四两二钱。枣地一顷一十二亩，该枣四千五百一十四株，课米二百七十石八斗四升。观其杂赋之数，以知当时开州养蚕栽棉之盛，而今蚕丝则无矣。本志记马政为民重累，额养马地三千五百二十九顷三十亩，种儿骒马一千七百三十匹，儿马三百四十六匹，骒马一千三百八十四匹，每年起俵马匹三百四十，谓之备用马，牧马草场八处。据崇庆撰马政小序云：“夫开要路也，旧规里各一马，以送往迎来，民未始告劳也。其后有借称省民而革之者，马輙不足于用，里甲共称贷而益之，有日费几于百金者，甚至夺人之马于郭门外，百姓始不堪命矣，则向之所谓省民，不转而痛民也耶。”观其序语，以知马政为当时累民之政也。

　　新修南乐县志二卷清康熙十年刊本(上海图书馆藏)

　　清方元启纂修。元启康熙十年南乐县知县，事迹未详。此志增补嘉靖丁酉知县叶龙辠县志，全书仅二篇，体裁简略。据旧序所称《南乐志》肇于嘉靖丁酉叶龙臯，继修于丙寅杨守诚，而钱博学继之，顺治癸巳蔡琼枝继之。查前志均久佚，按此志为增补嘉靖《叶志》，及杨、钱、蔡三志也。康熙辛卯知县王培宗以元启此志简略，延举人邱性善重纂，成志十五卷凡五十七门，南乐县志体裁始臻备整。南乐为汉东郡乐昌县，后唐避李国昌讳改名南乐，原属直隶大名府，今划入河南省。

　　怀庆府志十二卷明正德十三年刊本(上海图书馆藏)

　　明周举修，何瑭纂。举山东郯城县人，弘治十五年进士，正德九年任怀庆府知府。瑭怀庆人，弘治十四年解元，十五年成进士，改翰林院庶吉士授编修，历官直隶开州同知，山东东昌府同知。怀庆郡志，据此志何瑭序谓：“弘治间知府徐以贞延鄱阳郑芝编纂成书，而未梓行。正德庚午瑭致仕家居，是时以贞升河南都察院右佥都御史，有事赴陕西道经怀庆；瑭拜谒之余，示以志稿托为校正。瑭以复仕北上，未能成书；正德丙子瑭再致仕家居，纂而成书。”其书体例，据凡例谓：“大致仍郑芝志稿。”按其书凡十一门，曰封略，分疆域、星野、名山、大川、形胜、道里六目。曰国都，分城池、王府、公署、仓廪、学校、祠庙、坛壝、传递、宫观、寺院十目。曰郊野，分乡村、屯营、镇集、置铺、桥梁、演武场、泽园七目。曰风土，分土宜、风俗、景致、节致、种植五目。曰田赋，分田粮、四府、蔡枣、课程、土贡、兵备六目。曰户役，分户口、吏胥、阴阳、医生、里甲、老人、杂役七目。曰选举，分生员、科目、岁贡三目。日职官，分历官、卫官、长吏、名宦四目。曰人物，分相业、将材、名臣、正学、隐逸、孝行、行义、文苑、艺术、贞烈、流寓、神仙、神僧十三目。曰稽古，分沿革、城基、废县、关隘、营寨、园囿、庄墅、堂、台、阁、亭、楼、陵墓、古井、姓氏、贪酷、豪侠、异闻十八目。曰英华，分文类、诗类二目。按怀庆明时为藩国所在，故此志有似都会志之体裁，以记国都王府，陵园规矩独慎，如田赋志，有田粮、四府、蔡枣诸赋，四府为藩室之课赋，与田粮之赋不同，蔡枣则为特税。户役志，记医卜杂役之流，藉此可索考明代庶民之行业也。

　　河内县志四卷首一卷清顺治十五年刊本(北京大学图书馆藏)

　　清孙灏修，王玉汝纂。灏字湛一，顺天府大兴县人，顺治六年进士，授河内知县。玉汝字自玉，河内县人，拔贡，仕知县。河内为怀庆府附郭县，县志创于明万历初知县侯嘉采，万历二十五年知县卢梦麟继辑成书。此志为灏官河内时奉檄重修，其书体例，分图考、沿革、天文、地理、建置、田赋、祀典、职官、科贡、名宦、人物、艺文十二门，图考列图六，为疆域图、城池图、县署图、文庙图、儒学图、大禹覃怀底绩图、广济河开山凿洞图。大禹覃怀底绩图者，据图说谓：“按书传治河自下而上，故来自东，考四载陆行故乘车。”其辞意可窥其图绘禹乘车入城，百姓跪迎于道。书内则未有关此图之纪述焉。《禹贡》云：“覃怀底绩，至于衡漳。”覃怀地名，衡，横也，漳，漳水。覃怀当在太行山南，黄河北岸。平夷广行，水流甚多，其间水利之重可见。此志首列是图，以示河内水利之重要者也。广济河开山凿洞图者，是开凿太行山，引广济河通黄河水，所绘洞口闸门之构结极为精细。又据本志《地理志·水利篇》云：“沁水发源于山西沁州，至广济、枋口，两岸夹峙；从无有能引水利民者。万历二十八年于济源县三十里，五龙口隔山凿洞，引水为渠，经济源、盂县、河内、温县、武涉，至唐郭入于黄河，灌溉之利达及于五邑。”按此志纪载范于古河内郡之地，怀庆一郡故实，实皆入之，尤重于水利，所纪河渠导灌及河防堰闸诸事特详。

　　修武县志四卷清康熙三十四年刊本(北京图书馆藏)

　　清边憬修，范琥纂。憬静海县人，康熙举人，康熙三十二年任修武县知县。琥修武县人，拔贡，官确山县教谕。考《修武志》创修于明正德戊寅知县冷宗元，万历乙未知县邵白齐，又延邑人王石生等重纂；天启己卯知县郑之缙又修之，其书皆久佚。此志创稿于清顺治十五年，及憬仕修武时，复延琥与邑人蒋垣依据志稿编次校订，刊于康熙三十四年。按其书体裁及记载终非上乘，颇有缺误，乾隆《修武县志》知县吴映自序，议此志云：“天文则室觜莫辨，沿革则卫、魏不分。循吏无传，人物误载，以及官师、古迹、陵墓、艺文等类，遗编舛谬，不可枚举。”按其序语，指此志之缺谬甚多，但此志修时，前志已佚，苦无书籍可稽，故终不免草率。然此书则为修武今存最早之志，且为仅存之孤本耳。

　　温县志二卷明万历五年刊本(北京图书馆藏)

　　明张第纂修。第字洺南，茌平县人，隆庆五年进士，万历二年自邯郸调温县知县。第令邯郸时修《邯郸志》，及调温县又仍《邯郸志》例修此志。其书为纲者八，为目四十有二。温志可考见者，此志始焉。按温之名始于周武王赐苏忿生采邑十二，温其一也。为周畿内国，汉始置县，迄明以来隶怀庆府。邑以西汉傅氏封爵婵嫣，故多古迹、陵墓，又为司马懿故里；但此志独不载懿、昭父子事。而人物、传纪温古多矫勇拳击之士，累著武功。如北魏时之司马楚之、司马灵寿，唐时之王智兴、王晏宰，皆长拳术神策，著于武勋。后来之太极拳，出于县之陈家沟，始于何时未可详考；陈氏世代相授，秘不他传。至陈长兴始传授以外姓。兹阅此志虽未及纪述太极拳事，而其所纪温之有拳术武艺之士，北魏时已盛矣。

　　原武县志二卷明万历二十二年刊本(北京图书馆藏)

　　明张祥修，阎邦宁纂。祥漷阴县人，万历间原武知县。邦宁字仲谧，号月川，原武县人，嘉靖四十三年解元，隆庆二年进士，历官至太仆寺正卿，荐升都宪，未任告归。《原武志》据此志邦宁序谓：前无志乘。此志为张祥官原武时，邦宁与诸生薛谐等八人，分门采集，经邦宁总集笔削；书将成而祥去，继任知县张邦又为润饰付梓。其书分上下二篇，体裁简率，而原本仅存此书，惜下篇缺十四页，已非完帙矣。按原武建县始于汉，属河南郡；宋熙宁五年省入阳武县，元祐元年复置，属郑州，元、明属开封府。清改属怀庆府，以其地居河北，统辖为便也。今与阳武并为原阳县。据本志古迹，县西北有扈亭城，为春秋时诸侯会盟之地。《左传》文公七年，“公会诸侯晋大夫盟于扈”。杜预注扈为郑地。

　　阳武县志八卷明万历十九年刊本(北京图书馆藏存卷六至卷八)

　　明王时泰修，王柬鲁纂。时泰山东平原县人，万历十七年任阳武知县。柬鲁怀庆府河内县人，选贡，万历十八年任阳武县教谕。阳武古博浪地，汉为阳武县；金尝置延州，元废州复为阳武县，明以来隶开封府。阳武以博浪沙及陈平所生户牖乡事，名于史册。博浪沙在县东南三里，相传张良募力士击秦始皇误中副车处。据旧志序，县志创于弘治癸丑知县张林茂，嘉靖六年吕柟又重纂县志三卷。此志万历辛卯时泰续修，今只存此三卷矣。据乾隆《阳武县志》载时泰此志序谓，万历庚寅命柬鲁及贾悌等重纂，分舆地、宫室、食货、官师、选举、人物、王言、艺文诸门。

　　河南府志二十七卷清顺治十八年刊本(徐家汇藏书楼藏)

　　清朱明魁修，董笃行纂。明魁字灿煌，辽东义州人，贡生，顺治十六年任河南府知府。笃行字天因，洛阳人；官至通政使司右通政。河南之名始于汉置河南郡，以司隶校尉督察畿辅，魏因之，晋置司州治于洛阳，领河南诸邑。《隋书·经籍志》有《司州记》及刘澄之《司州山川古今记》，可推记载河南郡事最早之书，直至北宋代加修葺；宋敏求之《河南志》号称最备，晁公武《郡斋读书志》谓为博物之书。宋以后亦代有修纂，而今存见者，惟明弘治陈宣《河南郡志》，此志为明魁纂成于顺治十六年，其书共二十四门，又附目二十一。考古证今，摭采浩繁，古迹艺文累累数册。洛阳为河南首邑，汉、魏以来故都，唐、宋人小说，所载洛都风物遗闻颇多，本志绝未一引，故其摭取犹属雅正。　

　　河南府续志四卷清雍正六年刊本(复旦大学图书馆藏)

　　清张汉纂修。汉云南石屏人，康熙五十二年进士，授翰林院检讨，雍正五年任河南府知府。此志增续康熙三十四年知府张圣业府志后四十年之事，为郡人范百顺、洛家雄辑录，汉为之厘正定稿。河南置府始于元，领域甚广；雍正二年以所属陕州升直隶州，时领洛阳、偃师、巩县、孟津、宜阳、登封、永宁、新安、渑池、嵩县十县。故此志修时与前志辖域有异。

　　洛阳县志十二卷清康熙间刊本(上海市文物保管委员会藏。现藏上海图书馆)

</div>
    <div class="pagination">
<a href="稀见地方志提要_page47.html">上一页</a><span>...</span><a href="稀见地方志提要_page43.html">43</a><a href="稀见地方志提要_page44.html">44</a><a href="稀见地方志提要_page45.html">45</a><a href="稀见地方志提要_page46.html">46</a><a href="稀见地方志提要_page47.html">47</a><span class="current-page">48</span><a href="稀见地方志提要_page49.html">49</a><a href="稀见地方志提要_page50.html">50</a><a href="稀见地方志提要_page51.html">51</a><a href="稀见地方志提要_page52.html">52</a><a href="稀见地方志提要_page53.html">53</a><span>...</span><a href="稀见地方志提要_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
