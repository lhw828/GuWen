<!DOCTYPE html>
<html>
 <head>
  <meta charset="utf-8"/>
  <title>
   明一统志 - 第 37 页/共 66 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明一统志 - 第 37 页/共 66 页
  </h1>
  <div class="content">
   【粮八千石零】
　　建置沿革禹贡梁州之域天文井鬼分野周属雍州秦为严道县地属蜀郡汉因之晋属汉嘉郡西魏于此置蒙山郡及雅州隋初郡废州存大业初改州为临邛郡治严道县唐初复为雅州天寳初改卢山郡乾元初复为雅州属劒南道五代时孟知祥置永平军宋复为雅州仍治严道属成都路元至元中改属嘉定路寻割属吐蕃宣慰司本朝洪武四年省严道县入州直四川布政司编户四里领县三
　　名山县【在州城东北四十里本汉蜀郡严道青衣二县地东汉及晋为汉嘉县地魏置蒙山县属防山郡隋开皇中改曰名山属雅州大业初属临邛郡唐宋俱属雅州元因之本朝洪武十年省入州后复置编户三里】荣经县【在州城西南一百二十里本秦严道县地汉属蜀郡晋属汉嘉郡唐武徳中析置荣经县属雅州干符初以县置金汤军后废宋仍旧县元初因之后省入严道县设廵检司本朝复置县属雅州编户二里】芦山县【在州城西北一百里本秦严道县地汉属蜀郡隋仁夀末置卢山县属雅州大业初属临邛郡唐宋俱属雅州元初因之后省入严道县设廵检司本朝复置县曰卢山属雅州编户三里】
　　郡名蒙山【西魏名】临邛【隋名】雅安【隋因山而名】卢山【唐名】
　　形胜抵接沉黎控带夷落【雅安志序】左防蔡山右依蒙顶【卭崃关记】西通碉门东出蒲江【道路序】西蜀之襟带南诏之咽喉【新迁衙城记】羗水环于前濆江绕于后【州志】
　　风俗俗朴讼少【郡志地瘠而耕者多俗朴而讼者少】颇慕文学【寰宇记】山川雅安山【在州治西其山由黎雅而来因山以名州】蔡山【在州城东五里旧传蜀汉相诸葛亮于此夣见周公故又名周公山因立文宪王庙李焘诗岩峦最高顶云气时蔚荟彷佛羣仙宅宫阙辉珠贝】悬空山【在州城南二十里层峦耸翠上有二石竒峭可爱】金鸡山【在州城北二十里相传昔有金鸡鸣于此因名】翠屏山【在州城西二十里山色拥翠环列如屏】凤凰山【在州城北三十里峯峦起伏如凤凰状】蒙山【在名山县西一十五里山有五峯前一峯最高曰上清峯产甘露峯常有瑞云及瑞相影见禹贡蔡蒙旅平即州东蔡山及此山也】莲花山【在名山县北一十五里山有五峯耸列如莲花】百丈山【在名山县东北六十里上有穴圆百尺深百丈因名】晒经山【在荣经县北二十里相传唐僧三藏尝于此晒经】孟山【在荣经县东二十里诸葛亮擒孟获处】自由山【在荣经县东二十里山亘黎州上出羣山之表】铜山【在荣经县东北三十里即汉文帝赐邓通铸钱处】石狗山【在荣经县南六十里以顶石形似之故名】邛崃山【在荣经县东四十里本名邛筰故邛人筰人界也山岩阻峻凝氷夏结冬则剧寒产竹高节中实堪为杖】大关山【在荣经县西八十里山势极险隘当西南夷要路】瓦屋山【在荣经县北一百二十里峯顶常现辟支普贤光相夜有神灯号辟支道塲或问禅恵大师瓦屋何以木皮盖师曰锦府岂従机上织劔门宁自匣中开】卢山【在卢山县东九里接黎州安抚司界隋以此山名县】始阳山【在芦山县东一十里俗呼为罗防山西魏置始阳县以此山名】百步山【在芦山县北四十里路接蛮界仅百步险隘难行】崖鉢山【在芦山县西一百里其山上耸云汉莫测其高崖上有石鉢因名】大相公岭【在荣经县西一百里相传诸葛亮征西南夷经此上有诸葛庙】万胜冈【在州治西山势起伏环绕州治】雷洞【在瓦屋山罗汉阁下深不可测投以瓦石应手雷震】鸡止崖【在荣经县西二十五里本名栖止其崖临大关山之险至此路方平坦肩担背负者皆栖止于此故名寰宇记人名鸡心山盖传冩之误】九折坂【在邛崃山路阻峻囘曲九折乃至山上汉王阳为益州刺史行部至此叹曰奉先人遗体柰何数乘此险后以病去及王尊为刺史至此问吏曰此非王阳所畏道耶叱其驭曰驱之王阳为孝子王尊为忠臣】平羗江【在州城北旧传羗夷入冦诸葛亮于此平之因名唐李白诗影入平羗江水流】青衣江【源出卢山东南流至州合洙水经名山县下至嘉定州入大江】长濆江【在州城东南二里一名邛水其源自邛崃山濆涌流出绕城东北入平羗江】周公水【在州城东四里其源自瓦屋山流经周公山因名】洙水【在州城西五十里源发芦山与沈黎阳山江合流出岷江】荣经水【在荣经县北曰荣水南曰经水经出瓦屋山荣出相公岭】圣水【在芦山县东一十里连筒引之行一里许伏流二三里复涌出分为五因以圣名】大渡水【在芦山县北四十里卭县芦山往来必渡此水故名大渡东南流入南安县界】菩萨溪【在荣经县南六十里源自瓦屋山来东注平羗江傍有石佛像因名】老君溪【在芦山县南六十里相传周老曽经此今溪傍崖壁上老君像尚存】白马泉【在州城北一百里俗传有白马龙君显化于此因名】涌泉【在芦山县东北五里泉水涌出为居民灌溉之利】石波堰【在芦山县东三里源出始阳山用木槽接水溉田】
　　土产麸金　石菖蒲【本州出】蒙顶茶【图经载蒙顶茶受阳气全故芳香唐李徳裕入蜀得蒙饼以沃于汤缾之上移时尽化以验其真宋文彦诗旧谱最称蒙顶味露芽云液胜醍醐】魶鱼【荣经水及西山溪谷出似鲵有足能缘木声如儿啼蜀人食之】丙宂鱼【州城南有丙穴产嘉鱼味醎而羙唐杜甫诗鱼知丙穴由来羙】紫竹【宋梅圣俞蒙山紫竹鞭诗蜀道之峭壁兮如快刀一削平无痕春雷惊龙走竹根】娑罗花【瓦屋山出移之他处则槁有五色之异如烂锦照映山谷】
　　公署雅州守御千户所【在州治南洪武四年建】
　　学校雅州学【在州治东南】名山县学【在县治西南俱宋绍兴间建】荣经县学【在县治南唐武徳二年建以上三学俱本朝洪武八年重建】芦山县学【在县治东宋寳元间建本朝永乐五年重建】
　　宫室四经楼【在州治内有宋苏轼苏辙墨迹】对花楼【在芦山县治又有清白堂及报丰浮春望霓三亭】寒芳楼【在州治内宋黄庭坚访张訚少卿因为题额】贤范堂【在州治内绘宋郡守雷简夫及苏洵轼辙父子像并刻简夫荐三苏书于壁间】双凤堂【在州防后宋至和初苏洵尝擕二子轼辙谒雷简夫简夫以书荐于张方平后郡守樊汝霖作堂表其事】仁知堂【在州城东门外多园池花木之胜又有乐郊堂跳珠轩野翁亭全庵皆清胜处】隶华堂【在州治宋郡守吕由圣由诚继典此邦州人为构堂雷简夫书额】景贤堂【在州城北十五里宋政和间严道县令李纬慕汉高頥父子孝廉之行而建】万壑亭【在雅安山上有登览之胜遗址尚存】碧照亭【在州西一名凤凰亭郡守雷简夫尝燕客于此】无亭【在州东南长濆江侧隠士王潜所居】熈春台【在州治】
　　关梁金鸡关【在州北金鸡山上一名山鸡栋关宋姚孳诗露灵根不老尒朱丹灶空存三十六蒙好处倚防役破诗防】金沙关【在州城东北二十里】天险关【在荣经县东北四十里防邛崃九折坂之险】紫眼关【在荣经县西北三十里昔有紫眼畨人留寓于此因名】大关【在荣经县西八十里旧名邛崃关隋大业十年置防畨夷要害】飞仙关【在芦山县南五十里宋宇文新路赋惟天下之至险有严道之漏阁焉孤峯上絶于青天湍波下走于长川断崖横壁立之岸飞溜溅千尺之泉古之漏阁即此关也】临关【在芦山县西北六十里旧名灵关蜀都赋辟灵关以为门盖其关甚险一人守之可以御百本朝正统初以其外临董卜韩胡畨界改今名】碉门寨【即荣经县之和川镇雅州西通畨之路有三曰灵关曰碉门曰始阳惟碉门最为要害两山壁立一水中贯设禁门以限华夷】雄边寨【在荣经县西北中有讲武堂宋淳熈间创为屯营】七縦桥【在孟山下相传因诸葛亮擒孟获而名】百丈桥【在名山县近百丈驿】青衣桥【在名山县东以跨青衣江而名】忠孝桥【在荣经县东北九折坂下旧名叱驭桥后取王阳为孝子王尊为忠臣之言改今名】大通桥【在荣经县西三十里洪武五年因征云南置为筰桥乃往建昌云南要路】绳桥【在严道县多功路旧名高桥以绳架栈下瞰峡江亦险要之处也】麒麟渡【在周公山下旧传有麒麟尝游于此】三江渡【在芦山南十里路通天全六畨】
　　寺观重兴寺【在州城东门外】莲花寺【在州城北一十五里又有白马松溪二寺俱在城北百里】智炬寺【在名山县西一十里又有水月寺在县南三十里】光相寺【在瓦屋山上一名辟支道】静智寺【在芦山县北五里又有涌泉寺在县东北五里】梓橦观【在州东北】
　　祠庙周公庙【在州治东图经诸葛亮南征夣周公助以隂兵因立祠祀之】武安庙【在荣经县东二十里秦将白起号武安君宋乾道间庙焚其像如故畨民甚敬畏之】顺应庙【在州东俗名土主庙祀汉邛谷王任贵贵仗义秉节有惠于民邦人徳之嵗祀不乏】姜维庙【在芦山县后维蜀汉将尝筑县城邑人立庙祀之】三神庙【在名山县永宁里祀宋曹光实光逺光绍兄弟三人】
　　陵墓高孝防墓【在州城北二十里汉益州太守高贯方弟贯光子文王一门皆举孝防没塟于此有碑字画剥落】樊太守墓【在芦山县南七里葬汉巴郡太守樊侯墓有碑建安十年所立者】
　　古迹开明王城【在芦山县西七里旧经云开明王所筑】旄牛城【在邛崃山表汉置旄牛县属蜀郡晋属汉嘉郡其地有鲜水若水】邓通城【在荣经县东三十里通汉上大夫文帝尝赐通严道铜山铸钱又有饿死坑即通饿死处】古城【在荣经县西五里诸葛亮征南屯兵于此唐李徳裕増筑】徙阳城【在州境木汉蜀郡徙县徙音斯晋改徙阳属汉嘉郡华阳国志云出丹砂雄雌黄空青青碧】废严道县【在州治东秦始皇灭楚徙严王之族以实其地故名西魏改曰始阳隋复改曰严道唐宋仍旧本朝省入州】废汉嘉县【在名山县境本汉蜀郡青衣县顺帝更名汉嘉晋于县置汉嘉郡】废大渡县【在芦山县东北迫近灵关唐仪凤初置后省入卢山】废百丈县【在名山县东北六十里唐贞观间置宋熈宁间省入名山后复置】旅平【在州城东一十里夏禹治水功成旅祭于此今其地俗呼为落平禹贡蔡防旅平是也】阜民司【在州城南洪武九年置收买畨马后罢为民居】茶塲【在州城内宋熈宁中置】丙穴【在州城南五里内有嘉鱼秋冬乘流而入春夏吓鳃于岩间】
　　名宦五代王贲【蜀雅州刺史其子着为百丈主簿皆有政绩着尤善书笔法精妙】宋雷简夫【至和初侬智高走入云南蜀人惊悕益州守张方平荐简夫知雅州既至蜀人遂安苏洵防二子来谒简夫力荐之由是父子名著】李良臣【知雅州廉能之名著于夷徼】吕由圣【知雅州在郡八年去之日倾城人拥马攀留情不忍释举酒相饯多出涕焉】吕由诚【知雅州临事精敏有惠于民乡人以其继由圣守此州为建隶华堂】虞允文【为名山监茶防在清溪桥左手植梅槐成行公防后遗墨尚存】宋南强【建炎初遣其父汝为致书刘豫见豫勉以忠义豫不従后变姓名入青城山及汝为死南强哀愬于朝遂官南强于雅州人谓其有父风】李焘【绍兴中为雅州推官时欲増简州盐防焘力拒之莅事精明豪强敛迹余暇力学遂极载籍】郭公夀【绍兴中知雅州推诚爱民尝夏不雨祷于神庙輙应乡人立像祀之碑记尚存】杨仁【绍兴末知雅州兴学劝农士民徳之为立祠画像刻石于学尚存】
　　人物汉高頥【雅州人与弟贯光子文玉俱有才行时一门三举孝廉贯光厯任益州刺史】三国卫继【汉嘉人兄弟五人父为县功曹县长张君无子乞继遂飬为子继敏达夙成学识通博歴职清显其余兄弟四人无堪当世者时法禁以异姓为后复为衞氏迁奉车都尉忠笃信厚为众所敬】五代王承肇【雅州人五代时前蜀魏王宗侃之子母崔氏夣周公山神牵五色兽逼其衣遂生承肇后有异僧见承肇抚之曰老僧所居周公山佳气减半乃孕灵此子耶后节制洋州入洛为行军司马】宋曹光实【百丈人父畴蜀静南军使控扼卭崃以御蛮夷光实少武勇嗣父职迁永平军节度管内捕盗游奕使干徳中贼党羣行攻刼光实负母挥戈突围得免后屡破贼有功太祖尝称为蜀中俊杰累迁都廵检使尝击贼于葭芦川战殁帝悼之官其四子】曹克明【光实従子父光逺遇害克明喜兵法善骑射光实竒之补为衙内都虞侯屡平贼冦以功迁知鼎州卒赐推诚保顺功臣】景自芳【雅州人破贼有功尝于二月十二日作寒食至今里人号景村寒食】孙璹【荣经人号足庵居士孝友笃实之行着于乡曲父尝宂山通水灌田乡人病其势不广璹慨然曰当继父志乃捐资凿之由是获利者众寜宗赐官廸功郎従子伯和亦读书号行溪隠士】元侯彦直【雅州人仕为忠翊校尉副千户至元间王虎冦州彦直引兵力战于名山县二日兵少力弱为贼所擒义不屈骂不絶口为贼所杀】
　　仙释襌惠大师【名山人屡举不第元符间郡守吕由诚以僧勑戏之师即削髪明日住天宁旧老叩以佛法不许乘马师曰文殊驾狮子普贤跨象王新来一个佛骑马也何妨其机敏不一有襌惠语录行世】
　　卭州【东至成都府崇庆州新津县界五十里西至雅州芦山县界四十里南至雅州名山县界五十里北至夷界三十里自州治至南京七千八百里至京师一万一千四百一十里粮二万石零】
　　建置沿革秦为蜀郡临卭县地汉晋因之宋齐属晋康郡梁置卭州西魏置蒲原郡后周为临卭郡隋废郡为县属雅州唐初柝雅州置卭州治依政县寻移治临卭天寳初改临卭郡乾元初复为卭州宋因之元初于此立安抚司后以临卭依政县并入州本朝洪武九年改州为县后复陞为州编户一十里领县二大邑县【在州北四百八十里本汉蜀郡江原县地晋因之西魏属江原郡后周郡废改县曰晋原隋属益州唐析晋原置大邑县属卭州宋仍旧元并安仁火井二县入焉本朝仍旧属编户七里】蒲江县【在州西五百二十里本汉蜀郡临卭县地西魏置广定县属蒲原郡隋废郡改为蒲江县属雅州唐太和中属巂州后改属卭州宋因之元并入卭州本朝复置县仍旧属编户五里】
　　郡名临卭【后周名】
　　风俗颇慕文学【隋志临卭风俗大率与汉中不别其人敏慧颇慕文学】
　　山川古城山【在卭县西七里方舆记山有铁祖祠鼓铸之家祀之】白鹤山【在卭县西八里旧名四明又名乗羊汉胡安聚徒教授山中后乘鹤仙去】铜官山【在卭县东南八里史记卓氏之先赵人秦破赵卓氏夫妻推辇而行曰吾闻岷山沃野下有蹲鸱乃求逺迁致之临卭即山铸钱即此山也汉文帝尝以此山赐邓通】相台山【在卭县西八十里旧火井县之东北唐袁天纲为火井令登此以相县治因名】七盘山【在卭县西八十里九域志唐主簿王兴于此仙去】鹤鸣山【在大邑县西北三十里形如覆瓮上有七十二□应七十二侯东西二溪出其两腋】雾山【在大邑县北五十里宋张俞诗雾山环合似云川户有清溪种玉田】凤凰山【在大邑县西八十里山形如凤凰山旧有紫栢十围根盘于巨石上号骑鲸栢】长秋山【在蒲江县治东】九仙山【在蒲江县西三十里山有九峯如屏尝有仙栖止于此】天柱峯【在鹤鸣山东南有石峯名曰天柱三面悬絶其状如城亦名天城】青霞嶂【在鹤鸣山宋陆游劔南诗藁云青霞嶂环玉潭皆鹤鸣山最佳处】湖池【在卭县治东五代时蜀孟昶所凿】牡丹池【在大邑县牡丹平上有此池片叶纎芥或坠于中则鸳鸯野防之即防去之】西湖池【在白鹤山西】浴丹池【在蒲江县旧崇真观世传轩辕黄帝脩道于此又有浴丹井在旧依政县崇明观】斜江【在卭县东七十里发源鹤鸣山东斜流经旧安仁县入卭水又东流入新津县界】牙江【在卭县东四十里发源自大邑县流合卭水处有石如象牙】防水【在卭县西发源自大邑县凤凰山至县西南合卭水】卭水【在卭县南五里俗呼南河发源自雅州卭崃山】布濮水【在卭县西八十里发源自獠界即古之濮也】蒲水【在蒲江县南发源名山下合南河口出新津入岷江】文君井【在卭县南二里即卓文君当垆司马相如涤器处宋陆游诗落魄西州泥酒杯酒酣防度上琴台青鞋自笑无拘束又向文君井上来】火井【在卭县西八十里物记云井深二三丈以竹木投取火后人以火烛投井中火即灭絶不复然又蜀都赋注先以家火投之须臾光熖上腾以竹筒盛之接其光而无炭也取井火还煑井水一斛水得四五斗盐家火煑之不过二三斗盐耳】
　　土产铁【卭县出】山矾花【卭县出花繁如雪香气极浓】木莲花【白鹤山出花分四色】蒲江砚【蒲江县出其发墨与端歙不异】
　　学校卭州学【在县治南唐武徳间建本朝洪武九年重建】大邑县学【在县治南唐咸亨间建本朝洪武十七年重建】蒲江县学【在县治南隋建本朝洪武十七年重建】
　　书院魏了翁书院【在蒲江县治北宋嘉定间建又了翁尝筑室白鹤山下曰鹤山书院聚书授徒由是蜀人知义理之学】
　　宫室南楼【在卭县南五里前临大江宋淳熈间郡守张方建】挟仙楼【在卭县崇真观后昔有仙人张逺霁者常往来于此人呼为张四郎常挟弹视人家有灾者为击散之此其故居也】翠屏阁【在卭县白鹤山汉胡安建宋陆游诗把酒孤亭半日留西岩独擅鹤山秋】三瑞阁【在卭县治西旧州圃宋寳元间州有莲禾芝三瑞嘉祐间又有并带莲九穗禾双犊牛三瑞因名】清燕堂【在卭县旧州圃古树掩翳挟道蔽天气象蔚然】礼贤亭【在卭县治东宋景祐间建】万竹亭【在白鹤山西岩之西唐景福间建】信羙亭【在白鹤山宋庆厯二年建】万松亭【在卭县西三十里尽得一境江山之胜】白鹤台【在白鹤山汉胡安尝于山中乘白鹤仙去弟子即其处为台宋宋绂诗不知白鹤防囘来山下空存白鹤台】琴台【在卭县南文君井之侧相传汉司马相如抚琴于上】逍遥馆【在卭县治西郡守陈学古建】
　　寺观天庆寺【在卭县治西宋嘉祐中建二寺俱本朝永乐中重脩】凤凰寺【在大邑县治西元末毁于兵】善业寺【在蒲江县南十五里宋绍兴初建二寺俱本朝洪武中重建】崇真观【在卭县治北唐末建】延祥观【在鹤鸣山上昔张道陵于此与民祈祥因名】紫极观【在蒲江县治西一里宋淳熈初建本朝重修】
　　祠庙韩晓祠【在白鹤山晓韩琦之孙宋乾道间緫领四川财赋奏减卭州军赋以苏疲困民为立生祠】
　　古迹公孙述城【在卭县即古卭州城西汉末公孙述为江卒正治临卭即此城也】火井废县【在大邑县东四十五里唐置属卭州宋因之元并入大邑县】临溪废县【在卭县境西魏置临海县属蒲原郡唐属卭州宋熈宁问省入临卭县】临卭废县【在卭县汉置属蜀郡隋属雅州唐宋为卭州治元省入州】依政废县【在卭县东南五十五里西魏置属卭州隋属雅州唐宋俱属卭州元省又有旧依政城在县东北三十里】安仁废县【在卭县东北四十里唐武徳初置属嘉州元并入大邑县】石盘戍【在卭县西一百里旧传诸葛亮征羌驻军于此俗呼为望军顶】卓王孙宅【在卭县南五里基方十里耕者往往得铜铁】
　　名宦汉王吉【临卭县令与司马相如善相如至其县吉待之甚恭】隋柳俭【卭州刺史在职十余年民夷悦服后还乡里乘弊车羸马衣食不赡人服其防】唐袁天纲【贞观间为火井令尝登山以相县治后人名其山曰相台】栢贞节【上元初为卭州刺史能御段子章徐知道二冦之祸杜甫诗纷然丧乱际见此忠孝门蜀中冦以甚栢氏功弥存】宋燕肃【知临卭县民尝苦吏追扰肃削木为牍民讼有连逮者书其姓名使自召之皆如期而至】马知节【至道初为益汉卭等州都廵检使防刘旰胁牙兵为乱连下州县知节与战旰走卭州又乘其敝击斩之无噍类】杨继勲【咸平中知卭州平王均之乱有功徳于民】文同【皇祐间通判卭州王安石送以诗文翁出治蜀蜀士始文章荦荦汉守孙千载起相望】张及【知临卭县太守欲引水乏舟遣吏于县决堰水时农事方兴及曰涸民田以事嬉游可乎令可去水不可守敛容谢之】王伯宪【绍兴间为蒲江令民安讼简有无讼堂民为立碑】韩晓【乾道初为蜀緫领减卭州钱引三十七万余民咸徳之画其像刻石于白鹤山颂而祀之】赵雍【淳熈间知卭州以儒术饰吏事待士甚厚恤民甚勤下车期年政化大行郡人为画像而祀之】李舜臣【卭州安仁主簿嵗大侵饥民千百持鉏棘大呼响震邑市令惧闭门舜臣曰此非盗也何惧为出慰劳遣之】姚希得【知蒲江县巨室挟势邑号难治希得绥强扶弱声闻著称】本朝门仲昌【洪武间卭县知县练达政体善于抚字防天龙寳谋叛其党铁甲吴冦掠乡村仲昌率民立栅以御之冦计穷夜遁民頼以全】叶国祥【嘉靖间判卭州歴任五载两署名山县征蛮督饷及委采木事集而民不扰当道亟嘉予之以疾致仕归卭民画像以祀】
　　流寓司马相如【成都人事汉景帝为武骑常侍因病免归家贫素与临卭令王吉善往舍都亭富人卓王孙为具召之一座尽倾酒酣令前奏琴相如鼓之王孙女文君好音遂奔相如武帝时相如以辞赋得幸为中郎将建节使蜀太守以下郊迎县令负弩矢先驱于是王孙自以女尚为晚乃厚分其财】刘瓌【曹州人仕宋通判卭州因家焉其先八世同居至是和睦之风不替平生荐士几二百人多知名士】
　　人物汉胡安【临卭人聚徒教于白鹤山司马相如尝从之受经】林闾【临卭人善学博古自古天子有輶车之使由汉以来儒者但闻其官不详其职惟闾与严君平知之曰此使考八方之风雅通九州之异同使天子居高堂而知天下也雄闻而师之】严遵【临卭人即严君平善易卜筮于成都市日阅数人每依卦辞教人以忠孝日得百钱足自养则闭肆下帘读老子雄少从之学曰其风声足以激贪励俗亦近古之逸民也益州牧李强召为从事不就卒年九十余】陈立【蜀郡临卭人成都时为牂牁太守讨平冦乱又徙守巴郡及天水治绩为天下最天子赐以黄金四十斤后入为左防军】唐梁震【卭州依政人唐末进士游中原取道荆南为高季兴所留季兴甚重之震耻为季兴所汚但称有唐进士而不称其官爵】宋计用章【卭州安仁人天禧中进士通判延安时范雍为帅用章劝其修城练卒以备不测雍不听及元昊围城召用章问防用章以一死报国对防其夜大雪贼遂退后知龚州终都官员外郎】李绚【依政人累官起居舍人龙图阁直学士仁宗春秋高未有继嗣因侍祀高禖还奏赋大指言逺嬖宠近柔良则子孙蕃衍仁宗嘉纳之】赵卨【依政人第进士为汾州司法参军郭逵宣抚陜西辟掌文字多所建明夏人入冦俘馘有功累官龙图阁学士帅延安元祐中进端明殿学士】常安民【卭州人年十四入太学有俊名熙宁中进士为应天军廵判官知长洲县政如古循吏累迁监察御史论章惇蔡京之奸峻直不囘后京用事入安民党籍流落二十年而卒后赠右諌议大夫】李稷【绚子以防歴官累迁陜西转运使制置解盐种谔起兴灵夏议稷督饷筑永乐城既成辇致金帛于其中夏人来围城稷守之不敢去以及于难】常同【安民子政和中进士除太常博士绍兴初知栁州召还首论朋党之祸除殿中侍御史金使入见同言先振国威则和战常在我若一意议和则和战常在彼累迁御史中丞后以显谟阁学士知湖州请祠卒子孙家于嘉兴】吴时【卭州人举进士甲科知郑县徽宗时为辟雍司业出提举河东常平童贯经畧北方时因进对言必速乱王黼怒斥为腐儒寻以徽猷阁待制奉祠时敏于为文未尝属藁人目之曰立地书厨】费孝先【安仁人至和初尝游青城董正图学舍壊其竹床欲偿其直正图曰成败有数何偿焉孝先视其侧书云某年月日为费孝先所壊大惊即师事之正图授以易孝先遂以术名闻天下】李缯【卭州人举八行不赴以文史自娱所着有补注唐书三百卷】杜国寳【卭州大邑人在乳时其父游东吴不归音问杳然后四十年国寳南至荆渚以父名出处手掲以行间关万里至韶州见父时父为州都廵因迎还乡人嘉其孝】李侨【临卭人绍熙进士时光宗不豫久阙朝重华宫侨初释褐即慨然上防乞致仕有曰禄不逮养乞将所得官资囘赠二亲冀以感动上意朝论伟之】魏了翁【卭州蒲江人本髙姓出继魏氏因姓魏庆元进士累官吏部尚书端明殿学士同佥书枢宻院事先是论事忤史弥逺谪官尝言自结髪游圣人之门穷探邃逺今髪星星矣大惧年数之不足其于他道盖未遑及也卒諡文靖累赠秦国公】魏文翁【了翁弟举进士为眉山尉后知叙州尝读礼将为善思贻父母令名必果日讽味不能释自号果斋】高稼【了翁同产兄博极羣书为四川制置司参议官元兵入汉沔稼力战却之后知沔州曰大丈夫不于汗青垂名则碌碌人耳后元兵防沔城稼死焉赠龙图阁直学士諡曰忠】高定子【稼之弟博通六经嘉泰初进士累官端明殿学士佥书枢宻院事兼参知政事尝以忤史嵩之谪官卒赠少保定子歴州县所至以教化为先务所着有存着斋文集北门类藁】高斯得【稼之子少从李坤臣学坤臣斯得左右扶持之绍定初进士授利路推官稼死事于沔斯得潜至其地奉遗体以归服除无意仕进李心传领史事辟为史馆检阅后累迁翰林学士佥书枢宻院事兼参知政事所着有诗肤説及耻堂等集】郭正孙【卭州人举进士累官太府寺丞帅兴元时金人内侵屹守孤城三战三却左右劝之避正孙不从遂死于敌】邓得遇【卭州人淳祐进士累官知昭州迁广西提点刑狱兼知静江府时兵起长沙破静江得遇取幅纸书云宋室忠臣邓氏孝子不忍偷生宁甘溺死彭咸故居乃吾潭府屈公子平乃吾伴侣优哉优哉吾得其所遂投南流江而死】
　　列女程小姑【大邑人姚三五之妻一日姚如外小姑茕然处闺中夜漏半强奴挟刄逼之号呼义不受辱身被重创者十四讫全大节县上其事论奴如律大观中封旌徳县君】
　　仙释张三丰【洪武末自陜西来鹤鸣山修道往来于山者半年后不知踪迹】
　　东川军民府【东至乌撒军民府界一百二十里西至防川衞界三百里南至云南寻□军民府界二百二十里北至乌防军民府界一百五十里自府治至南京六千六百三十四里至京师九千七百九十七里】
　　建置沿革禹贡梁州之境天文参分野地名东川甸乌蛮仲牟由之裔骂弹得之改曰那札那夷属南诏防世隆置东川郡后乌蛮閟畔彊盛自号閟畔部元初置万户府至元中改为閟畔部军民官后改为东川府乌撒乌等处宣慰司本朝洪武初仍为东川府隶云南布政司十六年改为东川军民府隶四川布政司
　　郡名东川【防氏名】
　　形胜北控东川泽西有金沙江险据云弄山【元志】
　　风俗俗尚战争居多板覆【元志乌蛮富强白蛮贫弱俗尚战争类吐蕃居多板屋】贸易为业【府志夷人有二种其一曰僰人椎髻披氊戴氊笠用氊裹其胫蹑皮履好贸易为业】性劲而捍【同上其一曰罗罗即防蛮也性劲而捍摘须束髪于顶覆以白布尖巾衣氊履革】
　　山川石鼓山【在府治东山有大石如卧牛状扣之有声夷人呼为石鼓故名】万额山【在府治北其形上阔下尖有类猪首】白婆山【在府南山顶有泉四时无盈缩】马鞍山【在府西南一十里以形似名】七雄山【在府东北一百二十里石崖陡峻】绛云弄山【在府西南二百里一名乌龙山高峻百里有十二峯下临金沙江南诏防氏封其山神为东川大王建庙祀之】海子【在府治南长二十里】金沙江【在府西一百五十里一名纳夷又名黒水源出云南武定府下流入济虑部】牛栏江【在府东南一百二十里源出寻甸军民府下流合金沙江】璧谷川【在府西南一百三十里源出寻甸白泽河西入金沙江】喟齿化溪【源出府东南一百里过绛云弄山下必枯热甸北流入金沙江】麦则夷溪【源出閟畔部南山涧中西北入托渠溪】惠沙溪【在府北一百里流入东川甸中汇而为泽又流入托渠溪】龙泉【在府东源出石鼓山下有溉田之利】汤池【在府西南三十五里水自石窦中出热如沸汤清澈如鉴人多沐浴焉】
　　土产铜　铁　氊　蜜　漆　木　松子　麻布麂
　　关梁索桥【在府北一百二十里牛栏江下流江阔水急夷人用木筒贯以藤索系于两岸人过则防于筒用游索往来相牵以渡之】金沙渡【在府西一百五十里金沙江夷人凿大木槽以渡往来】
　　寺观安襌寺【在马鞍山之麓元建本朝永乐十三年重脩】
　　乌防军民府【东至乌撒军民府界二十五里西至建昌卫界四百九十里南至东川军民府界一百三十里北至叙州府界六百三十里自府治至南京六千六百三十五里至京师九千八百二里】
　　建置沿革禹贡梁州之境天文井鬼分野古为窦地甸汉为牂牁郡地唐时乌蛮仲牟由之裔曰阿统者始迁于窦地甸至十一世孙乌防始强号乌部宋时封阿杓为乌防王元初归附至元间置乌路隶乌撒乌防等处宣慰司本朝改为乌防府洪武十六年陞乌军民府隶四川布政司
　　郡名牂牁【汉名】乌防【以酋名】
　　形胜蜀本地高山险乌防又高蜀一倍【元志】前防索桥之险右恃雪山之高【郡志】龙洞环于左凉山耸于右【新志】
　　风俗民有三种【郡志夷民有三种曰罗罗曰土獠蛮曰夷人】击齿乃娶【同上男子十四五嵗击去左右二齿乃娶】去防为礼【同上夷人土獠种类不一出入佩刀以随相见去防为礼】
　　山川铁鑪山【在府治东山形如鑪】我未山【在府东二十五里夷语以五为我以横为未谓此山五峯之横列也】朴窝山【在府东南三十里夷语以平坦为朴窝谓此山四望平坦】慱特山【在府东南五十里夷语以相对为特谓此山两峯对峙】撒途山【在府东北八十里夷语以陡峻为撒途谓此山悬崖陡峻】凉山【在府西一百里高广百余里絶顶颇平风气甚肃蛮酋每夏于此避暑】雪山【在府西一百三十里其巅冬有积雪春半方消】界堆山【在府北六百三十里与叙州府为界】金沙江【在府西南二百六十里源出吐蕃过乌防与马湖江合流】撒由河【在府西南一十里源出凉山之麓北流与龙洞河合】龙洞河【在府东北三十里源出小山石洞中灌溉田畆其石洞俗呼为龙洞】
　　土产茶　鹦鹉　笻竹　荔支　氊　姜　桤木关梁罗佐关【在府北二百五十五里】罗佐桥【在罗佐关下】索桥【在府南一百三十里】
　　古迹土城【在府东二十里元初驻兵于此所筑遗址尚存】石塔【在府东二十五里斵石成塔高一丈许刻人马螭蚪之形于上半已剥落】小乌防【在府北七十里四围皆山中平地夷人于此耕种号杰纪】
　　名宦元李京【乌防道宣慰副使兼管军万户时羣蛮不靖京按行调发周履云南为志畧四卷】乌撒军民府【东至贵州宣慰司界二百五十里西至乌军民府界一百九十里南至云南霑益州界九十五里北至镇雄府界二百一十里自府治至南京六千三百一十里至京师九千四百八十里】
　　建置沿革禹贡梁州之境天文井鬼分野其地旧名巴凡兀姑后名巴的甸自昔乌蛮居之唐时乌蛮之裔孙曰乌些者居此至阿防始得巴的甸其东西又有芒部阿晟二部皆他酋所防宋时乌些之后曰析怒者始并其地号乌撒部元至元中始内附置乌撒路招讨司寻改为军民总管府又改军民宣抚司后陞乌撒乌防等处宣慰司本朝改为乌撒府初隶云南布政司洪武十六年改乌撒军民府隶四川布政司
　　郡名乌撒【以酋名】
　　形胜山崖险阨襟带二湖羊肠小径十倍蜀道【元志】前临可渡后倚乌门【郡志】山高地险【乌撒卫志介于诸夷之中山高地险实西南冲要之处】
　　风俗婚姻不避亲族气习朴野俗类吐蕃【元志】刀耕火种不事蚕桑病不医药惟祷鬼神【郡志】荷氊被毳【乌撒卫志】
　　山川大山【在府城东南三里】乌门山【在府城东北一百四十里两崖相对如门】翠屏山【在府城东二百里山峦秀防宛如翠屏元何佐诗俗山如俗人过眼不相揖踞鞍无好诗覊愁拍胷臆行行见翠屏景意两俱适烟萝羃青黛崖嶂铲苍璧云霞油然生杉桧森以立鸣禽递清响飞泉散珠□我疑有幽人岩居喜深宻朝飡紫霞英暮防香松实】石洞【在府城东南一百七十里有门可入中司容百余人复有窦深黒举火而入不知逺近】盘江【在府城西一百五十里源出乌撒流入叙州】飬马川【在府城东一百四十里夷人牧马于此又名野马川】北海子【在府城北二里源出东山之龙泉因筑二埧积水成陂泽以壮城隍】七渡河【在府城西三十里其水萦曲山谷间人渡者凡七处】可渡河【在府城南九十五里】龙泉【在府城东东山下泉水涌出清浊不时】龙潭湾泉【在府城东南八里羣山之中其深莫测嵗旱土人祷雨于此】九十九渡水【在府城西南一百一十里】
　　土产铁　铜　漆　松子　木　刺竹　猿　鹿公署乌撒卫【在府城南本朝洪武十五年建永乐间隶贵州都司】守御七星关后千户所【在府城东南本朝洪武二十一年建永乐间隶贵州毕节卫】
　　学校乌撒卫学【在卫治西正统八年建旧有乌撒府学永乐十四年省今止存衞学】关梁石驼关【在府城东关道有石如驼因名】七星关【在府城东南一百七十里顶有七峯关置军守御元冯福可诗点苍何苍苍环以西洱河百年雨露恩讵敢烦天戈辕门振乌撒衣带逾牂牁巨险久已夷故关尚坡陀云胡七星名亦复垂不磨】老鸦关【在府城东三百里】善欲关【在府城东三百里以上二关俱有毕节卫卒戍守】六道桥【在府城东南四里】可渡桥【在府城南九十里】天生桥【有二一在府城东八十里众山中一在府城东北一百里石梁横截拱架如桥】
　　寺观能仁寺【在府城东本朝洪武二十年建】
　　遵义府【东至贵州偏桥卫界四百八十里西至泸州合江县界一千五十里南至贵州飬龙坑长官司界九十里北至重庆府綦江县界三百五十里自司治至南京六千七百里至京师九千七百里】
　　建置沿革禹贡梁州之境天文井鬼分野秦为夜郎且兰二县地汉属牂牁郡晋隋因之唐贞观初分牂牁郡北界置郎州领恭水高山贡山柯盈邪施释燕六县州及县寻省未防复置后改郎州为播州治遵义县天寳中改播川郡乾元初复为播州唐末没于夷宋置播州及遵义军宣和中废州为播川县隶南平军又改军为寨隶珎州寻置播州安抚司元改为播州沿边安抚司本朝洪武四年改为播州宣慰司又陞宣慰使司万厯中改为遵义府领州一县四播州长官司【附郭元为播州军民都镇抚司隶播州宣抚司本朝洪武九年改为长官司】遵义县【附郭万厯中新设编户阙　里】桐梓县【在府城东八十里万厯中新设编户阙里】白泥长官司【在宣慰使司东南三百里元为白泥等处长官司隶播州宣抚司至正末改为白泥州本朝洪武十七年复改为长官司】容山长官司【在宣慰使司东三百二十里元为容山长官司隶播州宣抚司本朝因之】真州长官司【在宣慰使司东北二百里宋为绥阳徳阳二县地属珍州元为珎州思宁等处长官司隶播州宣抚司至正末改珎州曰眞州本朝洪武十七年改为真州长官司】重安长官司【在宣慰使司东南四百里宋为黄平府地元因之本朝洪武八年于此置长官司】草塘安抚司【在宣慰使司东一百二十里元为旧州草塘等处长官司隶播州宣抚司本朝洪武十七年改为草塘安抚司】真安州【在府城南一百八十里万厯中新设编户阙里】绥阳县【万厯中新设隶真安州编户阙　里】仁怀县【万厯中设隶真安州编户阙里】
　　郡名播川【唐名】乐源　遵义【宋名】
　　形胜西连僰道南极牂牁【旧志】土地旷逺跨接溪洞　承播珍夷皆牂牁故地【俱图经】重山复岭涧深林【元史陈天祥传】
　　风俗敦厐淳固悉慕华风【图经其俗敦厖淳固以耕殖为业鲜相侵犯天资忠顺悉慕华风】宦儒户与汉俗同惟夷地则椎髻披氊【同上】以射猎山伐为业信巫鬼好诅盟【宋遵义军图经】婚姻以铜器氊刀弩矢为礼燕乐以铜罗鼓横笛歌舞为乐【同上】防聚以汉服为贵出入背刀弩自卫【图经凡賔客防聚酋长乃以汉服为贵出入皆背刀弩自卫至于与华人交易畧无侵犯】
　　山川凤山【在宣慰司东状如凤翥】湘山【在宣慰司东二里湘江上上有大徳防国寺】龙山【在宣慰司北二里州之王山也】锦屏山【在宣慰司西南二里茂林脩竹状如锦屏】龙岩山【在宣慰司北四十里怪石巉岩】定军山【在龙岩山东宋太师杨端驻军于此因名】蟠龙山【在龙岩山西首尾蟠曲如龙】大楼山【在宣慰司北一百里】拱辰山【在余庆长官司南一百五十里山势北向因名】紫霄山【在白泥长官司东四十里巍然凌于霄汉】容山【在容山长官司西南山有石多光泽】豹子山【在真州长官司西八里山多产豹故名】罗山【在真州长官司南六十里唐志云有罗防县此山之高远瞰罗防故名】松山【有二皆在真州长官司上多松树一在东南六十里曰东松山一在西南六十里曰西松山】万丈山【在草塘安抚司东南二十里崖壁高万丈】笔架山【在黄平安抚司治南形如笔架】碧云峯【在宣慰司西四峯并峙中一峯逈出青碧如云】柜岩【在宣慰司北三百里高百丈广半之中有一石穴穴前一柜往来者悉见之】桃源洞【在妙观右其洞高濶彷佛武陵桃源因名】湘江【在宣慰司东又名穆家川源出龙岩山麓流经湘山南与乌江合】洪江【在宣慰司东四十里源出大楼山合仁江入乌江】仁江【在宣慰司东南五十里源自永安驿山涧下流合湘江入乌江】乌江【在宣慰司东七十里源出水西闽地绕播州南湘洪仁三江合经思南府转入涪江】小乌江【在余庆长官司南六十五里源出椒溪南流入涪江】三江【有二一在容山长官司东五里源出贵州新添卫都匀六洞流经司界一在真州长官司南五十里源出羊毛坡东南流合虎溪】白泥江【在白泥长官司南源出黄平葛浪洞流经本司界】芙蓉江【在真州长官司南一百里源出西南夷界东流连思义寨北流入黔州界】两岔江【在黄平安抚司西南十五里其源一出于上塘一出于大原流转三波合而为一】落闽水【在宣慰司西南四十里源出水烟里东流入乌江】乐安水【在宣慰司东七十里源出筯竹平里山涧转流入乌江舟楫济此无险得以乐安】湄潭水【在宣慰司东一百里下流入乌江经思南府达于黔江】斋郎水【在宣慰司北二百里源出蒿芰里楚米坡经小溪里入泸州合江防蜀江古有苗斋郎者居此因名】苖里水【在重安长官司西南源出苗里寨】虎溪【在真州长官司西南七十里源出播州委家里经旧珍州下流合三江】思溪【在真州长官司西七十里源出南川县界下流入三江】贯珠溪【在真州长官司西南八十里源出虹转山下流屈曲合二江】易氏井【在宣慰司南其泉味甘四时清洁不涸古有易姓者居其侧】碧泉【在碧云峯麓其水澄碧】龙泉【有二一在宣慰司北二十里一在真州长官司西南六十里俱深澄莫测相传有龙居其中】飞练泉【在草塘安抚司北一十里源出飞练寨傍石窦】金鼓潭【在宣慰司南四十里】
　　土产斑竹【播州出】文　斑布　丹砂【俱废溱州出】犀角【废绥阳县出】雄黄【废夜郎县出】蜜　茶　靛　楠木　杉木　猱熊
　　公署兴隆卫【在重安长官司东三十里洪武二十二年建隶贵州都司】黄平守御千户所【在黄平安抚司南洪武八年建隶贵州都司】
　　学校播州宣慰司学【在宣慰司北旧乡学基本朝洪武三十三年建为播州长官司学永乐四年陞宣慰使司学】
　　宫室威远楼【在宣慰司治前洪武三年建】务本堂【在真州长官司西六十里汉尹珍因其俗以耕殖为业建此堂】怀白堂【在真州长官司南六十里昔人建以怀李白】防仙亭【在桃源洞元大徳二年建本朝永乐四年重脩】贯珠亭【在真州长官司南贯珠溪上因溪得名】
　　关梁乌江关【在宣慰司治西南乌江傍洪武中建】三渡关【在宣慰司东八十里】黒水关【在宣慰司西九十里】太平关【在大楼山上】巨济桥【在宣慰司治东元大徳中建】通逺桥【在宣慰司治东洪武初建】太平桥【在宣慰司治南】普济桥【在宣慰司治东】鼇溪桥【在余庆长官司治北】永济桥【在真州长官司治南以上俱洪武中建】永宁桥【在兴隆卫城北】
　　寺观万夀寺【在龙山上宋嘉定初建本朝洪武末重脩】普明寺【在真州长官司治东元延祐间建】寳相寺【在黄平安抚司治东元至元间建俱本朝洪武中重脩】延夀寺【在白泥长官司治东洪武五年建】妙观【在宣慰司治东宋嘉定间建本朝洪武中重脩】集真观【在宣慰司治西元至正间建本朝洪武末重脩】冲虚观【在真州长官司治北元建本朝重脩】
　　祠庙崇徳庙【在宣慰司治南二里祀蜀郡守李氷】普泽庙【在宣慰司治南二里祀合泸刺史赵延之】忠烈庙【在宣慰司治西祀宋武翼大夫杨璨度宗时赐庙额曰忠烈】忠显庙【在宣慰司治西祀宋武功大夫杨价度宗时赐庙额曰忠显】文昌祠【在宣慰司治东凤山上宋建后重脩】
　　古迹废珍州【在真州长官司西南四十里唐贞观中开山洞置播川镇后以镇为珍州长安中改舞州开元初又改鹤州后复为珍州宋因之遗址尚存】废溱州【在宣慰司北二十五里唐贞观中置宪宗时尝以珍州省入宋熈宁中复置并置溱溪县景炎三年废】夜郎废县【汉置属牂牁郡后废唐贞观中复置属珍州后属溱洲宋初废熈宁中复置宣和间废】绥阳废县【在真州长官司东南二百五十里隋置属思州唐夷州治此宋大观初于此置承州宣和初废承州割隶珍州后废】都上废县【在旧承州西南二十五里隋置隶黔州后废唐贞观初复置隶夷州宋隶承州宣和中废】义泉废县【在旧承州西南一百里隋大业间置隶明阳郡唐隶义州宋隶承州宣和中废】洋川废县【在旧承州西北一百里唐武徳初置属蒙州贞观中属播州后废】宁夷废县【在武徳初置属夷州贞观初改属务州后废入务川县属思州宋复置属承州】高富废县【在旧承州东北一百一十里唐武徳四年置属夷州贞观初属务州又属黔州永徽以后省】带水废县【在宣慰司北三十里唐贞观间置宋宣和初废为城属南平军】乐源废县【在真州长官司西七十里唐贞观中置属溱州宋末属播州后废】白锦堡【去播州三百里昔杨光荣子孙承袭守此宋端平中于此置播州】铜佛像【在宣慰司福光寺内按阳氏先徳庙碑其先有名选者猎于荒蓁中见一岩人物従猎者疑为恠白其事选遣人往视则风雷暴至不可迩选自往风雷如初有僧进曰古像灵异必斋戒诚敬乃可如其言而往获覩其像乃徙于观音院今徙于本寺】家训碑【宋忠烈公杨璨以十训刻石示子孙曰如能顺従则世享福夀】
　　名宦唐杨端【干符初南诏防播州端本太原人应募领兵复播州能谕以威徳縻以恩信蛮人怀服五代以来子孙世袭其职宋开禧间赠太师】宋田景迁【干徳中为珍州刺史上言自给赐珍州郡名以来连遭火灾乞改州名太祖従之改为西高州并铸五溪都防御使印以赐之】江彦清【守珍州徳祐初元兵至泸守梅应春以城降彦清巷战死之】元何彦清【播州安抚使有政绩以安西行省左丞李徳辉有徳于播率其民立庙祀之】李嗣宗【至元末以千户守御城志勇敢善抚兵众人咸徳之】
　　流寓李白【唐宗室为翰林院供奉以永王璘事长流夜郎蔡寛夫诗话白従永王璘世颇疑之唐书载其事亦不为明辩是非独其诗自序云半夜水军来浔阳满旌防空名适自误廹胁上楼船従赐五百金弃之若浮烟辞官不受赏翻谪夜郎天白岂従人为乱者哉】
　　人物汉尹珍【牂牁郡人桓帝时珍自以生于荒裔不知礼义乃従汝南许慎应奉授经书图纬学成还郷里教授于是南域始知有学】宋杨璨【杨端十三代孙嘉泰初袭播州安抚使开禧初蜀帅吴曦作乱璨输金钱战马以助国用边患遂息卒赠左卫大将军忠州防御使追封威毅侯】杨价【璨子未生时将校有夣神自靖州来号蜀威将军者暨价生貌状如之绍定中袭軄以边功授阁门宣賛舍人卒追赠威灵英烈侯】冉従周【郡人举进士时呼为破荒冉家歴官为珍州守有善状】骆世华【珍州人大观间与骆文贵等以其地内附授为奉训大夫内殿崇班使忠国爱民久而弗替】郑昌孙【珍州人嘉熈间元兵犯蜀剽掠珍州之地昌孙集民兵御之事闻授本州总制】王震孙【播州人端平初元兵犯蜀震孙率众戍蜀口觧难息民事闻授従义郎重庆路兵马钤辖】杨文【价子寳祐间授武徳郎脩学勤治累官播州安抚使卒赠光禄大夫同知枢宻院事】冉璡【播州人与弟璞俱有文武才前后辟召皆不赴余玠安抚四川筑招贤馆以礼士冉氏兄弟闻之遂谒玠玠与分庭抗礼待之甚至久之无所言因使人窥其所为兄弟惟对据以垩画地为山川城池状又旬日始见玠曰某辱公礼遇思少禆益今若徙合州于钓鱼山任得其人以守之贤于十万师逺矣玠大以为然即闻于朝诏以璡为承事郎权发遣合州璞为承务郎权通判州事徙城之事一以任之遂筑云居大获等十余城屯兵聚粮为必守计后果赖之】杨邦宪【文子袭父职端平间蛮人掠境领兵拒之擒其酋长进武节大夫宋亡元世祖诏谕之始内附授播州沿边安抚使卒赠平章政事追封播国公谥惠敏】元杨汉英【邦宪子防孤其母田氏携至上京见世祖遂命袭父軄后再入觐时年十二世祖嘉其应对明敏复因宰臣奏安边事益嘉之授宣抚使大徳中讨平宋隆济折节之叛加勲上防军后征黄平蛮卒于军赠平章政事柱国追封播国公谥忠宣】杨嘉贞【汉英子至正初授播州等处管军万户侍卫亲军都指挥使上防军讨平杨留总之叛进湖广行中书省左丞】本朝杨鉴【嘉贞从子洪武初率其属张坤赵简来朝授宣慰使赐勑奬谕俾其永坚臣节后屡随大军讨平叛冦卒赠懐逺将军子升袭軄涖政勤敏边境绥宁永乐初请开学校荐士典教州民益崇习诗书礼义】
　　列女田氏【杨頀妻永乐间頀囘自北京卒于途田氏闻之哭泣不食暨柩至自经死事闻旌其门曰贞烈】
　　永宁宣抚司【东至播州界二百五十里西至泸州江安县界一百五十里南至镇雄府界四百里北至泸州合江县界一百六十里自司治至南京五千六百一十里至京师八千七百八十里】
　　建置沿革禹贡梁州之南境天文井鬼分野秦为蜀郡地汉为益州地晋宋及周隋俱为夷地唐置蔺州宋为泸州江安合江二县之境元置永宁路领筠连州及腾川县后改为永宁宣抚司本朝洪武初改永宁长官司八年陞宣抚司领长官司一九姓长官司【在司城西南一百二十里旧为蛮夷之地元立夷民罗氏党九人为总把至元初改为九姓罗氏党蛮夷长官千户本朝洪武四年改为九姓长官司】
　　郡名永宁【宋名】
　　形胜环城皆山叠翠如屏【图经】马口崖镇其北渔漕溪横其南【郡志】上通云南北连川广【同上南接蛮夷上通云南北连川广水陆交通分界于此】
　　风俗习俗鄙陋性格野朴【郡志】不事商贾惟务农桑【图经】山川土保山【在司城内昔有夷人土保居此因名】西珠山【在司城内西南山形圆莹如珠故名】海漫山【在司城北延袤八十余里如海水之汗漫】青龙山【在司城南二里形如青龙俗因呼之】红崖山【在司城东北一十里山多赤石】木案山【在司城东南五十里上有林木下平如案】乌降山【在司城西北五十五里】疋绢山【在司城西北六十里山顶瀑布飞流宛如疋绢因以名山】雪山【在赤水卫北二十里高峻巉岩幽阴莫测方冬积雪春尽始消】水东河【源出落郎连山涧流经司城南一十里下流防江门峡】赤水河【源出芒部界水脑洞流经司城东南一百四十里下经赤水卫】通江溪【源出贵州界流经九姓长官司南十五里名落卜姑溪下流防江门峡】灵湫泉【在司城西五十里有山洞深二丈许泉水四时不竭祷雨即应】天生池【在司城西北六十里四面山绕水积于中不假穿凿故名】金鹅池【在长官司西南五十里昔有天鹅羽如黄金游池内至暮飞去因名】
　　土产茶　梅　柑　葛　思木　苦竹　马　猿公署永宁卫【在司治西南洪武四年建】赤水卫【在司城东南一百四十里】普市守御千户所【在长官司东一百四十里俱洪武二十二年建以上二卫一所俱隶贵州都司】摩泥千户所【在赤水卫城北四十五里洪武二十二年建】阿落宻千户所【在赤水卫南四十里洪武二十七年建】前千户所【在赤水卫城南一百里洪武二十七年建】白撒千户所【在赤水卫城东七十里洪武二十二年建以上四所俱隶赤水卫】
　　学校永宁宣抚司学【在司治西南元至元间建】九姓长官司学【在司治西南洪武四年建】赤水卫学【在卫治西北正统五年建】
　　关梁鱼浮关【在司城东三里洪武四年建】雪山关【在司城东南一百二十里】赤水河关【在司城东一百五十里以上二关隶赤水卫俱有戍守】上桥【在司城内东南隅】下桥【在司城内西北隅】通济桥【在司城东南二里】永福桥【在长官司北一十五里】
　　寺观万夀寺【在司城西门外永乐九年建】永福寺【在长官司北三里洪武三十一年建】梓潼观【在司城西门外洪武十八年建】三清观【在长官司东南二里洪武二十八年建】
　　祠庙关王庙【在司城内之北】五龙庙【在司城西门外小山上二庙俱洪武中建】陵墓仙婆墓【在乌降山下铜鼓溪岸相传昔有阿婆满道者脩道有功能知吉凶事卒葬于此】古迹旧永宁路【在司西北八十里渔漕溪岸元路治此】旧蔺州【在司东一百八十里唐元和初置有碑在唐朝埧今剥落】米利城【在司北八十里有大田常无水旱忧米谷成熟故名】
  </div>
  <div class="pagination">
   <a href="明一统志_page36.html">
    上一页
   </a>
   <span>
    ...
   </span>
   <a href="明一统志_page32.html">
    32
   </a>
   <a href="明一统志_page33.html">
    33
   </a>
   <a href="明一统志_page34.html">
    34
   </a>
   <a href="明一统志_page35.html">
    35
   </a>
   <a href="明一统志_page36.html">
    36
   </a>
   <span class="current-page">
    37
   </span>
   <a href="明一统志_page38.html">
    38
   </a>
   <a href="明一统志_page39.html">
    39
   </a>
   <a href="明一统志_page40.html">
    40
   </a>
   <a href="明一统志_page41.html">
    41
   </a>
   <a href="明一统志_page42.html">
    42
   </a>
   <span>
    ...
   </span>
   <a href="明一统志_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
