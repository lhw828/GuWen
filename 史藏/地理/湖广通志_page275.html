<!DOCTYPE html>
<html>
<head>
    <meta charset="UTF-8">
    <title>湖广通志 - 第 275 页/共 373 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湖广通志 - 第 275 页/共 373 页</h1>
    <div class="content">　　汪弼继妻胡氏　妾杨氏蕲水人胡年二十三夫卒妾杨氏遗腹生男两人誓死共守织絍自给事孀姑以孝闻
　　王仲谟妻杨氏蕲水人年十七夫卒断髪自誓敬事二姑抚幼子以完节终
　　郭廷庠妻罗氏蕲水人年二十八夫殁家贫抚二子亲操井臼织絍以养舅姑年六十八卒孙士望万厯癸卯解元官祠部请防建坊
　　李黄妻程氏蕲水人年二十五夫亡遗一女甫七月守节至八十九终
　　张存贵妻邓氏蕲水人家贫早寡翁年九十病笃无从得药乃斋沐祷天割股以进一服而蘓氏年七十二卒
　　蔡宠妻何氏蕲水人年十八生男仅百日夫故守节五十九年卒
　　徐尚国妻杨氏蕲水人年十八夫亡遗腹生子铉抚之成立姑病割股以救万厯中旌
　　周鸣洛妻刘氏蕲水人年二十夫卒子延甲方三歳次尚襁褓苦节四十余年延甲及其孙俱膺乡荐周延祚妻杨氏蕲水人年十九夫卒无子父母欲夺嫁之不得苦节以终
　　举人易文训妻郑氏　易文诰妻李氏蕲水人文训会试卒于京郑丧祭祀悉按家礼举行训弟诰娶李氏诰卒子偲生八月家甚贫誓死苦守人称双节袁正魁妻廖氏蕲水人年十八夫故抚襁褓孤至七十六歳膺旌
　　李学妻潘氏蕲水人年二十一夫卒家贫抚从子以终
　　程安国妻徐氏蕲水人夫暴病卒于张戚家氏恸絶不饮食夫葬为两圹虚一以自待悉检什器与姑曰媳不即死者为夫疾时特劳张君未谢故也顷之张来吊氏备酒馔拜谢毕遽投夫墓侧池水死时年十七
　　杨伯亮妻汤氏蕲水人年十九夫殁子继震未一周苦节抚之入庠年七十五卒
　　华甲妻宋氏蕲水人年二十二夫卒苦节五十四年李浃嗣妻毕氏蕲水人年二十七夫殁矢节抚孤六十五歳卒
　　杨学浦妻蔡氏蕲水人年十八夫殁苦节五十年王望民妻毕氏蕲水人年二十三夫故遗腹生子宗竑辛勤抚育歴五十余年目击孙士廉逰泮
　　张邦恒妻孙氏蕲水人年二十五夫殁励节抚幼子五衡有成年五十卒
　　李新期妻申氏蕲水人夫死有土豪李豺强委禽焉氏断髪不从豺劈门防至其家乃自缢死
　　王烈女蕲水人王论之女名梦贞筓而未嫁防论母丧女翁及壻行奠读祝有轻薄子嘲女属目焉女闻之曰女子义不受诬遂愤詈不食三日自缢死詹某妻尚氏蕲水人流贼至不及避踞坐大呼曰死即死耳不能向汝贼求生遂遇害
　　洗马畈烈妇蕲水人不知姓名明末为兵所执不屈兵剖其腹氏一手抱婴儿一手捧腹使勿气絶立以待夫夫至以儿付之遂仆
　　何之旦妻李氏蕲水人为流贼所执奋啮大骂贼怒遍刺肌体无惧色断其颈乃死时婢女来儿在侧抱李之稚女号哭不去贼夺女将杀之婢不与因伏地以身翼之贼不能夺乱刺百余创与女俱死
　　徐一三妻毕氏蕲水人流防执氏以威刦之氏抗声骂曰我夫若父兄皆何如人而为尔汚自已逹午骂不絶口卒不能汚乃杀之
　　郭巩妻柴氏蕲水人流防执而欲汚之氏曰余家累世清徳安能从贼求生可速杀我贼就背砍之见肝而死
　　郭琯虞妻吴氏武昌县贡生吴如揆女流贼破寨杀虞掳氏氏哭愿与夫同死遂杀于虞尸旁
　　王灵妻孟氏蕲水人骂贼被杀邑令龚鼎孶为作表异传
　　南有祀妻李氏蕲水人流贼破寨氏被执促之上马厉声大骂贼刺杀之【以上旧通志】
　　李漳芳妻胡氏蕲水人漳卒氏年二十二子二龄誓志守节家人待之少恩母家亦憗置不顾氏益愤励课子勤女工以老
　　程若沼继妻袁氏蕲水人夫卒矢志居孀前室周氏遗一孤氏抚爱之夫遗绪业不以私己子人称其贤【以上郡志】
　　蔡应兆妻吴氏蕲水人夫以继母奇严逼之自缢氏年二十二痛心守死姑复强之他适氏百折不回忧虞险阻厯三十年值献贼屠城被执大骂为贼所杀【旧通志】
　　陶烈女罗田人正徳间被流贼所掳欲汚不从骂贼而死
　　周锦妻李氏罗田人夫卒无子守节以终
　　姜尚忠妻周氏罗田人年十八夫死一子甫半歳氏守节奉姑曲尽孝养姑病目晨昏扶持不懈
　　王必文妻许氏罗田人年十八归王生子甫周歳夫死誓不再适事翁姑以孝称
　　刘烈女罗田人许字姚相未婚而相死邻人张正位与人争娶速之讼女不从自缢死事闻旌表
　　程云鹏妻张氏罗田人年十九生子升甫八月夫卒杜门育孤其兄劝之改适氏愤激举茶瓯击之孀居五十余年
　　黄纶妻徐氏罗田人年十七归黄仅半月继姑逐令别居后生子可行六月而夫亡氏年十九姑欲夺其志氏持刀刺媒乃止及姑疾侍汤药惟谨居丧哀毁尽礼子复夭氏辟纑佣菜以终其身
　　生员张鮝妻蔡氏罗田人年二十四归张生子恒甫四月夫死父母欲令再适氏断髪焚柩前誓无他志年八十卒
　　萧玭妻胡氏罗田人年二十五夫殁抚周歳子继美孀居三十余年夜梦玭邀之遂卒美洎孙誉皆领乡荐
　　张义妻徐氏　张美妻王氏罗田人义兄弟相继殁徐年二十三无嗣继姑强之嫁誓死不从王年甫二十有二子乃以一为义后娣姒同心白首完节程祥妻徐氏罗田人年二十四夫殁氏以死守奉祖姑尽孝抚遗孤仲仁成立年七十余卒
　　王浥溪妻胡氏罗田人年二十二夫亡子必登尚幼服阕姑令别嫁誓死不从年八十卒
　　余忠素妻闻氏罗田人姑病剧割股作糜食之而愈王贞女罗田人父早丧诸弟俱幼女誓不嫁抚弟成立年九十余卒
　　生员胡效荩妻陈氏罗田人夫亡子一宾甫周守志训孤年七十四卒以子贵赠安人
　　余梧妻李氏罗田人年十八生子瑞才一歳夫卒氏通孝经小学训子成名年六十终事闻旌表
　　余文郁妻萧氏罗田人年二十夫亡抚幼子一贯年六十余卒
　　王光宇妻胡氏罗田人年二十丧夫抚孤以老胡晬然妻闻氏罗田人为流防所逼大骂不从贼怒支解之
　　王烶妻胡氏罗田人被流贼掳窃其刀自刎
　　喻于义妻董氏罗田人闻流贼陷城即赴泮池死蔡烈女罗田人诸生容逺女许聘余先觉陷于流贼数日宁死不从被刺数十创而死
　　江文柱妻汪氏罗田人流贼掳其夫胁氏去氏请释夫乃从及夫行逺遂大骂激贼杀之
　　方应尊妻胡氏罗田人避兵于赤剥岩闻夫殒痛哭投岩而死【以上旧通志】
　　贡生胡訚然母熊氏罗田人年二十夫死遗腹生子訚然氷雪之操厯四十余年院道屡加旌奬
　　段喜楼妻杨氏罗田人年二十七子方三歳献贼破城夫被戮氏念遗孤在抱随众脱走矢志抚孤苦节五十年卒【以上郡志】
　　知县刘汉妻张氏　女鸾山明一统志麻城人汉任商水知县流防至城陷张同女鸾山缢死正綂中旌举人周烈妻李氏麻城人年二十夫病愿先死以明志及夫危不食而死次日夫乃卒【旧通志】
　　李文祥妻邹氏麻城人夫谪死氏年仅三十苦节四十余载王世贞题其家曰一门七节万里孤忠盖氏后一门继者有六云
　　熊烈女麻城庠生幼学女也许聘刘康康遘疾且笃女齧左股肉遗之为幼弟误弃复刲寸许父母遣啖康稍瘥阅月死女闻讣恸仆絶粒父母力救乃曰不令我哭吊于刘终不生于是偕之徃触棺毁裂是夜再自缢姑救解泣谕之曰吾子未汝谐何必死女曰儿食以股即事以身矣不死何归举家防益宻遂呼父母与姑曰请许我伴姑孀终余年姑喜诺女伴起栉沐拜康灵入室闭户撞扑破门视之则触柱壁立死矣御史舒鳌给以银与康合窆事闻旌表复其家周祚妻刘氏麻城人夫早死孀居三十余年坐卧一楼执翁姑丧尽礼以节孝闻
　　举人周祁妻喻氏麻城人夫死以忧毁殉
　　刘文妻毛氏麻城人幼工诗年二十四夫殁矢志不易潜心内典年逾八十卒事闻旌表
　　知州王宠麟继妻李氏麻城人年二十夫卒子幼氏哭泣不食经四十日而疾革豫戒家人置棺中勿封殓族众果猬集欺凌遗孤氏从棺中言已知汝軰计必出此也众大慙去氏乃瞑目
　　董应长妻邹氏麻城人夫死触棺头裂姑与母抱持之勺水不入口者六日遂絶事闻旌表
　　王师妻李氏麻城人师卒氏年仅二十余越两月生子山玉邻媪劝以改适氏泣曰我此余生与呱呱随分待尽而已其叔母亡遗一女昼夜哭氏更抚字之寻邻家火起氏撞地呼天同一老仆扛夫柩出柩轻若神助自是家业尽焚饥寒益甚终无怨言呱呱者能读书且奉甘防无缺以寿终
　　叶振华妻余氏麻城人随夫避流贼于斑竹园势危廹度不免遂自经夫解救数四抵暮乘夫不见缢树间死【以上旧通志】
　　生员杨晋妻邹氏　杨知数妻蔡氏麻城人晋有文名早殀氏年二十六黄口三孤矢节抚之无何二子继亡仅季子知数娶蔡氏举孙甫就塾而知数又夭妇姑相依益励氷霜数十年如一日
　　王埏春妻李氏麻城人土贼徐大元等乘乱杀埏春父子祖孙五命氏奔控行缉尽破家赀计擒赴审报部骈磔氏请得逆首祭于诸墓哀感路人遂服素茹苦以终
　　生员戴崇礼妻董氏麻城人年二十偕夫避流防难时生子曜甫六月余授其乳母嘱善携之行至杨家冲遇贼猝至贼拥上马断袖强行奋身跃入深塘死【以上郡志】
　　胡烈女名黑女黄安人正徳中流贼至两河口被掳女不从贼令羣妇宻诱之女曰可死不可辱乃截其足趾复截手指不从如初贼怒剉之【旧通志】
　　耿大宾妻彭氏黄安人年二十六夫卒抚孤至六十六歳卒
　　王威妻张氏黄安人至孝苦节见三楚文献录详孝子志王威传
　　王惠妻黄氏黄安人年二十四夫亡举子甫周歳屏居一室防织以抚其孤病不用医曰嫌其诊也亦不用祷曰天年果尽得早从夫于地下足矣年八十二终
　　蔡纯仁妻张氏　蔡纯信妻徐氏黄安人张年十八夫死舅姑廹嫁之氏引刀割耳塞户以居奉主床头蚤暮哭越数歳防掠乡村举家走遁弃氏不顾氏系组于颈悬梁据几以待嘱其老婢曰盗苐入门即推几令得速毙也盗过门不入遂获免后纯仁弟纯信亦早夭娣徐氏感之矢志与张同居死守诸叔夺其产饔飱莫继节操愈坚邑令闻而赡之及卒各与其夫同穴
　　韩生玑妻王氏黄安人明末流防掠县氏虑不测豫置薙髪刀衣囊中已而遇贼不从惨死
　　张信妻周氏夫蚤逝茹苦守志歳荒常不举火池上有梨一株取其实炊食之终不向邻人贷升斗其操若此
　　某氏黄安人怀宗丙子经贼后有妇反缚于邑南彭氏之庭柱惨不忍言而死卒莫知谁氏妇也
　　罗冠妻陈氏蕲州人甘贫守节永乐中旌
　　张烈女蕲州人正徳中霸州贼刘六等出秦淮渐逼蕲州父文秀载妻女避江南大山矶窰中贼搜获欲汚之女骂不从竝其母邱氏被殱
　　易宗元妻潘氏蕲州人夫卒痛哭呕血髪结不理抚一歳子东初孀居六十五年有司以闻【以上旧通志】马廷实妻刘氏明一统志蕲州人家贫绩絍供姑年二十夫死抚遗孤如驾为诸生复死孙甫三歳同媳潘氏抚之万厯中旌
　　周大权妻赵氏蕲州人年二十七夫死家贫遗孤祉甫四月抚之有成孀居五十余年【旧通志】
　　曹行仁妻徐氏蕲州人年二十夫卒矢志奉姑家无儋石人或怜而助之悉郤不受毁面嫠居六十余年生员杨杲妻刘氏　举人杨芳妻田氏刘兴国人员外郎守愚之姊年二十八夫殁无子抚犹子芳为嗣读书举于乡亡何芳亦死媳田氏年少乏嗣励志同守刘年逾八十田年六十有三卒
　　陈溥妻吕氏清平卫人溥幼随父从戎清平因娶氏年甫十八生一子夫亡舅姑以老疾告还其家欲留之氏誓与孤同死生归蕲纺织事舅姑年八十三卒张思清妻夏氏　晏文明妻傅氏蕲州人俱少寡无子守节抚侄以终
　　张颐娄妻李氏蕲州人万厯中以节旌
　　朱用谦妻黄氏蕲州人年二十二夫卒课孤子垓入庠以完节终事闻旌表
　　王懋仁妻厐氏蕲州人御史王珙祖母以完节终怀宗时珙陈状下部议覆云守节节完抚孤孤立自青春而白首以慈母而严师得防建坊
　　杨某妻翟氏蕲州人夫早卒事姑至孝姑病刲股以救抚子权为诸生年六十余卒
　　刘钺妻顾氏蕲州人年十八适钺仅八十日钺以赴童子试溺死暑甚尸溃氏抱之痛哭遗腹生子复殇剪髪垢面苦节四十余年后偕弟避乱卒于江宁侄景星以丧归祔于钺墓事闻旌防
　　张忠禄妻廖氏蕲州人年二十一夫殁齧指誓守家贫纺绩养姑尝盛暑为姑煑药灼其一目姑殁葬祭如礼抚二子成诸生年六十四卒
　　卢绂妻杨氏蕲州人献贼燬城被掳贼欲负之氏绐之曰我能行乃携母朱氏行至火起处俱焚烈防中死
　　卢震初妻袁氏蕲州人献贼陷城氏度不能脱拜辞两世舅姑抱周歳子投井死时年二十二
　　王从礼妻陈氏蕲州人年十五适礼礼幼有痼疾氏解奁装佐药饵凡八年礼卒奉舅姑教三子垂四十年明末避流贼至武昌城破氏曰未亡人得死所矣指庭前井谓两子妇曰若軰有意乎二妇再拜先下氏取妇帨履标之井干乃投井俱死【以上旧通志】
　　徐宗妻朱氏明一统志广济人年二十一守节至老洪武中旌
　　何仪妻张氏明一统志广济人守节无玷正徳中旌蔡永忠妻王氏广济人夫卒姑暨族人廹改嫁氏赴水死族人恶之窆于水浒是歳大旱县令徐恺为之改葬雨随降【旧通志】
　　徐九叙妻张氏广济人年十九夫卒殓时裂镜纳其半于棺誓无他志以节终
　　程启妻查氏广济人年十九夫死守节至七十七歳终
　　杨贞女名九姑广济人幼许聘雷某未醮而寡誓死不再嫁父母怵之曰他日不终节当付之烈焰女泣曰天若令予有夫雷郎当不夭因刺一目以见志年九十六乃卒
　　吕芝兰妻李氏广济人幼为父吮疽适吕又割股救姑有司复其家
　　吕国珍妻刘氏　吕国瑶妻于氏广济人刘未嫁时父母病前后割股饲之病皆愈及适吕姑有疾告其夫割肉疗之姑复痊夫弟瑶亦割股既而弟妇于氏亦为姑割股焉
　　董杰妾李氏直人初杰携嫡寓京生子松周歳复娶氏月余杰死嫡亦亡氏年二十家人欲夺其节乃剪发自誓煑糜哺孤出赀归夫及嫡丧于济抚松成立事闻旌表
　　生员张钝妻饶氏广济人年二十余夫卒无子女守节以终
　　胡燆妻邢氏　胡焕妻李氏　胡敏徳妻张氏俱广济人邢早寡无子抚侄敏见苦节数十年事闻获旌燆族弟焕卒妻李年十九抚遗腹子敏徳为诸生复早死媳张氏不忍弃姑亦抚侄以承夫祀
　　杨洪宇妻梅氏广济人年十九夫卒遗孤仅三月父母欲夺其志氏以死自誓年五十卒
　　钟声纯妻董氏　媳萧氏广济人董年二十生子仅一月夫亡孤长娶媳萧氏举孙而子又亡萧侍姑四十余年董年八十九乃卒
　　胡乙丑妻张氏广济人年十八夫亡守节六十二载胡烈女广济人许聘未及筓为继母所诬投水死尸浮出逆流而上众咸寃之知县夏可雷为白其事饶钦覩妻刘氏广济人年二十二夫死守节四十余年获旌
　　刘某妻张氏广济人举人刘人表祖母年十九守节九十一歳殁
　　翟斯冈妻张氏广济人割股救夫守节以殁
　　梁我集妻岳氏　程元逊妻彭氏　程希尹妻周氏程元宪妻陈氏　程希契妻刘氏　程才妻童氏张巩基妻程氏俱广济人早寡苦节终身
</div>
    <div class="pagination">
<a href="湖广通志_page274.html">上一页</a><span>...</span><a href="湖广通志_page270.html">270</a><a href="湖广通志_page271.html">271</a><a href="湖广通志_page272.html">272</a><a href="湖广通志_page273.html">273</a><a href="湖广通志_page274.html">274</a><span class="current-page">275</span><a href="湖广通志_page276.html">276</a><a href="湖广通志_page277.html">277</a><a href="湖广通志_page278.html">278</a><a href="湖广通志_page279.html">279</a><a href="湖广通志_page280.html">280</a><span>...</span><a href="湖广通志_page276.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
