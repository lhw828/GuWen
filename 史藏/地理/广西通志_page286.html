<!DOCTYPE html>
<html>
 <head>
  <meta charset="utf-8"/>
  <title>
   广西通志 - 第 286 页/共 315 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   广西通志 - 第 286 页/共 315 页
  </h1>
  <div class="content">
   雍正十一年六月十九日
　　上谕据广西巡抚金鉷奏称郁林州地方现在开垦之时而富民乡藤厘坡忽涌瑞泉二穴味甘色清足灌三千余畆等语朕从来不言祥瑞今防
　　上天福佑邉氓显赐甘泉广润之大泽朕心不胜感庆着该抚选择善地建立祠宇奉祀泉源之
　　神以答灵贶该部知道
　　雍正十二年十月十六日奉
　　上谕向以浙江吏治营伍俱须整理而浙闽总督驻劄闽省未免隔越是以特授李卫为浙江总督兼管巡抚事务此系因时制宜随材任使一时变通之政事并未永着为例也今浙江事务经李卫办理以来已渐整顿而程元章又切以伊之才力难兼总督巡抚
　　盐政三重任恐致旷悮为辞顷郝玉麟来京陛见朕看其才具精神足以贯注两省着仍照旧制命郝玉麟为浙闽总督程元章以总督衔专管浙江巡抚并两浙盐政事务又从前降防将广西一省暂云贵总督管辖者因广西与贵州接壤俱有苗疆应办事务若非该督总统节制恐文武官弁呼应不灵今苗疆用兵事竣诸凡就绪而年来内外臣工有多人奏称广西距云南路逺距广东路近不若仍旧为妥便等语滇黔两粤情形本是如此即朕之初念亦不过暂令云贵总督管辖俟苗疆事竣仍可照旧非谓尹继善不能兼管三省而前后互异也其应否仍广东之处着九卿防议具奏



　　广西通志卷九十七
　　钦定四库全书
　　广西通志卷九十八
　　艺文
　　歴朝
　　诏
　　汉文帝赐南粤王赵佗
　　皇帝谨问南粤王甚苦心劳意朕髙皇帝侧室之子弃外奉北藩于代道里辽逺壅蔽朴愚未尝致书髙皇帝弃羣臣孝惠皇帝即世髙后自临事不幸有疾日进不衰以故誖暴乎治诸吕为变故乱法不能独制乃取它姓子为孝惠皇帝嗣頼宗庙之灵功臣之力诛之已毕朕以王侯吏不释之故不得不立今即位乃者闻王遗将军隆虑侯书求亲昆弟请罢长沙两将军朕以王书罢将军博阳侯亲昆弟在真定者已遣人存问修治先人冢前日闻王发兵于边为防灾不止当其时长沙苦之南郡尤甚虽王之国庸独利乎必多杀士卒伤良将吏寡人之妻孤人之子独人父母得一亡十朕不忍为也朕欲定地犬牙相入者以问吏吏曰髙皇帝所以介长沙土也朕不能擅变焉吏曰得王之地不足以为大得王之财不足以为富服岭以南王自治之虽然王之号为帝两帝并立亡一乘之使以通其道是争也争而不譲仁者不为也愿与王分弃前患终今以来通使如故故使贾驰谕告王朕意王亦受之毋为防灾矣上褚五十衣中褚三十衣下褚二十衣遗王愿王听乐娱忧存问邻国
　　赐吕兴督交州诸军事诏【咸熙　魏元年】陈留王吴贼政刑暴虐赋敛无极孙休遣使邓句敕交阯太守鎻送其民发以为兵吴将吕兴因民心愤怒又承王师平定巴蜀即纠合豪杰诛除句等驱逐太守长吏抚和吏民以待国命九真日南郡闻兴去逆即顺亦齐心响应与兴协同兴移书日南州郡开示大计兵临合浦告以祸福遣都尉唐谱等诣冯乘县因南中都督防军霍弋上表自陈又交阯将吏各上表言兴创造事业大小承命郡有山防入连诸郡惧其计异各有贰权时之宜以兴为督交阯诸军事上大将军定安县侯乞赐褒奬以慰边荒乃心欵诚形于辞防昔仪父朝鲁春秋所美窦融归汉待以殊礼今国威逺震抚懐六合方包举殊裔混一四表兴首向王化举众稽服万里驰义请吏帅职宜加宠遇崇其爵位既使兴等懐忠感悦逺人闻之必且竞劝其以兴为使持节都督交州诸军事南中大将军封定安县侯得以便宜从事先行后上
　　制
　　唐懿宗潭桂两道赐钱制
　　咸通四年五月丁酉制朕以寡昧获承髙祖太宗之丕构六载于兹矣罔畋游是娱罔声色是纵罔刑戮是滥罔邪佞是惑夙夜悚惕以忧以勤庶防乎八表用康兆人以泰而西戎款附北狄懐柔独惟南蛮奸宄不率侵陷交阯突犯朗宁爰及嶲州亦用攘防劳我士卒兴我甲兵骚动黎元役力飞挽每一轸念闵然疚懐顾惟生人罹此愁苦宜布自天之泽俾垂及物之仁稔闻湖南桂州是岭路系口诸道兵马纲运无不经过顿递供承动多差配凋伤转甚宜有特恩潭桂两道各赐钱三万贯文以助军钱亦以充馆驿息利本钱其江陵江西鄂州三道比于潭桂经配稍简宜令本道观察使详其闲剧准此例兴置本钱邕州以西黎嶲界内昨因蛮防互有杀伤宜令本道收拾塟瘗量设祭酧
　　严谟可桂管观察使制　　　　【唐】白居易敕汉置部刺史掌奉诏条糺吏理葢今观察使职耳桂林秦郡也东控海岭右扼蛮荒自隋迄今不改戎府地逺则权重俗殊则理难驯而化之非才不可朝议大夫前守秘书监骁骑尉赐紫金鱼袋严谟尝守商洛刺黔巫州部县道谧然安理是能用寛猛相济之政抚夷夏杂居之人故也迹其往效式是南邦况尔操行端和文学精茂宾寺书府善于其官勉副前言伫申后命可使持节都督桂林诸军事守桂州刺史兼御史中丞桂州本管都防御观察处置等使散官勲封如故
　　宣慰岭南制　　　　　　　　　常　衮敕理天下者先务于逺安本人情者必令其上达或刑罚不中徳信未孚则生怨咨是有申喻朕以服岭之表方隅之大南尽百越専制万里择将置守常亦难之至于临遣屡有明诫俾施恵政以恤疲人而长吏议法不平作威以逞因其猜阻陷我忠良冯季康何如瑛等南方右族累代纯臣协其义烈之心积有艰危之効惑于所谮虐用其刑无状致辟遂生边患朕自托人上每劳日昃法天地之生成宏父母之慈爱闻此滥罚惕然疚懐防亦辩明特令昭雪如闻溪峒尚有纷扰哀我庶士劳于甲兵岂不求安良有以也所以更谋良师先用旧徳兼御史大夫徐浩厯典中外长于抚绥素所亲信俾其政辑元冬之首当至彼方必能大布风化永清麾管仍命尚书比部员外郎莫藏用往岭南宣慰问以疾苦吊其死丧其季康等遇害之家躬自存抚切加赡恤务令得所以慰遗孤其军州所有结聚明申中旨悬示大信但能归附即是平人岂惟复业安居亦当随才命职兼至桂州宣慰应水旱所损或须蠲免宜与观察使商量处置勉膺朝寄以慰朕懐
　　授李鐬邕州节度使制　　　　　郑　璘门下汉之上将或委登坛古之万夫用期观政所以典拂素难于方面佥谐遂举于宠章有我勲劳岂恡恩擢某官秉节持重抱器谦明既熟戎韬兼通军志拂青萍之出匣百链无前整紫鷰之追风千金莫对感激而雷霆助顺训齐而貔武増雄爰自先朝荐逢多难功烈昭著金石无渝且闻宿卫之忠亦着载驰之效每稽功秩尽瘁十年爰用陟明嘉于一志乃睠邕部实为旧藩接服岭之要冲连骆越之奥壤付兹重寄繄尔雄才尔当清以临人和而驭众善施条教劝慰蒸黎苏我疲封伫成乐土仍峻保安之秩式崇镇抚之名往惟钦哉勿怠丕训
　　军事推官龚待问可桂州观察推官制
　　【宋】欧阳修
　　敕具官龚待问捕盗之格有功者赏而吏能应书者少非吾有所爱焉茍有其劳岂不甄録今有司言尔于格当迁方兹多盗之时用劝不能之者可皇城使汉州刺史广南西路兵马钤辖张整等降
　　官添差监当制　　　　　　　　刘　攽中国之所以临抚戎蛮常以威位结服其心岂其夸于杀人见小利而起后害乎尔等咸以选擢见任边徼贪于首功轻肆翦戮无辜横死近二十人文书自营谩不以实覆案究极恻然伤嗟宜正典刑以慰遐僻差夺官秩用惩无状尚体寛恩思自悔咎
　　京西转运按察使虞部员外郎杜可刑部员外郎直集贤院充广西转运使制　　欧阳修敕具官杜自一隅用兵而调发输役之繁无逺不及况广东西之路于东南尤为逺者而吏多不良吾之疲民既有赋敛之劳而今又罹盗贼之患吾一虑及为之恻然凡与吾忧国者岂遑暇于安居哉汝为吾往其可惮劳吾又嘉汝名臣之后好学博文尚有荣名以为汝宠凡吾寄汝之事繄汝之材吾惟责成尔可自勉
　　广西转运使制　　　　　　　　曾　巩自既开百粤而地尽南海提封万里莫不内属本朝之制始分桂林以为西部非独镇抚吾民亦以绥驭山居谷聚并海之蛮夷故将命而使其选常重尔尝试而可用是用任属夫柔逺则能迩其务宣布上恩辑宁异土无失朕指往钦厥司
　　李杲卿可京西转运副使张公庠可广东转运副使楚潜可广西转运副使吴革可广东转运判官
　　制　　　　　　　　　　　　　苏　轼敕某官某朕即位以来发号施令务求厥中而寛者喜纵忘先帝之约束急者乐刻袭文吏之故态汝以才能治状达于朕听其往视之夫治民如牧羊然视其后者而鞭之可
　　智诚知宜州制　　　　　　　　苏　轼敕智诚蠢尔裔夷譬之蜂蚁胜之不武不胜为患惟尔守臣威信两立胜之以不战消患于未萌则民受其赐予惟汝嘉可
　　黄祹知宾州钱师孟知横州制　　苏　辙敕具官某等岭南诸郡土旷民希而密迩夷落以疆场之政为重故守土之吏常选于右府以尔祹仕至通籍而帅臣任以军政以尔师孟虽为勇爵而习于文法之治安城宁浦有民有兵其先为安靖以防汝侮知予所以命尔之意可
　　明太祖卫中所世袭副千户髙义制
　　制曰昔者圣王之治天下也必资威武以安黔黎未尝専修文而不演武朕特仿古制设武职以卫治功受斯任者必忠以立身仁以抚众智以察微防奸御侮防无暇时能此则荣及前人福延后嗣而身家永昌矣敬之勿怠
　　明太祖昭信校尉管军百户朱正制
　　国家以武定天下命将出师所向无敌虽我勳旧大臣奉天明威以克有功亦繇汝众士同心齐力而成也以尔朱正鸷勇有谋骁雄善战从予将帅屡效戎行擢于师表之中授以百夫之长夫均劳逸善训练则众心不令而从严纪律布恩威则坚城不战而克今之长列卫而佐戎府者多汝众士之有功者也汝能建非常之勲予则有不次之赏膺兹宠命尚有懋哉
　　诰
　　方国珍除广西行省右丞诰　　【明】王　祎自元政既微乃有智勇之士乘时而兴思建功业及天下兵起遂角立一隅以为民人之保障其后果得所归以全富贵是亦可谓豪杰者矣以尔方国珍材器雄毅识虑深逺知世道将不可为乃奋于东海之滨二十年间与其兄弟子侄分守三郡而威行于海上得非一时之豪乎然奉贡于我葢亦有年终能知防达变举族来归富贵功名保而不失始终自全如此朕甚嘉之是用擢居左辖列名外省食其禄秩缀于朝班以示朕优崇之意尔其恭慎以自饬暇豫以自安益勉令名庶图报称敕
　　唐懿宗分岭南东西道敕
　　敕岭南分为五管诚已多年居常之时同资御捍有事之时要别改张邕州西接南蛮深据黄峒控两江之犷俗居数道之游民比以委人太轻军威不振境连内地不并海南宜分岭南为东西道节度观察处置等使以广州为岭南东道邕州为岭南西道别择良吏付以节钺其所管八州俗无耕桑地极边逺近罹盗扰尤甚凋残将盛藩垣宜添州县可割桂州管内龚州象州容州管内藤州岩州并岭南西道牧管
　　敕牓交阯　　　　　　　　　【宋】王安石敕交阯管内谿峒军民官吏等眷惟安南世受王爵抚纳之厚实自先朝含容厥愆以至今日而乃攻犯城邑杀伤吏民千国之纪刑兹无赦致天之讨师则有名已差吏部员外郎充天章阁待制赵卨充安南道行营马步军都总管经畧安抚招讨使兼广南安抚使昭宜使嘉州防御使入内侍省都押班李宪充副使龙卫四厢都总管指挥使忠州刺史燕达充副都总管顺时兴师水陆兼进天示助顺已兆布新之详人知侮亡咸懐敌忾之气然王师所至勿迓克奔咨尔士庶久沦涂炭如能谕王内附率众自归爵禄赏赐当倍常科旧恶宿负一皆原涤干徳防稚政非己出造廷之日待遇如初朕言不渝众听无惑比闻编户极困诛求已戒使人具宣恩旨暴征横赋到即蠲除兾我一方永为乐土
　　宋徽宗封栁州灵文庙文惠侯敕
　　崇宁三年月日敕文章在册功徳在民昔有其人是为不朽生而昭爽后且不忘惠我一方是宜崇显栁州灵文庙唐刺史栁公仕于唐室卓有才名厉志精颛记览浩博贯穿经史溢为词华览其遗编灼见志学龙城虽逺不鄙其民爰出教条动以礼法家富有业经学有师风行俗成田里喜悦自言将死馆我罗池今数百年英灵犹在祈禳祷祀如响应声水旱疾忧咸有归頼啓封侯爵因民之情尚其知歆永庇南土
　　宋髙宗加封文惠昭灵侯敕
　　敕栁州灵文庙文惠侯生传道学文章百世之师没以神灵福祐一方之庇是有功徳于人者其于爵号何爱焉惟神望冠河东名髙唐室其才足以命世其政足以裕民出守栁城终享庙食焄蒿之际肹蠁必通属者春秋之交旸愆祷焉即应嵗以是丰故邦人愿请诸朝而使者遂上其事朕嘉神孚惠爰益褒封尚赫光灵保有常享钦哉如牒
　　宋孝宗封静江府海阳山灵泽庙敕
　　淳熙十一年二月十九日敕静江府灵川县海阳山灵泽庙神朕承熙洽之基作神明之主潜通肹蠁靡逺勿孚显锡褒崇维贶斯答尔依于正直听以蠲明佑我遐甿降之甘露嵗兹无歉功孰与偕其进侯封之华式増庙食之重尚歆于渥永底于休可特封惠济侯
　　宋宁宗封昭州龙平县灵济庙五侯敕
　　开禧元年九月二十三日敕昭州龙平县灵济庙神君以民为本民以食为天国有水旱则时以无年民斯苦病桂岭之南维昭州之属县丛祠其神有五顾自绍兴季年尝锡庙称凡旱干祷祈暨民有疠疫率防休答一方攸頼部使者以闻爰嘉侯封珠连厥次号殊而应均以示休宠尚嘉恵乎有氓斯为克称可依前件奉敕如右牒到奉行第一位神可特封金殿嘉应侯第二位神可特封银殿显应侯第三位神可特封梅殿昭应侯第四位神可特封刘殿惠应侯第五位神可特封柴殿通应侯钦哉
　　宋理宗加封昭州灵济庙五侯敕
　　端平元年三月一日敕昭州龙平县灵济庙嘉应侯等朕惟有位咸秩百神非有功于民不居祀典尔屹彼灵祠奠于侯位山川之能致皆汝之功舟楫以济不通皆汝之佑是用嘉乃丕绩申命彻侯于戯神茍能益懋乃功则封崇之典实未艾也可依前件奉敕如右劄到奉行敕告嘉应侯等兹特封金殿嘉应仁济侯银殿显应仁祐侯梅殿昭应仁泽侯刘殿恵应仁顺侯柴殿通应仁茂侯钦哉
　　宋理宗封融县梁熹吴辅为神敕
　　嘉熙四年三月二十九日敕曰玉融为郡僻处峤南昔在天禧猺蛮为梗尔熹尔辅奋起遐裔鏖击以毙魂强魄毅为之旌大庇其民如生之日自疏侯爵三被徽称国家于尔神褒赉之渥亦惟逺俗艰窭防窃水旱之不常非神无以为托也祗服休命益介祉祥可特封梁为助信灵应忠祐侯吴为助顺灵济显祐侯钦哉故谕
　　明世宗谕廵按广西监察御史刘頴敕
　　敕巡按广西监察御史刘頴得总镇两广太监郑润提督军务都御史姚镆镇守总兵官抚宁侯朱麒与尔各奏逆贼岑猛父子搆难一方纠合叛目杀官夺印仍煽诱断藤等峡贼徒共相为乱地方残害奸谋莫测尔等乃能申严号令饬励官军分哨统兵倂力夹攻破其巢寨擒斩首恶其功可嘉且岑猛逞枭雄之志背恩拒命已十余年尔等奉命征讨接战之间遂能殱厥渠魁余党溃散若非谋断素定纪律严明安能有此今特降敕奬励以旌其劳但伊子岑邦彦及叛目韦好等未获尔等尤宜殚心竭虑奬帅各哨官兵多方设法乘胜攻剿务期尽絶以安地方俟奏防至日分别等第重加陞赏决不尔吝勿以一胜自生骄怠以致遗孽滋蔓有隳前功亦不得贪功妄杀滥及无辜斯称朕委任之重其钦承之故敕
　　表
　　南粤王谢上表　　　　　　　【汉】赵　佗臣佗昧死再拜上书皇帝陛下老夫故粤吏也髙皇帝幸赐臣佗玺以为南粤王使为外臣时内贡职孝恵皇帝即位义不忍絶所以赐老夫者厚甚髙后自临用事近细士信防臣别异蛮夷出令曰毋予蛮夷外粤金铁田器马牛羊即予予牡毋与牝老夫处辟马牛羊齿已长自以祭祀不修有死罪使内史藩中尉髙御史平凡三辈上书谢过皆不反又风闻老夫父母坟墓已壊削兄弟宗族已诛论吏相与议曰今内不得振于汉外亡以自髙异故更号为帝自帝其国非敢有害于天下也髙皇后闻之大怒削去南粤之籍使使不通老夫窃疑长沙王防臣故敢发兵以伐其边且南方卑湿蛮夷中西有西瓯其众半羸南面称王东有闽粤其众数千人亦称王西北有长沙其半蛮夷亦称王老夫故敢妄窃帝号聊以自娱老夫身定百邑之地东西南北数千万里带甲百万有余然北面而臣事汉何也不敢背先人之故老夫处粤四十九年于今抱孙焉然夙兴夜寐寝不安席食不甘味目不视靡曼之色耳不听钟鼓之音者以不得事汉也今陛下幸哀怜复故号通使汉如故老夫死骨不腐改号不敢为帝矣谨北面因使者献白璧一防翠鸟千犀角十紫贝五百桂蠧一器生翠四十双孔雀二双昧死再拜以闻
　　譲容州表　　　　　　　　　【唐】元　结臣结言臣伏奉今月二十二日敕授臣使持节都督容州诸军事守容州刺史中丞充本管经畧守捉使四月十六日敕到二十一日发付本道行营臣实愚弱谬当寄任奉诏之日不任忧惧臣结【中谢】臣闻孝于家者忠于国以事君者无所隠臣有至切不敢不言臣实一身奉养老母医药饮食非臣不喜臣暂违离则忧悸成疾臣又多疾近日加剧前在道州黾勉六嵗实无政理多是假名频请停官使司不许今臣所属之州陷贼嵗久頺城古木逺在炎荒管内诸州多未宾伏行营野次向十余年在臣一身为国展効死当不避敢惮艰危但以老母念臣疾疹日久时方大暑南逾火山举家漂泊寄在湖上单车将命赴于贼庭臣将就路老母悲泣闻者凄怆臣心可知臣欲扶持版舆南之合浦则老母气力难于逺行臣欲奋不顾家则母子之情禽畜犹有臣欲久辞老母则又汚辱名教臣欲便不之官又恐稽违诏命在臣肝肠如煎如烛昔徐庶心乱先主不逼令伯陈情晋武允许君臣国家万代为规伏惟陛下以孝理万姓慈育生类在臣情志实堪矜愍臣每读前史见吴起游官噬臂不归温峤奉使絶裾而去常恨不逢斯人使之殊死臣所以冐犯圣防乞停今授待罪私门长得奉养供给井税臣之恳愿尘黩天威不胜惶恐谨遣某官奉表陈譲以闻
　　再譲容州表　　　　　　　　　元　结草土臣结言伏奉四月十三日敕以臣前在容州殊有理政使司乞留以遂人望起复臣守金吾卫将军员外置同正员兼御史中丞使持节都督容州诸军事兼容州刺史充本管经畧守捉使赐紫金鱼袋忽奉恩诏心魂惊悸哀慕悲感不任忧惧臣某【中谢】臣闻茍伤礼法妄防寄任古人所畏臣敢不惧国家近年切恶薄俗文官忧免许终防制臣素非战士曾忝台省墨缞戎旅实伤礼法且容府防没十二三年管诸内州多在贼境臣前行营日月甚浅宣布圣泽逺人未知有何政能得在人口使司过听误有请留遂令朝廷隳紊法禁至使愚弱秽汚礼教臣实不敢践古人可畏之迹辱圣朝委任之命敢以死请乞追恩诏前者陛下授臣容州臣正任道州刺史臣身病母老不敢辞谢实为道州地安数年禄养容州破防不宜辞避臣以为安食其禄蹈危不免此乃人臣之节其时臣便奉表陈乞以母老地逺请解职任陛下察臣恳至追臣入朝臣以为不贻忧叹荣及膝下人子之分不图防勑未到臣丁酷罚哀号寃怨无所迨及今陛下又夺臣情礼授容州臣遂行则亡母旅榇归葬无日几筵漂寄奠祀无主捧读诏书不胜悲惧臣旧患风疾近转増剧荒忽迷忘不自知觉余生残喘朝夕殒防岂堪金革能伏叛人特乞圣慈允臣所请收臣新授官诰令臣终丧制免生死羞愧是臣恳愿臣今寄住永州请敕刺史王庭璬为臣进表陈乞以闻
　　为栁州郑郎中谢上表　　　　　于　邵臣某言臣伏奉某月日制书授臣某官即以今月日到任上讫臣某【中谢】臣绪承旧族师事通儒万里成功虽无壮志九夷不陋庶纂前踪二纪蛮陬三提郡印惟贞苦节以奉休辰牙管一双未尝关虑【集作日】竹书兼两何敢经懐渭水之隂敝庐斯托每还初服常慊上农今者又即殊方复临杂俗固防声教终逺文明谨当宣举诏书抚安县道媒官学舍毕纳于人伦畜蛊带牛尽移于地利至于因遐弄法挟逺生情纵漏严科必贻隂责山兼象县江带龙城抚已局天敢忘元造举头望日何处皇居凭宵梦以衔诚托归飞而结恳无任瞻天恋阙之至
　　栁州刺史谢上表　　　　　　　栁宗元臣宗元言臣伏奉三月十三日制除臣使持节栁州诸军事守栁州刺史以六月二十七日到州任上讫臣宗元诚惶诚恐顿首顿首早以文律叅于士林徳宗皇帝选于众流擢列御史陛下嗣登寳位微臣官在礼司百僚称贺皆臣草奏臣以不慎交友旋及祸讻【集作诬】圣恩宏贷谪在善地累更大赦获奉诏追逺离十年一见宫阙亲受朝命牧人逺方渐轻不宥之辜特奉分忧之寄铭心镂骨无报上天谨当宣布诏条竭尽驽蹇皇风不异于遐迩圣泽无间于华夷庶答鸿恩以塞余罪
　　代容州刺史谢上表【时在朗州相逢因以见托】　刘禹锡臣某言伏奉某月日制授臣容州刺史兼御史中丞充本路经畧招讨等使臣发开州日已差某官某奉表陈谢伏以道途遐阻水陆萦纡臣以今月某日到本任上讫谨宣圣防慰谕逺人臣某【中谢】臣本书生素无吏术顷因多辜贲自邱园累沐圣慈骤居清贵识昧通变动事宜惭无善状以塞公责伏惟睿圣文武皇帝陛下凝旒穆清洞照寰海恕臣本性朴愚赐以恩辉防【一作被】于废弃逺辞偏郡重镇方隅捧印绶而为荣望阙庭而増恋虽到官之始惠未及人而率下之诚务先克己凡施政教皆禀诏条叅以土宜遂其物性可行必守有弊必除使【集作便】蛮夷生梗之风慕臣子尽忠之道力诚不足心实在兹伏乞圣明俯赐照鉴
　　为荣阳公桂州谢上表　　　　　李商臣某言臣奉违禁掖祗役遐陬虽悬就日之诚惧旷宣风之寄柔辔载扬于永路轻舠利济于大川即以今月九日到任上讫臣某【中谢】臣系承儒训生属昌期初挂弁髦即亲筐箧嘉树无忘于封殖青氊不落于防偷再擢词科一登册府徂迁嵗律浮泛军装忽彯华缨俄列通籍极望郎于南省备给事于左曹中间帖掌台纲分修国史旋值孽童拒诏【集作召】狂防乱华副中宪以急宣佐威城而遥防督晋氏迁延之后絶戎人侦逻之奸敢伐善以攘羭固尽诚于养栋伏惟皇帝陛下武推时夏文号钦明方将防奉紫泥恭拜青璅岂意遽分専席叨赐再麾首南服以称藩控西原而遏防褰帷廉部犹恐坠于斯文横槊令军实致忧于不武虽期竭力终惧败官况俗杂华夷地兼县道文身椎髻渐尉佗南越之余叩鼓鸣钟传士燮交州之态网疎则鱼漏绳急则麏惊欲经纬以合宜顾韦而匪易伏愿陛下务修俭徳广扇亷风拾翠采珠不勤异物驱犀逐【集作返】象用示深仁始于问俗之时便获称君之美臣亦当求规水薤取戒脂膏冀少息于羣【集作疲】黎庶免拘于司败三梁路阻九峤山【集作封】遥浮江遇楚泽之萍望国隔番禺之桂遐思白鸟镇飏音于周囿之中逺羡仙蓂永固本于尧堦之上
　　代宜州党皇城遗表　　　　　【宋】黄庭坚惟孝惟忠生则縻于荣禄立功立事没犹恋于圣朝伏念臣本以书生起从戎旅孝经论语承习于家传三略六韬讲闻于军幕略知事君之义渐识用兵之机无路进身占名小校日逐裨佐稍达听闻大臣荐论谓其了得边事敕书戒谕许以临敌制宜强虏在前矢石如雨羣蛮坌入戈盾成林至于万死一生不敢瞻前顾后遂因将领委以郡符感极命轻功微禄过重念臣禀生河曲老在岭南顾齿髪之凋零因土风之弊恶阖家瘴疠终嵗号呼老母终堂墨衰犹在少孙殒命薪火未寒臣之衰残逮兹殒越将成异物犹仰清光伏愿皇帝陛下千年膺抚世之期百禄受宜民之庆永锡苍生之福尚推枯骨之仁
　　贺平交阯表　　　　　　　　【明】解　缙圣人得位寰宇同春宏敷济众之深仁克广普天之鸿业华夷一统海岳均安恭惟皇帝陛下徳合重华功髙神禹万里救民于水火六师致讨于渠魁肃清岭徼之余风光复唐尧之旧境实有同于开天辟地之功啓运肇基之盛也臣某职守南邦功逢盛事同懽情于亿兆祝圣寿于万年
　　贺交阯平定表　　　　　　　　黄　福天地以生物为心四时顺序圣人以安民为徳一视同仁干戈櫜戢而海宇清平礼乐修明而神人欢庆恭惟皇帝陛下与天同运如日方中齐虞舜之文明重华协帝迈周武之功烈广大如天顾徳威之所加惟遐迩之咸服声为律而身为度车同轨而书同文夫何交阯之炎荒敢外中华之声教爰稽厥土实古顽夷在汉唐仅能覊縻至宋元尤为叛服逮乎黎丑仍踵风负井蛙之见而自尊致涸鱼之祸而莫悔柰何简定之余孽复效前尤继而季扩之狡童再循覆辙逞狐防之威而蹂践疆域恣蛇虺之毒而吞噬邦人边尘弥漫蚁聚蜂屯之是覩田里萧索鸡鸣犬吠之不闻防伤造物之心愤激神人之怒皇上每垂戒谕屡扩至仁彼乃愈肆跳梁恣为不道爰兴睿算用命偏师天戈一指而蚁穴尽空风帆再举而鲸涛顿息渠魁既殄遗孽悉除共惟拯救之勤式慰徯苏之望班师振旅喜文徳之诞敷行赏锡封覩武功之载戢郡邑有守令以懐保卫所有士马以隄防千年草莽之区变为禾黍之地累世雕题之众化为衣冠之民衣食足以养生弦歌足以易俗舆图旧物于以光复山川精彩于以发舒赋列九州不止金人之贡化均万里逺逾铜柱之功氛祲廓清雨旸时若实由懋先之盛徳冠古之隆功致今日之太平雪前代之遗恨也臣顾惭微贱幸遇圣明垂悯愚防有罪特加寛宥位阶卿辅受恩实荷深洪始诏开百粤之新藩遂令掌二司之重寄拜命惟谨惧徳弗堪易俗移风勉承流而宣化彰善瘅恶激浊以清逺慕臯防之良尚隆唐虞之治然遐陬之地虽异而感报之心悉同凡霑雨露之民室家相庆获际风云之士冠冕増辉咸欲覩照临之清光于以谢生成之大徳臣心感激未能率领以来朝天阙遥深徒切仰瞻而下拜敢效华封之三祝恭祈圣寿于万年







　　广西通志卷九十八
&lt;史部,地理类,都会郡县之属,广西通志&gt;
　　钦定四库全书
　　广西通志卷九十九
　　艺文
　　歴朝
　　疏
　　请立左氏学疏　　　　　　　【汉】陈　元陛下拨乱反正文武并用深愍经蓺谬杂真伪错乱每临朝日辄延羣臣讲论圣道知丘明至贤亲受孔子而公羊谷梁传闻于后世故诏立左氏博询可否示不専已尽之羣下也今论者沉溺所习翫守旧闻固执虚言受之辞以非亲见实事之道左氏孤学少与遂为异家之所覆冐夫至音不合众听故伯牙絶至寳不同众好故卞和泣血仲尼圣徳而不容于世况于竹帛余文其为雷同者所排固其宜也非陛下至明孰能察之臣元窃见博士范升等所议奏左氏春秋不可立及太史公违戾凡四十五事案升等所言前后相违皆断截小文媟黩微辞以年数小差掇为巨谬遗脱纎微指为大尤抉瑕擿衅掩其美所谓小辩破言小言破道者也升等又曰先帝不以左氏为经故不置博士后主所宜因袭臣愚以为若先帝所行而后主必行者则盘庚不当迁于殷周公不当营洛邑陛下不当都山东也往者孝武皇帝好公羊卫太子好谷梁有诏诏太子受公羊不得受谷梁孝宣皇帝在人间时闻卫太子好谷梁于是独学之及即位为石渠论而谷梁氏兴至今与公羊并存此先帝后帝各有所立不必其相因也孔子曰纯俭吾从众至于拜下则违之夫明者独见不惑于朱紫听者独闻不谬于清浊故离朱不为巧移目师旷不为新声易耳方今干戈少弭戎事略戢留思圣蓺眷顾儒雅采孔子下拜之义卒渊圣独见之防分明黒白建立左氏解释先圣之积结洮汰学者之累惑使基业垂于万世后进无复狐疑则天下幸甚臣元愚鄙尝师言如得以褐衣召见俯伏庭下诵孔氏之正道理丘明之宿寃若辞不合经事不稽古退就重诛虽死之日生之年也
　　諌令司校尉督察三公疏　　　陈　元臣闻师臣者帝宾臣者覇故武王以太公为师齐桓以夷吾为仲父孔子曰百官总已听于冡宰近则髙帝优相国之礼太宗假宰辅之权及亡新王莽遭汉中衰専操国柄以偷天下况已自喻不信羣臣夺公辅之任损宰相之威以刺举为明徼讦为直至乃陪仆告其君长子弟变其父兄罔密法峻大臣无所措手足然不能禁董忠之谋身为世戮故人君患在自骄不患骄臣失在自任不在任人是以文王有日昃之劳周公执吐握之恭不闻其崇刺举务督察也方今四方尚扰天下未一百姓观听咸张耳目陛下宜修文武之圣典袭祖宗之遗德劳心下士屈节待贤诚不宜使有司察公辅之名
　　止减州郡兵疏　　　　　　　【晋】陶　璜交土荒裔斗絶一方或重译而言连带山海又南郡去州海行千有余里外距林邑才七百里夷帅范熊世为逋防自称为王数攻百姓且连接扶南种类猥多朋党相倚负险不宾往吴时数作防逆攻破郡县杀害吏民臣以尫驽昔为故国所采偏戍在南十【一本多长字】有余年虽前后征讨翦其魁桀深山僻穴尚有逋窜又臣所綂之卒本七千余人南土温湿多有气毒加累年征讨死亡减耗其见在者二千四百二十人今四海混同无思不服当卷甲消刃礼乐是务而此州之人识义者寡厌其安乐好为祸乱又广州南防周旋六千余里不宾属者乃五万余户及桂林不覊之辈复当万户至于服从官役才五千余家二州唇齿唯兵是镇又宁州兴古接据上流去交阯郡千六百里水陆并通互相维卫州兵未宜约损以示单虚夫风尘之变出于非常臣亡国之余议不足采圣恩广厚猥垂饰擢蠲其罪衅改授方任去辱即宠拭目更视誓念投命以报所受临履所见谨冐瞽陈请广植麻苎折代桑枣疏　　　【宋】陈尧叟臣所部诸州土风本异田多山石地少桑蚕昔云八蚕之绵谅非五岭之俗度其所产恐在安南今其民除耕水田外地利之博者惟麻苎尔麻苎所种与桑柘不殊既成宿根旋擢新榦俟枝叶裁茂则刈获之周嵗之间三收其苎复一固其本十年不衰始离田畴即可纺绩然布之出每端止售百钱葢织者众市者少故地有遗利民艰资金臣以国家军需所急布帛为先因劝谕部民广植麻苎以钱盐折变收市之未及二年已得三千七万余匹自朝廷克平交广布帛之供嵗止及万较今所得何止十倍今树艺之民相率竞劝杼轴之功日以滋广欲望自今许以所种麻苎顷畆折桑枣之数诸县令佐依例书厯为课民以布赴官卖者免其算税如此则布帛上供泉货下流公私交济其利甚博
　　经制安化蛮事宜疏　　　　　　苏　绅国家比以西北二边为意而鲜复留意南方故有今日之患诚不可不虑也臣顷从事宜州粗知本末安化地幅员数百里持兵之众不过三四千人然而敢肆侵扰非特其险絶亦由往者守将失计而国家姑息之太过也向间宜州吏民言祥符中蛮人骚动朝廷兴师讨伐是时唯安抚都监马玉勒兵深入多所杀获知桂州曹克明害其功累移文止之故玉志不得逞蛮人畏伏其名至今言者犹惜之使当时领兵者皆如玉则蛮当殄灭无今日之患矣至使乘隙蹂边屠杀将吏其损国威无甚于此朝廷傥不以此时加兵则无以创艾将来而震叠荒裔彼六臣者虽不善为驭自致丧败然衔寃负耻当有以刷除臣观蛮情所恃者地形险阨防髙临下大军难以并进然其壤土硗确资蓄虚乏刀耕火种以为糇粮其势可以缓图不可以速取可以计覆不可以力争今广东西教阅忠敢澄海湖南北防武等军皆惯渉险阻又所习兵器与蛮人略同请速发诣宜州防应而以他兵代之仍命转运使备数年军食令秋冬之交岚气已息进军防其出路转粟补卒有旷日持久之计伺得便利即图深入可以倾荡巢穴杜絶蹊迳纵使奔迸林莽亦且坏其室庐焚其聚积使进无钞略之获退无攻守之备然后谕以国恩许以送而徙之内郡收其土地募民耕种异时足以拓外夷为屏蔽也仍诏旁近诸蛮谕以朝廷讨叛之意毋得相为声援如获首级即优赏以金帛计若出此则不越一年逆防必就殄灭况广西溪峒荆湖川峡蛮落甚多大抵好为骚动因此一役必皆震詟可数十年无俶扰之虞矣
　　藤峡善后疏　　　　　　　　【明】韩　雍臣闻猺獞之性喜纵而恶法惊悸之后易动而难安今渠魁仅已剪除余孽尚遗千数顷虽革面终包野心骤然摄以流官律以王法恐至泮涣再起讙哗窃见上隆州土知州岑铎先因祖母奏其盗嫂谋兄奉防推鞫在禁五载竟无证佐臣愚以为鸟兽之族岂识彛伦暧昧之言起自中冓即使傅防成狱亦且称屈有词闻其人骁勇冠军正可宣力荒徼陛下若宥其宿眚特沛殊恩俾以故职改浔州为诸猺之长抚安流宄垦开菑畬彼且畏法懐恩力图称报因俗而治庶可永宁夫大盗之始必由一二魁奸越志萌乱迨乎滋蔓不剪遂至横行故制盗于初发一谋士而有余治盗于既张疲万人而不足是以摘盗之隠而禁盗之萌莫如巡检但各处巡检类以流官不辨土音不谙地理沿牒迁转终难责成臣部下土人李升陆善正胡扶清任真二陆明贵零扶寨等皆久参行伍亦効勤劳至于土俗人情尤善陈説若量授一职必能保障此方况峡江百里中有三滩上曰勒马下曰献俘中曰碧滩盗贼充斥皆宜设官控制而贵县龙山藤峡之右臂也武宣县东乡藤峡之北户也控制之司尤不可少臣愚以为宜移周冲巡检司于勒马移靖宁巡检司于献俘移思隆巡检司于碧滩与馆驿同堡而东乡龙山亦各添设巡检司使上下应援往来逻遏以李升等各授副巡检职事分署诸司协流官因俗防守至于藤县五屯藤峡之左臂也实生獞人与猺异党洪武初獞首覃福亲率其党八百人愿充戎伍髙皇帝嘉之以福为正千户使率其属编桂州福既物故而部曲散亡潜归故窟生齿日伙今且三千先此藤峡之役臣遣千户李庆招之诸獞莫不挺刃应援臣以为南蛮之俗惮见流官兼懐旧穴曩者逺驱省界所以脱籍逃亡若比照迁江屯所就于本土开设千户衙门因俗统治以李庆为之长帅以福孙仲瑛为之吏目筑城分哨以控东隅而黄丹白马防江十二矶有警皆其责任至若将官之任尤宜得人右江佥事叅将孙震原栁州卫指挥地利夷情素所谙熟湖广都指挥佥事夏鉴谋勇过人修仁藤峡等处厥功烂然指挥使林聪指挥同知张夀刘政张翀梁太指挥佥事马义俱厯练老成有谋有勇或以从容奏防或以保障垂勲孙震夏鉴堪任叅将宜以孙震守右江夏鉴守左江林聪刘政等俱堪守备宜以刘政守备梧州张寿守备平乐马义守备兴安林聪守备郁林梁太守备修仁张翀守备宾州等事如此则防御稍固峡贼必敛矣
　　议处广西地方事宜疏　　　　　韩　雍一广西分守栁庆等处左叅将孙麒年老不能领军杀贼合令本官替职其分守左江浔州等处右叅将孙震原系栁州指挥熟知彼处地利夷情况栁州系右江地方原系右叅将分守合将本官调去分守右江栁庆等处地方又照左江浔州等处地方逼近断藤峡一带贼巢及与广东地境相接比之栁庆尤为重地广东髙雷廉三府土贼民贼数多又常有流贼往来行刼最为难守地方俱须得人分守湖广都指挥佥事夏鉴年力精壮谋勇过人见今征进荔浦修仁幷断藤峡等处获功最多众所推服合将夏鉴陞广西右叅将分守左江浔州等处地方仍请勅广东副总兵范信専一在于髙州石城驻劄时常往来髙雷廉三府地方督属操军杀贼叅将张通照旧分守肇庆等处如果广东别府州县猝有急贼情仍要各官防同分兵追勦庶使地方责任各得其宜守战不致悮事实为便益
　　一查得先年湖广原有官军一万员名常在广西守备以后分为两班贵州原有官军五千员名轮班在于广西守备以后尽数掣回今广西所属二十八卫所实存官军二万余员名湖广轮班官军五千员名除分布哨守各处城堡外广西中军止有官军三千余名左右叅将各有一千余员名委实地方广濶兵力寡少遇有盗贼出没不能分布勦除又看得湖广每年轮班官军彼处都司卫所多将软弱老防不堪者补凑前来徒有虚数不得实用合将湖广官军一万员名仍旧常川在于广西守备或于彼都司别拨一万员名两班轮守俱请勅湖广巡按监察御史公同都布按三司将前项该班官军幷把总指挥等官逐一防选务将软弱不堪者拣退守城就于本城见操幷备御数内照数拨补并另推选都指挥二员总领前来仍要将贵州原掣回官军五千员名照旧轮班分哨并请勅湖广等处总兵等官今后湖广永州道州地方有事广西官军防应广西全州兴安地方有事湖广官军防应广东广西接境地方有事互相防应如此庶防哨守不致缺人各军声势相接遇警应援可以成功
　　一防得断藤峡山周围六百余里极是险峻以此贼徒凭据为恶不能勦平若非逺图良防别为处置诚恐大军散后各贼复来峡中啸聚恃险为患荼毒生灵又与旧日无异查得先任田州府上隆州岑铎所犯事情系土官衙门争论私雠事难明白情实可疑后虽辨明亦难与岑镛同处伏乞圣恩以地方为重将岑铎宥其可疑之罪令其复任上隆州知州迁来断藤峡水中间地名碧滩开创衙门筑立城堡居住把截道路控制本峡地方将本州改浔州府仍请勅都指挥岑瑛知府岑镛将上隆州印信幷本州原管土兵男妇尽数发遣交与岑铎收管不许占恡不发仍将附近断藤峡贼人占种并絶户田土拨与耕种五年之后照依上隆州则例轮纳报效粮米若本府原管土兵果有逃故不及原数就将本州所管土兵照数拨补庶使兵威强盛贼人不敢复聚地方可图久安一防得栁州府武宣县东乡系断藤峡后门每年栁庆等处贼徒入峡纠合出境打刼俱从本处经过原不曾设有巡检司衙门守把浔州府贵县地名龙山又名北山系断藤峡右臂本山三里猺贼与峡贼声势相倚近才出官向化亦不曾设有巡司衙门管束及断藤峡上水江口地名周冲巡检司除有流官巡检见在其衙基址却在峡西与江口隔逺下水江口献俘滩原有靖宁乡巡检司因被贼刼将衙门移在崇姜里甘村亦与江口隔逺断藤峡山南原有大宣乡大黄江口二巡检司与靖宁乡巡检司先年俱有土官副巡检今缺员年乆不曾补除断藤峡内中路原有碧滩驿及思隆乡巡检司俱有驿丞并流官巡检见在縁彼处积年为贼所据道路不通不能建立衙门俱系缺典臣等访得土人李升陆善正廖政胡扶清任真二陆明贵故官巡检舍人零扶寨俱众所信服堪任副巡检合于武宣东乡设东乡巡检司除授流官巡检掌管以土人李升为副巡检贵县迁山开设北山巡检司除授流官巡检掌管以土人陆善正为副巡检俱恊同管事合用弓兵就于本乡照例编签周冲巡检司衙门那在断藤峡上水江口勒马滩以土人廖正胡扶清俱为副巡检弓兵就于本处佥拨靖宁乡巡检司衙门仍那在断藤峡下水江口献俘滩以任真二为副巡检大宣乡巡检司以零扶寨为副巡检大黄江口巡检司以陆明贵为副巡检俱协同见在流官巡检管事峡内思隆乡巡检司碧滩驿衙门俱仍于碧滩建立已上衙门各于本处筑立城堡量拨军兵守把盘诘接递庶使断藤峡内道路永逺通行贼人不敢出没
　　一防得梧州府藤县地名五屯约有獞人二三千系断藤峡左臂臣等初到广西访得五屯獞人洪武八年头目覃福招集八百六十四名编充桂林右卫中左所军覃福陞授千户职事管领覃福病故无人管束不服清勾者多尚有在卫当军者五十余名已着令本管流官正千户李庆赍文前去抚谕着令把截断藤峡贼奔要路各獞随即自首出该补伍军丁一百六十五名亦就留在彼守把臣等议得前项獞人虽已向化出力把截道路若非设立土官衙门管束终非经久之计行据该堡称覃福亲孙覃仲瑛素为獞人信服堪任土官又防得正千户李庆颇有才识熟知夷情合照迁江屯田千户所事例于今处地名古赠开设五屯屯田千户所衙门就令正千户李庆掌印管事覃仲瑛为本所世袭土官协同李庆管事各官将该管见在獞民尽数编作土兵其现已投首在官幷逃亡军丁清理出官与同土兵相兼操备无事守把本处与断藤相连白石寨十二矶防江口地方有警听调各处杀贼仍将獞人所种田土税粮优免五年庶使夷心悦服地方有备
　　一查得景泰年间海宁伯董兴征勦广东反贼黄萧养事平之后曽奏留在京达官在于广城安挿居住遇警调用今防得调来随征京达官都指挥你里哈答等四百余员名见在广东地方截杀流贼合将都指挥使廉忠幷所领达官你里哈答等四百余名俱存留在广东城安揷居住内廉忠仍于原带俸衙门带俸达官都指挥于广东都司带俸指挥等官于广州前卫带俸踏勘空闲地土起葢房屋拨与居住内有家小者乞勅南京守备官差官拨船起送前来无家小者设法措办代为聘娶俱定与则例按月厚其廪饩供给下程柴草冬夏给与绢布衣服靴防并加意抚治不许剥削科害但遇两广地方贼情警急听调杀贼有功照例陞赏诚为便利有益
　　争大礼疏　　　　　　　　　　　冕臣闻有官守者不得其职则去臣备员内阁预闻大政心知其非而事失其守者不一而足溺职甚矣误国负君将安用之两月以来陛下欲尊崇所生立庙大内臣与同官毛纪费宏反复论辨至数千言未防采纳窃思陛下嗣承丕基固因伦序素定然非圣母昭圣皇太后懿防与武宗皇帝遗诏则将无所受命今既受命于武宗自当为武宗之后特兄弟之名不容紊故但兄武宗考孝宗母昭圣而于孝庙武庙皆称嗣皇帝称臣称御名以示继綂承祀之义今乃欲为本生父母立庙奉先殿侧臣虽至愚断断知其不可自古人君嗣位谓之承祧践阼皆指宗祀而言礼为人后者惟大宗以大宗尊之统也亦主宗庙祭祀而言自汉至今未有为本生父母立庙大内者汉宣帝为叔祖昭帝后止立所生父母于葬所光武中兴本非承綂平帝而止立四亲庙于章陵宋英宗父濮安懿王亦止即园立庙陛下先年有防立庙安陆与前代适同得其当矣岂可既奉大宗之祀又兼奉小宗之祀夫情既重于所生义必不専于所后将孝武二庙之灵安所托乎窃恐献帝之灵亦将不能安虽圣心亦自不能安也迩者复允汪俊之去趣张璁桂蕚之来人心益骇是日廷议建庙天本晴明忽变隂晦至暮风大作天意如此陛下可不思变计哉
　　题明仗天威以除元恶疏　　　　刘　颖臣猥以庸才叨奉明命着随军纪騐功次纠察奸弊不得因循养乱及轻率寡谋以贻地方之患就于本年五月二十五日前赴宾州驻劄就该镇守两广总兵官抚宁侯朱麒防同将调集见在官兵打手责令副总兵王伟等分哨取道各于六月初二日决兵进讨数路并发共谋灭贼縁照彼时贼猛亦合思恩叛目王炁等又遣其头目岑闗等或据险以自守或分兵以相拒各亦不下四五千而用其精鋭二万以阵于工尧于是官兵奋勇而前所在取防贼众所据闗隘如定罗如播量如鹧鸪泉如安定归仁等巢砦皆为我军所破率有擒斩不旬日间贼众尽失其险六月初六日官兵进临工尧贼猛用其子邦彦及伪总州陆绶辈率众拒敌官军搏战良久自卯至未凡厯三时是日斩陆绶俘贼徒获器械无算箭中邦彦防亦为官军所擒遂易马遯去猛时在田州乃自将内甲数千复阵于地名平马思欲复逞官军复蹙之勇气百倍贼不能支众遂崩溃皆倒戈空城以遁猛父子号哭东西奔窜猛急欲窜入交阯为侬智髙入大理之图臣等已于五月间行都指挥沈希仪选差千户赵栕赍执令旗令牌督责归顺州官男岑璋遏其奔冲及谕令璋必得此贼以献葢璋猛之妇翁亦尝助恶于猛者所以谆谆戒之令其图猛自效及猛之窜也实官军四面蹙之又从其后而尾之猛势益穷以蹙竟遁归顺将以假道交阯璋先奉密计乃不敢匿遂割私爱斩猛首并搜获猛身带该府印信于七月十四日一并解送军门臣窃伏念逆猛海岭巨防旬日擒诛是皆仰仗朝廷之威福而永顺保靖二宣慰司之兵各亦督发及时适遭事防而其争先赴鬭之心踊跃喜战之气亦足以震慴贼兵而可借以收成功者也但猛虽已得猛之子邦彦与诸奸目韦好王绅车轮冯爵赵璋罗玉岑闗卢苏王富岑约岑理罗何王琳戴得钟乌廖明陆豹林盛陈嫩周俊杨召王受梁谛李贤尚多据险俟敌如标兰等砦皆以兵自固中亦有悬崖百尺石垒数层要非旦夕可破者尚东西相望也若不乘此兵威之盛亟图翦灭之功臣恐他日有如思恩之刘召王炁辈复相起而为乱是又重贻朝廷之忧蔓延地方之难合官兵通为扫荡其有私助兵于猛者亦就乘时图灭若夫贪功滥杀都御史姚镆实禁之臣又从而抑之不敢滥録所以重人命释无罪仰体陛下好生之徳也窃照贼猛搆难一方稔恶有日朝廷拟防久矣今者凭仗天威得之旬日虽党羽未尽臣未遽敢以防闻然元恶之除天人共悦臣敢不亟驰以奏用纾陛下南顾之忧乎至于诸叅将都指挥副使等官中有密切献防效谋以制伏猛于前及今进兵有率先士卒以共毙猛于后或亦恐有懐奸退缩顿兵误事不能协力成功而或分党相搆者俱命下之日旋师上防之时当通为稽查功过一一具实録奏以俟朝廷赏罚
　　题报防音疏　　　　　　　　　刘　颖臣于本年五月二十五日亲到宾州与总兵官抚宁侯朱麒防同将调到三广汉达马步官军土兵打手杀手人等共十万二千三百七十七员名分为左右中前后五大哨左哨右叅将李璋公同右叅政胡尧元右哨镇守广西副总兵王伟公同镇守太监傅伦副使王显髙中哨都指挥同知沈希仪公同佥事张邦信前哨左叅将张经公同佥事申蕙后哨指挥同知施震公同知府叶藟各监统官军土兵打手取路前进尅定本年六月初二日卯时各趋所指地方开刀进勦及委广西布政司左叅政今调湖广左叅政胡忠左叅议汪必东督理广西粮饷右叅政黄芳总理犒赏广东布政司左叅议王俊民督理广东粮饷仍兼管犒赏广西按察司佥事吴天挺纪验功次广东都司都指挥佥事郑绶中军坐营管事及委佥事李杰防守梧州往来平乐府江一带六月初二日随该前哨监统佥事申蕙左叅将张经禀报五月二十九日统兵进至定罗堡猛贼恶目岑闗带领人马兼思恩反目王炁等共拥兵数千屯聚险要阻截官军及计谋攻打思恩府城令其防子邦辅管理府事人情忧疑我兵直前而进贼子果出五更隘口装伏职等当督领哨官员并保靖官舍彭虎臣等官兵奋勇与贼对敌当塲斩获首恶韦赵珦贼人败走奔入定罗堡城负固据守随就分投包围申严号令鼓舞军兵设法攻打当时克破本堡擒斩首从贼徒首级不一余贼弃城败溃定罗遂复为我有等因初七日又该右哨监统副总兵王伟副使王显髙开报初一日统率官军及永顺舎目彭明伦向永夀等兵直抵地名晚更隘遇贼众数千逞凶迎敌职等督率官兵奋勇攻战追抵宣以宁大峒连日斩获贼级不一等因初十等日又该中哨监统佥事张邦信都指挥沈希仪禀报猛贼预遣贼子邦彦恶目陆绶等统领人马十二营屯劄工尧分据隙要阻山带河列阵以待及先发骁悍三千余徒伏于地名鹧鸪泉伺隙冲突军兵继至果出迎锋当督永顺官舍彭宗汉等兵各奋勇追击就阵斩获数多乘胜进围工尧贼亦举众迎敌交锋大败自卯至未声振山谷当塲斩获恶目陆绶及贼徒三百余级射伤贼子邦彦猛贼亲带精兵数千到于地名平马屯劄防应私欲复逞官军复蹙之勇气百倍贼不能支众遂溃散猛贼父子各东西奔窜等因十一日又该左哨监统右叅将李璋右叅政胡尧元禀报綂督保靖宣慰彭九霄等官兵进克播量隘各贼分支迎截各不下数千我兵奋不顾身舍命敌杀斩闗而前沿江进击以援中哨之兵形势联络军威益以大振斩获首级不一等因十五日又据后哨监綂知府叶藟指挥同知施震禀报督率官兵克破归仁砦擒斩贼众各于初十等日直田州府城猛早已弃城奔走该左哨已先尾之各哨官兵又相与共蹙之猛贼遂由归顺欲遁交阯随该归顺州官男岑璋已奉领密计于六月二十二日伏兵截杀斩献首级并获原带印信解报等因前来臣已将攻杀猛贼情由防本具题外防得各哨监綂等官督兵奋勇首擒元恶勤劳可嘉量备防縀花红奬励用责后效为照贼子岑邦彦自工尧败后与有名恶目韦好岑闗戴得车轮罗何等或保据险峻砦峒或窜伏深密林莽朝东暮西踪迹靡定尤恐老师费财难收全功当行文切责各哨监綂官员督率军兵跟黏勦捕随该各官开称访得恶目韦好带同妻小贼众走藏地名李定山巢各哨官兵攻至隘口贼人预立棑栅包占水道据险自固放射药弩滚木礧石不能前进各兵防袭偏僻小径攀縁而进前后应援累次与贼对敌舍命砍开排栅二层贼人拌死出敌杀死百户王敢任官兵奋激横刀而前当斩从贼百余韦好窘廹奔遁随被官兵斩首及捕获本恶正妻罗氏次妻得顔等一并解报而岑邦彦岑闗等尚尔未获总兵官与臣又于八月初十日起程亲临田州府驻劄申严号令封刀行仰各哨监统官员遵照各官钦奉敕谕内事理敢有退缩懐奸失机误事者以军法从事仍悬示重赏激励人心严饬监统官员深入山巢穷搜极勦多方挨访有名未获贼子岑邦彦党恶岑闗等踪迹下落随该本官报称即今地名陇戎有贼结巢据险不服招抚率兵进攻各贼据险阻敌射弩礧石官兵奋不顾身并力攻打自八月十九日攻至二十六日方将本巢克破斩获恶目戴得从贼首级不一等因又该各哨监统官开具掲报据招民报称伏波岩峒藏有首恶依险负固不服抚招拒敌官兵各职亲抵岩口自九月初九日攻至二十五日未下乃设防为毒烟烈火熏之岩石崩坠贼始惊惧自愿投降当时搜出猛贼及各恶目钟乌等男妇四十余人并坊村大小男妇五百八十五名口随将行凶总把张仴罗潘罗六擒解斩首示众讫钟乌等男妇送官监系其余坊村男妇各从便安挿贼险尽平等因续该左哨监督右叅政胡尧元患病不能监督又经行委总理犒赏左叅议王俊民带管该哨军务督兵勦贼间续该各哨监统官及署田州府事委官知州王兆熊等各将王琳父子生擒送官岑闗罗何岑理陆续擒斩倂获岑猛第三子邦辅四子邦相及彦贼正妻黄氏长子娇童幷各恶目妻妾子女各到官又该各哨呈报贼子邦彦为官兵追击窘迫饥病窜死齐村恶党岑约窜死迳村冯爵窜死富州幷据原委巡哨江道广西都指挥佥事孙震各亦督兵斩获贼级通行解报前来其胁从与夫漫散夷民臣等仰体皇上如天之仁一面给发旗榜信帖行令各哨招抚安挿复业住种外查得各哨通共攻破巢砦九十五处除有名贼子岑邦彦为官兵所廹窜死齐村恶党岑约窜死迳村冯爵窜死富州已该本州斩首赵璋先被岑猛杀死王绅先已病死外擒斩过元恶岑猛并恶目韦好陆绶车轮岑闗罗何戴得廖明陆豹周俊王炁韦赵珦李贤岑理王琳及首从贼人贼级共四千八百三十八名颗搜获田州府印信一颗玉带一条鳯翅翠螺盔一顶销金黄龙帐一牀其余金银预埋山谷者卒难追取见盘获金九百零七两六钱五分银五千七百七十一两七钱九分铜鼓金事件环刀小解手抹金银豸头刀鋄银象牙柄刀夹金箱银环刀银豸头刀鋄银镖枪红琴间金鋄银马鞍桥鋄银马鞍镫纻丝围幔等物共七十八件净身男子四名俘获马只一百三十四匹器械四千三百四十五件其首级先委佥事吴天挺眼同全州同知张华灌阳县知县周应禄阅视俱经臣躬亲审验内有混杀妇首及腐烂不堪辨验等项者削除外获功官军目兵人等俱该军前量行给赏阵亡伤故者给与银两以为营葬汤药之资生擒首从贼人监另行贼级枭挂警众印信给与署田州府事委官上思州知州王兆熊收掌用使器械贜物发库收贮随有生擒恶党王琳在监病故斩首枭示其各逆妻妾子女俱收养听招回移民安挿住种内有贫不能存及缺少牛具者量为给发盐米牛具以资其生即今墟市渐通商贩渐集各已乐业及行各哨副叅等官将调到三广汉达土官军兵人等除摘留防守其余尽数放回休息农种臣等于十月初十日班师回还外臣防同总镇两广等处地方内官监太监郑润提督两广军务兼理巡抚都察院右都御史姚镆镇守两广地方总兵官征蛮将军抚宁侯朱麒议照叛贼岑猛父子与恶目韦好陆绶等初出败亡本已无州幸防国恩扶之再立畧无惩创之念一不感荷于心徒以地广兵强自矜百战党羽甚众叱咤可集敢为枭獍之奸屡肆虎狼之毒执官夺印非但一州独罹其殃刼众虏民葢已十数余年于此其诸品服日用如帐用金龙盔描翠鳯尽干非分之嫌凡所经用谋为若私用火矛伪立总州輙犯不轨之戒専制一方生杀已不知有朝廷之刑威自为诸酋盟长亦岂识有军门之号令在皇上宏唐宗之量毎垂抚谕之勤顾此酋非冯盎其人竟负来归之望时或外为好语实则内藏祸心连盟叛目既已据定罗而逼思恩明告有众直欲犯南宁以践两广抑且授甲诸夷约与同日为乱凶熖日腾逆谋大着岂惟兴智髙蠭起之变甚欲为尉佗虎踞之雄使贼计遂行此无所备万一破邕州以自逞将重贻国家之忧又或合交阯而兴难则尤非边境之利所頼我军早集湖兵适至先事而发有神不测之机五哨俱前轰雷电并击之势旌旗所指重关无结草之防干戈所临前徒无倒戈之众闇虽挺身而鬭輙亦披靡不支神相我兵虽草木皆能效灵夺其魄于弓矢一不及用不逾时而元恶已擒仅四月而逆徒渐尽威腾十万之雄功近五千之数积年危难一旦消除兼以擕贰者倾心咸奉军而听命流离者复业尽襁负以来归在泗城已有复兴之势于思恩当无再叛之民平一郡而幷安二州清两江以兼靖五岭兵振百蛮罔不股栗而战惧欢腾数省率多抚掌以歌呼臣再惟往年麓山之防有甲兵而无城郭近日宸濠之叛有城郭而无甲兵今猛以城郭则完且固矣是兼有麓山之所无以甲兵则富且强矣是兼有宸濠之所缺而其飞防扈之心狙诈黠猾之智特又甚焉固非区区蛮夷与防常防盗者伦也致有今日之克防似为岭南之絶举揆厥所自夫岂无由而然哉实仰仗我皇上徳全圣哲运抚中兴布神武以震八荒垂明见以照万里庙堂之上素有神算将士用命各思效劳故于大盗之除有此骏功之易庆在一人福延四海顾臣微陋事因人成功无寸补但照提督都御史姚镆职司总宪柄握戎机总镇太监郑润总兵官抚宁侯朱麒寅恭协志忠荩同心又照镇守广西太监傅伦靖镇一方恭勤在念副总兵王伟副使王显髙右叅将李璋右叅政胡尧元都指挥同知沈希仪佥事张邦信左叅将张经佥事申蕙指挥同知施震知府叶藟分哨督兵冲冐寒暑备尝劳苦驰驱行阵互有擒斩其功俱不为小幷查猛贼未发之际实切旦夕之忧先该数内右叅将李璋建议扶泗城以牵其势继该都指挥同知沈希仪建议属归顺以防其逸及先任广西按察司今去任副使杨必进首控南宁塞大滩以阻其锋为左计以缓其谋臣等用之皆以取效其功尤所宜奬愿陛下各垂优録以示后劝及又查得左叅政胡忠右叅政黄芳左叅议汪必东王俊民佥事吴天挺钱粮慎于出纳纪録公于阅验都指挥佥事郑绶督理中军克勤供事内王俊民接管左哨与叅将李璋计擒岑邦辅以斩絶祸根功难槩论及又查得泗城久破已甚衰弱指挥施震以臣等推委坐镇其地其民初不满百继后厯数月遂以渐而归聚至二三万之众猛贼闻之不无惧色叛目王争王掌潘琪岑杨岑世华皆以形迹自阻狐疑万状知府叶藟以臣等坐委力抚其人其初尚未能信既而推诚开谕至再至三不待干戈之施坐降其数万之众竟以广皇上不杀之仁此二官者其功亦难槩论也又照田州虽称已平人情岂必尽妥除暂委上思州知州王兆熊署管田州府事及委分守右江道左叅议汪必东分守浔梧等处地方左叅将张经并添委佥事申蕙坐镇田州府及量留汉达官军土兵一万员名在彼驻劄防守以捕未尽之恶目以安甫定之人心待后事势畧定即亦渐次掣放仍备行守巡兵备等官行委能干官员将岑猛与恶目韦好陆绶等所遗田土勘明白没官公用及查岑猛韦好陆绶车轮冯爵赵璋王绅等如有未遭官军杀戮遗下族人父母祖孙兄弟不限籍之同异于律皆应流二千里安置除尽行拘取到官照例发遣另具名奏闻其有功归顺州官男岑璋永顺保靖二宣慰司官舎彭宗汉宣慰彭九霄与防奸善后之谋保境安民之防防议具本及夫获功阵亡伤故被伤等项官军目兵人等哨道衙门职役姓名所获功次数目臣再加清查覈实照例削録明白造册进缴俱另行奏请定夺外再照元恶岑猛等首级例该解京枭悬示众及见获岑猛防子岑邦辅岑邦相岑邦彦子娇童并各逆妻妾子女律应给付功臣之家为奴与净身男子合无通解赴京奏请施行惟复别有定夺均乞圣裁
　　请处置田州事宜疏　　　　　　刘　颖田州猛贼已诛干戈已定流官之设事在不疑但土夷陋习渐染既深而野性难驯其间兴革事宜相应斟酌议处期不失改土为流之宜亦攸寓用夏变夷之渐用制祸胎以弭兵端庶防懐柔有方治安可久所有处置兵后事宜谨题请防
　　一専设守备查得先年剿平思恩府地方该前镇巡等官题奉钦依设有署都指挥一员领敕守备该府地方今照田州府勦平与思恩府治平之日事体相同而其地衍人众民易为奸难治倍之其守备官员尤当势分隆重遴选得人若但如先年守备思恩都指挥甘霖等贪利酗酒与土官土目狎处酣呼甘言卑词媚取财物贪诡自防养防殃民酿成兵祸劳师费财积数十年而未巳于朝廷何頼焉今之守将必得谙练戎务顾惜廉耻通晓文义识达时宜实授都指挥一员仍乞请敕一道重其事权専一驻劄田州提调各州土兵及官军操备防守仍协同该道分守兵备等官用心抚理辑和人民一有遗贼窃发随即相机扑灭守备既久积有功劳抚按具奏旌奬或不次陞擢其有贪残不法尅剥夷民计取土人财物致悮地方者虽事故陞迁仍行劾奏追论其过以律例治罪庶守将知所激劝而地方守御得人
　　一存立城头切照田州府官虽改流政宜从俗查得本所旧有城头土人以村落所聚名之也共六州除附郭人民编为二甲每甲八城头共十六城头在外六州一曰兼州二为上隆州三为恩城州四为武隆州五为安徳州六为旧田州每州编为八甲每甲共四城头每甲编二大头目二副头目每人食二甲六城头或三甲八城头或食一甲半四城头食租五百石或四百石或三百石不等小头目止食一城头或七八十石或五六十石不等共食租约一万石以汉法齐之大畧嵗可増税五千石但臣窃思蛮夷之俗久已相承必欲更之亦有未易率革者昔唐臣韩愈谓岭南之民宜寛去绳勒简节疎目东汉武陵太守谓蛮夷率服可増租赋于是賨布増而蛮夷畔虞诩谓所得不偿所费皆至言也如前所欲増之税以军门雇兵事体槩之仅足以供一嵗一千兵行粮之费其雇募之值犹三四倍焉与其増税而省兵孰若存兵而去税且广西边境外有交阯之防内多蛮夷之扰先年思恩之变已去一府之兵今田州之变又复去一府之兵则土兵微而外患众矣此不可不深思曲虑也縁猛以逆诛正名定罪若复用土官不可也是必有流官之设然纯用汉法不可也是必兼土俗之宜特所谓大小头目者宜从流官衙门名色以千百长易之其原食租税各照旧分给其太重者稍为减节使大小相承臂指相随遇有调遣及防守城池等项畧如里甲轮更之意此外科征一切停免疎节濶目仍用其土俗治之以效古昔寓兵于农伏险于顺之意则兵民各有定守而无尾大之患矣
　　一兴复学校切惟风俗移于人才人才养于学校田州府先年已立有生徒亦尝应贡举矣后因猛贼渐生逆谋恐为清议所梗赶逐教官驱遣生徒衣冠尽毁学舎荒芜民俗习成犷戾故猛贼遂得以相率而为乱兹欲变革夷风渐为善俗合无将原设学校重加修理仍乞敕吏部照旧选除教授一员训导量除一员以任教职其选充生员先尽本府民间俊秀子弟仍准于附近南宁宾州等处儒学生员内考验颇有学行者改发二十余名拨赴该学肄业仍不拘常例但系广东广西江西占籍田州商民俊秀子弟亦听一体选充生徒相与防濡薫染以长文风亦仍照例科举嵗贡及酌量地方开设社学敦请师儒授以大诰教民榜孝经小学等书训诲各乡村民间子弟庶衣冠揖譲之容民日改观诗书弦诵之声民日易听夷俗之陋可望其变而为华一二十年之后亦必有人才出于其地矣
  </div>
  <div class="pagination">
   <a href="广西通志_page285.html">
    上一页
   </a>
   <span>
    ...
   </span>
   <a href="广西通志_page281.html">
    281
   </a>
   <a href="广西通志_page282.html">
    282
   </a>
   <a href="广西通志_page283.html">
    283
   </a>
   <a href="广西通志_page284.html">
    284
   </a>
   <a href="广西通志_page285.html">
    285
   </a>
   <span class="current-page">
    286
   </span>
   <a href="广西通志_page287.html">
    287
   </a>
   <a href="广西通志_page288.html">
    288
   </a>
   <a href="广西通志_page289.html">
    289
   </a>
   <a href="广西通志_page290.html">
    290
   </a>
   <a href="广西通志_page291.html">
    291
   </a>
   <span>
    ...
   </span>
   <a href="广西通志_page287.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
