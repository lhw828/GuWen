<!DOCTYPE html>
<html>
<head>
    <meta charset="UTF-8">
    <title>八闽通志 - 第 171 页/共 184 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>八闽通志 - 第 171 页/共 184 页</h1>
    <div class="content">　　12　嘉靖《建宁府志 古迹》作“宋乾道九年知县王济舆建”。
　　13　嘉靖《建宁府志 古迹》作“在长城里二十八都”。
　　14　乾隆《福建通志 古迹》作“只爱青葱不爱红”。
　　15　按乾隆《福建通志 古迹》所载废怀恩县即今云霄地。
　　16　民国《沙县志 名胜》载：“同爵驿离县四十里。”
　　17　似漏一“为”字。

卷之八十一

　　祥　异
　　祥异之见未有不由于人也。汉东海孝妇以冤死，郡枯旱三年，于公辨其冤，太守杀牛自祭孝妇冢，因表其墓，天立大雨。夫以一人之枉直而祥异之征其速如此，况一省、一郡、一邑之政，有得失而不足以致祥异之征乎？然窃闻之，征之休咎犹卦之吉凶，占者有德以胜之，则凶可为吉，无德以当之，则吉乃为凶。故德足胜妖，则妖不足虑，匪德致瑞，则物之反常者皆足为妖。妖不自作，人实与之。是以为政者不以祥异为休咎，亦勉于德而已矣。闽诸郡祥异，凡前代载籍所纪及近代见闻之可信者，皆足以垂示鉴戒，不可弃也。乃志祥异。
　　福建布政司诸史所纪详异，凡统言福建者悉志于此。
 〔唐〕
　　大历二年秋，福建水灾。
　　建中三年六月，福建大旱，井泉竭，人暍且疫死者甚众。
　　贞元六年夏，福建道疫。
　　太和二年，福建进瑞粟一十茎。
　　开成五年夏，福建蝗疫。
　　大中二年七月，福建观察使殷俨进瑞粟十茎，茎有五六穗。

 〔五代(唐)〕
　　长兴四年闽地震。按《通鉴纲目》：“初，闽王审知性节俭，府舍皆庳陋，及延钧僭伪大作宫殿，报土木之威。”尹氏发明曰：“延钧以弑逆得国，遂至僭窃，又骄淫不道，《纲目》书闽地震者，明他国无预，闽地独震也。未几兵乱继作，遂至不得其死。天之告戒果可忽哉!夫以区区蕞尔之境而天戒犹若此，况奄有四海者哉!”

 〔宋〕
　　天圣四年九月壬申，闽诸州雨，水坏民庐舍。
　　元祐八年，福建海风驾潮，害民田。
　　大观三年，福建旱。
　　绍兴二年春，福建饥，斗米千钱，餫饷繁急，民益艰食。令宪臣移广粟以赈。
　　六年春，福建饥。令帅臣部使者赈粟劝分，且漕广粟以助。
　　隆兴二年正月，福建诸州地震。
　　乾道三年八月，霖雨，闽禾、麻、菽、粟多腐。
　　六年夏，福建路旱，福、漳、建三州为甚。
　　淳熙十一年，福建旱。
　　十二年，福建饥，亡表。令守臣赈粟。
　　十四年，福建旱，振之。
　　十六年五月，福建大霖雨。
　　绍熙二年四月，福建路霖雨至于五月。
　　五年九月雨至于十月，福建亦苦雨。
　　嘉泰二年六月，福建路连雨至于七月丁未，大风雨为灾。
　　开禧元年，福建旱。
　　嘉定八年，闽旱。
　　十四年，闽旱，福州为甚。
　　十六年，闽旱，亡麦、禾。
　　十七年五月，福建大水，建宁、南剑尤甚。七月丁酉朔，命福建路监司赈恤被水贫民。
　　绍定三年，福建蝗。
　　嘉熙四年，福建大旱。
　　淳祐七年，福建水。
　　十一年，闽旱。
　　宝祐元年，闽旱。
　　咸淳十年，闽中旱，冬十月闽中地震。
　　德祐元年三月，闽中地复大震。

 〔元〕
　　元贞二年，福建饥，赈粟有差。
　　至正十四年，福建大旱。

 福州府
 〔唐〕
　　贞元十二年，大水。
　　十七年，剑池水赤如血。

 〔宋〕
　　太平兴国八年二月，知福州何允昭献芝二本。
　　至通二年四月，福清县廨雨黄黑豆。又长乐、太平二乡雨黑豆，皆坚实异常。
　　景德二年八月，福州海上有飓风坏庐舍。
　　大中祥符元年十二月，怀安县龙眼树上紫芝连理。二年正月，荔枝树生连理芝二本。
　　四年四月，古田县僧舍竹一本，上分三茎。
　　五年十二月，侯官县山上生芝草五十四本。闽县望泉寺1生芝草十本。
　　七年四月，献芝草二本。
　　皇祐元年七月，生芝一十二本。
　　政和二年，福清县龙首桥溪流暴溢，忽深数丈，有物翻腾波浪间，荡居民数百家。时仪曹林挚及其弟挈家寓于文兴亭，俱没。
　　绍兴十八年六月，侯官县有竹实如米，饥民采实之。
　　二十年八月，冲虚观皂荚木翠叶再实。
　　二十九年七月戊戌，水入城漂闽、侯、怀三县田庐，官吏不以闻，宪臣樊光远坐黜。
　　隆兴二年，大旱，苗种不入，自春至八月。
　　乾道二年三月丙午夜，福清县石竹山大石自移，声如雷，石方可九丈2，所过成蹊才四尺，而山之木石如故。
　　淳熙四年五月庚子，大雨水至于壬寅，漂民庐数千家。
　　五年六月戊辰，古田县大水，漂民庐，圮县治市桥。闰月乙巳，暴风雨夜作，福清县及海口镇大水，漂民庐、官舍、仓库，溺死者甚众。
　　十年八月，霖雨，自己未至于九月乙丑。
　　十三年冬十月甲戌，火。
　　十五年，水。
　　绍熙二年五月己酉朔，水浸附郭民庐，怀安、侯官县漂千三百余家。古田、闽清亦坏田庐。
　　十一年，四月不雨至于八月。
　　嘉泰二年七月，水害苗稼。丙午，古田县水漂官舍民庐甚众，溺死者二百七十人。
　　三年四月，瑞麦生。是年十一月甲午，火燔四百余家。
　　嘉定四年十月辛卯，福州一夕再火，燔城门、僧寺、民庐千余家，死者数人。
　　九年五月，大水，漂田庐，害稼。
　　十三年，饥，人食草根。
　　十六年秋，大水，坏田稼十五、六。
　　十七年五月，大水，漂水口镇民庐皆尽。侯官县甘蔗砦漂数百家，人多溺死。是年秋飓风大作，坏田损稼。
　　景定四年，飓风，
　　十一月，福州火。
　　咸淳十年，长乐、福清二县大旱。
　　宋季时，昼锦坊有卖米者，一夕雷震死其家三人，大书尸上凡九字，其文曰：“口口。时盗起民贫，有买糠充饥者雷击之家，卖米则先喷以水，卖糠则和以木查。雷所书九字，人不能识，有好事者书于万寿塔柱，以询知者。有一老过之曰：“但于其中直贯一划则成文矣。”盖谓“米中用水，糠中用木查”也。按《罗源县志》所载如此，而不著年月，姑附于此。

 〔元〕
　　大德六年，饥，五月丁巳，赈以粮一万四千七百石。
　　至正四年，大旱，自三月不雨至于八月。是年夏秋大疫。
　　十四年，大饥，人相食。
　　二十三年正月，连江县有虎入县治。
</div>
    <div class="pagination">
<a href="八闽通志_page170.html">上一页</a><span>...</span><a href="八闽通志_page166.html">166</a><a href="八闽通志_page167.html">167</a><a href="八闽通志_page168.html">168</a><a href="八闽通志_page169.html">169</a><a href="八闽通志_page170.html">170</a><span class="current-page">171</span><a href="八闽通志_page172.html">172</a><a href="八闽通志_page173.html">173</a><a href="八闽通志_page174.html">174</a><a href="八闽通志_page175.html">175</a><a href="八闽通志_page176.html">176</a><span>...</span><a href="八闽通志_page172.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
