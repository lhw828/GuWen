<!DOCTYPE html>
<html>
<head>
    <meta charset="UTF-8">
    <title>陕西通志 - 第 284 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 284 页/共 490 页</h1>
    <div class="content">　　葫芦巴　春生苗夏结子作细荚至秋采【嘉祐本草按临潼府谷志俱有之】
　　蠡实　此即马蔺子也本草谓之荔实【唐本草】陜西诸郡皆有之叶似薤而长厚三月开紫碧花五月结实如麻大而赤色有棱根细长通黄色人取以为刷【图经本草】
　　牛蒡子　处处有之叶大如芋叶而长实似葡萄核而褐色外殻似粟梂而小如指头多刺【图经本草】一名防粘子【临潼县志】
　　葈耳　采采巻耳【诗经周南】郭璞曰广雅云枲耳亦云胡枲或曰苓耳陆玑疏云叶青白色似胡荽白华细茎蔓生可煑为茹滑而少味四月生子如妇人耳中珰或谓之耳珰【孔防】叶如防耳丛生如盘【朱子集传】上多刺好着人衣今人通谓苍耳【陆防广要】苍耳出渭河北滩【渭南县志】
　　豨莶草　处处有之叶似芥而长茎高二三尺秋初有花如菊实似鹤虱【图经本草】临潼出【临潼县志】
　　蘘荷　茈姜蘘荷【上林赋】一名葍苴【説文】似芭蕉而白色【崔豹古今注】花生根中花未败时可食根似姜而肥叶似初生甘蔗宜阴翳地依荫而生【广羣芳谱】
　　麻黄　同州土贡龙莎【唐书地理志】龙莎麻黄也狗骨麻黄根也【广雅】麻黄同州沙苑亦多【唐本草】出汉中【太平御览】麻黄韩山之所出者不一地惟龙门诸岩谷既饶且佳以其滋河润而钟石精也人或采之贸易他郡【卫氏祖地图】根皮色黄赤长者近尺【本草纲目】出罗家东坡【渭南县志】出延长【延安府志】
　　木贼　产秦陇间【陆防广要】出陇华诸郡近水地苗长尺许丛生每根一干无花叶寸寸有节色青凌冬不凋【嘉祐本草】出绥德【延安府志】
　　灯心草　陜西亦有之蒸熟待干折取中心白穰燃灯者是谓熟草又有不蒸者为生草【本草衍义】
　　地黄　生咸阳川泽黄土地者佳【名医别录】咸阳即长安也生渭城者乃有子实如小麦【别录陶注】同州元和贡【元和志】同州定国军贡生熟干地黄【宋史地理志】处处有之以同州者为上叶似车前叶有皱纹而不光其花似油麻花而红紫色亦有黄花者其实作房如连翘子细而沙褐色根如人指通黄色出同州者光润甘美【图经本草】随地俱有【渭南县志】安塞出者根少粗【安塞县志】
　　牛膝　关中有之苗茎青紫色有节如牛膝叶尖圆如匙两两相对于节上生花作穗秋结实甚细以根长大至三尺而柔润者为佳【图经本草】一名牛胫一名对节菜关中皆有【广羣芳谱】
　　紫菀　生汉中山谷【名医别录】今耀州有之三月布地生苗其叶二四相连五六月开黄白紫花结黑子【图经本草】
　　女菀　生汉中山谷【名医别录】白菀即女菀功与紫菀相似【唐本草】即紫菀之色白者雷斆名羊须草【本草纲目】
　　麦门冬　秦名乌韭【名医别录】冬月作实如青珠以根肥大者为好【别录陶注】金州多有之叶如韭丛生【太平御览】四季不凋根黄白有须四月开淡红花如红蓼花【图经本草】出宜川【马志】
　　龙葵　俗亦名苦菜非荼也所在有之关河间谓之苦菜叶圆花白子若牛李子生青熟黒【唐本草】一名天茄子一名老鸦眼睛草其子生青熟赤者为龙珠【本草纲目】天茄子随地俱出【渭南县志】
　　酸浆　葴寒浆【尔雅】今酸浆草【郭注】苦葴形如皮弁始生青熟则赤里有实正圆如珠亦随里青赤长安儿童谓为洛神珠一曰王母珠一曰皮弁草【崔豹古今注】灯笼草四方皆有惟陜最大叶似龙葵嫩时可食【庚辛玉册】生故墟垣堑间关中人谓之洛神珠【嘉祐本草】
　　淡竹叶　三四月生苗紫茎竹叶四五月开花如蛾形两叶如翅碧色可爱结角尖曲如乌喙实在角中大如小豆豆中有细子灰黒而皱又名鸭跖草竹鸡草蓝姑草耳环草碧蝉花碧竹子竹叶菜【本草纲目】即翠蛾花【咸宁县志　按今陜俗亦呼翠蛾儿翠蝴蝶】
　　鹿蹄草　一名小秦王草一名秦王试剑草陜亦有之苗似堇菜而叶大背紫色春生紫花结青实如天茄子【本草纲目】
　　败酱　根作陈败豆酱气故以为名【别录陶注】出三辅【太平御览】春生苗似松叶菜而狭长有锯齿绿色茎数寸一节顶开白花成结小实成簇根白紫似柴胡【本草纲目】
　　欵冬花　出三辅【范子】出雍州南山溪水及华州山谷涧间叶似葵而大丛生花出根下【唐本草】今关中亦有之根紫色叶似萆薢十二月开花黄青紫蕚去土一二寸初出如菊花蕚通直而肥实无子【图经本草】耀州有之【马志】出牛思岭【渭南县志】郃阳县西二里老君洞口多欵冬花俗传为仙植【郃阳县志】防山尤佳【米脂县志】
　　决明　薢茩决光【尔雅】药草决明也叶黄鋭赤花实如山茱萸关西谓之薢茩【郭注】决明子生龙门川泽十月十日采【名医别録】龙门在长安北叶如茳芒子形如马蹄呼为马蹄决明【别录陶注】
　　地肤子　即落帚子也子色青【日华本草】今关中近地皆有之根形如蒿茎赤叶青大似荆芥开黄白花结子青白色【图经本草】
　　王不留行　叶似菘蓝花红白色子殻似酸浆实圆黑大如黍粟【蜀本草】出韩城马头山他处亦有惟此山产者最佳【马志】
　　葶苈　陜西州郡皆有之苗叶似荠根白色枝茎俱青三月开花防黄结角子扁小如黍粒黄色【图经本草】
　　车前　采采芣苢【诗经周南】芣苢马舄马舄车前也【毛传】一名车前一名当道喜在牛迹中生故曰车前当道也【陆防】生道旁味甘性冷止痛明目【咸阳县志】随地俱有【渭南县志】
　　马鞭草　一名凤颈草穗鞭梢故名马鞭【唐本草】一名龙牙草【图经本草】诸河滩皆有【渭南县志】
　　蛇含　出兴州生土石上或下湿地【图经本草】细叶者名蛇衔大叶者名龙衔【本草纲目】
　　连翘　有两种大翘生下湿地叶狭长如水苏花黄可爱着子似椿实之未开者作房翘出众草小翘生冈原之上叶花实皆似大翘而小细山南人并用之今长安惟用大翘子不用茎花【唐本草】灵台元象大岭庙石鼔诸山俱出【渭南县志】出宜川【延安府志】
　　陆英　生熊耳山谷【名医别録】此即蒴藋也此叶似芹及接骨花三物同一故芹名水英此名陆英接骨名木英【唐本草】
　　虎杖　似寒菊花叶茎蕋差大六七月开花花片四出色如桃花陜西山麓水次甚多【本草衍义】
　　蒺藜　楚楚者茨【诗经小雅】茨蒺藜也【毛传】生冯翊平泽或道旁【名医别录】同州元和贡蒺藜子【元和志】一种白蒺藜今生同州沙苑牧马草地最多而近道亦有之绿叶细蔓七月开花黄紫色九月结实作荚子绵布沙上【图经本草】同州产白蒺藜【寰宇记】同州定国军贡【宋史地理志】蒺藜有二等一等杜蒺藜一等白蒺藜出同州子如羊内肾大如黍粒【本草衍义】白蒺藜结荚长寸许内子如脂麻状如羊肾而带绿色沙苑蒺藜以此分别【本草纲目】出同州【图书编】蔓生子有三角沙苑最多【马志】引蔓如刺蒺藜而茎叶异紫花结荚实大于蚕种肾形碧绿色【同州志】
　　谷精草　收谷后生荒田中丛生叶似嫩谷秧茎头小白花防防如乱星又有一种茎硬长有节根防赤出秦陇【广羣芳谱】
　　海金沙　陜有之生山林下茎细如线引于竹木上叶细如园荽而甚薄多皱纹皱处有沙子状如蒲黄粉黄赤色【本草纲目】
　　地椒　水杨梅一名地椒多生阴湿处荒田野中亦有之苗叶似菊茎端黄花实椒而不赤【庚辛玉册】米脂出【米脂县志】
　　萹蓄　似小藜赤茎节好生道旁可食【尔雅郭注】一名扁竹【别录陶注】叶细绿如竹赤茎如钗股节间花出甚细防青黄色【图经本草】俗名道生草【延长县志】
　　大黄　生河西山谷【名医别录】今陜西州郡皆有秦陇来者谓之土番大黄叶似萞麻大者如扇根如芋大者如盌【图经本草】直罗县出【寰宇记】
　　啇陆　生咸阳川谷如人形者有神【名医别录】尔雅谓之蓫广雅谓之马尾易经谓之苋陆【图经本草】干粗似鸡冠花干防有线楞色防紫赤极易生植【救荒本草】出凤翔府【明一统志】出陇州【图书编】本草云别名薚今关西亦呼为薚【广羣芳谱】出白崖寺灵源坊诸沟【渭南县志】
　　狼毒　叶似啇陆有毛根皮黄肉白以实重者为良【开宝本草】今陜西州郡有之【图经本草】出秦地【本草纲目】
　　防葵　根叶似葵花子根香味似防风故名兴州西方有之兴州者乃胜南者为隣蜀地也【唐本草】
　　狼牙　出三辅色白者善【范子】苗似蛇苺而厚大深绿色根黑若兽之牙【蜀本草】
　　防如　藘茹出武都黄色者善【范子】防茹本作藘蕠白者名草防茹苗髙二三尺根长大如萝卜蔓菁皮黄赤肉白色破之有黄浆汁茎叶如大防二三月开细紫花结实如豆大一颗三粒生青熟黑【本草纲目】
　　大防　叶似初生杨桞小团三四月开黄紫花团圆似杏花又似芜夷根似细苦参【图经本草】出宜君【图书编】今凤翔麟游皆贡之【马志】出中部【延安府志】
　　甘遂　形似和皮甘草节【日华本草】今陜西有之苗似泽漆茎短小而叶有汁根皮赤肉白作连珠大如指头【图经本草】出三辅田中【太平御览】出绥德州【明一统志】
　　千金子　一名续随子千金子处处有之苗如大防【开宝本草】咸宁有之【咸宁县志】
　　莨菪子　生雍州五月采子【名医别录】叶似菘蓝茎叶皆有细毛花白色子殻作罂状【蜀本草】一名天仙子四月开花紫色【图经本草】天仙子出宜川【延安府志】
　　云实　茎髙四五尺大叶中空叶如麻两两相值六月开花八九月结实【呉氏本草】出三辅【太平御览】
　　萞麻　茎有赤有白中空其叶大如瓠叶夏秋间桠里抽出花穗累累黄色结实数十颗有刺攅簇如猬毛而软子大如豆殻有斑防状如牛螕仁有油无刺者良【本草纲目　按本草羣芳谱并不载所出州土今陜西诸郡皆有之】
　　常山　生汉中蜀漆常山苗也【名医别录】今出金州梁州树髙三四尺根似荆根黄色五六月采叶名蜀漆【蜀本草】
　　藜芦　陜西山南东西州郡皆有之三月生苗叶似初出防心又似车前茎似葱白青紫色有花肉红色根似马肠根黄白色【图经本草】陜西长安有之一名葱苒一名葱菼一名山葱一名鹿葱【马志】
　　草乌头　出三辅中白者善【太平御览】本草云叶厚茎方中空与蒿相似【马志】乌头亦可疗饥【盩厔县志】草乌俗呼乌药方书台乌天台山乌药也误用杀人【山阳县志】
　　附子　冬月采为附子春月采为乌头【名医别录】乌头出三辅中白者善【太平御览】乌头亦可疗饥【盩厔县志　按本草纲目别有草马头白附子此则俗呼为黑附子川乌头也】
　　天南星　虎掌生汉中山谷【名医别录】天南星即本草虎掌也【图经本草】虎掌因叶形似之天南星因根圆如老人星状故名【本草纲目】出镇安【图书编】今澄城黄龙山有之叶如蒟蒻开花似蛇头黄色七月结子根似芋而圆【马志】出石鼓山【渭南县志】
　　半夏　生槐里川谷【名医别录】槐里属扶风以肉白者为佳不陈乆【别录陶注】二月生苗一茎茎端三叶浅绿色颇似竹叶根下相重上大下小皮黄肉白【马志】诸山俱出【渭南县志】
　　蚤休　即紫河车也今华凤州有之叶似王孙鬼臼六月开黄紫花蘂赤黄色上有金丝垂下秋结红子根似肥姜皮赤肉白【图经本草】
　　鬼臼　今商州有之花生茎间赤色三月后开花结实又一説叶六出或五出如鴈掌茎端一叶如繖旦时东向暮则西倾葢随日出没也花红紫如荔枝正在叶下常为日所蔽【图经本草】北方惟龙门山有之【本草纲目】
　　射干　西方有射干茎长四寸生于髙山之上【荀子】藁本射干【上林赋】司马彪曰射干香草也【上林赋注】一种紫花一种黄花一种碧花【土宿真君本草】紫花者呼为紫蝴蝶花三四月开六出大如萱花结房大如拇指一名乌扇一名鳯翼一名仙人掌其叶丛生横铺一面故有是名俗亦呼扁竹【本草纲目】
　　莞华　出三辅【太平御览】叶青色加厚则黑华有紫赤白者【呉氏本草】俗因其气恶呼头痛花根名黄大防【本草纲目】莞花黄紫二色黄者遍地生利入药紫者出石鼓山误用杀人【渭南县志】
　　荛花　生咸阳川谷六月采花【名医别录】苗似胡荽茎无刺花细黄色与芫花全不相似也【唐本草】所在有之以雍州者为好【蜀本草】
　　莽草　出三辅青色者善【范子】味辛温色青【马志】
　　茵芋　今雍州华州有之苗髙三四尺茎赤叶似石榴而短厚四月开细白花五月结实【图经本草】出雍州味苦温【三才图会】
　　石龙芮　出三辅色黄者善【范子】苗似附子实如桑椹生下湿地五月熟叶子皆味辛山南者粒大如葵子关中者细如葶苈【唐本草】
　　断肠草　钩吻即胡蔓草今人谓之断肠草蔓生叶圆而光春夏嫩苗毒甚秋冬枯老稍缓五六月开花数十朶作穗【本草纲目】呉普曰秦钩吻一名除辛【广羣芳谱】一坡名防草坡出断肠草【昭陵志　按延安府志有之】
　　劫律草　鲁子京有虎法以药刀刺其喉应手而毙药刀九曲五尖取讙举山【山在商州】劫律草捣汁淬其锋【已编】
　　透山根　出武都取汁防铁立成黄金有大毒人误食之化为紫水【庚辛玉册】
　　兎丝子　蔓连草上生黄赤如金【诗经陆防】兎丝子入地初生有根及长延草物其根自断无叶有花白色防红香亦袭人结实如秕豆而细色黄生子梗上尤佳【庚辛玉册】出绥德【延安府志】随地俱有【渭南县志】
　　五味子　出蓝田山中【唐本草】陜西州郡尤多春初生苗引赤蔓于髙木叶尖圆似杏叶三四月开黄白花七月成实丛生茎端如豌豆许大生青熟红紫【图经本草】今华州以西多产之【本草衍义】灵台元象石鼓大岭庙诸山俱出【渭南县志】
　　覆盆子　蔂是覆盆苗处处有之秦尤多【图经本草】鳯州贡蔂子【寰宇记】永兴华州尤多四五月红熟其味酸甘外如荔枝大如樱桃软红可爱【本草衍义】俗名揷田藨熟时色乌赤其四五月熟而色红者乃耨田藨也【本草纲目】
　　木鼈子　其核如鼈蟹状故以为名【开宝本草】蓝田出【蓝田县志】马兠铃　今关中州郡皆有之春生苗作蔓绕树叶如山蓣叶而厚大六月开黄紫花七月结实大如枣状似铃【图经本草】生关中味苦寒【马志】出宜川【延安府志】石鼓山黄狗谷分水岭俱出【渭南县志】
　　预知子　蔓生依大木上叶绿有三角面深背浅有实作房至熟深红色每房有子五七枚如皂防斑褐色光润如飞蛾【图经本草】旧説取二枚带衣领上遇蛊毒物则侧侧有声当便知之故以为名【马志】
　　牵牛子　二月种子三月生苗作藤蔓绕篱墙七月生花防红带碧色【图经本草】黒者蔓有白毛断之有白汁叶有三尖如枫叶花不作瓣如旋花而大其实有蔕褁之生青枯白核如棠梂一様但色浅黑耳白者蔓防红无毛有柔刺断之有浓汁叶团有斜尖并如山药茎叶花小于黑牵牛浅碧带红色实蔕长寸许核白色人采嫩实蜜饯为果食呼天茄因其蔕似茄也【本草纲目】有黑白二种园种者佳【渭南县志】
　　旋花　今关陜田野中甚多最难锄艾治之又生【本草衍义】逐节蔓延叶如波菜而小至秋开花粉红色如白牵牛之花花不作瓣状如军中所吹鼓子故有旋花鼓子之名一种千叶者色似粉红牡丹俗呼为纒枝牡丹【本草纲目】粉团团一名纒枝牡丹柔蔓倚附而生花有牡丹态度【延绥镇志】
　　栝蒌　果臝之实【诗经豳风】果臝栝蒌也【毛传】栝蒌叶如瓜叶形两两相值蔓延青黑色六月华七月实如瓜瓣【孔防】生农川谷根入土深者良生卤地者有毒【名医别录】花似壶芦花浅黄色结实大如拳生青九月熟赤黄色【图经本草】一名蒌根名白药又名天花粉【本草纲目】蒌出牛思岭【渭南县志】
　　葛粉　冬月取生葛捣烂入水中揉出粉澄成垜入沸汤中色如胶以蜜拌食又将生葛根煑熟作果实卖【本草衍义】出雍州【寰宇记】
　　天门冬　在西岳名菅松【抱朴子】有二种一种苗有刺而濇一种无刺而滑皆是门冬【唐本草】夏生细白花亦有黄色紫色者结黑子在其根枝旁根白或黄紫色大如指长二三寸一科一二十枚同撮【图经本草】随地俱出【渭南县志】
　　百部　今陜州郡有之春生苗作藤蔓叶颇似竹叶面青色而光根下一撮十五六枚黄白色【图经本草】
　　何首乌　今在处有之春生苗蔓延竹木墙壁间茎紫色叶如薯蓣而不光泽夏秋开黄白花结子有棱似荞麦根大者如拳各有五棱瓣似小甜瓜赤者雄白者雌【图经本草】凢诸名山深山产者即大而佳也【本草纲目　按临潼志山阳志俱有】
　　白敛　今商州有之二月生苗多在林中作蔓赤茎叶如小桑五月开花七月结实根如鸡鸭卵而长三五枚同窠皮黑肉白【三才图会】
　　山豆根　苗蔓如豆叶青经冬不凋【图经本草】出西乡【西乡县志】黄药子　秦陇山中有之【图经本草】茎髙二三尺柔而有节似藤实非藤也叶大如拳长三寸许根长尺许围二三寸外褐内黄亦有黄赤色者【本草纲目】
　　苦药子　兴元府出苦药子大抵与黄药子相春采根曝干亦入马药用【图经本草】
　　威灵仙　出商州上洛山及华山并平泽以不闻水声者良生先于众草方茎数叶相对冬月丙丁戊巳日采根【开宝本草】今陜西州郡皆有之初生作蔓茎如钗股七月内生花六出浅紫或碧白色作穗似莆台子亦有似菊花头者实青色根稠宻多须似谷唐周君巢威灵仙传云商州有人病手足不遂遇新罗僧为入山求威灵仙使服之数日遂愈【图经本草】
　　防已　出洵阳【范子】生汉中川谷【名医别录】汉中出者文作车辐解黄实而香茎梗甚嫩苗叶小牵牛折其茎吹之气从中贯如木通然【图经本草】
　　木通　通草出三辅【范子】今汉中有之藤生蔓大如指茎大者径三寸一枝五叶颇石韦又似芍药二叶相对夏秋开紫花亦有白花者实如小木食之甘美【图经本草】有细细孔两头皆通故名通草即今木通【本草纲目】
　　钩藤　出梁州叶细长其茎间有刺若钓钩【唐本草】今秦中兴元府有之【图经本草】
　　芄兰　萝藦一名芄兰【诗经陆防】汉髙帝用子傅军士金疮故一名斫合子【本草拾遗】其实嫩时有浆裂时如瓢故有雀瓢羊婆奶之称【本草纲目】延长出【延长县志】
　　赤地利　所在皆有今惟华山者佳春夏生苗作蔓绕草木上茎赤叶青似荞麦七月开白花结子青色根若菝葜皮紫赤肉黄赤【图经本草】
　　紫葛　生山谷中苗似葡萄根紫色【唐本草】所在皆有今出雍州叶似蘡薁其根皮肉俱紫色【蜀本草】鳯州贡葛根【寰宇记】
　　千岁蔂　葛藟累之【诗经周南】藟一名巨苽似燕薁亦延蔓生叶如艾其子赤可食酢而不美【陆防】千嵗蔂一名巨苽【本草拾遗】开元末隐民姜抚自言通仙人不死术召至集贤院言服常春藤使白髪可黑长生可致藤生终南帝遣使多取以赐老臣甘守诚云常春藤乃千嵗蘽也抚易名以神之【本草衍义】
　　金银花　即忍冬一名鸳鸯藤三四月开花一蔕两花长瓣垂须黄白相半而藤左纒故有金银鸳鸯之名【本草纲目】灵台元象石鼓诸山俱出【渭南县志】遍山谷可作茗【雒南县志】金银花多【山阳县志】
　　泽泻　惟汉中南郑者形大而长尾间必有两岐为好【别录陶注】今惟以华州者为善【唐本草】今陜有之汉中者为佳苗多在浅水中叶似牛舌独茎而长秋开白花作丛似谷精草【图经本草】生盩厔县北浅水中【图书编】泽泻差佳【华隂县志】
　　石斛　今汉中有二种一种似大麦累累相连头生一叶名麦斛一种茎大如雀髀叶在茎头名雀髀斛【唐本草】鳯州贡【寰宇记】出金州【明一统志】货者多不真可盆景【山阳县志】
　　骨碎补　陜西州郡皆有生木或石上多在背阴处引根成条上有黄赤毛及短叶附之又抽大叶成枝叶面青绿色有青黄防背青白色有赤紫防【图经本草】出鳯翔府【明一统志】出陇州【图书编】
　　蒲黄　香蒲蒲黄苗也处处有之夏抽梗于丛叶中花抱梗端如武士捧杵故俗谓之蒲槌亦曰蒲蕚花其蒲黄即花中蕋屑也细若金粉【图经本草】蒲槌可取蒲黄【山阳县志】
　　石韦　生华阴山谷石上不闻水声及人声者良【名医别录】一名石皮丛生石上叶如桞背有毛而斑点如皮【马志】
　　巻栢　出三辅【范子】今关陜有之宿根紫色有须春生苗似栢叶而细拳挛如鸡足多生石上【图经本草】本草经云巻栢一名万嵗【马志】
　　屈草　生汉中川泽五月采【名医别录】本草经云味苦防寒久服轻身益气【广羣芳谱】
　　别羇　一名别枝生蓝田川谷二月八月采【名医别录】兎儿酸　兎枣味酸髙尺许实如枣【名医别录】葭州出【葭州志】紫给　味咸一名野葵生髙陵下地三月三日采根根如乌头【名医别录】
　　地茄子　生商州三月开花结子五六月采阴干味防辛温有小毒【国经】
　　石芸　出三辅【范子】味甘无毒一名螫烈一名顾啄三五月采茎叶阴干【名医别录】
　　墓头回　【按本草不载所出及形味今延绥葭州志药类俱载之】
　　萆薢　作蔓生苗叶青似山薯花有黄红白数种亦有无花结白子者【图经本草】今蓝田出【蓝田县志】
</div>
    <div class="pagination">
<a href="陕西通志_page283.html">上一页</a><span>...</span><a href="陕西通志_page279.html">279</a><a href="陕西通志_page280.html">280</a><a href="陕西通志_page281.html">281</a><a href="陕西通志_page282.html">282</a><a href="陕西通志_page283.html">283</a><span class="current-page">284</span><a href="陕西通志_page285.html">285</a><a href="陕西通志_page286.html">286</a><a href="陕西通志_page287.html">287</a><a href="陕西通志_page288.html">288</a><a href="陕西通志_page289.html">289</a><span>...</span><a href="陕西通志_page285.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
