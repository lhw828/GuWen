<!DOCTYPE html>
<html>
 <head>
  <meta charset="utf-8"/>
  <title>
   水经注疏 - 第 67 页/共 77 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   水经注疏 - 第 67 页/共 77 页
  </h1>
  <div class="content">
   故滇国都也。守敬按：《汉志》益州郡，颜《注》引应劭曰，故滇王国也。《华阳国志》四，滇池县，故滇国也。《史记 西南夷传》，靡莫之属以什数，滇最大。诸葛亮讨平南中，刘禅建兴三年，朱讹作元年。赵云：按诸葛南征，在建兴三年，不得有元年置郡事也。戴改三。会贞按：《通鉴》魏青龙元年，《注》引此作三，事见《蜀志 诸葛亮传》。《华阳国志》，亮改益州郡曰建宁，治味县。分益州郡，置建宁郡于此。水侧皆是高山，山水之闲，悉是木耳夷居，语言不同，嗜欲亦异，朱《笺》曰：《华阳国志》云，夷人大种曰昆，小种曰叟，皆曲头木耳环，铁裹结。会贞按：《御览》七百九十一引《永昌郡传》，兴古郡在建宁南八百里，所领九县之人，言语嗜欲，不与人同。此《注》属之建宁，盖二郡之人一也。虽曰山居，土差平和而无瘴毒。会贞按：《御览》七百九十一引《永昌郡传》，建宁郡在朱提之东南六十里，土气和适，盛夏之月，热不郁蒸。猛冬时，寒不惨栗。
温水又西南径滇池城，朱滇池连下读，无城字。赵同，戴增。守敬按：汉置县，为益州郡治，[见下。]后汉因，蜀属建宁郡，晋因，后属晋宁郡，宋、齐因，梁荒废。《一统志》在晋宁州东。阮元云，当在宜良县地。《汉志》大泽、滇池是二，在西，在西北，方位又不同。大约大泽今阳宗海子，滇池乃今昆明海子，阳宗海子在西，非今宜良而何？池在县西北，朱讹作于西北池。《笺》曰：于当作之。赵于下增县字，以池字下属。戴改于西北池作池在县西，无北字。守敬按：《汉志》滇池泽在西北，作西北是，
作西非也。周三百许里，守敬按：《史》、《汉 西南夷传》，池方三百里。《旧唐志》同。《后汉书 西南夷传》作二百余里。《文选 蜀都赋》刘《注》引谯周《异物志》同，《续汉志 注》引《南中志》明言二百五十里，殊为岐出。《注》自此以下，至日行五百里，《华阳国志》四，今《志》作二百里，与《类聚》九引同。[一七]然《通鉴》汉元狩元年《注》引《志》作三百里，与此言三百同。岂有作三百里之本，郦氏、胡氏所见合乎？果尔则此许字当衍。又《九域志》周广五百里，《明 地理志》同，岂有讹文乎？抑后世增广乎？在今昆明县南。上源深广，下流浅狭，似如倒流，朱作池，《笺》曰：当作倒流。戴、赵改流。故曰滇池也。赵云：按《汉志》益州郡滇池县，滇池泽在西北，有黑水祠。长老传言，朱传下衍下流浅三字，《笺》曰：宋本作长老传曰，无下流浅三字。戴、赵删。池中有神马，家马交之，则生骏驹，日行五百里。晋太元十四年，宁州刺史费统言：晋宁郡滇池县两神马，一白一黑，盘戏河水之上。会贞按：此条见《宋书 符瑞志》，中盘戏句作忽出于河中，郦氏钞变之。又《华阳国志》四，汉章帝时，蜀郡王阜为益州太守，治化尤异，神马四匹，出滇池河中。与晋事同。有滇州，守敬按：洲本作州，此谓滇池之洲也。《方舆纪要》，池中有大、小卧纳二岛。盖即滇洲也。元封二年立益州郡，治滇池，朱讹作三年，戴、赵同。守敬按：《汉志》是二年，今订。阎若璩曰，郡治滇池，以《西南夷传》知之。《华阳国志》亦云，汉置，治滇池。戴池下增城字。刘禅建宁郡也。朱郡下衍治
字，赵同，戴删。
温水又西会大泽，朱大讹作水。赵改云：《汉书 地理志》益州郡滇池县下云，大泽在西是也。戴改同。守敬按：《蜀都赋 注》，滇池在建宁界，有大泽，俗云滇池。钱坫谓如《志》言，则滇池即大泽。疑今池在西北者曰滇池，在西者曰大泽。然温水不能会滇池，故郦氏分 之，而以阳宗海子当大泽。与叶榆仆水合。会贞按：《叶榆篇》见后，仆水见《江水注》一布仆水下，与此高地不得通流。郦氏于《叶榆水》篇有叶榆水与濮水同注滇池泽之谬说，而此因言与叶榆仆水合以应之。
温水又东南，径牂柯之毋单县。朱毋讹作母，下同，戴改云：毋音无。全、赵改同。──建兴中，刘禅割属建宁郡。──会贞按：汉置县，属牂柯郡，后汉因，蜀属建宁郡，晋、宋因，齐属建平郡，梁荒废。在今宁州东。桥水注之。水上承俞元之南池。会贞按：《汉志》益州郡俞元县，池在南，桥水所出。汉置县，属益州郡，后汉因，蜀属建宁郡，晋、宋因，齐属建平郡，梁荒废。在今河阳县南，此北桥水也。池即今河阳县南之抚仙湖，东西三十里，南北五十里。县治龙池洲，周四十七里。一名河水，赵云，按《汉志》益州郡胜休县河水东至毋棳入桥，而善长以为即桥水之一名。会贞按：河水本出胜休，与俞元之南池无涉。郦云，南池一名河水者，盖其时河水与南池通流也。其下流则别名梁水，故下文云，梁水上承河水，其东南径胜休，又东径毋棳注桥水，即汉河水东至毋棳入桥之道。赵氏谓善长以河水即桥水之一名，似不合者，由不知水有变迁也。《续汉志》胜休《注》引《南中
志》有大河，从广百四十里，深数十丈，即《汉志》之河水，今曰星云湖，在江川县南，东西十里，南北二十里。与邪龙分浦，后立河阳郡，治河阳县，县在河源洲上，又有云平县， 在洲中。会贞按：邪龙见《叶榆水》篇，在今蒙化厅，地去俞元甚远，俞元何得与之分浦？考《华阳国志》四，河阳郡宁州刺史王逊分云南立，郡治河阳县，在河源洲上。《宋》、《齐志》谓之东河阳郡东河阳县，在今太和县东。又晋、宋、齐，云南郡有云平县，在今云南县东，皆与邪龙近。此数语当是《叶榆水》篇之错简也。桥水东流至毋单县，注于温。朱流下脱一字，赵增径字，戴增至字。会贞按：《汉志》，桥水东至毋单入温。汉之温水不在此，疑亦校《汉志》者，以郦《注》改，与迷水同。今水自江川县东流，经河阳县至宁州，东北入南盘江。温水又东南。径兴古郡之毋棳县东。朱脱径字，毋棳讹作毋掇，下同。戴、赵增、改。会贞按：《汉志》毋棳县，颜《注》毋读与无同，棳，之悦反，其字 木。考《说文》作毋棳，《续志》同。《晋》、《宋》、《齐志》作毋掇，误。[一八]汉置县，属益州郡，后汉因，蜀属兴古郡，晋因，后属梁水郡，宋、齐因，梁荒废。在今宁州地。──王莽更名有棳也──与南桥水合。朱脱此二字，戴、赵增。水出县之桥山赵云：按《汉志》益州郡毋棳县桥水首受桥山，东至中留入潭，过郡四，行三千一百二十里。善长以为南桥，盖以别于俞元之桥也。全云：按善长既加南字以别之矣，然南桥水固河水之所入也。又谓俞元之桥一名河水。则二桥互相出入矣，恐有误。守敬按：今水曰曲江，源出江川县西南兽头山，恐有误。东流，梁水注之。梁水上承河水于俞元县朱于讹作与，戴、赵改。守敬按：明
钞本作于。而东南径兴古之胜休县，守敬按：两《汉》、《齐志》作胜，《晋志》作滕，《宋志》作腾。汉置县，属益州郡，后汉因，蜀属建宁郡，晋属兴古郡，后属梁水郡，宋、齐因。当在今江川县南。王莽更名胜僰县。梁水又东径毋棳县，左注桥水。守敬按：洪颐轩云，梁水亦河水之别名也。盖知郦氏所 梁水即河水矣。今星云湖水东合抚仙湖，与郦氏时同，而江川县东有水南出，东南经宁州为婆兮江，入曲江，与《注》所云梁水承河水注桥水者，形势适合。桥水又东，注于温。守敬按：《汉志》桥水东至中留入潭，郦氏以温为正流，故云入温。今曲江自江川县屈西流，经新兴县，折南，又东，经嶍峨县、河西县、通海县至宁州东南，入南盘江。
温水又东南，径律高县南，守敬按：县详《叶榆水》篇盘水下。刘禅建兴三年，分牂柯置兴古郡，朱脱郡字，戴、赵增。守敬按：《蜀志 后主传》，建兴三年，分建宁、牂柯为兴古郡。《华阳国志》四同，《宋志》引何《志》亦云，刘氏分建宁牂柯立。此脱建宁二字。治宛温县。朱《笺》曰：孙云，《汉志》牂柯郡有宛漏县，此宛温疑误。赵云：按今本《汉书》正作宛温，盖所见者误本耳。戴据《华阳国志》兴古郡下云，温县，郡治，删宛字。全删同。守敬按：两《汉志》作宛温，《晋志》同。惟东晋为桓温改温作暖，《宋》、《齐志》作宛暖，小异耳。是《华阳国志》当作宛温，今本乃传钞脱宛字，[一九]戴氏失考，反删郦书以合之，疏卤甚矣。汉置县，属牂柯郡，后汉因，蜀属兴古郡，晋、宋、齐因，梁荒废。在今宣威州南。《晋书地道记》治此。守敬按：《晋志》同。
温水又东南，径梁水郡南，温水上合梁水，故自下通得梁水之称，守敬按：下言梁水郡在盘南，则梁水在今南盘江南，当即临安府之泸江，东北入南盘江者。郦氏上 梁水注桥，以注温，温水亦称梁水，谓温水径郡南，则郡在南盘江北矣，当指弥勒县地言。是以刘禅分兴古之盘南，赵盘改，云：《汉书 地理志》益州郡律高县，町山出银、铅。师古曰，音呼鶪反。戴改同，[二〇]云：《华阳国志》，梁水郡在兴古之南。守敬按：《华阳国志》作盘南，不作南，戴臆改以合《汉志》。而《华阳国志》又称律高有町山，则盘错出，不必改也。互见《叶榆水》篇。置郡于梁水县也。赵云：按《宋志》梁水太守，晋成帝分兴古立梁水县，与郡俱立，此云蜀置，盖东晋复立此郡也。
温水又东南，朱脱水字，又字，《笺》曰：李云，当作温水又东南。全、戴增水字，赵增水又二字。径镡封县北，守敬按：两《汉》、《宋志》作镡，《晋志》作铎，《齐志》作骠。[二一]汉县属牂柯郡，后汉同。蜀属兴古郡，晋因，后属梁水郡，宋、齐因，梁荒废。在今宝宁县西，《方舆纪要》谓在遵义府东南，误。又径来唯县东，戴唯作惟。守敬按：《汉志》作唯，县已见《江水注》一，作唯同。而仆水右出焉。会贞按：《叶榆水》篇以为叶榆、仆水同流，则仆水即叶榆水，上言与叶榆、仆水合，乃仆水绝温水而东，此言仆水右出，又绝温水而南，即彼篇所谓叶榆水东南绝温水也。然今无此水道。
东至郁林广郁县为郁水。朱东上有又字，戴、赵同。会贞按：依例不当有又字，今删。汉置县，属
郁林郡，后汉因，吴省入阴平，据此《经》广郁在领方之西，当在今泗城府、镇安府境，乃《元和志》误以贵州郁林县为汉广郁地，是广郁在领方东矣。钱坫云今贵县，亦沿其误。
秦桂林郡也。汉武帝元鼎六年，更名郁林郡。守敬按：《汉志》文。《史记 秦始皇本纪》，三十三年，置桂林郡。王莽以为郁平郡矣。应劭《地理风俗记》曰：《周礼》郁人掌祼器，凡祭醊宾客之祼事，朱醊作祀，赵从黄本作醊，全、戴同。守敬按：朱依《周礼》改祀，明钞本，吴管本作醊，与黄同。盖应氏本作醊矣。[二二]和郁鬯以实樽彝。郁，芳草也，百草之华，煮以合酿黑黍，以降神者也。或说：今郁金香是也。一曰：郁人所贡，[二三]因氏郡矣。守敬按：应氏此条，前半本《周礼 春官》，惟彝上增樽字。自郁芳草也下，本《说文》，惟参以黑黍二字，及或说句。《说文》，矩鬯，黑黍也。一桴二米，以酿。《周语》韦《注》，郁，郁金香草。《御览》九百八十一引《地理风俗记》至是也同，惟郁金脱金字。《一统志》，柳州府罗城县出郁金香。
温水又东径增食县，守敬按：汉置县，属郁林郡，后汉因，后省。据《汉志》文象水东至增食入郁。又《元和志》，朗宁县南至邕州一百八十里，本汉增食县地。则增食在今西洋江左右，当在南宁府西北，太平府北境。钱坫谓在宾州东北，非也。有文象水注之，其水导源牂柯句町县。守敬按：汉置县，属牂柯郡，蜀属兴古郡，晋、宋、齐因，梁荒废。《方舆纪要》在今通海县东北五里，当在镇安府、开化府之闲。应劭曰：故句町国也。守敬按：《汉志》颜《注》引应说。《西南夷传》，孝昭时，钩町侯
亡波有功，立为钩町王。王莽以为从化。文象水、蒙水与卢唯水、戴唯作惟。守敬按：《蜀志 诸葛亮传》五月渡泸，《注》引《汉志》句町之泸惟水，误。《文选 注》亦沿其误。渡泸见《若水》篇，与此水相去甚远，奈何混而一之？来细水、戴云：按《汉书》作来西水。伐水， 自县东，历广郁至增食县，注于郁水也。全云：《汉志》牂柯郡句町县，文象水东至增食入郁。又有卢唯水、来细水、伐水，而蒙水独无称。又郁林郡下云，有小溪水七，并行三千一百一十里。守敬按：今泓渰江出天保县，有数源，东流合为一水，至恩隆县南，入西洋江，当即此诸水也。
又东至领方县，守敬按：汉置县，属郁林郡，后汉因，吴改临浦，晋复旧，宋、齐因，并属郁林郡。梁为领方郡治，在今宾州西。东与斤南水合。全云：按斤南即《汉志》之斤员。宋祁曰，一作斤南者也。《经》又别称斤江，又曰员水者是。会贞按：《汉志》临尘下作斤员。宋祁曰，员，邵本作南。又领方下作斤员。朱一新曰，汪本员作南，此篇《经》、《注》并作南。又《经》斤江水出交址编。守敬按：残宋本，明抄本，袁寿皆校本作南，则南字是也。至员水见《浪水》篇，与此水无涉，全氏牵合尤非。
县有朱 戴作涯，下同。水，出临尘县，守敬按：汉置县，属郁林郡，后汉因，吴省。在今宣化县西。东北流，驩水注之。水源上承牂柯水，东径增食县而下注朱 水。朱 水又东北径临尘县，会贞按：《汉志》郁林郡增食县，驩水首受牂柯东界，入朱涯水，行五百七十里。临尘县朱涯水入领方，是朱涯水合驩水，东径临尘，至领方入郁，在郁水之西。朱涯水盖今养利州之水，驩水
盖今归顺州之龙潭水，合流为左江，会右江。据《汉志》驩水出牂柯东境耳。《注》下言驩水自牂柯水出，在径广郁之前。此实 水源承牂柯水云云，则以为驩水在郁水之东，自盘江出，东南流合朱涯水，出至宣化县入右江，误。《旧唐志》、《寰宇记》并言宣化县北有驩水，盖又为郦氏所误。王莽之监尘也。县有斤南水、朱《笺》曰：《汉 地志》云，郁林郡临尘县有斤南水。赵南改员，云：按今《汉书》作斤员。宋祁曰：一作斤南。朱氏据小宋之说，何可以蒙班固乎？会贞按：赵意以朱为非，未博考也。侵离水，朱侵讹作浸，戴、赵改。全云：四十卷末作侵黎。[二四] 径临尘，东入领方县，流注郁水。守敬按：《汉志》郁林郡临尘县，有斤员水，又有侵离水，行七百里。领方县斤员水入郁。斤南水、侵黎水均详四十卷。
东北入于郁。会贞按：《汉志》郁林郡广郁，郁水东至四会入海。《水经》 郁水从《汉志》，而析为二截，于此篇及《 水》篇分载之。此篇广郁后云，东至领方县东北入于郁。《 水》篇云，南至苍梧猛陵县为郁溪，又东至高要县为大水，又东至南海番禺县西，分为二：其一南入于海，是也。此水入郁本入 ，不言入 言入郁者，以下本郁水《 水》篇之郁溪即此水所入之水也。两篇衔接一气，合观之，自广郁至入海皆郁水，总之，应《汉志》广郁下之文也。郦氏叙郁水，则于此篇究言之。
郁水即夜郎豚水也。赵云：按《汉志》郁林郡广郁县，郁水首受夜郎豚水。牂柯郡夜郎县豚水东至广郁。然则郁水非即豚水矣。范《史 西南夷传》作遯水，章怀《注》引《前书 地理志》亦作遯水
也。守敬按：豚水自来无定说，钱坫以《水经》之温水当豚水，[是郦《注》之温水与《经》异。]则是滇国之水，非夜郎之水。洪亮吉谓即独山州之都江，亦未确。惟《水道提纲》以为出宝宁县之西洋江，陈澧以为注西洋江之泗城府水，证以《汉志》较合，至明郑曰文称北盘江为牂柯江，近儒以两岸皆高山峻岭，不通舟楫驳之，则非豚水明甚。郦氏上言温水东南径谈 ，既指南盘江，则此言豚水东北径谈 ，明指北盘江矣。汉武帝时，有竹王兴于豚水，守敬按：《华阳国志》作遯水。有一女子，浣于水滨，有三节大竹，流入女子足闲，推之不去。闻有声，持归破之，得一男儿。遂雄夷濮，氏竹为姓。所捐破竹，于野成林，今竹王祠竹林是也。王尝从人止大石上，命作羹。从者白守敬按：《华阳国志》作曰，误。《后汉书 西南夷传 注》引与此同。无水。王以剑击石出水，今竹王水是也。后唐蒙开牂柯，斩竹王首，夷獠咸怨，以竹王非血气所生，求为立祠。朱《笺》曰：《华阳国志》作嗣，赵改嗣。帝封三子为侯，及死，配父庙，今竹王三郎祠，其神也。守敬按：以上《华阳国志》四文。豚水东北流，径谈 县，守敬按：县已见上。东径牂柯郡且兰县，守敬按：两《汉志》且兰上有故字，《晋》、《宋》、《齐志》无故字。汉置县，属牂柯郡，蜀、晋、宋、齐因，梁荒废，在今定番州境。谓之牂柯水。水广数里，会贞按：《史记 西南夷传》称牂柯江云，江广数里。县临江上，会贞按：《汉志》牂柯郡，颜《注》引应劭曰，临牂柯江也。
郦氏盖因郡治且兰县即以为县临江上耳。故且兰侯国也。守敬按：《汉志》颜《注》引应劭，国作邑。会贞按：且兰君见《史记 西南夷传》。一名头兰，会贞按：《史记 西南夷传》先称且兰，后称头兰，《索隐》即且兰也。牂柯郡治也。会贞按：阎若璩曰，牂柯郡治故且兰，以《西南夷传》知之。楚将庄蹻守敬按：《史记 西南夷列传》楚威王使将军庄蹻，《汉书》同。《华阳国志》亦同，而张守节、颜师古引《志》作顷襄王，知《志》原作顷襄王，以情事较合也。今《志》乃校者依《史》、《汉》改。又《后汉书》作顷襄王，蹻作豪。泝沅伐夜郎，椓牂柯系船，朱作径牂柯系船，全、赵同，戴径改椓。守敬按：今《华阳国志》作植，《史记 正义》引《志》作椓，《后汉书 西南夷传》同。章怀《注》引《异物志》，牂柯，系船杙也。因名且兰为牂柯矣。守敬按：自楚将以下，《华阳国志》四文。汉武帝元鼎六年开。守敬按：《汉志》文。王莽更名同亭。守敬按：《汉书 西南夷传》，夜郎国有且同亭。有柱浦关。朱有讹作在，戴、赵改。赵浦作蒲。守敬按：《汉志》作柱蒲。《初学记》八作桂蒲。牂柯亦江中两山名也。会贞按：《御览》一百七十一引《十三州志》，牂牁者，江中山名也。左思《 都赋》云吐浪牂柯者也。守敬按：左思，《晋书 文苑》有传，作《三都赋》，曰蜀都、吴都、魏都，载《文选》。《世说 注》引《左思别传》，其《三都赋》改定至终乃上。初作《蜀都赋》云，金马电发于高冈，碧鸡振翼而云披，鬼弹飞丸以雷激，火井腾光以赫曦。今无鬼弹句，其《赋》亦往往不
同。今《吴都赋》云，修鲵吐浪。无吐浪牂柯之文，盖亦经改易者也。元鼎五年，武帝伐南越，发夜郎精兵，下牂柯江，同会番禺守敬按：《汉书 武帝纪》文。惟依《西南夷传》增精字。是也。牂柯水又东南径毋敛县西，守敬按：县已见上。毋敛水出焉。守敬按：水详《存水》篇。又东，驩水出焉。朱驩讹作骧，赵据《汉志》改，戴改同。守敬按：水详上。又径郁林广郁县为郁水。守敬按：此释《经》至广郁为郁水之文，然《经》之郁水为西洋江，郦所云郁水，则红水河也。又东北径领方县北，守敬按：《经》文，郁水与斤南水合，在领方县南，郦所指则在县北也。又东径布山县北，郁林郡治也。守敬按：汉置县，为郁林郡治，后汉、吴、晋、宋、齐因，梁属郁林郡。在今贵县东。 陆绩曰：朱陆下有绪谓子三字，赵同。戴删。从今以后六十年，戴改后作去。守敬按：《吴志 陆绩传》作去，然郦氏引书，不必尽依原文也。车同轨，书同文。何氏曰：据《吴志》，此是绩语，未知郦据何书？且绩父康，裴《注》引谢承《书》曰，康字季宁，拜庐江太守，不名绪也。至太康元年，晋果平 。守敬按：见《晋书 武帝纪》。
又径中留县南，守敬按：《汉》、《齐志》作留，《续汉》、《宋志》作溜。汉置县，属郁林郡，后汉、吴因，晋省，后复置，仍属郁林郡，宋为桂林郡治，齐属桂林郡，梁废。在今武威县西南。与温水合，守敬按：今红水江东流为乌泥江，又东至桂平县东，合郁江。如郦说则是乌泥江于今武宣县境东南，会郁江矣。
又东入阿林县，潭水注之。朱作温，《笺》曰：宋本作之。戴、赵改。守敬按：明抄本作之。水出武陵郡镡成县玉山，会贞按：《汉志》武陵郡镡成县，玉山，潭水所出。[《说文》同。]两《汉志》作成，《晋志》作城。汉置县，属武陵郡，后汉、吴、晋因，后省。在今靖州境。今水曰福禄江，出古州厅北山。东流径郁林郡潭中县，会贞按：县已见《存水篇》。周水自西南来注之。会贞按：水详《存水》篇。潭水又东南流，与刚水合。水西出牂柯毋敛县，王葬之有敛也，东至潭中赵有县字。入潭。赵云：按此段《注》水道与《存水注》合。会贞按：《汉志》牂柯郡毋敛县，刚水东至潭中入潭。洪亮吉以今定番州南之蒙江当刚水，误。蒙江下流曰乌泥江，乃《汉志》桥水入潭之道。钱坫谓存水至定周为周水，即刚水，与赵说同，亦误。《汉志》周、刚二水各入潭，何得混为一水？今劳村江源出荔波县，东南流经南丹土州河池州为龙江，又东经宜山县至柳城县西入柳江，即刚水也。潭水又径中留县东，阿林县西，会贞按：汉置县，属郁林郡，后汉、吴、晋、宋、齐、梁因。在今桂平县东。右入郁水。会贞按：《汉志》，潭水至阿林入郁。今福禄江自古州厅东南流，经永从县、怀远县，又南经融县、柳城县为柳江，又东南曲经马王县、雒容县、象州、武宣县合乌泥江，又东南至桂平县东合郁江。《地理志》曰：桥水东至中留入潭。又云：领方县而有桥水。戴而改又。守敬按：今《汉志》作又，与郦氏所见本异。余诊其川流，更无殊津，正是桥、温乱流，故兼通
称。作者咸言至中留入潭，潭水又得郁之兼称，而字当为南，南桥水也，盖书字误矣。全云：《汉志》桥水，益州郡有二，郁林郡有一，三桥水各为源流。善长既以俞元之桥，混入毋棳之桥，兹又以毋棳之桥，混入领方之桥。赵云：按《漢志》鬱林郡領方縣下云，又有 水，是又字不是而字，亦是 字 土，不 木。師古曰， 音橋。善长既混而一之。然则南桥水之名，直是缪词，岂所见有别本耶？戴云：按桥水在毋棳县即入温，桥水小，温水大，已下不得称桥水。其径领方至中留者乃温水，非桥水也。又温水于中留入郁，其下乃潭水入郁，潭与郁皆大水。《地理志》因并郁之上流称为潭，故云桥水东至中留入潭。寔乃温水至中留入郁也。道元之意，以领方县当云有温水，不当云有桥水，桥即温字之误，故云字当为温，非桥水也，盖书字误矣。近刻讹作字当为南南桥水也，文意遂不可通。守敬按：郦氏因《汉志》作而有桥水破而为南，以合毋棳之桥。细绎文意，是辨而字之误，非误桥字之误也。戴氏乃改作字当为温非桥水也，不知郦氏明云桥、温乱流，故兼通称，何得又自相驳诘？盖于郦旨，全失之矣。
郁水右则留水注之，水南出布山县下，径中留入郁。赵云：按《汉志》郁林郡中留县，师古曰，留音力救反，水名。《说文》溜水出郁林郡。戴以潭为讹，改郁。会贞按：各本俱作入潭，上已叙潭水东至阿林入郁，复申叙潭水，谓潭水又得郁之兼称，盖因潭入郁，并潭之上流亦被以郁之名，故潭水右纳留水而变称郁水。留水本入潭而仍言入潭。错举以见郁即潭，潭即郁也。戴改入郁未达郦意。段玉裁云，溜水即今柳州府之柳江。郦氏则以武宣县南之小水当之。
潭水戴亦改潭作郁。会贞按：此承上以潭水为郁水，所云潭水东径阿林县，又东径猛陵县，即《 水》篇所谓郁水自阿林县东径猛陵县也。东径阿林县，
又东径猛陵县，守敬按：县见《 水篇》。 水注之。朱 作浪，《笺》曰：孙云，浪水，《山海经》作 水。三十七卷 水南至郁林 潭中县与邻水合。戴、赵改 。
又东径苍梧广信县，守敬按：汉县，为苍梧郡治，后汉、吴、晋、宋、齐、梁因。今苍梧县治。漓水注之，守敬按：《漓水》篇见后。
郁水又东，朱水讹林，戴、赵改。封水注之。水出临贺郡冯乘县西，谢 县东界，牛屯山。朱出上无水字，戴、赵增。守敬按：冯乘县详《湘水》篇冯水下。谢 ，汉县属苍梧郡，后汉因，吴属临贺郡，晋因，宋属临庆国，齐、梁属临贺郡。在今永明县西南四十里。《汉志》但有封阳县，不载封水，[二五]郦氏追溯其源而详所出，盖补班氏之阙也。亦谓之临水，朱脱亦字，水讹作贺。戴、赵增改。守敬按：《寰宇记》临水出冯乘县西北灵山下。灵山盖牛屯之殊目也。今水曰贺江，源出富川县东北春头岭，俗名龙溪。东南流径萌渚峤西，朱脱径字，戴、赵增。会贞按：萌渚峤见《湘水》篇。又东南左合峤水。庾仲初云：水出萌渚峤南流入于临。守敬按：此仲初《杨都赋 注》文，说见《漓水》篇。萌渚峤水有二，此峤阳之水也。今有水出富川县东北，西南流入龙溪，即峤水矣。临水又径临贺县
东，又南至郡，左会贺水，守敬按：汉县，属苍梧郡，后汉因，吴为临贺郡治，晋因，宋为临庆国治，齐、梁为临贺郡治，今贺县治。郡治即县治，而《注》分县与郡为二，疑郡旧与县同城，后移而南，如临湘县与长沙郡之比也。《元和志》，临水东去临贺县十步。又有贺水与此同。水出东北兴安县西北罗山朱北下衍有字，赵同，全、戴删。守敬按：吴置建兴县，属临贺郡，晋改兴安，仍属临贺郡，宋属临庆国，齐、梁属临贺郡。在今贺县东北一百里，今曰临水，出贺县东北桂岭。东南流径兴安县西。盛弘之《荆州记》云：兴安县水边有平石，上有石履，言越王渡溪，脱履于此。守敬按：《初学记》五、《御览》五十一引盛弘之《荆州记》，并言有石栉、石履，并言脱履堕栉，此不得单举履而遗栉，明有脱文。《述异记》下载兴安县事，作有石栉石履，作脱履堕栉，亦一证。《寰宇记》，越王渡在桂岭县南二十七里。桂岭，隋分兴安置也。贺水又西南流，至临贺郡东，右注临水。守敬按：今封水自贺县东北，西南流至县东入贺江，本贺水也。郡对二水之交会，故郡、县取名焉。守敬按：《寰宇记》，因县置郡，以邑内临水，贺水为名。临水又西南流，径郡南，又钿南径封阳县东，为封溪水。守敬按：《九域志》，开建有封溪水。故《地理志》曰：县在封水之阳。朱无之阳二字。赵增云：按此是应劭《注》，非班固原文。戴在改有。会贞按：《注》明系引应说，脱之阳二字，赵增是也。惟未改《地理志》作应劭耳。戴反改在作有，《地理志》具在，何尝言有封水耶？且
有某山，有某水，乃后世史家之辞例，加之班《志》亦不合。又西南流入广信县，南流注于郁水，谓之封溪水口者也。赵云：按《续志》交址郡封溪县，建武十九年置。刘昭《补注》引《交州记》，有秦潜江出呕山，分为九十九流，三百余里，共合一口。守敬按：后汉交址之封溪县，去此甚远，赵氏竟混而一之，且采刘说封溪水口为证，疏矣。《晋书 陶侃传》，侃知杜弘诈降，先于封口起发石车。即此。《元和志》封溪水经封川县北，去县十五里。《九域志》，封川有封口水。今贺江自富川县南流，经贺县、开建县，屈西至封川县，西北入西江，本封水也。
郁水又东径高要县，会贞按：县详《 水》篇。牢水注之。水南出交州合浦郡，朱水南出上衍牢字，戴、赵删。治合浦县，汉武帝元鼎六年平越所置也。朱脱帝字，戴、赵增。会贞按：《汉志》合浦郡武帝元鼎六年开，属交州，汉称交趾刺史，《志》变称交州，而郦沿之，郦言汉郡治合浦县，阎若璩从之。《一统志》则谓郡治徐闻，后汉移治合浦也。吴、晋、宋因，齐县属合浦郡，梁复为郡治。今合浦县东北七十五里。王莽更名曰桓合，县曰桓亭。孙权黄武七年，改曰珠官郡。会贞按：《吴志 孙权传》，黄武七年，改合浦为珠官郡。《宋志》孙亮复旧名。郡不产谷，多采珠宝，前政烦苛，珠徙交趾。会稽孟伯周为守，有惠化，去珠复还。朱《笺》曰：谢承《后汉书》，孟尝，字伯周，为合浦太守。郡境旧采珠以易米食。先时二千石贪秽，使民采珠，积以自入，珠忽徙去，合浦无珠，饥死盈路。孟尝行化，一年之闲，去珠复还。会贞按：《笺》引谢承《后汉书》，见《类聚》八十四，
而郡不产谷，见范《书 循吏传》。尝字伯周，亦见范《书》。《类聚》略字伯周三字，而朱补之。郡统临允县，守敬按：《汉》、《晋》、《宋志》作允，《续汉志》作元，《齐志》作沇，误。汉县，属合浦郡，后汉因，吴属苍梧郡，晋因，后属新宁郡，宋、齐因，梁废。在今新兴县南七十里。王莽之大允也。牢水自县北流径高要县，入于郁水。赵云：按《汉志》合浦郡临允县下云，牢水北至高要入郁，过郡三，行五百三十里。守敬按：今曰罗银水，出新兴县西南，东北流至高要县南入西江。或以此水源流不过二百里，而以罗定州之龙水江当之。
郁水南径广州朱作川，《笺》曰：孙云，当作广州。戴、赵改州。守敬按：南当作东。南海郡西， 水出焉。朱 讹作浪。戴改云：此即《 水注》内所谓 水东别径番禺者也。赵改同。
又南，守敬按：南下当有屈西二字。右纳西随三水，全云：按西随三水，即《叶榆水》篇所谓西随水过交址，分为五水，至东界，复为三水者也。
又南径四会浦水，上承日南郡卢容县西古郎究守敬按：汉县属日南郡，后汉、吴、晋、宋、齐、梁因，在今越南富春承天省境，山溪濑中，谓之究，见下。浦，内漕口，赵漕改浦。马援所漕。守敬按：建武十九年，援征交址事。水东南屈曲通郎湖，朱屈曲作曲屈，戴同，赵据黄本乙。会贞按：明抄本作屈曲。郎湖释见下。湖水承金山郎究，会贞按：《齐书》，林邑有金山，金汁流出于浦。《续
汉志》卢容，刘《注》引《交州记》有采金浦，岂即金山金汁流出之浦乎？若然，则此即《齐书》之金山矣。又《御览》八百十一引《林邑记》，从林邑往金山，三十日至。远望嵯峨如赤城，照耀似天光。据《扶南记》从林邑至卢容浦口，仅二百余里，[见下。]则非此山也。究水，北流，左会卢容寿泠二水。卢容水出西南区粟城南高山。山南长岭连接天障岭西。卢容水凑隐山遶西卫北，全据后文，校衍山南下二十字。赵删同，戴仍。而东径区粟城北，又东，右与寿泠水合，水出寿泠县界。朱《笺》曰：《汉 地理志》交趾郡有麊泠县，音麋零。《后汉 郡国志》同。《晋志》作麋泠。唯沈约《宋书 州郡志》作寿泠。晋武帝太康十年，分西卷立寿泠县，属日南郡。今《注》俱作寿泠，从《宋志》也。守敬按：麊泠当作 泠，见《江水》及《叶榆水》篇。汉属交趾郡，此寿泠分西卷立，西卷为汉日南郡治，相去甚远，安得合之为一？朱说误。赵氏亦不辨驳何耶？据下文魏正始时有寿泠县，则是吴立，而《宋志》谓晋太康时立，盖吴立旋省，而晋复立乎？晋属日南郡，宋、齐、梁因。在今越南右圻境。魏正始九年，林邑进侵至寿泠县，以为疆界，朱讹作界疆，戴、赵乙。守敬按：三国时，此为吴境，故后文叙战湾云，吴赤乌十一年，魏正始九年，交州与林邑于湾大战，此魏正始九年上，当有吴赤乌十一年句。后文承此，当删去魏正始九年句，此与后事在一年，盖一时事，而两地分载耳。《三国志》略之。《通鉴》亦但言，是年吴交趾、九真夷贼攻没城邑，不及林邑。即此县也。区粟城南长岭东，寿泠县以水凑，全据后文校衍区粟城南长岭东七字，戴、赵删。守敬按：此言县在区粟城南，下言水径区粟城南，与上先言卢容水
出区粟城南高山，又言水东径区粟城北同。故水得其名。隐山绕东全据后文校衍隐山绕三字，戴、赵删。会贞按：《注》叙卢容水、寿泠水及后大源淮水、小源淮水，发端文多同，盖以山水奇异相似，故摸写之辞亦然，不觉其复。全多据后删此，赵从之，似未达郦意，戴或删或否，尤为参差。径区粟故城南。赵删故字。会贞按：区粟始见《宋书》，而《梁书》叙宋时事，言区粟[原误栗。]城在林邑北界，然《注》后文云吴时交州与林邑大战，初失区粟，则吴已有此名矣。郦氏称城故西卷县，近人或以西贡当之，则在林邑之西南，不合。故邹代钧《西征纪程》驳之。考古《志》 无区粟之名。应劭《地理风俗记》曰：日南故秦象郡，汉武帝元鼎六年开日南郡，治西卷县。会贞按：《汉志》，日南郡，故秦象郡，武帝元鼎六年开，更名。应所本。《旧唐志》汉日南郡治朱吾，与此治西卷异，《汉》、《齐志》作卷，《续汉》、《晋》、《宋志》作卷。汉县为日南郡治。后汉、吴[《宋志》吴省郡。误。]因，晋属日南郡，宋、齐、梁复为郡治。在今越南右圻广南省境。《林邑记》曰：守敬按：《隋志》，《林邑国记》一卷，不着撰人名。两《唐志》同。城去林邑步道四百余里。《交州外城记》曰：朱域讹作城，戴、赵改。守敬按：《叶榆水》篇作《交州外域记》。从日南郡南去，到林邑国，四百余里。守敬按：《梁书 林邑传》，林邑去日南界四百余里。准径相符，然则城故西卷县也。守敬按：二书一就区粟城言，去林邑四百余里。一就日南郡言，去林邑里数同。日南治西卷县，故知区粟城即西卷也。《地理
志》曰：水入海，有竹可为杖。守敬按：钱坫、陈澧等皆不详《汉志》西卷之水，王先谦谓以《注》证之，即卢容、寿泠二水合流以注海也，王莽更之曰日南亭。《林邑记》曰：其城治二水之间，三方际山，南北瞰水。守敬按：谓卢容、寿泠二水也。卢容水径城北，寿泠水径城南，故云南北瞰水。东西涧浦，流 城下。城西折十角，朱《笺》曰：此十字 。赵云：按非也，折当作拆。《集韵》，拆、裂也，开也。言其城角作十字形开裂也。王隐《晋书》曰，何曾尊豪累世，蒸饼上不作十字不食。亦取开裂象形之义。会贞按：明抄本作拆，则赵谓当作拆是。但城角如何能作十字形，赵引何曾蒸饼为说，穿凿殊甚。十字当是一字之误。周围六里，一百七十步，东西度六百五十步，砖城二丈，上起砖墙一丈，朱此上并作砖，下作砖，后典冲下亦作砖。赵改砖作砖，以归一律。戴皆改作 。会贞按：砖、砖、 同，《注》砖、砖互见，盖郦氏故意错出，故黄本、吴本并同。开方 孔。戴改 作隙，下同。守敬按：隙，古文作 。砖上倚板，板上五重层阁，阁上架屋，屋上架楼，楼高者七八丈，下者五六丈。会贞按：后文叙林邑城去砖城二丈，上起砖墙一丈，开方隙孔，砖上倚板，板上层阁，阁上架屋，屋上构楼，楼高者六七丈，下者四五丈。与此略同。此盖仿都城为之。城开十三门，凡殿南向，戴、赵殿上增宫字。守敬按：无宫字自通。黄、吴本并无宫字。屋宇二千一百余间。市居周绕，朱绕上有匝字。赵删云：黄本作市居周居绕，亦误，下居字衍
文，故知原文无匝字也。戴删同。岨峭地险。戴岨作阻。故林邑兵器战具，悉在区粟。朱故字讹在林邑下，赵同，戴移。多城垒，自林邑王范胡达始。守敬按：林邑建国，始于汉末区连，后范熊代立，熊死，子逸立，逸死，奴范文自立，文死，子佛立，俱见后。胡达为佛之子。《晋书》但称上疏贡金盘 及金钲等物。此言多城垒自胡达始，足补史之阙。又诸农死，子扬迈立，杨迈死，子咄立，亦见后。林邑王因事见此《注》者凡九人。秦余徙民，染同夷化，日南旧风，变易俱尽，巢栖树宿，负郭接山，榛棘蒲薄，腾林拂云，幽 冥缅，非生人所安。区粟建八尺表，日影度南八寸，守敬按：二语，《齐书 林邑传》同。自此影以南，在日之南，故以名郡。望北辰星，落在天际，日在北，故开北户以向日，此其大较也。守敬按：《通典》林邑，五月立表，日在表北，影在表南九寸一分。自北影之南，故开北户以向日，此大较也。开北户以向日，《吴都赋》文。范泰《古今善言》曰：朱《笺》曰：《隋志》，宋车骑将军范泰撰《古今善言》三十卷。日南张重，举计入洛。正旦大会。明帝问：日南郡北向视日邪？[二六]重曰：今郡有云中、金城者，不必皆有其实。朱不必讹作必不，戴、赵乙，会贞按：《安南志略》十五作不必。日亦俱出于东耳。会贞按：《后汉书》曰，张重，字仲笃，明帝时举孝廉。帝曰，何郡小吏？答曰，臣日南吏。帝曰，日南郡人应向北看日。答曰，臣闻雁门，不见累雁为门，金城郡不见积金为郡。臣虽居日南，未尝向北看日，
[见《御览》四。]与此可参异同。至于风气暄暖，日影仰当，官民居止随情，面向东西南北，回背无定。人性凶悍，果于战 ，便山习水，不闲平地。会贞按：《晋书 林邑传》四时暄暖，无霜无云，其俗皆开北户以向日，至于居止，或东西无定，人性凶悍云云同。古人云：五岭者，天地以隔内外，会贞按：《汉书 严助传》载淮南王安上书，谏伐南越，曰，越与中国异，限以高山，人 所绝，天地所以隔外内也。 绵途于海表，顾九岭而弥 ，非复行路之径岨，戴改阻。信幽荒之冥域者矣。寿泠水自城南，朱作自西南，《笺》曰：宋本自城西南。赵增城字，戴改西作城，守敬按：上言水径城南，则当承上作自城南，不得转言西南也。明抄本作自城东南，尤误。东与卢容水合，赵以东字为衍而删之。守敬按：此东字非衍，惟下句东字上当有又字耳。东注郎究究水，所积下潭为湖，谓之狼湖戴、赵依上下改狼作郎。守敬按：《地形志》唐县之郎山，《隋志》作郎山，盖二字音同通用故。郦氏好奇，《滱水注》郎山、狼山互见，此亦郎、狼错出，与本篇砖、砖字一例。浦口。有秦时象郡，墟域犹存。会贞按：《史记 始皇本纪》三十三年，置象郡，在二十六年分天下为三十六郡后。《汉志》，日南郡，故秦象郡。《晋志》，卢容，象郡所居。谓秦象郡也。此《注》于寿泠水与卢容水合流后，称浦口有秦时象郡，则郡正在卢容县地矣。自湖南望，外通寿泠，从郎湖入四会浦。朱讹作漕，下同。戴、赵改浦。元嘉二十年，以林邑顽凶，历代难化，恃远
负众，慢威背德。北宝既臻，南金阙贡，乃命偏将，与龙骧将军交州刺史檀和之，陈兵日南，修文服远。二十三年，扬旌从四会浦口，入郎湖。军次区粟，进逼围城，以飞梯云桥，[二七]悬楼登垒。钲鼓大作，虎士电怒，风烈火扬，城摧众陷，斩区粟王范扶龙首，十五以上，坑截无赦，朱坑作戮，赵同，戴改。会贞按：明抄本作坑，《御览》三百六十六引此同。楼阁雨血，填尸成观。朱成讹作城。赵改云：谓筑成京观也。戴改同。守敬按：《晋书 南蛮传》，林邑自孙权以来，不朝中国。《宋书 南夷传》，元嘉十二、十五、十六、十八年，频遣贡献，而寇盗不已，所贡亦陋薄。二十三年，使龙骧将军，交州刺史檀和之讨之，遣振武将军宗 受和之节度，进军向区粟城。阳迈遣大帅范扶龙大戍区粟。尽锐攻城，克之。斩扶龙大首。是范扶龙大四字姓名，为阳迈大帅，非区粟王也。[《梁书》作范扶龙，无大字。]此段 檀和之破区粟，与沈约文多异，当本他家《宋书》。
自四会南入，得卢容浦口。晋太康三年，省日南郡属国都尉，朱郡讹作部，戴、赵改。以其所统卢容县，置日南郡，及象林县之故治。《晋书地道记》曰：郡去卢容浦口二百里，故秦象郡，象林县治也。朱象郡讹作象林郡，《笺》曰：孙云，当作象郡。戴、赵删林字。守敬按：象林县当作林邑县，此涉上象林县而误，详见后典冲下。永和五年，征西桓温
遣督护滕畯，率交、广兵伐范文于旧日南之卢容县，为文所败，即是处也。朱《笺》曰：《晋书》云，范文袭九真，害士庶十八九，征西督护滕畯率交、广之兵，伐文于卢容，为文所败。旧本作胶畯、交会， 也。退次九真，更治兵，文被创死，子佛代立。七年，畯与交州剌史杨平，复进军寿泠浦，入顿郎湖，讨佛于日南故治。佛蚁聚连垒五十余里，畯平破之。佛逃窜川薮，遣大帅面缚请罪军门。遣武士陈延劳佛，朱脱士字，又佛下衍子字，戴、赵增、删。与盟而还。守敬按：《梁书 海南诸国传》，永和五年，文死，子佛立，犹屯日南。征西桓温遣督护滕畯、九真太守灌邃讨之。佛婴城固守，邃令畯盛兵于前，邃帅劲卒七百人，自后踰垒而入，佛众惊溃，邃追至林邑，佛乃请降。又《晋书 穆帝纪》永和九年，交州刺史阮敷讨林邑范佛于日南，破其五十余垒。在滕畯后，可为此连垒五十余里之证。康泰《扶南记》曰：从林邑至日南卢容浦口，可二百余里。从口南发。往扶南诸国，常从此口出也。故《林邑记》曰：尽纮沧之徼远，极流服之无外，地滨沧海，众国津径。郁水南通寿泠，朱郁水作郁林，又南下衍仓字，《笺》曰：林一作水。戴、赵改水，删仓字。即一浦也。浦上承交趾郡南都官塞浦。《林邑记》曰：浦通铜鼓外，越安定黄冈心口，盖藉度铜鼓即越骆也。戴以越骆为讹，乙作骆越。全本乙同。会贞按：骆越见《汉书 贾捐之传》，然《吕氏春秋 本味》篇称味之
美者，越骆之菌，则郦氏有据。有铜鼓，因得其名。马援取其鼓以铸铜马。
至凿口，马援所凿，守敬按：《寰宇记》军宁县下云，凿口，即马援开石道处。《广州记》云，马援凿真山，即石为堤，以遏海波，自是不复遇海涨。内通九真、浦阳。《晋书地道记》九德郡有浦阳县。《交州记》曰：凿南塘者，九真路之所经也，去州五百里。建武十九年，马援所开。《林邑记》曰：外越纪粟望都。赵云：按此处似缺一字。纪粟出浦阳，渡便州至典朱作与，《笺》曰：宋本作典。戴、赵改。由，渡故县至咸驩。咸驩属九真。咸驩已南， 麂朱作麑，《笺》曰：宋本作麂。戴、赵改麂。守敬按：明抄本作麂。满冈，鸣咆命畴，[二八]警啸聒野。孔雀飞翔，蔽日笼山。渡治口，朱口讹作日，《笺》曰：一作口。戴、赵改口。守敬按：明抄本作口。至九德。按《晋书地道记》有九德县，《交州外域记》曰：朱讹作城，戴、赵改。九德县属九真郡，在郡之南，与日南接。蛮卢轝居其地，死，子宝纲代，孙党服从吴化，定为九德郡，又为 之。《林邑记》曰：九德，九夷所极，故以名郡。郡名所置，周越裳氏之夷国。会贞按：《晋志》，九德郡，周时越常氏国。《周礼》九夷，远极越裳。会贞按：《周礼 职方氏》先总称四夷，谓四方之夷，接分举八蛮云云，皆夷也。《尔雅 释地》、《周书 旅獒》、《礼记 明堂位》，皆以九夷为东方之夷，郦氏则因
《林邑记》以九德为九夷所极，而悟《周礼》之八蛮亦夷，遂变称九夷实之。白雉象牙，重九译而来。会贞按：《后汉书 马融传 注》引《尚书大传》，周成王时，越裳氏重九译而贡白雉。崔豹《古今注》作贡白雉一，黑雉二，象牙一，此言白雉象牙，盖兼采之。
自九德通朱作道，《笺》曰：宋本作通。戴、赵改。类口，水源从西北远荒，径宁州界来也。会贞按：《汉志》巂唐有类水，西南至不韦。《晋志》属宁州永昌郡。《若水》篇类水注兰仓水，此因名同而牵合为一也。九德浦内径越裳究、九德究、南陵究。按《晋书地道记》九德郡有南陵县，晋置也。朱《笺》曰：《宋书 州郡志》，交州九德郡南陵县，晋武帝立。笠芝《扶南记》朱芝作枝，戴、赵改。会贞按：芝字是也。说见《河水注》一。山溪濑中谓之究。《地理志》曰：郡有小水五十二，并行大川，皆究之谓也。赵云：按《汉志》九真郡下云，有小水五十二，并行八千五百六十里。
《林邑记》曰：义熙九年，交趾太守杜慧期[二九]朱期讹作度，下同。戴、赵同。会贞按：《宋书 杜慧度传》，义熙七年，除交州刺史，其弟慧期则交趾太守也。故《梁书》以义熙九年与林邑战为杜慧期事。至《通鉴》称，是年林邑范胡达，寇九真，杜慧度击斩之。是本《晋书 安帝纪》指交州刺史杜慧度，非谓交趾太守，太守自慧期也，今订。造九真水口，朱讹作日，赵同，戴改口。与林邑王范胡达
战，擒斩胡达二子，虏获百余人，胡达遁。朱讹作限。赵同，云：按此处有脱文，盖言胡达保险自固。戴改遁。五月，慧期自九真水历都粟浦，复袭九真。长围跨山，重栅断浦，驱象前锋，接刃城下，连日交战，杀伤乃退。会贞按：《梁书 海南诸国传》，义熙九年，林邑王须达寇九真，行郡事[与《交趾》太守异。]杜慧期与战，斩其息交龙王甄知及其将范健等，俘须达息那能及虏获百余人。《地理志》曰：九真郡，汉武帝元鼎六年开，治胥浦县。王莽更之曰驩成也。朱成作城，戴、赵改。《晋书地道记》曰：九真郡有松原县。《林邑记》曰：松原以西，鸟兽驯良，不知畏弓。寡妇孤居，散发至老。南移之岭， 不踰仞。仓庚怀春于其北，翡翠熙景乎其南，虽嘤讙接响，城隔殊非，独步难游，俗姓涂分故也。
自南陵究出于南界蛮，会贞按：上言蛮卢轝居九德之南，南陵盖亦蛮所居，故言自南陵出南界蛮也。进得横山。永和三年，范文侵交州，于横山分界，朱讹作太和三年，戴、赵同。会贞按：《晋书 南蛮传》，永和三年，文告交州刺史朱蕃，求以日南北鄙横山为界。文没于永和五年，不及太和时也，则当作永和无疑，今订。盛庆绂《越南地舆图说》，横山在广平省，接河静省界，自远迢迢而来，重山 迭嶂，横亘至海，隐若长城。度比景庙，会贞按：比景县见下，庙在县之北。由门浦至古战
湾， 赤乌十一年，魏正始九年，朱九作元。赵改云：吴赤乌十一年，当魏正始九年，元字误。戴改同。全云：五字《注》中《注》。交州与林邑于湾大战，初失区粟也。
渡卢容县，日南郡之属县也。自卢容县至无变朱讹作恋，《笺》曰：无恋，未详。汉九真郡有无编县，恐是无编之 。赵改变云：按卷末有无变水，恋当作变，未可以九真无编当之。全、戴改同。守敬按：无变水出日南郡西，东入海。此正日南之地也，赵订审矣。越烽火，守敬按：《史记 周本纪 正义》，燧皆山上安之，此烽火盖即所安之山，取以为名也。至比景县，守敬按：两《汉》、《晋》、《齐志》作比，《宋志》作北。汉县属日南郡，后汉、魏、晋、宋、齐、梁因。在今越南所境。日中，头上影当身下，戴改此及下三影字作景。守敬按：《顾氏家训》，《尚书》惟影响、《周礼》土圭测影等，当为光景之景。至晋葛洪《字苑》始加 为影。[三〇]而治《尚书》、《周礼》诸书者，并从之。郦氏好奇，亦犹是也。与影为比。如淳曰：故以比影名县。守敬按：《汉志》颜《注》引如淳曰，日中于头上，景在己下，故名之。此引用其说，而置如淳曰三字于末句上，以示变化。阚骃曰：比读荫庇之庇，影在己下，言为身所庇也。全云：吴仁杰曰，《考古编》云，《旧唐志》景州北景县，晋将灌邃破林邑，五月五日，即其地立表，表在北，日景在南，故郡名日南，县为北景。按唐命太史往安南测日景，亦云然。然王充谓从日南还者问之，曰，不尽然，盖惟五月日景在
南，常时则不然也。按《水经》比景县音芘影，言影为身所芘。此《尔雅》所谓距齐州以南戴日者也。《宋书 州郡志》亦作北景，盖后来传习成讹，立为异义耳。斗南以比景为北景，岂所见前、后《汉志》有别本与？会贞按：《文选 吴郡赋 注》，汉武置北景县。《后汉纪》梁冀更封北景都乡侯，乃两汉又作北景之据。《林邑记》曰：渡比景至朱吾，朱比讹作庇，戴、赵改。赵并改渡作度。会贞按：汉朱吾县属日南郡，吴、晋、宋、齐、梁因。在今越南富春京承天省境。朱吾县浦，今之封界。会贞按：吴时，林邑侵寿泠，以为疆界。朱吾在寿泠之北，盖后又有蚕食。故《林邑记》以为朱吾今之封界。朱吾以南，有文狼人，野居无室宅，依树止宿，鱼食生肉，采香为业，与人交市，若上皇之民矣。守敬按：《御览》九百八十一引《林邑记》朱吾以南云云，与此段同。是郦所本。人野作野人，[《初学记》八引同。]而食上脱一字。《寰宇记》引鱼作渔，当从之。戴、赵仍人野之讹，又臆移鱼字于生字下，皆失考。惟《寰宇记》载于 州下，作苍梧以南，与《御览》一百七十二引同，盖承《通典》 州，百文朗国，有文朗水[即此文狼究。]之误。《元和志》， 州，古夜郎国地，今新昌县有夜郎溪。夜郎东接交趾，或是也。与文狼无涉。县南有文狼究，下流径通。《晋书地道记》曰：朱吾县属日南郡，去郡二百里。此县民，汉时不堪二千石长吏调求，引屈都干为国。会贞按：《晋书》，范文攻屈都干等国。玩《注》文意，此国当寇之误。考《御览》七百九十引《外国传》，从西屠国[西屠见卷末。]南去百余里，到波辽国，从波辽南去，乘船可三千里，到屈都干国。地有
人民，可二千余家，皆曰朱吾县民，叛居其中。此引屈都干为寇所由来也。《林邑记》曰：屈都，夷也。朱吾浦内通无劳湖，会贞按：晋武分北景立无劳县，属日南郡。宋、齐因。《方舆纪要》梁、陈闲废，在今越南右圻广南省境。无劳究水通寿泠浦。元嘉元年，交州刺史阮弥之征林邑，会贞按：元年字有误。据《历代史表》阮弥之为交州刺史，在元嘉七、八、九三年，元与九形近，当九之误。《宋书 南夷传》，元嘉八年，阳迈遣栖船百余寇九德，入四会浦口。交州刺史阮弥之遣队主相道生三千人越讨，攻区粟城不克，引还。与此《注》所叙不同，当非一事。盖相道生攻区粟在八年，阮谦之袭区粟在九年也。杨迈出婚，不在。戴改杨作阳，下同。会贞按：《宋书》、《梁书》、《南史》作阳迈，《齐书 南夷传》作杨迈。奋威将军阮谦之领七千人，先袭区粟，以过四会，戴以改已。未入寿泠，三日三夜，无顿止处。凝海直岸，遇风大败。杨迈携婚都部伍三百许船，来相救援。谦之遭风，余数船舰，夜于寿泠浦里相遇，闇中大战，谦之手射杨迈柁工，船败纵横。昆仑单舸，会贞按：《御览》七百八十六引《南州异物志》，扶南国诸属，皆有官长，及王之左右大臣，皆号为昆仑，林邑国皆同。接得杨迈。谦之以风溺之余，制胜理难，自此还渡寿泠，至温公浦。守敬按：温公浦及下温公垒俱以温放之得名。浦为放之往林邑所经，垒为攻林邑所筑，盖林邑震于放之兵威，故并取以为名。升平三年，温放之
征范佛于湾分界阴阳圻，朱作折，《笺》曰：宋本作圻。全、戴、赵改圻。守敬按：放之征林邑，详下，其至此所指之地，史文略之。入新罗湾，至焉下，一名阿贲浦，入彭龙湾，隐避风波，即林邑之海渚。元嘉二十三年，交州剌史檀和之破区粟已，飞旍盖海，将指典冲，于彭龙湾上鬼塔，与林邑大战，守敬按：元嘉二十三年，檀和之破区粟，详上。典冲为林邑都。和之于城外东桥大战，见下。所云温公浦、新罗湾、焉下、彭龙湾，皆自区粟至典冲渐次而南之地。下神祠鬼塔在城内，非此鬼塔也。还渡典冲。林邑入浦，令军不进，朱不讹作大赵改大，戴改同。守敬按：非也，观下持重故也，则当作不进，今订。持重故也。浦西即林邑都也，治典冲，去海岸四十里。守敬按：《梁书 林邑传》，城去海百二十里。徐延旭《越南辑略》，典冲即今越南之广南省，去海岸四十里。处荒流之徼表，守敬按：《吴志 薛综传》，荒流之表，祸福尤甚。国越裳之疆南，守敬按：《梁书》，林邑国，古越裳之界，下言九德，周越裳氏之夷国。林邑北连九德，是在越裳之南也。秦、汉象郡之象林县也。守敬按：《齐书 南夷传》，林邑国，秦时故林邑县也。《晋书》、《梁书》并云，林邑国本汉象林县，《南史》同。故《通典》、《寰宇记》谓秦林邑县地，汉为象林县，此言秦、汉象郡之象林县，异，秦字当衍。东滨沧海，守敬按：上引《林邑记》地滨沧海。西际徐狼，守敬按：《晋书》，范文攻徐狼等国。据本篇下云，船官川源徐狼，则徐狼当在西。盛庆绂《越南地
舆图说》谓徐狼后改名瓜哇，称《疆域一统志》瓜哇北抵吕城国，言西际，未的。南接扶南，守敬按：扶南见后。北连九德，守敬按：《齐书》，林邑国北连九德。《梁书》同。后去象林，复林邑之号。朱无复字，戴、赵同。守敬按：秦之林邑县，汉改为象林，至是仍称林邑国，象林复林邑之号方合，今订。建国起自汉末。初平之乱，守敬按：《后汉书 南蛮传》，顺帝永和二年，日南象林徼外蛮夷区怜等数千人，攻象林县，杀长吏。与此言起自初平异。人怀异心，象林功曹姓区，有子名连，赵云：按《梁书》连作逵，[按《毛传》作达。]戴改逵，下同。守敬按：《御览》五十二引此作连，《晋书》、《隋书》、《南史》、《明史》同。《后汉书》、《通典》作区怜。怜、连音同，尤作连之证。是《梁书》乃误字。世人谓赵、戴相袭为暗合，戴氏何竟独与赵皆据《梁书》耶？知此百喙不能为戴氏解矣。又《晋书》功曹姓区，有子名连。与此同。《梁书》谓即功曹姓名，盖省文耳。攻其县，杀令，自号为王。值世乱离，林邑遂立，后乃袭代，传位子孙。三国鼎争，未有所附。 有交土，与之邻接，守敬按：《通典》林邑国，吴时通使。进侵寿泠，以为疆界。守敬按：前云魏正始九年，林邑进侵至寿泠，以为疆界。自区连以后，国无文史，失其纂代，世数难详，宗胤灭绝，无复种裔。外孙范熊代立，人情乐推。后熊死，子逸立。有范文，日南西卷县夷帅范稚奴也。朱讹作夷师雅夷奴也，《笺》曰：《晋书》作夷帅范椎奴也。戴依改。赵改夷帅稚家奴
也。守敬按：《齐书》作范稚奴，《梁书》作范稚家奴，《南史》作范幼家奴，幼、稚义同，则稚字是。故《寰宇记》亦作稚，此作雅，《晋书》作椎，并误。戴、赵改雅作椎，失之，今订。文为奴时，山涧牧牛，朱牛作羊，戴、赵同。守敬按：《晋书》、《梁书》、《南史》、《寰宇记》并作牧牛，与《书钞》一百二十三、《御览》三百十五引《林邑记》同，则此羊为牛之误无疑，今订。于涧水中，得两鳢鱼，戴改鳢作鲤，下同。守敬按：《御览》五十二引此作鲤。《晋书》、《寰宇记》作鲤同。似戴改有据，然黄省曾本作澧，《梁书》、《南史》同，据《书钞》一百二十三、《御览》三百十五引《林邑记》作鳢，窃以鳢字是。凡作鲤者，皆后人改。隐藏挟归，规欲私食。郎知检求，会贞按：仆称主曰郎，见《唐书 宋璟传》。文大 惧，起托云：将砺石还，非为鱼也。郎至鱼所，见是两石，信之而去。文始异之。石有铁，文入山中，就石冶铁，锻作两刀。举刀向鄣，因祝曰：守敬按：《御览》五十二、《事类赋注》七引此作 。《集韵》，祝或作 。鳢鱼变化，冶石成刀，斫石鄣破者，是有神灵，朱讹作灵神。赵乙与下合，云：以《御览》文校改。戴乙同。守敬按：《御览》、《事类赋注》引亦作灵神，《晋书》作神灵。文当治此，赵改治作得。为国君王。斫不入者，是刀无神灵。进斫石鄣，如龙渊、干将之斩芦 。朱 讹作台，《笺》曰：《御览》[按见五十二。]作芦 。戴、赵改 。由是人情渐附。今斫石尚在，鱼刀犹存，传国子孙，如斩蛇之剑也。守敬按：
《御览》九百三十七引《林邑国记》，范文得鳢鱼，变为铁，斫石如斩芦。世传鱼刀。汉高斩蛇剑，晋惠帝时，武库火，焚之。见《晋书 舆服志》。稚尝使文远行商贾，北到上国，多所闻见，以晋愍帝建兴中，南至林邑，教王范逸，制造城池，缮治戎甲，经始廓略。朱廓讹作庙，《笺》曰：宋本作廓。赵、戴改。守敬按：明抄本作廓。王爱信之，使为将帅，能得众心。文谗王诸子，或徙或奔，王乃独立。成帝咸和六年死。守敬按：《晋书》在成帝咸康二年，《通典》、《寰宇记》、《通鉴》同。《梁书》在咸康三年，《南史》同。此作咸和六年，异。无胤嗣。文迎王子于外国，海行取水，置毒椰子中。朱讹作柳子，《笺》曰：当作椰子。赵改椰，戴改●。守敬按：椰与●同。《御览》九百七十二引《交州记》，椰子有浆，截花，以竹筩承取汁作酒，饮之亦醉。饮而杀之，遂胁国人，自立为王。取前王妻妾，置高楼上，有从己者，取而纳之，不从己者，绝其饮食而死。朱而作乃，赵同，戴改。守敬按：自建国以下，《晋书 南蛮传》、《梁书 海南诸国传》叙区连、范文等事，略同，而不如此详。《江东旧事》云：范文，本扬州人，少被掠为奴，卖堕交州。年十五六，遇罪当得杖，畏怖，因逃，随林邑贾人渡海远去，没入于王，大被幸爱。经十余年，王死，文害王二子，诈杀侯将，自立为王，威加诸国。赵云：按《通鉴 晋纪》，成帝咸康二年初，日南夷帅范稚，有奴曰范文，后至林邑，林邑
王范逸爱信之。是岁，逸卒，文诈迎逸子于他国，置毒于椰酒而杀之。文自立为王。于是出兵攻大岐界、小岐界、式仆、徐狼、屈都、干鲁、扶单等国，皆灭之。篇中所纪诸地名，皆夷王国也。屈都、徐狼并见前。或夷椎蛮语，会贞按：《文选 王元长〈曲水诗序〉 注》引扬雄《蜀王本纪》，蜀之先，人民椎髻左言。《论衡 率性》篇，南越王赵佗化南夷之俗，椎髻箕坐。此夷椎，盖谓夷之椎髻也。口食鼻饮，会贞按：《汉书 贾捐之传》，骆越之人，相习以鼻饮。《御览》七百八十六引裴渊《广州记》，晋兴有鸟浒人，以鼻饮水，口中进噉如故。又八百四十九引《永昌郡传》，獠民口嚼食，并以鼻饮水。皆与此所指同。或雕面镂身，会贞按：《御览》七百九十引《异物志》，雕题国，画其面及身，刻其肌而青之，或若锦衣，或若鱼鳞。狼●裸种，朱作脱裸种，《笺》曰：孙云，脱上疑缺一字。赵脱下增衣字，戴增狼字，改脱作●。会贞按：明抄本脱作●，则戴订是。后文云：外名狼●，所谓裸国者也。汉魏流赭，赵云：按《汉书 刑法志》云，赭衣塞路，盖罪人之服，法云流赭，谓徙人也。会贞按：《吴志 薛综传》，汉武开九郡，设交址刺史以镇之。自斯以来，颇徙中国罪人杂居其闲。三国时，交、广为吴境，郦氏言汉魏者，盖以魏为正统。如《江水注》云，夏口城，魏黄初四年，孙权所筑。此篇前云，魏正始九年，林邑进侵至寿泠以为疆界也。咸为其用。建元二年，攻日南、九德、九真，百姓奔迸，千里无烟，乃还林邑。会贞按：《晋书 南蛮传》，永和三年，文率其众，攻陷日南，害太守夏侯览，杀五六千人。余奔九真，铲平西卷县城，遂据日南。既而文还林邑。是岁，交州刺史朱蕃，使督
护刘雄戍日南，文复攻陷之。四年，又袭九真，害士卒十八、九。又《梁书 海南诸国传》言，文再攻陷日南同，而袭九真，害士卒，作进寇九德，残害士民。此以攻日南、九德、九真，皆为建元二年事，则在永和前，岂传闻异辞乎？
林邑西去广州二千五百里，会贞按：林邑去广州甚远，何止二千五百里，且中隔交州，亦不得舍交州而别举广州。据《寰宇记》汉于交趾郡南三千里，置日南郡，林邑在日南郡南界四百里，交州治交趾郡，计林邑去交州三千四百里，此广州当作交州，二千五百里，二当三之误。城西南角高山长岭，连接天鄣岭，北接涧。大源淮水出  远界，三重长洲，隐山遶西卫北回东，朱作卫山回东，《笺》曰：山，旧本作北。戴改北。赵改曲街回北，云：下曲街回东可证。守敬按：明抄本、黄本并作北。其岭南开涧，小源淮水出松根界，上山壑流，隐山绕南曲街回，东合淮流，以注典冲。其城西南际山，东北瞰水，重流浦，周绕城下。东南外，因傍薄城，东西横长，南北纵狭，北边西端，朱西讹作两，赵同，戴改。会贞按：明抄本、黄本并作西。回折曲入。城周围八里一百步，砖城二丈，会贞按：《隋书 林邑传》，林邑以砖为城，蜃灰涂之。上起砖墙一丈，朱墙讹作城，戴、赵改。会贞按：明抄本、黄本并作墙。开方 孔，砖上倚板，朱脱 字，戴、赵增。会贞按：前区粟城下引《林邑记》，有 
上倚板之文。板上层阁，阁上架屋，屋上构楼。高者六七丈，下者四五丈。飞观鸱尾，迎风拂云，缘山瞰水，骞翥嵬 。但制造壮，拙稽古。夷俗城开四门，东为前门，当两淮渚滨，于曲路有古碑，夷书《铭》赞前王胡达之德。会贞按：区粟城下云，多城垒，自林邑王范胡达始，然则胡达盖具有雄心者。西门当两重，北回上山，山西即淮流也。南门度两重，对温公垒。升平二年，交州刺史温放之，杀交趾太守杜宝别驾阮朗，朱脱杜字，朗讹作郎。赵据《晋书》增改。戴增改同。会贞按：《晋书 穆帝纪》交州刺史温放之，讨林邑在升平三年。放之，温峤子，《晋书》附《峤传》言，将征林邑，交址太守杜宝，别驾阮朗并不从，放之以其沮众，诛之，勒兵而进，遂破林邑而还。比此《注》为略。遂征林邑，水陆累战，佛保城自守，重求请服，听之。今林邑东城南五里，有温公二垒，是也。会贞按：《安南志略》八，林邑城东五里，有温公三垒，异。北门滨淮，路断不通。城内小城，周围三百二十步，合堂瓦殿，南壁不开，两头长屋，脊出南北。南拟背曰西区城，内石山顺淮面阳，开东向殿，飞檐鸱尾，青璅丹墀，朱璅讹作 ，赵改，戴改琐。会贞按：黄省曾本作璅，与琐同。《汉书 元后传》，僭上赤墀青琐。榱题桷椽，多诸古法。阁殿上柱，高城丈余五，会贞按：高城丈余五，谓高一丈有五尺也。《淄水注》，高九丈北降丈五。牛屎為 。墙壁青光回度，
朱《笺》曰：当作回廊。赵云：按非也。回度犹言回行也。曲掖绮牖，紫窗椒房，嫔媵无别，宫观，路寝，永巷，共在殿上，临踞东轩，径与下语。戴改径作径。子弟臣侍，皆不得上。屋有五十余丘，朱《笺》曰：与区同，全、戴改区。连甍接栋，檐宇相承。朱相作如，《笺》曰：宋本作相承。赵云：按如字不误，乃瞻望拟议之词。戴改相。神祠鬼塔，朱《笺》曰：旧本作神干。赵云：按祠字不误。小大八庙，层台重榭，状似佛剎。郭无市里，邑寡人居，海岸萧条，非生民所处，而首渠以永安，养国十世，岂久存哉？元嘉中，檀和之征林邑，其王杨迈，举国夜奔窜山薮。据其城邑，收宝巨亿。会贞按：《宋书 南夷传》，元嘉二十三年，檀和之伐林邑，乘胜追讨，即克林邑。阳迈父子，并挺身奔逃，所获珍异，皆是未名之宝。《梁书》，又销其金人，得黄金数十万金。军还之后，杨迈归国，家国荒殄，朱作●，《笺》曰：当作殄。戴、赵改。守敬按：明抄本作●，乃殄之俗体。时人靡存，踌 崩擗，愤绝复苏，即以元嘉二十三年死。初、杨迈母怀身，梦人铺杨迈金席，与其儿落席上，金色光起，[三一]朱金字讹在上句席字上，赵据黄本移，戴移同。昭晰艳曜。朱晰讹作晰、戴、赵改。会贞按：黄本作 。《说文》，昭晢，明也。《集韵》， 同晢。华俗谓上金为紫磨金，夷俗谓上金为杨迈金。父胡达死，会贞按：《梁书 林邑传》阳迈之父为诸农。《南史》同。上距胡达凡数世，则此胡达字
误，当作诸农。袭王位，能得人情，自以灵梦，为国祥庆。其太子初名咄，杨迈死，咄年十九，代立，慕先君之德，复改名杨迈。昭穆二世，父子共名，[三二]知林邑之将亡矣。会贞按：自初杨迈母至能得人情，《林邑记》文，引见《御览》三百九十八。《齐书 南夷传》宋永初元年，林邑王杨迈初产云云， 迈事略同。又言杨迈死，子咄立，慕其父，复改名杨迈。顾炎武《郡国利病书》，元至元二十二年，安南王陈日烜僭称大越皇帝，袭其父名威晃。父子同名，犹林邑杨迈也。其城隍之外，林棘荒蔓，榛梗冥郁，藤盘筀秀，会贞按：筀音桂，竹名。《中山经》，丙山多筀竹。参错际天。其中香桂成林，气清烟澄。桂父，县人也，栖居此林，服桂得道。朱《笺》曰：《列仙传》云，桂父，象林人也，色黑而时白，时黄、时赤，南海人争事之。常服桂及葵，以龟脑和之，千丸十斤桂。今荆州之南，尚有桂丸焉。会贞按：《初学》二十三引裴氏《广州记》，桂父常食桂叶，见知其神，尊事之，一旦与乡曲别，飘然入云。时禽异羽，翔集闲关，兼比翼鸟，不比不飞，会贞按：《尔雅 释地》，南方有比翼鸟，不比不飞，谓之鹣鹣。鸟名归飞，鸣声自呼，会贞按：《御览》九百二十八引俞益期《与韩豫章笺》，林邑有鸟，名归飞。此二语盖承用俞说，下引俞书，则不复明言以避复。此恋乡之思孔悲，桑梓之敬成俗也。豫章俞益期，性气刚直，不下曲俗，容身无所，远适在南，会贞按：《安南志略》十，作远适日南。《与韩康伯书》曰：惟
槟榔树，最南游之可观，但性不耐霜，不得北植，不遇长者之目，令人恨深。会贞按：《类聚》八十七引俞益期《笺》至恨深止。可观下叙槟榔子既非常云云，凡二十四语。《御览》九百七十一引至恨深同。中 槟榔稍略，而其屈如覆虹其中如缒绳十字，出《类聚》外，皆极言其可观，而郦氏删之。尝对飞鸟恋土，增思寄意。谓此鸟其背青，其腹赤，朱腹作肠，《笺》曰：当作腹。戴、赵改。丹心外露，鸣情未达，终日归飞，飞不十千，路余万里，朱余作由，《笺》曰：宋本作余，戴、赵改。何由归哉！
九真太守任延，始教耕犁，俗化交土，风行象林，知耕以来，六百余年，守敬按：《后汉书 任延传》，建武中，延为九真太守，俗不知牛耕，延令铸作田器，教之垦辟田畴。时交址太守锡光化声侔于延，领南华风，始于二守。因风行象林故，郦氏叙延事于此，计自后汉初至郦氏时四百余年此六百字误。火耨耕艺，法与华同，守敬按：《史记 平准书》，江南火耕水耨。《集解》应劭曰，烧草下水种稻，草与稻并生，因悉芟去，复下水灌之，草死，独稻长，所谓火耕水耨也。《货殖传》亦云火耕水耨。名白田，种白谷。守敬按：《晋书 傅玄传》，白田收至十余斛，水田收数十斛。白田岂陆地之田乎？七月火作，守敬按：《御览》八百三十九引此作七月大作。《安南志略》十五，作五月作。考《齐民要术》引《异物志》，稻，一岁夏冬再种出交趾。称夏则五月字是，以下十二月作例之，则火
字当衍，改大亦非。十月登熟，名赤田，种赤谷。十二月作，四月登熟，所谓两熟之稻也。守敬按：《吴都赋》，国税再熟之稻。又《初学记》八引《广志》，南方地气暑热，一岁田三熟，冬种春熟，春种夏熟秋种冬熟。与此两熟又异，盖别一地。至于草甲萌芽，朱至讹作更，《笺》曰：更，宋本作至。戴、赵改至。又曰：草甲旧本作草更。赵云：按甲字不误。《易》曰，百果草木皆甲拆。《后汉书 章帝纪》云，方春生养，万物孚甲。《注》云，叶里白皮也。谷月代种，穜稑早晚，无月不秀，耕耘功重，收获利轻，熟速故也。守敬按：《御览》八百三十九引俞益期《笺》，交趾稻再熟，而草深，耕种收谷薄。米不外散，恒为丰国。桑蚕年八熟茧。守敬按：《御览》八百二十五引《林邑记》，九真郡，蚕年八熟，茧小轻薄，丝弱细。《吴都赋》李《注》引刘欣期《交州记》，一岁八蚕茧出日南。《三都赋》所谓八蚕之者矣。守敬按：《吴都赋》乡贡八蚕之。其崖小水羃，朱崖字讹在小水下，赵同，戴移。常吐飞溜，或雪霏沙涨，清寒无底，分溪别壑，津济相通。其水自城东北角流，水上悬起高桥，渡淮北岸，即彭龙区粟之通逵也。会贞按：林邑城在淮南，过淮北行，通彭龙，又北通区粟，区粟城在林邑北界，区粟城去林邑四百余里，[见上。]则此四百余里之大道也。檀和之东桥大战，杨迈被创落象，即是处也。会贞按：此元嘉二十三年，和之克林邑时事。而《宋书 南夷传》略之。据《宗 传》，随和之伐林邑，拔区粟，入象浦，
林邑王阳迈倾国来拒，以具装被象，前后无际。 制师子形，与象相御，象惊奔，众因溃散。盖阳迈被创落象事也。
其水又东南流径船官口，船官川源徐狼，外夷皆裸身，男以竹筒掩体，女以树叶蔽形，外名狼●，所谓裸国者也。会贞按：《史记 南越传》，其西裸国亦称王。《梁书 扶南传》，俗本裸体。《越南地舆图说》四谓即狼●裸国。虽习俗裸袒，犹耻无蔽，惟依暝夜，与人交市闇中， 金戴 作臭，会贞按： 、臭通。便知好恶。明朝晓看，皆如其言。会贞按：《类聚》八十三、《事类赋注》九引《异物志》，狼●民与汉人交关，常夜为市，以鼻 金，知其好恶。与此同。《御览》七百九十亦引，而称狼臙国，恐误；首言男无衣服，女横布帷，亦与此异。自此外行，得至扶南。按竺芝《扶南记》曰，戴芝改枝，会贞按：芝字是也。说见《河水注》一。扶南去林邑四千里，朱脱里字，戴、赵增。会贞按：《晋书 南蛮传》，扶南国西去林邑三千余里。《齐书》，自林邑西南三千余里，至扶南。《梁书》，扶南在林邑西南三千余里。此言四千里，举成数耳。合观诸书，扶南实在林邑西南。前言林邑南接扶南，乃大概言之。水步道通。檀和之令军入邑浦，会贞按：亦元嘉二十三年事，邑浦未知即象浦否？象浦见下。据船官口城六里者也。自船官下注大浦之东湖，大水连行，潮上西流。朱潮讹作湖，《笺》曰：宋本
作潮。戴、赵改。潮水日夜长七八尺，从此以西，朔望并潮，一上七日，水长丈六七。会贞按：丈六七下省尺字，与上丈余五同。七日之后，日夜分为再潮，水长一二尺。春夏秋冬，，厉然一定，戴改定作限。高下定度，水无盈缩，是为海运，朱为作日，赵同，戴改。会贞按：明钞本作为。亦曰象水也，又兼象浦之会贞按：《通鉴》宋元嘉二十三年《注》，象浦即卢容浦。卢容县即秦象郡象林县[按秦县名林邑。]地，故亦谓之象浦。似是，然《扶南记》言从林邑至卢容浦口二百余里，是卢容浦远，在林邑之北，象浦在船官口下，则在林邑之东，判然各别。胡氏以为一浦，失考。此即下载马文渊事，所云达乎象浦者也。《宋书 宗悫传》亦云入象浦。在今越南南圻广和省境。《晋 功臣表》会贞按：此功臣表，未知出何家旧《晋书》，不可考，今《晋书》亦无表。所谓金潾清径，象渚澄源者也。朱潾作遴。赵改云：金潾地名。张籍诗，行人几日到金潾？亦作金邻。《吴都赋》云，金邻象郡之渠。《梁书 扶南传》云次伐金邻国，是也。戴作潾。会贞按：明抄本、黄本并作潾，又作金陈，详《河水注》一金陈国。其川浦渚，有水虫弥微，攒木食船，数十日坏。源潭湛濑，有鲜鱼，色黑，身五丈，会贞按：《御览》九百三十五引此，身下有长字。头如马首，伺人入水，便来为害。《山海经》曰：离耳国、雕题国皆在郁水南。守敬按：《海内南经》文。下但言儋耳而引《交广春秋》有雕身云云，岂即古所谓雕题国乎？以上叙越南之
水。此下忽接 珠崖儋耳。此二郡皆在海中，与郁水不相涉，盖以《山海经》有在郁水南之文，遂撮合之。可知郦氏所叙交趾、九真、日南之水地，但搜采诸史《南夷传》及《交州记》、《林邑记》、《交广春秋》诸书，以曲附《山海经》郁水西南注入南海，入项陵东南之文。不必有精详之图为蓝本也。《林邑记》曰：汉置九郡，儋耳预焉。赵云：按九郡谓南海、苍梧、郁林、合浦、交址、九真、日南，暨儋耳、朱崖而为九。儋耳、朱崖既罢，故《地理志》列七郡之目也。戴改预作与。会贞按：九郡或作七郡，详《叶榆》、《 水》二篇，预通作与。民好徒跣，会贞按：《初学记》八引《珠崖传》，男女或被发徒跣。被发见下。耳广垂以为饰，会贞按：郭璞《山海经 注》，离耳，锼离其耳，分令下垂以为饰，即儋耳也。《后汉书 明帝纪 注》引杨孚[原作浮。]《异物志》，儋耳夷生则镂其颊，皮连耳匡，分为数支，状如鸡肠，累累垂至肩。虽男女亵露，不以为羞。会贞按：《吴志 薛综传》，日南郡男女裸体，不以为羞。此与日南同。暑亵薄日，自使人黑，积习成常，以黑为美。会贞按：《齐书 林邑传》，人色以黑为美，南方诸国皆然，故儋耳亦然。《离骚》所谓玄国矣。然则儋耳即离耳也。会贞按：本郭璞说。王氏《交广春秋》曰：朱崖、儋耳二郡，与交州俱开，皆汉武帝所置，会贞按：《汉志》南海等郡，皆武帝元鼎六年开，属交州。朱崖、儋耳亦属交州，而言与交州俱开，若二郡在交州外者，盖王氏从二郡既废后追溯之，故云然耳。在大海中，南极之外，朱脱在字，戴、赵同。会贞按：
《初学记》八，引《交广二州记》有在字。《御览》一百七十二引《交州记》同，今增。对合浦徐闻县朱闻讹作文，《笺》曰：孙按《汉地理志》，合浦郡有徐闻县。戴、赵改闻。会贞按：汉县属合浦郡，后汉因，吴为朱崖郡治，晋复属合浦郡，宋因，齐为郡治，梁因。在今徐闻县西北。清朗无风之日，遥望朱崖州朱遥作径，戴改径赵改遥。如囷廪大。从徐闻对渡，北风举帆，一日一夜而至。周回二千余里，径度八百里。人民可十万余家，皆殊种异类，被发雕身，而女多姣好，白 ，长发美鬓。犬羊相聚，不服德教。儋耳先废，朱崖数叛，元帝以贾捐之议罢郡。会贞按：《御览》六十九引王隐《晋书》自遥望朱崖州至美鬓略同。盖本《交广春秋》。如囷廪作如菌，周回作周匝，异。《御览》三百七十三引《林邑国记》，朱崖人多长发。汉时郡守贪残，缚妇女，割头取发，由是叛乱，不复宾服。《汉书 昭帝纪》始元五年，罢儋耳郡。《元帝纪》，初元三年珠 郡山南县反，贾捐之以为宜弃珠 ，乃罢郡。详见《捐之传》。杨氏《南裔异物志》曰：儋耳、朱崖俱在海中。朱讹作儋耳俱在朱崖。赵朱崖移儋耳下，云：俱在下又有脱文。应劭、张晏皆云，在大海中也。全、戴移同，增海中二字。会贞按：《贾捐之传》，儋耳、珠 郡皆在南方海中洲居。分为东蕃，故《山海经》曰：在郁水南也。
郁水又南，自寿泠县注于海。昔马文渊积石为塘，达于象浦，建金标为南极之
界。守敬按：《御览》七十四引刘欣期《交州记》，马援积石为塘，以通于海，达于象浦，建标为南极之界。援字文渊。俞益期《笺》曰：马文渊立两铜柱于林邑岸北，有遗兵十余家不反，居寿泠岸南，而对铜柱。悉姓马，自婚姻，今有二百户。交州以其流寓，号曰马流。言语饮食，尚与华同。山川移易，铜柱今复在海中，正赖此民以识故处也。守敬按：《御览》一百八十七引俞益期《笺》此条，二百作三百，异；今复作今没，是也。《林邑记》曰：建武十九年，马援树两铜柱于象林南界，与西屠国分汉之南疆也。土人以其朱作之，戴同。赵改。流寓，号曰马流，世称汉子孙也。守敬按：《初学记》六引张勃《吴录》，象林海中有小洲，自北南行三十[恐有误。]里，有西屠国人，自称汉子孙，有铜柱，云汉之疆埸之表。《旧唐书》，马援讨林邑蛮，至日南郡，又南行四百余里，至林邑国，又南行二千[《梁书》作二百，误。]余里，有西屠夷国。援铸二铜柱于象林南界，与西屠夷分境，以纪汉德之盛。其时以不能还者数十人，留于铜柱之下，至隋乃有三百余家，南蛮呼为马留[《新唐书》亦称马留。]人。其水路自安南府南海，行三千余里，至林邑。计交趾至铜柱五千里，与俞益期《笺》、《林邑记》可参异同。《酉阳杂俎》四，马流亦曰马留。邹代钧曰，越南广和省，汉为日南郡之象林县，汉以后为林邑国都，唐以后为占城国地。马援铜柱，当在广和之南。《越南辑要》，满刺加国，马援征交趾时之西屠夷也。后又改号哥罗富沙，为占城所并。占城复为安南所灭，即今越南定祥及永隆省一带也。《山海经》曰：郁水出象郡而西南
注南海，入项陵东南者也。朱西讹作东，赵同，戴改。赵改项作须，云：《山海经》作须陵。戴改同。守敬按：此《海内东经》文。又《海内南经》，郁水出湘陵，南海，一曰相虑。是项陵、须陵、湘陵，地皆无考，而字形近，无以定为谁误，不如各存其旧。应劭曰：郁水出广信会贞按：《汉志》系郁水于广郁，此广信当作广郁。东入海，言始则可，赵据黄本改则作或，戴改同。守敬按：明抄本作则，则字是。以言出广郁不误，当作决辞，不当作疑辞也。终则非矣。会贞按：郦氏以《山海经》郁水西南注南海，而应劭言东入海，与《山海经》相反，遂斥其非。然《汉志》云郁水东至四会入海，应劭实本《汉志》不误。郦氏专主《山海经》，以便叙入越南山水泽地，因以应说为非矣。
校记
[一]　「《经》文出三国魏人，当称汉嘉，而仍作青衣，则偶疏也」　熙仲按：今本《华阳国志》汉嘉郡阙。然《晋志 益州序》云：「蜀章武元年以蜀郡属国都尉为汉嘉郡。」汉嘉郡下《注》云：「蜀置，领县四，首曰汉嘉。」据此则顺帝后或又改汉嘉之名为蜀郡属国都尉，至刘先主时又改曰汉嘉（故青衣县），故《水经》作者不用蜀汉所立新名，亦《水经》通例，非偶疏也。
[二]　「晋有二瑕……一在陕州太原仓」　按：「晋」原作「魏」，「仓」下原有「北」，徐文靖《竹书通笺》卷十二，「魏」作「晋」。来归之瑕阳人在魏惠王时，《通笺》所引二瑕据《左氏传》。「晋」字是，不当改
「魏」，今订。又《通笺》原文引《西征记》，「陕州太原仓北临大河周回六里即晋詹嘉所处之瑕也」。北字属下读，今据删「北」字。《西征记》谓仓北临大河周回六里，非别有瑕在大河北。
[三]　「县有蒙山……青衣水又东」　按：钞脱二十一字，今补：「青衣水所发，东径其县，与沫水会于越嶲郡之灵关道。」（所脱之文，今据台北本补入。）
[四]　「郭《注》文……误作郭《注》也」　按：杨氏引郝懿行《山海经笺疏》文。
[五]　「然《汉书 西南夷传》又作粤巂」　按：南粤已灭，以邛都为粤巂郡。
[六]　「江在西北」　按：师古曰：「示读曰祗，，古夷字。」陈澧云：「盖盐源县盐井河也，其水西入鸦江。」
[七]　「今本《续志》脱十字耳」　按：杨校是也。范《书 西南夷传》云：「永平十二年，哀牢王遣子率种人内属，显宗以其地置哀牢、博南二县。」标点本《校记》引齐召南《校语》补「十」字，但就永昌郡言之。依《水经注》「郡」作「县」则更明确。又《御览》五十九引《水经注》亦作「十二」，宋本也。
[八]　「汉武帝时，通博南山道」　熙仲按：事在东汉明帝时，《西南夷传》有歌词，而朱、全、赵、戴下至杨氏皆未之校正，独沈钦韩《疏证》校云：「《华阳国志》亦作武，当为明帝」，圈去「武」字。则其误始于《华阳国志》四永昌郡所云孝武时通博南山也。《史记 西南夷传》初无其事，《汉书》同。沈氏熟精两《汉书》，故有此明眼，较诸家于此独密。杨《疏》引唐张柬之语，但张亦含混其词为「光武季年」，不为佳证。
[九]　「徙之禁旁，朱讹作防」　按：《大典》本亦作「防」，戴或依何焯校改，不尽从《大典》本也。
[一〇]「楢溪赤水，盘蛇七曲」　按：《华阳国志》四南广郡下引此作「犹溪赤木」，疑当作「木」，作「水」讹也。此行人语二句为 ，木与曲 ，栊与通 ，訿与伊 ，子与里为 也。
[一一]「灵关道」　按：赵一清云：「此是汉嘉之灵关，非越嶲郡之灵关道也。」今按：《汉志》及《续汉志》越巂郡皆有灵关道，《续志 注》引《华阳国志》，有铜山，又有利慈。《寰宇记》七十七卢山县有灵关山，在县北二十里。又有灵关镇，在县北八十二里。《蜀都赋》云：「廓灵关而为门。」《注》云：「关为西南汉嘉郡界也。」胡渭《禹贡锥指》卷九云：「按汉灵关道属越雟郡去此地甚远，今庐山县西北有灵关废县。《通典》雅州卢山县有灵山关是也。其地当为沫水之所经，盖汉后别置。《宋书 符瑞志》云：晋咸宁二年，黄龙见汉嘉灵关，则县属汉嘉郡，非越巂之灵关道也。《经注》并误。」杨《疏》为钞胥所脱漏。《要删补遗》卷三十六尚存此条云：「灵关道，刘昫谓在庐山西六十里，青衣、沫水会于此。是古时沫水由木坪河通流，故先会沫水而后纳邛水也。」
[一二]「引《沟洫志》离 」　按：《寰宇记》七十七 下《注》「古 字」。
[一三]「东至鄨入延」　按：《汉志》作「入沅」，不言「入延」。王先谦曰：以《水经注》证之，「沅」是「延」之误。
[一四]「时有径之」　按：「时」原作「将」，戴校改「将」作「时」，是也。行旅之经此，但以避瘴不得不尔，然仍不无危心。文理甚动人。作「将」则尚未经其下，仍必危心。今据改。时、将形近致讹。
[一五]「《说文》亦无 字」　按：王念孙云：「自《玉篇》始有之，而字书、 书皆仍其误。」
[一六]「《地道记》作铜虏山，作米水」　按：王先谦曰：「谈作铜，迷作米，形声之变。」是也。
[一七]「今《志》作二百里，与《类聚》九引同」　按：《宋书 符瑞志》中费统言两神马事亦云：「旧有河水，周回二百余里。」
[一八]「《晋》、《宋》、《齐志》作毋掇误」　按：标点本《晋志》、《宋志》引《温水注》改「掇」，《齐志》后校改。
[一九]「《华阳国志》当作宛温，今本乃传钞脱宛字」　按：廖刻本已补正。沈钦韩云：「此校者（戴氏）仅据《华阳志》之脱文而妄改。」
  </div>
  <div class="pagination">
   <a href="水经注疏_page66.html">
    上一页
   </a>
   <span>
    ...
   </span>
   <a href="水经注疏_page62.html">
    62
   </a>
   <a href="水经注疏_page63.html">
    63
   </a>
   <a href="水经注疏_page64.html">
    64
   </a>
   <a href="水经注疏_page65.html">
    65
   </a>
   <a href="水经注疏_page66.html">
    66
   </a>
   <span class="current-page">
    67
   </span>
   <a href="水经注疏_page68.html">
    68
   </a>
   <a href="水经注疏_page69.html">
    69
   </a>
   <a href="水经注疏_page70.html">
    70
   </a>
   <a href="水经注疏_page71.html">
    71
   </a>
   <a href="水经注疏_page72.html">
    72
   </a>
   <span>
    ...
   </span>
   <a href="水经注疏_page68.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
