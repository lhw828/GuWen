<!DOCTYPE html>
<html>
<head>
    <meta charset="UTF-8">
    <title>江西通志 - 第 268 页/共 394 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>江西通志 - 第 268 页/共 394 页</h1>
    <div class="content">　　贺氏女释也永新人嫁同邑江安行有二子既寡即不茹荤日诵圆觉经不少辍或劝更诵他经贺曰要知真性本圆本觉出此即非佛义我非専诵经者聊寄心耳后子楹登第为贺州佥判迎母至官所贺忽语其妇曰吾诵经了无梦想近夜常见瑞光中有猊座欲升之未果今闭目便见此相矣其嵗五月沐浴更衣翌日食罢盥潄忽收足端坐两中指结印瞑目而逝郡守范直清率其属瞻礼叹曰丈夫不能如此令画工冩像惟目睛未防乃祷曰精神全在阿堵中愿赐开示俄两目炯然子孙扶视皆谓未死顷间复瞑年七十七矣【豫章记】
　　明
　　白云居武功诵法华经忽覩五色盈空天花乱雨遂大悟杖防峰顶见大蟒蟠石上为说偈蟒首而去弟子真香上山途逢虎见公防之虎遁比至公方出定山无水公祷之井泉涌出胸前有肉眼黒白分明一日珠自堕侍者持献公曰非我珠也旋拈瓦砾示曰此是我珠僧腊八十有四忽集众说偈端坐敛衣而逝着有牧牛图说【安志】
　　非空王姓永新人祝髪东山师事无喆谨戒律善诗歌行草有晋人法学士解缙与友善着有翠防集【府志】
　　天真首叅五台孤月又叅妙髙峰更名明果应罗文恭请遂为石莲洞开山之祖【石莲洞栖禅志】
　　无学庐陵良家子也常住西峰寺往来酒肆中丐食得饮輙醉醉则讙呼跳跃遇人詈骂人殴辱之亦不为动或以荤腥进绐曰菜则食曰鸡猪则弗食莫喻其意皆以为狂僧也工诗善书见邹南臯画像拈笔题曰烈着都门名噪天下世人见之谓是仗节死义之臣无学视之仍是水田老者示寂于九江火其骨投之江一夕风雷大作沙石涌积坟起其处人称为无学洲【安志】
　　大然号笑峰江宁人倪姓名嘉庆天啓壬戍进士为户部郎以党事下刑部七年单拈赵州无字叅题事白不起遂薙染一日整花架花刺着臂惊为蜂虿觉而大笑遂豁所疑后印证浪丈人遂受法住青原山有衣鉢墖【同上】
　　大智字无可号药山愚者桐城人方姓名以智崇祯庚辰进士授编修超然逺引歴滇黔返栖夀昌师神頴秀发得法浪丈人住持青原十余年卒于安福县墖归浮山【同上】
　　抚州府
　　晋
　　王郭二仙顔真卿云为方平从弟族弟又云同胞双生一从父姓一从县令之姓吴曾云晋时士大夫栖隐岩壑此或然也至今临川临山有集仙观亦曰仙临观因二仙曾临其上故名崇仁华盖山有浮邱先生坛为二仙上升之所浮邱不知年代或曰黄帝时与容成子游或曰汉书浮邱伯楚元王申公所从受诗者也晋时由金华山之华盖山吐气成桥度王郭二仙故今崇仁华盖并祠之【名胜志】
　　唐
　　黄令防临川人少好道风神卓异天然絶粒年十二度为天庆观女道士年八十髪白面红如处子履而行奔马不及闻魏夫人仙坛在本州求之不得后访于胡天师超乃得于所居之南二百步乌龟原中姑尝于想像间忽有告曰坛南九曲池汝可开之姑从而获焉砖砌尽在他日梦有人谓曰井山道塲何不修葺迟明入山果获坛殿余址半峰有自然石井深可三尺濶丈余故名井山姑既建置精舍闻仙乐之音环坛数里莫敢樵采人或不洁必遭蛇虎怪异之难有野鹿为猎人所射姑为拔箭每至斋时即衔莲藕以献开元九年欲上升谓弟子曰吾棺不用钉可以綘纱幕之数夕雷电震绕视纱顶孔如鸡卵屋穿容人棺中惟有被覆木简而已弟子奠寻生蔓数尺结实如桃弟子黎琼仙亲覩其事后亦仙去【麻姑仙坛记】宋元符二年封妙逺真人【林志】
　　吴自宜云盖乡道士【先属吉州今属乐安】垂拱中居□冈以瓦壶贮丹瘗枫树下而没后有云覆山顶县令闻于朝命改乡为云盖观为吴仙又改观为仙游【府志】
　　宋震临川人为彭泽令入修山得梁道士尉文光丹药炉鼎遂以黄冠隐山中仙去【安志】
　　戚姑戚文秀之女师吴元朗年十八乗云去山有戚井里人祷雨輙应【同上】
　　陈云布字宣威开元中举博学宏词禄山兵起避地至郡栖于今宜黄之绵谷能呼龙致雨武宗封通元悟真先生年百余嵗沐浴而逝子万匡奉棺以至半山棺开寸许惟存简履今妙常观有唐碣存焉【同上】宋
　　饶洞天临川人为县掾淳化中梦神告曰汝心公平名已动天遂修道有羽士告以宜见谭紫霄访之数年乃遇于南丰一日语其徒曰羣仙防绿竹峰余被召遂别去不知所终【同上】
　　晏颍临川人丞相元献公弟也童子时有声真宗闻之召试翰林院赋八沼瑞莲赐出身授奉礼郎颍闻报日闭书室髙卧不出家人呼之弗应掊鎻就视则已脱去旁得书一纸云江外三千里人间十八年此时谁复见一鹤上辽天【同上】
　　李洞元丰中宜黄邹极好方士洞往谒之一日乗醉求卧极授以瑚枕碎之极愠于色翌日复至索破枕粘以胶复完如故更索酒强极同饮不觉竟日尊未尝益而酌之不竭夜分乃去明日酒瓮不动而竭者三已极颇怪之复邀同游曹黄二山极不欲往洞指照壁所画楼阁叱之户忽开洞遂跃入不见画亦不存后二年极卒洞至影堂指其像言曰向时招公同游今乃尔耶咄咄久之已而失洞所在【同上】
　　元
　　余岫云名非圣号非非子华盖山南谷人也年十五学道于宜黄县南华山昭福观后遍歴江汉淮海渡河游齐鲁燕赵间两至华隂入终南太白登武当衡岳罗浮武天台得异人之传至温州时方旱祈祷不应或曰此君不凡当可得雨羣往谒之岫云曰欲雨乎即日雨霑足亦不见其有所为也温州先有敎人学道者出妻子破家产乃可岫云曰非道也复尔家室治尔生产行人道之常而不累于心可也及归临川以仙游山为王郭二仙求其师浮邱伯之所居之破屋数椽耳居无何信向四至殿堂门庑陶甓木石不约而辑瓶粟无储而坐客常满日使一童子挈一箪入市人见为岫云僮也辄与饭一小器至箪满即还师弟子主仆瀹水食之江东西髙雅之流或道过临川无不就岫云谈者分箪食共食之怡然山下有薄田数亩人助之耕给不给亦不经意与人相接毅然不可犯而未尝有竞意岫云未尝读书而所言平易雅正故翰林学士吴公尝问尔之为学何如以顔子喟然章对始则恍惚难象而卒见卓然自立时至而自化尔公曰占毕终日未有如是举者至元五年己卯十月二十七日化去年六十未没时徧与所识书别虞集铭之曰六十而化藏斯邱孰云非仙乃其游防风落月山木秋箪食屡空吁不留【虞集非非子幽室志】
　　雷思齐字齐贤临川人出家种湖观授元教讲师尝注庄子草庐赠之诗曰钩探十翼象外意罗络三仓篇内文道徳五千聫贯密逍遥第一寸铢分此邦何有王元泽后世讵无杨子云吾取二书还注我何当商略重云云所着有空山漫稿【安志】
　　李商弼字良佐临川人一日有数道人叩门求作白莲庵记援笔而就颇欢噱有顷坐逝父母哭之起而慰曰某兄弟幸多死生命也既瞑一道人抚其背曰檀越生好处复瞪目厉声曰大法本无生灭时众舆出城忽轻如羽时年二十二掲曼硕作四友诗李其一也【同上】
　　明
　　张中字景华临川人好戴铁冠初以春秋应举不第遂放情山水遇异人授以太极数学与人言避兵之方从则吉违则凶嵗壬寅明太祖下豫章邓愈因荐中召至问曰余定豫章兵不血刄市不易肆生民自此苏息否曰未也旦夕此地当流血庐舍焚燬殆尽即铁柱观亦当仅存一殿耳及指挥康泰反一如中言陈友谅围豫章三月不解上举兵伐之召问中对曰五十日内当大胜亥子之日获其首领其战必在南康逹彭蠡常遇春与敌战于康郎山被围佥谓不可救中曰亥时当出如期果出友谅中流矢死两军皆未觉乃密奏曰友谅死矣顾其下未知犹为之力战请遣死囚持祭文往哭之则彼气夺而吾事济矣上从之降其众五万后居都下数年一日无故自投于大中桥水死命求其尸不获已而潼闗守奏曰某月某日铁冠道人杖策出闗正其投水日也后建文时复见于金陵歌曰莫逐燕逐燕自髙飞髙飞上帝畿遂有靖难之事后不知所终【豫章书】
　　按明书本传所载中数学略同但金陵一歌惜其失载故从豫章书
　　唐
　　石防名慧藏宜黄人本以射猎为务因逐鹿过马祖庵前祖乃逆之师问还见鹿过否祖曰汝是何人曰猎者祖与之诘辨师遂掷弓投祖出家后尝以弓箭接机【指月录】
　　白杨临川人姓王名仙林元和中出家白杨寺功行勤苦嵗旱锸地则泉涌民资灌溉与普润禅师游一日闻润化于长沙即弹指倚锸而化推之仆地折齿尸自起立里人投其尸于水三日泝流故处众异之泥其骨而祠焉【名胜志】
　　普慧防昌中至宜黄白土寺舍委逊家问其名不答曰颇忆由饶州来故人以饶公称之后坐亡于白土山之水濵上尝有云气逊神之以香泥傅其全身龛于寺之西厢曰饶氏菩萨有祷輙应隆兴初郡守张孝祥上其事赐号普慧加封慈应【名胜志】
　　白云名匡仁住金谿疎山寺号圆寂禅师青原行思第五世洞山良价法嗣也师手握木蛇有僧问手中是什麽师提起曰曹家女迁化时说偈而逝着有四大等颂略华严长者论【景徳传灯录】
　　元证名本寂泉州莆田人姓黄氏行思第五世良价法嗣也于福州灵石山受戒咸通初洞山价坐道塲往来请益后密印所解乃辞洞山去住抚州曹山后居荷玉山天复辛酉告寂夀六十有二諡元证大师墖曰福圆【同上】
　　五代
　　月轮姓许氏福州福唐人也青原行思下夹山善防法嗣初投本郡黄檗山观禅师禀教及圆戒品谒三峰虽问答有序而机缘靡契寻叩夹山受印依附七年往抚州卜龙济山隐居元侣云集师遂演夹山奥防名闻诸方后归临川乐栖黄山同光二年示寂墖于院西北隅【传灯录】
　　证空临川郭氏【林间录姓江氏】名居遁年十四入嵩岳为僧叅翠防徳山不悟复谒洞山价遂悟道尝自写半身影其徒赞之曰日出连山月圆当户不是无身不欲全露同光元年秋夜有星陨方丈前趺坐而化【安志】
　　绍修青原行思第八世下桂琛法嗣初与法眼同叅地藏后居龙济山不务聚徒而学者毕至【传灯录】宋
　　宝月熙丰间来金谿之白华岩居絶顶持戒诵经猛兽驯伏客至则遣去李生无咎慕师之风弃儒从之【舆地纪胜】
　　沩山临川人闻氏名慕喆翠岩可真法嗣也母梦神僧授以宝镜暨生白光照室祝髪于南丰之永安及谒可真言下大悟真入寂乃往沩山每粥罢放叅常自役作不眠者四十年绍圣初住智海院哲宗召见延和殿及示寂书偈曰昨夜三更风雷忽作云散长空前溪月落有舍利墖在汴城东【安志】
　　陈迁字徳升宜黄人年十六游金陵以强记闻荆公命与陆农师徧阅蒋山碑无虑数十及归录之不遗一字越二年因病留蒋山与勇禅师言下有契勇与偈曰猢狲儿子太惺惺爱弄千年鬼眼睛不见宰官身说法时时求我顶头行即弃儒归隐究心禅学作续传灯录【同上】
　　如璧临川饶氏子初名节字徳操博学能文后之谷城香严寺听智海说法而悟遂落髪陈莹中与诗云旧时饶措大今日璧头陀借问安心法儒禅隔几何先是师有诗云闲携经卷倚松立试问客从何处来因号倚松道人尝以诗劝吕紫薇曰向来相许济时功大似频伽饷逺空我己定交木上坐君犹求旧管城公文章不疗百年老世事能排两颊红好贷夜窻三十刻羌牀趺坐究幡风始徳操携一仆往襄邓间仆亦窃听说法日有开悟遂祝髪名如琳病死好事者为作举火疏曰无复挟书更逐康成之后岂忧成佛不居灵运之先徳操所着有倚松集【宋稗史】
　　无相姓胡名妙明临川染家子善知识敎其面壁静坐遂有悟顿能文名公多与之交象山一日讲易无相在座象山问理防得否无相曰三画未分消息露六爻才动错商量晚年结庵常清观之西趺坐而化【安志】元
　　孙禅师临川明水寺僧天歴二年旱乡民请师祷三日不雨遂积薪自焚雨大作尸不燬漂尸寺前止石岩下岩乃黄华姑所居异之为立祠【府志】
　　明
　　无明裴氏子先是西竺有再来之防师嗣事廪山亦隐居夀昌道契单传为中兴洞宗第一【安志】
　　九峰和尚姓袁年二十四出家石鼓庵初不识字军峰僧口授以楞严心咒六字作务间持诵不解年四十遘疾几殆忽苏遂偈说亹亹皆成妙义时天齐幽隐彭山师往证之契若水乳年七十作偈更衣而逝墖于庵右【同上】
　　建昌府
　　汉
　　麻姑不知何人曾得道于此故山以麻姑名有仙坛【鲁公碑】
　　按前志以麻姑为王方平之妹荒陋甚故删之
　　唐
　　邓思瓘号紫阳临川人开元中应召使神兵以却西戎雷霆隐见帝神之二十七年感虎驾云车而化帝作挽诗遣中使送榇还麻姑山后改棺中惟玉简香炉而已【名胜志】侄徳成尝随侍紫阳元宗竒其頴异授以巾简曰他日为教主后石堡为边患召至禁中燃灯告斗焚香防祝一灯飞去若流星而石堡城中正以此夜灰烬云【云溪友议】
　　伍之竒有道术卓杖成泉名豢龙池【安志】
　　饶廷直南城进士通判邓州过黄鹤楼遇异人得秘术自是不近妻妾翛然端逝及举棺甚轻盖尸解云【明一统志】
　　宋
　　冷真人寄迹张洞宣冲寂观内一日与县尉王博文别乃坐蜕于岩前樟树穴中其貎如生【名胜志】
　　王待宸文卿字安道宣和初遇异人授五雷法扬州旱诏求雨文卿仗剑噀水曰借黄河水三尺后扬州奏得雨水皆黄浊自书棺曰此身是假松板非真牢笼俗眼跳出红尘书毕卧棺中是夕风雷交作厥明已解化矣【景泰郡志】
　　毛道人南城人少不娶父母既终逺游三十年还家寡言笑夜坐伸欠光自口出富家慕道者杳无一言怪而问之曰吾藜苋之肠何能陪膏梁之腹与读书人掉书语哉庆元元年坐亡于南丰逆旅焚时骨连环不断有物如钱大色白如玉雪坚而莹隐然通明有人影跏趺而坐【坚志】
　　明
　　胡古厓新城人仁宗镇南畿时徴至命祷旱应时而雷雨作尝建醮羣鹤绕坛上异之欲受其术乃以清虚非王者事对后北迎嗣统欲与俱行恳乞归命主武当山赐袍笏兼赐诗曰三岛千年客四海一闲人残药活鸡犬灵香出鳯麟饥餐石中髓困卧天边云逍遥玉清境荣迁金简文月白风清夜相期泛蓬瀛【安志】
　　大腹子万歴乙亥丙子尝游盱乞食城市言人祸福多中所乞钱米随手转施罗近溪礼敬之后不知所终【同上】唐
　　上纪禅师姓饶氏大歴中肄业景云寺与娄相国辅刺史顔真卿本道防史杨慿韦丹友善善讲四分律坐甘露坛度男女万余人【安志】师年十五从舅氏剃落二十二从南岳大圆具戒贞元初居洪州龙兴寺说法元和十年示灭于东林精舍【名胜志】
　　崇俨得法于石霜楚圆和尚住太平禅院升堂日防者万计据牀安坐如钟鸣如谷响重昏宿雾氷解雪释【李觏太平寺记】
　　谢禅师天祐二年自闽中来开山于南丰县东觉源寺一日以两缸相合坐化嘱小师于七日后开缸先二日开之禅师即步入化成寺跏趺而逝墖在寺洞中【名胜志】
　　宋
　　有诚字无妄住南城崇圣寺中最善讲华严经治平中自南城赴张安道之请讲于东都左街万嵗院后住东都觉严寺歴席最久【林间录】
　　景祥姓傅氏南城人永新令翼之子少警敏嗜学广记道人有琦者说法灵鹫祥往听之乃悟削髪叅礼名师受戒后进明湘真如法席心法益明四方迎请俱不受建炎末避地天台不得已从阃帅大吉山之请行未越境为范丞相挽留奏居浮山久之出其古衲并书付其嗣法升跏趺而逝得五色舍利目睛齿舌皆不壊及素珠存焉【淳熙郡志】
　　明
　　行保南城人幼慕禅敎入慈真院为僧戒行老成言讷心明洪武中住持演法天宁寺大振宗风丛林归之后举天下髙僧十一人行保与焉【明一统志】
　　孤月居广信月峰山后移锡从姑山欲返山中道经顶山寺随者百余人邀入寺谈法乃沐浴更衣作偈示众颂毕竟寂时众见烈焰中异光一道上逼斗牛间于瓦盆中得舍利一颗精光焕然弟子无像通儒术着有圣门心学一卷益藩召住章山寺无名无来俱南城人为丛林推仰【府志】
　　大成号竺庵七嵗能诗初薙髪南岳闭闗十年禅理大悟即叅博山又十年驻锡栖霞以文字名禅或一题数十篇或一篇数百韵金陵士大夫多重之闻夀昌火中夜披缁衣起慨然曰此我祖道塲也可令心灯不续晨钟暮鼔竟尔絶响乎遂草履跋渉至夀昌与邓来沙募赀重建运甓踏泥聿新堂构着有防圣堂集指据录及摄山南岳诸藁【同上】
　　广信府
　　汉
　　张道陵字辅汉留侯九世孙也【太平广记作六世】母梦神人自北斗魁星中降授以香草曰蘅薇也既觉衣服居室皆有异香感而有娠建武十一年甲午正月十五日生于吴之天目山既冠身长九尺二寸厐眉广颡朱顶绿睛目三角防髭髯伏犀贯脑玉枕峯起垂手过膝龙踞虎步见者凛然博习羣书兼明占候从学者千余人永平二年中直言极谏科拜巴部江州令弃官隐洛阳北邙山修链形术章帝以博士徴和帝召为太傅封冀侯俱不就杖策游淮入鄱阳上龙虎山合九天神丹访西仙源获制命五岳摄召万灵及神虎秘文于壁鲁洞复往嵩山石室得黄帝九鼎书及道成闻巴蜀沴气为害遂入蜀初居阳平山迁鹤鸣山感太上降授正一明威秘箓及三天玉册太上为度师封道陵为天师并授三五斩邪雌雄剑阳平治都功玉印印之为异者累纸百幅丹文必彻于是分形示化立二十四治增以四治以应二十八宿妖厉为之衰熄如发仁夀县盐井破青城山鬼市灵应甚多不能备载桓帝永夀二年迁渠亭山出经箓印剑授嗣天师衡使世世相传乃于南隆云台峰乗云上升世夀一百二十三嵗是为汉天师第一世子衡嗣教居阳平山衡子鲁以道术治人领汉宁太守后归魏拜镇南将军封阆中侯薨谥原侯以经箓印剑授子盛嗣教【纂宋贾善翔天师殿记明宋濂天师世家序】
　　葛元字孝先其先琅琊人生于延禧四月八日八嵗失怙能自卓立十三通古今学念世有长生不死之道因遁迹灵岳求异人入天台赤城上虞山遇真人左元授以九丹金液仙经炼气保形之术行持三年化遯无方赤乌七年八月望日于葛仙山上升凡修炼之地二十二处铅山其一也今弋阳县葛溪有葛仙冢【白志】
　　魏吴
　　张盛字元宗汉天师曾孙初嗣教居南郑魏太祖封都亭侯不受以父鲁尝训之曰龙虎山祖师元坛在焉其地天星照应地气冲凝神人所都丹灶秘文藏诸岩洞汝宜往宣吾化修炼累功遂携剑印经箓自汉中还鄱阳入山得祖师元坛丹灶故址即地为居以三元日登坛传箓四方学道者日众遂以剑印付子昭成既示化不逾年复于广西贺州为广王说法尝谓人曰西蜀鹤鸣东吴龙虎功行既成再游南土【龙虎山志天师世家】
　　晋
　　王表贵溪人元康初修炼于岩中久之太极真人降授以三五飞步之诀晋太和二年正月七日上升香雾集空下闻仙乐丹井飞升台至今尚存世名其岩为王表岩【安志】
　　张昭成字道融盛子汉天师第五世每端坐石室出神数百里虎豹皆伏暨化去或见骑鹤游空中啓冢验之惟冠履留耳子椒博通羣书晋安帝屡徴不起椒子回五嵗欲学经箓父曰且读儒书对曰祖书不读读他书何为嗣教后辟谷日行数百里入青城山不知所终回子迥迥子符【天师世家宋文宪序】
　　隋
　　张子祥字麟伯符子汉天师第十世仕隋为洛阳令弃官袭敎尝吐丹掌中光芒透屋寻复吞之祥子通元嵗大疫以标植水中汲饮者咸愈【宋文宪序】
　　唐
　　张恒字徳润通元子汉天师第十二世唐髙宗问治国对曰能无为则天下治矣上嘉之尤善幻术自言吾神仙之狡狯者尝置瓮室中对妻子茹荤饮酒及发
　　瓮皆在瓮中经　　　　　　　　　　　【日】不壊恒子光光子慈正【天师世家宋文宪序】
　　张髙字士龙慈正子汉天师第十五世道宇超旷好酒纵饮一石不醉尝忘玉印长安酒家诸少年力举之不能动明日士龙笑而携去士龙子应韶应韶子颐字仲孚至孝侍母疾经旬月不解带尝曰人不忠孝而希仙道是舍舟楫而涉大川也【同上】
　　张士元字仲良颐子汉天师第十八世瘠而多髯居应天山四十年山多虎人莫敢谒每风雨中遥见乗黑虎往来诸峯间士元子修修子谌【宋文宪序】
　　南唐
　　张秉一字温甫谌子汉天师第二十一世目光如电夜能视物尝负剑行山泽间叱一老树雷即震裂击死二巨蟒及小蛇百余秉一子善善子季文【同上】宋
　　张正随字宝神季文子汉天师第二十四世性质直敦朴不与俗接大中祥符八年真宗召至阙赐号真静先生子乾曜字元光端静寡言天圣八年仁宗召问冲举之事对曰此非所以辅政教也陛下诚能返之朴行以简易则天下和平矣奚事冲举哉上嘉之赐号澄素先生乾曜子嗣宗仁宗赐号虚白先生嗣宗子象中生五月能言七嵗朝京师赐紫衣象中子敦复神宗赐号葆光先生敦复无子以从子景端嗣徽宗大观二年赠号葆真先生【天师世家】
　　张虚靖天师继先字嘉闻景端之从弟二十七世天师象中之曾孙汉天师第三十世也元祐七年壬申十月三十日生五嵗不言闻鸡鸣忽笑赋诗云灵鸡有五徳冠距不离身五更张大口唤醒梦中人众异之九嵗嗣教崇宁初解州盐水溢遣使召见书铁符投之怒霆蛟死于水裔时年十二嵗上问卿居龙虎山曾见龙虎否对曰居山虎则常见今日方覩龙顔上悦侍入寝殿宫人竞求书扇各以经语书皆密契其意中举一握稽首书曰保镇国祚与天长存乃上所御也益竒之后祛妖祷雨立应授太虚大夫辞乃命江东漕臣即山中度地迁建上清观改为上清正一宫赐虚靖先生号上问道法同异对曰道本无为而无不为体即道也用即法也体用一源本无同异若一者不立二者强名何同异之有上曰然后因建醮内庭密奏赤马红羊之兆恳请修徳靖康丙午汴京逼亟召行至泗州天庆观索笔写颂隐几而化龟山之麓后十六年西河萨守坚游青城山遇之峡口授以符法及水调歌一阕以书一封赤舄一只令达嗣天师嗣师大惊遣发泗州窆惟一舄存后又有遇于武彛罗浮者虚靖不娶无子示化泗州时以印剑经箓付象中之孙时修辞曰虚靖吾从子也吾何后之众曰法统所在孰得而辞遂嗣教是为汉天师三十一世【天师世家宋文宪序】
　　徐若浑字居明政和间林灵素讲道宝箓宫士大夫咸防灵素蔓衍徐越次起曰倾河之辨必贵当于理终日不言亦贵防于道林曰子所学者何道徐曰孝于亲忠于君居仁由义调喜怒正好恶安时处顺乐天知命如是而已不知先生欲进以何道林髙谈曰此道乃教主道君之道子何以扬之徐进曰皇帝方以道莅天下欲还万姓之淳复一世之朴故俾先生以道开羣听今叅侍讲席贵贱大小咸愿闻教未审先生以何道使仁者见其仁智者见其智贤者识其大不贤者识其小虚而往实而归性与性俱传心与心皆得上异之宣问肯为道士否徐对亲老无兼侍乞归山诏授将仕郎祠庙差遣终父防不仕惟出入渔樵寓兴诗酒隐玉虚之西尝携一布囊入市令羣儿探钱随取随有又尝戏言欲入壁中已而果入壁不知所终【安志】
　　祝永祐贵溪人与王太素齐名政和间号冲隐大师知本州神仙宫时盗掠衢婺二州将及信境郡守惧祝曰公无忧盗逾常山当自退顷之盗至草萍大风昼晦若有旌旛戈甲出没山谷间乃宵遁郡守以闻加号通妙后复徴之叹曰太素公将归矣吾何往为称疾不赴卒年九十一【同上】
　　詹大顺字徳常太霞宫道士刘正夫防时詹尝为其先卜兆曰十八年后子孙当居宰辅及验刘为上言之政和七年诏赴阙固辞刘复里粮促之乃赴召授冲虚法师视朝散大夫阳徳观住持凡五赐对重和元年授元素大夫请还山诏知鸿都观建炎三年羽化夀八十五【同上】
　　王道坚贵溪人政和间馆于太乙宫徽宗访以修炼之术奏曰清静无为轩黄所以致治多欲求仙汉武所以防功修炼非天子之事时徽宗知国当有厄命禳之对曰修徳可以回天禬禳之说不敢误国后歴请还山绍兴初髙宗遣使召见先一日鸣鼓集众举颂曰无心曾出岫倦翮早知还为报长安使休寻海上山比敕使至已化矣【同上】
　　吕生隐于丐或言海州人其来永丰甚久父老皆谓童稚识之莫记甲子顔貌如初一衲被体寒暑不易无秽恶气邑西有废祠瓦盖不完生席地而处数十年祠壊乃止真隐观人知之又止县市道室中邑人蔡氏舍之荒园陈尚书天祐谪居于信礼谒之生遥见亟走林莽间解衣固辞赠千钱亦不受忽自书死日乃淳熙丙申一月癸卯也用薪烬书偈而死人以一席卷之埋于山下【通判谢杰景撰传】生死后二年蔡氏子押戍至汴日暮相遇道生平欢蔡以囊竭告生赠以草履令瞑目曰吾送汝归漏三下遂抵家县令异之发其冢见席化为画酷肖吕形其草履化双鹤飞去画藏真隐观太守金锐作图记之建来鹤亭于原墓【府志】
　　张守真字遵一时修子汉天师三十二世母吴氏娠十九月而生毘陵有妖慿树诏劾之一夜风雷拔去后江涛冲决复定之赐号正应先生子景渊景渊子庆先庆先无子以从子可大嗣字子贤汉天师三十五世也鄱阳水涨壊民庐舍提刑袁甫请治可大以符投湖雷殛大白蛇水遂平嘉熙中投符钱塘潮决立退禜醮太乙雨作蝗殪赐号观妙先生勅提举三山符箓兼御前诸宫观教门公事主领龙翔宫时当宋季元世祖闻其神异密遣使讯之可大授以灵诠谓使人曰善事而主后二十年当混一天下逮至元十三年乃宋恭帝之徳祐二年果騐【宋文宪序】
　　元
　　张宗演字世传可大子汉天师三十六世元世祖混一天下忆其父言有騐遣诏徴之赐灵应冲和真人之号赐玉冠玉圭给二品银印主江南道教事子与棣赐号体元道广教真人【同上】
　　张留孙贵溪人少为龙虎山道士有相者曰神仙宰相也世祖时从天师张宗演入朝留侍阙下世祖亲祀幄殿风雨暴作留孙祷之立止授元教宗师居崇真宫因论至道清净之防深契上衷加号大宗师武宗时为大真人【安志】
</div>
    <div class="pagination">
<a href="江西通志_page267.html">上一页</a><span>...</span><a href="江西通志_page263.html">263</a><a href="江西通志_page264.html">264</a><a href="江西通志_page265.html">265</a><a href="江西通志_page266.html">266</a><a href="江西通志_page267.html">267</a><span class="current-page">268</span><a href="江西通志_page269.html">269</a><a href="江西通志_page270.html">270</a><a href="江西通志_page271.html">271</a><a href="江西通志_page272.html">272</a><a href="江西通志_page273.html">273</a><span>...</span><a href="江西通志_page269.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
