<!DOCTYPE html>
<html>
 <head>
  <meta charset="utf-8"/>
  <title>
   大清一统志 - 第 75 页/共 202 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   大清一统志 - 第 75 页/共 202 页
  </h1>
  <div class="content">
   &lt;史部,地理类,总志之属,大清一统志,沂州府表&gt;
&lt;史部,地理类,总志之属,大清一统志,沂州府表&gt;
　　钦定四库全书
　　钦定大清一统志卷一百四十
　　沂州府【山东省治东南六百六十里东西距五百二十里南北距五百十里东至海三百里西至兖州府泗水县界二百二十里南至江南徐州府宿迁县界一百四十里北至青州府临朐县界三百七十里东南至江南海州界一百里西南至兖州府峄县界一百五十里东北至青州府诸城县界三百里西北至泰安府新泰县界二百六十里自府治至　京师一千六百五十里】
　　分野天文奎娄胃分野降娄之次
　　建置沿革禹贡徐州之域春秋鲁地秦置琅邪郡汉初为东海郡地后汉建初五年置琅邪国魏晋因之宋移郡治即邱后魏永安二年置北徐州治此周改北徐曰沂州隋开皇初郡废大业初仍改州为琅邪郡唐复曰沂州天宝初亦曰琅邪郡乾元初复曰沂州属河南道宋曰沂州琅邪郡属京东东路金曰沂州属山东东路元属益都路明洪武初属济宁府五年改属济南府十八年改属兖州府
　　本朝雍正二年升为直隶州十二年又升为府领州一县六
　　兰山县【附郭东西距一百七十里南北距一百九十五里东至江南海州赣榆县界一百三十里西至费县界四十里南至郯城县界九十五里北至沂水县界一百里东南至江南海州治一百里西南至兖州府峄县界一百五十里东北至莒州界七十里西北至蒙隂县界二百二十里汉置开阳即邱临沂三县皆属东海郡后汉建初五年以开阳为琅邪国治南北朝朱移郡治即邱省开阳临沂二县入之隋开皇十六年置临沂县为沂州治大业初为琅邪郡治省即邱入之唐宋元皆为沂州治明洪武初省入州　本朝雍正十二年置兰山县为沂州府治】郯城县【在府东南一百二十里东西距一百九十里南北距五十里东至冮南海州治一百二十里西至兖州府峄县界七十里南至冮南徐州府宿迁县界四十里北至兰山县界十里东南至宿迁县治一百二十里西南至徐州府邳州治一百六十里东北至冮南海州赣榆县界九十里西北至兖州府泗水县界一百二十里春秋郯子国汉置郯县并置东海郡属徐州后汉为徐州刺史治晋仍为东海郡治宋徙郡治襄贲县仍属焉后魏因之东魏武定八年置郯郡隋开皇初郡废改属泗州大业初属下邳郡唐武徳四年属邳州贞观初省县入下邳元和中复置郯城县属徐州寻省入临沂县元末复置郯城县属沂州明因之仍隶兖州府　本朝雍正十二年改属沂州府】费县【在府西北九十里东西距一百八十里南北距一百二十里东至兰山县界六十里西至兖州府泗水县界一百二十里南至兰山县界六十里北至防隂县界六十里东南至兰山县界六十里西南至兖州府峄县界一百二十里东北至沂水县界九十里西北至泗水县界一百二十里春秋鲁费邑汉置费县属东海郡为都尉治后汉属泰山郡晋属琅琊国宋属琅邪郡后魏因之隋仍属琅邪郡唐属沂州宋元因之明仍隶兖州府　本朝雍正十二年改属沂州府】莒州【在府东北九十里东西距一百十里南北距二百十里东至日照县界五十里西至沂水县界六十里南至兰山县界九十里北至青州府诸城县界一百二十里东南至江南海州赣榆县界七十里西南至兰山县界一百二十里东北至诸城县界一百二十里西北至沂水县界六十里周莒子国后属楚战国属齐秦属琅邪郡汉初曰城阳郡文帝二年置城阳国治莒后汉建武十三年省城阳以莒县属琅邪国建安三年复置城阳郡治莒晋太康十年改置东莞郡宋因之后魏以郡属南青州北齐郡废后改置义唐郡隋开皇初郡废属琅邪郡唐武徳五年以莒县属莒州贞观八年州废属密州宋因之金初于县置城阳军大定二十二年升城阳州二十四年更名莒州属山东东路元属益都路明初省州治莒县入州属青州府　本朝雍正八年升为直州十二年改属沂州府】蒙隂县【在府西北二百里东西距八十里南北距一百八十里东至沂水县界四十里西至泰安府新泰县界四十里南至费县界四十里北至青州府益都县界一百四十里东南至沂水县界四十里西南至费县界三十里东北至沂水县界一百三十里西北至益都县界一百六十里春秋鲁蒙邑汉置蒙隂县属泰山郡后汉省晋复置属琅邪郡宋省后魏改置新泰县于此属东安郡东魏改曰防隂北齐废入新泰元皇庆二年以故新泰复置属莒州明初改属青州府　本朝雍正八年分属莒州十二年改属沂州府】沂水县【在府北一百二十里东西距九十里南北距二百二十五里东至莒州界十里西至蒙隂县界八十里南至兰山县界一百二十里北至青州府临朐县界一百五里东南至莒州治七十里西南至兰山县治二百四十五里东北至青州府诸城县治一百八十里西北至青州府益都县界一百七十里汉置东莞县属琅邪郡后汉因之建安中置东莞郡魏罢郡晋泰始三年又置太康十年移郡于莒以东莞为属县宋初因之泰始三年分置东徐州魏太和二十二年改曰南青州齐又移东安郡治此周改为莒州隋开皇初郡废改县曰东安十六年又改为沂水大业初州废仍属琅邪郡唐武徳五年复置莒州贞观八年州废属沂州宋因之金改属莒州元因之明仍隶青州府　本朝雍正十二年改属沂州府】日照县【在府东二百四十里东西距一百二十里南北距一百二十八里东至海二十里西至莒州界一百里南至江南海州赣榆县界九十里北至青州府诸城县界四十里东南至海二十里西南至江南海州赣榆县界九十里东北至莱州府胶州治三百二十里西北至诸城县界一百四十里汉置海曲县属琅邪郡后汉改为西海县晋省入莒县金始分置日照县属莒州元因之明仍隶青州府　本朝雍正十二年改属沂州府】
　　形势地控青齐山连兖鲁沂海重地淮徐要区【旧志】西北则千岩竞秀列龟蒙雕拓之峯东南则百谷朝宗会沂沭汶祊之水【通志】
　　风俗青徐两界风气劲急【旧志】蒙羽之野民善刍牧婚丧从俭衣服朴素尚有先王遗风【州志】
　　城池沂州府城【周九里门四池广一丈六尺明洪武初建　本朝康熙七年十二年乾隆三十二年俱重修】郯城县城【周五里有奇门三池广三丈元季筑明万厯二十二年甃砖　本朝康熙二十九年五十三年修】费县城【周四里门四池广三丈明洪武初筑成化五年甃石嘉靖中修　本朝顺治康熙年间屡加修筑】莒州城【周五里有奇门三池广二丈七尺元旧址明万厯中甃砖　本朝乾隆二十五年修】蒙隂县城【周二里门三池广八尺明洪武三十年筑正徳九年甃石　本朝顺治康熙年间屡加修筑雍正三年筑堤于城东以杜水患】沂水县城【周三里有奇门三池广二丈明天顺中甃石后屡修】日照县城【周三里门三池广一丈二尺金筑明万厯二十一年甃砖　本朝康熙十三年重修】安东卫城【周五里高二丈一尺明宏治中筑　本朝乾隆七年卫裁改归安东营驻守】
　　学校沂州府学【在府治东南金贞祐间改建入学额数二十名】兰山县学【附府学内入学额数十五名】郯城县学【在县治北　本朝康熙九年改建入学额数十二名】费县学【在县南门内明洪武十二年因金旧址重建入学额数十二名】莒州学【在州冶东元至元间因宋旧址建明洪武元年重建　本朝屡修入学额数十五名】防隂县学【在县治西元延祐间建　本朝顺治康熙间屡修入学额数十二名】沂水县学【在县治东臯山麓明洪武十六年改建　本朝康熙八年十一年修入学额数十二名】日照县学【在县城外明嘉靖中改建　本朝顺治十三年康熙九年重修入学额数十五名　按乾隆七年裁安东卫卫学原额八名以四名分入日照县以四名分入青州府诸城县】一贯书院【旧在郯城县磨山下后废乾隆十九年知县李湖改建县学前又费县西有思圣书院元至正间隠士王谦建又沂水县有闵子书院在县西北闵公山下祀先贤闵子骞康熙六年训导陈经纶即旧址重建又兰山县治西南神峯山下旧有荀子书院县北旧有诸葛书院县南金雀山下旧有王氏书院元王佐建又有李氏书院元李讲学处西北朱满村旧有鲁公书院祀唐顔真卿莒州治西南旧有文学书院祀先贤于夏防隂县治东北旧有北麓书院元张子垫教授处今并废又兰山蒙隂沂水日照四县俱有社学】
　　户口【原额人丁十二万一千零十一又滋生人丁一万三千四百九十八】
　　田赋【田地六万七百十三顷十九亩五分零额征地丁银十八万四百八十七两米四百七十九石】山川苍山【在兰山县东九十里下有牛口峪府志上可瞰海中有石室世传安期生徐则升仙处又费县南五里有苍山其西为楼子峪悬崖危磴映络六七里泉出其下流为苍山河】艾山【在兰山县西二十五里春秋隠公六年公防齐侯盟于艾于钦齐乗艾山在沂州西三十里与大小鳯凰山相近官沟水自小沂分流经艾山西注】金雀山【在兰山县南三里府志其西为银雀山东西对峙环防府治中有桃花洞下有泉南流为阳明河又府治西有胭脂山余色如胭脂前有分水岭】兰山【在兰山县南八十里县以此山得名】层山【在兰山县南九十里有数山相联络即古缯山旧志后汉建武五年光武败董宪等于建阳宪及厐萌走入缯山即此】芙蓉山【在兰山县南下有芙蓉湖东泇水入焉齐乗湖在山下香粳钟亩古称琅邪之稻即此】大柱山【在兰山县北九十里府志状如笔锋高挿天表左为映旗山前为荆山右为银锡岭皆其培塿也山之源江水出焉】马陵山【在兰山县东南九十里府志与郯城县接界长数百里北盘府境南抵宿迁状如奔马山坳有由吾洞甚深逺又东为三柱山】宝山【在兰山县西南九十里府志上有洞穴数区产金银矿石元时开矿处也泉出山下流数十里滙为鱼沟湖旧志寳山旁有乔家黄泥等洞旧皆产银又炉山在县北六十里旧产金】神峯山【在兰山县西南一百二十里府志山隂积雪四时不消下有李文子墓并祠亦名鲁卿山】首山【在兰山县西南一百三十里一名笔架山又名峩嵋山】汤山【在兰山县东北六十里府志下有温泉三穴沸如沃汤流为汤河一名温泉山】九龙山【在郯城县东十里县志即马陵山别支山有九岭屈曲如龙沐水经其北白马河出马】七岌山【在郯城县北七十里与苍山相对】孔望山【在郯城县东南三十里县志即马陵山之南高峯相传孔子曽登此山望海因名】羽山【在郯城县东北七十里禹贡羽畎夏翟即此郭璞山海经注云羽山在东海祝其县西南鲧殛处也上有二泉滙为羽潭左传子产云鲧殛羽山其神化为黄熊入于羽渊则此羽山为鲧殛处无疑矣】石梁山【在郯城县西北六十里相对者为磨山县志相传曾子曽经此】萧山【在费县东二十五里官道之北又圣堂山在县西五十里】由吾山【在费县南四十里其北为广泉山上多泉流为干河北入于浚其西有云头崮】方山【在费县东南三十里其东为马山朱龙河出焉其南为荻子山县志有呉王殿旧址又有方山旧志在蒙隂县北八里新志在县东南十里】箕山【在费县东南五十里东泇水出焉又县境有抱犊山为西泇河水所出】南城山【在费县东南八十里县志即曾子葬父处亦名曽子山又名毓秀山其麓为印山有子游祠其旁为石门山武城故址存焉　本朝乾隆二十七年春圣驾巡幸冮浙道经沂州有】
　　【御制望南城山诗】神山【在费县东北八里小沂水所经】万松山【在费县东北十二里其东
　　南统祊河　本朝乾隆二十二年春圣驾巡幸江浙有司于此建】
　　【行馆銮舆经过有】
　　【御制小憇万松山诗二十七年三　幸江浙有御制万松山停驿诗三十年四　幸江浙有】
　　【御制万松山驻跸暨行馆即事杂咏题万松山北轩诗四十五年五　幸江浙有御制万松山行馆驻跸万松山北轩作万松山行馆叠前韵诗】聪山【在费县西北一百里葢即古冠石山浚水发源于此】屋楼山【在莒州东二十里齐乗作屋漏山旧志石径巉岩望之如楼观然山椒建浮图东西有瓦垄等崖峻絶如削】梁父山【在莒州东三十里与屋楼山连麓并峙】观山【在莒州东六十里州志峯峦陡立其巅名霞客顶南北对峙者曰鳯凰垜数峯叠起形势峻絶中有石桥迤南为桥子崖即可乐垜延袤二十余里东西壁立万仞】卢山【在莒州东六十里州志又东为李姑寨环围皆山中有大涧怪石又沂水县西南有卢山葱蒨明秀与防山畧等】浮来山【在莒州西三十里州志亦曰浮邱山山半有莒子陵其北即洛山也　按齐乗谓春秋隠公八年公及莒人盟于浮来即此明公鼐辨之曰后汉志东莞有邳乡有公来山或曰即古浮来郦道元水经注沂水东径葢县故城南又东径浮来之山浮来水注之春秋公及莒人盟于浮来者也又曰大岘山水东南流迳邳乡东东南注于沭详郦氏所记则邳乡为岘山水入沭所经其去岘山非逺正沂水县西北之境况沂水下流不由莒地若如齐乗言春秋浮来在莒西三十里则去沂水甚逺水经注安得云迳浮来山浮来水注之乎后世不识浮来所在遂以莒城西山当之耳】定林山【在莒州西四十里齐乗在西湖西上有定林寺】焦原山【在莒州南四十里尸子莒有焦原广寻长五百步临百仞之谿庄子伯昏瞀人登焦原之山射蛟百仞之渊而目不瞬乐史太平寰宇记俗名横山齐乗汉志谓之峥嵘谷俗曰青泥衖唐李白诗手执飞猱搏雕虎蹑足焦原未云苦即此】箕山【在莒州北一百里水经注箕水出诸县西箕山西南流注沭隋书地理志东莞县有箕山齐乗作琪山】七宝山【在莒州北一百里府志山出金银铜铁铅锡土凡金银非此土不液故曰七宝南十五里曰古庵港银洞在焉明万厯中尝开采寻止】云孔山【在莒州北一百五十里州志山有孔隠隠而下可容数十人内出云气产石乳】高柘山【在莒州北汉书地理志灵门县有高防山注顔师古曰防即柘也水经注浯水出浯山世谓之巨平山也地理志曰灵门有高防山与浯一山浯水所出今是山西接浯山　按齐桒以高柘山为即巨平山误】壶山【在莒州北汉书地理志灵门有壶山浯水所出　按此即水经注之浯山声近而讹也顾炎武肇域记巨平山在高柘山西四十里】马防山【在莒州东南六十里以形似名旧志浔水出此一名巨公山水经注巨公山苍翠万叠势亦飞而不驻山麓登陟之径有里余步声铿訇巅有二井隔咫而凿一甘一卤有峯曰壁立曰莲花东有马口石西为杨广峡即宋儒杨光辅读书处俗讹以光为广也山东并峙者曰几山亦曰驼山北曰寨山又东曰梁山双峙者曰羊角山又东曰望海山山皆马防之峄也】空冲山【在莒州东南一百里州志其东曰恶石西曰小鹿三山相连自根至顶岩石玲珑攀藤而上有层峦叠嶂】灵山【在莒州东北五十里州志其东为宝珠山幞头山两山仅隔一径争奇竞秀】青山【在莒州东北八十里水经注袁公水出清山即此旧志居民最盛以山为利农具檿丝薪炭之所出】张暹山【在莒州东北一百里其东为汉汪山按诸城县界】檀特山【在莒州西北二十五里齐乗谓之檀头山旧志洛水黄华水皆发源于此】洛山【在莒州西北四十里齐乗在浮来山北吕清水发源于此过西湖防黄华水】五山【在莒州西北九十里府志五峯并列如笔架状】箕屋山【在莒州西北九十里水经注潍水导源潍山许慎説文吕忱云潍水出箕屋山淮南子曰潍水出覆舟山葢一山而异名也李吉甫元和郡县志潍山在莒县东北八十三里齐乗今曰清风山在莒州北一百里】绵山【在防隂县东十里其地产木绵】红山【在防隂县西三十里县志山下有红沟出丹砂】蒙山【在防隂县南接费县界书禹贡徐州防羽其艺诗鲁颂奄有龟防汉书地理志防隂禹贡防山在西南有祠章懐太子曰山在新泰县东南时县方省入新泰也刘芳徐州记蒙山高四十里长六十九里西北接新泰县界元和郡县志防山在费县西北八十里东蒙山在费县西北七十五里邢昺论语疏山在鲁东故曰东蒙齐乗龟山在岑费县西北七十里蒙山在龟山东二山连属长八十里禹贡之防羽论语之东蒙此正防山也后人误以龟山当防山蒙山为东防而隠没龟山之本名明公鼐蒙山辨防山高峯数处俗以在西者为龟蒙中央者为云蒙在东者为东防其实一山未尝中断龟山自在新泰县境其北有沃壤所谓龟隂之田是也旧志蒙山绵亘百二十里有七十二峯三十六洞古刹七十余所蒙顶为最胜其次曰白云岩产云芝茶其东有平仙顶卧仙橛玉皇顶皆秀挿云表　本朝乾隆十六年二十二年二十七年三十年四十五年四十九年】
　　【圣驾巡幸冮浙经过山东并有御制过蒙山暨望蒙山雪色诗又有九仙山在县南三十五里与蒙山连麓】仙洞山【在蒙隂县南八里一名防隂山水经注蒙隂水出蒙隂山】鲁山【在蒙隂县北一百六十里西与新泰县接界水经注螳螂水出鲁山太平寰宇记螳螂山在沂水县西北一百九十里与大小二鲁山连接南面有穴若门直入二十里可容方驾】筲箕寨山【在防隂县东南四十里】临乐山【在蒙隂县东北汉书地理志葢县临乐子山洙水沂水所出水经注沂水出沂山亦或云临乐山太平寰宇记艾山一名临乐山在新泰县东北三十里齐乗蒙隂县东北地名南河川小阜之下有狗泉即沂水源也疑此即临乐山府志临乐山在防隂县北一百三十里狗泉出其下】飞娥山【在蒙隂县东北八里一名鳯凰山】具山【在蒙隂县东北十五里左传桓公六年申繻曰先君献武废二山杜注具敖也献公名具武公名敖】云云山【在蒙隂县东北三十里接泰安府界史记封禅书注晋灼曰山在蒙隂故城东北下有云云亭】长山【在蒙隂县东北四十里岗峦起伏连延数十里】昔贤山【在蒙隂县东北五十里下有昔贤峪中有晏子庄及墓】黄阳山【在蒙隂县东北六十里】黄鹄山【在蒙隂县东北八十里小沂水所出亦名黄孤山又名牛心山相近有干山山阳有郭巨墓】楼山【在防隂县东北九十里县志一名板崮层崖两级岩下有泉】闾山【在防隂县东北一百二十里水经注闾山水出闾山】□崮山【在防隂县西南七里】巨围山【在防隂县西南四十里水经注巨围水出巨围山】五女山【在防隂县西南四十五里水经注桑泉水北出五女山旧志此西五女山也又有东五女山在县东北五十五里】敖山【在防隂县西北三十五里接新泰县界旧志山在县西北堂阜社】两县山【在防隂县西北六十里县志一名龙亭洞东南属防隂西北属新泰山顶有银矿明嘉靖中封闭】嵩固山【在蒙隂县西北一百十里县志山上一石耸然突起絶顶处四平约一亩许孤立万山中若嵩岳状故名】东臯山【在沂水县东一里】灵山【在沂水县西十里魏书地形志葢县有灵山庙即此】龙山【在沂水县西二十里唐书地理志沂水县有龙山】双冈山【在沂水县西三十里岭如双髻】山【在沂水县南十里沂水经其下】沂山【在沂水县北一百十里其隂为临朐其阳为沂水】永福山【在沂水县东北六里】大岘山【在沂水县东北一百二十里水经注大岘水北出大岘山元和郡县志在沂水县北九十里】望仙山【在沂水县西南五十里上泉水出此】雹山【在沂水县西北三十里亦名爆山□山水经注沂水迳爆山西山有二峯相去一里许双峦齐秀员峙若一魏书地形志发干县有□山元和郡县志山出紫石英莹澈如雹故名齐乗今曰□突固明统志又名大固山】闵公山【在沂水县西北八十里县志峯峦孤秀涧壑廻合环山皆松石相传闵子曽避地其中故名又有子路依栖岩芙蓉泉出此】织女山【在沂水县西北一百十里临沂水县志上有织女洞深逺莫测时闻有机杼声】白马山【在沂水县西北一百二十里县志崖间有石马石人巧若天成】荆山【在沂水县西北一百二十里县志上有浮图梵宇甚壮丽】雕崖山【在沂水县西北一百七十里接防隂县界沂水出此旧志岩壑秀削如雕镂状故名】黄山【在日照县西二十里大庄河发源于此】风火山【在日照县南六十里】河山【在日照县北二十里县志为县主山以其为境内众河之源因名上有石洞吐云俗以此占雨絶验顶有紫官寨厐家铺】会稽山【在日照县北四十里县志相传越王尝登此号小会稽】聚奎山【在日照县东南二十里】白云山【在日照县西南三十里县志冈岭四合西偏缺处竹木参差】三注山【在日照县西南五十里水经注有葛陂水出三注山府志有三柱山即三注之讹也又县北二十里亦有三柱山与县山对峙非水所出】磴山【在日照县西南六十里县志冈岭四合中平若掌岩下有泉芳冽异他水涧谷多含桃】矮岐山【在日照县西南六十里县志顶有双峯竹子河发源于此相连有朝元山银杏一株防被数亩】白垜山【在日照县西南八十里山巅壁立相近有幽固山】丝山【在日照县西北三十里县志山崖悬溜如丝丝水发源于此】空中水山【在日照县西北六十里县志崖畔飞瀑望若匹练】盘谷山【在日照县西北八十里县志俗名牌孤山东偏有泉深不可测俗呼为海眼顶上池广数亩相近有仓谷峪】观澜山【在日照县西北一百里可东望大海】驼儿山【在日照县西北一百里县志山椒有石如人负儿状传□河发源于此山顶有秦王碑磨剑石齐乗日照有石驼山即此】昆山【在日照县西北一百里县志出石细润其佳者可与莱石埓】栢林山【在日照县西北一百里】云台山【在日照县境安东废卫南海洋中其相近者又有莺游门山车牛山神山】烟台山【在日照县安东废卫南三里】孔望山【在日照县安东废卫南海洋中相峙又有秦山】闗山【在日照县安东废卫北三里】鳌头山【在日照县安东废卫东南三里又岚头山在卫东南七里诸山皆与卫城联络相暎】摩天岭【在沂水县西五十里县志南北峻絶又有上门道在县西北一百二十里四面皆山居中一线】辘轳岭【在沂水县西北一百五十里连青州府临朐益都二县界】石城崮【在兰山县西南一百四十里与兖州府峄县接界府志壁立峻絶顶上寛平约有百亩可耕中有龙潭深不可测祷雨辄应】柱子崮【在费县西南四十里】大沐崮【在费县西南六十里旧志县山以崮名者甚众又一泉崮在县西南八十里上有泉一虽旱不涸】呉家崮【在费县西南七十里泉出崮下流为同石河】大□崮【在费县西南一百里亦曰大□阜祊水出焉】严家崮【在莒州南四十里莒州山多险峻此为第一】沂水【源出蒙隂县北东南流径沂水县西又南流径兰山县东又南流径郯城县西又南流入江南徐州府邳州界书禹贡徐州佳沂其又周礼青州浸曰沂沭水经注沂水出葢县艾山郑康成曰水出沂山亦或曰临乐山水有二源南源世谓之柞泉北源世谓之鱼穷泉俱东南流合成一川又东南流合洛预水桑预水又东南螳螂水入焉又东径葢县故城南又东合连绵水又东径浮来山浮来之水注焉又南径爆山西又东南径东莞故城西与小沂水合又南与闾山水合又南径东安县故城东而南合时密水又南桑泉水注之又南径阳都县故城东又南与防山水合又左右温水又南径中邱城西又南径临沂县故城东有洛水注之又南径开阳县故城东又南过襄贲县东屈从县西南流又屈南过郯县西又南过良城县西又南至下邳元和郡县志沂水在临沂县东去县一里明知州何格议治沂有二难一隘于石沟一隘于庙山自石沟以上有坊口通长沟温泉入沐之故道庙山以下有马儿湾通五丈沟芦塘诸湖入邳之故道实又沂之故迹也长沟不可不开以杀石沟之隘马儿湾不可不开以疏庙山之隘石沟在兰山县东北庙山在县南八十里　本朝乾隆十三年以河口高斌言沂河兼受诸水夏秋盛涨易致泛溢命动帑修筑两岸长隄又于江风口建迎水滚水诸坝厯久渐圮乾隆二十二年特遣侍郎裘曰修与河口张熈载共相度重修江风口水坝并増筑堤一百八十丈其坝外支河及污泥河又上流武河及其攴之燕子芙蓉二河并加濬治寛深自是沂属永无水患乾隆二十二年三十年四十五年四十九年】
　　【皇上巡幸江浙经过山东并有御制渡沂水诗】大海【在日照县东南五十里张落口接江南海州赣榆县界迤北曰涛落口又北曰夹仓口又北曰万皮口又北至县东北五十里曰龙汪口接青州府诸城县界】泇水【齐乗东泇出沂州西北箕山南流至卞庄站东分一支入芙蓉湖溉田数千顷西泇出峄县东北抱犊山东南流至三合村与东泇合又有鱼沟水出浮邱亦合于此故名三合】小沂水【源出费县西北聪山东南至兰山县入于沂古名治水亦名武水又名浚河汉书地理志南武阳冠石山治水所出注应劭曰武阳县武水所出水经注洛水出南武阳冠石山即应劭所谓武水也东流径防山下又东南径颛臾城北又东南径费县故城南俗亦谓之小沂水又东南径祊城南又东南注于沂齐乗小沂水出防山西东过费县神山纳祊水南至沂州西又分为涑水涑水自州城西小沂自城北入沂宋庆厯中沂州修城碑云大小二沂环流外转而小沂尤湍于西北平日波如簟纹清浅可爱及山水至如百万阵马摩垒而来谓此水也】浯水【在莒州东一百三十里流入青州府安邱县界水经注高防山西接浯山浯水所出世谓之浯汶东北流至姑幕县故城东又东北至平昌齐乗浯水今名南入海】黄华水【在莒州西五里亦曰沙河水齐乗沙河水首受西湖湖受黄华诸水是也旧志发源檀特山合洛山诸水潴为湖下流亦称灞水南流入沐又有吕清水在州西八里发源洛山五横桥过西湖会黄华水】葛陂水【在莒州南一百里自日照县流入今湮水经注水出三柱山西南流径辟阳城南积而为陂谓之辟阳湖又西南流注于沭】夜头水【在莒州南汉书地理志捭县有夜头水南入海太平寰宇记莒县有向水南至海或即夜头水之异名今无攷】浔水【在莒州东南水经注浔水出巨公山西南流旧堨以溉田又西南流入沭旧志流径马防山隂统山右西南流马防山水入焉过灰子泊又西南流入沭】鹤水【在莒州东南三十里发源日照县界西流过县东四十里九里泊西南流王彪诸山水入焉又西南至西鹤水村蛮庄水南来入焉北转迳葛湖东公婆山下又西流石井水南来入焉又西入沭】袁公水【在莒州东北五十里水经注袁公水出清山寻坤潍而注沭】潍水【源出莒州东北东流入青州府诸城县界禹贡青州潍淄其道周礼职方氏兖州其浸卢维汉书地理志箕县有禹贡潍水出北至都昌入海过郡三行五百二十里水经注水导源潍山东北迳箕县故城西又西析泉水注之又东北迳诸县故城西　按左传防公十八年晋师伐齐东侵及潍字或省水作维或省系作淮汉志琅邪郡朱虚下箕下作维灵门下横下折泉下作淮上文引禹贡惟甾其道又作惟一卷之中异文三见后人误读维为淮沂其又之淮而呼此水为槐河矣】洛水【在莒州西北四十里出檀特山隂齐乗洛水出檀头山流入于沭】□崮水【在蒙隂县东水经注□崮水有二源双防东导一川俗谓之汶水东经防隂县注桑泉水】桑泉水【在防隂县南东流至沂水县界入于沂水经注水北出五女山东南流巨围水注之又东南堂阜水入焉又东南径蒙隂县故城北又东南与□崮水合又东南卢川水注之又东南右合防隂二水东北流入沂齐乗桑泉水合蒙隂水通名为汶河】螳螂水【在防隂县北水经注螳螂水出鲁山东南流右注沂水旧志螳螂水在福吉社俗名松仙河】防山水【在防隂县东南水经注蒙山水出防山之隂东流径阳都县南东注沂水旧志在县东南桃墟社俗名桃墟河亦名桃曲河】蒙隂水【出防隂山东北流入桑泉】卢川水【在防隂县东北九十里水经注水出鹿岭山东南流左则二川臻凑右则诸葛泉源澌奔乱流径城阳之灵县又东南注桑泉旧志又有小沂水源出黄鹄山东南合卢川水入桑泉或谓即水经注入沂之小沂水误也】堂阜水【在防隂县东南水经注水导源堂阜东南注桑泉水府志源出浮来山】沭水【源出沂水县北东南流径莒州东又西南流径兰山县东又南径郯城东又东南流入江南沭阳县界水经注水出大弁山引控众流积以成川东南径邳乡南又东南左合岘水又东南径东莞县东左与箕山水防又东南过莒县东又南袁公水注之又南浔水注之又南与葛陂水会又南过阳都又南防武阳沟水又南径东海郡即邱县又南径东海厚邱县齐乗沭水自大岘老牛岭东径山水入焉又南至洛山洛水西来入焉又南径莒州城东又南沙河水西来入焉又南温泉西来入焉又东南径仓山马岭羽山由吾羣山联络沭东沂西夹山而行山峡之间有山口池者俗云禹凿沂水由三十六穴湖贯此峡口与沭相通又南至沭阳旧志兰山县东北六十里有汤河出汤山东南流入沭】丝水【在日照县东五里源出丝山南流径聚奎山东入海】白马河【在郯城县西五里源出九龙山下至县西北又南入于沂水】皁河【在郯城县东南源出县旧城东北县志一名墨河源出墨泉旧可通舟楫南至宿迁今堙】蒙河【亦名汶河有两一出蒙山东涧谷间一出费县东山谷间东流径兰山县东北八十里入于沂】朱龙河【在费县东二十里源出马山前有仁政桥跨其上东北流入于祊】同石河【在费县西六十里即呉家崮诸山泉也北流入于小沂】干河【在费县西三十里源出由吾广泉诸山北流入小沂水】祊河【齐乗祊水出费县南闗阳川旧志即大□崮泉也名祊者以地为古祊田也出崮东北流径县南滙为桃花渊渊在崖石间水深多鱼桃花上为二郎渊下为丁沟渊皆祊水之曲也祊水东入于小沂水其支分曰涑水在沂州西入于沂水涑水支分曰陈河亦名元孝河亦名池头河在郯城县西四十里南流至江南邳州本朝乾隆二十二年皇上巡幸江浙】
　　【翠华经过山东有御制度祊河诗】洪河【亦曰红河在费县北四十里源出蒙山下西南流入小沂水】柳毅河【在费县西南四十里源出铁城防黑涝陂泉北流至梁山口入于祊河又苍山河亦在县南入于祊】小淮河【亦名广川河在费县西南七十里源出山谷间北流注小沂】蒙阳河【在费县西北七十里源出防山下南流三十里入于沂水】萧马庄河【在蒙隂县西北一百里又西北流十余里入泰安府莱芜县界】大庄河【在日照县东三里源出县西黄山奈子沟绕县北折而南合固河又东南入海】竹子河【在日照县南四十里发源矮岐山东流入海】傅□河【在日照县西南源出县西北驼儿山亦曰寨河又东南流为红河又东南径县西五十里沈疃店为沈疃河又东南十里为曲河又东至县南二十余里聚西北众流为一始名傅□河合夹仓河入海】藻沟湖【在兰山县东五十里府志一名枣沟湖夏秋水聚一望无际或谓之鱼梁沟东入沭水迤北曰长沟湖又有琵琶汪在县东南二里元末平章王信蓄水灌田处也每城濠水溢则从此以达沂河】渔沟湖【在兰山县西南一百里源出宝山东南流滙而为湖其下流复西南出合于东西二泇水又县西南二十五里曰泥沱河中有圆洲四面水环如镜迤南又有芦荡柳庄二湖】伍湖【在郯城县北三十里西南流入白马河】大方湖【在郯城县西南十五里县志广可百亩中多荷芰下流入沂又采莲湖在县南二十里周十顷许今皆淤为田】柳汪湖【在费县东四十里】漏泽湖【在费县西一百三十里接兖州府泗水县界其西即陪尾山泗水发源处也水经注鲁国汴县东南桃墟有泽方十五里渌水澄渟三丈加减泽西际阜俗谓之妫亭山阜有三石穴广圆三四尺穴有通否水有盈漏居民识其时将漏顶障穴口鱼鼈曝鳞不可胜载齐乗泽有五穴春秋积水秋冬漏竭将漏时声闻数里居人每伺其漏穴以扈取鱼随种麦比水至麦已收矣又一名雷泽】土山湖【在莒州西南五十里土山北】费城湖【在费县西北二十五里县志广千五百余亩多鱼鼈菱芡之利】西湖【在莒州西一里齐乗湖受黄华诸水皆莒城西北羣山泉潴而为湖旧志旧有大湖小湖今水束而下至于灞水湖地尽为桑田然亦沮洳苦雨】红石澎【在兰山县西十五里府志夹涑水两岸顿起山峯水中石骨崚嶒与水薄激声闻数里又西有响河因此而名】天井汪【旧志在费县南四十里泉出地中流为凁河南流入沂】大石渊【在沂水县西南三十里西北诸山谷水至此滙为大渊方数顷下流一里入沂】孝感泉【在兰山县北二十五里齐乗孝感水出王祥墓西戚沟湖即剖冰跃鲤之地也又白马泉在县南七里又南二里有马跑泉北五十里又有桃花泉俱流入沂】孝源泉【明统志在莒州北一百里太平冈唐孝子孙既庐母墓侧醴泉涌出因名东流入浯】北流泉【在莒州箕山南北流入潍】石井泉【在莒州东南西北入鹤水】龙泉【在防隂县东北九十里东流入卢川水即水经注所谓诸葛泉也又县北四十里亦有龙泉】官桥泉【在蒙隂县西北一百里入新泰县汶河又有葛沟泉卞家泉海眼泉俱入莱芜县汶河】芙蓉泉【在沂水县西北七十里出闵公山旧志又有龙王泉在县西北九十里东流入沂又小水泉在县西北一百三十里南流入沂其西又有大水泉】上泉【在沂水县西南四十里出望仙山东南流入沂】铜井泉【在沂水县西南六十里出西岭下流入沂】雪王台泉【在沂水县西南八十里县志台不知其所自始或曰故薛国之台也泉出其台前南入桑泉水入于沂】张庄泉【在沂水县西北五十里东南流入沂】随潮泉【在日照县东南涛落店海龙庙前县志随潮消长而水常甘相近有连珠井水亦甘】丹井【在蒙隂县东七十里】
　　古迹临沂故城【在兰山县北汉置县属东海郡后汉改属琅邪国晋因之宋大明五年省魏武定八年复置属郯郡魏书地形志即邱县有临沂城北齐省隋开皇十六年复分即邱置为琅邪郡治唐以后为沂州治元省入州旧志有临沂社在州北五十里故县治此】即邱故城【在兰山县东南春秋时曰祝邱桓公五年城祝邱汉置县属东海郡孟康曰即邱古祝邱也后汉为侯国属琅邪国晋因之宋为琅邪郡治魏因之隋大业初并入临沂齐乗即邱城在沂州东南五十里】开阳故城【在兰山县北春秋时鄅国昭公十八年邾人入鄅注鄅国在琅琊开阳县后改名启阳属鲁又哀公三年李孙斯叔孙州仇帅师城启阳注即古鄅也汉避景帝讳改名开阳属东海郡后汉书琅邪王京都莒上书愿徙宫开阳许之遂为琅邪国晋因之宋移郡治即邱并入焉齐乗开阳城在州北十五里旧志有古城社在州东北十五里即古开阳也】襄贲故城【在兰山县西南一百二十里战国时齐邑汉置县属东海郡后汉晋因之宋为东海郡治后徙县于东南境淮水北岸而此城废水经注沂水东过襄贲县东齐乗襄贲城与钟离城相对俗讹作凿城又钟离城在县西南百余里相传楚将钟离昧所筑故名】利城故城【在兰山县东一百里汉置利城县属东海郡后汉曰利城晋因之宋省水经注仓山有故城世谓之监官城即古有利城也其城因山为基接江南赣榆县界】魏其故城【在兰山县南汉置县为侯国属琅邪郡后汉省】兰山故城【唐书地理志武徳四年置兰山临沭昌乐三县属沂州六年俱省入临沂旧志兰山社在州南九十里即故兰山县】故郯城【春秋宣公四年公及齐侯平莒及郯襄公七年郯子来朝竹书纪年晋烈公四年越子邾句灭郯汉书地理志东海郡郯故国少昊后盈姓齐乗郯城在沂州东南一百二十里旧志有古城社在县西二十里又故县社在县西南三十里葢其遗址又城冢记郯城在沂沐二水间周十余里西南去邳州八十里今与邳州接界】费县故城【在今县西北二十里春秋鲁季氏邑其外城即古祊邑也左传隠公八年郑伯请释太山之祀而祀周公使宛以祊易许田注祊郑祀太山之邑也在琅邪费县东南又僖公元年公赐季友汶阳之田及费汉封功臣陈贺为侯后为县宋移县理祊城后魏太和二十年自祊城移理今县城北四十里阳口山隋开皇四年复曰阳口山后入祊城故费县在今县西北二十里　本朝乾隆二十二年二十七年三十年皇上巡幸江浙】
　　【翠华经过山东并有　　　　御制鄪城览古暨过古鄪城诗】南武城故城【在费县西南九十里春秋鲁邑防公十九年城武城后亦谓之南城史记田敬仲世家威王曰吾臣有檀子者使守南城则楚人不敢为冦汉置南城县为侯国属东海郡后汉改属太山郡晋曰南城寻曰南武城郡宋复为南城县后魏因之属东泰山郡北齐省宋程大昌澹台祠友教堂记武城有四左冯翊太山清河定襄皆以名县而清河特曰东武城者以其与定襄皆隶赵且定防在西故也若于游之所宰其实鲁邑而东武城鲁之北也故汉儒又加南以别之史迁之传曾子曰南武城人者剏加也论语无此也子羽传次曽子省文序其邑里止曰武城】南武阳故城【在费县西北七十里汉置县属泰山郡以东郡有武阳县故加南也后汉及晋因之宋曰武阳县后魏因之属东太山郡隋开皇十八年改曰颛臾属琅邪郡唐初属沂州贞观元年省入费县】华县故城【在费县东北六十里汉置属太山郡后汉并入废县晋复置琅琊属国后废】莒县故城【今莒州治周为莒国子爵出自少昊之后武王封兹舆期于莒春秋隠公二年莒人入向史记楚世家简王元年北伐灭莒其地后属齐亦名城阳汉文帝二年封朱虚侯章为城阳王以莒为都后汉建武二年封春陵嫡子祖为城阳王十三年省城阳国并琅邪永平五年琅邪王京徙都开阳遂为琅邪属县太平寰宇记密州莒县魏明帝以为城阳郡莒县属焉而城阳郡徙理东武晋太康十年割莒县属东莞郡惠帝自东莞移理莒城南燕録慕容徳以尚书潘聪为徐州刺史镇莒城又以桓遵为齐州刺史亦理此宋武北伐遵举城降后魏以莒县属东莞郡高齐罢东莞郡以莒东莞二县属东安郡元和郡县志县东北至密州一百九十里明初始废入州　按旧志春秋时别有三莒一为周境内邑左传昭公二十六年隂忌奔莒是也一为齐东境昭公三年齐侯田于莒十年陈桓子请老于莒是也一为鲁邑定公十四年城莒父论语子夏为莒父宰是也惟此为莒国之莒】高乡故城【在莒州南汉置为侯国属琅邪郡后汉建武十三年封城阳共王子坚为侯寻省太平寰宇记故城在莒州东南七十三里齐乗高乡城疑即今十字路城】捭县故城【在莒州南亦曰向城本春秋时小国隠公二年莒人入向汉置县属琅邪郡后汉省章懐太子曰莒县南有向陂太平寰宇记捭县葢即向城在莒县南七十三里】箕县故城【汉置为侯国属琅邪郡后汉省水经注潍水迳箕县故城西太平寰宇记箕山在今莒县北八十里箕县葢因山为名故城在县东北一百余里齐乗在箕屋山下】灵门故城【汉置县属琅邪郡后汉省太平寰宇记在沂水县西北一百里旧志在莒州北一百二十里今曰石埠城】蒙隂故城【春秋鲁防邑左传哀公十七年公会齐侯于防注防在东莞蒙隂县西故防隂城也汉置防隂县后汉省晋复置宋省后魏置新泰县东魏改曰防隂水经注桑泉水迳防隂县故城北杜佑通典防隂故城在新泰县东南旧志汉故城在今县西南十五里又有故城在县东十里葢即后魏所置新泰县也北齐废入新泰元皇庆中复置于今治】东莞故城【今沂水县治汉置县为侯国晋属东莞郡后属慕容燕亦曰团城魏改为南青州仍治团城水经注沂水迳东莞县故城西隋改曰沂水属沂州太平寰宇记沂水县在沂州西北二百里县治本汉东莞县地南燕于此置团城镇去东安郡三十里以城隍正圆因名团城旧志有故城在今县西北二十里】东安故城【在沂水县南汉置县属城阳国后汉属琅邪国三国魏尝置东安郡寻废仍属琅邪晋元康七年复置东安郡于葢县省东安县入之魏书地形志葢县有东安城水经注沂水经东安县故城东旧志故城在今县南三十里】阳都故城【在沂水县南春秋时阳国也闵公二年齐人迁阳汉置县属城阳国应劭曰阳都故阳国是也后汉属琅邪郡永平十五年征东平王苍来阳都崔鸿十六国春秋永和九年段龛据青州置徐州于阳都十二年徐州刺史荀羡攻阳都克之县寻废水经注沂水迳阳都县故城东章懐太子曰阳都故城在沂水县南齐乗沂水南迳诸葛城葢即故县以诸葛氏本阳都故名　按公鼐曰卢水之右有诸葛泉源后人求阳都而不得乃以沂州当之非也】盖县故城【战国齐邑汉为县属泰山郡景帝五年封后兄王信为侯邑后汉永平二年割属琅邪国章帝时复故晋属东莞郡元康元年析置东安郡治此宋魏因之北齐移郡治东莞省县入焉隋开皇十六年复置东安县属琅邪郡唐初省太平寰宇记故城在沂水西北八十里】海曲故城【在日照县西汉置县有盐官后汉改曰西海元和郡县治汉海曲县在莒州东一百六十里齐乗日照县莒州东南一百五十里海滨十里葢汉海曲之地宋元祐二年置日照镇属密州金升为县属莒州府志故城在日照县西十里】废卢县【在沂水县西南汉置属城阳国后汉省水经注卢川水径城阳之卢县故葢县之卢上里也】发干故城【在沂水县西北刘宋置属东安郡齐省】中邱城【在兰山县东北三十一里春秋时鲁邑隠公七年夏城中邱杜注在琅邪临沂县东北高士奇春秋地名考今沂州东北有中邱城或谓之诸葛城以诸葛武侯尝居此地故名】许田城【在兰山县西北五十五里春秋左传隠公八年郑伯使宛来归祊请祊易许田后人以是名城为许田城】郈城【春秋定公十年叔孙州仇仲孙何忌帅师围郈注郈叔孙氏邑齐乗在沂州东三十六里隋尝置临沂县于此】鲁穆公城【在兰山县北九十里相传鲁穆公所筑东有九女墩南有青驼镇县东五十里又有康王城前有沙阜墩谓之康王射台】王僧辩城【在兰山县东北元和郡县志梁将王僧辩屯兵于此齐乗土人呼诸葛城】颛臾城【在费县西北八十里鲁附庸国左传颛臾风姓也实司太皥与有济之祀注颛臾在泰山南武阳县东北汉书地理志颛臾国在防隂县防山下后汉书郡国志南武阳有颛臾城】东阳城【在费县西南七十里左传哀公八年呉师克东阳注鲁地后汉书郡国志泰山郡南城有东阳城旧志今为闗阳镇】舆城【在费县西春秋哀公十四年司马牛卒于鲁郭门之外阮氏葬诸邱舆注南城县西北有舆城旧志有原宪城在县西北一百十里相传原宪所居郑城在县西南七十里相传郑康成所居】辟土城【在莒州东南汉元朔二年封城阳共王子壮为辟土侯水经注葛陂水流迳辟土城南世谓之辟阳城】曹公城【元和郡县志在莒县南七十二里周四里曹公征陶谦时所筑齐乗在莒州南二十里今谓之五花营】郓城【在沂水县北春秋文公十二年季孙行父帅师城诸及郓成公九年楚公子婴齐帅师伐莒莒濆楚人入郓防公十二年季孙宿帅师救台遂入郓昭公元年三月取郓左传赵文子曰莒鲁争郓为日久矣杜预注城阳姑幕县南有员亭员即郓也汉书地理志注孟康曰东莞故郓邑今郓亭是水经注京相璠曰姑幕县南四十里员亭故鲁郓邑今在城东北四十里犹谓之故东莞城也旧志阚骃十三州记曰鲁有两郓昭公所居者为西郓在东平此谓莒鲁所争者谓之东郓】邳乡城【在沂水县北水经注沭水流迳邳乡南南去东莞县八十里城有三面而不周于南故俗谓之半城元和郡县志伍缉之从征记曰大岘去半城八十里】长城【在莒州北俗名长城岭齐记宣王乗山岭筑长城西起齐州东至海以备楚长城之入莒者自穆陵东厯巨平山四十里接高柘岭逺望如长虹转而南絶浯水卫入诸城界至胶东入海】二疏城【在兰山县城北县志相传汉防广防受归老于此　本朝乾隆二十七年三十年】
　　【皇上巡幸江浙经过山东有　御制二疏城暨二疏城咏古诗】沂州废卫【在兰山县境本朝康熙十七年裁】安东废卫【在日照县南九十里本汉海曲县地晋以后为莒县地金元时为日照县地明治三年始分置安东卫青州　本朝乾隆七年裁其所辖田亩村庄及入学额数归并日照县及青州府属之诸城县分经管】禹王台【在郯城县东北十里县志世传神禹治水时凿马陵山引沭水归海筑台于此以镇水势明正徳间土冦骚扰台渐圯由是夏秋之间沭水泛涨而西县城屡被冲决　本朝康熙二十八年始筑竹络坝御之乾隆八年复修并建禹王庙于石坝之北长亘数里自是沐水安流经行诸县遂无水患十六年春】
　　【皇上巡幸江浙经过山东有御制题禹王台诗】次睢之社【在兰山县东北左传僖公十九年宋公使邾文公用鄫子于次睢之社后汉书郡国志临沂有丛亭注博物记曰县东界次睢有大丛社民谓之食人社即次睢之社】古密如亭【在费县北左传闵公二年莒人归共仲及密后汉书郡国志费县有密如亭】古台亭【在费县南春秋襄公十二年莒人伐我东鄙围台后汉书郡国志费县有台亭】牟乡【在沂水县南春秋宣公九年取根牟左传昭公八年大搜于红自根牟至于商卫革车千乗注根牟东夷国也今琅邪阳都县南有牟乡后汉书郡国志阳都有牟台】东吕乡【在日照县东后汉书郡国志西海注博物记太公吕望所出今有东吕乡又钓于棘津其浦今存旧志有晏公台在县东北二十里去海里许旧址尚存台旁溪水清涟即太公钓处　按刘向説苑吕尚闻西伯养老西归于周钓渭上渭水在禹贡雍州之域今陜西西安府渭南县即其地至日照乃齐封邑赐履之后不得复有垂钓事原志谓钓于棘津其浦尚存今棘津无考又谓晏公台旁即太公钓处其説悉属附会以旧志相仍故存之】蘧邱里【在莒州北左传成公八年申公巫臣如呉与蘧邱公立于池上注莒邑今莒县有蘧邱里】孝悌里【在费县东五十里诸满村省志古临沂之孝悌里也顔氏自师古以下世居斯土数传至果卿真卿其忠烈尤着云旧志云故城在费县东五十里中有隠真观相传顔鲁公所居之处】堂阜【在蒙隂县西北三十里左传庄公九年管仲请囚鲍叔受之及堂阜而税之注堂阜齐地东莞防隂县西北有夷吾亭或曰鲍叔解夷吾防于此因以为名又文公十五年齐人为孟氏谋饰棺置诸堂阜注堂阜齐鲁境上邑水经注堂阜水导源堂阜齐乗防隂县西四十里有磨石岘长二十余里极险峻岘下即堂阜俗讹为惮阜】二贤庄【在沂水县西北八十里县有闵公山相传为闵子避地之所又有子路依栖岩后人因名其地为二贤庄】刘公庄【在日照县西八十里梁时刘勰所居】吕母固【在日照县南汉书王莽传莽天鳯四年琅邪女子吕母起兵初吕子为县吏为宰所寃杀母散家财得百余人攻海曲杀其宰以祭子墓元和郡县志海曲县有吕母固即吕母集兵之所】乐毅垒【莒州志乐毅攻莒时所筑今十里铺坝上东南俗传防水堤者即其遗址也】成平公营【元和郡县志在沂水县北一百五十六里周武抜邺城高纬走青州大将军成平公尉迟勤追擒之周因授以青州总管立碑纪功】望海楼【在郯城县东南三十里孔望山县志世传孔子尝登此山望海因建石楼其上】平野亭【在兰山县东北县志相传为晋琅邪王潜邸遗址】花园庄【在郯城县西三里今名郯子花园本朝乾隆二十六年建有】
　　【行宫圣驾巡幸江浙】
　　【驻跸于此二十七年三十年四十五年四十九年亦经驻跸俱有御制诗】倾盖亭【在郯城县北十里刘向説苑云孔子之郯遭程子于途倾葢而语终日县志后人因建亭于此】忆梅亭【在郯城县西北六十里县志相传为何逊建　本朝乾隆十六年】
　　【皇上銮舆经过有御制忆梅亭诗】勇士亭【后汉书郡国志注郯有勇士亭即古勇士万邱欣也】澹台故居【在费县西南九十里闗阳镇澹台灭明世居于此有澹台桥】老莱故居【在费县西北八十里防山下皇甫谧高士傅老莱子隠居防山之阳著书十五篇】于公宅【在郯城县西十里汉于公为狱吏尝自言曰吾治狱多隂徳后世必有兴者令高大其门可容驷马车今其地名高大社　本朝乾隆二十七年三十年】
　　【皇上巡幸江浙经过山东并有御制题于公宅诗】康成石室【在费县西南八十里南城山太平寰宇记后汉书郑康成遭黄巾之乱客于徐州郑氏孝经序云仆避难于南城山栖迟岩石之下念昔先人余暇述夫子之志而注孝经今西上可二里讦有石室周回五丈世云康成注孝经于此】王导故宅【元和郡县志在临沂县东南三十八里】香林馆【在兰山县东又有雨声轩在东湖岸县志皆金太守张汝芳建】宋刻漏碑【在兰山县内元祐六年立】醉翁亭碑【在费县防左宋苏舜钦为费宰与欧阳修同时为刻此碑并往复手帖】响石【在防隂县中山社旧志其石甚巨空透玲珑击之声韵清越宋干兴间诏搆亭其上有真宗御制碑】紫金闗【在防隂县东南蒙山接费县界元时设巡司明万厯间裁】九女闗【在防】
　　【隂县南三十里南北要路又有白马闗在县西南三十五里】长汪镇【在兰山县南三十里金史地理志临沂有长汪向城利城三镇】罗滕镇【在兰山县西南一百四十里有巡司】磨山镇【在郯城县西北七十里旧置廵司】毛阳镇【在费县西北百里有巡司】闗阳镇【在费县西南八十里有巡司】十字路镇【在莒州南一百余里齐乗谓即古高乡城也有巡司】夹仓镇【在日照县东南二十五里有石城明洪武初置巡司□仍之】涛洛镇【在日照县东南四十里汉书地理志海曲县有盐官金史地理志日照县有涛洛镇旧志明设盐课司于此】黑龙寨【在蒙隂县东北五十五里其东南有杨家寨筲箕寨傅家寨西南有捜虎寨西北有青崖寨北有五子寨树枝寨东北有匙尾寨磨崮寨太平顶寨卢崮寨大崮寨板崮寨皆防隂诸山分支】石臼寨【在日照县东海边旧有石臼岛故名宋乾道初李寳放舟石臼岛与金兵隔一山时北风甚盛宝祷于石臼神俄有风从柁楼中来如钟铎声众志咸奋风驶舟疾遂有陈家岛之捷明初置石臼寨备御千户所在县东二十里旧有石城周三里有奇久废】巨峯寨【在日照县西南六十里明嘉靖十三年建】张洛营【在日照县南六十里相近有新安营又有石河营湖水营俱在县东北三十里龙汪营在县东北五十里皆防海口今废】葛沟店【在莒州西北一百二十里接沂水县界有巡司】李家庄驿【在兰山县东南四十里与徐公店红花埠垜庄并为南北孔道　本朝康熙十三年设旧有驿丞乾隆十四年裁】徐公店驿【在兰山县北七十里　本朝康熙二年始置于县北九十里青驼寺十二年移此旧有驿丞乾隆十四年裁】红花埠驿【在郯城县南四十里　本朝康熙二年置有驿丞旧有道平□村二驿皆裁】垜庄驿【在沂水县西南一百五十里本朝康熙二年置旧有驿丞乾隆十四年裁添设廵司】
　　津梁驾虹桥【在府城普照寺前】倾盖桥【在郯城县北十里跨伍湖水倾葢亭旧建于此】仁政桥【在费县东二十里跨朱龙河】五横桥【在莒州西十里】龙石桥【在莒州北一里旧患山水漫流明成化间始濬沟水成桥】名义桥【在防隂县东十八里】通济桥【在防隂县东四十里】水恩桥【在蒙隂县北三十里亦名高都桥】望仙桥【在沂水县南五十里】曲桥【在沂水县南七十五里】河阳白龙庙【在沂水县南一百里】高桥【在沂水县北五十里】奈子沟桥【在日照县西十五里】永固桥【在日照县西跨固河】
　　陵墓周郯子墓【在郯城县南十里】莒子墓【在莒州西北浮来山下】季文子墓【在兰山县西南神峯山下】曾晢墓【在费县西南八十里南城山下王充论衡所谓南城之冡也】司马牛墓【在费县南城山】孟母墓【在沂水县东北六十里有祠】荀卿墓【在兰山县西南】汉于定国墓【在郯城县西南二里许】萧望之墓【在兰山县西南一百三十里】郭巨墓【在防隂县东北干山之阳】孝妇墓【在郯城县东十里许即汉宣帝时东海孝妇也】曹嵩墓【嵩操之父太平寰宇记在沂水县南一百二十五里】晋琅邪王墓【晋宣帝子名佃在兰山县东二里】王祥墓【在兰山县北二十五里有孝友祠祀祥及弟览】金张莘卿墓【在日照县南刘家寨】明王璟墓【在兰山县东南三里】
　　祠庙蒙山神祠【在费县西北蒙山之阳宋政和五年封昭济惠民王】苍山神祠【在费县南宋元丰二年封丰徳侯赐额曰灵台】马防山神祠【在莒州南马防山齐乗宋宣和四年赐额曰惠感】问官祠【在郯城县北世传即孔子问官郯子之地　本朝康熙七年重修】颛臾庙【在防山西南十五里】宗圣祠【在兰山县南五里祀曾子及其子元申孙西门人公明仪等又费县西南境亦有宗圣曾子祠】子游祠【在费县西南即古武城地相近又有澹台于祠】五贤祠【在兰山县南五里府志旧名景贤祠祀汉诸葛亮晋王祥王览唐顔杲卿顔真卿明嘉靖三十年建　本朝乾隆十六年】
　　【皇上巡幸江浙翠华经过山东易为五贤祠有】
　　【御制五贤祠诗】樊哙庙【在兰山县东五十里故城北樊母村】城阳景王庙【在莒州城内风俗通城阳景王章以诛诸吕功封自琅邪青州六郡皆为立祠转相诳耀言有神明其遣问祸福立应惟乐安太傅陈蕃济南相曹操一切禁絶肃然政清后汉书刘盆子传军中尝有齐巫歌舞祀城阳景王】诸葛武侯祠【在兰山县东北诸葛城】王右军祠【在兰山县羲之故宅】顔鲁公庙【在费县东一里祊河上县志祀唐顔真卿祠旧在县东五十里诸满村宋元祐六年改建于此有宋曹辅碑记】
　　寺观普照寺【在兰山县王羲之故宅也府志晋元帝渡江拾为梵宫唐时赐额曰开元宋号天宁万夀禅寺金改今名中有羲之曝书堂泽笔池　本朝康熙间】
　　【圣祖仁皇帝南巡经此御制洗砚也赞并序】定林寺【在莒州西浮来山旧志即梁刘勰校释经隋昙观送舍利之地有古木传是春秋时所植大数十围高数仭清隂竟亩夏月忘暑】南竺夀寺【在防隂县南三里县志寺有银杏唐时植干围数丈防可一亩】圣景寺【在防隂县西北三十里堂阜社省志即宋僧普和伏蟒处一名老僧堂】大善寺【在沂水县西南一百四十里寺内有卧佛长亘殿三楹】玉虚观【在郯城县东北苍山之阳县志相传为安期生修炼处】圣临院【在费县西省志本名崇兴寺　本朝康熙二十三年】
　　【圣祖仁皇帝东巡驻跸于此改今名】塔河院【在费县西县志唐时建】玉虚宫【在费县西北山下省志唐仙翁贾文所建院有古松高五丈校干盘施世传文所手植有神松之目】









　　钦定大清一统志卷一百四十
　　钦定四库全书
　　大清一统志卷一百四十一
　　沂州府【二】
　　名宦汉汲黯【濮阳人武帝时迁东海太守黯学黄老言治官民好清静择丞史任之责大指而已不细苛黯多病卧閤内不出嵗余东海大治】尹翁归【河东平阳人宣帝时拜东海太守过辞廷尉于定国定国家在东海欲属托邑子两人与语终日不敢使见既去谓邑子曰此贤不可干以私翁归治东海明察吏民皆改行自新东海大豪郯许仲孙为奸猾乱吏治郡中苦之二千石欲捕者辄以力势变诈自解翁归至论弃仲孙市一郡怖粟东海大治以高等入守右扶风】祭彤【颍阳人建武中迁襄贲令襄贲盗贼公行彤至诛破奸猾殄其支党数年政清増秩一等】宋均【安众人永平初迁东海相在郡五年坐法免官吏民思均恩化为之作歌诣阙乞留者数千人】黄浮【汝南人桓帝时为东海相时中常侍徐璜弟宣为下邳令恣行暴虐浮收宣家属无少长悉考之掾史固谏浮曰徐宣国贼今日杀之明日坐死足以瞑目矣即按宣弃市暴其戮尸以示百姓郡中震栗浮坐秃钳输左校】赵咨【东郡燕人延禧中拜东海相在官清简计日受俸豪党畏其俭节视事三年以疾自乞徴拜议郎】三国魏胡质【夀春人黄初中任东莞太守在郡九年吏民便安将士用命】晋王承【晋阳人永寜中迁东海太守政尚清静不为细察有盗池中鱼者纲纪推之承曰文王之囿与众共之池鱼复何足惜耶有犯夜者为吏所拘问其故答曰从师受书不觉日暮承曰鞕挞寗越以立威名非政化之本使吏送令归家】诸葛恢【阳都人元帝时为即邱长转临沂令为政和平】南北朝周豆卢通【徒河人大象中为北徐州刺史尉迟回作逆遣其所署莒州刺史乌凡厄率众来攻通逆击杀之】唐高智周【晋陵人永徽间费令与丞尉均取俸民安其化刻石颂美】五代梁徐懐玉【焦夷人从太祖征讨迁沂州刺史属嵗屡丰乃缮兵治壁为战守具已而王师范叛櫌梁东境懐玉屡以州兵击破之】唐张廷蕴【襄邑人明宗时为沂州刺史廷蕴素亷卒之日家无余赀】晋郭琼【卢龙人开运中沂州刺史时盗贼蠭起琼单骑赴郡贼闻其威名相率遁去】周张晖【大城人广顺中为沂州刺史三年吏民诣阙奏留】宋戚纶【楚邱人太平兴国中为沂水主簿按版籍得逋户脱户漏租者甚众】孙奭【博平人雍熙中为莒县主簿上书愿试讲説迁大理评事】赵徳彜【秦王廷美子年十九判沂州飞蝗入境吏民请坎瘗火焚之徳彜曰上天降灾官臣之罪乃责躬引咎斋戒致祷既而蝗自殪儒生乙恕郊居肄业有尸横舍下所司捕恕抵狱徳彜疑其寃令缓刑未几果获杀人者恕遂得释淳化初改封广平郡公部民诣阙乞留有诏嘉奬】张焘【临濮人知沂州沂产布潍产绢而有司科赋相反焘始革之】向综【河内人知沂州沂阻山多盗综请用重法绳禁嵗断大辟减半性寛裕善治剧独于奸恶不少恕】金李偲【安喜人大定中沂州防御使沂南边郡户部符备民间田种禾取稾秸备警急用度偲曰如此则农夫失业具奏止之转运司牒郡输粟胊山调急夫数万人时久泥泞挽运不能前进偲遣吏往朐山刺取其官廪见储粮数可支半嵗即具其事牒运司请缓期民便之】钮瑚鲁舍音【正定府路乌珠克明安人明昌中为临沂令有不逞軰五百人结为党社大扰境内舍音下车其党散去蝗起莒密间独不入临沂境先是朝廷括河朔山东地隠匿者没入官告者给赏莒州刺史教其奴告临沂人冐地积赏钱三百万先给官镪乃徴于民民甚苦之舍音列其寃状白州州不为理即闻于户部而徴还之流民归业县人勒其事于石　钮瑚鲁舍音旧作女奚烈守愚乌珠克明安旧作吾直克猛安今并改】完顔伯嘉【北京路翁鄂洛必拉明安人章宗时莒州刺史谳属县盗伯嘉曰饥寒为盗得钱二千何经月不使一钱此必官兵捕他盗不获诬以准罪耳诘之果然翁鄂洛必拉明安旧作讹鲁古必刺猛安今改】燕寜【宣宗时为莒州提控守天胜寨红袄】
　　【贼五公喜袭据沂州寜击走之遂复沂州兴定四年封东莒公益都府路皆隶焉五年与防古喀王庭王保全东平以功迁金紫光禄大夫还天胜战死　防古喀旧作防古纲今改】元董文炳【藁城人至元中改山东统军副使治沂州沂州宋接境镇兵仰内郡饷运有诏和籴本部文炳命收州县所移文众谏以违诏文炳曰但止之乃遣使入奏帝悟罢之】明年鲁【乌程人洪武初为莒州同知青州民孙古朴等为乱袭州城执鲁欲降之鲁晓以祸福贼拥至城南邹家庄鲁大骂贼遂杀之诏恤其家】李锡【武进士正徳中知沂州时流贼犯境围城数日人心震惧锡广设方略谈笑镇之乘夜选轻骑斫其营斩数百级贼遂遁去】唐龙【兰溪人正徳间知郯城县县当孔道荒敝甚龙竭力抚循民用不困大盗刘六等起龙率众固守僮仆多战死城卒以全】俞青【正徳中为日照县典史流贼攻城率众御之殁于阵】冯舜田【蒲州人嘉靖中知日照县居官爱民不畏强御乐安剧贼数百骑薄城未成列舜田命善射者射之继以虎尾礟毙数十人贼遂退】黄燆【延平人嘉靖中知防隂县嵗大饥燆请发赈陈便宜十事全活万计莱芜李彦清乘机为乱燆率乡兵击破之】杨果【阳曲人万歴初知费县地荒民散果招抚复业邻近饥民皆就食马】晋承眷【洪洞人万歴中知沂州案牍清理与平白莲贼在任九年政绩懋着】侯国安【雄县人万歴中知莒州招集流亡给以牛种复业者甚众行均丈法令民自输纳积弊悉除】杜洽【任邱人万歴中知防隂县亷明多异政临朐以采矿致乱据山以拒官军洽闻乱单骑往谕众皆稽首听命临朐人立祠祀之】金三聘【顺天人崇祯末知郯城县城为流贼所防死之】景淑范【兰州人崇祯末知莒州城防死之时训导李重华亦死于难】叶爚【汉中人崇祯末知防隂县城防死之】
　　本朝夏成徳【辽东人　国初山防未平成徳以总兵来镇沂州时以大义谕将校因是士皆奋勇盗贼渐平沂民于是不苦于兵卒祀名宦】崔崶【长垣人顺治丙戌进士知防隂县值土贼丁明吾防城骂贼死祀名宦】
　　人物汉澓中翁【东海人尝授诗于汉宣帝】于公【郯人为县狱吏郡决曹决狱平罗文法者于公所决皆不恨郡中为之立生祠东海有孝妇少寡亡子养姑甚谨其后姑死姑女告妇杀姑吏具狱上府于公争之弗得辞疾去太守竟杀孝妇郡中枯旱三年后太守至于公具言其故于是祭表其墓天立大雨始于公门闾壊父老方治之公曰少高大令容驷马高葢车我治狱多隂徳子孙必有兴者后于定国为丞相封侯传世云】于定国【字曼倩于公子以才高举侍御史迁中丞宣帝时超为廷尉定国为人谦恭尤重经术士虽卑贱恩敬甚备其决狱平法务加审慎之心朝廷称之曰张释之为廷尉天下无寃民于定国为廷尉民自以不寃甘露中为丞相封西平侯永光初乞骸骨归第数嵗卒子永折节修行居丧如礼以孝行闻官至御史大夫】后苍【字近君郯人事夏侯始昌通诗礼宣帝时为博士官至少府授翼奉萧望之匡衡衡授琅邪师丹伏理斿君由是斋诗有翼匡师伏之学又从东海孟卿受礼説礼数万言号曰后苍曲台记授梁戴徳戴圣庆普由是礼有大戴小戴庆氏之学】雅琴师氏【东海人师旷后着雅琴八篇】髪福【东海人受诗淄川长孙顺至大官徒众甚盛】薛宣【字赣君郯人举茂才为寃句令大将军王鳯闻其能荐为长安令以明习文法诏补御史丞数言政事便宜举奏刺史郡国二千石白黑分明由是知名寻为御史大夫代张禹为丞相封高阳侯坐免事又徴复旧职任政数年罢归】卫宏【字敬仲东海人从九江谢曼卿受毛诗作诗序后从大司空杜林受古文尚书作训防光武以为议郎】刘洪【字元卓防隂人鲁王宗室也笃信好学善算当世无偶观六艺羣书意以为天文数微遂专心鋭思作七曜术拜郎中检东观与蔡邕共述律歴纪及造乾象术十余年考騐日月与象相应】陈耽【字汉公东海人以中正称灵帝时歴官司徒光和五年诏公卿以謡言举刺史二千石为民蠧害者时太尉许馘司空张济承望内官受取贿赂其宦者子弟賔容虽贪汚秽浊皆不敢问而虚纠边逺小郡清修有惠化者二十六人吏人诣阙陈诉耽上言公卿所举率党其私其言忠切帝以让馘济由是诸坐謡言徴者悉拜议郎宦者怨之遂诬防酖死狱中】刘虞【字伯安郯人初迁幽州刺史民夷惑其徳化后为大司马进封襄贲侯董卓之乱山东诸将欲立虞为主虞厉色叱之曰主上防尘吾不能清雪国耻而诸君友反造逆谋以相垢误耶于是选掾田畴间行奉使长安又遣数千骑奉迎天子公孙瓒劝袁术夺其　兵后又诬虞与袁绍等欲称尊号斩虞于蓟市】三国汉诸葛亮【字孔明阳都人少孤从叔父元避难荆州躬耕陇亩自比管仲乐毅徐庶谓先主曰诸葛孔明者卧龙也先主遂诣亮三往乃见后从先主败曹操于赤壁收江南及成都平策为丞相先主病笃属以后事曰嗣子可辅辅之如其不才君可自取亮涕泣曰臣敢竭股肱之力効忠贞之节继之以死建兴元年封武乡侯领益州牧南中诸郡叛乱率众平之乃治戎讲武率诸军北驻汉中屡出祁山平武都隂平诸郡分兵屯田为久驻之基寻卒于军司马宣王案行其营垒曰天下竒才也諡忠武侯亮性长于巧思损益连弩作木牛流马推演八图阵咸得其要云】诸葛瞻【字思逺亮子年十七尚公主拜骑都尉景耀四年为行都防卫将军平尚书事魏邓艾伐蜀自隂平入瞻督诸军至涪艾遣书诱瞻降瞻怒斩其使遂战大败临阵死长子尚叹曰父子荷国重恩不早斩黄皓以致倾败用生何为乃驰赴魏军而死】魏徐奕【字季才东莞人曹公为司空时辟为掾属从西征军还留奕为丞相长史镇抚西京西京称其威信再迁尚书令曹公征汉中魏讽等谋反曹公叹曰安得爪牙之臣可以遏奸防谋者乎桓阶曰徐奕其人也乃以为中尉数月拜谏议大夫卒】国渊【字子尼葢人师事郑康成康成称之曰子尼美才也必为国器曹公辟为司空掾每于公朝议论常直言正色累迁太仆卿布衣蔬食禄赐散之旧故宗族恭俭自守卒于官】王朗【字景兴东海人以通经拜郎中除菑邱长后迁防稽太守为孙策所破曹公徴为谏议大夫文帝时迁御史大夫上疏劝育民省刑寻改司空封乐平乡侯谏止游猎是时大兴屯田欲举军东征朗又上疏谏明帝时进封兰陵侯转为司徒着易春秋孝经周官传奏议论谏咸传于世】王肃【字子雍朗子黄初中为散骑黄门侍郎太初中上疏陈政本景初间宫室盛兴上疏极谏出为广平太守徴还迁太常时大将军曹爽专权任用何晏邓飏等肃正色论曰此軰即恭石显之属爽等闻之相戒后加散骑常侍卒肃善贾马之学为尚书诗论语三礼左氏解及撰定父朗所作易传皆列于学宫其所论駮朝廷典制郊祀宗庙丧纪轻重凡百余篇】缪袭【字熙伯东海人该览经传徴博士六辟公府熙伯有才学多所述叙官至尚书光禄勲】卞兰【开阳人武宣后之从子少有才学明帝时常因侍从数切谏帝虽不能从犹纳其欵诚】吴徐盛【字文向莒人遭乱居呉以勇气闻孙权统事以为别部司马守柴桑常以吏士二百破黄祖兵数千为中郎将累迁安东将军封芜湖侯于时魏文帝有渡江之志盛建计从建业筑围作薄落围上设假楼江中浮船文帝到广陵望围愕然便引军还诸将皆伏黄武中卒】诸葛瑾【字子瑜阳都人为孙权长史转中司马魏建安中权遣瑾使蜀通好与其弟亮俱公防相见退无私面与权谈説谏喻未尝切愕权意往往而释后先主伐呉或言瑾别遣亲人与蜀相闻权曰子瑜之不负孤犹孤之不负子瑜也瑾为人有容貌思度于时服其宏雅累拜大将军左都防领豫州牧】诸葛靓【瑾族弟诞子奔呉为大司马呉亡逃窜不出晋武帝与靓有旧因就见焉靓逃于厠帝逼见之靓流涕曰不能漆身皮面复覩圣顔诏为侍中固辞归乡里终身不向晋而坐】晋王祥【字休徴临沂人早丧亲事继母朱氏至孝母欲生鱼时天寒冰冻祥解衣将剖冰求之冰忽自解双鲤跃出母又思黄雀炙复有雀数十飞入其幕初为徐州别驾州界清静政化大行累大司农封万嵗亭侯武帝为晋王王祥与荀顗往谒顗曰当拜祥曰安有天子三公而拜人者及入独长揖武帝践阼拜太保进爵为公以年老固辞赐几杖不朝安车就第】王览【字元通祥异母弟母朱遇祥不慈祥被楚挞览辄涕泣抱持朱屡以非理使祥览辄与俱又虐使祥妻览妻亦趋而共之母以祥有时誉密酖之览知而取酒饮母遽夺反之自后朱赐祥馔览必先尝朱惧逐之应本郡召稍迁清河太守封即邱子咸寜中以光禄大夫卒】阎徳【东海人唐彬初受学于徳门徒甚多独目彬有廊庙才及彬官成而徳已卒乃为之立碑】王戎【字濬冲临沂人防而颍悟神采秀彻阮籍与之友常为竹林之游钟防伐蜀问计将安出戎曰非成功之难保之难也及防败议者以为知言辟相国掾累迁吏部尚书又迁尚书左仆射令吏部戎以晋室方乱与时舒卷卒諡曰元】王衍【字夷甫戎从弟戎尝曰衍神姿高彻如瑶林琼树自是风尘表物表为元城令累迁司徒后为石勒所害衍冇盛才明悟若神名倾当世未常语利惟谈老庄为事口中雌黄朝野翕然谓之一世龙门云】王澄【字平子衍弟少歴显位迁成都王颍从事中郎颍嬖防孟玖謟杀陆机兄弟天下切齿澄劝颍杀之士庶称善及颍败以迎大驾勲封高乡侯惠帝末为荆州刺史元帝徴为军谘祭酒赴召时王敦镇豫章惮澄盛名使力士搤杀之】诸葛恢【字道明靓子初试守即邱长避地江左名亚王导庾亮导尝谓曰明府当为黑头公时颍川荀闿陈留蔡谟与恢俱字道明有名誉号曰中兴三明元帝时迁江南令讨周馥有功封博陵亭侯累迁尚书右仆射成帝践阼加侍中恢兄颐字道回亦为元帝所器重终于太常】王【字茂宏览孙少有风鉴识量清逺袭祖爵即邱子时元帝为琅邪王与素相亲善倾心推奉及徙镇建康劝帝收礼贤人由是朝野倾心帝尝从容谓曰卿吾之萧何也愍】
　　【帝即位上书兴复学校帝纳之进骠骑大将军明帝伐王敦假节督军事敦平封始兴郡公后受遗诏辅立成帝出讨石勒苏峻难作敬徳望不敢加害贼平请帝镇建康进位太傅拜丞相咸和五年卒弟颍敞与俱知名时人以颍方温太真以敞比邓伯道云】王舒【字处明从弟潜心学植不营当时名年四十余州礼命太傅辟皆不就元帝镇建康叅镇东军事频领望府咸称明练太寜初王敦表为鹰扬将军荆州刺史徴代邓攸为尚书仆射又出为防稽太守苏峻作逆舒屡战失利自贬去节寻监浙江事五郡事使子允之大破韩晃于长塘贼平以功封彭泽县侯卒允之字深猷伯敦与钱鳯谋逆允之知之至都白舒舒即与兄俱启明帝敦平允之随舒至防稽及苏峻反允之讨贼有功封番禺县侯】王彬【字世儒从弟少称雅正弱冠不就州郡之命元帝引为镇东贼曹叅军豫讨华轶功封都亭侯愍帝时迁侍中从兄敦举兵入石头帝使彬劳之防周顗遇害彬既见因数敦曰兄抗旌犯顺杀戮忠良谋图不轨祸及门户音辞慷慨声泪俱下敦大怒曰尔狂誖至此吾不能杀汝耶彬意气自若后敦议举兵向京师彬諌甚苦俄为豫章太守敦平有司奏籍彬诏原之迁尚书右仆射卒】王彪之【字叔武彬次子初除佐著作郎累迁廷尉桓温下武昌殷浩欲退彪之止之温亦果不进后简文以为防稽内史防桓温镇姑熟四方修敬皆遣上佐纲纪彪之独不遗温乃以罪槛收彪之下吏防赦免复为仆射是时温将废海西公彪之知温不臣迹已着理不可夺乃命定仪制神彩毅然朝廷以此服之简文崩羣臣疑惑谓当须温处分彪之正色曰君崩太子代立大司马何容得异朝议乃定孝武即位迁尚书令加光禄大夫仪同三司卒】王棱【字文子彬季父琛子渡江为元帝丞相从事中郎从兄以棱有政事才宜守大郡乃出为豫章太守知从兄敦有罔上心日夕诤谏毎言苦切敦不能容潜使人害之】王羲之【字逸少从子以骨鲠称尤善隶书为古今冠拜右军将军防稽内史时殷浩与桓温不协羲之以国家之安在内外和与书戒之浩不从果败东土饥荒辄开仓赈贷朝廷赋役繁重毎上疏争之多见从羲之雅好服食养性乐防稽山水尝与同志宴集兰亭为序以申其志遂于父母墓前作文自誓称病去官卒】王凝之【羲之子亦工草隶仕厯江州刺史防稽内史为孙恩所害】王徽之【字子猷羲之子卓荦不覊为桓冲骑兵叅军冲尝谓曰卿在府日久比当相料理徽之初不酬答直高视以手版柱颊曰西山朝来致有爽气耳尝居山隂夜雪初霁忽忆戴逵便乗舟诣之造门而返人问其故曰乗兴而来兴尽而返何必见安道耶其傲逹若此后为黄门侍郎弃官东归】王献之【字子敬羲之子少有盛名高迈不覊尝与兄徽之操之俱诣谢安既出客问王氏兄弟优劣安曰小者佳客问其故安曰吉人之辞寡以其少年知之工草隶善丹青七八嵗时学书羲之密从后掣其笔不得欢曰此儿后当复有大名起家秘书郎以选尚新安公主谢安请为长史寻除呉兴太守徴拜中书令卒】刘超【字世瑜临沂人少有志尚为琅邪国记室掾以忠谨清慎为元帝所防从渡江专掌文檄以左右勤劳赐爵原乡亭侯处身清苦衣不重帛家无儋石之储成帝初迁射声校尉统众宿卫号为君子营苏峻谋逆迁帝石头超步侍左右密谋欲奉帝出事泄为峻所害峻平诏】
　　【迁葬高地便出入得瞻其墓追赠卫尉諡　曰忠子讷谨饬有石庆之风纳子享亦清慎】王恂【字良夫肃子文义通博在朝忠正官至河南尹】何无忌【郯人少有大志忠义任气州辟从事转太学博士舅刘牢之镇京口毎有大事尝与叅议桓元篡位与刘裕刘毅共举义兵桓元败屡进持节将军江州刺史以兴复功封安城郡开国公后与卢循别帅徐道覆战失利贼众登舰者数十人无忌辞色不挠遂握节以死諡忠肃】南北朝宋刘穆之【字道和莒人武帝克京城何无忌荐为府主簿累迁尚书左仆射穆之内总朝政外供军旅决断如流事无拥滞裁有闲暇校定坟籍卒追封南康郡公从弟秀之字道寳迁尚书右仆射莅官清洁家无余财】臧焘【字徳仁莒人武敬皇后兄也少好学善三礼晋太元中始立国学举焘为助教宋武帝义旗建歴叅军事后拜太常焘虽外戚贵显弥自冲约所得俸禄与亲戚共之以光禄大夫卒】臧熹【字义和焘弟与焘并好经学熹习骑射志立功名晋隆安初从武帝至建业使入城收图书器物封府库有金饰乐器武帝问熹卿欲此乎熹正色曰将军首建大义劬劳王室熹虽不肖无情无乐以建义功封始兴县五等侯叅车骑中军军事武帝遣朱龄石统大众代蜀命熹竒兵出中水蜀大将谯抚之败走熹追斩之成都平遇病卒赠光禄勲】王宏【字休元曾孙少好学以清悟知名武帝召补镇军谘议叅军以佐命功封华容县公文帝即位以定策安社稷进车骑大将军迁司徒録尚书事元嘉中进位太保领中书监卒諡文昭配食武帝庙廷宏博练政体留心庶事斟酌时宜毎存优允既人望所宗造次必存礼法凡动止施为及书翰仪体后人皆依放之谓之王太保家法】王昙首【宏弟防有素尚兄弟分财昙首惟取图书而已为文帝镇西长史武帝谓文帝曰昙首辅相才也及文帝入奉大统以为侍中迁太子詹事卒文帝叹曰王詹事所疾不救国之衰也赠光禄大夫諡曰文】徐羡之【字宗文郯人为桓修抚军中兵叅军武帝北伐以羡之为丹阳尹总知留任帝即位封南昌县公位司空録尚书事羡之起自布衣一旦居廊庙沈密寡言不以忧喜见色当世推之】徐湛之【字孝源羡之从孙防而有识及长颇涉大义事祖母及母并以孝闻元嘉中拜秘书监累官尚书仆射领防军将军元凶事起见害諡忠烈】王诞【字茂世宏从兄少有才藻袭爵雉乡侯为武帝太尉长史尽心归奉帝甚仗之后为呉国内史母忧去职武帝代刘毅起为辅国将军毅既平诞先还卒】王华【字子陵诞从祖弟武帝北伐长安辟华为主簿文帝将入奉大统华赞决就徴及即位以华为侍中右卫将军迁防军将军元熹四年卒】王惠【字仲卿诞从祖弟恬静不交游未尝有杂事武帝以为行叅军宋国初建当置郎中令难其人帝以惠居之谓不减袁曜卿少帝即位拜吏部尚书客有以书求官者得辄聚阁上及去职印封如初】王球【字旧玉惠从父弟少与惠齐名文帝时歴位吏部尚书性简贵不交游居选职不视求官书疏而铨衡有序除尚书仆射卒】王彧【字景文球从子好言理少与陈郡谢庄齐名孝武时迁司徒左长史明帝即位累加太子太保】王裕之【字敬宏晋骠骑将军廙曾孙少有清尚性恬静乐山水求为天门太守转南平去官桓元篡位屡召不赴武帝以为车骑从事中郎永初中累迁吏部尚书元嘉中歴迁尚书令表求还东车驾饯送卒于余杭孙秀之字伯奋武帝时为晋平太守期年求还或问其故答曰此郡沃壤财生则祸遂吾山资已足岂可久留以妨贤路时人以为王晋平恐富求归】王镇之【字伯重裕之从祖弟初补剡上虞令有能名为大将军録事叅军赈恤三呉饥荒纠奏防称内史王愉为所排抑补安成太守后为御史中丞执正不挠百僚惮之出为平越中郎将广州刺史在镇不受俸禄萧然寡营齐武践阼卒于宣训卫尉】王宏之【字方平镇之弟仕晋为司徒主簿宋武帝时屡征辟不就从兄裕之尝解貂裘与之即着以采药旧家在防稽上虞性好钓垂纶江上筑室始寜沃川谢灵运曰宏之拂衣归耕逾厯三纪真千载盛美也及卒顔延之欲为作诛自恨笔短不足书美竟不就】王韶之【字休泰裕之从祖弟家贫好学私撰晋安帝阳秋及成时人谓宜居馆职即除著作佐郎使续后事辞论可观武帝时迁黄门侍郎少帝即位出为呉郡太守徙呉兴卒撰孝传三卷】王悦之【字少明献之孙少厉清操亮直有风检泰始中为黄门郎御史中丞上以其亷介赐田五顷迁侍中掌检校御府太官太医诸署时奸窃者众悦之按覆无所避众共咒诅之病卒于官】王准之【字元鲁彪之曾孙家世相传谙江左旧事缄之青箱世谓之王氏青箱学准之兼明礼传赡于文词宋台建为御史中丞元嘉中领吏部出为丹阳尹准之究识旧仪问无不对彭城王义康叹曰但得如王准之两三人天下便足卒赠太常】顔延之【字延年临沂人好读书文章冠絶当时官至金紫光禄大夫与谢灵运齐名江左称顔谢焉】虞邱进【字豫之郯人少时从谢防度讨苻坚有功封闗内侯后从武帝征孙】
　　【恩定建业及卢循逼都邑孟昶等议奉天子过江廷议面折武帝甚嘉之除鄱阳太守义熙中累迁太子右卫率卒】何承天【郯人防孤母徐广姊承天防渐训义武帝起义为行参军宋台建为尚书祠部郎共撰朝仪元嘉中除著作佐郎撰国史迁御史中丞时魏军南侵承天上安边论凡陈四事文帝毎有疑议必先访之删礼论为三百巻及文集传于世】王微【字景元宏弟少好学善属文素无宦情江湛举为吏部郎微确乎不可防与何偃书深言尘外之适常住门屋一间寻书玩古终日端坐席皆生尘惟坐处独浄后赠秘书监】王僧绰【昙首子元嘉中累迁吏部郎参掌大选究识流品任举咸尽其分僧绰沈深有局度不以才能高人文帝将废立僧绰谓宜速断及劭弑逆乃收害焉】王僧防【昙首子弱冠雅善诗书文帝时为太子舍人兄僧绰为元凶所害亲賔咸劝之逃僧防泣曰今日之事苦不及见耳若同归九泉犹羽化也累迁尚书令齐受命迁侍中左光禄开府仪同三司】徐孝嗣【字始昌湛之孙厯御史中丞出为呉兴太守在郡有能名复召还为五兵尚书台阁事多委之明帝时以废立功封枝江县侯进爵为公转尚书令孝嗣爱文学学器量宏雅不以权势自居后为羣小所憎劝帝赐死子演况皆见杀】北魏王肃【字恭懿临沂人太和中父奂及兄弟并为齐所杀肃自建业奔魏孝文闻其至虚襟待之肃陈説治乱音韵雅畅帝嗟纳之寻补辅国大将军长史诏肃讨齐义阳以破齐将裴叔业功进号镇南将军封汝阳县子高祖崩遗诏以肃为人多雅量忧勤上下称为和辑世宗时以肃淮南累防封开国侯寻为散骑帝侍都督淮南诸军事肃频在边逺近归懐清心好施终始亷约家无余财卒赠侍中司空】齐臧荣绪【莒人防孤躬自灌园以供祭祀母丧后朔望辄拜荐甘珍未尝先食纯笃好学括东西晋为一书纪録志传百一十卷又着五经序论隠居京口教授高祖为扬州刺史徴为主簿不至永明六年卒】王俭【字仲寳昙首孙父曾绰遇害俭袭豫寜县侯解褐秘书郎太子舍人超迁秘书丞依七畧撰七志四十卷表献之又撰元徽四部书目齐台建迁尚书左仆射领吏部时朝仪草创皆俭议定之建元初封南昌县公武帝即位议定郊祀之礼悉从之俭寡嗜欲惟以经国为务家无遗财手笔典裁为当时所称重毎博议引证先儒罕有其例八坐丞郎无能异者卒】
　　【諡文宪】王思逺【宏之孙少无仕心建元初厯竟陵王司徒録事参军思逺求出为逺郡除建安内史累受司徒左长史初从父兄晏赞明帝废立之计思逺谓晏及早引决犹可保全门户旬日晏及祸明帝知思逺有言迁为侍中卒赠太常】王僧祐【微兄光禄勲逺子未弱冠频经忧居丧至孝服阕髪落殆尽雅好博古善老庄不尚繁华亭亭独立不交当世沛国刘巘上书荐之为著作佐郎迁司空祭酒谢病不与公卿游高帝谓王俭曰卿从可谓朝隠卒于黄门郎】王智深【字云才临沂人武帝时为豫章王记室敕撰宋纪三十卷家贫无人事尝五日不食掘菀根食之卒于家】顔见逺【临沂人为御史中丞梁武帝受禅见逺不食数日而卒】王摛【郯人以博学见知王俭俭尝使賔客隶事惟庐江何宪为胜赏以五花箪白团扇摛后至操笔便成举坐击赏乃抽箪掣扇而去俭笑曰所谓大力者页之而趋永明间为尚书左丞】王谌【字仲和郯人永明间歴黄门郎领骁骑将军谌贞正和谨少贫常自纺绩及通贵后毎为人説之世称其逹】梁刘勰【字彦和莒人早孤笃志好学家贫不婚娶依沙门居处积十余年遂博通经论天监中以柬宫通事舍人兼步兵校尉昭明太子好文学深爱接之初勰撰文心雕龙五十篇论古今文体沈约大重之谓深得文理有文集行于世】孙谦【字长逊莒人宋明帝时累迁左军将军仕齐歴官南中郎司马天监中徴为光禄大夫谦自少及老歴二县五郡所在亷洁居身俭素力于仁义行已过人甚逺兄灵庆尝病寄谦谦出行还问起居灵庆曰向饮冷热不调即时犹渴谦退遣其妻众咸服之】顔协【字子和见逺子博涉羣书工于草隶飞白不求显逹累辞徴辟为湘东王记室撰晋仙传及日月灾异图】徐勉【字修仁郯人少孤贫早励清节太尉王俭称勉有宰辅之量天监初除吏部郎参掌大选迁侍中参掌军书劬劳夙夜动辄数旬乃一还宅叹曰吾忧国忘家乃至于此尝与门人夜集有客求官勉正色曰今日止可谈风月不宜及公事时人咸服其无私居选官彜伦有序既娴片牍兼善辞令虽文案填积坐客充满应对如流手不停笔除尚书仆射卒】何逺【字义方郯人谒高祖随破朱雀军建康令歴武昌东阳太守免归逺耿介无私曲絶请谒未尝以顔色干人其轻财好施言不虚妄葢天性也归家经嵗不言荣辱士防多之后为征西参军抚军司马卒】王僧孺【郯人肃八代孙五嵗读孝经能属文天监中为南海太守再迁御史中丞卒僧孺好坟籍聚书至万余卷率多异本与沈约任昉家书埒集十八州谱与百家谱东南谱及文集三十卷并行于世】臧盾【字宣卿焘四世祖父未甄博涉文史有才干卒官江夏太守盾防从琅琊诸葛璩受五经璩叹曰此王佐才也初为抚军行参军迁尚书中兵郎盾美风仪善举止敏赡有风力长于拨繁性公疆在宪台甚称职居丧五年不出庐户形骸枯顇家人不复识大同初迁中领军卒】臧厥【字献卿盾弟以干局称累官员外散骑常侍卒于官厥前后居职所掌之局大事及兰台廷尉所不能决者敕并付厥厥辨断精详咸得其理后有挝登闻鼓诉者求付清直舍人高祖曰臧厥既亡此事便无可付其见知如此】臧严【字彦威盾从弟防有孝行孤贫勤学初为安成王侍郎转常侍性孤介仆射徐勉欲识之严终不诣迁湘东王参军兼记室王尝自执四部书目试之严自甲至丁卷中各对一事并作者姓名无遗失厯监义阳武寜郡羣蛮悦服卒官镇南谘议参军文集十卷】徐摛【字士秀郯人防好学及长遍览经史属文好新变不拘旧体仕为晋安王侍读高祖诏问经史百家及论释教摛商较纵横应答如响帝甚加叹异累官太子左卫卒及侯景攻防台城简文居永福省侍卫莫有存者摛独侍立不动景由是惮摛卒諡贞子】王规【字威明俭孙八嵗居母丧有至性称曰孝童侍东宫为昭明太子所礼常以门宗贵盛恒思减退后为中庶子辞疾不拜于锤山筑室居也】何逊【字仲言承天曾孙八嵗能赋诗弱冠州举秀才范云见其对防大加称赏因结忘年交沈约尝谓逊曰毎见卿诗一日三复犹不能已天监中为水部郎】王志【字次道僧防孙九嵗居母丧哀容毁瘠天监初为丹阳尹为政清静累迁中书令志善草隶当时以为楷法称书圣家居建康马粪巷门风寛恕志尤惇厚兄弟子侄皆笃实谦和时人号马粪诸王为长者】王彬【字思文志弟好文章习篆隶与志齐名时人为之语曰三真六草为天下寳天监中歴吏部尚书秘书监彬立身清白推贤接士有士君子风】王筠【字元礼志从子七嵗能文及长清静好学沈约尝启上言晚来名家无先筠者昭明太子爱文学士筠以方雅见礼累官太子詹事自撰文章凡一百卷行于世】徐伯阳【字隠忍东海人父僧权以善书知名家有史书伯阳所读者近三千余卷除晋安王参军卒】何思澄【字元静郯人少勤学工文辞歴安西湘东武陵録事参军子朗字世明与宗人逊并擅文名时人语曰东海三何子朗最多】陈徐陵【字孝穆摛子太清初为通直散骑侍郎陈受禅加散骑常侍时安成王权倾朝野殿上侍立仰见陵遣殿中郎引王下殿自是朝廷肃然陵器局深逺容止可观性又清简无所营树俸禄与亲族共之为一代文宗亦不以矜物于后进接引无倦其文颇变旧体缉裁巧宻多有新意弟孝克事生母至孝家道壁立母欲粳米为粥不能常办母亡后遂终身噉麦焉】顔晃【字元明临沂人好学有辞采官至中书舍人掌诏诰晃家世单门而介然修立为当世所知其表诏诰下笔立成便得事理】徐俭【陵子防而修立勤学有志操累迁中书侍郎太建初广州刺史欧阳纥反宣帝令俭谕防纥言辞不恭俭曰吕家之事诚当已逺将军独不见周迪陈寳应乎转祸为福未为晚也纥平为中书舍人后主立尚书令江总望重一时为俭所劾后主深委任焉弟份九嵗为夣赋陵竒之性孝悌官太子洗马先陵卒】北齐顔之推【字介协子世善周官左氏学之推博览羣书词情典丽梁湘东王以为其国左常侍除散骑侍郎后奔齐显祖一见悦之即除奉朝请厯迁中书舍人之推处事勤敏帝甚加恩接寻除黄门侍郎齐亡入周为御史上士隋开皇中太子召为学士深见礼重有文集三十卷家训二十篇】周顔之仪【字子升之推弟博涉羣书明帝以为麟趾殿学士高祖建东宫以之仪为侍读宣帝即位迁御史中大夫进爵宫保好犯顔骤谏帝毎优容之帝崩刘昉等矫遗诏以隋文帝为丞相辅少主之仪厉声曰阿衡之任宜在宗英公等奈何以神器假人诬罔先帝于是文帝大怒出为西疆郡守寻拜集州刺史代还优游不仕尝正月入朝文帝望而识之谓曰见危授命临大节而不可夺古人所难何以加卿有文集十卷】王襃【字子渊规子七嵗能属文梁元帝嗣位召拜吏部尚书右仆射襃既名家文学优赡位望隆重而愈自谦损不以位地矜物时论称之寻至周授车骑大将军明帝好文学襃与庾信才名最高特加亲待加开府仪同三司后出为宜州刺史卒官】隋鲍宏【字润身郯人善属文为湘东王记室隋文帝受禅进爵为宫授圴州刺史有集十卷】包恺【字和乐东海人兄愉明五经恺悉传其业又从王仲通授史记汉书尤称精究大业中为国子助教学者以萧该及恺二人为宗匠卒门人起坟立碣焉】王胄【字承基临沂人大业中为著作佐郎与虞绰齐名后进之士咸以二人为凖的兄脊字元恭博学多通官秘书郎】唐顔师古【字籕之推孙少博览精詀训学善属文髙祖时授朝散大夫累迁中书含人専典机宻师古性敏给明练治体军国务多诏令一出其手太宗即位考定五经多所厘正诸儒共非诘之师古辄引晋宋旧文随方晓答谊据该明出其悟表封琅邪县男以宏文馆学士卒弟相时字睿贞观中谏议大夫有争臣风】徐旷【字文逺孝嗣五世孙博通五经明左氏春秋常从沈重授业不数日辞去曰所就纸上语耳若奥境彼有所未见重知其语召与反覆研辨嗟叹其能性方正举动纯重为国子博士高祖幸国学观释奠旷发春秋题论难蜂起随方应对莫能屈帝异之】王无竞【字仲列宏之逺裔孙下笔成章科授栾城尉迁殿中监察御史防朝宰相宗楚客杨再思离立偶语扬笏曰朝礼尚敬大臣不宜慢常典后贬广州卒】顔真卿【字清臣师古五世从孙开元中以监察御史使河陇时五原有寃狱久不决天且旱真卿办狱而雨郡人呼御史雨出为平原太守安禄山尽陷河朔独平原城守具备帝谓左右曰朕不识真卿何如人所为乃若此即拜户部侍郎肃宗初授尚书迁御史大夫代宗时封鲁郡开国公杨炎当国以直不容又为卢杞所衔李希烈陷汝州杞乃建议遣真卿往谕之诏可公卿皆失色真卿曰君命可避乎既见希烈逼使上疏雪已真卿不从遂缢杀之赠司徒諡文忠真卿善正草书笔力遒婉世寳传之】顔杲卿【字昕与真卿同五世祖性刚正莅事明济安禄山闻其名表为判官假常山太守禄山反杲卿称疾不视事潜召处权权涣郭仲邕定策禄山使史思明等攻常山杲卿昼夜战粮矢尽六日而陷贼胁使降不应缚之天津桥柱节解之杲卿詈不絶贼钩断其舌而死乾元初赠太子太保諡忠节】顔春卿【杲卿弟倜傥美姿仪通当世务十六举明经调犀浦主簿常送徒于州亡其籍至廷口记物色凡千人无所差长史陆象先异之转蜀尉终偃　师丞】王难得【临沂人天寳初为河源军使吐蕃赞普子郎支都者恃趫敏略阵挑战无敢校者难得怒挟矛駷马驰支都直斩其首帝壮其果累授金吾将军从郭子仪攻相州封琅邪郡公卒赠潞州大都督】王仲邱【琅邪人开元中厯左补阙内供奉集贤修撰起居舍人时典章差駮仲邱欲合贞观显庆二礼据有其举之莫或废之之谊请皆用诏可迁礼部员外郎卒赠秘书少监】符令竒【临沂人初为卢龙军禆将幽州乱挈子璘奔昭义军节度薛高署为副军嵩卒田承嗣盗其地引为右职田悦拒命令竒宻语璘曰田氏覆亡无时汝能委质朝廷为唐忠臣我亦名扬后世矣璘俯泣不能对防使璘以三百骑防送李纳归齐乃啮臂别璘领众降马燧悦怒切让令竒骂曰尔忘义背主旦夕死我教子以顺杀身何悔临刑色不变后追赠户部尚书璘字元亮封义阳郡王后讨李懐光有功】宋王子舆【字希孟莒人太平兴国进士解褐北海主簿厯太常博士真宗即位迁殿中侍御史入对与三司论列利害以子舆为长咸平中兼充淮南转运使精于】
　　【吏事裁量经制公私便之拜右谏议大夫卒】金　张暐【字明仲日照人正隆中进士厯官右谏议大夫兼礼部侍郎暐博学该通最明古今礼乐家法为士族仪表妻卒齐居与子行简讲论古】
　　【今诸孙课诵其侧　至夜分乃罢以为常】张行简【字敬甫暐子颍悟力学淹贯经史大定中进士第一除应奉翰林文字累迁礼部侍郎诏毎奏事须令行简常在左右贞祐初转太子太傅翰林院学士承防尚书时备防秋兵械令内外职官不以丁忧致仕皆纳弓箭以行简等议得免行简为人】
　　【端慤谨密所着文章十五卷　礼例纂一百二十巻卒諡文正】张行信【字信甫先名行忠行简弟大定中进士官铜山令累迁谏议大夫时瑚沙防已除名赂遗权贵将复进用行信止章言之不报及瑚沙防弑逆人甚危之行信坦然不顾也贞祐初复上书言四事宣宗多用其议哀宗时以尚书左丞致仕家居惟以抄书教子孙为事为人纯正真率登相位殆若无官然遇事辄发无所畏避薨之日虽平昔甚娟忌者亦曰正人亡矣○瑚沙防旧作故沙虎今译改】元张雄飞【字鹏举临沂人世祖召见陈当世之务上大悦授平阳路转运使请建东宫立御史台上皆善之累官参知政事终燕南河北道宣慰使】明公守敬【防隆人父海洪武初戍边海年过四十例许以子代三兄皆不肯往守敬生子兟甫十月即往代之兟十五嵗闻所在终日哭渡海求父遇于辽东事闻诏免守敬授兟广宗县丞一年移疾以二驴载书籍徒步以归】杜泽【字子润沂水人洪武】
　　【中由文学授本县训以经明行修荐陞司经局试校书进詹事府丞泽朴实持重言动不逾礼累官吏部尚书掌铨衡慎守不欺为帝信任以年老致仕】王璡【字器之日照人博通经史尤长于春】
　　【秋初为教授洪武末以荐授寜波知府自奉俭约一日馔供鱼羹命撤而埋之人号埋羹太守燕师临江璡造舟舰谋勤王为衞卒防至京成祖问造舟何为对曰欲泛海趋州阻师南渡耳帝亦不罪放还】李骥【字尚徳郯城人永乐中由举人擢给事中迁监察御史出知河南府有惠政居民立祠洛阳城东】李柰【字时珍防阴人宣徳中进士由行人授御史不避权要尢恶贪暴人号铁板李御史辨析谳讼众惊为神都御史凡滞狱弗决者必以属柰吏见有柰署字不更视曰李御史所録必无寃也补陜西参议署理河西边储及代防边报急或劝急过河避柰曰吾荷国恩叨寄一方今有警宜以死报柰何去之竞候代者至乃还治民无寃狱西人号为李佛景泰中乞归终于家惟遗书数千卷而已】王璟【沂州人成化中进士知登封县擢南台御史言论正直转佥都御史总理两淮盐法时浙东大饥条上便宜十二事所全活四十万人改巡抚保定风裁厘肃正徳间进太子太保】公勉仁【字尚徳防阴人宏治中进士授行人厯太仆少卿正徳初忤刘瑾左迁四川参议蜀宼有功累陞都御史巡抚大同值邉警率众力战以忧归起巡抚郑阳卒于官】毛绣【莒州人任西平县丞正徳时流贼攻县城破死之诏赠知县建大忠祠】司福【日照人正徳时同兄县吏賔巡徼官库流贼陷城劫库福力拒之贼怒纵火焚之烟熖中骂不絶口而死诏旌其门仍令其子寳世为义官】张旻【日照人邑庠生正徳中父死躬负土筑坟庐墓三年诏旌其孝母殁复庐墓卒于墓舍】张景华【字时美郯城人正徳中进士知吉水县防宸濠必反预完城垒卒不能攻入为御史抗论武定侯骄横不法直声大振后总督漕运条上边防漕运严嵩柄政讽言官以蜚语中之遂乞休卒】郭学业【日照人邑庠生嘉靖中母丧庐墓侧庐外得甘泉足供饮食三年归泉遂涸】刘璞【字柘山莒州人万厯中举人累官御史熹宗时劾魏忠贤削籍家居著书卒赠太仆寺少卿】公鼐【字孝与阴人万厯中进士授编修累迁左庶子引疾归光宗召拜祭酒熹宗立进鼐詹事上疏请纂修实録将光宗事迹别为一録疏入不报寻以言官多获谴上疏切谏迁礼户二部右侍郎鼐好学博闻磊落有器识见魏忠贤乱政复引疾归后为御史叶有声追论落职未几卒】杨肇基【沂州人天启中厯官山东总兵时白莲贼徐鸿儒连陷邹滕峄三县肇基毎战擐甲先登卒擒鸿儒降其众万余人崇祯九年以右都督守蓟镇西协时永平泺州迁安遵化皆失守肇基以孤城介其间屡奏防功称一时名将后以劳悴卒于军赠太传諡曰武襄】厉必中【字允荐日照人天启嵗贡事父母以孝闻任海丰教谕城陷率同官死于明伦堂】高名衡【字平仲沂州人崇祯中进士知江南如皋县以才徴授御史巡按河南即上封疆六事流贼李自成围开封名衡集众拒守贼穴城将入守者投以火后复煮秽汁灌之贼死无算明年复至围而不攻城中食尽河决城沉名衡从城上泛舟出帝念拒守劳加兵部侍郎辞疾归抵家甫两月大兵至沂州夫妇同殉节】
　　【本朝乾隆四十一年名衡赐諡忠节】何鐩【莒州人贡生崇祯十五年城陷不屈死本朝乾隆四十一年子入忠义祠】
　　本朝李荣宗【费县人知垣曲县姜瓖反死于难谕赐祭葬赠山西按察司佥事祀名宦】丁泰【字来公日照人顺治戊戌进士授陈留知县以考绩称最陞吏科给事中条议漕折屯逋及察追侵欺无不中窽掌工科覈河工额数必详必确河南山东旱疏请发帑金赈济先是海禁甚严沿海贫民失业流徙泰具疏靣陈形势得弛海禁民皆赖之予假归里卒】李簠【日照人性至孝友为诸生时尝教生徒多所陶成顺治辛卯举于乡授蓬莱县教谕迁安东卫教授课士有方秧满陞江西浮梁知县称疾归乃出赀凿义井三以便汲施地一区以给贫不能葬者子应荐由康熙丙戌进士累官内阁学士兼礼部侍郎克承父志增广义田以赡族里凡婚丧皆有定式葢略仿范文正云】陈祚熙【莒州人防有文名康熙元年嵗荐尝倾产修文庙建启圣祠性最孝友好施子制行端方言笑不茍卒祀乡贤】汉包咸【字子良曲河人王莽末于东海界为赤眉贼所得遂见拘执咸晨夜诵经自若贼异而遣之因住东海立精舍讲授光武即位乃归乡里】李燮【字徳公南郑人父固死狱中父门生王成将燮乘江东下入徐州界内变姓名为酒家佣而成卖卜于市阴相往来燮从受学酒家以女妻燮燮专精经学十余年梁冀诛燮乃以本末告酒家酒家具车重厚遣之皆不受遂还乡里】承宫【字少子姑幕人与妻子之防阴肆力耕种禾黍将熟人有诬之者宫不与计推之而去】郑康成【高宻人献帝时黄巾寇青部乃避地徐州徐州牧陶谦接以师友之礼建安元年还高宻】金呉邦杰【登州军事判官寓居日照之村墅为元兵所得驱令攻城邦杰曰吾荷国恩拒忍攻吾君之城与之酒食不顾乃杀之诏赠朝列大夫定海军节度副使】
　　烈女汉东海孝妇【东海人少寡无子养姑甚谨其后姑自经死太守竟论杀孝妇郡中枯旱三年后太守祭孝妇冡因表其墓天立大雨】严延年母【从东海来欲从延年腊到雒阳适见报囚母大惊便止都亭不肯入府延年出谒母数责延年廷年服罪自为母御归府舍母毕正腊谓延年曰天道神明人不可独杀我不意当老见壮子被刑戮也遂去归郡见昆弟宗人复为言之后嵗余果败东海莫不贤知其母】晋愍懐太子妃王氏【太尉衍女字惠风太子废衍请絶婚惠风号泣而归及刘曜陷洛阳以惠风赐其将乔属属将妻之惠风防剑拒属义不受辱遂被害】王凝之妻谢氏【字道韫安西将军奕女聪识有才辩谢安谓有雅人深致后凝之及诸子为孙恩所害谢氏抽刄出门乱兵稍至手杀数人贼又欲害其外孙刘涛韫曰事在王门何闗他族必其如此寜先见杀贼为改容乃不害涛自尔居防稽家中莫不严肃所著书赋诛颂并传于世】何无忌母刘氏【东海郯人刘牢之姊牢之为桓元所害刘氏尝思报复及无忌与刘裕谋刘氏潜窥之既知泣而抚之曰我不如东海吕母明矣汝能如此吾仇耻雪矣因问其同谋知事在裕弥喜乃説元必败义师必成之理后果如其言】南北朝宋刘穆之妻江氏【嗣女甚明识穆之少家贫诞节嗜饮食好往妻兄家乞食多见辱不为耻江氏后有庆防属勿来妻复截髪市置肴馔为其兄弟以饷穆之及穆之为丹阳令将召】
　　【妻兄弟妻泣而稽颡致谢　穆之曰本不匿怨无所致忧】元韦邕妻萧氏【沂州人元末乱邕被虏萧呼邕曰愿死于君前义不受辱贼断其臂杀邕及妻诏赠兰陵县君】明张仲举妻王氏【沂州人正徳中流贼至不屈而死同时死节者费县左正妻李氏秦懐玉妻朱氏沂水王经妻潘氏刘成妻徐氏孙氏女桃梅日照朱奈妻张氏】李时隆妻徐氏【日照人年十六结防三日而时隆故自缢死】许廷珴妻申氏【日照人崇祯中城陷廷珴被害氏藏复壁中获免兵退闻夫死遂自缢】李拓机妻费氏【日照人崇祯十五年氏年十六兵猝至氏不辱死之】
　　本朝张璇妻高氏【沂水人顺治初夫妇并十嵗子俱为山贼所掠高伺守者懈解夫缚促之逃乃自刎死后其子逃归越三年遂改葬之】货郎妻【防阴人逸其姓氏顺治初山宼陷城贼杀其姑而悦其妇妇绐之曰葬我姑始从汝贼以尸授之妇负而投诸井亦自入焉】韩振声媳刘氏【日照人顺治初与其姑张氏避山贼之难中途被获贼欲刄其姑刘相抱不肯解乃并杀之同邑之骂贼不屈死者宋徽妻刘氏阴则公素妻禹氏秦璿妻孙氏】丁修身妻陈氏【日照人顺治初山贼之乱陈与弟妇万氏匿石穴中不出贼攒槊杀之】邱富妻某氏【沂水人世居石门村康熙癸未山水陡涨漂溺水中富得一木可渡一人两则溺牵妻负甖以渡妻曰宜急渡姑比再反而妻已为水所冲越数里得登岸人谓孝思所感称为石门孝妇】丁重任妻李氏【郯城人夫亡翁姑皆八十而遗孤甫三嵗氏矢志坚守顺治间嵗凶盗起翁姑以城破被难氏于乱尸中寻骸以葬后课子卒得成立苦节四十余年】李天挺妻申氏【日照人夫亡守节事姑孝谨姑性严峻氏年六十姑稍拂意犹终日跪庭中后姑亡氏竟痛哭而死】胡源开妻孟氏【费县人夫亡抚遗孤慎备厯艰苦迨慎长娶媳傅氏生二子而孟亡慎以哀毁过劳卒傅截膊厘面砺志冰霜常泣训其二子曰我不负尔父得如姑足矣尔不负我得如尔父足矣邑人称其世节世孝】姚氏女【郯城人年十五遇暴不从被杀兰山潘起睿妻徐氏亦遇暴不汚死】王兆吉妻陈氏【费县人青年守节病不服药曰吾侍死久矣竟不食卒同邑朱叔颢妻宋氏姚择扬妻王氏夏标妻李氏胡明卿妻孙氏张国经妻赵氏王洵妻贾氏郭砺妻林氏兰山礼明伦妻李氏黄元授妻陆氏张美妻王氏徐则孔妻满氏全世居妻于氏刘士霖妻周氏杜大户妻李氏白镇妻孙氏宋允升妻徐氏陶应春妻蔡氏韦考寜妻吕氏何朗妻张氏刘仲纯妻宋氏任份妻刘氏郯城刘泽延妻张氏王庄临妻宋氏刘一让妻赵氏孙景龙妻呉氏周国玺妻张氏刘简在妻庐氏张汝堪妻禚氏杜蕡妻王氏马汝翼妻刘】
　　【氏张伯隲妻毛氏呉国壐妻徐氏马汝翼妻梅氏李玉森妻徐氏张起生妻王氏莒州来复妻叚氏贺绂妻刘氏阴王良继妻杨氏王儒妻贾氏李范妻齐氏沂水田绍谟妻李氏日照刘之竒妻厉氏葛应崶妻贺氏王小四妻邱氏安佑妻苏氏郑祥妻高氏俱夫亡死节其未婚殉夫死者郯城丁优运妻顔氏姚燧妻刘氏陈氏女莒州岳钟后妻康氏】张美妻王氏【兰山县人美故氏年二十哀泣三昼夜自缢死又同邑刘氏适王养徳夫卒自缢以殉又李遇师继妻孙氏徐则孔妻满氏杨徳煐妻魏氏刘自学妻刘氏张宜家妻任氏生员刘汉妾张氏杨文秀妻刘氏生员朱玮继妻闗氏俱以夫亡守节于康熙及雍正乾隆年间　　旌表】刘煜含妻张氏【郯城人年十八煜含卒孀姑老且病氏忍死奉汤药十年姑没即自缢又同邑张承祖妻徐氏张嵩年妻徐氏生员张承谘妻杨氏丁重任妻李氏生员杜觐光妻赵氏生员张子麟妻范氏生员马琳妻杜氏俱夫亡守节于康熙年间　旌表又谢尔素妻顔氏呉之珩妻徐氏蔺廷玻妻于氏李赞成妻金氏王继孔妻李氏俱于雍正乾隆年间以守节　旌表】朱叔显妻宋氏【费县人叔显死氏与父诀遂投环而死于康熙年间　旌表又同邑李住姐许字生员王济济病殁女闻之自缢又李可孝妻陈氏朱向离妻郭氏俱以守节于雍正乾隆年间　旌表】陈庄龄妻丁氏【莒州人适庄龄甫一载庄龄病殁氏于柩前自缢又同邑刘升泰继妻范氏陈羲妻张氏俱以夫亡自缢又刘氏名小让姐年十五里有石坦者欲强汚之不从自缢俱于雍正乾隆年间　旌表又生员杜李妻纪氏生员郑彤妻孙氏战和中妻牛氏赵炳妻岳氏生员张愚妻马氏杜瑄妻史氏崔荣妻张氏于海妻高氏张待妻于氏王相臣妻战氏张穥继妻丁氏齐璞妻李氏朱从先妻陈氏卒恒光妻战氏管承宷妻战氏生员陈有杰妻杜氏刘鲲妻金氏王贵妻刘氏罗防妻范氏张国衡继妻安氏来文彬妻严氏庄□妻王氏王耀祖妻刘氏俱以夫亡守节于康熙雍正乾隆年间次第旌表】李廷賛妻杨氏【防阴人夫亡守节又同邑公綎妻孙氏公谱妻刘氏李峪妻律氏齐驸继妻王氏孙克珣妻李氏公睹妻王氏王文灿妻张氏李维妻姚氏宋尔固妻王氏丁万贵妻谭氏赵完妻公氏王伉继妻姜氏与伉弟伫妻公氏媳李氏侄元忠妻公氏秦汝周妻孙氏秦汝炘妻尹氏赵振妻公氏生员公澍生妻朱氏石涵妻叚氏石洵妻薛氏王来住妻金氏公谧妻尹氏赵克明妻公氏王州妻孙氏唐克生妻齐氏王位妻朱氏王元提妻公氏吕永年妻姚氏薛梓继妻公氏生员齐培恂妻魏氏秦培妻高氏俱以夫亡守节于康熙雍正乾隆年间先后　旌表】田绍漠妻李氏【沂水县人绍漠殁氏服哀绖自缢柩前又同邑彭希尹妻杨氏进士刘振基继妻宋氏生员杨鳯妻刘氏生员武允升妻刘氏监生石国栋妻傅氏李守皋妻刘氏生员耿光妻毕氏俱以夫亡守节于康熙雍正乾隆年间　旌表】孔毓彪妻厉氏【日照人毓彪卒无子氏奉姑三年俟叔长乃祭夫墓投环以死又同邑魏云阁妻朱氏张伦妻金氏俱以夫亡殉死宋防妻魏氏王锦妻费氏李梦吉妻苏氏生员李魏妻丁氏举人丁裕曾妻秦氏生员秦绅妻丁氏生员于源妻时氏牟蕴炘妻安氏生员秦绮妻丁氏生员郑灼妻秦氏秦昕妻安氏安兆麒妻秦氏厉嗣琦妻金氏牟守怡妻梁氏李钜妻王氏许维节妻秦氏金俊妻林氏俱夫亡守节于康熙雍正乾隆年间次第　旌表】
　　仙释三国呉于吉【琅邪人孙策平江东袭防稽见士民皆呼吉为于郎事之如神策延吉为客所占有竒騐将士多病噀水辄瘥天大旱防吉日中即大雨呉人咸敬仰之且先拜吉后朝策策怒曰吾不如于郎耶乃收吉杀之俄失其尸又周旋人间百余年仙去】晋王进贤【琅邪王衍之女遭石勒之乱与侍女名六出者投河中遇嵩山女仙韩西华救防遂得仙去】隋徐则【郯人沉静寡嗜欲不娶妻入天台山絶谷养性晋王手书召之遂诣扬州夕中命侍者取香火如常仪五更而死遣使人送还天台定葬在道见则徒步至旧居取经书送法分遗弟子跨石梁而去】唐许宣平【景云中隠莒州城阳山时负薪出担上挂一瓢及曲竹杖毎醉辄歌曰负薪朝出市沽酒日西归借问何家处穿云入翠微后于驿路传舍随所到即题诗李白览之叹曰此仙人诗也因游新安访之不见乃题诗庵壁曰我吟传舍诗逺访仙人居烟岭迷高迹云林隔太虚】宋贺元【琅邪人得道不死宋真宗东封谒于道左曰晋水部员外郎贺元再拜而去苏轼送乔同寄贺诗旧闻父老晋郎官已作飞腾变化看闻道东防有居处愿供菽水看烧丹乔同贺弟子也】
　　土产防顶茶【出费县防山巅其花如茶状土人取而制之其味清香异他茶】淫羊藿【一名仙灵脾宋史地理志沂州贡仙灵脾图经叶青似杏叶上有刺茎如粟稗根紫色有须四月开花白色亦有紫色五月采叶暴干】草龙胆【出费县图经宿根黄白色下抽根十余类牛膝直上生苗高尺余四月生叶而细茎如小竹枝七八月开花作铃铎形青碧色冬后结子苗根便枯二八十一二月采根阴干】茧防【兰山郯城防阴沂水四县俱出】盐【莒县出唐书地理志莒有盐】铅【沂水县出按旧志引唐书地理志沂州土贡紫石钟乳元和郡县志沂水县雹山出石英好者表里映澈形如雹宋史地理志沂州贡紫英石钟乳石茯苓张焘传沂产布附注于此】








　　钦定大清一统志巻一百四十一
&lt;史部,地理类,总志之属,大清一统志&gt;
&lt;史部,地理类,总志之属,大清一统志,泰安府图&gt;
&lt;史部,地理类,总志之属,大清一统志,泰安府图&gt;
&lt;史部,地理类,总志之属,大清一统志,泰安府表&gt;
&lt;史部,地理类,总志之属,大清一统志,泰安府表&gt;
&lt;史部,地理类,总志之属,大清一统志,泰安府表&gt;
　　钦定四库全书
　　钦定大清一统志卷一百四十二
　　泰安府【在山东省治南一百八十里东西距四百三十里南北距一百七十里东至青州府博山县界一百八十里西至兖州府阳谷县界二百五十里南至兖州府宁阳县界六十里北至济南府长清县界一百一十里东南至沂州府防隂县界二百一十里西南至兖州府汶上县界一百里东北至青州府博山县界一百九十里西北至东昌府茌平县界一百八十里自府治至　京师一千二百里】
　　分野天文奎娄分野降娄之次
　　建置沿革禹贡青徐二州之域【北境属青州南境属徐州】春秋齐博邑秦属齐郡汉初属济北国寻置博阳郡后改泰山郡元封初分博置奉高县为郡治后汉及晋宋魏皆因之北齐改曰东平郡隋开皇初郡废县属鲁郡唐武徳五年于博城置东海州贞观初州废属兖州干封元年改县曰干封总章元年改曰博城神龙元年复曰干封宋初因之大中祥符初改曰奉符属袭庆府金初置泰安军大定二十二年升为泰安州属山东西路元初属东平路至元五年析省部明初属山东省济南府以州治奉符县省入
　　本朝因之雍正二年升为直州十三年升为府领州一县六
　　泰安县【附郭东西距一百二十里南北距一百四十里东至莱芜县界六十里西至肥城县界六十里南至兖州府宁阳县界六十里北至济南府厯城县界八十里东南至新泰县界八十里西南至兖州府汶上县界一百里东北至莱芜县界七十里西北至济南府长清县界四十里周为齐地又为鲁北境秦属齐郡汉为博羸奉高三县地属泰山郡治奉髙后汉晋宋因之魏属泰山郡隋属鲁郡唐属兖州鲁郡宋改曰奉符属袭庆府金为泰安州治元因之明省县入属济南府　本朝雍正十三年升州为府设县为府治】肥城县【在府西七十里东西距七十里南北距八十里东至泰安县界二十五里西至平隂县界四十五里南至泰安县界六十里北至济南府长清县界二十里东南至泰安县界五十里西南至东平州界六十里东北至长清县界六十里西北至东昌府茌平县界九十里汉置肥城县属泰山郡后汉属济北国后省晋复置后魏孝昌三年置东济北郡北齐郡废周置肥城郡隋开皇初郡废属济北郡唐武徳五年属东泰州贞观初省入博城元复置肥城县属济寕路明属济南府本朝雍正十三年改属泰安府】新泰县【在府东百五十里东西距一百四十里南北距一百十里东至沂州府隂县界六十里西至泰安县界八十里南至兖州府泗水县界六十里北至莱芜县界五十里东南至防隂县治六十里西南至泗水县治一百三十里东北至防隂县界八十里西北至莱芜县治九十里春秋鲁平阳邑汉置东平阳县属泰山郡后汉省三国魏改置新泰县属泰山郡晋改属东安郡宋因之后魏改属东泰山郡隋属琅琊郡唐武徳五年改属莒州贞观中还属沂州宋因之金改属泰安州元省入莱芜后复置属泰安州明　夲朝属泰安府】　莱芜县【在府东一百二十里东西距一百三十里南北距一百三十里东至沂州府防隂县界六十里西至泰安县界六十里南至新泰县界四十里北至济南府章邱县界九十里东南至防隂县界五十里西南至新泰县界四十里东北至青州府博山县界八十里西北至泰安界七十里春秋齐羸邑汉置羸县属泰山郡后汉因之建安中置羸郡寻罢晋仍属泰山郡宋魏因之隋属鲁郡唐武徳五年属东泰州贞观元年省入博城长安四年始修置莱芜县于此属兖州元和十五年省入干封太和元年复置宋属袭庆府金改属泰安州元明因之　本朝属泰安府】东平州【在府西一百四十里东西距一百十五里南北距七十里东至泰安县界六十五里西至兖州府夀张县界五十里南至兖州府汶上县界三十里北至东阿县界四十里东南至汶上县界三十五里西南至汶上县界三十五里东北至平隂县界五十五里西北至东阿县界五十里春秋时鲁附庸须句国战国属齐秦薛郡地汉初属梁国甘露二年为东平国治无盐后汉因之晋徙治须昌宋为东平郡后魏因之北齐郡废县徙隋复置须昌县属东平郡唐初属郓州贞观八年移州来治天寳初改曰东平郡宋曰东平府属京东西路金属山东西路元改为东平路明降为州省须城县入属兖州州府　本朝雍正十三年改属泰安府】阿县【在府西北二百一十里东西距五十五里南北距九十里东至平隂县界十五里西至兖州府阳谷县界四十里南至东平州界三十里北至东昌府茌平县界六十里东南至东平州治七十里西南至兖州府夀张县界六十里东北至平阴县界十五里西北至东昌府聊城县界四十五里春秋齐谷邑汉为东阿县地后汉分置谷城县属东郡晋改属济北郡宋因之后魏属东济北郡北齐废入东阿宋开宣二年始移东阿县治于谷城县界属东平府金因之元属东平路明洪武八年又移县治于故谷城属东平州　本朝雍正十三年改属泰安府】平阴县【在府西北一百九十里东西距五十里南北距一百里东至肥城县界三十里西至东阿县界二十里南至东平州界五十里北至济南府长清县界五十里东南至兖州府寜阳县界一百五十里西南至东昌府茌平县界八十里东北至长清县界九十里西北至兖州府夀张县界一百四十里春秋时齐邑汉为肥城卢二县地后汉为卢县地隋开皇十四年析置榆山县大业二年改曰平隂县属济北郡唐初属济州天寳十三年改属郓州开成元年省开成二年复置仍属郓州宋属东平府金因之元属东平路明属东平州　夲朝雍正十三年改属泰安府】
　　形势北阻泰山南临汶水界齐鲁之间为中枢之地【旧志】
　　风俗人情朴厚俗尚儒学【马端临文献通考】风俗淳朴而尚俭素【张从仁文庙记】士尚诗书民执常业【旧志】
　　城池泰安府城【周七里有竒门四池广三丈明嘉靖二年筑　本朝乾隆十三年重修】肥城县城【周六里门二池广一丈明成化五年筑万厯二十二年甃石】新防县城【周四里门二池广二丈明正徳六年筑天启二年易以石　本朝乾隆三年重修】莱芜县城【周三里门三池广一丈八尺明正徳六年筑　本朝雍正八年重修】东平州城【周二十四里门六池广六丈宋咸平三年筑明嘉靖万厯崇祯俱重修】东阿县城【周四里有竒门四池广一丈五尺明洪武八年筑洪治十二年甃砖　本朝康熈五十一年修】平阴县城【周三里门四池广一丈元至元十三年筑明万厯十一年甃石　本朝顺治三年八年俱重修】
　　学校泰安府学【在府治东宋开寳中建明洪武天顺成化嘉靖间俱重修　本朝顺治六年重修入学额数二十名】泰安县学【附府学内入学额数二十名】肥城县学【在县治东元至元十二年建明洪武宏治嘉靖间俱修　本朝康熈八年乾隆三年重修入学额数十二名】新泰县学【在县治东南元至元中建明天顺宏治正徳嘉靖万厯中俱修　本朝顺治八年重修入学额数十一名】莱芜县学【在县治东宋崇宁中建明洪武二年重建成化宏治正徳隆庆间俱修　本朝康熈六年重修入学额数二十名】东平州学【在州治东宋景祐间建于州治西南元皇庆间改建于此明永乐间修　本朝康熈三十九年五十五年乾隆七年俱重修入学额数二十名】东阿县学【在县治西明洪武八年建成化宏治万厯间俱修　本朝康熈四十七年重修入学额数十五名】平阴县学【在县治东南宋元符间建明洪武三年重建永乐正统成化天启间俱修　本朝顺治四年重修入学额数八名】泰山书院【在府城北五里宋孙明复讲学之所石介有记明宏治间重建又青岩书院在府城西旧名青岩社　本朝康熈五十年知州石键増葺又大成书院在肥城县南三十里晒书城相传有孔子经逰处明嘉靖二十年知县刘賛建牛山书院在肥城县西八里相传为元张起岩读书处又正率书院在莱芜县城西　本朝康熈十二年知县叶方恒建又柯亭书院在东阿县城东北知县白栋建东流书院在东阿县城南十五里东流泉上明嘉靖中建又榆山书院在平阴县东门内】
  </div>
  <div class="pagination">
   <a href="大清一统志_page74.html">
    上一页
   </a>
   <span>
    ...
   </span>
   <a href="大清一统志_page70.html">
    70
   </a>
   <a href="大清一统志_page71.html">
    71
   </a>
   <a href="大清一统志_page72.html">
    72
   </a>
   <a href="大清一统志_page73.html">
    73
   </a>
   <a href="大清一统志_page74.html">
    74
   </a>
   <span class="current-page">
    75
   </span>
   <a href="大清一统志_page76.html">
    76
   </a>
   <a href="大清一统志_page77.html">
    77
   </a>
   <a href="大清一统志_page78.html">
    78
   </a>
   <a href="大清一统志_page79.html">
    79
   </a>
   <a href="大清一统志_page80.html">
    80
   </a>
   <span>
    ...
   </span>
   <a href="大清一统志_page76.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
