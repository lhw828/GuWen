<!DOCTYPE html>
<html>
<head>
    <meta charset="UTF-8">
    <title>大清一统志 - 第 200 页/共 202 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大清一统志 - 第 200 页/共 202 页</h1>
    <div class="content">　　风俗地寒而湿多雨雪少晴和山川险阻林樾丛绕居止有庐舍水陆用舟车风俗以去髭须为姣好发巻者为美观卑贱见尊长以免冠立叩为恭敬服氊罽喜饮酒不知茶屑麦为饼不饭食知种而不知耘不知牛耕居河滨者喜浴善泅有钱文大小银铜式不一以十六寸为一尺十二两为一斤千步为一里无节气书知有四季而不知朔望人材勇健性矜夸贪得平居和睦喜恢谐少争鬬好词讼刑罚颇严尚浮屠自国王至庶民有四季大斋数十日
　　山川帕付林斯科山【在国境东佛落克岭西北髙出诸山之上土人云冬夏积雪人不能至　按自喀尔喀诸部驻牧之色楞格河下流地名楚库栢兴入俄罗斯界自此而北水皆北流沿路皆大山深谷山多林薮夏多蛇虻水多鱼本朝康熙五十一年原任内阁侍读圆理琛奉使土尔扈特道经其图归而着其山川风土今依其所经次第列诸大水于下山虽多而有名者絶少故不尽録】佛落克岭【在费耶尔和土尔斯科地髙十余里有二水岭东流出者曰土拉河岭西流出者曰托波儿河山之隂有水曰喀穆河下流俱防于厄尔齐斯河】色楞格河【源出喀尔喀境内东北流至楚库栢兴入俄罗斯界受东南来之楚库河又东北流二百余里至□的栢兴受东南来之□的河又西北三百余里入白哈儿湖河广四五十丈水清溜急十月中始冻两旁皆山沿岸多丛栁桦榆樱薁中多鱼】昻噶喇河【自白哈儿湖西北流出又西北流一百五十余里至厄尔库城受西南来之厄尔库河又西北流二千九百余里受东北来之伊里穆河又数百里防伊聂谢河流入北海此河长三千余里受十余小水又大于色楞格两岸及河中皆高峰峭壁水深溜急舟行甚险五六月尚有冰旧志昻噶拉河两岸皆山自伊里穆河流入之处以至伊聂谢河中间河流俄罗斯人又呼为通古斯科河又有十余小河皆注入之昂噶拉河内有伯克五处破落克八处西费喇九处其国谓水中髙峰及临水悬崖曰伯克有灭提别西伯克巴达尔满斯克伯克多达儿斯克伯克灭费斯克伯克费达穆克伯克谓夹岸峭壁中冇大石河水陡下悬流曰破落克有博合灭儿尔纳破落克牙皮乃破落克巴墩破落克多尔防破落克沙满斯克破落克阿普林斯克破落克木尔苏克破落克四铁烈洛什破落克谓水浅多在急流之处曰西费喇有洛什西费喇鄂标穆索斯防西费喇栢格西费喇郭洛活瓦西费喇郭费殷斯克西费喇噶什那西费喇鄂费夏那西费喇鄂尔吉那西费喇郭萨牙西费喇　按元史竒尔济苏冇谦河西北流注于莽噶拉木河莽噶拉木即昂噶喇谦河当即伊聂谢也莽噶拉木巳见前】伊聂谢河【自厄尔库城西北由昻噶喇河水行三千余里至伊聂谢栢兴得伊聂谢河其水大于昻噶喇不知发源之处北流经伊聂谢栢兴防东来之昻噶喇河转东北流入于北海自此而北地益寒盖近北海矣】掲的河【伊聂谢栢兴之西北二百五十余里地名麻科斯科有岭名佛落克水従岭下流出西北流二千五百余里至那里穆栢兴入于鄂布河旧志掲的河土人名为解梯多湾曲水色赤沿河冇小栢兴四五处顺流约二千里河面渐涧水色渐白】鄂布河【自麻科斯科西北有掲的河水行二千五百余里至那里穆栢兴得鄂布河其水西北流至托穆斯科受东南来之托穆河至那里穆栢兴又受东南来之掲的河又西北流二千余里至萨马尔斯科之地转西南流与厄尔齐斯河合复西北流入北海此河又大于伊聂谢水浊溜缓洲渚甚多自此而北地渐平坦山亦不甚大矣】厄尔齐斯河【自那里穆栢兴西北有鄂布河水行二十余里至萨马尔斯科得厄尔齐斯河其水自阿尔泰山发源北流入俄罗斯境又西北流至托波儿之地受托波上拉二河转东北流与鄂布河合流入北海此河大如色楞格水浊溜急其发源之阿尔泰山属中国西北塞外邉界即古金山也计其源流与色楞格相等不知防千里旧志厄尔齐斯河在苏尔呼忒栢兴西南六百余里】托波儿河【源出费雅尔土尔斯科地之佛落克岭西东南流与土拉河会又东北流入于厄尔齐斯河其入厄尔齐斯河处之东地名托波尔在萨马尔斯科西南一千余里彼所称八道中之一道也居民二千余户驻兵二千头目十数人有庐舍市井谓之西毕尔斯科设噶林一人统之凡诸栢兴皆其所辖云旧志狄穆演斯科西南六百余里为托波儿地厄尔齐斯河来自东南绕过托波儿向东北流托波儿来河自西南至此地而合】土拉河【源出佛落克岭东东南流入托波儿河滙于厄尔齐斯河其发源处地名费耶尔和土尔斯科在托波儿西北二千余里自此西北与国城相近彼谓之内地】喀穆河【在佛落克岭之北従一山中流出西南流千余里至黑林诺付之地有佛落克岭北流出之费牙忒喀河西南流入此河又流至喀山城东南入佛儿格河此河上流至地名黑林诺付俱属西毕尔斯科道至喀山乃别为一道自此而北至国王所居莫斯科洼城仅二千余里地势趋下人烟稠宻旧志喀穆河大似色楞格河水色赤溜急自东北向西南流至喀山相对之地入佛儿格河】佛儿格河【发源西北山中东南流至喀山城东南受喀穆河又流三百余里至西穆必尔斯科之地转西南流又五百余里入土尔扈特国界南流滙于滕吉思湖此河大如鄂布河水浊溜缓在俄罗斯名佛儿格在土尔扈特国名厄济尔他水皆北流入海惟此自北而南不入海其所经之喀山亦八道中之一道也在黑林诺付西南五百余里地平坦多田畆产稻稷麦环大水为城有八门周八里居民五千余户设总管统辖其南三百余里地名西穆必尔斯科又西南五百余里曰萨拉托付自此而南即土尔扈特旧所逰牧之地也】白哈儿湖【在楚库栢兴北五百余里亦曰栢海去喀尔喀北界千余里有巨泽南北长二百里东西广千余里四面皆山色楞格河自西南流入昂噶喇河自西北流出其従东北流入者又有一河亦名昻噶喇中有洲曰鄂达汉在湖内之东北偏南北五十余里东西二百里上有山冈多野兽水多鱼防古五十余户逰牧于此十二月下旬氷始坚可行三月尽氷始解　按唐书地理志骨利干都播二部落北有小海冰坚时马行八日可渡海北多大山其民状貎甚伟风俗类骨利干昼长而夕短所谓小海即此水也又按史记匈奴传匈奴留部吉迁之北海上汉书苏武传匈奴徙武北海上无人处使牧羝武既至海上廪食不至掘野鼠取草实而食之杖汉节牧羊单于弟于靬王弋射海上王死后人众徙去丁令盗武牛羊武复穷厄奴奴使李陵至海上为武置酒设乐武终不降后汉使复至匈奴常恵夜见汉使教使者谓单于言天子射上林中得雁足有系帛书言武等在某泽中前言北海海上后言某泽以塞外遇水泽通称海也白哈儿湖地在匈奴北与丁零正相近史记匈奴传冒顿北服丁灵汉书李陵传匈奴立卫律为丁灵王师古注丁灵匈奴之别种又苏武传注丁令即上所谓丁灵耳然则俄罗斯南境即丁灵故地而白哈儿湖即苏武牧羝之北海上欤】
　　土产麦【有大麦小麦荞麦油麦】松　杉　桦【巳上三种各处有之】马【唐书骨利干产良马首似槖驼筋骼壮大日中驰数百里今俄罗斯产马皆髙大逾常即其类也】牛羊　豕　鹿【唐书有鞠国居抜野古东北有木无草地多苔苦无羊马人豢鹿若牛马惟食苔俗以驾车又以鹿皮为衣元史撼合纳在乌斯东谦河之源所従出也贫民无恒产者皆以桦皮作庐帐以白鹿负其行装取鹿乳采松实及劚山丹芍药等根为食今俄罗斯之东境伊聂谢栢兴之地有一种贫民名曰喀穆尼汉亦曰通古斯俱畜鹿以供乗驭负载鹿色灰白形如驴有角名曰俄伦即其类也】白狐【伊聂谢之北地名土儿汗斯科产此兽】麻门槖洼【华言鼠也产于极东北近海处牙特库之地身大如象重万斤行地中见风即死每于河濵土内得之骨理柔顺洁白类象牙彼人以其骨制为椀碟梳箆之类肉性极寒食之可除烦热云此地最寒距北海大洋止一月程昼长夜短夜亦不甚暗虽日落夜深犹可博奕不数刻东方巳曙　按唐书载骨利干之北昼长夜短近日入处即此地也】貂【各处有之又有黒貂皮甚贵亦产极东北牙特库之地】银鼠　青鼠　四帖黑列帖鱼【形类鲟无鳞脊上并两肋有三骨连生大不过三尺味颇佳冰未冻时従北海由鄂布河溯流而来甚多人取食之又有名鄂莫裹者长止尺余白露后五日内由白哈儿湖逆流而来取之不尽其诸河内皆产鲈鲤鲫鱓鮰等及哈打拉鱼他库鱼石斑鱼穆舒呼鱼松阿打鱼勾深鱼牙鲁鱼】














　　钦定大清一统志巻四百二十三
　　钦定四库全书
　　钦定大清一统志巻四百二十四
　　日本【在东海中】
　　建置沿革古倭奴国后改名日本以近东海日出而名也地环海惟东北限大山相传有五畿七道三岛共一百十五州统五百八十七郡其小国数十皆服属焉【魏志自拘邪韩国渡一海千余里曰对海国又南渡一海千余里曰瀚海国又南渡海千余里曰未卢国东南陆行五百里曰尹都国又东南百里曰奴国又东百里曰不弥国又南水行二十里曰投马国又南水行十日陆行一月至邪马台国即大倭王所都自是而东而南曰斯马国巳百支国伊邪国郡支国弥奴国好古都国不呼国姐奴国对苏国苏奴国呼邑国华奴国鬼国为吾国鬼奴国邪马国躬臣国巴利国支维国皆倭所属】后汉建武中元二年始入贡安帝永初元年倭国王帅升等献生口桓灵间倭国大乱更相攻伐三国魏明帝景初二年倭女王卑弥呼遣大夫诣京都贡献魏以为亲魏倭王假金印紫绶随文帝开皇二十年遣使诣阙【杜祐通典倭王姓阿毎名目多利思比孤其国号阿軰鸡弥华言天儿也遣使诣阙其书曰日出处天子致书日没处天子无恙云云文帝覧之不悦谓鸿胪卿曰蛮夷书有无礼者勿复以闻】唐贞观五年命新州刺史髙仁表持节抚之浮海数月方至仁表与其王争礼不宣朝命而还由是遂絶武后长安二年遣其大臣朝臣真人贡方物【杜祐通典真人犹中国地官尚书也颇读经史解属文冠进徳冠其顶百花分而四散身服紫袍以帛为腰带容止温雅朝廷异之拜为司膳员外郎】开元初又遣使来朝因请儒士授经诏四门助教赵元黙就鸿胪寺教之嗣后朝贡不絶宋雍熈元年日本国僧奝然与其徒五人浮海而至太宗召见存抚之甚厚赐紫衣馆于太平兴国寺【宋史其国多有中国典籍奝然之来复得孝经一巻越王孝经新义第十五一巻皆金镂红罗褾水晶为轴孝经即郑氏著者越王为唐太宗子越王贞新义记室参军任希古等撰也】奝然复求诣五台许之令所过续食又求印本大藏经诏给之元世祖至元八年秘书监赵良弼奉使日本谕令入朝不受命乃命实都【实都旧作折都今改正】范文虎等帅舟师十万征之至五龙山遭暴风军尽没后屡招不至终元世不相通明洪武初往往入冦遣行人杨载诏谕其国日本王良懐不奉命三年遣莱州府同知赵秩责让之四年日本国王良懐遣其僧祖朝进贡诏赐文绮答之未几复入冦海上诸郡十四年命礼官移书责之良懐答书不逊帝怒甚然终以道逺不遽加兵二十年命江夏侯周异往福建海濵四郡相视形势筑城一十六又命信国公汤和行视浙东西诸郡筑城五十九整饬海防自是海上之警渐息永乐以后日本虽屡遣入贡然其各岛诸倭歳常侵掠嘉靖中内地奸民汪直徐海陈东麻叶等窟宅海岛诱之入冦江南浙江福建广东沿海诸郡数被其害总督胡宗宪设计勦诱擒灭诸奸渐以平定至万厯十四年其闗白平秀吉者益治兵征服国旁诸小国所向无敌并欲灭朝鲜而有之【明史日本故有王其下称闗白者最尊时以山城州渠信长为之信长偶出猎遇平秀吉乃萨摩洲人之奴雄健蹻防有口辨信长悦之令牧马后渐用事为信长□策夺并二十余州遂为摄津镇守大将有参谋阿竒支者得罪信长命秀吉统兵讨之俄信长为其下明智所杀秀吉方攻灭阿竒支闻变与部将等乘胜还兵诛之威名益振寻僭称闗白又以威胁琉球吕宋暹罗佛郎机诸国皆使奉贡】二十年遣其将清正等将舟师由对马岛渡海乘胜直入遂逼王京朝鲜王李昖奔义州遣使告急乃以兵部侍郎宋应昌为经畧都督李如松为提督统兵讨之互有胜败乆之秀吉死诸倭兵退朝鲜之患始平而东南之害亦稍息然终明之世通倭之禁甚严云【续文献通考其城池附山城筑四座名聚快乐院每城周回三四里大石髙耸河濶二十余丈内大楼阁九层妆黄金下隔睡房百余间尝东西逰卧令人不知以防隂害其国有天王者自开辟以来相传至今不与国事不辖兵马惟世享国王供奉而已有大国者受国事掌兵马盛衰强弱更替不常大国犹言国王也有官名闗白者即丞相代相更替専国政兵马】
　　风俗重儒书信佛法【乐史太平寰宇记其俗初无文字惟刻木结绳后颇重儒书尤信佛法有五经书及佛经唐白居易集】无盗贼少争讼【寰宇记】婚嫁不娶同姓初丧禁用酒肉【寰宇记】其国主世以王为姓羣臣亦世官【明史】黥面文身轻生好闘【尤侗外国传男子魁头防髪黥面文身妇人则抜其眉黛其额冶容者并黒其齿衣如单被穿其中以贯首皆跣足亦间用屦坐卧席地以蹲踞为恭搓掌为悦喜啜茶道旁每设茶店如汉人入酒馆也战闘则裸身舞刀轻儇跳跃为蝴蝶阵以挥扇吹海螺为号狱讼或置小石沸汤中令所竞者探之云理曲者即手烂或置蛇瓮中令取之云曲者即螫手矣】
　　土产金【东奥所出】银【西别岛出】铜　【大清防典商贾有愿航海市铜者官给符为信听其出洋于东南日本诸国往市舟囘司官按时值收之以供国用】琥珀　水晶【有青红白三色】水银　白珠　青玉　硫黄　铁　丹土　冬青木　多罗木　细绢　花布　螺钿　扇　漆【俱见明统志】







　　钦定大清一统志巻四百二十四
　　钦定四库全书
　　钦定大清一统志巻四百二十四
　　吕宋【在南海中】
　　建置沿革自古不通中国明洪武五年始遣使偕里诸国来朝永乐三年遣官赍诏抚谕其国八年与冯嘉施兰入贡自后乆不至万厯四年官军追海冦林道干至其国国人助讨有功复朝贡寻为佛郎机所并然与中国贸易仍称为吕宋云【明史万厯时佛郎机强与吕宋互市乆之见其国弱可取乃奉厚贿遗王乞地如牛皮大建屋以居王不虞其诈而许之其人乃裂牛皮联属至数千丈围吕宋地乞如约王大骇然业已许诺无可奈何遂听之而稍徴其税如国法其人既得地即营室筑城列火器设守御具为窥伺计已竟乘其无备袭杀其王逐其人民而据其国名仍吕宋实佛郎机也】
　　风俗地近中华人多贸易【明史闽人以其地近且饶富商贩者数万人往往乆居不返至长子孙】礼佛诵经淳朴无讼【尤侗外国传人淳朴无争讼衣衫袴皮屦出入佩刀自卫亦时礼佛诵经】
　　土产金　银
　　钦定四库全书
　　钦定大清一统志巻四百二十四
　　合猫里【在东海中】
　　建置沿革又名猫里务自古不通中国明永乐三年遣使附哇使臣朝贡其国近吕宋商舶往来渐成富壤凡华人入其国者不敢欺凌市法最平故华为之语曰若要富须往猫里务务后有网巾礁老者最凶悍常冦掠其地人多死伤遂至贫困商人虑为礁老所刼鲜有赴者
　　风俗地瘠多山人知稼穑【明史】
　　土产胡椒　苏木　乌木




　　钦定太清一统志巻四百二十四
　　钦定四库全书
　　钦定大清一统志巻四百二十四
　　美洛居【在东海中】
　　建置沿革俗讹为米六合自古不通中国明初以其地有香山雨后香堕沿流满地居民拾取不竭其酋委积充栋以待商舶之售故华人多往市易万厯中佛郎机与红毛番互争其地每嵗搆兵人不堪命华人流寓者逰説两国令各罢兵分国中万老髙山为界山以北属红毛番南属佛郎机始稍休息而美洛居竟为两国所分云【按明史称美洛居为红毛番佛郎机二国所分至其所立酋长则仍系美洛居故王之子虽分境服属而其国犹存未灭也故仍称美洛居云】
　　风俗人知敬上赀用饶富【明史其俗男子削髪女椎结酋出入威仪甚备所部皆合掌伏道旁尤侗外国传其国多市中国酒器豪饮席间设二大盒盛酒人手一器饮之长者起舞少年环视逊不敢登塲也】
　　土产丁香【明史东洋不产丁香独此地有之可以辟邪】
　　钦定四库全书
　　钦定大清一统志巻四百二十四
　　婆罗【在东海中接近西洋】
　　建置沿革又名文菜东洋尽处西洋所自起也唐髙宗时常入贡明永乐三年遣使者赍玺书彩币抚谕其王四年其国东西二王并遣使奉表朝贡至万厯时其为王者闽人也或言郑和使婆罗有闽人从之因留居其地后人遂据其国而王之其王有金印一篆文上作兽形言永乐朝所赐民间嫁娶必请此印印背上以为荣
　　风俗崇释教恶杀喜施禁食豕肉犯者罪死【明史】王裹金绣巾佩双剑出入【同上】有礼拜寺每祭用犠【同上】
　　土产玳瑁　玛瑙　砗磲　珠【见王圻续文献通考】白焦布花椒布　降真香　黄蜡　黑小厮【明史】

　　钦定大清一统志巻四百二十四
　　钦定四库全书
　　钦定大清一统志巻四百二十四
　　榜葛刺【在西海中】
　　建置沿革即汉时身毒国从月氏髙附国以西南至西海东至磬起有别城数百城置长有别国数十国置王虽各小异而俱名身毒【杜祐通典身毒有都临恒河一名迦毗黎河灵鹫山一名耆阇崛山山有青石头似鹫鸟】后汉和帝时始改名天竺遣使入贡桓帝延熹二年频从日南徼外来献方物魏晋世絶不复通宋文帝元嘉五年天竺伽毘黎国王月爱遣使奉表献金刚指环摩勒金环宝物赤白鹦鹉各一明帝泰始二年又遣使贡献梁天监初天竺王屈多遣长史竺罗达奉表献琉璃唾壶杂香吉贝等物隋炀帝时命裴矩应接西番诸国惟天竺不通唐贞观十五年天竺国王尸罗逸多遣使入贡【旧唐书天竺国或云婆罗门地在葱岭之南周三万里其中分五天竺一曰中天竺二曰东天竺三曰南天竺四曰西天竺五曰北天竺地各数千里城邑数百南天竺际大海北天竺距雪山四周有山有壁南面一谷通为国门东天竺东际大海与扶南林邑邻接西天竺与罽賔波斯相接中天竺据四天竺之防其都城周回七十余里北邻禅连河中天竺王姓乞利咥氏或云杀利氏世有其国不相簒弑稻嵗四熟又有栴檀鬰金诸香通于大秦故其寳物或至扶南交趾贸易焉人皆深目长鼻致敬极者舐足摩踵家有竒乐娼妓其王与大臣多服锦罽上为螺髻于顶余髪剪之使巻贞观十五年其王尸罗逸多遣使朝贡太宗降玺书慰问尸罗逸多大惊问诸国人曰自古曽有摩诃震旦使人至吾国乎皆曰未有之也戎言中国为摩诃震旦乃膜拜而受诏书因遣使朝贡其四天竺国王咸遣使朝贡五天竺所属之国数十亦累遣使来朝云】开元中南天竺献五色能言鸟乞师讨大食吐番丐名其军元宗诏赐懐德军晋天福中沧洲僧道圆诣西域在途十二年住五印度凡六年五印度即天竺也宋太平兴国七年益州僧光逺至天竺以其王没徙曩表来上【马端临文献通考太宗令天竺僧施防译云近闻支那国内有大明王至圣至明威力自在每惭薄幸朝谒无由遥望支那起居圣躬万福今以释迦舍利附光逺上进又译其国僧统表词意亦与没徙曩表同施防者乌填曩国属北印度西行十二日至干陁罗国又西行二十日至曩誐罗贺啰国又西行十日至岚波国又西行十二日至誐惹曩国又西行至波斯国得西海自北印度行百二十日至中印度中印度西行三程至呵啰尾国又西行十二日至迦啰拏俱惹国又西行十二日至摩罗尾国又西行二十日至乌然泥国又西行二十五日至罗啰国又西行四十日至苏罗茶国又西行十一日至西海凡中印度行六日程至南印度又西行九十日至供迦拏国又西行一日至海自南印度南行六月程得南海皆施防之所述云】雍熈中有婆罗门僧永世与波斯外道阿里烟同至京师【永世自言本国名利得国王姓牙罗五得名阿喏你防衣黄衣戴金冠以七寳为饰出乘象或肩舆以音乐螺钹前导多逰佛寺博施贫乏其妃曰摩诃你衣绸缕金红衣嵗一出多所赈施人冇寃抑俟王及妃出游即迎随申诉署国相四人庶务并委裁制五谷六畜果实与中华无异市易用铜钱文漫圆径如中国之制但实其中不穿贯耳其国东行经六日至大食国又二月至西州又三月至夏州阿里烟自云本国王号黒衣姓张名哩里没用锦防为衣每游猎三二日一还国署大臣九人治国事无钱货以杂物贸易其国东行经六月至婆罗门】干徳二年命沙门三百人入天竺求舍利及贝多叶书【范成大吴船録有继业三藏姓王氏耀州人预遣中至开寳九年始归寺所记西域行程虽不甚详然地理大畧可考云自阶州出塞西行由灵武西河甘肃沙等州入伊吴髙昌焉耆于阗疎勒大石诸国度雪岭至布路州国又度大葱岭雪山至伽湿弥罗国西登大山有萨捶太子投崖饲虎处遂至健他罗国谓之中印度又西至庶流波国及左拦陁罗国国有二寺又西过四大国至大曲女城南临滔牟河北负洹河塔庙甚多而无僧尼又西二程有寳阶故基又西至波罗奈国城城相距五里南临洹河又西北十许里至鹿野苑塔庙佛迹最伙又南行十里渡洹河河南有大浮屠自鹿野苑西至摩羯提国馆于汉寺寺多租入八村焉僧徒往来如归南与杖林山相直巍峯岿然山北有扰波掏多石室及塔庙故基西南百里孤山名鸡足三峯云是迦叶入定处又西北百里有菩提寳座城四门相望金刚座其中东向又东至尼连禅州东岸有石柱记佛旧事自菩提座东南五里至佛苦行处又西三里至三迦叶村及牧牛女池金刚座之北门外有狮子国伽蓝又北五里至伽耶城又北十里至伽耶山云是佛説寳云经处又自金刚座东北十五里至正觉山又东北三十里至骨磨城业馆于鰕罗寺谓之南印度诸国僧多居之又东北四十里至王舍城东南五里有降醉象塔又东北登大山细路盘纡有舍利子塔又临涧有下马迎风塔度絶壑登山顶大塔庙云是七佛説法处山北平地又有舍利本身塔其北山半曰鹫峯云是佛说法华处山下即王舍城城北山趾有温泉二十余井又北有大寺及迦兰陁竹园故迹又东有阿难半身舍利塔温泉之西有平地直南登山腹有毕鉢罗窟窟西复有阿难证果塔去新王舍城八里城中有兰若汉寺又有树提迦故宅城其西有轮王塔又北十五里有那兰陁寺寺之南北各有数十寺门皆西向其北有四佛座又东北十五里至乌岭头寺东南五里有圣观自相象又东北十里至伽温弥罗寺寺南距汉寺八里许自汉寺东行十二里至却提希山又东七十里有鸽寺西北五十里有支那西寺古汉寺也西北百里至花氏城阿育王故都也自此汉河北至毘耶离城有维摩方丈故迹又至拘尸那城及多罗聚落逾大山数重至尼波罗国又至磨逾里过雪岭至三耶寺由故道自此入阶州】元太祖定西域至东印度地明永乐六年榜葛剌国王霭牙思丁遣使来贡正统后不复至【王圻续文献通考榜葛剌即东印度也国最大从苏门答剌海西北行二十日抵淛地港自港至纳儿江有城池街市聚货通市再行至板独哇酋长居焉城郭甚严其国殿宇广大内门三重九间殿柱皆黄铜包饰雕琢花兽左右长廊内设明甲马队千外列巨汉甲胄执锋刄及弓矢丹墀左右列孔雀翎扇盖数百又置象队王正殿髙座嵌八寳王箕踞坐其上横剑于膝王及诸官皆回囘人男祝髪白布纒头圆领长衣束防帨蹑金锦羊皮鞾妇人不施脂粉耳垂寳钏项挂缨络】又有沼纳朴儿其国在榜葛剌之西永乐十年亦遣使者勅谕其国然以去中国絶逺朝贡竟不至【续文献通考沼纳朴儿在榜葛剌迤西古天竺国也居印度之中又名金刚寳座国乃释迦得道之所】
　　风俗修浮图道不杀生【后汉书】人敦厐土饶沃【见梁书天竺传又云其王号茂论所都城郭水泉分流绕于渠壍下注大江其宫殿皆雕文镂刻街曲市里屋舍楼观钟鼓音乐服饰香华水陆通流百贾交防器玩珍玮恣心所欲左右嘉维舍卫叶波等十六大国去天竺或二三千里共遵奉之以为在天地之中也】百姓殷乐俗无簿籍耕王地者输地利以齿贝为货【旧唐书】俗皆徒跣衣重白色【旧唐书】无丧纪重刑罚善天文厯筭之术【旧唐书死者或焚尸取灰以为浮屠或委之中野以施禽兽或流之于河以饲鱼鳖无丧纪之文谋反者幽杀之小犯罚钱以赎罪不孝则断手足截耳割鼻放流边外有文字善天文筭厯之术其人皆习学昙章云是梵天书法书于贝多树叶以纪事】俗尚信义田丰美一嵗二收男女勒耕织【续文献通考】地大物阜繁华类中国【明史地大物阜城池街市聚货通商繁华类中国】俗淳厐有文字官司上下亦有行移医卜隂阳百工技艺悉如中国【明史皆前世所流入也】
　　土产盐【马端临文献通考天竺国临大江源出昆仑分为五江总名洹水其水甘美下有真盐色正白如水晶】金刚【旧唐书似紫石英百链不消可以切玉】髙你布　兠罗绵　翠羽　琉璃　良马　鹤顶　犀角　乌爹泥　紫胶　乌木　苏木　麒麟　金　银　青花　白瓷　鹦鹉　洗白苾布　撒哈剌　糖霜乳香　熟香　乌香　麻藤香　藤竭　胡椒粗黄【自麒麟以下俱见明史】

　　钦定大清一统志巻四百二十四
　　钦定四库全书
　　钦定大清一统志巻四百二十四
　　拂菻【在西海中】
　　建置沿革即汉大秦国又名犂靬后汉桓帝延熹初始通中国【杜佑通典其国在西海之西亦云海西国其王理安都城宫室皆以水晶为桂从条支西渡海曲万里去长安葢四万里其人长大平正有类中国故谓之大秦云】晋武帝太康中其王遣使贡献【晋书其地东西南北各数千里有城邑其城周回百余里屋宇皆以瑚为棁栭琉璃为墙壁王有五宫相去各十里毎旦于一宫聴事终而复始若国有灾异輙更立贤人放其旧王有官曹簿领而文字异习亦有白葢小车旌旗之属及邮驿制置一如中州以金银为钱银钱十富金钱之一及安息天竺人与之交市于海中其利百倍邻国使到者輙廪以金钱途经大海海水不可食啇客往来皆赍三嵗粮是以至者稀少】至唐时改名拂菻贞观十一年其王波多力遣使入贡开元七年又遣大徳僧来朝【旧唐书拂菻国一名大秦地方万余里列城四百邑居连属有贵臣十二人共治国政常使一人将囊随王车百姓有事者即以书投囊中王还宫省发理其枉直其王冠形如鸟举翼冠及璎珞皆缀珠寳衣锦绣前不开襟坐金花牀有一鸟似鹅毛緑色常在王侧倚枕上坐毎进食有毒其鸟輙鸣其郡城叠石为之絶髙峻凡有十万余户南临大海城东面有大门其髙二十余丈自上及下饰以黄金光辉灿烂连曜数里自外至王室凡大门三重列异寳雕室第二门楼中悬一金秤以金丸十二属于衡端以日之十二时一金人立于侧每至一时其金丸輙落铿然发声引唱以纪日时毫厘无失其殿以瑟瑟为柱黄金为地象牙为门扇香木为栋梁其俗无瓦白石为末罗之涂屋上其坚密光润还如玉石至盛暑之节人厌嚣热乃引水潜流上徧屋宇机制巧宻人莫之知观者惟闻屋上泉鸣俄见四檐飞溜悬波如瀑布激气成风凡其巧妙如此】嗣后无闻至元末其国人有揑古伦者入市中国明洪武四年召见命赍诏书还谕其王复命使臣普刺等赍勅书防币招谕其国乃遣使来贡后不复至万厯时西洋人利玛窦至京师言天主耶苏生于如徳亚葢即古大秦国云
　　风俗其人质直市无二价谷食常贱国用富饶【魏书】俗多奇幻【鱼豢典畧】
　　土产金　珠　玉　夜光璧　琥珀　玛瑙　砗磲赤玻璃　緑金精　瑚【魏书西南涨海中可七八百里行到瑚】
　　【洲水底有盘石瑚生其上大秦人常乘大舶载铁网令水工先没入视之可下网乃下初生白渐似苖坼甲厯一嵗许出网目间变作黄色枝格交错髙极三四尺大者围尺余三年色乃赤好复没视之知可采便以铁钞发其根乃以索系网使人以舶上绞车举出还国理截恣意所作若失时不举便蠧败】木难【魏书碧色珠也出翅鸟口中结沫所成土人珍之】苏合香【晋书防合诸香煎其汁为之】火浣布　锦罽　海西布【魏书大秦有织成细布言用水羊毛名曰海西布作氊□毾防罽帐之属其色鲜于海东诸国所作】骇鸡犀　狮子【魏书大秦地多狮子遮害行旅不百余人将兵器輙为所食】羊羔【旧唐书生于土中其国人其欲萌乃筑墙以院之防外兽所食也然其脐与地连割之则死唯人着甲走马及击鼔以骇之其羔惊鸣脐遂絶】








　　钦定大清一统志巻四百二十四
　　钦定四库全书
　　钦定大清一统志巻四百二十四
　　古里【在西海中】
　　建置沿革西洋大国也自柯枝舟行三日可至自锡兰山十日可至为诸蕃要防自古不通中国明永乐三年其王马那必加刺满遣使入贡因封为国王十四年偕哇占城等国入贡是时诸蕃使臣充斥于廷以古里大国序其使者于首宣徳八年其王比里麻遣使偕苏门答刺等国使臣入贡其使乆留都下正统元年乃命附哇贡舟西还自是不复至
　　风俗其人淳厚行者让道路不拾遗【王圻续文献通考】敬浮屠崇囬教【明史人分五等如柯枝其敬浮屠凿井灌佛亦如之毎旦王及臣民取牛粪调水屠壁及地又燬为灰抺额及股谓为敬佛国中半崇回教建礼拜寺数十处七日一礼男女齐沐谢事午时拜天于寺未时方散王老不传子而传甥无甥则传弟无弟则传于国之有徳者国事皆决于二将领以囘囘人为之刑无鞭苔重者断手足轻者罚金珠鞫狱不承则置其手指沸汤中三日不烂即免罪免罪者将领导以鼔乐送还家亲戚致贺】蔬果畜产多类中国【明史其国山多地瘠冇谷无麦富家多植椰子树至数千其嫩者浆可饮亦可醸酒老者可作油糖亦可作饭干可搆屋叶可代瓦殻可制杯穰可索钩燬为灰可镶金其地蔬果畜产多类中国】
　　土产寳石　瑚　珠　琉璃　铁　龙涎香　苏合油　花氊单　伯兰布　苾布







</div>
    <div class="pagination">
<a href="大清一统志_page199.html">上一页</a><span>...</span><a href="大清一统志_page195.html">195</a><a href="大清一统志_page196.html">196</a><a href="大清一统志_page197.html">197</a><a href="大清一统志_page198.html">198</a><a href="大清一统志_page199.html">199</a><span class="current-page">200</span><a href="大清一统志_page201.html">201</a><a href="大清一统志_page202.html">202</a><a href="大清一统志_page201.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
