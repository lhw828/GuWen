<!DOCTYPE html>
<html>
<head>
    <meta charset="UTF-8">
    <title>少林寺志 - 第 1 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>少林寺志 - 第 1 页/共 19 页</h1>
    <div class="content">《少林寺志》　　（清）叶封、焦钦宠 原辑　施奕、焦如蘅 补辑 

序　纂修姓氏　修少林寺志纪事 
　　序 
　　嵩山名蓝以百数惟少林最著自北魏太和间经始虽历载成毁迭更而不失故址尺寸周大象中曾更名陟岵至隋仍复其旧以迄于今亦惟少林为最久嵩既居四岳之中而寺又居一山之胜，其见于名贤歌咏者炳炳矣。有明登令傅元鼎，探讨故实，著《嵩书》十三篇 
　　国朝康熙间乡先生汝将焦公取前书裁润之为《嵩高志》于是少林之胜浮见于篇然未有专志也有之则自焦君远倩始远倩为汝将先生之后谓寺之久而且著固灼然在人耳目而其间名迹不有纪述何以垂后乃援笔作志其目有八其卷有四云盖尝念自有此寺以来元魏李唐间翠华游豫尤为极盛一时离宫别馆之稀金渥玉检之文与夫高僧隐士之窟骚人墨客之遗丰碑大刻千章十围之森列照耀林谷几与二室群峰并峙不朽而沧桑递变不幸为风霜之所剥兵火之所燔樵童牧竖之所摧折欲求当年之仿佛已邈不可得徒存其名于残篇零楮之间以供登临者之想像凭吊而已是可慨也然向非探奇嗜古之士远寄冥搜掇拾而抉剔之则并此区区之名将归于澌尽不又重可惜哉远倩之为此志也距其先世著书之日七十余年矣寺中胜概往往守土者不加爱惜而寺僧辈更缘以为利其间划削者又不知凡几远倩抚名迹之就芜念先泽之犹新不惮蹑险仄穷幽深屡更寒暑于嵁岩断壑颓垣藓壁间得其片碣支字摩挲珍惜如获拱璧而登之竹素庶几寺之久而且著者益有以永其传于来兹云尔余承乏观察登邑在所辖内当按部其地今年戊辰春恭逢 
　　车驾东幸祀岱礼成复推广德意于四狱四渎皆遣官致祭余又奉檄肃将祀事往来于少林殆将十载而公程卒无暇穷极林壑之胜三十六峰笑人久矣祀事既毕邑令施君以寺志来谒余序君素培护此寺而志又其校仇者余亟携舆中读之峰峦苍翠扑人眉宇不啻卧游其际既以释余登临不尽之憾而贤令之留心艺文远倩之克绍前绪所愿与读斯编者共珍重而爱惜之也是为序 
　　乾隆十有三年岁次戊辰秋闰七月既望 
　　中宪大夫河南分巡河陕汝道按察使司副使京江张学林撰 
　　尝读天下名山记载嵩少林壑之美心甚艳慕之岁乙卯余衔 
　　命赴中州出都门循太行而南迄河千遥望层峦叠翠上出重霄知中岳在豫心忆其为嵩也适并辔同人有曾履其地者指顾谓余曰其端严俊伟者太室也迤西峭壁为少室二室之间名刹栉比兰若相望选佛盛区首推少林自达磨一苇渡江九年面壁称释氏祖庭殿阁巍焕古树阴森王公卿士游览题咏碑碣林立宇内名胜允属巨擘比入豫卜居山之上方寺其主僧派衍少林又为余道其详余益艳慕不能置夏杪中丞王公羽檄示余云登封少林奉修葺机务殷繁邑令乏员命余往治邑事兼董厥役余闻之欣然适获我心矣比乘传至工巳将就竣急求曩所谓碑碣林立者纵观之率多唐宋以来上自宸翰下迄游士果更仆莫能数其碍颁式者且多除去或跌仆或毁弃惜不能卒读迄甲子余奉宪修邑志毕念少林为海内名刹景物艺林虽杂见于嵩山志说嵩诸书仅全豹一斑不可无专志以表其盛无如金石所载多所遗失何邑孝廉焦子远倩出其家藏少林志稿为其乃祖樗林与前令楚黄叶并叔所辑今除去者悉在焉遂相与裁酌编次俾成完璧会 
　　巡台张大人承祭至嵩驻节少林顾谓余曰予先王父暨先严连主中州文衡名山大川皆化雨所及今予又继秉节钺得历览名胜予与嵩少可谓有缘暇当为文以纪之适焦孝廉呈志稿就公质公披阅颜颇霁即命付梓为名刹增色且自书鸿章以弁厥端余不妄坐公春风中久文事吏治指授靡穷今兹之役又获步公后尘表章名胜曩所艳慕从此畅怀矣书成聊附片言俾后之览是志者如读天下名山记均当卧游云 
　　时乾隆十三年岁次戊辰中元吉旦 
　　累授文林郎知登封县事晋江 
　　施奕簪锦蹊甫撰 
　　嵩山少林寺古今名刹也其间形胜景物美不胜收兹为绘图具说编订付梓披览一过可当卧游云 
　　乾隆戊辰 
　　邑人焦如蘅客严氏题纂修姓氏 
　　总裁 
　　分巡河陕汝兼管水利道按察使司副使张讳学林字东江南丹徒人 
　　知河南府事陈讳锡辂字圣岩浙江嵊县人 
　　河南府通判张讳禹字江南人 
　　原采辑 
　　前知登封县事叶讳封字井叔楚黄人 
　　登封县候选训导焦讳钦龙字锡三号樗林 
　　续辑 
　　知登封县事施讳奕簪字佩其福建人 
　　登封县举人焦如蘅字远倩号客岩 
　　校正 
　　登封县儒学教谕张鹗荐字步青号倬轩信阳人 
　　登封县儒学训导牛承德字振宗汜水人 
　　登封县候选训导传汝躬字赤玖 
　　校刊 
　　登封县典史闻源远字静庵浙江人 
　　登封县儒学庄员焦如字幼倩 
　　登封县儒学生员焦如兰字芳倩 
　　登封县儒学生员傅维城字宗子修少林寺志纪事 
　　盖闻巨岳长川恒赖珠玑之点缀鸿章佳什必藉贞珉以流传故蔽芾咏夫甘棠昭千古岣嵝镌于禹穴彪炳万年聿惟少林夙称名刹地辟嵩邱之右院开少室之阴九莲砦耸翠于前五乳峰环绕于后钟楼藏阁势凌云霄碧殿金绳光摇翡翠亭名立雪仿佳话于程门堂颜传心效精一于虞字鲸音吼夜月谷应山鸣鼍韵鼓晨星梦回尘断孝文开创适有跋陀西来梁武漏因致使达磨北渡九年面壁本欲无言只履西归反教有象洎乎唐太宗龙兴之始乃值王世充鼠窃之候僧徒勤王元凶授首凤诰宠锡沙门晋秩大将军鸿文褒功庄严少室寺从此乘舆频降珠旗与贝阙争妍宸翰叠颁铁画偕银钩并勒高宗赐飞白之笔武后锡冬笋之书翰墨来自天家山灵增色榱题撤于藩邸毗卢扬辉圣祖御额双悬赤文绿字相辉映世宗敕修持见朱甍青美奂轮斯历代帝王之宸游为百尔臣工所瞻仰匪徒移情于释教留胜迹于名山于是台阁重臣封疆大吏代天巡狩而至止采风问俗以遥临以及迁客骚人高贤韵士蜡屐选胜美景良辰或竹里逢僧冀偷闲于半日或峰巅舒啸欲消遣于寸衷靡不即景留题亦且登高作赋九潭印月见白侍郎之赏心五品封槐知交潞公之怀古文如韩潮苏海翻巨浪于长江大河诗成岛瘦郊寒写游踪于短音劲节东坡山谷碑碣参差思臼子昂文石绣错黄绢幼妇莫可尽其形容继晷焚膏岂能穷其流览惜年深岁远风雨剥侵致藓护苔封鲁鱼莫辨兼以僧俗罔识宝重一任图书半没尘埃见者怦心闻之动念前任叶明府井叔约同先王父樗林于五十年前搜罗钞集俾万斛珠玉收贮箧笥遂什袭以贻后人备采择以修寺志奈余小子愧乏寸长才疏既不足以任纂修力绵又无能以付剞劂仅继前人之志不惮校缮之劳祗期别类分门罔计点金成铁兹逢邑侯施老夫子仰承巡台张老大人博古通今察来彰往念贞珉之多失慨珠玑之仅存辑刊新编流芳奕则天下第一名刹可展卷以当卧游而案头一纸烟云并金石以垂不朽矣 
　　时大清乾隆十二年岁次丁卯嘉平之吉 
　　邑人焦如蘅远倩甫识 绘图 
　　总图--寺院全图 
　　初祖庵--达磨像 
　　只履西归像--观音像 
　　鱼蓝菩萨像--紧那罗王像 
　　关夫子像--面壁图影石图--钟馗像 
　　形胜 
　　太室 在少林寺东即嵩山诗曰嵩高维岳即此详见嵩山志 
　　少室 在少林寺前有三十六峰郡国图志云少室其高十六里傅梅云看山如相人先论面背由孟津渡河望之见少室之背如墙壁然若逾轩辕历少林东去正从臀下过耳由密县自告城来俱十得其四西方由颖阳来十得其六西南惟汝州正相对峰峦层叠耸出云表如千叶舒萼虽太室雄伟逊其花秀 
　　五乳峰 在少室北自钵盂峰斜分一支五顶相连围逾十里如凤张两翼少林寺建其中山名五乳后传法源流分为五宗若预兆云又山顶皆圆如僧帽宜其为释家胜地也 
　　钵盂峰 在少室阴上下相半形如钵盂之覆二祖庵建于其上庵内有四井水皆清冽相去咫尺水味各别 
　　御砦 即少室顶有两叠宽平如砦有四天门险峻可避兵金宣宗置兵其上俗称御砦明季土寇李际遇窃据之上有水柜碾等具 
　　面壁洞 在五乳峰上去绝顶仅数武石洞幽邃深丈有半石痕如水面波纹连蜷层叠入洞寒冽粟起不可禁为达磨九年面壁处今洞外有石坊阳面刻西来肇迹阴刻默元处三字内有石象坐洞腰旁一僧合掌侍立则慧可也入洞之道盘曲周折险处尽夷寺僧曰火龙治之烈石成土道屈如龙 
　　养龙崖 在面壁洞之西傍陷一隙自下上穿传为火龙洞达磨入洞龙自隙遁也崖因洞得名 
　　饮龙池 在五乳峰址阻道而立有石槽纳百石水相传卢能带柏之钵掷而化石蓄水以资灌溉 
　　虎涧 在面壁庵左二里许涧石磷磷有流水屈曲之形而无水每静夜听之石内冷冷作声东来西去盖暗泉动荡于山之内也相传跋陀开创时有谶云后五百年当有女主来欲葬此因叱水不令东流至唐则天后果幸此欲夺此地竟以无水而止 
　　炼魔台 二祖庵前一山耸起南对岩下临深壑有石方广二丈余相传为慧可经行处一称觅心台嵩山志曰炼魔台 
　　甘露台 跋陀翻经天降甘露处因名台砌柱础镂刻精巧非近代制上有殿三楹祀真武 
　　柏谷坞 在少林寺西北五十里属偃师隋以柏谷屯田一百顷赐少林王世充乱少林寺僧志操惠昙宗等擒充侄仁则以归唐太宗嘉其义烈降玺书赐地四十顷水碾一具称柏谷庄今俱无考 
　　少溪 在少林寺前绕少室趾北流而东而南阳或涸故少林之胜在山而无水 
　　少阳桥 在少林寺前跨少溪通南北旧桥凡三今仅存其一 
　　卓锡泉 在二祖庵前相传慧可卓锡得泉因名庵内四井亦称卓锡井 
　　朝阳洞 在少室阴数柏蔽芾诚栖静奥区靠崖多自然岩穴俱壁劂诸佛寺僧多坐静其中 
　　珍珠帘 在少室阴源自山上水匮倒泻而下如万斛晶珠落注陡涧 
　　五龙潭 在少室阴传为慧可截锡掷跌而成下注少溪俗称龙潭沟崖上亦多静室 
　　文殊洞 在少室西岩下有自然石像 
　　营建 
　　少林寺 在五乳峰前对少室如翠屏端立形势绝佳魏书云跋陀自西来有道业深为孝文所敬诏于少室山阴立少林寺以居之周大象中改为陟岵寺隋开皇中复名少林寺唐太宗为秦王时有赐少林书高宗武后常幸此地清康熙四十三年御书匾额颁悬寺内雍正十三年奉敕重修 
　　山门 雍正十三年奉敕创建 
　　东石坊 在山门左外额曰祖源谛本内额曰跋陀开创联曰心传古洞严冬雪拥神光膝面接嵩峰静夜风闻子晋笙 
　　西石坊 在山门右外额曰嵩少禅林内额曰大乘胜地联日地在天中四海名山为第一心传言外十方法教是初元 
　　天王殿 外塑金刚像内塑四天王外旧有额曰天下第一祖庭清康熙四十三年奉颁少林寺御书三大字匾额悬挂殿外 
　　大雄殿 清康熙四十三年御书宝树芳莲匾额悬殿内雍正十三年奉敕重修左梁旋折乾隆十年邑令晋江施奕簪重修 
　　紧那罗殿 在大殿左内祀紧那罗王三像相传中像为王自制左铜像右铁像俱奇伟相彷元至正间传王御红巾事甚奇人人敬畏称本寺护法伽蓝与他寺祀关圣帝君为伽蓝者异 
　　六祖殿 在大殿右内祀六祖朝观音像两山画传代僧像二十九人 
　　钟楼 在紧那罗殿南西向高十丈钟大四人围声闻三十里 
　　鼓楼 在六祖殿南东向旧为转龙藏雍正十三年改称鼓楼高与钟楼齐 
　　阎王殿 在钟楼南西向 
　　龙王殿 在鼓楼南东向 
　　香积厨 在大殿左 
　　库房 在大殿右 
　　东禅堂 在厨房北 
　　西禅堂 在库房北 
　　法堂 在大殿后五楹为高僧说法处乾隆八年奉颁藏经贮内 
　　客堂 在法堂左 
　　静室 在法堂右 
　　方丈 在法堂后 
　　东西寮 在方丈前 
　　方丈退居 在方丈西南向 
　　廓然堂 旧在方丈东南向明巡抚蔡汝南建沈荃题额今废 
　　立雪亭 在方丈后即二祖神光立候达磨雪深过膝不动处 
　　千佛殿 即毗卢阁在立雪亭后依山辟基明慈圣皇太后撤伊王殿材创建 
　　白衣殿 在千佛殿左西向 
　　地藏殿 在千佛殿右东向 
　　以上寺院由山门至千佛殿共七层 
　　西来庵 在天王殿外甬道西寺僧官真喜创建徒孙僧官海岱重修 
　　千佛庵 在山门内甬道东寺僧清戒改建 
　　慈云庵 旧在千佛殿西祀白衣大士康熙二十五年巡道张思明倡捐重修境最幽胜雍正十三年奉敕修寺欲拓其制庵基稍碍毁撤一空今寺僧改建于寺山门外道北规模狭隘仅存其名 
　　观音庵 在寺东鄙内为接官厅 
　　南园 在寺南明周藩建亦称周府庵 
　　永化堂 在南园内明周藩为僧无言道公建今废址基仅存 
</div>
    <div class="pagination">
<span class="current-page">1</span><a href="少林寺志_page2.html">2</a><a href="少林寺志_page3.html">3</a><a href="少林寺志_page4.html">4</a><a href="少林寺志_page5.html">5</a><a href="少林寺志_page6.html">6</a><span>...</span><a href="少林寺志_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
