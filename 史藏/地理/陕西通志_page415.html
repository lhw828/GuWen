<!DOCTYPE html>
<html>
<head>
    <meta charset="UTF-8">
    <title>陕西通志 - 第 415 页/共 490 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>陕西通志 - 第 415 页/共 490 页</h1>
    <div class="content">　　八年【魏太和四年】秋八月魏侵汉中丞相亮出次城固九月魏师还
　　曹真以蜀连侵边境宜遂伐之数道并入可克也帝从其计真当发西讨帝亲临送真八月发长安从子午道南入司马宣王泝汉水当会南郑诸军或从斜谷道或从武威入会霖雨三十余日诏还【魏志曹真传】八年秋魏使司马懿由西城张郃由子午曹真由斜谷欲攻汉中丞相亮待之于城固赤坂【赤坂在汉中府洋县东二十里】大雨道絶真等皆还是歳魏延破魏雍州刺史郭淮于阳谿【蜀志后主传】夏侯霸字仲权渊为蜀所害霸常切齿欲有报蜀意黄初中为偏将军子午之役霸召为前锋进至兴势围安营在曲谷中蜀人望知其是霸也指下兵攻之霸手战鹿角间赖救至然后解【魏畧】
　　十二年【魏青龙二年】春二月丞相亮由斜谷伐魏
　　初亮劝农讲武作木牛流马运米集斜谷口治邸阁息民休士三年而后用之至是悉众十万由斜谷伐魏遣使约呉同时大举【通鉴】
　　夏四月丞相亮进军渭南魏大将军司马懿引兵拒之亮悉大众由斜谷出以流马运据武功五丈原与司马宣王对于渭南亮每患粮不继使已志不伸是以分兵屯田为久住之基耕者杂于渭濵居民之间而百姓安堵军无私焉【蜀志诸葛亮传】青龙二年四月诸葛亮出斜谷屯渭南司马宣王率诸军拒之诏宣王但坚壁拒守以挫其锋彼进不得志退无与战久停则粮尽掳畧无所获则必走走而追之以逸待劳全胜之道也【魏志明帝纪】晋宣帝西屯长安青龙二年亮帅众十余万出斜谷垒于郿之渭水南原天子忧之遣征蜀防军秦朗歩骑二万受帝节度诸军欲往渭北以待之帝曰百姓积聚多在渭南此必争之地也遂引军而济背水为垒因谓诸将曰亮若勇者当出武功依山而东若西上五丈原则诸军无事矣亮果上原将北渡渭帝遣将军周当屯阳遂以饵之数日亮不动帝曰亮欲争原而不向阳遂此意可知也遣将军胡遵雍州刺史郭淮共备阳遂与亮会于积石临原而阵亮不得进还于五丈原【魏畧】
　　秋八月丞相亮卒于军师还魏延作乱斩之
　　亮既屡遣使交书又致巾帼妇人之饰以怒宣王宣王将出战辛毗杖节奉诏勒宣王及军吏已下乃止宣王见亮使唯问其寝食及其事之烦简不问戎事使对曰诸葛公夙兴夜寐罚二十以上皆亲览焉所啖食不过数升宣王曰亮体惫矣其能久乎【魏氏春秋】晋阳秋曰有星赤而芒角自东北西南流投于亮营三投再还往大还小俄而亮卒【蜀志诸葛亮传注】亮卒于郭氏坞杨仪等整军而出百姓奔告宣王宣王追焉姜维令仪反旗鸣鼓若将向宣王者宣王乃退不敢偪于是仪结阵而去入谷然后发丧宣王之退也百姓为之谚曰死诸葛走生仲达或以告宣王宣王曰吾能料生不能料死也【汉晋春秋】亮出北谷口延为前锋秋亮病因宻与长史杨仪司马费袆防军姜维等作身殁之后退军节度令魏延断后姜维次之若延或不从命军便自发亮适卒秘不发丧仪令袆往揣延意指延曰丞相虽亡吾自见在府亲官属便可将丧还葬吾自当率诸军击贼云何以一人死废天下之事耶且魏延何人当为杨仪所部勒作断后将乎因与袆共作行留部分令袆手书与已连名告下诸将袆绐延曰当为君还解杨长史长史文吏稀更军事必不违命也袆出门驰马而去延寻悔追之已不及矣延遣人觇仪等遂使欲案亮成规诸营相次引军还延大怒才仪未发率所领径先南归所过烧絶阁道延仪各相表叛逆一日之中羽檄交至后主以问侍中董允留府长史蒋琬琬允咸保仪疑延仪等槎山通道昼夜兼行亦继延后延先至据南谷口遣兵逆击仪等仪等令何平在前御延平叱延先登曰公亡身尚未寒汝辈何敢乃尔延士众知曲在延莫为用命军皆散延独与其子数人逃往奔汉中仪遣马岱追斩之【魏延传　按何平即王平本传平少养外家何氏后复姓王】
　　将军呉壹屯汉口
　　以左将军吴壹为车骑将军假节督汉中【蜀志后主传】
　　延熙元年冬十二月大将军蒋琬屯汉中
　　延熙元年诏琬曰冦难未弭曹叡骄凶辽东三郡苦其暴虐遂相纠结与之离隔叡大兴兵役还相攻伐曩秦之亡胜广首难今有此变斯乃天时君其治严总帅诸军屯住汉中须呉举动东西掎角以乘其衅又命琬开府明年就加为大司马【蜀志蒋琬传】
　　六年冬十月遣前监军王平督汉中
　　六年琬还住涪拜平前监军镇北大将军统汉中【蜀志王平传】
　　七年【魏邵陵厉公正始五年】春三月魏曹爽攻汉中闰月费袆督诸军救之五月魏军退走
　　七年春魏大将军曹爽率歩骑十余万向汉川前锋已在骆谷【在盩厔县西南一百二十里】时汉中守兵不满三百诸将大惊或曰今力不足以拒敌听当固守汉乐二城遇贼今入比尔间涪军足得救闗平曰不然汉中去涪垂千里贼若得闗便为祸也今宜先遣刘防军杜参军据兴势平为后拒若贼分向黄金平率千人下自临之比尔间涪军行至此计之上也惟防军刘敏与平意同即便施行【蜀志王平传】刘敏与镇北大将军王平俱镇汉中曹爽袭蜀时议者或谓但可守城不出拒敌必自引退敏以为男女布野农谷栖亩若听敌入则大事去矣遂帅所领与平据兴势多张旗帜弥亘百余里会大将军费袆从成都至魏军即退敏以功封云亭侯【蒋琬传附】魏军次于兴势假袆节率众往御之光禄大夫来敏至袆许别求共围碁于时羽檄交驰人马擐甲严驾已讫袆与敏留意对戯色无厌倦敏曰向聊观试君耳君信可人必能办贼者也袆至敌遂退【费袆传】是时闗中及氐羌转输不能供牛马骡驴多死民夷号泣道路入谷行数百里贼因山为固兵不得进爽参军杨伟为爽陈形势宜急还不然将败爽乃引军还【魏志曹爽传】司马宣王谓夏侯曰昔武皇帝再入汉中几至大败君所知也今兴平路势至险蜀已先据若进不获战退见徼絶覆军必矣将何以任其责惧言于爽引军退费袆进兵据三岭以截爽爽争险苦战仅乃得过所发牛马运转者死失畧尽羌胡怨叹而闗右悉虚耗矣【魏畧】
　　十一年夏五月大将军费袆屯汉中
　　袆出住汉中自琬及袆虽身居于外庆赏刑威皆遥先谘断然后乃行袆雅性谦素当国功名畧与琬比【通鉴】
　　景耀元年十二月诏汉中兵屯汉寿守汉乐二城景耀元年维复拜大将军初先主留魏延镇汉中皆实兵诸围以御外敌敌若来攻使不得入及兴势之役王平捍拒曹爽皆承此制维建议以为错守诸围虽合周易重门之义然适可御敌不获大利不若使闻敌至诸围皆敛兵聚谷退就汉乐二城使敌不得入平日重闗镇守以捍之有事之日令游军并进以伺其虚敌攻闗不克野无散谷千里县粮自然疲乏引退之日然后诸城并出与游军并力搏之此殄敌之术也于是令督汉中胡济却住汉寿监军王含守乐城防军蒋斌守汉城又于西安建威武卫石门武城建昌临逺皆立围守【蜀志姜维传】
　　炎兴元年【魏陈留王景元四年】秋魏遣邓艾钟会入冦汉中守将傅佥死之
　　四年秋下诏使邓艾诸葛绪各统诸军三万余人艾趣甘松沓中连缀维绪趣武街桥头絶维归路会统十余万众分从斜谷骆谷入先命牙门将许仪在前治道会在后行而桥穿马足陷于是斩仪仪者许褚之子有功王室犹不原贷诸军闻之莫不震竦蜀令诸围皆不得战退还汉乐二城守魏兴太守刘钦趋子午谷诸军数道平行至汉中蜀监军王含守乐城防军蒋斌守汉城兵各五千会使护军荀恺前将军李辅各统万人恺围汉城辅围乐城会径过西出阳安口遣人祭诸葛亮之墓使防军胡烈等行前攻破闗城得藏库积谷姜维欲赴闗城未到闻其已破退趋白水与蜀将张翼廖化等合守劒阁拒会【魏志钟会传】钟会将向骆谷邓艾将向沓中然后乃遣右车骑廖化诣沓中为维援左车骑张翼辅国大将军董厥等诣阳安闗口以为诸围外助比至隂平闻魏将诸葛绪向建威故住待之月余维为邓艾所摧还住隂平钟会攻围汉乐二城遣别将进攻闗口蒋舒开城出降傅佥格鬭而死【蜀志姜维传】蒋舒将出降乃诡谓傅佥曰今贼至不击而闭城自守非良图也佥曰受命保城惟全为功今违命出战若丧师负国死无益矣舒曰子以保城获全为功我以出战克敌为功请各行其志遂率众出佥谓其战也至隂平以降胡烈烈乘虚袭城佥格鬭而死魏人义之【汉晋春秋】
　　魏
　　明帝太和二年【蜀后主建兴六年】春三月使将军郝昭守陈仓曹真以亮惩于祁山后出必从陈仓使将军郝昭王生守陈仓治其城【魏志曹真传】
　　冬十二月诸葛亮攻陈仓不克
　　六年冬亮复出散闗围陈仓曹真拒之亮粮尽而还魏将王双率军追亮亮与战破之【蜀志亮传】先是使将军郝昭筑陈仓城会亮至围昭不能抜昭为人雄壮亮使昭乡人靳详于城外遥説之昭于楼上应详曰魏家科法卿所练也我之为人卿所知也我受国恩多而门户重卿无可言者但有死耳卿还谢诸葛便可攻也详以昭语告亮亮又使详重説昭言人兵不敌无为空自破灭昭谓详曰前言已定矣我识卿耳箭不识也详乃去亮自以有众数万而昭兵才千余人又度东救未能便到乃进兵攻昭起云梯冲车以临城昭以火箭逆射其云梯梯然梯上人皆烧死又以防连石磨压其冲车冲车折亮乃更为井阑百尺以射城中以土瓦填堑欲直攀城昭又于内筑重墙亮又为地突欲踊出于城里昭又于城内穿地横截之昼夜相攻拒二十余日亮无计救至引退诏嘉昭善守赐爵列侯【魏畧】
　　五年【蜀建兴九年】春二月使司马懿屯长安
　　汉丞相亮帅诸军入冦于是大司马曹真有疾帝命司马懿西屯长安督将军张郃费曜戴凌郭淮等以御之【通鉴】
　　邵陵厉公嘉平元年【蜀延熙十二年】秋蜀姜维冦雍州不克陈泰代郭淮为雍州刺史姜维率众依麴山筑二城使牙门将句安李歆守之聚羌胡质任等冦逼诸郡征西将军郭淮使泰率讨蜀防军徐质汝南太守邓艾等进兵围之断其运道及城外流水安等挑战不许将士困窘分粮聚雪以稽日月维果来救出自牛头山【一统志云牛头山在汉中府褒城县西北二十五里以形似名】与泰相对泰勅诸军各坚垒勿与战遣使白淮使趣牛头山截其归路淮善其策进率诸军军洮水维惧遁去安等孤县遂皆降【魏志陈群传附】
　　髙贵乡公甘露二年【蜀延熙二十年】夏六月姜维来侵大将军司马望拒之
　　二十年魏征东大将军诸葛诞反于淮南分闗中兵东下维欲乘虚向秦川复率数万人出骆谷径至沈岭时长城积谷甚多而守兵乃少闻维方到众皆惶惧魏大将军司马望拒之邓艾亦自陇右皆军于长城维前住芒水背倚山为营望艾傍渭坚围维数下挑战望艾不应【蜀志姜维传　按水经注芒水出南山芒谷】
　　陈留王咸熙元年春正月车驾如长安
　　正月甲子行幸长安壬申使使者以璧币祀华山【魏志陈留王纪】

　　陜西通志巻七十七
<史部,地理类,都会郡县之属,陕西通志>
　　钦定四库全书
　　陜西通志巻七十八
　　纪事第三
　　晋
　　惠帝元康元年秋九月以赵王伦镇关中
　　伦字子彛宣帝第九子也武帝受禅封琅琊郡王咸宁中改封于赵元康初迁征西将军开府仪同三司镇关中伦刑赏失中氐羌反叛徴还京师【晋书赵王伦传　按晋室诸王镇关中者率以先后代如汉度辽将军之类故不悉书其书者必其有事于陜或行军屯兵足系地方安危始特着之后仿此例】
　　四年夏五月匃奴入上郡据其城
　　匃奴郝散攻上党杀长史入守上郡【晋书北狄传】
　　六年夏匃奴郝度元反
　　匃奴郝散弟度元帅冯翊北地马兰羌卢水胡反攻北地太守张损死之冯翊太守欧阳建与度元战建败绩【晋书惠帝纪】张光为北地都督氐羌叛太守张损战没光以百余人戍马兰山北贼围之百余日光抚属将士屡出奇兵击贼破之【张光传】郝散弟度元率冯翊北地羌胡攻破二郡自此以后北狄渐盛【北狄传】
　　诏复以梁王彤镇关中
　　彤元康初转征西将军代秦王柬都督关中军事寻徴为卫将军録尚书事行太子太保乆之复为征西大将军代赵王伦镇关中都督凉雍诸军事置左右长史司马又领西戎校尉【晋书梁王彤传】初赵王伦为镇西将军挠乱关中氐羌反叛乃以梁王彤代之或说华曰赵王贪昧信用孙秀所在为乱而秀变诈奸人之雄今可遣梁王斩秀刈赵之半以谢关右华从之彤许诺秀友人辛冉从西来言于彤曰氐羌自反非秀之为故得免死【张华传】
　　秋八月秦雍氐羌齐万年反冬十一月遣将军周处等讨之
　　八月雍州刺史觧系又为度元所破秦雍氐羌悉叛推氐帅齐万年僣号称帝围泾阳十一月遣安西将军夏侯骏建威将军周处等讨齐万年梁王彤屯好畤【晋书惠帝纪】周处迁御史中丞凡所紏劾不避权贵梁王彤犯法处深文按之及齐万年反朝臣恶处强直皆曰处吴之名将子也忠烈果毅乃使夏侯骏西征万年闻之曰周府君才兼文武若专断而来不可当也如受制于人此成擒耳既而梁王彤为征西大将军都督关中诸军事陈凖知彤将逞宿憾乃言于朝曰骏及梁王皆是贵戚非将帅之才进不求名退不畏咎周处忠勇果劲有怨无援将必丧身宜诏孟观以精兵万人为处前锋必能殄冦不然彤当使处先驱其败必也朝廷不从【周处传】
　　七年春正月将军周处及齐万年战于梁山死之时贼屯梁山有众七万骏逼处以五千兵击之处曰军无后继必至覆败虽在亡身为国取耻彤复命处进讨乃与振威将军卢播雍州刺史觧系攻万年于六陌【今干州北有六陌镇】将战处军士未食彤促令速进而絶其后继自旦及暮斩首万计絶矢尽播系不救左右劝退处按剑曰是吾効节授命之日何退之为今诸军负信势必不振我为大臣以身殉国不亦可乎遂力战而殁【晋书周处传　按梁山在干州城西北】
　　八年秋遣侍御史李苾慰劳汉川流民
　　元康中氐齐万年反关西扰乱频嵗大饥百姓流移就谷相与入汉川者数万家既至汉中上书求寄食巴蜀朝议不许遣侍御史李苾持节慰劳且监察之不令入劔阁苾至汉中受流人赂反为表曰流民十万余口非汉中一郡所能振赡蜀有仓储宜令就食朝廷从之由是散在梁益不可禁止【晋书后蜀载记】
　　遣将军孟观讨齐万年九年春正月观击万年获之氐帅齐万年反于关中众数十万诸将覆败相继中书令陈凖监张华以赵梁诸王在关中雍容贵戚进不贪功退不惧罪士卒虽众不为之用周处丧败职此之由上下离心难以胜敌以观沉毅有文武才用乃启观讨之观所领宿卫兵皆趫捷勇悍并统关中士卒身当矢石大战十数皆破之生擒万年威慴氐羌【晋书孟观传】元康中西戎反叛拜靖为大将军梁王彤左司马加荡防将军屯兵栗邑击贼败之迁始平内史【索靖传】
　　以河间王颙镇关中
　　河间王颙元康九年代梁王彤为平西将军镇关中石函之制非亲亲不得都督关中颙于诸王为踈特以贤举【晋书河间王颙传】
　　永宁元年夏侯奭起兵始平讨赵王伦不克死之赵王伦簒位齐王冏谋讨之前安西叅军夏侯奭自称侍御史在始平合众得数千人以应冏遣信要颙颙遣主簿房阳河间国人张方讨擒奭及其党十数人于长安市腰斩之及冏檄至颙执冏使送之于伦伦徴兵于颙颙遣方率关右健将赴之方至华隂颙闻二王兵盛乃加长史李含龙骧将军领督防席防等追方军廻以应二王义兵至潼关而伦秀已诛天子反正含方各率众还【晋书河间王颙传】
　　太安二年秋七月颙举兵反冬十一月诏雍州刺史刘沉讨之
　　太安二年河间王颙成都王頴举兵讨长沙王乂帝以乂为大都督帅军御之【晋书惠帝本纪】刘沉字道真李流乱蜀诏沉以侍中假节讨流行次长安河间王颙请留沉为军司后领雍州刺史及张昌作乱诏颙遣沉将州兵万人征西府五千人自蓝田关讨之颙不奉诏沉自领州兵至蓝田颙又逼夺其众长沙王乂命沉将武吏四百人还州张方既逼京都王师屡败王湖祖逖言于乂曰刘沉忠义果毅雍州兵力足制河间宜启上诏沉发兵袭颙颙窘急必诏张方以自救此计之良也乂从之沉奉诏驰檄四境合七郡之兵及守防诸军坞壁甲士万余人以安定太守卫博新平太守张光安定功曹皇甫澹为先登袭长安【晋书刘沉传】
　　永兴元年春正月雍州刺史刘沉及颙战败死之颙时顿于郑县之髙平亭为东军声援闻沉兵起还镇渭城遣都防虞防率歩骑万余人逆沉于好畤接战防众败颙大惧退入长安果急呼张方沉渡渭而垒颙每遣兵出鬭輙不利沉乘胜攻之使澹博以精甲五千从长安门而入力战至颙帐下沉兵来迟颙军见澹等无继气益倍冯翊太守张辅率众救颙横击之大战于府门博父子皆死澹又被擒颙竒澹勇壮将活之澹不为之屈于是见杀沉军遂败与麾下百余人南遁为陈仓令所执沉谓颙曰知已之顾轻在三之节重不可违君父之诏量彊弱以茍全投袂之日期之必死葅醢之戮甘之如荠颙怒鞭之而后腰斩【晋书刘沉传】刘沉被密诏讨河间王颙光起兵助沉谋多不用及二州军溃为颙所擒颙谓光曰前起兵欲作何防光曰刘雍州不用鄙计故令大王得有今日也颙壮之表为右卫司马【张光传】
　　冬十一月张方迁帝于长安
　　冬十一月乙未方请帝谒庙因刼帝幸长安方以所乘车入殿中帝驰避后园竹中方逼帝升车帝令方具车载宫人寳物军人因妻略后宫分争府藏魏晋已来之积扫地无遗矣河间王颙帅官属率骑三万迎于覇上颙前拜谒帝下车止之以征西府为宫【晋书惠帝纪】髙光为廷尉惠帝为张方所逼幸长安朝臣奔散莫有从者光独侍帝而西【髙光传】
　　光熈元年春正月颙杀张方
　　东海王越起兵徐州西迎大驾关中大惧方谓颙曰方所领犹有十余万众奉送大驾还洛宫公自留镇关中方北讨博陵如此天下可小安无复举手者颙虑事大难济不许乃遣成都王頴总统诸军据河桥以距越初越以张方刼迁车驾天下怨愤唱义与山东诸侯尅期奉迎先遣说颙令送帝还都与颙分陜而居颙欲从之而方不同及东军大防成都等败颙乃令方亲信将郅辅夜斩方送首以示东军【晋书河间王颙传】
　　夏四月东海王越遣将祁入长安奉帝东还
　　颙遣农太守彭随北地太守刁黙距祁等于湖等与刁黙战黙大败颙走南山等所部鲜卑大掠长安杀二万余人等奉帝还洛阳帝乘牛车行宫籍草【晋书惠帝纪】颙既杀张方寻变计更遣刁黙守潼关东军破刁黙入关颙惧又遣马瞻郭愇于覇水御之瞻等战败散走颙乘单马逃于太白山东军入长安大驾旋以太弟太保梁柳为镇西将军守关中马瞻等出诣柳因共杀柳于城内瞻等与始平太守梁迈合从迎颙于南山颙初不肯入府长安令苏众记室督朱永劝颙表称柳病卒輙知方事农太守裴廙秦国内史贾龛安定太守贾疋等起义讨颙斩马瞻梁迈等东海王越遣督防麋晃率国兵伐颙至郑颙将牵秀距晃晃斩秀并其二子义军据有关中颙保城而已【河间王颙传】惠帝西幸长安以牵秀为尚书关东诸军奉迎大驾以秀为平北将军镇冯翊秀与颙将马瞻等将辅颙以守关中颙宻遣使就东海王越求迎越遣将麋晃等迎颙时秀拥众在冯翊晃不敢进颙长史杨腾前不应越军惧越讨之欲取秀以自効与冯翊大姓诸严诈称颙命使秀罢兵秀信之腾遂杀秀于万年【牵秀传】
　　懐帝永嘉元年春三月以南阳王模镇关中
　　模永嘉初转征西大将军开府都督秦雍梁益诸军事代河间王颙镇关中时关中饥荒百姓相噉加以疾疠盗贼公行模力不能制乃铸铜人钟鼎为器以易谷议者非之东海王越表徴模为司空遣中书监傅只代之模谋臣淳于定说模曰关中天府之国覇王之地今以不能绥抚而还既于声望有亏又公兄弟唱起大事而并在朝廷若自强则有専权之罪弱则受制于人非公之利也模纳其言不就徴【晋书南阳王模传】
　　夏五月秦州流人邓定反冦汉中梁州刺史张殷讨之不克
　　定等反据城固冦掠汉中刺史张殷遣巴西太守张燕讨之定等饥窘诈降宻遣訇氏求救于成成主雄遣其太尉离等将兵二万救定与燕战大破之殷及汉中太守杜孟治弃城走积十余日离等引还尽徙汉中民于蜀汉中人句方白落帅吏民还守南郑【晋书后蜀记】
　　三年秋七月关中支胡作乱南阳王模讨平之
　　平阳人刘芒荡自称汉后诳诱羌戎僣帝号于马兰山支胡五斗叟郝索聚众数千为乱屯新丰与芒荡合党征西大将军南阳王模使其将淳于定破芒荡五斗叟并斩之【晋书懐帝纪　按马兰山在今同官县北】
　　四年王如掠沔汉
　　王如自号大将军领司雍二州牧大掠沔汉【晋书王如传】
　　五年【汉主聪嘉平元年】春二月梁州刺史张光复汉中
　　张光迁材官将军梁州刺史先是秦州人邓定等二千余家饥饿流入汉中保于城固渐为抄盗刺史张殷遣巴西太守张燕讨之定馈燕金银燕喜为之缓师定宻结李雄雄遣众救定燕退定遂进逼汉中太守杜正冲东奔魏兴【一统志云汉西城县魏改魏兴郡】殷亦弃官而遁光不得赴州止于魏兴乃结诸郡守共谋进取燕唱言曰汉中荒败迫近大贼克复之事当俟英雄正冲曰张燕受贼金银不时进讨阻兵缓冦致丧汉中实燕之罪也光于是发怒呵燕令出斩之绥抚荒残百姓恱服光于是却镇汉中【晋书张光传】
　　秋八月汉刘曜冦长安南阳王模出降曜斩之遂据长安
　　八月刘聪使子粲攻陷长安太尉征西将军南阳王模遇害长安遗人四千余家奔汉中【晋书懐帝纪】模使牙门赵染戍蒲坂染求冯翊太守不得怒率众降于刘聪聪使其子粲及染攻长安模使淳于定拒之为染所败士众离叛仓库虚竭军祭酒韦辅曰事急矣早降可以免模从之染箕踞攘袂数模之罪送诣粲粲杀之【南阳王模传】刘聪遣赵染刘雅率骑二万攻南阳王模于长安粲曜率大众继之染败王师于潼关将军吕毅死之军至于下邽模乃降染染送模于粲粲害模及其子范阳王黎署刘曜为车骑大将军开府仪同三司雍州牧改封中山王镇长安【前赵载记】
　　冬十月冯翊太守索綝雍州刺史贾疋等击破刘曜于长安
　　索綝为南阳王模从事中郎刘聪侵掠关东以綝为奋威将军以御之斩聪将吕逸又破聪党刘丰迁新平太守聪将苏铁刘五斗等掠刼三辅除綝安西将军冯翊太守綝有威惠华夷向服贼不敢犯及懐帝防尘长安又陷模被害綝泣曰与其俱死宁为伍子胥乃赴安定与雍州刺史贾疋扶风太守梁综安夷防军麴允等紏合义众频破贼党修复旧馆迁定宗庙进救新平綝手擒贼帅李羌与阎鼎立秦王为皇太子【晋书索靖传附】刘曜既据长安安定太守贾疋及诸氐羌皆送质任唯雍州刺史麴特新平太守竺恢固守不降防军麴允平阳令梁肃自京兆南山将奔安定遇疋任子于隂宻拥还临泾推疋为平西将军率众五万攻曜于长安扶风太守梁综及麴特竺恢等亦率众十万会之曜遣刘雅赵染来距败绩而还曜又尽长安锐卒与诸军战于黄邱曜众大败退保甘渠杜人王秃纪特等攻刘粲于新丰粲还平阳曜攻陷池阳掠万余人归于长安【前赵载记】
　　十二月秦王业入于雍城
　　阎鼎天水人初为豫州刺史屯许昌遭母丧乃于宻县鸠聚西州流人数千欲还乡里值京师失守秦王出奔宻中司空荀藩藩弟司校尉组及左长史刘畴太傅参军驺防佥以鼎有才用且手握强兵假鼎冠军将军豫州刺史鼎少有大志因西土人思归欲立功郷里乃与抚军长史王毗司马傅逊懐翼戴秦王之计谓畴捷等曰山东非覇王处不如关中河阳令傅畅遗鼎书劝奉秦王过洛阳谒拜山陵径据长安绥合夷晋兴起义众尅复宗庙雪社稷之耻鼎得书便欲诣洛流人谓北道近河惧有抄截欲南自武关向长安畴等皆山东人不愿西入并逃散鼎遂奉秦王行止上洛为山贼所袭杀百余人率余众西至蓝田时刘聪向长安为雍州刺史贾疋所逐走还平阳疋遣人奉迎秦王遂至长安【晋书阎鼎传】鼎与业至蓝田遣人告疋疋遣兵迎之入于雍城使梁综以兵卫之【纲目　按雍城故城在今鳯翔府西南】
　　六年【汉嘉平二年】春二月张轨遣兵诣长安
　　张轨闻秦王入关乃驰檄关中曰主上遘危迁幸非所普天分崩率土丧气秦王天挺圣徳神武应期世祖之孙王今为长凡我晋人食土之筮克从幽明同欵宜简令辰奉登皇位今遣前锋督防宋配歩骑二万径至长安翼卫乘舆折冲左右西中郎实中军三万武威太守张琠胡骑二万骆驿继发仲秋中旬会于临晋俄而秦王为皇太子遣使拜张轨为骠骑大将军仪同三司固辞【晋书张轨传】
　　夏雍州刺史贾疋等进围长安刘曜败走秦王业入长安
　　六年辛巳雍州刺史贾疋败刘粲长安【王通元经】贾疋太尉诩之孙也累迁雍州刺史率兵三万复长安刘粲闻之使刘曜来战疋破之曜中流矢追至甘泉【薛收元经传】麴特等围长安刘曜连战败绩乃驱掠士女八万余口退还平阳【晋书前赵载记】刘曜败走秦王业入长安【网目】
　　秋九月贾疋阎鼎等奉秦王业为皇太子建行台阎鼎贾疋与大司马南阳王保卫将军梁芬京兆尹梁综等并同心推戴立王为皇太子登坛告天立社稷宗庙【晋书阎鼎传】
　　冬十二月盗杀贾□麴允领雍州刺史
　　□与胡彭荡仲结为兄弟旋自渭桥袭荡仲杀之后荡仲子夫防帅群胡攻之疋败走夜堕于涧为夫防所害【晋书贾□传】阎鼎等立秦王为皇太子于长安鼎总摄百揆允时为安夷防军始平太守心害鼎功且防权势因鼎杀京兆太守梁综乃与综弟冯翊太守纬等攻鼎走之会雍州刺史贾疋为屠各所杀允代其任【麴允传】
　　羌酋姚弋仲自称扶风公
　　姚弋仲南安赤亭羌人也永嘉之乱东徙榆眉【通鉴注榆眉即汉之隃麋县晋省宋白曰陇州汧源县东有隃麋泽】戎夏襁负随之者数万自称防羌校尉雍州刺史扶风公【晋书后秦载记】
　　愍帝建兴元年【汉嘉平三年】夏四年皇太子即位于长安懐帝凶问至长安皇太子举哀因加元服即帝位以梁芬为司徒麴允索綝为仆射是时长安城中户不盈百蒿荆成林公私有车四乘百官无章服印绶唯桑版署号而已寻以綝为卫将军领太尉军国之事悉以委之【通鉴】
　　刘曜冦长安仆射麴允将军索綝拒却之
　　愍帝即尊位以允为尚书左仆射领军持节西戎校尉录尚书事雍州如故时刘曜殷凯赵染数万众逼长安允击破之擒凯于阵【晋书麴允传】刘曜侵逼王城以綝为都督征东大将军持节讨之破曜呼日逐王呼延莫以功封上洛郡公食邑万户【索靖传附】
　　五月诏南阳王保督陜西诸军讨贼
　　五月壬辰以大司马南阳王保为右丞相都督陜西诸军事诏曰夫阳九百六之灾虽在盛世犹或遘之朕以冲幼纂承洪绪庶慿祖宗之灵羣公义士之力荡灭凶冦今右丞相懋徳齐圣当扫除鲸鲵奉迎梓宫克复中兴宜帅秦凉梁雍武旅三十万径诣长安克成元勲【晋书愍帝本纪】
　　冬十月氐杨难敌陷梁州
　　张光迁材官将军梁州刺史时逆贼王如余党李运杨武等自襄阳将三千余家入汉中光遣参军晋邈率众于黄金距之邈受运重赂劝光纳运光从邈言使居城固既而邈以运多珍货又欲夺之复言于光曰运之徒属不事佃农但营器杖意在难测可掩而取之光又信焉遣邈讨运不克光乞师于氐王杨茂捜茂捜遣子难敌助之难敌求货于光光不与杨武乃厚赂难敌难敌声言助光内与运同光弗之知也遣息援率众助邈运与难敌夹攻邈等援为流矢所中死贼遂大盛光婴城固守自夏迄冬愤激成疾佐吏及百姓咸劝光退据魏兴光按劔曰吾受国厚恩不能剪除冦贼今得自死便如登仙何得退还也声絶而卒子迈多才略有父风州人推权领州事与贼战殁别驾范旷等率其遗众还据魏兴【晋书张光传】
　　刘曜冦长安十一月麴允破走之
　　刘聪遣刘曜及司乔智明武牙李景年等冦长安命赵染率众赴之时大都督麴允据黄白城累为曜染所败染谓曜曰麴允率大众在外长安可袭而取之得长安黄白城自服愿大王以重众守此染请轻骑袭之曜乃承制加染前锋大都督安南大将军以精骑五千配之而进王师败于渭阳将军王广死之染夜入长安外城帝奔射鴈楼染焚烧龙尾及诸军营杀掠千余人且退屯逍遥园麴允率众袭曜连战败之曜入栗邑遂归平阳【晋书前赵载记　按郡县志黄白城在三原县西南】
　　二年【汉嘉平四年成主李雄玉衡二年】春二月成取汉中
　　玉衡二年春正月流民杨武大略汉中吏民来奔梁州人张咸等起兵逐氐王杨茂捜茂捜去咸以其众归雄于是南阳汉嘉涪陵逺人相继而至汉中之地皆为雄有【十六国春秋】
</div>
    <div class="pagination">
<a href="陕西通志_page414.html">上一页</a><span>...</span><a href="陕西通志_page410.html">410</a><a href="陕西通志_page411.html">411</a><a href="陕西通志_page412.html">412</a><a href="陕西通志_page413.html">413</a><a href="陕西通志_page414.html">414</a><span class="current-page">415</span><a href="陕西通志_page416.html">416</a><a href="陕西通志_page417.html">417</a><a href="陕西通志_page418.html">418</a><a href="陕西通志_page419.html">419</a><a href="陕西通志_page420.html">420</a><span>...</span><a href="陕西通志_page416.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
