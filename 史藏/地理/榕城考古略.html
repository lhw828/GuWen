<!DOCTYPE html>
<html>
 <head>
  <meta charset="utf-8"/>
  <title>
   榕城考古略 - 第 1 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   榕城考古略 - 第 1 页/共 7 页
  </h1>
  <div class="content">
   榕城考古略〔清〕林　枫

序　一

　　咸丰初年，东南兵事起，闽上下游皆告警，都人士投笔从戎，缚裤急装(尸+插得右边，尸+乏），闾里能者取其大名；其次亦借手以肥其身家。于时，有老屋三楹，炊烟不继，朝吟暝写，闭门于其间，若甚自得者，则名孝廉林芾庭先生也。先生与余外家有连，于余为丈人行；而举于乡也颇晚，其同年生率余侪偶往来酣嬉。先生异我，辱为忘年交。余奔走衣食，远则越千里，近亦数百里，不常相聚，而其相知相怜之意，较之终日相对者有深焉。闽县刘炯甫征君先生，总角之友也。将应大科，行有日，挟余造先生庐，命酒纵谈。征君婉而笃，先生厉而中理，忽坐忽起，忽悲忽喜，其音不宫，郁为变征。既昼，而夜鸡再号，而不能止。杯盘狼藉，寒风穿户，烛光上下，若有鬼神，仰视东方则既白矣。一笑遂别，盖至于今二十年。其后，余行愈远，故乡消息不时得，每当酒酣耳热，意有所不可，辄思先生。恍见长身卓立，转目有光，少可多怪，明斥隐讽者，之相予左右也，乃愈恨余之不能从先生游也。去年，余归自京师，则先生已殁矣。先生晚年，以医自给。其著述倍勤，闽之地理掌故特精，皆勒有成书，医学特其绪余耳。今年，其冢嗣薇卿，出《榕城考古略》一集，属为之序。余捧卷慨然，念老成不可复见。即当日所称莫逆者，今亦十无三四。而嗟我诸舅，零落山丘，生存之华屋屡易主焉。况夫世运升沉之故，人事得失之林，电光泡影，变灭无端，其惊心动魄，更为何如哉！乃叹先生虽穷困，而生平自遂，无所愧怍。文章传远，有子能读父书；苟欲置之于流俗赫赫之途，吾知不愿也。是则可大慰矣！至其书之精确世有知者，无所用吾言也。
　　同治壬申年　长乐谢章铤序于赌棋山庄

序　二
　　

　　地理志创于班史，翔实一言尽之矣。言古地理者，又不翔无以为实也。都会、郡县之志，在地理类次于总志；然积各省通志成一统志，积都会、郡县志成省通志；非其都会、非其郡县之人，而为其都会、郡县之书，方言之异文异音，传闻之异辞，乡人纪载之未尽行远，奚所据以然否而进退之耶？《吴郡志》成于范成大，《新安志》成于罗愿，《剡录》成于高似孙，《姑苏志》成于王鏊，《武功县志》成于康海，以及林谞之《闽中记》，梁克家之《淳熙三山志》，王应山之《闽都记》，遽数不能终其物，皆以乡之人为之也。其他亦宦游久于其地，习其语言，稔其故老，周咨博考，而后得之。故有征文考献之志矣。而识大识小，抉择患不精；决择精矣，体例患不审；体例审矣，搜采患不足：有一于此，则皆与于未善者也。余少壮远游四方，乡邦文献多所暗昧，询焉，瞠目莫对。数十年，乡先生号称熟于掌故者，间有著述，亦复语焉不详。近从林君雪舟晤其族人肖薇孝廉，出其先大父芾庭先生《榕城考古略》三卷，使为叙。首卷《城橹》、二卷《坊巷》、三卷《郊坰》，叙述有法，而采摭群书，附注证之，名人题咏亦录焉。在近人著作中，既似《水道提纲》，又近《东城杂记》可传也。已往者，武昌何巽庵抚部，以《全闽诗录》稿本百余册归余，且谓俟此书刊成，当更举所收闽人著作钞本未刊者十数种继赠，中多有关闽掌故者。迨《诗录》刊行将寄示，抚部而已归道山，其子尚幼，又以兵乱转徙，此十数种者，遂不可复得矣。夫著述一事，有志者不必成，有成者不必善；成且善矣，亦不必传。则此书之刊行，又恶可不亟亟耶！
　　癸丑小寒节　后学陈衍叙

卷上 城橹第一


　　闽在周为荒服，自无诸建国，都冶为城，是为冶城，设险守国，自汉始也。其址今不可考，《图志》谓在今藩署北里许。《三山志》言：闽越王故城，在今府治北二百五步。以势考之，当在今城隍庙迤北，至诸古岭等地也。今北门华林坊半有桥，委平陆中，故老有指为古冶城西外之桥者，未知然否？晋武帝太康三年，始置郡。太守严高狭视冶场面规制，将移白田渡，嫌非南向，乃为图咨于著作郎郭璞。璞指一小山阜，使迁之，乃经始于越王山之南，是为子城，自晋迄六朝皆仍之。唐僖宗中和中，观察使郑镒修拓其东南隅。《名胜志》：北起小山阜，南至虎节门，东起康泰门，西至宜兴门，东南至安定门，西南至清泰门。天复元年，王审知创筑罗城环子城外，设大门及便门十有六、水门三。按黄滔《天王寺碑》：大门八，便门九，水门三，周二十六里，四千八百丈。南曰福安门，福安之东曰清平门，西曰清远门，其西北曰安善门；安善之东曰通远门，其东曰通津门；通津之北曰济川门，其西曰善化门。水门三，注之以堰二，渡之以桥九。梁开平元年，复筑南北夹城，《三山志》：南夹城今宁越门东西一带，北夹城今严胜门、遗爱门一带。谓之南月城、北月城。南城大门二、按黄滔碑：一曰登庸、一曰道清。便门六、水门二，浚濠以通潮汐。北城大门二、按黄滔碑：一曰道泰，一曰严胜。便门五，南城大濠百五十步，北城决河通西湖。黄碑：后渐湮塞，今多豪右占租。后钱氏有闽。初王氏筑城，令陶者印砖悉为钱文，后果归钱氏，人以为先兆云。宋开宝七年，刺史钱昱又筑东南夹城，东夹城今行春门南北，南夹城今合沙门东西，亦称外城。《三山志》：南自光顺门即合沙门而西，城三百二十九丈，其门楼六间，敌楼三十间；东自东武门即行春门而北安边、临江二门，楼三间，敌楼皆五间，便门二一汤井，一船场。敌楼九间，城二百七十四丈，开沿城河二千九百尺。自东武门而南，门楼三间，敌楼二十四间，城三百一十丈，开沿城河三千六百尺，城高丈有六尺，而厚半之，石其基，累甓而覆以屋。太平兴国三年，钱氏纳土，诏悉堕其城，由是诸城皆废。皇祐四年，诏知州事曹颖叔以渐开修，乃自严胜门始甓一百五十丈。嘉祐元年守臣蔡襄、熙宁元年郡守章岷，皆请修筑子城，不果。二年，太守程师孟始修之，益以西南隅，周九百五十丈。旧子城西至宜兴门，今又广至丰乐门。八年，知州军元积中以女墙善坏，乃悉撤其覆瓦，甃以重甓，密置候楼，皆得瞰临之势。宣和三年，方腊反，州民李全等复以外城为请，又以贼平，报罢。绍兴元年，范汝为反，建州太守程迈乃发巷石，累城瓮门，设敌楼，寻毁。咸淳九年，稍增筑外城。终宋之世，州城不能复旧观也。元至元中，复废堕。至正末，平章陈有定稍缮完之。明洪武四年，命驸马都尉王恭修砌以石，北跨越王山为楼，曰样楼。或云：创造时，以此楼为式，故曰样楼。形家者云：会城四面群山环绕，唯正北一隅势稍缺，故以楼补之。今称镇海楼，上祀真武。南则因故外城绕乌石、九仙二山而围之，广袤方十里，高二丈一尺有奇，厚一丈七尺，周三千三百四十丈。城上敌楼六十有二，警铺九十有八，堞楼二千一百六十四，女墙四千八百有五。中卫指挥李惠等重加修治，并建楼周而覆之。城中架屋，形家以凤穴，登山俯眺，宛若凤毛焉。按黄仲昭《重修三山城橹记》略云：城高二丈一尺七寸，周围三千三百四十九丈。凡为门七，平山楼一，水阁楼五，滴水台阁楼六十二，串楼二千六百八十四间。周围池深七尺五寸，长三千三百四十六丈。内北一段连山，不通水源，百单四丈。古传云：龙腰山不可凿也。成化十九年，大风雨，楼橹尽坏。巡按汪奎缮理，以复其旧。嘉靖三十八年防倭，增置敌台三十有六。国朝顺治十八年，总督李率泰因防火灾，折换城屋，增筑垣墙，高二丈四尺，厚一丈九尺，计窝铺二百六十四座，炮台九十三座，垛口三千有奇，马道五千五百三十丈。康熙三十年，总督郭世隆重建西南二城楼。雍正五年、九年相继重修，增筑女墙。乾隆十六年，总督喀尔吉善、巡抚潘思榘重修。道光间复大修。今城之门七，各门皆有瓮城重关，皆东向，唯西门瓮城中以墙隔之内各有垣。表曰南门，即旧夹城之宁越门也。城阃内砌石，屈曲如水纹，以制离火。按黄碑：王氏所筑之南夹城，有登庸、道清二门。今其址不可考。此则宋咸淳间增筑外城所改之宁越门也。或曰：即古登庸门。重关巍堞左右皆有翼楼，上有周将军祠，形势视诸城独壮。道光间灾，后重建。曰北门，即旧北城之遗爱门也。旧志谓即严胜门，误。按黄碑：北夹城门二：一曰道泰，一曰严胜。《闽都记》：严胜门，梁时在子城北隅，由平山东折而南，逾二十寻。今城屡拓，门亦不存。严胜者，刘宋时人，居迩于墙，鬻火取赢甚薄。时忧旱，神告太守“必得严胜祷”，如其言，果应而雨，遂以名其门。旧有严公祠，明洪武三年，都指挥秦艺以旱祷而应，撤旧庙而新之，郡人陈珪为记。据此，则今北门，或谓宋时增筑外城所设。其曰遗爱者，以郡守元绛得名也。《名胜志》：宋郡守元绛数游升山，郡人因其去之日，易北门为遗爱云。今考：绛典郡在仁宋嘉祐七年，而增筑外城则在咸淳九年，盖宋初各城虽堕，而门尚存，故但易其名，非增设也。有谓即夹城之道泰也，近是。严公祠，今亦圯。曰东门，即旧外城之行春门也。本名东武，宋郡守严辟疆改为行春。曰西门，郡志：即北夹城之迎仙门。《三山志》：门外通怡山。梁时王霸升举，故名。亦名怡山门。治平元年，郡守元绛所作。曰水部门，郡志：即旧南夹城之水部门也，在城东南。《三山志》：夹城东南美化门，门内水步门，在临河务美化门内。按：水步门一名利津门，盖夹城东南之内门也。曰汤门在城东迤北，即旧外城便门之汤井门也。《三山志》：外汤路，即安边楼门也。曰井楼门。在东北，即旧外城之船场门也。《三山志》：即临江楼门，内有井曰七穿井，门以此得名。水关四：曰南水关，在水部门迤东，旧清水堰也，俗称水部门闸，引南台江潮，由河口凡三十六曲而入。凡百货之由南台船运而入，悉由此入城内河。曰西水关在西门迤南，引洪塘江潮，自西河口亦三十六曲而入。凡百货之由洪江入城者，咸由之。曰北水关，在城西北隅，旧为闸，引西湖水入城。《闽都记》：相传闽时凿渠引水西湖，贯城而入，沿丰乐门城隅，与浦尾潮相接，为浴马之所，且以涤秽云。其后多淤，民以为病。明万历十七年，知府江铎为葺治之，事详叶文忠相国记中。今为滨湖居民霸据湖利，筑坝以塞其流，而湖水不复入城矣。曰汤水关。在汤门迤北，与澳桥河接，引龙腰东北诸山之水入城。西南二闸，舟楫随潮汐往来，百货所通。城中河道周折萦回于民居前后。北水关若开通甕塞，西湖小舟亦可以径入内河；唯汤水关则但以蓄泄潦水而已。时董侍郎应举曰：省城水法，龙腰东北诸山之水汇于溪，送入汤水关；龙腰西北诸山之水汇于湖，送入北水关；此二送龙水也。最妙洪、台二江之水，挟潮绕入西水关，环注而东；而海潮又自水部门直入，环注城中，与送龙水会，进以钟其美，退以流其恶，最为吉利。从来有水关而无闸限，亦不闭塞者，以潮汐往来，非若他处有出无入之水，虞其泄漏也。
　　唐陈诩《登郡城楼》诗：井邑白云间，岩城远带山。沙墟阴欲暮，郊色淡方闲。孤径回榕岸，层峦破枳关。寥寥分远望，暂得一开颜。宋谢泌诗：湖田播种重收谷，道路逢人半是僧。城里三山千簇寺，夜间七塔万枝灯。鲍信诗：两信潮生海涨天，鱼虾入市不论钱。户无酒禁人争醉，地少霜威花正然。吕祖谦诗：路逢十客九青衿，半是同袍旧弟兄。最忆市桥灯火静，巷南巷北读书声。龙昌期诗：苍烟巷陌青榕老，白露园林紫蔗甜。百货随潮船入市，万家沽酒户垂帘。蔡襄《暮春登南门》诗：丽谯高倚晚天霞，满目平皋尽物华。十曲胡笳催鼓答，三重湘酎倩旗夸。连江急雨送归燕，拂地轻风移落花。强凭阑干还自问，此情何处是边涯。曾巩《北城闲步》诗：土膏初动麦苗青，饱食城头任意行。便起高亭临北渚，欲乘长日劝春耕。郭祥正《南楼》诗：楼外青山似故人，雨余山色净无尘。青山依旧人还老，一片离愁挂晚春。明陈勋《登北城镇海楼》诗：缥缈层城海上头，平临列岫俯沧洲。霜凋树色千家出，松作涛声万壑流。故里淹留唯短褐，暮天摇落此登楼。稻梁何处归鸿急，伫立苍茫不散愁。陈亮诗：东西屹立两浮屠，百里台江似带纡。八郡河山闽故国，双门楼阁宋行都。自从风俗归文化，几见封疆入版图。惟有越王城上月，年年流影照西湖。王恭《冶城歌》：七闽山水多奇胜，秦汉封疆古来盛。无诸建国何英雄，赤土分茅于此中。荒城野水行人度，细柳春榕旧宫树。浮世空歌逐鹿时，断矶不辨屠龙处。忽从图画见三山，正在无诸故垒间。丽谯官署人烟积，塔庙琳宫野照间。琳宫塔庙相辉映，平远清冷海天迥。落叶霜传海外钟，垂萝月隐烟中磬。东城西郭骑纷纷，旌节朝朝候使君。谁拂尘衣访仙迹，独凌三岛望孤云。又《冶城怀古》诗：无诸建国古蛮州，城下长江水漫流。野烧荒陆啼鸟外，青山遗庙暮云头。西风木叶空隍曙，落日人烟故垒秋。借问屠龙旧踪迹，断矶寒草不胜愁。
　　以下摘句，唐高适诗：大都秋雁少，只是夜猿多。东路云山合，南天瘴疠和。皇甫丹诗：路人从此少，岭水向南分。僧法震诗：海岛冬春雨，江帆来去风。僧皎然诗：岭重寒不到，海近瘴偏多。野戍桄榔发，人家翡翠过。李洞诗：南斗看应近，北人来甚稀。杜荀鹤诗：雨匀紫菊丛丛色，风弄红蕉叶叶声。北畔是山南畔海，只堪图画不堪行。陈轩诗：城里三山古越都，楼台相望跨蓬壶。有时细雨微烟罩，便是天然水墨图。王应钟诗：鼍桥隐隐龙江绕，雁塔双双雉堞回。落日寒潮螺女渡，冷烟荒草越王台。徐熥诗：十万人家烟漠漠，三山宫阙草芊芊。莲花高岫秋芜外，金粟荒台夕照前。又甲第朱门长乐郡，管弦灯火晋安城。夕阳仙观金钟杳，夜雨欧池剑气鸣。谢肇淛诗：云迷平楚高低树，风送寒潮来去舟。郑邦祥诗：夕阳南望挂浮屠，秋草荒台忆故都。金锁江空沉霸气，宝轮车散碎宫铺。
　　城内河道桥梁附
　　　　城内之河，萦回缭绕，与大江潮汐通，皆唐宋以来旧城濠故迹也。自南水关闸引江潮入城，分二派：一从使君桥，在水部门内，今名古仙桥。宋大中祥符二年建，初名河西，与德政桥纵横数步。桥之东即清水堰。绍兴二十六年，乡人因置门名使君，并以名桥，后改名古仙，镌于石栏，并刻“仁政流芳”四字。经武安桥，在铁冶巷口。国朝雍正六年建，北通将军前，西通高节里。至通津门桥，桥名津门桥，本名兼济，即古罗城兼济门桥也。旧记：初从清水堰开河，通澳桥浦引潮贯城，横渡兼济门，盖伪闽筑罗城所凿也。宋咸平中，郡守陈象舆重浚，并门改为通津。又西经福枝桥、新桥，二桥俱在朱紫坊，乾隆年间建。至安泰桥、古罗城利涉门桥也。宋宣和中，郡守陆藻建亭其上，旧有《重修津渠记》，掌书记陶岳撰，在利涉门。《闽都记》：亭废，碑亦不存。《榕城景物考》：唐天复初，为罗城南关，人烟绣错，舟楫云排，两岸酒市歌楼，箫管从柳阴榕叶中出。曾子固《出利涉门诗》：红纱笼竹过斜桥，复观翚飞入斗杓。人在画船犹未睡，满船明月一溪潮。澳门桥、古罗城清远门桥也，俗亦称鸭门桥。虹桥，在光禄坊南，旧名板桥。有亭，后圯，易以石，俗名老佛亭桥。稍转而北，过常丰仓前，经金斗桥、在文儒坊西口，旧罗城金斗门桥也。馆驿桥，在衣锦坊西口，旧名车弩桥，系木梁。明成化间，易以石，以近三山驿，故名；俗称驿前桥。而会于观音桥，桥旁祀观音大士，故名。与西水关之江潮会，西水关引洪塘江潮，从西禅浦三十六曲而入城，过太平桥与南潮合。按郡志：西水关桥在三山驿后；太平桥在水关之东。今止一桥。合而趋于浦尾，浦尾，今呼文藻山河沿。南水关之潮。又一派折而北，经德政桥，在古仙桥之东。《三山志》：德政桥，古桥渡也。绍兴十四年，僧觉渐作，阔九丈，为三门，号曰新桥。曩时大义、白田诸渡，至河津及城南有东适者，皆出澳桥，欲径者此渡焉。或曰自桥立，东走者免百步之迂，然北山七十里之水，会于澳桥之北，驻而后进，行未百步，复逡巡于此桥之下。时潦暴至尾闾不逮，东湖数十里田亩，莽为水病，由此故也。今考旧记则不然，东湖自晋开凿，正欲受北山之水；民自湮塞而为田，岂桥之罪哉！陈稷书“德政桥”三字、镌于石栏。乾道二年建亭，今废。通澳桥，在东门大街，旧名去思桥。《三山志》：桥为罗城大壕，即澳桥。南从江岸开河口通潮，北流至澳桥，遂通东湖，直如沟渎，号直渎浦。相传无诸时，四面皆江水，此如屋奥，舟楫所赴，北会山原，东达行路。先时已有桥，宋开宝中，钱昱修。景德元年，谢郎中泌谋易以石，州民陈祐等奔走营造，泌去三年而桥始成。后泌死，州民相与缟素，祠祀之。《闽都记》：祥符七年，改名通津。熙亭八年，郡守元积中更名去思(案《三山志》：熙宁八年，元积中慕谢之政，于是举何武故事改曰“去思”)，陈烈为记。后陆藻守乡郡，构亭其上，提刑俞向为记。其后祠亭俱毁，有石刻八字“宜戒前事，不可架屋”。按：今为八旗汛地，仍建亭其上，旁为卡房。接汤水关，有桥曰汤水关桥。稍折而西，经庆城寺前延庆桥，达狮桥在井楼门南。《三山志》作帅桥。至经院前桥，在狮桥西百步许，三牧坊北口。循仁爱桥、按郡志：仁爱桥在右卫前，古子城定安门桥也。今塞，桥梁仅存。考今河自经院前桥西流，至庙巷东口，稍迤而南，其旁有石梁，想即桥址也。郡志又有龙须桥，在屯田道西，今址失。勾栏桥，郡志：在玄坛河边。按今陕西会馆前有桥，改曰安澜，即其址也。而达于到任桥。在双门楼内，旧子城虎节门桥也。《闽都记》：晋严高开河通舟楫，因名大航桥，又名大桥。唐元和中，观察使薛謇重修，以油杉作堤限。宋熙宁中，郡守程师孟重修，改名乐土桥，俗呼毛应桥，今称到任桥。又西至于杨桥，一名雅俗桥，旧子城清泰门桥也。上旧有清泰楼，今废，俗称杨桥。通于合潮桥，东南二潮合流于此，故与发苗纵横相接，俗名双抛，有石刻“合潮流水河步”六字。接北水关之水，俱会于浦尾，与南潮合。
　　北水关引西湖之水入城，经北水关桥、宜秋桥在北门后曹，一名卧湖桥，即闽时凿渠处，详见前。南过定远桥，即旧子城丰乐门桥也。《闽都记》：在丰乐门外，旧名义和，今西门半街也。桥以东为遵义坊，以西为晋时西湖。今城屡拓，而湖湮塞，皆为民居矣。出发苗桥，与合潮桥会。发苗桥在水流坑北。《三山志》：子城西南隅发苗桥，昔有妪于此卖髢，因名。今普明庵旁旧桥侧有水闸，基石犹存。按庵今久废，闸址亦不可考。其杨桥之东，又有支河从开通桥下，开通桥，在杨桥东半步许之水石桥。北通一港，至众乐桥在督署西偏。俗称五显桥。抵宜兴桥而止，即西龙须河也。桥今塞，石梁仅存其一。按《闽都记》：俗谓鼓楼为龙头，双门楼为龙鼻，九仙、乌石二塔为龙角，龙须东西河。梁其上者四：曰便民、曰宜兴，并西曰龙须、曰仁爱，并东此即西龙须河也。《万历府志》：龙须河一自谯楼左畔屯田道西，经开元寺前剃刀桥入河；一自谯楼右畔登云坊边，经大中寺边入河。今考登云坊，旧在土街口，今坊废，而地犹称登云铺。宜兴桥本子城宜兴门桥，宋熙宁三年，拓子城至丰乐门，而此门不撤，故亦称宜兴内门，此河则其濠也。嘉祐二年，蔡襄《开河记》：自清泰门至宜兴门桥，长九十五丈五尺，宜兴门至州衙墙七十八丈。盖前此河身甚长，今则悉为民居矣。故北门半街尚有长河之名，而北后街有悦济桥址存焉。东龙须河址，今亦就湮，龙须桥亦无考。此城内河渠之大略也。按《闽都记》：初郡城凿渠通潮分二派：东南自水部门入，经虎节河而西；西南自西水关入，经观音桥至浦尾而东，俱会于双抛桥。西水又自观音桥而南，经常丰仓前至澳门桥，与东潮合。东潮，又自津门楼，经安泰桥，与西潮合。二潮吐吞，缭绕若带，会城一奇也。今民居淆杂，河渠多淤，潮亦罕接，治水者当加意云。按今河自庆城寺前以西，合潮桥以东，河身填塞日高，潮皆不接。而北水关外，又为近湖村民横筑一坝，而湖水不复入城，沿河居民抛弃粪秽，任意搭盖浮屋，自宜秋桥以南将为平陆矣。又按《三山志》：“今城东南地势卑平，潮上大江，自南台东北入河口津，经通仙门、美化门之东，按通仙门，钱氏所筑，外城之东南门；美化门则王氏南夹城之名。故今水部门外，犹有通仙境、美化境之名。至临河务，今水部门外河务境。入南锁港。北通德政桥，至去思桥，为罗城大濠。过桥北，出锁港，散入东湖。”自德政桥之西南，至河西桥以西。旧置闸名清水堰嘉祐二年，蔡襄开河有记。自清水堰口至兼济门桥，南岸百五丈九尺五寸，北岸百五丈七尺，泥面三丈六尺，底二丈四尺，深三尺。兼济门至利涉门桥，南岸百七十六丈，北岸加一丈六尺，泥面三丈三尺，底二丈二尺。利涉门至清远门桥，南岸百四丈一尺，北岸加八尺，余同上。清远门至发苗桥，南岸四百八十一丈六尺，北岸四百六十八丈三尺，泥面三丈，底二丈，深六尺。发苗桥至清泰门桥，南岸四十八丈五尺，北岸四十二丈六尺，泥面二丈，底一丈四尺。清泰门至后河口开元寺前小石桥，南岸九十二丈九尺，北岸百八十九丈二尺，泥面二丈。小石桥至经院前桥，十八丈八尺，泥面三丈，底二丈，深五尺。经院桥至南禅寺斗门桥，南岸面七十六丈二尺，北岸百八十七丈七尺，泥面三丈，深四尺。发苗桥至乐输门桥百六丈五尺五寸，泥面二丈，底丈有四。乐输门至鹿顶门墙，九十八丈四尺，泥面二丈，底丈四尺。清泰门至宜兴门桥，东岸九十五丈八尺，西岸同，泥面丈有五尺，底一丈。宜兴门至州衙墙，七十八丈，泥面同上。小石桥至定安门，六十三丈六尺，泥面八尺，底六尺。安定门至东康门桥百丈六尺，泥面丈有五尺，底减三尺。按记中所载河道与今略同。惟小石桥至定安门，定安门至东康门，河道久湮，俱不可考。旧记：定安门在右卫前，东康门在丽文坊，然河道相距四十丈，远近似稍不合。东康门桥，今亦失其址。《闽都记》谓：今藩司仪门前东，即古东康门址，未知孰是？乐输门，即丰乐门，以近都仓，严辟疆改为乐输鹿顶门。据《三山志》：罗城西北安善门上有楼，内有鹿顶门。今西湖旁正伪闽为复道外，今以地考之，当在今北水关迤北悦济桥地也。南禅寺久废，即法性院也。《三山志》：在南津坊，开运三年置。初闽王作东西二宅，为诸子居，此其东宅也。其子延钧僭伪建为宫，后舍为院，号千佛南禅院。今考忠懿王祠，传为闽王故居，而庆城寺亦为延羲宅，地皆相接。疑钱氏有闽，令建庙以祀王，因即此创建耳。斗门桥，今不知何处。小石桥至定安门，即东龙须河也，今河亦塞。
　　城外濠
　　　　城外之濠，据郡志：明嘉靖三十八年，防倭增置敌台。环城三面堑濠，深七尺五寸，广十丈，延袤三千三百四十六丈有奇，此则今城之濠也。《郡志》：于城濠下，只引旧子城、罗城、夹城、外城之濠，则统城内外河道言之。惟“水利，城外河”下引《三山志》云：“自通仙门西今水部门外通仙境分为三：一自通仙门之南，入通仙桥，西行经洗马桥，别分一支南横通韭菜桥，又东西分为两支，而南名玉筋水。而西会于夹城濠之西南隅；一自美化门之西，入教场南，过宁越门外九仙桥，西逾宿猿洞址，过西门迎仙桥，乃北通西湖，至遗爱门池桥；一自德政桥之西南，至河西桥以西，置闸，吸大河水贯城，而西经通津门桥，次安泰桥，次清远门桥，次板桥，次金斗门桥，直抵浦尾，折而东，经金墉桥与甘棠闸潮相遇。其东别为二：一自通仙门之东北行，至临河务水门，分支濠，绕外城而北，过行春门外乐游桥，又绕外城而西至汤井门，接去思桥河尾。”此则专就城外河道言之。今濠多因于此，唯汤门至井楼门，抵龙腰东一带，尚未详耳。今七城之外，跨濠皆有桥，如南门外之九仙桥，即今城外板桥。景德四年，林洪范《合沙门记》：初造以木，袁郡守逢吉易以石梁。或曰梁开平二年，闽王作。元符二年，颜象环建亭其上，更今名。《正德府志》：元季毁，今仍为木梁。又南为洗马桥，旧为木梁，外城濠也。水部门外之板桥、通仙桥，板桥木梁，一名镇海桥；通仙桥在其南，宋乾道间构亭。井楼门外之四明桥，北门外之遗爱桥，夹城之濠也。南门外之沙合桥，即今小桥东门外之乐游桥，即晋安桥，旧外城行春门桥也。西门外之迎仙桥，即今板桥外城之濠也。想明时凿濠，大抵因唐宋之旧，而加以疏通耳。《郡志》载城外之河，亦仅录《三山志》一条，余皆疏略。从来修城之役，亦未有议及浚濠者。近河渠日壅，仅西北一隅倚湖为固，余皆湮塞，潮汐罕接，求所谓广十丈、深七尺五寸者，无有也。疏通清复，非今日之急务乎！
　　附旧城考略：
　　　　冶　城　闽之有城，自冶城始，至晋太康始改迁，旧址遂不复可稽。《三山纪略》：冶山者，古冶铸之地。闽越王都于其前麓。《图志》谓在今藩署北里许。《三山志》：闽越王故城，在今府治北二百五步。又《闽都记》：将军山一名冶山，在贡院西南，闽越故城。又“城隍庙”下云：晋太康迁城建庙。今合诸说考之，其地当在今诸古岭以南，城隍庙以北等地也。故今华林寺及乾元废寺，今钱塘巷地皆指为冶城故址，说近是。
　　子　城　晋太康三年，郡守严高所筑，自晋迄六朝皆仍之。所传郭璞《迁城记》，近形家言，并不详其规制。郭璞《迁城记》：桑田为海，人事更改。六旬甲子，当有其害。更着重衣，周回重载。郑国归朝，重关为待。鸟出木空，千载不昧。前有双眉，重施粉黛。溪涧水来，尽归于海。主揖其客，客住主在。稳首东日，高山镇寨。木自添金，因城右兑。但见蛇影，莫知坐亥。事过方知，知而未会。龙山高山，光照其代。巧妇能裁，得令人爱。若解修心，得其终倍。市笼放火，聚集磊磊。有一老翁，手持竹筒。重添新宰，在言不在。铭曰：泰康之载，迁插瓯基。四邑牢城，层峦三径。洪许南流，瑞龙地应。其主螺女，现对花峰。千载不杂，世代兴隆。诸邦万古，繁盛仁风。其城形状，如鸾如凤，势气盘拏，遇兵不饥，遇荒不掠，逢灾不染。其甲子满，废而复兴。唐僖宗中，观察使郑镒修拓其东南隅。天复元年，王审知据有闽土，创筑罗城环子城外，寻又筑南北夹城，于子城旧门多所更易。宋初悉废堕。熙宁中，郡守程师孟始据旧子城修复，益拓其西南隅。咸淳中，又于郡外城增筑焉。盖已兼罗城之址，非皆晋子城旧制也。《三山志》所载门楼之名，大抵皆熙宁间所修者。今就其可考者言之，子城门七：正南曰虎节门，在今到任桥，按其西尚有虎节河沿之名。东南曰定安门，闽王审知作，郡守严辟疆改今名。今右卫前，按即卫前街也。东曰康泰门，王审知作，名东康。治平初，郡守元绛更今名，上有楼名东山，今丽文坊。按今丽文坊北贡院云路坊旁有里社，称东山境。其东称大楼铺，或皆以城楼而得名也。又考蔡襄《开河记》，自小石桥至定安门六十三丈六尺，自定安门至东康门桥百丈六尺，是当时二城之外，皆有河也。今河塞，城址亦湮。其云皆王审知作，则不皆晋旧可知也。西曰丰乐门，旧罗城门，郡守严辟疆更名乐输，以近都仓也。熙宁二年，拓子城，遂为子城门。建炎初，更今名。按《闽都记》：旧名义和都仓，即今旧米仓也。西内宜兴门，旧子城门也。熙宁二年，拓子城至丰乐门，而此门不撤，故称宜兴内门。宜兴桥巷即今马房巷。宜兴门桥在今土街口，石梁仅存，俗称弹棉河沿。西南清泰门，有清泰楼，今废。门外雅俗桥，即今杨桥。正南虎节门外有重关，名还珠门。闽龙启元年作，名镇闽台，又名龟头门，在今布政司南。宋大中祥符间，郡守严辟疆改名还珠。绍兴元年火，寻复建。元延祐四年重建。明成化十三年，复毁，十七年重建。弘治、正德间，屡灾。正德丁未，布政使陈珂重建，易以砖甓，上开明窗。国朝康熙二十年，总督姚启圣、巡抚吴兴祚改创，扁曰狮子楼，俗名双门。五十九年又灾，巡抚吕犹龙重建。《闽都记》：双门之中凿石为狮子，压制南面五虎山。明林瀚《还珠门记》：门以还珠名者，复古也。是门当薇垣前数百步，上为楼台阙，其下分两途，屹立闽越通街，一方之镇系焉。郡志载：其为五代唐王审知所创。初名“龟头”，意与“归投”者音合，图维得众，所见抑何陋耶！迨赵宋抚有天下，僣伪削平。大中祥符间，严辟疆以侍御史出治吾福，更曰还珠。盖取汉孟尝守合浦，德政所感，去珠复还之意。后八九十载，政和中，黄龙图学士裳两知是郡，因其颓圯而新之，名犹旧也。至成化丁酉毁于回禄，维时方伯李公嗣、钱公琏相经画重建；翰林学士四明杨文懿公守陈记之，更署曰镇闽台。弘治甲寅、正戊辰，上下三十余年，已三罹于灾矣。盖其飞檐耸栋虽极工致，而延燎易及，识者病焉。辛未春，钱塘陈公珂以闽观察使两转大方伯于薇垣视篆，未几，百废皆举。而此门楼实按藩司，昔谓重谯双门，出入经之，尤所先也，爰捐俸募工，伐木采石，经始于是岁之季冬，越明年壬申仲夏告成，址度广轮，并如昔不增，但夹以高坦，墁以坚甓，通以阁道，四面明棂洞达，无榑栌节棁之华。前后扁三字，公亲笔也，宏朴浑坚，可寿悠远，他虞释埃矣，云云。郡志：按《三山志》还珠门，闽龙启元年作，名镇闽台，又名龟头门，则是门实王鏻所筑，非审知也。前志谓为王审知创，而林记引之，不加是正，均误。又考双门凿石为狮子，始见于《闽都记》，亦未详所创何时，他志亦不载，林记亦未言及，大抵明中叶以后始有耳！子城，城上之楼有九，皆程师孟所创。按《熙宁图》：西湖楼、蕃宣楼、五云楼，城西南下金镛桥；《闽都记》：蕃宣楼在子城西北，西湖楼在蕃宣楼西。赵汝遇重浚西湖，即其地建澄澜阁。蕃宣楼后为碧峰亭，今并废。考澄澜阁旧在子城西门上，当即今土街迤北地，盖是时北街以外皆西湖也。五云楼或作望云，其地不可考。金墉桥，在今文藻山河沿。三山楼，城东南下长利桥；长利桥，俗名剃刀桥，在开元寺前。清微楼，清泰门上；清微楼，一作清风楼。清泰门，即今阳桥北。泰山楼，康泰门上；泰山，一作东山。康泰门，一作东康，详见上。堆玉楼，城东北隅；绍兴年间，即其址创观风亭，今未详。缓带楼，在子城北；《闽都记》：淳熙三年，即其址创超览亭。坐云楼，城西，今怡山阁。一说无坐云楼，而有九仙楼，旧名清风桥。下负墙，为亭三：一曰雅歌，二曰吏隐，三曰春风。浚其隍，为桥十二：虎节门大桥，即今到任桥。清泰门雅俗桥，即今杨桥西南隅发苗桥，说见《河道》丰乐门义和桥，即今定远桥宜秋桥，今卧湖桥东南隅长利桥，定安门仁爱桥，今塞康泰门乐游桥，蔡襄《修河记》名康泰门桥，今废。非今东门外之晋安桥也。清泰门众乐桥，今称五显桥。开通桥，众乐桥北便民侨，今塞宜兴门桥；疏以二门，拒以一。门今不可考。按子城之门，据《三山志》唯正南虎节，西内宜兴，西南清泰，三者为子城旧门。其三者云皆王审知作，则非晋旧可知也。且北门亦缺。即熙宁间所创之九楼、三亭，其名仅存，而址皆不可考。盖城经屡拓，而纪载缺如之故也。
　　罗　城　《三山志》：唐天复元年，王审知创筑罗城四十里，设大门及便门十有六，水门三。按黄滔《天王寺碑》：大门八，便门九，水门三。南曰福安门，福安之东曰清平门，西曰清远门，其西北曰安善门，安善之东曰通远门，其东曰通津门，通津之北曰济川门，其西曰善化门。宋熙宁二年，既增筑子城西南，罗城西门缺，不复作。丰乐门已为子城西门。政和五年，利涉门灾，罗城南门复废不治，二方雉堞淹没断绝，遂与子城通矣。今门存者七：南利涉门，双门有上重楼夹阁，政和五年灾，此门遂废。按即黄碑福安门也，在今安泰桥，详见《桥梁》。东南通津门，祥符九年，严辟疆改名兼济。康定二年，沈邈复旧名。按唐时罗城唯此门今尚存，俗呼津门。《闽都记》：上有楼，祀五显，今仍之。东海晏门，严辟疆改名，俗呼鸡鸭门。按即黄碑清平门也，在今澳桥西。东北延远门，按即黄碑通远门也，在今贡院前。考今贡院东有里社，曰延远境，俗呼北院后，当即其地。北永安门，按即黄碑济川门也，在归怀安县治后，今名永安境，考境今钱塘巷内。西北安善门，上有楼，内有鹿顶门，今西湖旁正伪闽为复道处。郡志按即黄碑安善门也，今西湖。考蔡襄《修河记》：自乐输门重鹿顶门，墙九十八丈。以势考之，当在今北后街营尾地也。西南清远门。俗呼鸭门，旧以丰乐为罗城与清远门接，故中间又有金斗门。熙宁拓子城，遂自金墉桥以南皆无城，门亦废。郡志：即黄碑清远门也，在今鸭门桥。又按黄碑有西曰善化门，此无者。缘宋熙宁二年增拓子城，以此门作子城门，易名丰乐故也。
　　夹　城　《三山志》：梁开平元年，王审知初筑南北夹城，南夹城，今宁越门东西一带。北夹城，今严胜门、遗爱门是。谓之南月城、北月城。黄滔《万岁寺》诗：”新城似月圆。”南城大门二，黄滔碑：一曰登庸，一曰道清。累砖甓，设悬门外楼橹七十间，便门六，水门二，浚濠以通潮汐。北城大门二，黄碑：一曰道泰，一曰严胜。便门五。南城大濠百五十步，北城决河通西湖。黄滔记：后渐湮塞，今多豪右占租。今门六：南宁越门，双门，王审知作，名登庸，以协郭璞迁城之谶；长兴二年，延钧改名为闽光。严辟疆改为宁越。按即今之南门也。东南美化门门内水步门，旧临河务美化门内。郡志：水步门一名利津门，今为水部门，在城东南。按明初筑城，东南一隅地，视旧城稍缩入，故今水部门外，尚有美化境、河务境之名。东北井楼门，郡志：门内有七穿井。北严胜门，旧传刘宋时有严胜者居此，因以名门，详见前。郡志：在平山东，今废。西北遗爱门旧名升山，治平远年，元绛作；明年移尹南京，父老请于府，愿以元之政绩名之，遂改今名。按即今北门。西迎仙门门外通怡山，梁时王霸升举处，故名。郡志：即今西门。唐黄滔《天王寺碑》：略公之筑城也，恢守地养民之本，隆暂劳永逸之策。其名举一而生三，法阳数也。曰大城焉，南月城焉，北月城焉，周围二十六里四千八百丈，基凿于地十有五尺，作土胎石而上，上高二十尺，厚十有七尺，外甃以砖，瓦一千五百万片。上架以屋，其屋曰廊，其大城之廊也。一千八百有十间，自廊凸而出之，为敌楼。楼之层者，二十有三，又角立之楼六，其二者，层复层焉，皆阑干钩联，参差焕赫。而廊之若干步一铺，又各以鼓而司更焉。凡三十有六，谓之更铺。其四面之门八；其南曰福安门，福安之东曰清平门，西曰清远门，其西北曰安善门，安善之东曰通远门，其东曰通津门，通津之北曰济川门，其西曰善化门，皆铁扇铜扃，开阳阖阴。门之上仍揭以楼三间，两挟两噏，修廊双面。远碧门之左右又引而出之，为之亭两间一厦。又匪楼之门九，曰暗门焉。又水门三，其二树棂筛波，卸帆入舟鸣舷，柳浦回环，一郊堤诸万户，注之以堰二，渡之以桥九，镜莹虹横，交舫定蹄，斯大城之制也。粤南月城也，东贮九仙，西盛乌石之二山，嘉树蓄云，茂草藏秀。城上之廊一千有三间，敌楼有四十有九，楼之层者三，其门二：曰登庸，曰道清。其上之楼，其下之扉，左右之引亭，建暗门八，水门二，其堰一，其桥五，及廊之更铺二十，悉与大城类。其外之东西复距而出之，谓之横城。其东也，城上之廊四十二间五厦，其门一，斯南月城之制也。伊北月城也，城上之廊六百四十二间，敌楼二十六，楼之层者十，其门二：曰道泰，曰严胜。其上之楼，其下之扉，左右之引亭，建暗门四，水门二，其桥一，及廊之更铺十有四，复与南月城类。又觜而出之，谓之横城。城上之廊五间一厦，其门一，斯北月城之制也。其东画长川以为洫，西连乎南盘别浦以为沟，悉通海□，朝夕盈缩之底，波泽鳞介，岸泊艓艛。北截越王之故山，派西湖以之为隍，若鳌之负，如瓯之置，轩轩翼翼然，天设之府、神开之地也。
　　外　城　《三山志》：宋开宝七年，刺史钱昱筑东南夹城，即外城也。南自光顺门而西，即合沙门。城三百二十九丈，其门楼六间，敌楼三十间。东自东武门而北，即行春门也。安边、临江二门，楼三间，敌楼皆五间；便门二，汤井、船场。敌楼九间，城二百七十四丈，开沿城河二千九百尺。东武门而南，门楼三间，敌楼二十四间，城三百一十丈，开沿城河三千六百尺。城高丈有六尺，而厚半之，石其基，累甓而覆以屋。太平兴国三年堕之，因其址，茨小垣以周焉。今濠隍淹塞，半为民田矣。门凡六：合沙门，嘉祐二年，元绛作，名远南。政和二年，张励更今名，按今在南台小桥北。东南通仙门，美化门之南，严辟疆名乐郊，后改今名。按今门废，而水部门外，尚有通仙境之名。东行春门，旧名东武，严辟疆改名，按即今东门。东北汤井门，外汤路，即安边楼门也。郡志：即今汤门。船场门，即临江楼门也。郡志：即今井楼门。按此，疑即北夹城之门所改。西怡山门。治平元年，元绛作。郡志：即今西门。按此，疑亦南夹城之旧门也。
　　此唐宋以来废城旧址，可考者之大略也。宋时，自南台渡江十里，次合沙门，次宁越门，次利涉门，次还珠门，次虎节门，次威武军门，即今鼓楼次都督府门，即今藩署头门丽谯凡七。程太卿诗“七重楼向青霄动”，王尚书诗“七楼遥直钓龙台”，是也。政和五年，利涉门灾，仅存六谯。盖其时诸城虽堕，而各门楼尚存也。元时复废堕，明初更筑今城，乃非复旧观矣。今惟还珠鼓楼尚存。都督府门，今为藩署头门；宁越门，传即今之南门。然还珠门，自明中叶改用砖甃；鼓楼，亦于国朝道光间改砌，如还珠门之制。都督府门，考《三山志》：唐上元二年创，钱氏归宋，凡伪世门额悉废，惟威武军大都督门仍旧。明万历间，成戬修旧额，蔡襄书后张致远重书。列戟十有四，谓之仪门，亦曰衙门。按今旧额亦废，惟重楼五间巍壮，视他署特异云。
　　形　胜
　　　　福郡志：闽诸山皆北来，拱于会城。其水则汀、邵自西溪汇于延平，建宁自东溪亦汇于延平。四郡之水合流，由江入海，此其易见者。若兴化仙游县游洋溪达永福之大樟溪，流至侯官阳崎入江。泉州德化县水，东流迤逦至永福之三十五滩，与侯官江流相迎。漳州龙岩之大池，经丰田入汀州永定；又一派入上杭，更一支入连城汇长汀。则七郡之水，朝宗会城，此全郡之形势也。自郡城而论，则越王山为主山，脉自大嘉山，由五凤越龙腰入城，为负扆。南面山有四案：横山第一，天宁山第二，高盖山第三，方山第四。水环束有九条：到任桥第一，安泰桥第二，九仙桥即南门外板桥第三，洗马桥第四，虎策桥在洗马桥南第五，沙合桥即今小桥第六，万寿桥第七，江南桥即仓前桥第八，乌龙江第九。西北则诸山环绕，东南则双江带流，洪江内抱，台江外卫，此郡城之形势也。
　　《闽都记》：“三峰峙于域中，越王、乌石、九仙称三山，比皆鼎峙城中，半截郭外。二绝标于户外，左鼓右旗，称为闽南二绝。甘果方几，方山，唐赐名甘果山，今称五虎山，为郡之南案。莲花现瑞，莲花峰，城北隅，为郡之负扆。襟江带湖，东南并海，二潮吞吐，百河灌溢。山川灵秀所都耶，逢兵不乱，逢饥不荒，沙合南台路通河口，海滨邹鲁，而自古记之。”
　　明董应举《省城山川议》：“省城自龙腰过脉，建起为样楼山，再建为屏山。布政司山，中藏三山，为孕育地，乃自上分宗，西行一支，转结乌石，横度平远，以收其灵秀，此城内山之定局也。龙腰最微最贵，此一城之命脉，不可不保护，妄凿盗埋，法诚宜禁。”“若论省城水法：龙腰东北诸山之水，汇于溪，送入汤水关；龙腰西北诸山之水，汇于湖，送入北水关：此二送龙水也。最妙洪、台二江之水，挟潮绕入西水关，环注而东；而海潮又自水部门直入，环注城中，与送龙水会，进以钟其美，退以流其恶，最为吉利。从来有水关而无闸限，亦不闭塞者，以潮汐往来，非若他处有出无入之水，虞其漏泄也。”
　　王世懋《闽部疏》：“天下堪舆易辨者，莫如福州府，登行省三重楼，北视诸山罗抱，龙从西北稍衍处过行省，小山坐其中，乌石、九仙二山东西峙，作双阙。其外托则东山高大，蔽亏日月，大海在其外，是谓鼓山；西山逦迤稍卑，状若展旗，曰旗山，以配鼓。其前则印山若屏案，似人巧凑泊而成者，然犹未睹水所经宿也。登道山以望，则大小二水历历在目，大江从西南蛇行方山下，南台江稍近城而行，大江复从南稍折而东北，南台江水合之，汪洋弥漫，东下长乐入海。其山川明秀如此。土人犹谓方山稍西，俗名五虎，迫视有猛势，以为微缺陷处；然予谓即削方山而平之，亦终不能作大都，何者？愈显则根愈浅，愈巧则局愈小。”
　　谢肇淛《五杂俎》：“建业之似闽中有三：城中之山，半截郭外，一也；大江数重，环绕如带，二也；四面诸山，环拱会城，三也。金陵以三吴为东门，楚蜀为西户；闽中以吴越为北门，岭表为南府。至于阻险自固，金陵则藉水，闽中则藉山。若夫干戈扰攘之际，金陵为必争之地，闽可毕世不被兵也。”
　　按闽地僻处东南，形势不足以控中原，本非用武之国。然山川襟束，自为藩篱，其险天设，形胜略与蜀同。山则高峰万叠，磅礴郁积，无数里之平原。仙霞、分水、五虎、杉关，一夫守险，万人莫入；鸟道羊肠，登天入渊，虽蜀道无以过焉。水则自辟源流，不肯受邻省涓滴，建、邵二溪建瓴而下，篙师失手，蛮船立碎，视瞿塘、滟滪犹安流耳。沿海诸郡邑，控制渤澥，岛屿罗列，屹为雄镇者不下数十。舟航四达，登莱、天津，视若户庭；东南诸夷，直可以足蹴之，此则蜀之所不逮也。特山高田少，谷米不足于供，逊于蜀之饶沃耳。以省会而论，古、屏扼上游之冲，长、福控下游之背，连、罗固东北之防，此皆驿道所必由也。而东南一隅，距海仅百余里，一潮汐可抵城下，则尤为门户之要。建、邵二溪自囦关合延平以南，古、屏、闽清及侯官西北诸溪水，汇于马渎江。至石岊，歧为二：一自北而东，经洪山、南台，循鼓山下而东；一自西而南，经洪塘，由金锁江、阳崎江合永福之流，折而东为峡江。东二派合流，汇为马头江，中流有浮礁，曰罗星塔。有城在马江中流，当省会要冲，属抚标汛防。又东为员山水寨，江面辽阔，有城，属督标水师汛。对江为洋屿，水师旗营驻焉。雍正六年，添设旗下水师，兵六百名，于乌龙江下流三江口驻防操练，并不时巡查一带港汊、盐枭、盗艇。《水师营图说》：统福、兴、漳、泉诸郡形势而论，则泉之厦门，福之闽安，更为海洋咽喉。厦门特设水师提臣，驻扎其地，闽安亦设有副将防守。而洋屿水师旗营之设，又为闽安之犄角也。查闽安去城百里，海舶之来必由五虎门以入，有闽安以捍御于外，又得洋屿以应援于内，销钥既严，哨船罔懈，将全闽亿万群黎并登衽席之安矣。又东为琅琦江、闽安镇，由五虎门入海，闽安镇距省城八十里，为海口要冲。时时倭寇屡犯，国初海寇亦盘踞于此。镇城及南北岸炮台，皆顺治十四五年所造。琅琦山在中流，其麓有金牌寨，设炮台，康熙五十七年造。此海口门户之要冲也。明董应举《省城第一门户议》曰：闽安镇东出为五虎门，北为获芦门，南为壶江鼓尾，并出大海，其上为急水门，南有嘉登之凤埔山，北有新安之桃源山，夹立不及三百丈，双龟、熨斗绾之，此镇门东喙第一要地也。闽安镇南出为琅琦门，其最险者为长乐石澳，六山倚聚，与嘉登里之海屿相对，江面虽阔，中有积沙，大船难汐行，边澳乃有港，舟舶所从入，此镇门南喙第一要地也。夫扼险者，扼于内，不如扼于外。今急水、双龟门已建铳城，敌台对峙，有急而铳近，贼船不能飞渡，则镇门之东喙固矣。若城急水，不城石，犹为失险，贼犹得从梅花南入。若石距山而城，其险天设；又宿兵船于城下，北风则宿于琅琦，贼虽百艘，不敢越此南入，此为镇门之南喙。长乐之铁障，保护省城门户之策，断无逾此也。按此议极当，然今昔情形不同，今海坛既设总兵二营，则镇门南喙多一藩篱，自梅花所以南，沿海各岛屿咸资保障，固不在石之城与不城也。盖省会海口以南，北茭为险阨；南茭在梅花所，东有三碴巷，内沙浅，南来之舟必泊磁澳，候晨潮方济，便风则自外洋纵纤。磁澳今为海坛汛防要地；而内门与闽安相犄角，沿边老岸又有长福营弁兵防守，镇门之南喙固矣。北茭属连江县，宋元皆设水寨，名荻芦镇。明洪武中，改名北茭，并置城于此，与定海相为唇齿。其地山穿入海，复为巨石涌出，有小牛、大牛、覆釜、鸟喙四礁，交错竖立。稍左有仰月山，障南下之水；稍右有洋屿山，障东下之水，两水合冲直注茭濞，巨浪横激，过此者必审风审流，方可挍驶而过。若风逆流逆，冲冒竟行，多有复没者。此二者皆天险，防守得人，贼舟断无能飞渡。今统计省垣海口，镇以一总兵、一副将，参游都守十余，水陆营制凡八，而烽火桐山等营之为闽安镇外辅者不与焉。沿海防汛，星罗棋布，有形险阻，不过如斯。苟将弁得人，船械整饬，巡防周密，则亦不必为之过计耳。至上下游驿道所经，除东路抵海外，自省会经延平，抵浦城，曰西路，此由省晋京之驿路也。而由延平经邵武，达江西，亦由之。江西入闽有二道：一由河口，逾分水，入崇安，经建宁，下延平；一由杉关，入光泽，经邵武，亦会于延平。然前此，驿道由建安径入古田，经侯官西北而抵省，有不尽由延平者。唐末黄巢入闽，实由此道。按《三山志》：宋初，本州及南路递角，并从西门至剑、建及官员驿料，经水口嵩溪驿支给，久以为便。崇宁元年，因本州申请，以古田不当驿路，及西门一去水口中间，有号倒羊、猪猔岭、和尚盂一带，路不通轿乘，及小目、安仁两溪置渡子三人，古田置解子三人，岁支雇钱七八十贯，以为费多，乃废。西门路遂从北门铺雪峰路以去，不由南剑直抵建州；又从古田县西南，次从谷口出南剑。五年，复以北门路支费不赀，仍旧行西门葛崎、陈湖等，至芋洋十二铺，通接营顶。按：今所行驿路，即宋初之旧路也。然惟走递文报由之，若星轺往来，及饷糈军旅，则直由洪山桥水路二百里，抵古田县水口驿，较为便捷。至崇宁所创新路，则自建安之西，直达古田，循雪峰，经大湖县丞所辖之五县寨、冈洋等乡，由上、下寮抵省北门，虽道途寥寂，轻齎之行旅，亦多由焉。若地方有事，则上游之间道也。自省南门过大桥，经白湖、三角埕，渡江抵大义坊口，接福清界，曰南路。此下游与泉、漳入省之孔道，而由粤东来者，亦由之。然自宋、明以来，驿道变易不常，歧路之中亦有歧焉。《三山志》：往时驿路出方山渡，江面弥漫，无风准二十里，有风准七十里，沿两沙洲随潮而进，二时乃济。既有倾复之患，又有候次之旁，风潮弗律，候或一二日。甫登南岸，即陟方山岭，又有佛岭、白蒲岭、热隔岭，乃达太平驿。宣和六年，俞提刑向以西峡水面五里私商往来之道，命本邑治道，由玉泉院、峬尾、鼓山入新路，经弥陀山、西方院、真隐峡江北岸亭渡、沈峰、白鹿寺逾岭，抵福清界，行者便之。寻自枕峰前良步角、良山院通麻溪桥、濑溪桥，过常思，通旧路，遂不登白鹿，履道尤坦。于是，以方北铺移西峡路石铺桥头，方南铺移于枕峰院前，大田铺移于大田驿，下接常思铺。今于城门村渡以避峡流之迅，且约数里也。《万历府志》：原路自北而南来者，由横山、江南、白湖、龙卧、方北，凡五铺，至峡江渡江，由圆屯、枕峰、方南、梁山，凡四铺，至大田驿。万历四十年，改设官路，避峡江之险，从仓前铺折入侯官白鹭铺；由阳崎渡江达闽县蒙山，萧家道诸铺，至大田驿，始会归路，于是江南十八铺俱废。又，万历四十一年，以阳崎不便往来，复自南台起二十里，至吴山建一公馆。于鸡母屿，置一浮桥，又由鸡母屿渡江，抵萧家道登岸，又建一公馆。其阳岐铺舍仍存兼行。按二路兼行本一时事，见叶文忠记中。寻复行峡江路，而阳峡遂废。今惟兴化肩贩，从永福辜岭至大樟，顺流抵阳岐，为捷径云。自省城井楼门来宜铺，逾北岭、汤岭，经连、罗抵福宁，曰北路。而由浙东温、台来者，亦由之。其由东门逾古岭，循山径，亦可达连江。此道里四达之大概也。其由粤东入闽者，或由大埔达上杭，上杭县之峰市，与广东大埔接壤，为粤盐入汀之孔道。经连城下永安，由延平抵省城。其由龙、永二州入省者，亦多取道延平，不必皆由兴、泉一路也。城内古迹总略其地有专属者，皆分系于坊巷之下；其难以分隶者，总录于此。　　　　榕　城　福州旧产榕，故有榕城之称。宋英宗治平中，张伯玉守福州，编户植榕。熙宁以后，绿阴满城，暑不张盖。程师孟守是郡，有诗云：“三楼相望枕城隅，临去犹栽木万株。试问国人来往处，不知曾记使君无？”
　　三山九山　会城旧有三山之目，又曰九山。谚云：“三山藏，三山见，三山看不见。”是也。见者曰：越王山、九仙山、乌石山鼎峙城中，三者最巨，故称三山。其藏与不可见，向无定论。或以罗山、芝山、丁戊山为藏，灵山、钟山、玉尺山为看不见。其实省城山脉，自龙腰入城，建起为郡负扆者，曰越王山。越王山南行复起为乌石、九仙山也，东西峙为门户。三山之脉，蜿蜓起伏，如瓜引藤，贯于城中，随地异名。冶山、芝山、灵山则越王山之支者，罗山、丁戊山则九仙山之支也，玉尺山、钟山则乌石山之支也。今以古迹之隶于各山者，分疏于后。
　　越王山　在城北，半蟠郭外，周回数里。其南曰屏山，以形若屏扆也。一名平山，贡院负焉。其上今为各营火药库。越王山巅旧有环峰亭，宋光宗御书。有绝学寮、宋丞相张浚读书处。《三山志》：环峰亭，旧名四见。有太守刘瑾、罗畸诗，后更倚云。乾道丁亥，光宗赐名环峰，仍洒宸翰以贲之。又有天泉池，池侧有泉山堂，宋绍兴间殿撰薛弼建。又有玩琴石、相传为越王鼓琴处饮马泉、今在越山书院后金鸡井，下为华林寺。钱氏时建，详见《坊巷》。明初，跨山筑城，建楼于其上，曰样楼，今更名镇海楼。上祀真武。《闽都记》：旧有翠涛亭，以松名，今废。下为越山书院，国初郡人建，为都人士肄业之所。道光间，官延师主讲，郡守令捐俸，为生童膏火，遂与鳌峰、凤池两书院埒。前为讲堂，后为六子祠，又后为文昌阁；阁之左有泉一泓，镌曰“饮马泉”。旁团瓢数椽，额曰“古叫佛庵”。据《闽都记》，明建也。前左为陈观察岩祠。南为普济堂。国朝雍正二年奉文建，计堂房百三十九间，以养孤贫者。其南麓冶山也，又名泉山。城隍庙在其麓，俗称城隍山。其西曰王墓山，内有一邱隆起，相传为无诸塚云。左曰将军山。宋《治平图》曰泉山；《熙宁图》曰将军山。山下有宣毅、广节诸营也。今曰冶山，又曰城隍山、王墓山，其实皆一山耳。盖越山之支南下者，自贡院以西、藩署以东，皆相联属。经拓试院，又创建神宇，益以民居淆杂，开凿者多，故随地异名耳。近城隍山左右无知者，复创建司神庙宇，妄行□凿，山无完肤矣。唐时刺史裴次元于其南辟球场，即山为亭，勒二十四胜。《名胜志》作二十九胜。有望京山、观海亭、双松岭、登山路、天泉池、玩琴台、筋竹岩、枇杷川、荻芦冈、桃李坞、芳茗原、山阴亭、含清洞、红蕉坪、越壑桥、独秀亭、筼筜砌、八角亭、盘石椒诸胜，今皆废。西有小阜，藩署负焉。《闽都记》：晋严高卜迁，为图以咨郭璞，璞指一小山阜，使迁之，即此。又《万历府志》：西麓曰马牧山。《方舆纪要》：南唐攻福州，自马牧拔寨而入，即此，今未详其地。按《三山志》云：《汉书·朱买臣传》：故东越王居保泉山，今更徙处南行，去泉山五百里，居大泽中，今发兵浮海，直指泉山，可破灭也。是时武帝六年，东越王余善之立已二十五年，买臣故言：旧时东越王只守泉山之险，今乃去之而南，可直指其巢穴而取之，盖为所都之地。颜师古曰：即今泉州之山，谓福州也。自隋文平陈，改丰州为泉州。唐及元置福建折冲，亦号泉山府兵，皆即今之冶山为名耳。按此则《寰宇记》指今泉州之清源山，古名泉山，为余善所保之地者，恐误。又按《浦城志》以邑之福罗山为古之泉山，谓为余善所保之地，恐亦非。　宋李觏《越王山》诗：腊后梅花破碎香，望中情地转凄凉。游山只道寻高处，高处何曾见故乡。陈襄《和程公辟大卿游越山亭》诗：荔子园林海日边，幽亭更在碧云巅。江山旧是无诸国，楼殿今为极乐天。五马如君多暇少，一樽惟我共游偏。须知白首留连意，已有新诗寄北船。元萨天锡《越王山》诗：越王故国四围山，云气犹屯虎豹关。铜兽暗随秋露泣，海鸦多背夕阳还。一时人物风尘外，千古英雄草莽间。日暮鹧鸪啼更急，荒苔野竹雨斑斑。贡性之《越山清晓》诗：曙光晴散越王台，万壑千岩锦绣开。欹枕僧钟云外落，卷帘鱼唱镜中来。树藏茅屋鸡声断，露湿松巢鹤梦回。安得画图分隙地，移家仍住小蓬莱。明喻应益《登越王山》诗：遥天海色满高邱，历历山川城上头。选地得幽如在野，望春宜远更登楼。千村景驻林花霁，三市烟和井树浮。无复闽王遗迹在，空余松老不知秋。
　　乌石山　在城西南隅，与九仙山东西对峙，眉目海上，耸若双阙。山周回逾于九仙，形家谓为左弱右强。唐天宝中，敕改为闽山。宋守程师孟谓此山登览之胜，可比道家蓬莱三山，改名道山。山有三十六奇，曰：盘陀塔、山顶古砖塔，一日塔门忽裂，有一真身。郡人陈公元云：为儿时，见石桥上有曰《盘陀和尚真身塔记》，末云”大足元年建于此“。放鹤亭、在东峰，唐观察使崔干创亭，曰四向，因得青田鹤置于此，忽冲天而去，因以名亭。熙宁中，程师孟改为冲天台。石龟、父老恐千年后或轻举，乃于左腋凿一窍。观稼亭、唐阎济美守是郡，陛辞之日，德宗喻以农事，且言南方山水之富，到官首建是亭，以茂帝宠。薛老峰、山顶突起三字，曰“向阳峰”，不著姓氏。唐咸通中，侯官令薛逢与神光僧灵观游，创亭其侧，仍侧书“薛老峰”三字。周朴诗云：“薛老峰头三个字，须知此与石齐生。直教截断苍苔色，浮世人侪眼始明。”见《闽中实录》。《闽都记》：五代开运元年，雷雨大作，薛老峰三字倒立，是年闽亡。坐禅石、东峰，劲直如笋，以一指触之，即动摇。又名降睡石。天台桥、东峰岩侧，有巨石梁，如天台石桥状。仙井、在西峰，仙人任放炼丹于此；凿石得泉，一名任公井，今失。宿猿洞、怪石森耸，藤萝阴翳，昔有隐者蓄一猿，俗因以名之。景福三年，大筑城，遂隔城外。湛郎中俞解官，栖隐于此，详见《郊坰》。金刚迹、峰石上有巨迹般若台、在华严岩左，昔有沙门持《般若经》于此，因名。后名金粟庵，今久圯。初阳顶、阎公暇日，酷爱此峰，谓从事：每旦群山犹暝，独此峰太阳先升。因题石上云。落景坪、即初阳之西百道阶、王氏时筑鸦浴池、在山巅。古记云：雷震石坛，成一穴，丈余，不知泉脉所出，夕阳时群鸦乱浴，故名。王廷对诗：“一派浴鸦池似镜，半空度鹊石为桥。”道山亭、在山之西。宋熙宁中，郡守程师孟建。前际海门，回览城市。元丰二年，曾巩为记，林希书。《记》略云：城之中，三山鼎立，佛老之宫以数十百。光禄卿程公为是州，得闽山嵚崟之际，为亭于其处，其山川之胜，城邑之大，宫室之荣，不下簟席，而尽于四瞩。程公以为在江海之上，为登览之观，可比于道家蓬莱、方丈、瀛洲之山，故名。《闽都记》：今废。万历初，督学胡定复作亭于其侧，诸生竖《感知碑》，林燫为记。按今亦圯。国朝郡人林佶，于其地建瓣香堂，以祀曾南丰，佶自为记。五台山、王氏始创文殊台，西、东、中、南、北五台，仿佛真定府云。华严岩、西北峰中，有僧持《华严经》于此，一夕雷雨大震，劈石为巨室，僧遂宴坐于其间。李阳冰篆、在华严岩左。唐大历七年，御史李贡造台，李阳冰大篆《般若台记》，刻于石，字径一尺，与处州《新驿记》、缙云县《城隍记》、丽水《忘归台铭》，世称“四绝”。王氏像设、景福二年，王氏开国，至乾宁四年，大建院宇，设像铸，以资福田。迦毗罗神、释氏护法之神尊胜真堂、知州孟彪、崔干祠像。崔公井、尊胜堂前。崔公赏其甘美。石观音、僧广惠于尊胜堂后得异石，琢为之。慈氏阁、巡官锺泉建射乌山、相传何氏九仙于九日登高，引弓落乌云际，故名。谢公浴堂、凿石引泉为之高僧行道处、相传有僧创一砖室于西峰，白日宴坐，清宵经行，一日端坐而逝。其夕，人闻爆裂之声，诘旦，见一石塞行道之处。涅盘佛、卧佛也大悲院、有僧常止庐岳三十年，诵《大悲神咒》。空中言曰：功已成，出去救人。后归乡，创此。四圣院、祀梁武帝、志公和尚、娄约法师及大士。神光寺额、左神策锺、咸通五年赐，以上俱僧神解所记。凌霄台、在山绝顶，“凌”亦作“邻”。台侧有朱子、赵汝愚登乌山纪游石刻。蔡襄诗：“峭拔几千仞，独高无四邻。低徊倾北斗，突兀起东闽。缔结青云上，登临沧海滨。溪山来面势，歌吹彻穹旻。子夜看先日，阴崖得后春。去天知不远，呎尺仰威神。不危亭、在凌霄台。初创时，四面料瓦土垔，皆秤而后用，约曰：损则勿修。于是，屹立霄汉之中。后人不悟，创法修之，不逾时而坏。《闽都记》：今名清虚亭。国朝康熙十年重建，旋坏。蟠桃坞、在山之阴，疑传盘陀为名。有楷书三字，径二尺，镌于石，不载姓氏年代。明陈宏己诗：“莲峰嶻嶪遥浮塔，桃洞参差半压城。”王世懋诗：“金鳌对涌丹楼出，石燕斜侵玉洞寒。”石像、唐天宝八年五月六日，大雨雷电，须臾晴霁，石壁中涌出石观音像。欧阳詹有记，详见郡志。记末载“贞元六年七月十五日”。按即今石壁大士。铜像、王氏用铜六万觔、黄金三百两，铸弥勒像，方三丈六尺。向阳峰、旧附薛老峰，今析焉。幽幽亭、宋明道初，沈邈为侯官令，得释迦院东北隅地，作台曰峻青。后十年，复来守郡，寺僧请因台作亭，以为游观，因复至其下，名之曰幽幽亭，邀蔡襄为序，并诗云：“路尽得佳赏，川原何净明。周围地象壮，洒落世尘清。背郭千峰起，涵虚一水横。风帆人共远，潮屿岁重耕。晓市炊烟合，秋容物外呈。表闲幡弄影，觉静磬传声。官舍今稀讼，轓车此驻行。唱篇知寡和，君世负诗名。”理宗末，建海滨四先生会馆于此。跨鳌亭、即木雁亭，孙觉有诗。三贤堂、侯官令薛逢、四明诗人周朴、僧鉴空；或以为灵观，唐末人。笺香台、石塔、宿云庵、即瑞云也。云，道人名。明林鸿《秋日同登宿云台》诗：“野客沧洲至，乘闲上古台。江分平野断，树尽远天开。散策寻芳草，班荆坐石苔。秋阴将日去，雁影带寒来。香积雕胡饭，筵芳竹叶杯。相逢成暂醉，何必问蓬莱。”击壤亭、横山阁、金蟒穴、在宿猿之东。唐天成间，大石穴有巨蟒，鳞甲如黄金，蟠屈六七丈，王氏命运土塞之，因建大殿以奉佛，今葫芦城是也。刚显庙、《闽都记》：在凌霄台侧，祀唐处士周朴。朴，吴人，寓闽，隐乌石，黄巢入闽，胁降，朴曰：“我尚不臣天子，岂从贼？”贼怒杀之，闽人祀之。绍兴间，张浚谪福州，将游双峰，梦一僧与一金紫人及白袍士来谒。翌日登山，见三人像如梦中，异之。三人者：朴与观察李瓒及双峰僧懒安也。朴与懒安为方外友，瓒曾请双峰寺额，故并祀之。及浚帅闽，乃疏于朝，赐号刚显，郑昂为记。以上乃后人以神解所记，三十六奇未尽善，如般若台以李阳冰篆得名，而两出之，失之赘。于是，以不危亭以下，易李阳冰以下十六名。按以上俱《三山志》文，第所云山有三十六奇，乃僧神晏原记只三十三，即后人以不危亭以下易之，则仍止三十三。若合计之，又得四十九，其总数不符也，盖不可考。自后省各府志，洎《闽都记》、《名胜志》诸书，俱云山有三十六奇，乃其目与旧参差离合，又颇益以元明以来之新迹，而三十六之数，亦均不备，难以凭信。兹仍取《三山志》本文详著之。凡诸书所续名为奇者，附列于此，以便考览；其名同此者，不重见云。天章台、在山之东，有楷书三字。元萨天锡《天章台石上晚酌》诗：“高台在层霄，肩舆上绝壁。露下酒尊凉，月出海门白。坐拂衣上云，醉卧林下石。西风吹鬓毛，南斗在肘腋。题诗向天阍，奎光射瑶席。”天香台、清冷台、倚石罅架木，下瞰清阴覆檐，草树蒙密；伏日溽暑，若在秋冬之间，故名。明郑阎《登清冷台》诗：“高台凌绝顶，我辈此时过。落景空山满，秋声晚树多。宿云依涧集，野鸟向人歌。薄暮归城市，尘氛奈若何。”霸石、以上俱有石刻。长乐台、在千福院中。按千福院一作千佛院，梁乾化三年建。程师孟有石刻。又有飞燕亭。以上见《万历府志》。石天、在石观音之左，三石撑架，可坐百余人，有行书二字，径一尺四寸；旁隶书，嘉靖丁亥春，高禧、潘积中、谢宜相题。明徐熥句“径小疑藏穴，山穷忽遇桥”。祝融岣嵝峰、嘉靖中，御史李元阳摹刻《禹碑》于山之南。天香岩、霹雳岩、度半山桥，有岩杰立，类鬼斧神工成，为林中最高处。程师孟篆“霹雳岩”，凿深寸许，劲直，石色如铁。王文旭诗：“芒鞋踏尽烟霞色，石壁常含霹雳光。”王世贞诗：“数声霹雳开丹灶，四面芙蓉出化城。”林廷玉诗：“草树迷蒙谢豹啼，江山依旧世人非。野翁识破尘凡意，一度登临一醉归。”放生池、宋天禧、绍兴间，每圣寿日，郡守率了属，命缁流放生于此。社稷坛、在山西。宋时柯述建，自为铭刻石上。致养亭、亦柯述创，以乌石在西南坤维也。横山馆在山之南。嘉靖间，有僧作庵，今并废。以上见《闽都记》。头陀岩、唐文安头陀宴坐处，详见“南涧寺”，见《名胜志》。以上并见郡志。按诸书所录诸胜，今存者十仅二三，余圯废。姑就志中所述，全录之。其注中未备者，参《古迹》、《金石》各志增补焉。其为志所未及，并后人所创近迹，附录于后，以备考览云。灵鹫庵、在山南麓，跨射乌、宿猿洞之巅。嘉靖间建，焚修杂沓，督学姜宝废之。后为陈方伯洙别业，今改为斗姥宫。东为范忠贞祠。遗民浮宅、在灵鹫庵左。宋游汶所居，汶字鲁望，以不直贡贾以道罢官，家福州。元初不仕，自题其居曰“遗民浮宅”，穿一布袍，自书其背曰“遗民破衲”。新庵、亦嘉靖间建。南俯白龙江，西据横山之胜，游人接踵。三十八年，倭迫郡城，都御史阮鹗以闽中有“乌山青，动刀兵”之谣，撤之。太虚庵、在凌霄台下。嘉靖初，有自号“太虚道人”者，自北来，尝顶大箬笠，趺坐岩畔，结庐以居，禁足四十余年；后地为郡人董应举别业。榕庵、在山阴。明诸生韩廷锡、林蕙读书处，有三榕门最奇胜，后有石床。廷锡有《榕庵赋》。其左有蒙泉，上镌“蒙泉”二字，大旱不涸，为城南泉之一。今为郡人别业，俗称蒙泉山馆。双峰梦、山巅有石刻三字，径一尺四寸。射乌楼、今在城上，未详所始。道山观、在山之东南，旧有玉皇阁。国朝顺治中，郡人孙昌裔舍地增修，有石刻“孙子长读书处”六字。阁后即崔干放鹤亭址，有篆书“冲天台”三字，径二尺五寸。阁下石耸立，有楷书“望潮峰”三字，旁有佛老庵。天后宫、在山之阴，鹾商所建。九贤祠、在山东般若台旁。祀宋儒杨时、游酢、胡安国、罗从彦、李侗、蔡元定、蔡沈、黄榦、真德秀。内有漱经堂，郡人黄守儛建，祀学使沈涵。薛公祠、祀明先儒薛瑄宗公祠、在凌霄台西。祀明提学宗臣。万历初，观察徐中行建；徐卒，郡人并祀焉。王世贞有碑。福字坪、在观音岩旁。朱子楷书“福”字，长丈余，与鼓山“寿”字匹，旁有“开禧丁卯正月郡人张元简”十一字。国朝道光初，郡人建文昌阁于其下。吕祖宫、弥陀寺。　宋李弥逊《游乌石山饮鸦浴池》诗：“老怀不知春，但爱远峰碧。乘高恣遐观，未快双目击。稍为松根坐，遂与参井逼。女娲补天余，坠此百炼石。摩挲苍藓痕，上有鸦浴迹。引觞起自斟，醆面不容滴。举头挽飞云，颇觉天半窄。追随二三子，顾我独衰白。向来舞雩春，胜践同今昔。偶望千岁忧，共此一笑适。”明周元《登乌石山》诗：“松门媚烟景，探玩辍轻策。林谷谐宿驩，川云返初迹。鸣弦希叔夜，蹑屐企安石。妙赏心宇元，芳游发惊白。讵耽缁锡流，幸接邹鲁籍。俯仰百年身，能为几时客。晨风应序至，好鸟欣春及。物候俱有情，人生岂无适。余花映樽俎，落日散巾舄。笑语淡忘归，重期谅趋隔。”郑善夫《游乌石》诗：“道山秀盘石，春半更婵媛。海水双江入，岩花二月繁。衰容妨草昧，故老问桃源。怜尔南游思，风烟数断魂。傅汝舟《中秋登乌石》诗：“良夜孤峰顶，天秋阴复晴。天江烟下灭，低月雨边明。雁过声犹湿，云收意未平。狂歌谁独和，渔笛隔寒城。”徐熥《登乌石山》诗：“绝巘分青霭，高台接绛霄。钟声多近寺，墨迹半前朝。径小疑藏洞，山穷忽遇桥。凭栏时纵目，沧海望中遥。”喻应益《登乌石山》诗：“凌霄台倚白云平，日日看山不出城。祀塔已迷前代寺，摩崖半记古人名。几家占胜为园就，一径通幽傍石行。满目烟花非旧国，登临漫道客愁轻。”陈勋《登凌霄台》诗：“层台缥缈俯青霞，春尽相将问落花。酒榼夤缘丹嶂外，巾袍潇洒白云涯。中天楼阁三千界，扑地闾阎十万家。览胜赏心倾倒极，浩歌惊起暮棲鸦。”僧惠《凌霄台》诗：“平台屹峰巅，去天不盈尺。云来隐巉岩，云散露影迹。长笑观大荒，尘襟尽冰释。不知身世远，但觉乾坤窄。一勺沧溟浮，万家烟树隔。解衣恣磅礴，谢家山水癖。极目送斜晖，遥遥海天碧。”
　　九仙山　在城东南隅，一名于山。《闽都记》：高一百十五步，周回三百一十步，与乌石对峙。相传汉有何氏兄弟九人居此仙去，故名。《闽中记》：越王无诸九日燕集兹山，有大石樽尚存，故又曰九日山。《名胜志》：山有二十四奇，最著者曰平远台，居中占胜。有楷书石刻三字。旧有三山阁，宋建，后圯。明宣德间，太监梁著建楼阁于上，今亦毁。嘉靖四十二年，戚继光平倭日饮至勒石于此。中丞汪道昆为序与铭。许敦仁《三山阁》诗：“蓬莱方丈与瀛洲，东引长江欲尽头。几次坛场浑得道，万家楼阁半封侯。名园荔子尝三熟，负郭潮田插两收。七百年来遗谶事，钓台沙合瑞烟浮。”元黄清元《登平远台》诗：“六鳌簸荡元圃碎，三岛崩腾失空翠。海风掣断南山云，分我沧洲半江水。台南岩谷青岌岌，奇松怪石作人立。山巅恐有风雨来，林径空蒙落花湿。水东屴崱结平陆，积雾飞岚坐堪掬。蓬莱迢迢几万里，一碧天光浸寒玉，吟翁回首看不足，缓步策蹇度空谷。谁知咫尺山中幽，望断残碑立修竹。”明周元《平远台燕集》诗：“高台翠微里，振袂凌萧散。坐观沧海流，仰视白日短。飘飖居化城，羁离赋文馆。偶兹耽琴樽，讵非避书简。境绝万尘灭，趣惬众妙管。川上风雨来，苍然望中满。烟钟度山暝，野烧穿林晚。东城领车骑，相邀下崇坂。”游士豪《饮平远台》诗：“群峰面面削芙蓉，翠压层台树万重。落日影含孤塞雁，微风声断远山钟。一樽对客呼明月，独鹤迎人下古松。招隐空回王子棹，剡溪兴尽不相从。”野意亭、有孟庾、韩世忠画像。孟朝服，韩戎服，二人于建炎四年，领禁兵入福州，平建寇范汝为之乱者，事详见“止戈亭”。鳌顶峰。在平远台东南。宋为嘉福院地，因宋状元陈诚之读书于此，俗名状元峰。自山坪蹑级以登，千峰万井皆在屐舄之下。旁有玉蝉峰与鳌顶峰相联。又有炼丹井、浴鸦池、磊老岩、跃马岩、喜雨台、仙人床、金积园、杏坛、廓然台、有楷书三字镌石上。朱子有《寄题廓然台》诗：“昨游九日山，散发岩上石。仰看天宇近，俯叹尘境窄。归来今几时，梦想挂苍壁。闻君结茅地，恍复记畴昔。年随流水远，事与浮云失。了知廓然处，初不从外得。遥怜植杖翁，鹤骨双眼碧。永啸月明中，秋风桂花白。”琴台、青牛洞、醉乡石、九日台、龙舌泉、石龟池、梅岭、狮子岩、集仙岩、小华峰、金粟台程师孟取金粟如来像为名，元绛篆“金粟台”三字刻石，径二尺；绛从子积中绘金粟像于台畔。明郑善夫《金粟台秋望》诗：“鳌峰乌石宛相对，越王城中亦壮哉！正堪乘此黄花节，况得销忧金粟台。斜日远天寒雁到，绪风高树暮蝉哀。芙蓉冷落秋江净，故国惊心白发催。”诸胜，多程师孟所命名。《闽都记》又有四彻亭、唐元和中，郡守元锡建。碧霞洞、天仙羊石。并无考。今山之胜最大者，曰九仙观，本王氏宝皇宫故址。宋崇宁二年，郡人谓乌石、九仙右强左弱，乃建观于上，名天宁万寿观。绍兴间，改报恩广孝，寻更光孝。政和间，郡守黄裳创楼阁。元至正初，改今名。永乐、正统间，建寥阳殿，有喜雨楼。北有玉皇阁，岁久倾圯。山之阴，多为豪右所蚀。万历辛卯，郡人、布政使林懋和重建玉皇阁。相传汉何氏兄弟修炼于此，后解化于九鲤湖，有石刻古记一篇，文类谶讳，详见《金石志》。元陈旅《九仙观》诗：“力士持兵守绛宫，吹笙人去斗坛空。白榆城阙秋云上，红树楼台夕照中。鸿宝昔疑丹井谬，龟泉今讶玉池通。他年不跨芝田鹤，曾向清虚学御风。”明林鸿诗：“仙山有楼观，虚爽轶浮埃。昔有九仙人，跨鲤兹山来。赤鲤去不远，仙人安在哉！空余弹棋处，白石生苍苔。至今羽人居，往往闻风雷。檄雨古坛暝，礼星寒殿开。尝闻至言人，内景融春台。群生若刍狗，大道如婴孩。飚车天与接，岂但登蓬莱。”徐熥《登玉皇阁》诗：“杰阁开灵境，瑶台接太空。层甍青嶂里，飞槛白云中。海上蓬莱岛，人间太乙宫。六鳌峰迢递，五虎势巃嵸。渐与尘寰隔，还于帝座通。天都低日月，地轴隘华嵩。远眺龙台古，回看雉嵘雄。阶生苔草绿，炉伏火丹红。宝诀传金母，高幡拥玉童。骖鸾逢子晋，骑虎揖韩终。自识元关妙，因知道教宗。九仙遗迹在，何必访崆峒。”法云寺、在山之麓。五代唐清泰元年建，初名地藏通文寺；宋祥符间，赐额法云。明宣德中，重建。大雄殿之北为法堂，其西为千佛阁，东南为吸翠亭。山门之内砌石数十级以登，乃为二门，东南山川若俯而视焉。万历乙卯，詹莱书“白玉仙人台”扁于阁上。国朝乾隆间，布政使陶士僙改名白云寺。崇报祠、在法云寺西南，祀明都宪林廷玉、副使高文达。正德间，卫卒进贵倡乱，二公有平寇功，故祀之。报功祠。祀明尚书马森。嘉靖四十一年，倭变，卫卒郭天养作乱，尚书与陈参政珂再出，抚谕乃定。万历初，请建祠，有司致祭，吴人皇甫汸、岭南欧大任有碑。按《闽都记》：山顶旧有戚继光勒功碑亭，今废又有揽鳌亭、倚鳌轩、应鳌石、接鳌门、步鳌坡、耸鳌峰，俱御史锡山王英创，有《六鳌说》刻于石。今亦废环山左右，又有文殊院、在山东南，王潮所建。圆明院、在山南，周显德五年，伪臣李廷谔所造；天禧三年改圆通禅寺；天圣二年，改“通”为“明”。小华山、野意亭、廓然台在内。天王院、在山下，崇宁间建。育王院、在山下，宋嘉祐间建，程师孟有诗。资福尼院、在山之南胜观亭。在平远台旧嘉福院内《三山志》：又有报慈崇因经院，郡志：在左二坊。宋太平兴国间建。本潮州刺史李彦晖故宅。有记云：彦晖从王氏起建州，以功出镇越台，分符潮郡，遂赏兹宅。及太平兴国初，归欵，乃曰：“幻质无常，终归坏灭。”因舍为寺。以上今俱废，附于此。　宋蔡襄《九日登九仙山》诗：“偶尔寻幽上翠微，游人啼鸟似前期。花间行印露沾纸，山下放衙云满旗。艳艳舞衣朝日处，飘飘商橹落潮时。传杯且与乘春醉，身世悠然两自遗。”明林敏《九仙天王院》诗：“珠宫隐上方，载酒一乘兴。雨歇瀑水凉，云归古树暝。忘机野禽狎，发咏山鬼听。坐对月明时，空山响烟磬。”王佐《游法云寺》诗：“巍巍绀殿拥层冈，此日登临野趣长。贝叶独听双树法，金猊晴吐一炉香。云腾瑞气连禅榻，雨落昙花满石床。惆怅忽闻锺梵定，数声归鸟背斜阳。”赵世显《法云寺对月》诗：“西望烟云晚尽收，银蟾如镜挂飞楼。数声砧杵千家夕，万里关河一雁秋。古寺清钟醒鹤梦，空林寒露湿貂裘。何时得共含香侣，载酒重来此地游。”徐熥《春日居法云兰若》诗：“移来书舍傍琳宫，隔断红尘路不通。游履半闻新雨后，佛幡高挂乱云中。夜深松偃疏帘月，春尽花飞晚磬风。漫谓空门人迹少，相寻日日有支公。”“登临正及看花期，青草葳蕤步屧宜。雨翳松声过院冷，风传莺语出林迟。闲寻缁锡谈三昧，偶伴黄冠礼六时。自是山中堪避俗，更无踪迹世人知。”“古路苍苍入鹫峰，烟霞断隔往来踪。时将真偈灯前课，每与游僧竹下逢。满架瑶函藏贝叶，远村山色绚芙蓉。闭门冥坐尘缘息，又听云堂起暮钟。”“满径苍苔过客稀，疏钟才动暝烟飞。轻敲竹院残僧返，乱落松花一鹤归。夜静石灯分佛火，春寒山剡借禅衣。上方万籁已俱寂，但有经声出翠微。”国朝郭雍《九日登于山》诗：“聊复登高去，仙台一放歌。夕烟天外淡，疏雨鸟边多。秋色老如此，流年伤若何！蓬山不可接，江水落松萝。”
　　罗　山　在古罗城通津门外，九仙之支也。其下有法海寺。详见《坊巷》山今多凿铲，唯寺后及闽县署后山址仅存耳。
　　丁戊山　即嵩山，一名中山，亦九仙之支也。在城东南，隐隆磅礴阛阓间，占形胜之中。旧有安福寺，唐咸通十三年建。梁乾化二年，王审知始造木塔七层于其上，号新塔。元丰间，以主僧不谨，废田入学。后寺亦灾，官籍其地，售民以居。今新塔街至塔崎顶等地，皆塔寺之故址。《闽都记》：旧有中山堂、雪峰庵诸胜。今亦废，余详见《坊巷》。
　　闽　山　在城西南隅，一名玉尺山，乌山之支也。旧有法祥院，宋初建，旧号闽山保福寺。《闽都记》：宋建隆三年镌观音像，有刻曰：“寺虽新号，山则旧名。”熙宁三年，程师孟以光禄卿知郡，游此，僧为镌“光禄吟台”四字于右，今入民居，巨石巍然，游客罕至。按光禄坊得名以此。又名玉尺山者，以上有石，平如尺也。程师孟《光禄吟台》诗：“永日清阴喜独来，野僧题石作吟台。无诗可比颜光禄，每忆登临却自回。”明陈朝锭《登光禄吟台》诗：“薛老峰前返照深，名山高绝敞云岑。偶过光禄吟诗处，聊与高人说道心。花影满庭香气散，凉飚吹树月华新。王猷最有探奇癖，何日重邀过竹林。”
　　钟　山　在城西南，亦乌山之支也。其地旧名钟山巷。《三山志》：本梁太守袁士俊居第，内有小山，时闻钟声。普通三年，因舍为寺，号袁寺。隋仁寿二年，始以舍利为塔。大业二年，改为鸿业寺，寻为钟山寺。唐上元元年，更名福唐寺。会昌间，废。太平四年，复之，赐额曰：大中寺。天圣中，灾。元丰改元，复之，有定慧塔、八百罗汉像、观音像。明万历间，废。其地半入马恭敏森居第国朝雍正十二年，寺毁。今改为长福营公馆。按今地，有大中内铺、三官巷、尚方顶之名，皆寺之故址也。明曾仕鉴《钟山寺》诗：“[HT6SS]宝地深双树，钟山匝一枝。莲灯供夜读，香积假晨炊。过懒僧留奕，消愁独咏诗。无心与俗混，名姓恐人知。”陈椿《憩钟山寺》诗：“微月淡娟娟，清风静四禅。地疑灵鹫涌，山似巨鳌联。烛影将分夜，钟声欲曙天。上乘何处悟，愿借一灯传。”
　　灵　山　俗讹作龙山与芝山相连，一山二名，皆越王之支也。历代铲凿殆尽，微见冈阜。今自灵山巷、井楼门迤南，至开元寺后，皆有巨石连络，即山址也。其麓有开元寺。详见《访巷》
　　会城七塔　郡志：旧传闽寺始晋太康，终晋世惟增二寺。至唐有二百六十七寺。宋则富室翁媪倾赀建筑者累累，至庆历间，郡寺通计千六百二十五所，是郡之蠹也。《三山志》：闽之浮图始于萧梁，高者三百尺，至有倍之者，铦峻相望。乾符间，巢寇焚殄无遗。开平中，闽王审知复其二：大中寺定慧塔及神光寺报恩塔也。报恩塔院，在神光寺傍。《三山志》：唐大中十一年，观察使杨发以隙游亭地，命僧鉴空创寺，及塔七层。咸通九年，敕号神光之塔；院曰报恩塔院。乾符五年，巢寇焚殄无遗。开平中，闽王审知复之。唐周朴诗：“良匠用材为塔了，神光寺与得高名。风云会处千寻出，日月中时八面明。海水常流倭国野，天文方载福州城。相轮顶上望浮世，尘里人心应总平。”明陈亮《登神光塔》诗：“宝塔层层见，天灯面面红。玉毫光不夜，火树迥当空。七级高标壮，千门属望同。朱阑清映月，金铎远鸣风。驰禁逢元夕，焚修溢梵宫。游观多士庶，登涉有文雄。共喜超同品，应知仰六通。迷津如可照，于此息微躬。”是时，复创万岁定光塔、详见“万岁寺”下安福寺崇庆塔详上“丁戊山”，即新塔。及太平寺开元塔。详见“开元寺”下王延羲又造石塔。详“石塔寺”。谢郎中泌诗：“城里三山千簇寺，夜间七塔万枝灯”是也。按今诸塔俱毁，惟定光、坚牢二塔独存，所称会城双塔也。又《三山志》所载其数仅六，其一或云即普光塔。《闽都记》：普光塔寺在甘棠坊。宋熙宁五年建，旧有塔五级。明洪武间，增为七级；宣德间徙建寺西，后塔毁，寺仅数楹。徐、谢肇淛皆有诗，详见郡志。
　　苏公井　宋提刑苏舜元所凿，凡十二井，皆在城内，俗称苏公井。在闽县者四：一在嘉荣坊内，嘉荣坊即今南营，井在张氏祠前。一在开元寺南，一在庆城寺南，一在石井坊。即石井巷在侯官者八：一在登俊坊内，即今杨桥巷，井在登俊境内。一在桂枝坊，即今牛育巷内一在官贤坊，即今侯官县前，井在官贤境内。一在泔液铺，即今后街宫巷，俗名丰井营，井在巷口泔液境内。一在西察院后，西察院，即今海道里地，井在长福营公馆之后。一在万岁寺前，万岁寺，旧在今庙巷内，今寺废而井犹在巷中，然当隶闽县。一在断事司前，断事司，即今都司巷地，井犹在巷内。一在盐运司前。
　　七星井　亦宋苏舜元所凿。其六在宣政街左右；即今鼓楼大街其一在还珠门外，今东街口初名第一泉、第二泉，后更名福井。相传第一井以铜为底，无泥气，旧时鼓楼壶漏取此水，轻重适宜。国朝乾隆二十年修浚。今诸井虽存，而淤塞过半，且四傍隙地，亦多为阛阓所侵，疏浚清复，亦复古之一事乎！注水斗斛　俗有“七星、八斗、十六斛”之称。其斗斛之制，不知昉自何时，志乘皆无明文；大抵与七星井同时并置，皆取压制南离，消弭火患。《闽都记》载：东街内有注水石斛四：今考，其一在三牧坊口，近亦淤为平地；其三皆不可见。东街口两斛，现在穹窿宫两边火墙内。其自西门大街至同街一带，向所见万寿宫前、善化坊口、西峰里口、旧米仓口、总督署前、鼓楼东口、厂巷口、境巷口、军门前，；凡八处仅存。今亦惟万寿宫前第八斗，有乾隆二十八年《奉宪清复古迹碑》尚存，余皆填塞。虽碑亦无有，督署前之斛，则以道光间内署灾，总督刘韵珂惑形家言，移在头门西偏。

卷中 坊巷第二

　　福州附郭之县二：城内坊巷，东南属闽县；西北属侯官。而鼓楼当三山之中，自鼓楼而南曰宣政街，至于还珠门。自还珠门至南门，皆曰南门大街。其东，闽县治之；其西，侯官治之；是为合治之街。其外属闽县者为坊四：曰左一坊、左二坊、左三坊、南津坊，统铺八十有奇。属侯官者亦坊四：曰左一坊、左二坊、右一坊、右三坊，统铺八十有奇。其中街巷大小，经纬纵横，今昔殊称。而俗又以里社别之，曰某境、某社焉。今自其中旁及四隅，凡衙署、学校、坛庙、寺观，及古迹之已废者，皆系于其地。序其次如下：
　　鼓　楼　《闽都记》作：全闽第一楼，即威武军门也。《三山志》：本唐元和十年，观察使元锡所建州府也。乾宁三年，州升为威武军，遂为威武军门。宋嘉祐八年，给事元绛更为双门，上建楼九间。熙宁二年，始创滴漏，有鼓角更点。下为亭以翼之，左宣诏，右班春。《万历府志》嘉祐间，火，安抚使杨长孺重建。元泰定四年又火，重建，石柱四十四，长各二十八尺，广二尺八寸；楼高九十八尺，深十一尺，广二百八十尺。《闽都记》：元至正二十三年，陈有定平章事，鼓楼鸱尾，吐气如雾。明宣德二年，为大风所圯，御史方端命僧了心募缘重建，深广如旧，高减二尺，复置铜壶滴漏。嘉靖四十三年，布政使陈大宾改建，南额曰：“海国先声”；北额曰：“拱辰”。万历三十九年，左布政丁继嗣、右布政袁一骥重修，颜曰：“第一楼”。南额曰：“海天鳌柱”；北仍旧。以门直方山五虎，因杜中门，从左门出。《通志》国朝顺治十八年，火，石柱俱坏。康熙十一年，布政使何中魁重修，规制卑狭，非复前日之旧。按：道光甲辰火，总督刘韵珂改用砖甃，如还珠门之制，按：《旧志》：建炎二年，江待制常申明约束，守漏四人，分两番值日。贮漏水奁具中，候鱼珠落铜盘，乃移秤刻，即告户外报时者。诸衙报牌九人，以鼓角匠轮差于外，只应告报。直漏五人，分直五更，并以挝鼓人轮差。奁具等物，五十日一涤。昏时鼓角，八人各二十六声，为三叠。挝鼓八人，角声止，乃各挝鼓为三通。凡三角、三鼓而华。四更三点及申刻，各吹角三声为小引，更以鼓点以钲。铜钲款识云：“梁开平五年，岁次辛未，七月壬午朔，十三日甲午造，重者二十斤。”世传闽王点，即此也。据此，则宋时铜钲尚存，其失不知何时。宣德间复置滴漏，亦不知即旧物否耶？程师孟《滴漏新成》诗：“台门新漏一声闻，从此朝昏百刻分。他日郡人思太守，也须谈及蔡参军。”“风雨虽昏漏不移，百年应未失毫厘。须知万户千门里，正得人间凶吉时。”又《晓登威武军鼓角楼》诗：“百尺谯门戍万兵，黄昏初动画龙声。铜钲犹是闽王点，银秤才悬汉守更。四面僧夸金作界，半年人看玉为城。官程稍近千余里，不可侬家向此行。”
　　布政使司署　当三山之中，后枕越山，前案方山。晋太守严高初建为郡衙。唐为都督府，又为观察使衙，为威武军节度使衙。五代梁为大都督府。闽王审知建牙于此。其后改作逾制，有文德殿、长春宫等诸名。及钱氏纳土，悉废撤，独明威殿仅存，守臣避不敢居，以为设厅，即其旁建大厅视事。天圣中，郡守章频创都厅，郡守郑载重建大厅。景祐四年，范亢于都厅创后堂，更名清和。端宗即位于闽，以设厅为垂拱殿。元为行中书省，又为宣慰使署，更置不常。《闽都记》：至元十九年火，右丞蒙古歹建省厅，于设厅旧址置左右司，创诚心堂、立仅门，列东西吏舍库庑。明洪武初，改为福建承宣布政司，堂曰政本。初名宣政复改为紫微堂。左右布政宅，在堂西。万历二十九年，左布政丁继嗣、右布政袁一骥重修，国朝因之。康熙二十年，布政使佟康年重建。雍正十年，内署火，布政潘启丰建。道光间内署火，又重建。按《闽都记》：仅门前即古东康门，西即古西园门。后堂北有小阜，乔木数株，即严高卜迁处。考古都事厅署迤东一带，即古东康门地也。督粮道署及经历署，皆古西园门地也。
　　附旧迹：案王氏有闽，多所创建。《明一统志》所载：王氏旧宫有长春、宝皇、大明、紫薇、东华、跃龙诸宫；又有文德、文明、大酺、明威等殿，及紫宸、启圣、应天等门。钱氏纳土后，悉行毁废，惟明威殿独存。宋端宗改为垂拱殿，今称紫薇堂是也。然亦非旧制。宋元以来，守臣多所创造，今亦渐即圯废。郡志所录旧迹颇多，然其址率多湮没，不可考。兹仍寻其略，俾览古者考焉。
　　大都督府门　《三山志》：唐上元二年创。钱氏归宋，凡伪世门额悉废，惟威武军门、大都督门仍旧。庆历间，成戬修旧额，蔡襄书，后张致远重书，列戟十有四，谓之仪门，亦曰衙门。按即今藩署头门。
　　设　厅　在衙内，旧有之。庆历六年，蔡襄重建，自书梁。宣和五年，俞向复修，通判黄琚记。详见前。
　　大　厅　在设厅西，旧有之。天圣九年，郑载重建。
　　都　厅　在大厅东，一名签厅。天圣五年，章频建。
　　小　厅　在大厅西。景祐四年，范亢建。熙宁中，更名清和堂。靖康时塑三清像，更名三清堂。旁有观音堂。
　　修令堂　在都厅前。乾道二年，王之望立额。
　　自公堂　在修令堂后。王之望诗：“丛石当轩峙，横池傍砌深。还将修竹绕，半入古松阴。昼赏风澜皱，宵怜月影侵。聊舒沧海志，寄此小山林。”
　　九仙楼　在小厅西楼下，东衣锦阁，西五云阁。旧有清风楼、爽心阁。蔡襄《登清风楼》诗：“郭外青溪溪外山，溪云飞上破山颜。晴明天气琉璃色，何处峰头带雨还？”
　　燕　堂　在大厅北。嘉祐四年，燕度建安民堂；熙宁间，又创谈笑轩于安民堂北，后皆名燕堂。堂之西庑有舫斋。绍兴十三年，叶梦得以校理黄伯思摹索靖《急就章》一千四百五十字，刻于堂壁。宋林积诗：“济川须用楫，网水或行舟。四海风波路，安眠是胜游。”
　　眉寿堂　在燕堂西。安抚使张浚为其母秦国夫人建。
　　雅歌堂　在眉寿堂北。乾道间，王之望建。
　　和乐堂　雅歌堂北，淳熙间创。
　　信美堂　嘉祐间，元绛建。
　　筼筜轩　嘉祐间建。
　　爱山堂　绍熙间建。
　　万象亭　在燕堂北。绍兴间叶梦得建，薛弼修。宋富直柔诗：“堂后山川面面通，向来奇观有蒿蓬。元戎小试经纶手，万象都归指顾中。雨罢卷帘凭爽气，酒酣极目送飞鸿。明年凤阁鸾台上，好赋新诗下北风。”李弥逊《留题万象亭》：“断取方壶壮郡濠，钩连野色上亭皋。星移日转天容丽，江静山明地轴高。下榻延宾供啸咏，凝香罢寝动风骚。使君八九吞云梦，小展风烟遗我曹。”
　　止戈堂　在燕堂东，安抚厅后，架阁库北。元丰四年，刘瑾建。旧为甲仗库。建炎四年，建寇范汝为猖獗，程迈乞师于朝，韩少师世忠讨平之，饮至于此，遂以名堂。李纲《瓯粤铭》：“相彼瓯粤，民俗剽悍。负气尚勇，轻生喜乱。巨盗挺之，蜂附蚁从。曾未期年，同恶内讧。王师之来，如雷如霆。讨叛舍服，千里震鸣。锋蝟斧螳，犹敢强拒，转战逐北，婴城自固。怒其鷇麛，以抗裔狱；翘其萌芽，以激霜雹。肥牛偾豚，一举碎之。宥彼胁从，戳其鲵鲸。凶徒逆俦，尸相枕籍，天威所临。敢有违者，君臣之义，父子之恩。克笃父子，乃明君臣，咨尔瓯民。自今以往，爱育子孙，尊君亲上。焚尔甲胄，折尔瓯兵；服勤耒耜，以保尔生。孝慈以忠，砥砺名节。勒铭山阿，敬告耆耋。”朱松《题止戈堂》诗：“高堂岩岩面势尊，洞见万井开重门。元戎务简玉帐静，缓带酌客娱朝昏。忆初饿隶起篁竹，一啸千里来黥髡。将军揽镜媚巾帼，何异搏虎驱狐豚。只今休父八州牧，身佩重寄忧元元。惊尘错莫羽书密，虽有美酒谁同樽？沈机且复长辔御，沥沥何啻血肉论。楼船一夕飞渡海，汉家上将来天阍。狂童束手赴烈火，雕戈不污妖血痕。坐礁饮至凯歌入，船粟往哺遗民存。五岳包裹高阁束，止戈新榜真成言。便当频与方外吏，徒倚风月星河翻。几年牡籥飞不守，河济逆气腥乾坤。知公快挽天河手，坐视黠虏方游魂。权舆闽越聊小试，宁复久此淹遐藩。农桑万里望公等，愿见四海无营屯。”
　　凝翠堂　在止戈堂东。
　　逍遥堂　在甘棠院东。大观中，罗崎修，徐竞篆。
　　流觞亭　在逍遥堂西。宋元绛诗：“春风流水出岩扉，载酒轻舟扬彩旗。把得玉杯还自笑，老翁真个似童儿。”
　　佚老庵　在逍遥堂西北。宋元绛建；后改为隐几，又改为净名。元绛诗：“分得藩符近海滨，溪山深处养天真。幅巾隐几春庵静，直是羲皇以上人。”
　　会稽亭　在佚老庵西南，元绛建，以元公开国会稽名。公出守，庞籍、王珪、范镇、王安石、司马光五十三人，赋诗五十七章，以宠其行，刻其显示者于壁。
　　熙熙亭　在逍遥堂前。亭畔有池。政和元年黄裳更名得象，自为记。
　　偃盖亭　绍兴十年，张浚理梦蝶亭故址，新之。二十二年，张宗元改为秀野亭。
　　清风亭　在秀野亭南。张宗元建。
　　双松亭　在秀野亭东北。蔡襄建，并隶书额。
　　坐啸台　在逍遥堂北，旧为养和亭。熙宁二年，程师孟建，初名玩月。宣和五年，俞向以得象亭材创，更名月榭。
　　怡山阁　在坐啸台东，旧荔枝楼、望云楼、闻射堂之地。元祐五年，柯述建。
　　怀隐庵　在和乐堂后。绍兴十四年，叶梦得建。两旁有亭，东曰归意，西曰柏悦。梦得自题《怀隐庵》诗：“春风的的为谁来，绕舍闲花亦漫栽。庵内不知庵外事，夜来微雨小桃开。”
　　清閟亭　在九仙楼下。绍兴十六年，薛弼建。又建亭于春，曰兴春。
　　日新堂　在设厅北，蔡襄建。
　　春野亭　在日新堂东南。庆历六年，蔡襄建。襄有《新作春野亭》诗。附明范汭《闽宫词》：“露华如水蘸宫墙，红豆花开荔子香。多少蛾眉闲待月，九龙帐底貯归郎。”“四条弦上按新声，半是先皇手教成。旧事内人谁敢泄，春来燕子不呼名。”
　　督粮道署　在布政司仪门右，原清军驿传道署。国朝雍正四年，驿传并归盐运司，改为监粮道署。后仍兼驿务。今为督粮兼分巡福州、福宁海防兵备道署。其前巷内为布政司经历署，俗称粮道。后有里社，祀闽王。
　　自鼓楼迤南，至于狮子楼，曰宣政街。俗称鼓楼大街。内旧为元肃正廉访司署，故亦称肃政铺。内有七星井六，详见《古迹总略》。到任桥、狮子楼，并详见上卷。其东属闽县者，有：
　　东衙巷　旧为闽时官廨所。有东总门，一名大东衙。今皆为民居。巷之半有横巷，南通庙巷，北达按司前。
　　庙　巷　旧名万岁巷，以古有万岁寺也。又有陈古灵祠，今祠、寺俱废。有横巷达于东河沿，其东口达于开元寺街。
　　沿河东巷　今名玄坛河沿，以内有玄坛庙也。北通庙巷，南有巷达东街。河折而北，达于三牧坊卫前街及开元寺街。有桥二：曰通阛，曰勾栏。详见《河道》。玄坛庙对岸有山陕会馆。
　　大龙湫巷　古称左院巷。宋时司理列署于此，今俗名龙湫巷。巷折而北达玄坛河沿。
　　自狮子楼直南，至于安泰桥，皆称南大街。东为东街。详见后。
　　连桂坊巷　今名厂巷，旧名梳行。以宋给舍黄唐佐居之，刘延康以其兄弟登科建坊，名连桂坊。有横巷，北达东街，南通石井巷。巷口有注水石斛一。
　　花　巷　《闽都记》：名使旌坊巷，以宋李任漳郡守，乡人荣之，故名。俗呼梅枝巷，今名花巷，以通百花务也。南通石井。
　　通贤境巷　内有通贤里社，故名；今但称境巷。有庙祀赵真君。南折通织缎巷，而达于南营。
　　织缎巷　名未详何取，旧嘉荣坊地也。内有苏公井一，在张氏祠前。南折通于南营，亦通境巷。
  </div>
  <div class="pagination">
   <span class="current-page">
    1
   </span>
   <a href="榕城考古略_page2.html">
    2
   </a>
   <a href="榕城考古略_page3.html">
    3
   </a>
   <a href="榕城考古略_page4.html">
    4
   </a>
   <a href="榕城考古略_page5.html">
    5
   </a>
   <a href="榕城考古略_page6.html">
    6
   </a>
   <a href="榕城考古略_page7.html">
    7
   </a>
   <a href="榕城考古略_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
